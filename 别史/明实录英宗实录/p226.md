<!-- { "loadSidebar": true } -->
　　○癸卯以徐颐为中书舍人颐江阴富民子结中官得写诰寻进文华殿供事至是授职
　　○初广东按察使郭智为都指挥姚麟左参议杨信民所讦下法司鞫智屡称枉至是六部诸大臣奉命会审智有赃麟信民等奏亦多诬  上宥麟信民黜智为民
　　○增置狭西都司断事司断事一员往延安绥德等处专理刑名从镇守都督佥事王祯等奏请也
　　○狭西沙州卫都指挥桑哥失力湖广施州卫散毛宣抚司舍人黄添得广东阳江等县猺民甄保等四川杂谷安抚司番僧南哥藏狭西宁夏卫番僧纲司弥陀寺剌麻勺思吉领占云南楚雄府南安州土官舍人李晟等俱来朝贡马及方物赐钞彩币表里等物有差
　　○赏辽东署都指挥佥事周英等一万一千八十八人银两彩币绢布等物有差以杀获达贼功也
　　○直隶常熟县民魏宏结朝官通馈遗恃以为奸仇家夺其馈遗米数百斛并私书数十纸首官  上命案所馈者罚之兵部右侍郎李蕡翰林院修撰张益顺天府丞夏衡监察御史虞祯吕囦中书舍人金钝皆宏乡人各罚俸三月右副都御史丁璇礼科都给事中章瑾监察御史何永芳曹伟皆宏托交者各罚俸半年
　　○甲辰南京刑部奏南直隶及附近都司布政司有诉冤者请受理之事下刑部谓旧例南京法司第令收问在京并应天所属囚犯余俱程递如京  上命从旧例
　　○狭西都指挥佥事黄玉索取所部财物事觉法司请逮玉究治  上特宥之
　　○山西平阳府奏旱河南开封河南彰德三府各奏旱蝗  上命户部遣官覆视
　　○丙午修南京  奉先殿敕守备丰城侯李贤等督工
　　○擢行人贾恪为狭西道监察御史成始终河南道监察御史知县陈价山西道监察御史博士张晢四川道监察御史恪等先以吏部选送都察院理刑至是考中故擢之
　　○吏部听选官陈伦奏洪武时夏秋二税但输正耗后因兑军运至京师乃量地近远每石耗米增二三斗今增至六七斗之上其收纳也官吏粮里又索费用米多者至三四斗且俱淋尖收之计纳正税一石通用二石二三斗其递年所积附余米皆假公事花销之为弊百端夫朝廷取于民也廉而下人之刻剥也甚宜令所部定议兑运则例都察院给榜晓示巡按御史潜行察纠庶奸弊革民困苏章下户部以为近例兑运粮湖广江西浙江每石增耗六斗五升南直隶五斗五升徐州四斗山东河南三斗浙江苏松诸府运至瓜洲兑军者三斗七升至淮安兑军者三斗正粮尖斛耗粮平斛此已定议但官府欲为奸未尝通谕于民故其弊如伦言今请榜示使小民周知徵收之际不得一概尖斛如积有附余即作次年兑运之耗或当年夏税农桑丝绢马草支费亦以准焉更有余又存待次年  上不从但令如故
　　○丁未外供用库草场火提督侍郎张睿劾管草内使不谨罪  上命有司究治之
　　○戊申遣工部右侍郎王佑祭司工之神以修东岳庙兴工也
　　○己酉楚王季埱以封永安王子均铦为镇国将军给赐诰命冠服禄米奏欲诣京谢复书止之
　　○命南京工部修历代帝王本朝功臣真武普济祠山五显嘉祐及汉寿亭侯晋卞忠贞公南唐刘忠肃王宋曹武惠王元卫国忠肃公都城隍十三庙俱于内库支给物料
　　○庚戌赏狭西山丹等卫守备官军都指挥等官杨玉等一千八百九十三人银各一两先是遣给事中赍银给赏守备官军时玉等名籍未入官故不与至是比例自陈故给之
　　○命户部每岁运银十万两于辽东广宁库收贮籴买粮料直隶永平府永平卢龙等卫罪囚各于山海仓运米赴辽东宁远等仓赎罪从巡抚辽东右副都御史李纯奏请也
　　○辛亥故后军都督李谦次子升自陈被荐验试得中蒙给冠带愿自备鞍马率家人等随参将石亨遇警当先击贼从之
　　○壬子巡抚河南山西大理寺左少卿于谦奏近闻山东山西并直隶淮安等府百姓累因旱伤逃来河南地方趁食城恐因而展转流移已委参议徐弼善加抚恤臣惟民性犹水治之者尤当防其壅决之患今各处百姓递年逃来河南者将及二十万尚有行勘未尽之数且河南田地有限而逃民之来者日益众公私储积有数而逃民之食者日益多食不足以给地不足以容事之方来有难处者臣请令被灾之处今年税粮量与分减递年拖欠税粮马匹各项买办及选补幼军未解者各王府起倩军民盖造房屋者工部行取轮班人匠及新习之数以补户绝者俱暂停免候丰年整治各处盐粮钞应解京库者暂存本处米麦折钞每石五十贯者改作三十贯以纾民力庶恩泽周流  上命所司亟议行之
　　○癸丑命直隶常熟县致仕知县郭南复任南勤敏有治剧才先是邑民当役者苦于科扰南与之约曰尔辈若出米四石准役一年愿否皆曰往者一年之役需银五六两今若此止一两银耳无有不愿者于是为仓贮之一年支用才三之二同官有干于乡南为之约期以食物随行过期即继之俾勿干于民后以年老致仕邑耆民及宦于朝者各乞南复任故有是命
　　○巡按直隶监察御史李奎奏孔子之圣历代皆有褒赠国朝自洪武以来  圣驾屡幸于辟雍祀典遍行于天下何独孔子褒赠未有增加乞敕翰林院参考古制定以万世莫加之羙谥  上曰孔子万世帝王所尊功德难名虽累百言何足为重不必增益
　　○甲寅书复鲁王肇辉曰承喻曩因府中缺人买到自宫男子张贵等十人应用兹念亲亲仍听存留然  祖宗有禁令今后不可私买庶不为令德之累襄陵王冲炑乐平王冲烋庆成王羙埥亦以先买自宫人在府给侍自陈俱如前书复之
　　○改四川建昌盐井宁番越嶲会川五卫仓并冕山桥千户所仓俱隶四川布政司
　　○乙卯甘肃总兵官宁远伯任礼等奏比者奉命遣人往罕东卫取锁喃奔来与其兄喃哥完住本卫都指挥阿黑巴等不肯发上命兵部再遣人赍敕谕阿黑巴等速将锁喃奔同眷属送来若仍前党蔽或纵令出境外因而勾引为非者剿之不贷
　　○命恩机发弟招赛为头目给月粮房屋隶锦衣卫其从人俱令驯象所供役初思机发遣招赛诣阙谢罪  上命居于云南至是其党涓孟车等复聚夷人作乱被官军杀败思机发亦逃窜莫知所之故取招赛来京冀以招徕思机发也
○丙辰代世孙仕壥奏叔襄垣王送父代简王丧于东城外葬毕愿庐墓百日  上曰王能如此足见孝诚宜从其愿
○韩府荥河郡主仪宾王荣卒遣官赐祭
　　○监察御史陈浚致事归家立亭以祀观音有训导往访之浚具言观音佑己之功训导以语讥浚浚忿执训导杖之事觉法司论浚当杖  上怒浚削其官
　　○直隶砀山县学教谕丘纯笞斗级斗级父密诱之逃去乃于黄河取流尸去其耳鼻诬纯杖死其子弃之狱具纯当斩既而识斗级者猝遇之他乡因擒送官法司以闻遂宥纯调用之
　　○丁巳遣中官祭中霤之神
　　○升翰林院检讨王玉为本院修撰南京国子监助教孙士用为翰林院检讨仍理助教事以九载任满也复除光禄寺寺丞吕泰于南京光禄寺福建按察司佥事吴名黄润玉于湖广按察司以亲丧服阕也
　　○革四川成都府威州保子关巡检司
　　○戊午四川杂谷安抚司木西儿等寨番僧剌麻三伽其沙州卫都指挥桑哥失力朵颜卫达子帖木儿等来朝贡马及方物赐宴并彩币表里等物有差
　　○命户部加运银五万两于宣府官库收贮籴粮以前所运十万两不足支用故也
　　○命脱忽麻王子遣来朝贡正使火只马黑麻秃敏秃为副千户副使答兀为百户者马鲁丁等俱为所镇抚
　　○朵颜卫指挥乃儿不花弟阿鲁花遣使来言瓦剌也先弟赛罕王领人马侵轶部落杀死乃儿不花劫掠头畜即今在边未回  上谓兵部臣曰乃儿不花既被害即命阿鲁花为指挥佥事代领其众瓦剌觇伺为非尔兵部即驰文与辽东大同沿边总兵等官各令戒饬士马申严号令如有侵扰出奇掩捕
　　○脱忽麻等处马黑麻王使臣秃敏秃马黑麻等陛辞命赍敕及彩币表里归赐其王
　　○云南左布政使王豫卒豫直隶镇江府丹徒县人由监生授顺德府推官擢监察御史历浙江按察副使尝总预备之政得便宜行事威慑列郡进拜布政使政尚严明而寡学术仁惠之声无闻焉至是卒
　　明英宗睿皇帝实录卷之一百五十四
　明英宗睿皇帝实录卷之一百五十五
　　正统十二年六月辛酉朔宁府庄惠世子盘烒妃俞士卒遣中官赐祭命有司营葬
　　○壬戌四川马湖府沐川等长官司舍人安乐泥溪长官司土官弟王瑞平夷长官司把事杨俊云南洱海卫中左千户所土官舍人杨茂春等来朝贡马赐宴并彩币等物有差
　　○漕运右参将都指挥同知汤节言河决张秋等口臣躬诣看视修筑柰河南三司及各府州县以臣未奉敕不即赴工乞如例赐臣敕自南京抵通州沿河官司及管河官员悉听臣提督节制则职有所归官无怠事事下工部言文武官奉敕者皆出特命未有因请而与者况节与都督武兴同事兴既有敕节岂宜重给  上以为然不从其请
　　○癸亥迤北阿鲁台部下原虏去男妇孔丑儿等七人来归命充御马监勇士
　　○序班祁全招抚番僧于思曩儿之境坐索赂诸罪掌茂州事参议陈敏受全馈而酬以金都察院请并敏执问从之
　　○甲子封狭西咸宁县民宇文琛女为乐平王庶第三子镇国将军范土□复夫人赐之诰命
　　○设广西桂林府阳朔县都乐墟南宁府横州运表陆答宣化县渠乐寨驮演寨武缘县横山寨博涩寨平乐府贺县白花洞口八巡检司置土官副巡检各一员增置桂林府临桂县两江口等三十巡检司土官副巡检各一员
　　○增设靖边营利益仓从镇守延安绥德等处都督佥事王祯奏请也
　　○敕谕安定王领占斡些儿安定卫都指挥那南奔板麻阿延拜子剌朵儿只巴指挥土墨秃卜鲁等曰得镇守西宁都指挥汪清奏去岁令官军往尔卫徵收茶马至花海子等处为尔所管番民抢杀朕惟尔安定王及各头目世守地方朝廷眷待甚厚今其部属敢尔论法本当发兵擒捕今姑遣敕晓谕尔等即会大小头目追要所抢马匹等物给还原主将为首射死军人达贼解京处治其余随从者听尔等惩治如徇情执迷不行追究必调官军剿杀此时虽悔亦将无及尔等其深省之
　　○南京大风雷雨山川坛灾殿庑俱毁
　　○唐王琼炟奏世子芝土□尔年已长成婚期在迩应用聘礼纻丝纱罗等物地方偏僻少有贩卖欲令人往江南出产去处用价两平收买回府应用从之
　　○先是南京监察御史给事中劾奏南京左副都御史周铨罪逮铨下锦衣卫狱铨以瘐死锦衣卫言御史范霖杨永胡鉴衔铨严束故诱诸御史胁制诸给事中劾之其所劾皆诬奏送刑部论罪尚书金濂等论为首者霖永罪绞断赀产之半赡铨家鉴赎绞复职为从者御史辛浩潘英左辅闻人韺张斌张礼杨观王绍宗仪溥张承翰尚褫给事中刘炜刘华甫干璠卢祥刘昭张云翰赎徒复职  上以所拟诸给事中为当而诸御史宜重其罚谪鉴浩英戍铁岭卫降调辅等为边远驿丞初诸御史之就逮也复发铨尝奸其兄嫂表姊及户部郎中郭亮妻取指挥义子妇为妾以铨死不及穷治云
　　○山西都指挥佥事苗贵索取操军财物事觉法司论赎徒还职从之
