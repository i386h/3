<!-- { "loadSidebar": true } -->
大明英宗睿皇帝实录卷之九
　　宣德十年九月己巳朔  上闻伊王颙炔有疾即日遣中官率医士往视之
　　○夜有星大如鸡弹色青白有光起阁道南行至室宿没
　　○庚午以纂修实录赐监修总裁纂修等官宴于礼部
　　○命监察御史给事中巡视行在光禄寺厨料从行在礼科给事中李让言也
　　○给居庸等驿甲军月粮时甲军盛朴右等奏臣等祖父于洪武间谪戍各驿送迎使客止给冬衣布花不给月粮彼时使客稀少易为存活即今添设万全都司卫所使客络绎臣等嗣役昼夜不得休息乞照军士例给月粮养瞻从之
　　○给宣府等处屯牛时调操军二千八百人于宣府赤城云州雕鹗屯田俱言无牛耕种乃以河间保定诸府卫官牛五千余只给之
　　○免德胜关富户原籍户丁徭役时耆民翟原奏本关富户王礼保等一千四百五十七户俱系各布政司府州县取来填实京师岁久贫乏乞免原籍户下徭役供给奏下行在户部议免二丁从之
　　○镇守万全等处右参将都督佥事黄真奏所督地方广远操守军士数少今贼寇出没乞益兵备御  上以真参将未应径奏请益兵即令与总兵官谭广会议以闻
　　○辛未升行在湖广道监察御史揭稽为直隶庐州府知府行在户部郎中姚政为直隶太平府知府直隶常州府推官杨谊为江西建昌府知府由行在吏部尚书郭琎等会大臣荐举也
　　○增置行在户部郎中员外郎主事五员往甘州宁夏凉州庄浪兰县监督仓粮
　　○以齐化门外木厂矌地置花园草场隶后军都督府除大使副使各一员
　　○壬申赐梁王瞻＜土目＞乐工二十四户及乐器衣服从王奏请也
　　○升行在兵部职方司主事龚箎为本司郎中
　　○夜金星犯上将
　　○癸酉置六科庋阁文书之所于承天门外
　　○行在山西道监察御史陈祚言臣先以事逮系锦衣卫狱父隆贰连坐死狱中臣今会赦复职而父遗骸尚攒草野伏乞  圣恩矜怜允臣给假还葬乡土以尽人子之情事下行在吏部覆奏从之
　　○甲戌命故左军都督府左都督柴永正子林袭为保定左卫指挥同知
　　○调狭西都司都指挥同知曹敏都指挥佥事杨得青于甘肃时镇守狭西右副都御史陈镒奏其互相殴骂  上以敏等职居方面不遵礼法何以表率僚属令往甘肃备御但误事必罪不宥
　　○行在通政使司办事吏许信奏各处吏员到部分拨各衙门办事辰入酉出动经数岁其有去家远者囊橐空竭无人供应遂致沿街丐食廉耻道丧诚可哀悯请依洪武旧制月给食米俾有所仰事下行在户部议宣德初年旱涝不常事从撙节办事吏员不支食米今四方荒歉尤甚转运艰难更当撙节  上以吏冗宜汰之命贫难不堪任事者悉罢为民堪任事而愿归省者听
　　○乙亥升应天府上元县知县李彬为府同知仍理本县事彬九年任满巡抚侍郎周忱等荐其廉干得民心故有是命
　　○北京国子监祭酒贝泰言朝廷设国子监聚天下之英贤资百司之任用廪养豊厚劝励勤至故凡在甄陶者咸思有以补报近年行在礼部奏准监生年五十岁以上者会官拣退为民是时有年及五十者虽得选留然俟至历事之日又在拣退之年穷经皓首莫酬志愿教养恩厚未答涓埃与其待老放闲孰若简贤授职况臣闻在外府州县儒学多缺教官乞命该部将此等监生考其学行可为师范者除授教职如此则无淹滞之患矣从之
　　○镇守洮州都督佥事李达奏军士缺马骑操请以原买下番犏牛五百只易马给军从之
　　○行在十三道监察御史王来等劾奏保定伯梁珤令其妻父都指挥同知钱义每遇操备诈赍制书前导以张声势  上以珤勋旧姑宥不问令改其非○夜有流星三一大如椀色赤有光出大陵入至紫微西藩一大如杯色青赤有光出羽林军西南行至浊一大如杯色青白出云中西南行至游气
　　○丙子书复庆王＜木旃＞曰承喻校尉余丁及护卫军人潭福海等赴京告府中调马造甲之事朕备烛其虚诈已寘之于法矣曾叔祖为国至亲素循礼法非此小人所能离间万冀勿以此介怀也
　　○命行在光禄寺厨料悉取给于外府时顺天府在城老人李英等奏往时随驾内官监孳牲食用糠麸皆取给于行在光禄寺近令臣等供应且臣等岁供光禄寺厨料及内府诸物已为困竭今增是课尤不堪命事下行在户部议糠麸仍令京府供而厨料宜悉令外府供从之
　　○行在户部奏辽东甘肃备御官员俸禄米钞中半支给今在京军官给米外余米每二石折与生绢一匹在外军官宜如京卫例从之
　　○丁丑重阳节赐文武百官宴
　　○己卯调行在刑部尚书施礼为刑部尚书升行在吏部左侍郎黄宗载为吏部尚书
　　○大同总兵官都督同知方政奏左副总兵都督佥事曹险隐役军伴六百人占种军田二十余处贼寇入境掳杀人马又不策应追剿  上命法司鞫俭罪坐斩特宥其死降为事官于甘肃立功
　　○辛巳升都指挥佥事李福李谦张荣俱署都督佥事以行在中军等都督府缺官视事故擢之
　　○行在户部奏各处捕鱼官员奉诏取回今光禄寺缺鱼供用宜令附近顺天等府如例办纳  上曰息民节用当今急务其缓之
　　○行在户部奏蓟州永平诸卫官军俸粮俱仰给于林南东店仓缘诸仓粮米海运艰苦今彼处岁熟欲将各处上纳京库绵布量运五万匹赴蓟州收贮折作俸粮庶免来年海运之劳从之
　　○壬午复除扈卣为山西布政司右参议提督易州山场柴炭
　　○革四川重庆府南川等四县茶仓时四川布政司奏四县茶课数少而仓官虚旷宜并革其课令本府徵收之
　　○癸未敕行在工部曰洪武永乐间各处府县岁贡彩叚工部验中方送内库且无贿嘱及包揽之弊故皆精密鲜明足称朝廷赏赉亦不虚费百姓财力近年以来徒见糜费民财而叚匹多不堪用此皆有司通同工匠侵盗易换且听人包揽解纳及至京该部该库官吏人等又从而求取贿赂一得其利遂不辨美恶悉送内库此积年之弊也今特命司礼监取洪武永乐间纻丝纱罗绫绢之类与尔工部及各布政司府县务以此为式成造其起送至京令监察御史同尔工部官辨验仍委司礼监官参视敢有漫不知省仍蹈前弊者通治以重罪不宥尔工部其榜谕各处使咸知之
　　○行在光禄寺卿郝郁为事称疾命行在兵部右侍郎李郁掌行在光禄寺事
　　○升河南卫辉府获嘉县县丞孙述为行在光禄寺寺丞述先任本寺少卿为事谪降县丞兹因寺丞缺人故有是命
　　○甲申升扬州卫指挥使姚麟济宁左卫指挥使戈戡俱为广东都司都指挥佥事
　　○升广东神电卫指挥佥事张演署都指挥佥事事巡备雷廉等卫先是广东右参议李永年言雷廉海南等卫官贪墨虐下而下复讦愎健讼僻在海滨未易控制请委都指挥一人守之至是兵部以演熟知利弊故有是命○乙酉行在吏科给事中车逊等言巡抚浙江户部右侍郎成均考察右布政使石执中佥事商盘等七人俱平常难任方面宜别用之  上以执中老成不可动余从所言
　　○行在光禄寺掌寺事侍郎李郁奏本寺见在牲畜数多喂养不敷欲于京城厢市坊店之家寄养俟肥腯取用  上以民畜官物必至厉民不听令送内官监收养
　　○湖广布政司奏所属德安府安陆等县连年旱暵人民艰食请以应运临清粮一十万石淮安粮二十万石折收豆麦杂粮储之本处以备赈恤从之
　　○丙戌宁化王济焕奏请全支镇国将军美壤美土□度一岁禄米从之○行在通政使司左通政周铨自保定捕蝗还言其始至时蝗势滋甚后闻清苑县有神祠一区祠旁古碑载灭蝗灵验甚悉遂率知府周监等往祷之三日蝗果灭  上以除天灾者在于修德不听铨言
　　○直隶六安州英山县知县贺完言书曰嘉言罔攸伏万邦咸宁切见各处官吏人等先有上书陈言者本为开陈治道及军民利病一时词语鲠直冒犯天威迁降远方及发充军为民以此人多畏罪保禄不肯进言乞取回量才擢用或仍复职役庶使下情上达  上命行在礼部议行
　　○戊子升行在兵部员外郎李畛行在四川道监察御史刘祯俱为行在光禄寺少卿
　　○实授右军都督府署都督佥事丁信为都督佥事○行在吏部主事沈中言浙江绍兴府山阴县西有小江上通金华严处下接三江海口旧引诸暨浦江义乌等处湖水以通舟楫近者水洩于临浦三叉江口致沙土淤塞乞敕有司量户差人筑临浦戚堰障诸暨等处湖水仍自小江流出则沙土冲突舟楫可通矣事下该部议行
　　○夜月犯天关星
　　○己丑瓦剌顺宁王脱欢等遣使臣月鲁卜花等贡马及貂鼠青鼠皮赐宴于礼部及赐彩币等物有差
　　○庚寅升高邮卫指挥使汤节为江西都司都指挥同知调府军前卫指挥使朱礼于安庆卫行在金吾右卫指挥使张海于高邮卫驰驿之任
　　○命都督佥事丁信镇守江西九江府既启行闻凉州有警遂召还
　　○四川龙州宣抚司以瑞麦来献有一茎六穗七穗者  上以所在旱蝗相望独此瑞麦何以免民之饥乎其令天下自今凡若此类毋献
　　○辛卯  上御奉天门谓兵部臣曰外方遣使赴京朝贡尔等移文沿边各都司卫所整搠军马摆队守门务要整齐严谨以备不虞若怠惰误事者必罪不贷
　　○夜有星大如杯色赤有光出十二诸国秦星南行至浊
　　○壬辰命故辽东都指挥佥事张林子暹袭为金吾左卫指挥同知金吾左卫指挥使萧通子廉羽林前卫指挥佥事金贵子旺俱袭职
　　○行在户部奏湖广衡州府仓粮六十四万余石恐年久陈腐欲令量存衡州卫官军二年支用外余令附近茶陵诸卫官军关作俸粮及散与衡州属县饥民俟秋成偿官从之○行在礼部奏天下岁贡生员例从行在翰林院考试中式者送南北国子监读书初不中者仍发原籍住廪肄业以待复试再不中者发充吏役提调官教官如例责状犯在赦前者免责状从之
　　○行在兵科给事中朱纯往万全都司查理军伍还上便宜六事一宣府沿边地方东至龙门关西至西阳和口相距六七百里自总兵官都督谭广到彼相度地势深沟高垒贼知有备不敢轻犯如赤城一带地方东抵独石城西抵龙门关其平险远近无异宣府而先后诸将略不究心乞如宣府等处开筑沟垒以为保障一独石开平东连韭菜冲西接氊帽山南通犹儿峪北临草野皆贼人出没之所而守城军士多羸老稚弱难以备御乞选智勇头目分领精兵往戍以足守备一赤城雕鹗云州独石等堡其备御官军皆于万全都司选拨屈指俟代莫肯安心效力乞将各堡立卫拨军挈家往守以安其心一沿边夜不收及守墩军士无分寒暑昼夜瞭望比之守备勤劳特甚其中贫难居多妻子无从仰给乞量加粮赏以恤其私一赤城雕鹗云州三堡站驿俱无印记凡遇飞报使臣往来止凭白头关文应付虽有伪冒无从稽验乞铸给印记以防其弊一各处巡按御史陆路止乘驴匹其巡按边方者或遇警报与总兵镇守等官会议不无迟误乞与马匹以便其行  上命该部详议以闻
