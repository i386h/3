<!-- { "loadSidebar": true } -->
　　○敕左都督刘聚都督佥事刘得新右佥都御史张楷命尔等往福建剿贼惟得新率兵深入解将乐之围克称朕托尔聚楷到建宁几三月未闻效尺寸之劳乃酣歌贪黩苟延月日畏缩退避为下所讥诮以为妇人女子不若深负委付之重以尔等受命捕贼姑暂宽容其痛自改悔与得新同心协力勉图后效用盖前愆复尔重罪不宥尔等其省之
　　○宥户部尚书王佐等罪先是佐等以在京各马房岁用谷草皆河南山东并北直隶人民上纳今彼处连年水旱蝗灾供给不敷与内官阮忠侍郎张睿等议请以通州花园见堆秋青草相兼饲马御马监丞李保住劾佐忠睿等擅改旧制至是命六部都察院集议以为佐等奏用秋青嫩草兼谷草饲马今多枯黄陈浥者当论其罪  上曰户部职掌国计宜遵旧制永乐宣德间岂无灾伤在京马俱饲以谷草今佐等辄以杂草凑用法本难恕姑宥之再不遵奉旧制不宥
　　○宥都察院右都御史陈镒右副都御史曹翼刑部右侍郎丁铉薛希琏大理寺卿俞士悦左寺丞李奎右寺丞萧维祯罪时镒等上强贼狱已请诛之贼称冤镒等复请留与辨  上怒命六科十三道劾之章上乃宥之
　　○己酉礼部尚书胡濙等奏  圣驾谒陵临幸之所臣民有以物来献者例给价直或赐衣服宜行所司量支纻丝衣绢衣并钞以备给赏从之
　　○升光禄寺丞吕泰为本寺少卿以九年任满也
　　○丙戌清明节遣官祭  长陵  献陵  景陵
　　○湖广施州卫散毛宣抚司试宣抚覃瑄遣舍人于＜王已＞本司为事土官副使黄缙瑄狭西临洮府宝塔寺番僧锁南亦失云州千户所土官百户舍人白礼四川石砫宣抚司土官舍人陈宽盐井卫土官舍人剌马白广东崖州藤桥巡检司土官副巡检黄其男同黎首罗幕等来朝贡马及方物赐彩叚绢钞有差
　　○广东右参政郭循按察使黄翰共保已奉命捕贼都指挥同知李昇理司事  上命巡按御史治之时翰以他事械京循坐徒昇坐杖俱输赎还职
　　○丁亥  车驾将诣  天寿山命太保成国公朱勇镇远侯顾兴祖脩武伯沈荣等帅兵护卫尚书王佐胡濙邝野侍郎赵新曹义王永寿丁铉等扈从西宁侯宋瑛平乡伯陈怀都督同知王贵尚书王直右都御史陈镒居守京城
　　○以平邓茂七功升斩获首贼指挥同知刘福为指挥使复立功千户杨俊职授军人邓子胜为所镇抚罗汝先有诱贼功授沙县县丞
　　○敕都指挥同知胡麒镇守肃州时镇守都指挥使朱通有疾总兵官宁远伯任礼荐麒代之故有是命
　　○戊子告  奉先殿遣官祭皇城门之神  车驾发京城驻跸沙河
　　○己丑驻跸  陵下遣礼部尚书胡濙祭  天寿山之神
　　○庚寅  上祭  长陵  献陵  景陵扈从文武群臣陪祀昌平县民各以马牛羊来献  上命羊马给赏如例牛还民耕人赐钞三锭劳之
　　○辽东总兵官右都督曹义等以境外屡有警同太监杨宣各率官军分出巡哨义兵至广平山遇达贼生擒四十九人斩首一级宣擒六十人俱械送京师
　　○辛卯驻跸  天寿山
　　○湖广参将都指挥佥事张善奏清浪镇远等处近为五开苗贼及广西獞蛮劫掠臣率守哨旗军及永顺保靖镇溪土兵往捕  上敕善及广西总兵官安远侯柳溥贵州参将都指挥同知郭瑛各率官军土兵会剿之
　　○壬辰  驾还驻跸沙河
　　○癸巳文武百官军民耆老人等及四夷朝使迎  驾于都门外拜呼万岁  上还大内谒  奉先殿  皇太后宫出御奉天门朝见群臣
　　○巡按广东监察御史沈衡奏海贼驾船十余艘泊福建镇海卫玄钟千户所攻围城池官军射却之玄钟地邻潮州恐贼犯境已檄备倭都指挥杜信等严督堤备
　　○江西龙南县贼蔡妙光假以妖术惑众紏聚二百余人伪称天生帝主东殿国王等号攻破龙南县治劫虏财物县吏杨伯颙刘兴老人徐志能率民夫捕杀殆尽妙光遁广东始兴县总甲何得文等杀之械其余党丘普宁等至京磔于市  上命授伯颙及兴为巡检志能得文等俱为副巡检
　　○工部右侍郎王永和奏黑洋山西湾已通其水由泰黄寺资运河东昌之水复置分水闸设三空放水自大青河入海其八柳树犹未宜用工沙湾堤宜常启分水闸二空以泄上流之水则不为后患  上皆从之仍戒永和等速修完以休君夫母久惫人误其生业
　　○丁酉  上谓兵部臣曰朕临御以来祗体  天地  祖宗之心诞敷宽恤仁民之政轻徭役慎刑罚蠲逋负一切不急之务悉已停止期所司敷宣德意抚字黎元臻于治化迩者浙江处州等处小民啸聚劫掠已命将率兵征剿今御史具以小民所诉不得已结聚之情来闻朕览之恻然圣人用法宁失不经仁义之师胁从罔治尔兵部其榜谕小民除首恶凶犯不赦外其余胁从及为官吏豪民激变为盗者各回原籍悉宥前罪其户下一切逋欠税粮课皆与蠲免仍复其徭役三年公私债负不许逼抑徵索敢有挟私陷害者必重罪之所司务奉法循理推恩存恤俾各安生业副朕一视同仁之心如复冥顽弗悛啸聚为非听大军剿捕不宥兵部备榜揭于处州诸县
　　○敕总兵官都指挥徐恭等曰自古御贼之策抚捕二者并行不悖斯易成功朕赦小民之罪以保生灵之命抚贼之策也命尔等捕贼之事尤不可缓宜调集官军招募民壮操练精熟以伺如贼依谕复业尔等往抚安人民密察首恶者擒数人来京处治如贼众故违不服即相机进剿以除民患毋怠
　　○礼部尚书胡濙等奏  车驾诣  天寿山躬修祀事文武群臣人等进香正统十年二百八十九炷正统十一年五百二十七炷正统十二年一千一百七十一炷正统十三年至二千二百七十五炷今岁又增至三千五百七十五炷公侯驸马伯文官五品以上武官四品以上并近侍风宪官每香三炷宜如例赏钞一千贯其诸司属官及将军旗校办事官吏军民人等旧无进香例俱难给赏乞敕今后扈  驾公侯驸马伯文官五品以上武官三品以上并近侍风宪官每一衙门止许进香一炷余皆禁止庶无亵渎  上曰诸司属官及军民人等以香来进亦足以见尊敬  祖宗之诚何以沮之第赏例宜损于前其人赐钞三锭著为例
　　○命故山西都指挥使马贵子麟为指挥佥事
　　○枭麓川反贼思任发福建反贼邓茂七首于京城
　　○戊戌鲁力思檀等处速儿檀王马黑麻等遣使臣写亦马肉嫩等来朝贡马驼玉石诸物赐宴并纻丝袭衣彩叚表里等物有差
　　○升山东左参议黎琏为广东布政司左参政给事中唐世良为浙江布政司右参议监察御史艾茂为浙江按察司佥事
　　○命金吾右卫带俸都指挥佥事徐贵任福建行都司提督银场
　　○赏狭西西安后卫中所总旗王受钞二千贯以擒获强盗功也
　　○四川松潘国师商巴奏右佥都御史寇深抚治有方番人畏服乞留永镇边方适参议陈敏指挥刘雄及诸土官亦皆以为请  上允之
　　○己亥赏宁夏官军正千户薛显等八十七人银绢布有差以从守备署都指挥佥事杨俊剿捕达贼功也
　　○户部奏浙江布政司所属及直隶镇江等府该输马草准令纳银有延至三四年者宜令风宪官逮问所司责限追角□羊  上从之仍令不愿纳银者听其纳草
　　○浙江兰溪县民杜文远言处州盗逼县境县无完城民心惶惧臣请率乡民缘旧基筑完以为保障从之
　　○庚子给保安王醴泉县主并仪宾郑杰岁禄六百石内米四百石折钞二百石
　　○敕巡按福建监察御史丁瑄张海曰得总兵官陈懋等奏刘福杀邓茂七之时军人周源有功而尔不报及审福言是时无杨俊而尔凭何奏报尔为朝廷耳目之臣托以重任凡大小事务皆宜察之至明处以至公而颠倒错乱如此使尔等无和妄奏不明也知而故为不公也不明不公朕何所托今姑不究尔其集众研审如果杨俊无功仍旧充军周源功实奏闻升赏尔等仍具实自陈毋欺毋隐以重罪愆
　　○总兵官宁阳侯陈懋奏邓茂七余党犹未靖右参将都督佥事董兴等巡建宁擒贼首伪都指挥翁觅等四十八人斩首七十余级按察副使邵宏誉巡南平擒伪都指挥朱子华等十二人江西指挥吴玉守备建阳剿杀贼徒千余擒伪百户朱永贵及从贼三人俱获其木印铜印飞虎旗号俘献贼首翁觅等于京  上敕懋等曰尔等克用朕命所向辄捷朕深嘉悦然贼首邓伯孙罗敦等尚在陈山寨虑其乘败潜遁福州犹未靖俱宜调兵扑灭毋令滋蔓如福建已平尔等议留文武将臣率兵镇守防其反侧仍议分兵往江西赣州擒贼首陈政等再分兵回浙江处州同都督刘聚剿叶宗留等务除首恶抚安人民
　　○旌表孝子吴顺烈妇屠氏等四人顺山西朔州卫军父病闭结顺舐谷道以通又尝粪甘苦以审安危父思雉肉顺遍求弗得忧形于色忽有雉飞入其室捕以食之疾遂瘳父没庐墓朝夕哀奠盐酱不入口者三年旌其门曰孝行屠氏直隶邳州卫指挥佥事汤＜王扁＞妻＜王扁＞没即自缢以殉旌其门曰贞烈张氏南京锦衣卫军袁讨儿妻张氏直隶钜鹿县民常满妻俱年幼丧夫守节余四十年俱旌其门曰贞节
　　○辛丑  上谕吏部尚书王直等曰近闻各处放回官吏多有挟制官府交结害民及诱人为非以致盗贼生发尔吏部查禁约事例来闻直等悉＜锍-釒＞永乐宣德间禁约例上之  上览毕谕之曰放回官吏挟制官府交结害民者发口外充军诱人为非以致盗贼生发者本身枭首家属发边远充军尔吏部移文内外法司衙门遍谕有众使知所警
　　○浙江平阳县贼徒千余啸聚塘村杀温州卫指挥刘安事闻  上曰屡敕都指挥李信严饬守备今贼杀伤官军信之无为可知兵部移文令信昼夜用心整军杀贼复尔失机以军法处之不贷
　　○壬寅乐平王冲烋奏臣生三子二子已成家室第三子欲成婚礼仪物无从营办乞以臣父子四人折色禄米钞贯预支二年庶有所济  上曰宗室所当优赡不可拘常例户部其给之
　　○都察院右副都御史曹翼以年至七十乞致仕不允
　　○免狭西行都司甘州等卫被灾屯田子粒仍命官仓支给种粮从巡抚副都御史马昂奏请也
　　○广西左布政使揭稽右布政使孙曰良左参政谢泽右参政武达左参议甄完右参议侯臣坐盗越苍梧县狱匿不奏命巡按御史鞫之论赎杖复职
　　○浙江反贼陈鉴胡党伪指挥赵满等械至京命凌迟三日以饲犬时诛反贼皆然
　　○癸卯  上谕户部臣曰江西浙江运粮官军勤劳已甚明年暂令各府县粮长及殷实大户代运赴京仍遣廉干郎中二员督同儧运毋令违误
　　○甲辰升太医院院判钦谦为本院使以九年任满也
　　○乙巳命狭西行都司故都指挥使赵哈剌卜花子瑛袭为指挥同知
　　○升罕东卫都指挥同知赏卜儿加为都指挥使命故都指挥同知可儿即子切领袭父职
　　○福建强贼流劫江西赣州府境攻破瑞金县又劫广昌及石城民壮危留继赖旭东等擒贼十人斩首数级江西三司以闻  上命授留继旭东冠带其余有功民壮移文侍郎杨宁核实给赏仍令宁督同三司御史增调官军民夫擒捕余寇
　　○甘肃总兵官宁远伯任礼奏罕东卫都指挥班麻思结居大沙州与瓦剌也先通好近与哈密讐杀报复不已令回本卫庶不为边方之患  上敕赏卜儿加拘之回罕东仍敕班麻思结即同部属回卫毋故违命以取罪愆
