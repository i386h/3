<!-- { "loadSidebar": true } -->
　　○升江西布政司右布政使宋钦为湖广左布政使广西右布政使张文昌广东右布政使陈亹俱为本司左布政使山西右参政王庾为广东右布政使广东左参议熊炼为广西右布政使四川道监察御史盛忠为陕西按察司佥事俱以吏部推荐也复除山西左参政刘训于贵州布政司云南右参政刘炜于广东布政司福建按察司佥事吕昌于江西按察司山东按察司佥事王麟仍旧任俱以亲丧服阕也
　　○设陕西行都司肃州卫僧纲司置都纲一员
　　○以祷雨诏暂释枷示囚徒
　　○乙酉赐华阳王长子申鍷冠□等物
　　○丙戌靖远伯王骥卒骥字尚德直隶束鹿县人永乐丙戌进士授兵科给事中寻命署应天府丞事继又掌行在都察院事升山西按察司副使洪熙改元召为顺天府尹宣德二年升兵部右侍郎九年进升本部尚书先是残虏阿台朵儿只伯数为西边患  上即位之二年特遣骥往巡边骥至庄浪斩失机都指挥安敬以徇兵威大振虏闻遁去至冬虏复扰边骥与总帅蒋贵等分将精锐蹙之正统六年云南麓川宣慰思任发作乱命贵往征之以骥总督军务骥与诸军分道而入斩首万余级因风纵火焚其巢寨俘掠斩馘奏凯而还明年宁夏甘肃等处有警命骥总督其事又佩平蛮将军印总兵擒杀苗贼刬平王苗＜风-几＞富等降其余寨累官至奉天翊卫推诚宣力守正文臣特进光禄大夫柱国靖远伯岁食禄一千二百石复增三百石骥天资明敏遇事敢为用能屡效战劳然麓川之役骥为功之首而罢敝西南冒滥官爵盖亦罪之魁也卒年八十三讣闻  上辍视朝一日赐葬祭如例追封靖远侯谥忠毅子瑺嗣
　　○命御马监造赏赐缨珞二十副
　　○丁亥  仁宗昭皇帝忌辰遣官祭  献陵
　　○戊子调大理寺左少卿廖庄于南京大理寺以亲丧服阕也
　　○己丑设直隶徐州黄家闸置闸官一员
　　○庚寅增设苏州府通判一员长洲吴江常熟昆山嘉定吴县主簿各一员专理税粮农务水利从巡抚南直隶左副都御史崔恭奏请也
　　○松滋王豪垔奏本府仪宾杨伯川缺乏从人  上命都察院转行湖广布按二司于见问罪人照例拨与之
　　○彭城卫指挥使蒋谦忿石亨瘐死石彪被诛常扬言亨彪为逯杲诬害及诡称  皇太后尝梦亨陈冤士卒因讙传之校尉以闻召锦衣卫收谦及传言者鞫送刑部论谦当斩传言者当流  上曰此辈妄言惑众无理甚谦如律传言者俱械充铁岭卫军
　　○癸巳  上以军民多自宫图进命礼部禁之违者照旧例充边卫军
　　○甲午命故金吾右卫指挥使王勇弟能南京金吾前卫指挥使倪勇叔智燕山前卫指挥同知卢琛子刚俱袭职
　　○给弘化寺禅师剌麻领占等廪米月六斗
　　○乙未乌思藏并董卜韩胡地方番僧头目姑儿迦斡等湖广都司施州卫高罗安抚司等衙门遣把事谭阿旧等贵州宣慰使司遣把事阿约等泰宁卫已故都督革干帖木儿男脱脱孛罗等遣指挥卜的等贡马及方物赐宴并彩币等物有差
　　○南京前军都督府都督佥事王喜卒  上辍视朝一日遣官致祭命有司营葬
　　○丙申命都督同知翁信佩征西将军印充总兵官镇守宁夏
　　○命都指挥佥事金贵指挥使马晋使哈密指挥白全指挥同知郭春使土鲁番都指挥同知程俊指挥同知马亮使癿加思兰特三处遣使入贡故遣贵等往赉之
　　○命在京文武官员于景泰年间蒙赐历代君鉴者俱送还官违者治罪
　　○丁酉赐楚府庸城县主仪宾彭观诰命冠服鞍马等物
　　○给松滋王妹邵阳县主并仪宾杨伯川岁禄六百石本色四百石折钞二百石
　　○戊戌交城王美垸有衔于平阳府知府杨辕遂与仪宾张瑛谋奏辕贪纵尝恳进士石俊求石亨荐为参政  上命锦衣卫官覆之情伪相半且以王向者因妃妒逐其母出居定王墓所皆瑛所拨置于是执瑛及辕下锦衣卫鞫送都察院论辕当充军瑛当徒  上曰辕其如律瑛导王为非无理甚杖一百削其官
　　○己亥命故泰宁卫左都督革干帖木儿子脱脱孛罗袭为都督佥事仍旧管束三卫初革干帖木儿死其弟兀研帖木儿欲代总其众三卫头目不服朵颜卫都督朵罗干遣使奏保脱脱孛罗代父职管理三卫  上从之故有是命
　　○先是奉御来僧往苏州杭州等处督造上用叚疋七千已完至是太监阮忍复奏遣内使韦肖如上年事例督造工部如奏奉行  上以苏杭等处高手人匠不多丝料有限况人民艰窘乃罢之
　　○庚子哈密使臣□的马黑麻迭力迷失等贡马驼赐宴并彩币等物有差
　　○泰宁侯陈瀛妻夫人朱氏卒遣官致祭命有司营葬
　　○辛丑敕河州西宁镇守内外官员人等曰朕惟佛氏之兴其来已远西土之人率多崇信其教以空寂为宗以慈悲为用阴翊皇度化导群迷良足嘉尚河州弘化寺颁赐金字华严经六部并仪从等物及大慈法王等写完金字经二藏朱墨字语录经  藏安置于内今特赐敕护持尔河州西宁镇守内外官员并诸色人等各宜尊崇虔敬不许私借观玩轻慢亵渎致有损坏遗失敢有不遵朕命治之以法尔等其慎之毋忽
　　○壬寅敕汝阳王子坣曰今得法司具奏军校六人打死内使春彬等情且春彬在王府中欺瞒作弊情罪固所难容但系朝廷拨去人数当具奏处置如何以己忿怒就差人邀截敺死朝廷之制凡犯罪者不分大小轻重必付有司鞫治明白然后处之以刑今不问其罪当死与否辄便敺死是恣意任情非法之正也但事在已往朕不深究今后处事务要安详仔细庶免过愆若再蹈前辙必贻后悔王其戒之慎之
　　○癸卯蜀府长宁郡主薨遣官致祭命有司营葬
　　○给晋府镇国将军美堟女新兴郡君并仪宾张奉秀容郡君并仪宾高玹岁禄各四百石本色二百五十石折色一百五十石
　　○擢冠带民人蹇霖为中书舍人霖故少保吏部尚书义之孙写诰三载故擢之
　　○辽东都指挥佥事李贵为所部发其守备抚顺城勒取迤北贡使贿赂诸罪命巡按监察御史陆平执鞫之
　　○夜晓刻东方有星大如鸡弹色赤有光起自娄宿西南行至云中没
　　○甲辰户部奏各处管屯副使佥事职专管屯别无问囚催办事务及至三年六年九年考满到部不将该管屯粮已未完结数目开报本部查理止凭牌册虚文考作称职复任升除以致屯粮负欠欲移文吏部都察院今后遇有管屯副使佥事考满到部务要将任内该管屯田数目移文该部查理如果完结考作称职不则考作平常如此则各勤职业屯粮不致连年负欠矣从之
　　○乙巳给御用监办事冠带义民朱维吉阴阳学□术周文靖民人赵九程食米月五斗人匠夏葵月三斗维吉九程以善奕文靖葵以善画召至也
　　明英宗睿皇帝实录卷之三百十五
明英宗睿皇帝实录卷之三百十六
　　天顺四年六月丙午朔四川播州宣慰使司宣慰使杨辉遣长官张钦贡马赐彩币等物
　　○丁未给楚府崇阳庄僖王女庸城县主并仪宾彭观岁禄六百石本色四百石折钞二百石
　　○升刑部湖广司郎中秦敬为浙江布政司右布政使
　　○也先不花王奏求高丽等布并乐器药品等物  上命所司量数与之
　　○己酉赐楚府东安王庶长子名曰均鈋第二子曰均钸
　　○升行人司司正李宽为刑部湖广司郎中
　　○庚戌升河南道监察御史郎胜为福建按察司副使山东道监察御史戚宁为山西按察司副使
　　○彭城伯张瑾初收其妻朱氏从嫁婢为妾婢死自称次妻上章乞祭祀礼部以无例格之至是为校尉所觉六科十三道劾举其罪下都察院狱具当徒都御史寇深按瑾下乱家法上欺朝廷难处以常律  上是其言命锦衣卫固禁之
　　○辛亥赐靖江王府已故嫡长子相承嫡次子名曰规裕庶长子曰规＜礻耑＞相继嫡长子曰规聪
　　○壬子敕巡抚大同宣府右副都御史王宇今得尔奏报沿边境外了见烟火三处此必虏贼意图入寇敕至尔即会同镇守总兵等官用心整搠军马昼夜堤备遇有警急相机战守不可顷刻怠忽
　　○升山东按察司按察使刘孜为山东布政司左布政使
　　○调羽林前卫带俸都指挥使王鉴于狭西行都司武功右卫带俸都指挥佥事冯纪协同守备宁夏西路永清左卫带俸署都指挥佥事张贵守备山东沂州
　　○癸丑陕西岷州卫大崇教等寺剌麻番僧尖昝端竹等贡马及方物赐彩币等物有差
　　○命故浙江都指挥佥事袁麟子澄袭为宁波卫指挥同知
　　○甲寅都督同知王斌年已七十余且久病兵部奏令替职斌恚曰吾何疾而罢官即以病愈闻校尉发其事  上怒诏锦衣卫执之并诘其能造伪银斌引伏送刑部论当徒命赎毕致仕
　　○改福建按察司副使顾＜日隺＞为赣州府知府＜日隺＞坐失入人死罪下锦衣卫鞫送刑部论赎徒赎毕遂有是命
　　○拓真宁王府从王请也
　　○改山西按察司佥事张春为镇江府同知春坐低价市物当免官都察院辩其诬故有是命
　　○乙卯户部奏通州大运西仓墙南草场新设二门合用把门办事官四员致仕军官四员军二十名及墙外冷铺五处合用守铺军二十五名欲行吏兵二部如例拨送从之
　　○丙辰命通州草场新盖仓廒名曰大运南仓
　　○戊午敕怀仁王逊烠曰先因代府郡王数多大同城中窄隘已敕山西布按二司于代州等州盖造郡王府第以备分移待完日朝廷自有处置今得王奏欲居绛州且府第未完尔何不待朝廷之命而恣意纷扰原尔之心无非适己自便而已今后行事务在安分循理不许轻率烦琐致乖大体以取过愆王其慎之
　　○命刑部贵州司署郎中事主事冯维实授郎中
　　○己未免顺天府所属州县逃户税粮二万余石马草二十二万余束人丁农桑丝折绢三百六十余匹绵花六十余斤
　　○提督永平等处粮草屯种户部郎中施绅奏本月初八日辰时大雷火烧毁蓟州仓廒四座共粟米六万七千八百余石数内堪用粟米已委本州官盘量见数付与守支官攒看守  上命户部勘实以闻
　　○庚申留守右卫指挥佥事陶清龙骧卫指挥使李璟羽林前卫指挥使马清俱以清明当谒  陵陶清陛辞即潜归家李璟留宿新城马清扶醉至陵下俱为校尉所觉命枷于长安门三月毕调之
　　○巡按贵州监察御史郭本言二事一禁奸猾窃见逃军有自首免罪之例往往逃回原籍既遂所欲辄于所司首告复卫未几仍前再逃有至三次者乞令今后逃一次者免罪二次三次者问断发遣一革积弊各处勾军俱待兵部发册但事有缓急如贵州都司所属龙里清平等八卫新军多湖广人民三户朵充往往逃窜盖因贵州湖广地里相近若待发册动经二年三户轮流当军册来又角□羊别户以此得计仿傚成风边城缺人护守乞令其不待兵部发册预先执角□羊事下兵部覆奏从之
　　○夜月食
　　○壬戌南京后军都督府右都督杜忠卒遣官致祭
　　○先是石亨奏请召募各色人愿报效者设忠义营简练备用至是会昌侯孙继宗言此营召募人虽有五千多冒他乡贯籍以利月粮养赡及有差遣往往逋亡潜躲见今止有二千五百余人不堪立营乞罢之将见在士卒分拨五军等营随操  上从之
　　○癸亥乌思藏地方萨加等寺都纲剌麻番僧锁南言千等狭西宁夏卫灵州千户川所镇抚哈帖木等贡马及方物赐彩币等物有差
