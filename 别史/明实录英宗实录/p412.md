<!-- { "loadSidebar": true } -->
　　○参赞甘肃军务副都御史宋杰(奏)肃州地方四通夷狄不可不广积粮饷以备急用乞以狭西犯人该发凉州广储仓纳米者改输肃州仓又狭西行都司广盈仓库收贮赏剩纻丝并颜色大绢各二千余疋乞送赴京库验收备用从之
　　○戊子△赐交城王美(垸)第三女乐新县主诰命冠服
　　○安化王秩炵奏臣不幸老(臣)[(母)]病故葬韦州螺山下已经禫月臣朝夕思念寝食不安乞赐拜扫庶表人子之情从之
　　○云南孟艮府头目板孟丙等来朝贡方物陛辞命赍敕及锦币等物归赐其土官知府庆马辣及其妻
　　○己丑  命彭城卫指挥使马璘子瑛袭职
　　○给大同(左)等卫神铳官军马三百匹
　　○庚寅  鲁王肇煇奏以诸孙婚毕欲令相率赴京谢恩复书止之
　　○命给伊王庶长女太康郡主并仪宾李鸾禄米岁八百石本色米五百石折钞三百石
　　○参赞宁夏军务右副都御史韩福奏花马池兴武二营地方沙漠无草虽递年采收蓬蒿杂草饲养不敷马匹瘦损乞敕户部计议今镇守狭西右副都御史耿九畴同都布按三司并巡按御史于问拟囚犯该发延安绥德等处纳粮草赎罪者于内十分为(卒)[(率)]摘拨三分改发二营纳草备用从之
　　○辛卯  太上皇帝第六子见泽生  今上同母弟也
　　○遣给事中严诚为正使行行人刘俭为副使赍诏封琉球国中山王弟尚泰久嗣王爵赐敕谕之曰尔自先世恪守籓维传及尔兄益隆继述敬天事上久而愈虔属兹薨逝轸于朕怀尔乃王弟宜绍国封特遣使赍诏封尔为琉球国中山王并赐尔及妃冠服彩币等物尔尚砥(砺)臣节允坚藩屏之诚怀抚国人庶遂承先之志钦哉又诏其国人曰  帝王主宰天下恒一视而同仁藩屏表率国中或同气以相嗣朕躬膺  天命抚驭华夷封建诸侯无间远近琉球国王尚金(福)既薨其弟尚泰久性资英厚国众归心肆特遣正副使赍敕封为琉球国中山王凡彼国中远近众庶夙夜惟寅宜悉心于辅翼务循理分罔或致于乖违长坚忠顺之心永享太平之福故兹诏示咸使闻知
　　○侍班御史奏朝参官数少诏锦衣卫鸿胪寺点闸不到者武安侯郑宏等二百十四人具名以闻俱命跪于午门外日薄乃释之
　　○户部奏＜宀十见＞恤各处灾伤军民事一山东河南浙江湖广南北直隶被(灾)地方景泰六年三月终以前人户因灾伤流移者所在官司即移文沿途驲传给与口粮送原籍复业所司加意抚恤免其粮(长)[(差)]三年不许逼取公私债负  一被灾地方景泰五年正月以前该徵户口盐粮钞拖欠未徵者暂与除豁  一景泰六年买办铜漆皮角明矾靛青乌梅槐花栀子银朱黄丹等料灾伤处所暂且停止  一贵州黎平等府属县宣慰使司永龙番等长官司累被苖贼残害拖欠景泰三年该徵秋粮等项除已收在官者仍送原定仓库交纳其余未完者俱与停免  一顺天永平等府所属原佥并抵充富户及为事编发为民人户中间年老孤寡不堪差使及七十以上无人养赡者放回原籍依亲其原佥富户名缺待秋成照数佥补从之
○壬辰  都察院奏广东巡抚兵部左侍郎揭稽巡按御史盛曰□永先以贪污不法等事相讦奏令下本院狱鞫之多无状俱应坐奏不以实律赎徒还职而稽先(为)都督翁信奏其杖死平民遣官勘之未至宜令输赎待报从之
　　○癸巳  命故左军都督同知胡源子瑄袭为燕山右卫指挥佥事前军署都督佥事崔福子玺袭为永清左卫指挥佥事
　　○甲午  淮靖王妃萧氏奏长子淮王祁铨先册李氏为妃自婚之后染患风疾无子恐误宗嗣乞照襄世子祁镛例自备财礼于本境地方官员军民良家子女内选娶一妾从之
　　○免广东肇庆府德庆(府)[(州)]阳春(泷水)二县景泰三年旱伤并荒芜田亩秋粮一万二千三百三十四石有奇
　　○太子太保兼左都御史掌鸿胪寺事杨善年七十二乞致仕  帝曰卿虽老然在朝历事有年朕方任用所请不允
　　○丙申  命鲁王庶子镇国将军(阳)鎜阳制□金阳馆等岁支禄米(各)一千石米钞中半兼支
　　○都察院劾奏广东按察司方员故入坐事巡检赃罪命巡按御史鞫之
　　○丁酉  革直隶河间府沧州长芦仓从本州奏请也
　　○前军都督府都督同知宫聚(卒聚)充总兵官征云南贵州以贪淫失机逮系当斩武清侯石亨为请于朝宥之降指挥佥事寻以赦复旧职至是卒辍视朝一日遣官赐祭命有司治丧葬如例
　　○刑部劾奏安乡伯张宁纵家奴执其邻居小旗杖于私家诏宥之
　　○户部奏直隶凤阳府寿泗宿三州并亳县官仓原收粮供给寿泗宿州武平等四卫官军近被灾无收各仓缺粮官军经一年之上无粮补支巡抚都御史王竑请以河南布政司今年应纳本府广储仓税粮改纳寿泗宿亳等仓已从所请然犹不给宜将山东济南府库绵布五万疋浙江杭州府粜(粮)银六千九百余两俱送赴各缺粮处每布一疋准米一石银一两准米四石支与官军准作俸给月粮其已历过年月俸粮米支者候纳欠税粮到仓补支从之
　　○戊戌  赐辽府沅陵王贵燏长子豪塶夫人杨氏冠服
　　○迤北王子麻儿可儿遣正副使皮儿马黑麻锁鲁檀平章昂克卯那孩孛罗遣使臣可可宛者赤板达阿□亻□日工□等进贡马驼至京言孛罗以阿剌知院(杀)死也先率兵攻之杀败阿剌夺得玉宝并也先母妻
　　○己亥  命给靖江王府镇国中尉相晖岁支禄米四百石米钞中半兼支
　　○命故提督永宁都指挥佥事向贤子镇袭为隆庆左卫指挥同知
　　○泰宁卫遣头目苦互等朵颜卫遣头目团台等福余卫遣头目兀奴温等来朝贡马及方物赐宴并彩币等物有差
　　○庚子  提督松潘兵备刑部左侍郎罗绮奏董卜韩胡都指挥克罗俄监粲等谲诈无状常有窥蜀之心官军堤备用马为急乞以明年上流等并盐召商纳马一千余匹余盐纳粮事下户部议从其言开中盐一十万引仍定则例纳马者每匹上等马三十五引中等马三十引下等马二十五引纳粮者上流华池二课司上井盐七分兼搭黄市渰井二课司下井盐三分每引五斗新罗通海永通三课司上井盐六分兼搭云安罗泉二课司下井盐四分每引四斗五升福兴富义广福三课司上井盐六分兼搭仙泉郁山太宁三课司下井盐四分每引四斗从之
　　○辛丑  韩府承奉正永寿等奏襄陵王冲秋(时)[(恃)]叔祖之尊屡欺侮韩王强擡本府宫人及占使军匠侵夺园池等(收)[(状)]  帝命狭西巡按御史会同三司覆实奏处之
　　○中书舍人朱禋下狱坐奉使湖广枉道过(其)乡杭州府海宁县也
　　○壬寅  赐襄垣王第四子名曰仕埭
　　○敕甘肃总兵官都督佥事雷通等曰边将受朝廷重寄当以恤兵保境为心贪功失利为戒且二虏仇杀如两虎相斗□斗观者当防其冲突防之不谨必为所伤况可远出以犯其穷蹙乎近御史劾奏尔等轻调军马远涉穷荒追擒败虏孤军几为所陷斩获才数孽而自损动过百人其挫威误事如此论法当处以重罪但念边方用人姑从＜宀十见＞宥尔等自今痛改前非勉图报称其重慎之
　　大明英宗睿皇帝实录卷二百五十二
　大明英宗睿皇帝实录卷之二百五十三
　　废帝郕戾王附录第七十一
　　景泰六年五月乙巳朔  太上皇帝居南宫
　　○西宁侯宋杰有疾命医疗之
　　○郑府新安郡主卒遣中官赐祭命有司治葬
　　○夜火星犯积尸气
　　○丙午  太子太保兼刑部尚书俞士悦以久疾不能朝乞角□羊职赐归  帝曰朕今正用老臣卿宜善加调摄力疾任事
　　○广西按察司奏署都指挥佥事葛宗荫索土官赀物弗得乃假公敺之得利方释请治其罪从之
　　○永兴王镇国将军公矿卒遣官赐祭命有司治葬
　　○西宁侯宋杰卒讣闻辍视朝一日遣官赐赙祭命有司治葬
　　○丁未  赐郑卉子祁锳冕服以其奏旧冕服敝坏也
　　○陕西道监察御史钱清酗酒乘马突入长安左门守卫官以闻下法司鞫当赎罪复职  帝以清不谨礼法有乖宪体调广东灵山县知县
　　○先是参赞宁夏军务右副都御史韩福奏欲依卢睿金濂轮流参赞事例代还  帝命过五年来闻至是福以期及五年言于朝监察御史沈性等劾福怀奸避事希进妄言乞下法司问罪诏姑免问仍令参赞
　　○戊申  命故浙江署都指挥佥事脱纲子瑛袭为都指挥佥事杭州前卫带俸以纲战没故也
　　○礼部奏迤北使臣皮儿马里麻等朝贡至京稽得正统年间赏例脱脱不花王并也先彩叚十五表里绢十疋王妃彩叚八表里也先妻彩叚五表里一等头目彩叚十表里二等头目减十之二三等头目减十之七从人减十之八马直每匹彩叚二表里阿鲁骨马倍其直使臣初到正赏各织金纻丝衣一袭毡帽靴袜各一一等正副使各彩叚六表里绢五疋二等使臣彩叚减六之二绢减五之二三等使臣彩叚绢俱减五之三从人各纻丝(表)[(衣)]一袭(彩叚一)表里绢一疋帽靴袜亦各一正副使妻各织金衣一袭彩叚二表里绢二疋靴袜各一其余使臣妻女各绢衣一套绢及靴袜与使臣妻同自进马直每匹纻丝一疋绢八疋折纱绢一疋今思丑虏也先上逆天道下毒生灵罪恶贯盈自底亡灭而孛罗以其残党畏彼阿剌潜来杀掠意在近我边境牧放偷生又恐我军缉捕无所容避故遣使臣假以进贡为名探我意向又况彼处未有君长所遣之使非出一人其孛罗名义不正位号不尊既不可与不花比律又不可与也先概论赏赐若循前例则虚实太多又且堕其奸计今不乘其类分势弱之秋斟酌处治切虑日后遗类复合无厌之求急难抑遏请量减赏赐著为定例  帝曰胡虏艰难姑从旧例赏之以慰其心
　　○兵部奏湖广守备武冈州等处左参将都指挥李震右参将都指挥安顺往往各持己见妄报声息□□□王□惑人心邀功生事且参将之设本为总兵之佐今湖广止有都督陈友镇守别无总兵宜将李震安顺革去参将名目仍以都指挥分守地方抚捕盗贼从之
　　○己酉  端午节赐文武百官扇及宴
　　○巡抚南直隶户部尚书李敏奏应天并苏松等府建阳等卫军民田禾各被水旱蝗灾乞暂免粮草其民运京粮负欠之数候秋成补纳已徵在官者俱乞如苏松例存留以备赈济或改运淮徐二处命户部行之
