<!-- { "loadSidebar": true } -->
　　○兵部言从征云南达官指挥也连只班等十五人相继卒于军已令子弟承袭原职然念其勤劳王事殁于远方情实可矜请量加赏给以慰其家礼部尚书胡濙等言宜视阵亡者减半指挥钞千五百贯百户镇抚钞千贯  上命人益米五斛绢二匹
　　○漕运右参将都指挥汤节奏浙江绍兴台州二卫漕船被风浪损坏漂流粮米一千六百一十五石乞将原定京仓粮数改拨通州仓交纳撙出脚钱陪补漂流之数从之
　　○山东济南府章丘县奏本县税课局原在旧军镇离县治二十余里乞移近县治从之
　　○镇守甘肃太监李贵奏西安等卫所府州县军民谪发极边守墩瞭哨者只身缺食累次逃窜宜给与口粮每月三斗从之
　　○壬戌升工部郎中周礼为福建右参政刑部署员外郎竺渊为右参议工科给事中吴昇为浙江右参议以二处各有海道银矿贼寇出没宜增置官巡视也
　　○河南按察司佥事周敬以老疾乞致仕从之
　　○癸亥国子监助教李继言今宫殿告成百司鼎建朝廷政令之所焕然一新惟太学因元之旧卑陋不称而土木肖像亦非古制请择地改建洗陋规以宏新制时方议欲新监学继探知故逆言之  上曰建学之事朝廷自有处置何用继言
　　○改山东济宁州岗城闸隶宁阳县以去州治远也
　　○甲子升南京光禄寺典簿姜胜为本寺寺丞
　　○命狭西渭南县知县周璘复任升正六品俸璘任满考称当迁属民以其抚字公勤乞复任巡按御史会同布按二司官覆核以闻故有是命
　　○久雨黄河汴水泛溢坏堤堰甚多诏随宜浚筑之
　　○乙丑参赞宁夏军务右佥都御史卢睿奏定边宁塞二营旧隶延安后隶宁夏然宁塞去延安九十里去宁夏七百里定边去宁塞二百里去宁夏四百里乞以二营仍令延安提督兵部言宜从所奏并令延安原调去宁夏官军一千余名拨三分之一回延安守备  上曰宁塞定边仍令延安镇守官提督延安原调宁夏官军俱令退还令卢睿同总兵等官分拨得宜奏来务各谨守边备不许徇私偏执妨废边务
　　○给山西都司及行都司卫所官军马六百四十三匹
　　○大理寺言律载窃盗初犯剌右臂再犯剌左臂三犯绞今法吏鞫窃盗遇赦再犯者咸坐以初犯或重剌右臂或不剌请定例章下三法司议剌右遇赦再犯者剌左剌左遇赦又犯者不剌立案备炤赦后三犯者绞  上曰律为常法赦乃一时恩典自今窃盗已剌遇赦再犯者依常律拟不论赦仍通具前后所犯以闻
　　○直隶淮安府海州奏自去秋至今春不雨二麦少种夏初又被风雾损枯子粒乞将税粮折钞事下户部请令每石折钞百贯解京库备用从之
　　○福建三司并巡按监察御史合荐浯屿水寨把总指挥同知钱辂才干老成宜令与署都指挥佥事王胜协辅备倭兵部请量升署职  上曰且不升待有功时以闻
　　○丙寅翰林院学士蔺从善既致仕请以其孙蕃为国子监生  上念其侍从岁久特许之
　　○镇守延安绥德都督佥事王祯言狭西左参政年富奏称狭西卫所官占种肥饶田土多至三四十顷欲令每顷加徵子粒十二石缘延安绥德二卫所官家人在城操练不暇耕种甚至以俸粮准子粒况屯田子粒旧例止纳六石今富俱不遵守任意变乱又二卫所沙漠地方今概作肥饶田土加徵乞为减额事下户部会官议宜如甘肃例止纳八石  上谓户部臣曰边储国家重务百姓远输实为艰难各官所种田土今又减轻每顷止纳八石其令王祯用心提督再不许徇私摭拾妄奏
　　○修九江卫城其近江一面内徙三丈有余以避水患
　　○丁卯狭西岷州卫东撒簇剌麻劄失坚锉双城卫野人女直伯羊加四川盐井卫土官千户剌马非广东东莞县猺首阮善活等贡马及方物赐彩币绢布有差
　　○把总都指挥闵成石玉杨信刘成尚斌等所部官军骑操马多死匿不报及会赦免偿成国公朱勇奏其状下都察院鞫实成等当杖  上曰成等罪难轻贷但念其军功姑记之各罚俸三月
　　○戊辰中元节遣官祭长陵  献陵  景陵
　　○爪哇国遣使臣李添福等贡方物赐袭纻丝纱罗表里有差
　　○命福建布按二司并府县清军官兼管催粮从右参政宋彰奏请也
　　○辛未  太宗文皇帝忌辰遣官祭  长陵
　　○雷震南京西角门西角楼兽吻
　　○大同官军巡警至沙沟风雪骤至裂肤断指者二百余人  上闻之命人给毛袄一件
　　○壬申云南总督军务兵部尚书靖远伯王骥奏叛寇思机发自孟养复回麓川寓书金齿以表纳款之意然恐贼奸诈复立巢寨纠聚犬豕侵扰邻邦已遣人赍书谕以利害顺则使安故土否则终必搜剿  上敕骥悉心整理骥又奏都指挥佥事万珹失机  上命宥珹死充为事官领军当先杀贼
　　○癸酉敕福建布政司右参政周礼曰福建缘海备倭官因循苟且兵弛饷乏贼至无措况有刁泼官军朋构凶恶偷盗仓粮已命侍郎焦宏往理其事尚虑宏回之后各官仍蹈前非今特命尔前去严督巡捕遇有倭寇设法擒剿其有似前刁泼者与按察司委官审实军发边卫瞭望官则奏闻区处尔受朝廷委任尤须廉勤公正勉称任使不可徇私受贿党恶废政遗患边境钦哉
　　○命山西布政司催粮参政阮存协同清军参议尹弼兼督有司设法招抚逃民按季开报复业户口年终类奏各官考满仍具报吏部以凭考核从巡按山西监察御史吉庆奏请也
　　○乙亥山东水利场盐课司奏灶户因蝗旱灾伤赋役烦重挈家逃移盐课乞为开豁见在灶户乞优免差徭  上谓户部臣曰优免灶户  祖宗令典有司奈何不行其已逃窜者逋负额课悉为停徵见在者不许泛差
　　○山东都指挥佥事江原索所部赃坐罪会赦都察院请如例调沿边都司从之
　　○丙子命修  天地坛大祀等门具服殿天库神库宰牲亭钟楼銮驾库等处
　　○遣中官以纻丝纱罗绢布绵给安王妃及宫眷
　　○敕宁夏总兵官都督史昭等今庆王选马一千匹听官军领用尔等遣缺马官军赴府关领务令饲养如法以备急用
　　○民有盗斫天寿山树木者获之法司论赎徒  上命枷于山口示众
　　○丁丑赐庆王秩煃银五百两纻丝纱罗百叚苏木胡椒千斤以王选马千匹给边用故酬之也
　　○敕赤斤蒙古卫都督且旺失加沙州卫都督困即来曰日者哈密诸处贡使回朝廷念其远来道经番夷恐有疏虞特敕尔等卫之出境今得边将奏言前项使臣至赤斤尔且旺失加称人马放散令其自去至沙州尔困即来称疾令使臣少驻俟其收集人马延数日竟无一骑卫送朕以尔等为国内属朝廷恩待积有岁年今遽违命恐有他端敕至各具实来闻毋朦胧欺蔽自取祸愆
　　○山东布政司右参政李让奏青州府临淄县累被灾伤民皆饥窘并全家充军死绝者四百四十二户遗下官民田地二百五十余顷该徵税粮无从办纳事下户部请如例停徵从之
　　○戊寅减山东济安坝耐牢坡分水二闸官各一员以其夫隶天井闸官从齐宁知州陈宽奏请也
　　○己卯以河南卫指挥杨虎遗宅为伊王庶子勉塣府第
　　○敕太子太保成国公朱勇等顷者京城内外所获盗贼多各营操备官军盖因尔等平日抚恤不至钤束不严管军头目克减军粮科歛财物以致军士窘迫不得已而相继为盗尔等之罪姑恕不问继自今把总管队及该卫所头目不许私役一军私歛一物敢有违者重罪不宥尔等受朕委托操练军马本以御侮安民而军士乃为盗贼其咎安在尚宜持廉秉公正身率下必使宿弊尽革军政肃清庶副委任
　　○擢训导等官夏诚左景金恺姚鹏为河南等道监察御史张永仪溥为南京山东等道监察御史先是诚等以吏部选送都察院理刑至是考中故擢用之
　　○命故修武伯沈清庶长子荣袭封修武伯先是清嫡子鉴早卒荣乃清外妇所生收养之清恐不得袭预为奏请令荣习武艺结托中贵至是清卒故命荣袭之
　　○命金吾前卫指挥佥事吴兴侄谅袭职燕山前卫指挥使杨俊子瑄府军后卫指挥使井原子通金吾右卫指挥同知苗英侄贵羽林前卫指挥同知常保僧子贵孔信子智指挥佥事可里帖该子尚都王安子振陈忠子喜王兴子鉴金吾左卫指挥佥事陈呆厮子鉴俱代职
　　○福建延平卫指挥男于＜王巳＞谋杀亲兄当凌迟处死临刑辄诉冤凡五诉不已至诬其母与人通其兄欲杀所与通者反见杀冀逭己罪法司请再遣御史给事中密勘之  上曰此犯既杀其兄又诬其母不孝不弟孰甚焉其即诛之勿再勘
　　○庚辰浚南京城内外河
　　○给狭西延安等卫官军马九百五十八匹
　　○辛巳敕爪哇国王杨惟西沙曰比岁遣人朝贡足谅勤诚然朕念尔国为费不易每一遣使必造船舶修器械具糇粮烦劳特甚况所带人从辄数百人比至广东起拨夫船往复运送亦甚烦扰且海外诸国皆三年一贡自今王宜体朕轸恤军民之心三年一次遣人来庭其使臣须择谨厚纯实者量带从人仅足操舟之用庶彼此各得其便朕以至诚怀柔庶邦王敬  天事大贵在忠诚不必以烦数为礼兹因使臣亚烈李添福等回令赍敕谕王并赐王及妃彩币王其钦承之先是广东右参政张琰言爪哇朝贡频数供亿浩繁劳敝中国以事远夷非计宜省节之  上善其言至是使还故谕及之
　　○免南京羽林左卫带俸百户于钺差役令侍奉其母宜伦郡主从郡主奏请也
　　○守备独石都督同知杨洪言云州堡之西冲有金阁山崇真宫者其神往往能出光怪致灵验去秋臣巡徼至东凉亭猝遇虏寇五百余骑彼此相持虏势张甚臣默祷于神虏随遁去竟全师而还遂以私钱修饰祠宇今已毕事乞赐敕额及道流住持  上赐名为灵真观命度道士往主之
　　○壬午命建平伯高远忻城伯赵荣印记南北二太仆寺孳生马骡驹七万八千九百二十一匹
　　○驸马都尉赵辉言窃见中都  皇陵  祖陵朔望有祭行礼者具祭服往来人使诣陵祗谒今  孝陵之礼一切从简降杀大异于义未安臣常言于朝请一如中都之制而礼部以为熉渎遂格不行窃谓  皇上尊敬  祖宗之心即  太祖皇帝之心也  太祖皇帝宁肯以烦渎之礼加于  祖宗至于具服行礼自永乐以来已三十年矣今亦罢更殊未可晓臣奉命职专祭祀恐礼典未备敢再以闻  上令礼部议之尚书胡濙等议曰祭不欲渎礼不欲烦朔望之祭  长陵  献陵  景陵俱无此礼而南京公使往来接踵朝夕与中都事体不同必欲皆然诚为烦亵至于陵祭止具浅淡常服盖洪武中及永乐初年之旧况系元年诏旨所定而辉固欲纷纭难再更改  上命悉依见行者行之
　　○以修国子监命师生暂讲肄于故都察院　○南京守备太监刘宁奏先因钞法不通户部奏准差人于各城门徵收军民人等驴＜马犬＞柴米等物出入者钞贯今钞法通行乞敕户部免收从之
　　○四川利州卫指挥使刘华杀蛮贼阵亡命其侄雄袭升都指挥佥事仍本卫带俸
　　○庆王秩煃奏护卫屯田内生两岐麦十茎同蒂瓜八实直隶永平府奏卢龙县粟榖一茎五穗龙爪榖一茎有至十三十四穗者差人呈进命俱免贺
明英宗睿皇帝实录卷之一百七
　　正统八年八月癸未朔升都察院右副都御史金濂为刑部尚书监察御史马昂为右侍郎
　　○乙酉以营建国子监遣工部尚书王卺祭告先师孔子
