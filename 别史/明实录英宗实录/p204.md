<!-- { "loadSidebar": true } -->
　　○提督辽东军务左副都御史王翱奏臣奉敕将各卫所疾故军职署都指挥佥事陈庆子瑛等八十六员俱袭替职令其守边操备从之○镇守狭西右都御史王文奏狭西连年亢旱民窘已甚河南各州县税粮有赴京仓及直隶上纳者路远人难乞量拨十五万石于西安府华州两处上纳庶河南民免远运之劳狭西民有急救之备奏下户部言京粮难以改拨其该运真定等府及德州等仓米麦共十四万石宜准拨赴狭西备用从之
　　○云南布政司奏旧例所属大理等府赵州等州县岁办差发马七十八匹送云南都司给军骑操然多倒死无益乞折徵银为便奏下户部言宜听每匹折银十三两于官库收贮如遇缺马就给与军卫买用从之
　　○广西贼韦万王伏诛万王庆远陆河村獞人自永乐时称王聚各峒蛮攻劫柳庆思恩诸城邑指挥御史皆为所害后官军剿败之万王脱走更名公秾至是为安远侯柳溥所擒并其徒八百余人悉诛之
　　○癸亥遣中官祭司灶之神
　　○书谕郑世子祁锳曰得奏宫中缺女妇使令欲于本府军校之家选取寡妇特允所奏书至宜令长史司仪卫司群牧所官公同查审果艰难无所倚者陆续选二十人仍量给官钱以恤其家务出所愿毋事逼抑致人怨咨
　　○甲子命狭西故都指挥佥事张仪子杰袭为指挥同知都指挥佥事宋成孙杰代为指挥使沈源子瑛代为指挥同知
　　○亦力把里等处也密力虎者王遣使臣赛夫剌等建州左右卫并成讨温等卫野人女直指挥沙隆加等来朝贡驼马王石貂鼠皮赐宴并纻丝袭衣彩叚表里有差
　　○乙丑升广西太平府照磨揭冕为本府试通判时太平所属土官及军卫官旗累＜锍-釒＞保冕赞画勤慎宽厚得夷民心吏部具以言  上曰军民土官既皆保冕必其政有可观姑升为试通判令按察司官询察其政俟三年后具实来闻斯可实授但扶同害民悉论罪不贷
　　○兀也吾卫指挥奴答阿资河卫指挥答龙哈等俱以朝贡至京言黑龙江野人头目兀里忒必哥等各欲诣京朝贡乞赐敕谕之礼部尚书吴濙言宜听其自采未可尤降敕谕  上曰然
　　○丙寅命右军都督佥事吴亮子纯代为指挥佥事
　　○命赤斤蒙古卫故指挥佥事班麻子朵儿只巳袭职矢里木卫指挥佥事咬纳子著里的兀者卫指挥佥事失剌子锁古脱俱代职升斡兰河卫指挥使弗羊古为都指挥佥事
　　○大同左参将都督佥事石亨奏比年瓦剌朝贡使臣动二千余往来接送及延住弥月供牛羊三千余只酒三千余坛米麦一百余石鸡鹅花果诸物莫计其数取给官粮不敷每卫助银完办其卓凳釜瓮之类皆军民应用毕日所存无几宰过牛羊等皮亦系折粮之物递年销费无存臣近奉命提督切思丑虏络绎请求无厌虽朝廷优礼远人不此之计然非处置有方则亦不免劳费官私今将可行事宜条列以闻一支应酒先将米麦分派军民之家贸易扰害请自今领米麦官酿其糟酵养牲以待支用一自正统七年迄命宰过牛羊皮及剪绞羊毛已卖银三百余两贮库足充自后花果油盐诸费一卓凳釜瓮之类见存者印记收官缺少者官为措置俱令人收掌应用免致递年分办一留住大同使臣军民日逐俟侯供亿不敢少离请如京师例三五日一次供送一在先支待委各属卫官往往畏惧折辱莫敢谁何请自今委能干都指挥一员管领而臣总提督之庶易为撙节不致侵欺  上谓礼部臣曰亨所言于军民诚有益宜悉从之其以山西行都司都指挥佥事张淮大同府推官孙睿不妨本职掌领诸事听亨总督务在上不失朝廷柔远之意下足使军民两便
　　○丁卯升泰宁卫指挥佥事安察为都指挥佥事以其屡修朝贡多效忠勤遣人乞升也
　　○参赞宁夏军务大理寺右寺丞罗绮奏守备广武营都指挥使种兴贪黩不法左参将都指挥使丁信尝妄奏兴擅改军政乞皆治其罪因举降职都指挥佥事刘源骁勇老练乞复其官代兴守备  上曰信姑不问兴令从实自陈兵部其即查源降职事情以闻
　　○戊辰岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○是岁天下户口户九百五十三万七千四百五十四口五千三百七十七万二千九百三十四田地四百二十四万七千二百三十九顷田赋米麦二千七百一十五万五千九百五十八石丝五万七千五百七十一斤绵一十八万五千三百七十二斤绢一十九万二千八百六十七匹布一十四万四千三匹绵花一十八万九千五百三十六斤折色钞七万七千六百六十八锭有奇杂课钞九百三十九万六千九百四十锭有奇米麦七万七千四百八十七石铁七万四千五百八十四斤布一千七十四匹盐课盐二百九十二万五千七百一十二引折色钞一千九百六十三万三千七百六十六锭米四十八万八千三百一十三石布七百八十六匹茶课茶五十五万三千七百五十斤折色钞九百三十九万六千九百四十一锭屯田子粒二百八十万四千二十石采纳银一万八千九百二十两水银二百五十斤朱砂一百七十斤漕运京师儧运过米豆四百四十六万五千石各处运纳粮一百一十一万五千三十三石减免天下官田等项税粮计米麦一十四万九千四百一十石有奇
　　大明英宗睿皇帝实录卷之一百三十六终
　大明英宗睿皇帝实录卷之一百三十七
　　正统十一年春正月己巳朔  上诣  奉先殿  皇太后宫行礼毕是日立春顺天府官进春  上御奉天殿受之并受正旦朝贺礼大宴文武群臣及四夷朝使  皇太后  皇后免命妇朝贺
　　○庚午文武百官朝亲王于奉天门东廊
　　○辛未  宣宗章皇帝忌辰遣官祭  景陵
　　○河南都指挥使夏忠等奏先奉兵部移文各卫所守城官军精阅一千六百人分作二班操练听候今宁夏总兵官都督同知黄真行催前去杀贼未敢擅调上曰真未奉朝命擅自调拨宜治以罪今姑释不问若再犯不宥其官军只著在原卫操备
　　○壬申敕大同总兵官武进伯朱冕宣府总兵官武定侯郭玹等西洋河口直通外境极为冲要宜照洪武永乐旧制以河为界各严饬官军协同守备若有疏虞及遇警不即答应俱重罪不宥
　　○敕泰宁卫都督佥事拙赤等朵颜卫都指挥同知朵罗干等福余卫都指挥同知安出等曰兹尔等以正旦节各遣头目来朝贡马特以彩币表里付各头目赍回颁赐及得尔等奏瓦剌欲遣人马于尔处挨索阿鲁台之孙请朝廷悯恤及称遇急欲移部属潜避边境山谷朕从所奏敕边将不许侵扰其阿鲁台之孙听其来朝保全身命尔等又奏欲遣人往女直与都督剌塔等议和悉听其便但在各守礼分共图悠久毋生事启衅以取罪戾朕以尔等忠事朝廷故以至诚谕之尔等其钦承毋忽
　　○升考郎兀卫都指挥佥事哥哈为都指挥同知命福余卫都指挥佥事歹都弟脱木儿不花为正千户故指挥同知劄木赤子呕克建州左卫指挥佥事著哈子沙鲁哈毛怜卫指挥佥事波里子塔里必俱袭职
　　○甲戌孟春享  太庙
　　○遣中官祭司户之神
　　○丙子以大祀  天地  上御奉天殿誓戒文武群臣致斋三日
　　○丁丑敕工部曰今岁事方新宜与民同乐在京见役诸色匠作除紧用工程外其余不急之役俱令休息二月初一日仍旧上工囚犯计日准工所司务奉公守法俾人受实惠
　　○升迤北瓦剌使臣指挥佥事纽邻等为指挥同知断事落干歹为指挥佥事同知田玉朵罗歹大使汤孛罗司徒约里把参政脱脱木儿等为正千户同知格干帖木儿参政迷儿火者等为副千户
　　○己卯大祀  天地于南郊  上还谒  皇太后毕出御奉天殿文武百官行庆成礼
　　○参赞宁夏军务右佥都御史卢睿奏宁夏等五卫旗军余遇见操哨差使多逃避别处乞敕总兵镇守等官今后若此者俱执问明白发沿边墩堡立功哨了一年从之
　　○庚辰以大祀礼成  上御奉天殿大宴文武群臣及四夷朝使
　　○赐司礼监太监王振并各监太监钱僧保高让曹吉祥蔡忠白金宝楮彩币诸物仍命振侄林为锦衣卫世袭指挥佥事僧保侄亮让侄玉吉祥弟整忠侄英俱为锦衣卫世袭副千户敕振曰朕惟旌德报功帝王大典忠君报国臣子至情此恩义之兼隆古今之通谊也尔振性资忠厚度量宏深昔在  皇曾祖时特以内臣选拔事我  皇祖深见眷爱教以诗书玉成令器委用既隆勤诚益至肆我  皇考念尔为  先帝所器重特简置朕左右朕自春宫至登大位前后几二十年而尔夙夜在侧寝食弗违保卫调护克尽乃心赞翊维持糜所不至正言忠告禆益实多兹特赐敕给赏擢为尔后者以官诗曰无德不报书曰谨忠惟始朕眷念尔贤劳昕夕不忘尔尚体至意始终一致我国家有无疆之休尔亦有无穷之闻
　　○户部尚书王佐言每岁春初差官分往山东河南南北直隶督军民官捕蝗今岁宜差在京堂上官  上曰凡事有备无患尔能体朕恤民之心预戒蝗患诚可嘉也宜如尔言行之
　　○山东按察司副使王宪言辽东属卫刁卒多惧操遣故兴讼以求脱免其诬讼者宜令修沿边护屯种沟墉毋但杖遣遂其计事下提督辽东左副都御史王翱议以为辽东诸处沟墉已备无庸修理且曰此辈宁肯尽力事事不若仍故例便  上曰翱议是也
　　○云南布政司奏所属临安等府州县部运税粮为因山高路远挑担艰难止带马牛银两前去变卖籴米上仓近因米价高贵不能完纳勘得武职官多有职田自买马牛操备耕种乞将府州县赍到牛马银两等物照时价两平兑与武职官每年自九月收成后起至下年二月终止准作俸粮其余月分该支粮米仍收本色上仓按月挨陈支给庶官民两便税粮易完从之
　　○瓦剌太师也先所遣朝贡灌顶国师剌麻禅全精通释教乞大赐封号并银印金襕袈裟及索佛教中合用五方佛画像铃杵铙鼓缨络海螺咒施法食诸品物事下礼部议尚书胡濙等以为稽无旧例请裁之  上曰朕抚御外夷一惟  祖宗成宪是式今也先妄求既无旧例岂可勉徇其勿予
　　○辛巳泰宁卫都督拙赤遣指挥土木儿赤斤蒙古卫都督阿迷速等遣指挥却儿加毛怜等卫女直指挥人等监卜等来朝贡驼马方物赐宴并纻丝袭衣彩币表里诸物有差
　　○广东署都指挥佥事王清奏臣父铎年老有疾在原任山东济宁左卫居住不能就食乞将该支俸粮一年分支餋瞻从之
　　○户部奏先因两京库钞支用不敷奏将去年河南等布政司直隶常州等府夏税小麦除存留备用及运纳各仓外每一石折收钞一百贯起角□羊京库即今钞法流通往来银一钱卖钞至一百贯今止卖四五十贯已将今年各处夏税小麦该折徵钞贯者每一石徵八十贯庶不累及民难从之
　　○壬午命直隶大名府开州判官林伯兴复任升正七品俸伯兴专管马政九年考满州民赴巡抚侍郎薛希琏处保其公勤得民乞留之希琏以闻事下吏部覆奏宜从民情故有是命
　　○升泰宁卫正千户乞劄歹为指挥同知建州左卫指挥佥事阿哈里老疾命其弟速苦代之
　　○癸未上元节宴文武百官赐假十日
