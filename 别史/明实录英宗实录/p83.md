<!-- { "loadSidebar": true } -->
　　○行在都察院右都御史陈智等言三事一训兵练将国之要务古人必修武备于四方无虞之日者盖欲销祸患于无形保治安于长久也方今公侯伯都督等官老成堪总戎事者少年少不谙武艺者多逢迎赌博之相师醉醲饱鲜之是尚忽军旅之事而不修玩祖父之功而不恤万一有警岂能运筹策奋威武为朝廷建功立业乎乞令其每日于成国公朱勇处带操监察御史给事中点视敢偷一日之安即罚本日之俸如此则各官无不习孰武艺而谙练兵事矣一夷狄为中国患振古则然惟有备斯无患兵法不云乎毋恃其不来恃吾有以待之毋恃其不攻恃吾有所不可攻然备御之道惟在将帅得人而已乞命内外诸司各举所知无分都指挥千百户军旗人等但有膂力过人智谋超众及诸武艺中有一长可取者许令礼送诣京仍敕五府六部都察院堂上官试中量加升赏分遣诣诸边总兵官处管军操练遇警有功不次擢用如此则将帅得人足以壮兵威而弭边患矣一给事中为近侍之官御史乃风纪之任洪武永乐中选任既严故任满九载俱不次升擢方面正佐及知府等官近年有经九年而无人推荐者多升各府同知夫同知秩五品阶大夫是职固不为不重第监生历事三月初仕有即得其职者而御史给事中历任九年顾亦但升是职岂不轻重失伦耶乞敕吏部自今御史给事中任满九载无人举保准孔文英并各部郎中例俱增俸一级仍莅厥任如此则人情协而士气有所养矣  上以智等所言有理命公侯伯都督俱隶成国公处操习敢有奸懒者许成国公及监察御史给事中劾奏惩治武职升擢以功我朝俱有常宪若举考升擢则在边终岁勤劳将士何以示劝其令内外文武大臣并巡按御史各举所知以俟徵用御史给事中任满九年果廉干者许都御史掌科给事中各连名奏保吏部廉实具奏升擢后坐赃罪逮治举主其无人保者仍如旧制
　　○己已伊王颙炔奏乏纱罗叚匹欲给价遣人市于浙江从之仍遗书勉王戒饬下人恪遵礼法毋或干预有司搔扰人民以累清德
　　○庚午唐王琼炟奏偶患足疾艰于步履  上命太医院择精医者给善药往疗之
　　○枷署都指挥佥事许瑛瑛把总管队歇军役取月钱且冒支军粮事觉下狱法司论赎绞还职  上特命枷以徇
　　○直隶宿州卫宿州徐州并浙江萧山县各奏境内蝗  上命行在户部移文巡按御史严督军民官司扑灭尽绝以闻
　　○辛未福建漳州卫指挥佥事杨荣因进表至京得回回之编置漳州者馈为致番书于其种类下法司问坐赎流还官  上以荣交通外夷不宜以常律论黜为为事官于大同立功
　　○行在礼部言撒马儿罕使臣劄法儿等续贡玉石杂以碎恶所给价直宜损前之半  上以远人来贡嘉其诚耳物之美恶奚足计为命视前给直毋减
　　○夜北方有星大如鸡弹流二丈余发光大如椀有声尾迹赤光烛地出紫微垣右枢星旁东南行至天囷尾迹化为赤白云徐徐南行良久乃散
　　○壬申命直隶河间府任丘县主簿解伯通复职升从八品俸伯通九年考称当迁县民保其善抚字赋役均乞留复任行在吏部移文巡按御史核实故有是命○广东肇庆府德庆州徭头陈用领徭獞何应山等并云南广西府弥勒州土官舍人必者等俱来朝贡马及方物赐绢钞有差
　　○行在吏部奏行在户部等衙门各汰冗员郎中等官李素等八十员送部改用宜遣回候缺其老疾官六员宜令致仕从之
　　○癸酉书复庆世子秩煃曰得奏欲摘中护卫屯军一百九十三名守护先王坟茔已赉该部悉允所言但边储艰难既往守坟免纳子粒令其自种自食不关月粮仍令官旗严加约束毋纵生事扰人世子其知之
　　○修北京会同馆
　　○敕宣府大同等处总兵官谭广等曰即今瓦剌胡寇谲诈多端常遣人来兀良哈处紏合贼徒窥伺边境延安绥德宁夏自六月以来累了见境外烟火此必鞑贼哨探路径欲为鼠窃之计尔等宜严谨堤备如贼少可击则击之贼众则固守城堡不可轻与争锋俟其稍倦或出奇兵劫其营或伏人马截其归路更宜抚恤军士养其锐气以清边境
　　○敕南京守备襄城伯李隆参赞机务少保兼户部尚书黄福及六部都察院曰得奏言六月二十九日大风之异朕用惕然夫南京国家根本之地天变若斯所系非小卿等皆国家大臣休戚攸同宜敬慎庶政纤毫无忽密察奸冗杜渐防微文臣以安民为重武臣以兵备为务念兹在兹夙夜罔怠凡有扰害军民不便之事悉条列以闻庶副朝廷委任以钦承  上天警戒之意
　　○广西庆远府南丹州知州莫祯奏本府所辖东兰等三州土官所治历年以来地方宁靖宜山等六县流官所治溪峒诸蛮不时出没原其所自皆因流官止能抚字附近良民而溪峒诸蛮恃险为恶者不能钤制及其出没调军剿捕而各县居民与诸蛮结交者又先泄漏军情致贼潜遁及闻招抚诈为向顺曾未几何仍肆劫掠惟此之故是以兵连祸结而无宁岁臣切不忍良民受害愿授臣本府土官知府其流官知府总理府事而臣专备蛮贼务将溪峒诸蛮积年为害者擒捕殄绝其余则编伍造册使听调用据岩险者拘集平地使无所恃择有名望者立为头目加意优恤督励生理各村寨皆置社学使渐入风化或三十里或五十里设一堡使土兵守备凡有为寇者臣即率众剿杀如贼不除地方不靖乞究臣诳罔之罪  上览其奏即遣敕广西总兵官柳溥等曰今得土官莫祯所言除害靖边之事其意可嘉兹特录付尔等密看如所言可行与否仍密奏来夫以夷攻夷古有成说使彼果能效力省我边费朝廷岂惜一官要在有实效耳大抵为将者宜用众人所长不可专执己意古之良将莫不皆然尔其勉之用副委任之重
　　○甲戌命行在右军都督府左都督萧绶理府事绶归自贵州以年老罢至是复起之
　　○广西布政司奏本处官吏俸给旗军月粮并祭祀等项该用钞多库内收积数少支给不敷事下行在户部覆奏湖广广东所属户口商税钞多宜将各属附近广西府州县该纳商税钞内定拨一百万湖广三十万广东七十万令广西布政司运回收贮以备支用从之
　　○移置福建长乐县石梁蕉山巡检司于本处河泊所西以有司奏其风沙猛恶不堪宿守故也
　　○琉球国中山王尚巴志奏本国自洪武迄今恭事朝廷数荷列圣悯念给赐海舟载运近使者巴鲁等贡方物赴京舟为海风所坏缘小邦物料工力俱少不能成舟乞赐一海舟付巴鲁等领回以供往来朝贡事下行在礼部覆奏谓即今节省冗费以苏民力若复造舟不免劳扰军民  上命福建三司于见存海舟内择一以赐如无则以其所坏者修葺与之
　　○夜北方有流星大如杯色赤有尾出文昌北行至近浊后一小星随之
　　○乙亥给辽王贵＜火受＞岁禄米二千石先是王封兴山王岁禄二千石米钞兼支至是进封辽王准例全给本色其校尉十名月粮一石米钞仍旧兼支
　　○行在礼科给事中刘海言北京国子监见存肄业及历事诸司监生二千五百余人其中有年五六十岁者有久病残疾者有貌陋而学无进益者乞敕各衙门堂上官躬诣国子监通集拣选其不堪任用者黜罢为民庶人材有选择之精粮廪无虚耗之费而国家得实材之用矣事下行在礼部请如所言  上从之仍命南京国子监亦如例拣选
　　○给宣府等处官军马三百十一匹
　　○湖广黄州府民管彬盛必富杨必华王如川程琥徐潮仕石铨陶达蓝懋忠浙江温州府民王延军人狄永吉金华府民钱渊俞思辟黄大海诸葛彦祥江西乐平县民虞纳张安庐陵县民胡缙武胡昇浮梁县民彭宗孙俱出榖千石有奇赈济饥民诏赐敕旌劳复其家
　　大明英宗法天立道仁明诚敬昭文宪武至德广孝睿皇帝实录卷之五十七
　明英宗睿皇帝实录卷之五十八
　　正统四年八月丙子朔沙州卫都督困即来密令人至瓦剌哈密诸处诇事具得其状遣使臣保童等入奏  上以困即来效力朝廷多历年岁屡奏边情忠勤可尚令礼部从优议赏于是赐困即来金织文绮表里各八仍赐敕奖谕之保童等陛见及辞皆特赐饩羊
　　○久雨白沟浑河二水溢决顺天府保定县及保定府安州堤五十余处有司乞借附近丁夫协力修理从之
　　○丁丑释奠先师孔子遣少保礼部尚书兼武英殿大学士杨溥行礼
　　○修北京国子监
　　○行在户部奏供用库明年岁用黄蜡诸物宜行户部分派产有处所买办  上以买办扰人可暂停之令于见在库内支用
　　○戊寅祭  太社  太稷
　　○巡抚大同宣府右佥都御史卢睿如京议事不即陛见而延宿私第将祀社稷孔子又不预诣公所致斋监察御史孙睿劾其无忌惮不敬诏姑宥之
　　○己卯浙江备倭都指挥张翥巡海都指挥朱兴监察御史李奎指挥程思道俱住俸半年以倭贼肆杀卤桃渚城翥等不能严兵以备故也都察院右副都御史朱与言奏洪武初钞贵物贱故律以钞计赃今者钞轻物重而法司计赃论罪复如定律请以今时物直酌洪武初钞直论罪如律三法司议不可行从之
　　○夜东方有流星大如杯色青白尾迹有光起参宿东北行至近浊后有二小星随之
　　○庚辰贵州新添长官司头目宋阿昇平伐长官司通事阿正云南回蹬关故土官巡检子杨震俱来朝贡马及方物赐彩币等物有差
　　○湖广德安府奏所属民地被楚府官军占种  上命行在户部移文湖广三司勘实以闻
　　○辛巳泰宁卫故都督脱火赤子讨勤朵颜卫都指挥完者帖木儿各遣头目并兀者等卫女直柳温哥童宽山卫女直出羊加阿者迷河卫女直伏剌出朵颜卫指挥把爱哈儿分卫女直隆加兀列河卫指挥尚秃哈卜鲁兀卫指挥速忽奴俱来朝贡马及方物赐宴并赐彩币等物有差
　　○敕行在都察院右佥都御史张纯今岁霸州等州永清等县自夏及秋旱涝相仍百姓缺食流离困苦不可胜言今特命尔驰往巡视即于所在官司及附近卫府有粮处量给赈济或富家积有余粟可劝借者量与劝借候收成之日抵数徵还务在抚恤得宜勿令失所但系灾伤去处凡有差役悉皆停罢粮草亦皆免徵其他民情及事有当行而弗便者一一具奏定夺毋得坐视民患尔其体朕安养小民之心夙夜恪勤无怠俾民得以安生乐业庶副朕怀
　　○命刑部广西司署员外郎事主事张纯实授本司郎中复户部云南司主事罗复礼于贵州司广东司主事陈亹于江西司复礼亹初以剩员待次于家及是至故有是命
　　○巡按直隶监察御史姜永劾奏襄城伯李隆私役军士纵家奴贩盐并请坐诸卫之拨军阿附隆者  上诏隆自陈其诸卫官令南京都察院逮问
　　○壬午先是雨水决河西务堤岸发顺天府宝坁等县民夫修筑至是行在大理寺右少卿李畛奉敕存问被灾州县具＜锍-釒＞请罢修不急堤堰徵回督工官员从之
　　○直隶顺德府南和县奏本处水涝民饥欲发官廪赈济未敢擅专  上曰民饥如是尚可缓邪命行在户部即移文令济之
　　○癸未召行在都察院右佥都御史王翱还京初浙江处州有无赖贼百余人入江西广信为盗特命翱及锦衣卫指挥倪正往捕之至是贼尽获故召还
　　○狭西右布政使王敏先是以疾辞职吏部言其精力未衰且久居方面素有政声仍留之至是疾剧都督同知郑铭以闻  上命致仕
　　○丙戌祭山川城隍等神
　　○遣旗手卫祭旗纛之神
