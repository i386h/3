<!-- { "loadSidebar": true } -->
　　○释辽东铁岭卫军陈循为民循自军中遣人上＜锍-釒＞自陈臣恭事  列圣历三十五年官至户部侍郎兼翰林院学士正统十四年八月因赞立  东宫升臣尚书仍兼学士老年遭逢郕王因臣原在内阁办事能晓制书体式仍旧任用其实可否事情自有亲信后进之人臣论事不能迎合每见疏外天顺元年正月十四日因郕王不出临朝即与高榖等议请复立  东宫令礼部集百官具题本以进内批不允臣言必湏连进数本至允乃已十七日本已具未及进而各官已奉迎  圣驾登宝位矣臣等当时虽知郕王有疾然实不知其不可起惟石亨一人于十二日夜宣至斋宫榻前受命代祀亲见病势难起是以十四日会议时亨佯言上有病休去烦渎阴与所亲厚者密议迎复可得大功赏臣今思亨等但欲济一己私情不顾全国家大体况神器大位皆  皇上亲受固有之业谁得干预六军万众皆  皇上素所抚养之人谁不归戴当天与人归之时使亨果肯以郕王病重言之群臣各具朝服进表备法驾大乐恭诣南宫迎请  皇上下副群情临朝以安万姓非但使宫禁内外不至惊骇且有以显天与人归之盛羙为天下万世之伟观而亨等阴谋诡计不及乎此卒之自取祸败宜矣臣服事  累朝曾效微劳实为亨等所挤排今幸亨等结为表里者相继灭亡朝廷清肃可伸冤枉伏乞  皇上矜悯放回原籍为民使得老死乡邑＜锍-釒＞入  上曰循历事朝廷年久曾效勤劳而为石亨等挟私诬害今览其所奏是非明白情实可矜其放回原籍为民循字德遵江西泰和县人永乐乙未廷试第一授翰林院修撰赐第万宝坊  驾幸北京命循取秘阁书诣行在遂留侍马三殿灾诏求直言循言数事皆见嘉纳  仁庙时进侍讲宣德初命与杨溥同直南宫日承顾问又赐第玉河桥西五年升侍讲学士时御史张楷作诗以献  宣庙意其求进欲罪之循曰彼亦有忠爱意事遂角□羊佥事陈祚劝  宣庙读大学衍义语类讥诮  宣庙怒命藉其家既而问循循顿首曰俗士处远不知忌讳然其心则无他也比逮祚至竟缓其法  驾每巡幸循必扈从正统初兼经筵官七年升翰林院学士九年命入文渊阁典机务十年升户部右侍郎兼学士土木之变四方多事循居中用事言见采纳寻升户部尚书兼职如故景泰元年同知经筵事二年升少保仍兼前二职三年兼太子太傅尝率同官集古帝王行事名曰勤政要典以献未几升兼文渊阁大学士纂修寰宇通志循为总裁书成进兼华盖殿大学士  上复位石亨与徐有贞嗾言者劾循谪戌边至是亨等败循上＜锍-釒＞自辩凡数千言  上察其枉赐归田里抵家一年卒循动止雍容辞气温雅为文援笔立就意气层叠然概以矩度则未尽合为乡试会试考官各一廷试读卷官者四纂脩  三朝实录及五经四书性理大全循皆与焉尤熟于朝廷典故宣德正统间天下仰望其风来景泰来国家多事循首当国不能大有所建明且乏廉介之誉至以争乡人坟地欲倾御史周鉴王豪及其子不得乡试与王文合攻试官希求恩泽尤为士论所薄循同邑萧镃亦以内阁臣与循同被劾罢为民后循卒镃字孟勤宣德二年进士改翰林院庶吉士十年授编脩纂脩  宣庙实录书成蒙宴赉寻命授内使书历九载进侍读未几升国子监祭酒景泰二年命兼翰林院学士入文渊阁参预机务寻升户部右侍郎明年升太子少师他职如故纂脩寰宇通志镃为总裁官书成升户部尚书仍兼太子少师学士二职镃学问该博为文章有法言动温雅皆循矩度然性猜忌于事亦多退避云
　　○湖广按察司佥事萧銮为黄州知府杨珏奏其受军官赂由忧制中执至京会赦都察院以珏所奏诬但坐銮违限赎笞还职
　　○军民自宫进者数十人俱发南海子艺廿□＜锍-釒＞
　　○宛平县民有杀其母者命即磔于市
　　○辛卯命刑部四川司署员外郎事主事周瑛实授员外郎大理寺署左寺正事左评事宋旻实授左寺正
　　○给安远侯柳景岁禄一千石半支钞
　　○停免山东青州莱州二府今年被灾秋粮一十万六千九十余石马草一十六万七千三百余束
　　○镇守临清等处平江侯陈豫奏各处民壮多致逃移乞专以府州县佐贰官领操庶资其用事下兵部言即今边务稍宁而山东河南南北直隶等处水旱为灾其民壮宜暂放免从之
　　○癸巳立春顺天府官进春  上御奉天殿文武百官行庆贺礼复诣  东宫行庆贺礼赐百官宴
　　○命都督同知许贵充副总兵官镇守松潘
　　○升朵儿必河卫指挥佥事额昇哈建州卫指挥佥事高安赤俱为指挥同知
　　○金星昼见未位
　　○乙未岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○夜西方有星大如盏色青白有光起自轩辕正西行至近浊
　　○是岁天下户口户九百四十二万二千三百二十三口五千三百七十四万八千一百六十田地四百二十四万二千一十顷七亩田赋米麦二千六百二十八万七千三百七十六石绢一十九万三千四百三十四匹丝一十一万三千六百三十四斤绵一十八万六千一百九十斤布一十三万一千五百三十四匹绵花二十四万五千二百四十斤钞七万九千四百五十一锭有奇杂课钞一千五万五千一百三十五锭有奇米麦一十万四千二百三十石铁七万四千五百八十三斤有奇布一千七十四匹盐课盐三百五十四万四千三百二十七引折色钞一千四百万二千六十三锭有奇米五十二万三百六十石布七百八十六匹茶课茶五十五万三千七百五十一斤折色钞一十八万九千四百七十四贯屯田子粒二百九十五万七千四百七十五石采纳银一十七万六千三百三一九两水银九百四十四斤朱砂一百六十二斤石绿二百五十五斤雄黄三十斤漕运北京儧运过粮四百三十五万石各处运纳粮一百一十一万六千六十五石减免天下官田等项税粮米麦三十九万二千九百四十二石有奇
　　明英宗睿皇帝实录卷之三百三十五终
明英宗睿皇帝实录卷之三百三十六
　　天顺六年春正月丙申朔  上诣  奉先殿  圣烈慈寿皇太后宫行礼毕出御奉天殿文武群臣及四夷朝使行庆贺礼群臣复诣  东宫行庆贺礼  圣烈慈寿皇太后  皇后免命妇朝贺
　　○丁酉文武群臣朝亲王于奉天门东廊
　　○戊戌  宣宗章皇帝忌辰遣官祭  景陵
　　○乙亥孟春享  太庙
　　○遣中官祭司户之神
　　○日生左右直气色青赤鲜明
　　○庚子内官周光奉使襄王沿途杖殴官员索取钱物以所得马二匹献王得赏银两事觉下锦衣卫狱鞫之
　　○辛丑复除广西道监察御史田斌于本道以丁忧服阕也
　　○蠲南北直隶并山东河南各府卫随粮芦苇
　　○吏部言明年天下官员例当朝觐今赞理军务巡抚两广右佥都御史叶盛奏广东广西地方大军征进乞留所属州县官员在任管事供给军饷宜从所请  上从之
　　○印绶监太监阮通奏旧制漕运遇风破舟者令所在官司覆验无伪即令全卫所皆于通州上纳免赴京仓省其僦车之费以补漂流之数行之既久奸弊滋甚多有私贿沿河官司虗报遭风以致上纳京仓者少乞行禁革犯者治以重罪
　　○广东三司奏潮州府程乡县贼首罗刘宁张福通等紏海贼攻烧揭阳兴宁县治劫仓库及民财复攻围长乐县都指挥安福率兵追捕射杀福通及从贼数人章下兵部请行总兵官颜彪调兵剿捕从之
　　○福建清流县民廖荣禄言其县乌石山风水有异画图以闻  上遣钦天监官及三司官按视不实执荣禄下狱诛之
　　○壬寅命故双城卫带俸都指挥佥事一角兀子撒儿苦答袭为指挥佥事
　　○癸卯以大祀  天地  上御奉天殿誓戒文武百官致斋三日
　　○甲辰参赞军务右侍郎白圭左副都御史王竑等分兵巡边适达贼分路入寇一自枣园堡过河劫掠圭与遇于固原川击之擒九人斩首二级获马二十匹一劫红崖子川竑同副总兵冯宗与之遇擒四人斩首二级余贼溃散奔靖虏城南各山口右参将李杲追之斩首二级擒七人复所掠牛羊马驴凡万余圭等各以捷闻  上敕之曰尔等同心协谋出奇制胜以副朝廷委任朕甚嘉之然贼方请和佯退而又乘机潜入其狡诈昭然尔宜益加戒严勿以小捷而萌怠心勿以约和而弛兵备常如寇至可也其敬慎之
　　○丁未大祀  天地于南郊  上还谒  圣烈慈寿皇太后毕出御奉天殿文武百官行庆成礼
　　○升都指挥同知窦显为都指挥使正千户詹昇为指挥使序班白暹为百户其余指挥千百户镇抚舍人等二十人俱一级以使虏营还也  皇陵祠祭署请造祭服从之
　　○夜月犯井宿东北第二星
　　○戊申以大祀礼成  上御奉天殿大宴文武群臣及四夷朝使
　　○迤北孛来等遣使臣那哈出等来朝贡马赐宴及彩币表里等物
　　○己酉封永兴王侄辅国将军诚渊妻曹氏为辅国将军夫人赐诰命冠服
　　○朝鲜国王李瑈遣陪臣朴大孙等来朝贡海青文鱼赐宴及彩币袭衣钞绢布匹等物
　　○庚戌上元节宴文武百官赐假十日
