<!-- { "loadSidebar": true } -->
　　○直隶无锡县民奏百渎河内有马桥驴桥方桥李村坊梅村坊袁墅浜许港浜冷村浜香□□圣庙泾虎渎先年河道深阔民田得以灌溉今皆浅涩乞发附近民夫＜锍-釒＞浚事下工部覆奏宜令有司勘实＜锍-釒＞浚从之
　　○南京总督机务兵部尚书靖远伯王骥进阍者四人  命以二人赐骥
　　○夜金星犯六诸王西第二星
　　○庚午  命故腾骧左卫指挥使张＜王已＞子锐羽林前卫指挥使陈聚子能指挥同知王玉弟胜金吾右卫指挥同知高荣子玉金吾后卫指挥同知董清子敬献陵卫指挥同知沈忠子原济阳卫指挥佥事刘真子旺金吾左卫指挥佥事梁信子能虎贲左卫指挥佥事王敬子勇俱袭职羽林前卫指挥佥事陈兴子安代职
　　○升府军卫指挥使李穆为都指挥佥事以其兄春殁于战阵也  命狭西行都司指挥同知韦文致仕以其子武代为指挥同知
　　○南京工部左侍郎吴政以老疾乞致仕从之
　　○瓦剌头目把秃台等三人会州卫被虏军余王利儿引女直被虏人海里来归  命把秃台等为所镇抚给冠带海里为头目俱送南京锦衣卫安插赐钞布织金袭衣牛羊柴米房屋床榻器皿有差利儿为冠勇士总旗给赏
　　○辛未○赐文武百官宴
　　○辽东总兵官左都督曹义奏鞑贼入狗河塞杀伤军余六人掠牛十头把总指挥楚凤等率兵追剿斩首十级擒五人尽复所掠牛而还献俘京师
　　○夜有流星大如杯色青白有光出织女西行至云中
　　○壬申
　　○赐堡城王二庶子徵鈱徵锢
　　○福建建宁府知府贺汯奏本府司狱司去府甚远囚犯往来不便关防布政司分司衙门去府甚近乞将司狱司改为杂造局以杂造局改为分司以分司改为司狱司事下工部覆奏从之
　　○赏巡边杀贼有功都督佥事石彪银五两彩段二表里奋勇当先官军人等七百四十四人各升一级不赏齐力向前官军并生员吏典军生阴阳人等三千一百二十八人都指挥各银三两彩段一表里指挥各银二两千百户等官各银一两俱绢一疋旗军人等各银一两布一疋阵亡旗军三名各加赏一倍
　　○辽东都指挥佥事王武奉命往建州等卫拘取原抢人畜并捕达贼卜花秃遂招降都督纳郎哈等五十一人来朝各贡马匹貂鼠皮赐织金袭衣绢疋有差
　　○女直指挥高捏勒秃等五名以其地缺食率家属二十四人来归并请袭职命于海州益州二卫女直置赐织金袭衣钞布牛羊柴米房屋床榻等物故黔国公沐斌夫人徐氏奏本家南京旧有阍者四十五名俱故黔宁王定远王定边伯等收获夷人令妾孀居抚养幼男琮乞留二十五名给使余二十名进用诏留与老疾十五名余三十名送司礼监
　　○乙亥○免山西太平县逃移人户景泰二年分未徵粮一千四百余石草一万四千六百三十束
　　○丙子  命故指挥佥事张山子鉴袭升都指挥同知带俸金吾左卫以山阵亡功也
　　○给大同官军骑操马四百匹
　　○迁河南原武县治先是黄河决县治城垣学舍俱沦没古卷县址去旧治十余里地颇高爽仍迁于其处从巡抚河南右副都御史王暹奏请也
　　○戊寅
　　○升直隶淮安府宿迁县主簿应永富为本县知县以县民数百人奏保其莅事勤能也  命户部给银三十万于狭西宣府大同辽东籴军饷  命法司及巡按直隶监察御史令后永平山海至密云一带关寨营堡操守官旗有犯轻重罪名俱于本处自备粮米上仓赎罪杂犯死罪九十石三流并徒三年七十石其余四等徒递减十石杖罪每等二石笞罪每等壹石以各仓缺粮从提督军务右参都御史邹来学奏请也
　　○巡抚广东左侍郎杨稽奏海贼犯潮州柘林镇杀掠人财其卫所官坐视不援乞究治之章下兵部少保兼尚书于谦因奏参政谢佑都指挥杜信亦宜究治  命巡按御史逮卫所官鞫问如事涉佑等奏闻处置
　　○己卯
　　○湖广西施州卫散毛等宣抚司宣抚覃瑄并贵州思南府蛮夷长官司土官安逸来朝贡马及黄蜡赐钞
　　○巡抚山西右副都御史朱鉴满三载例当奏绩以边境事重免其诣京
　　○设顺天府涿州陆樊仓宛平县斋堂仓各铨官铸印记
　　○湖广按察司副使彭琉以老疾乞致仕从之琉字毓敬江西安福县人少聪敏有志操以李骥榜进士擢政和县知县坐枉道还家为民寻以荐为临清教谕久之大学士杨士奇荐为翰林编修预修  宣宗实录用朝廷荐升广东按察司佥事提督学校所至劝诲诸生务先德行而后文艺兴举废堕增脩黉舍凡二千余间书籍有缺为板行之士风丕变秩满升山西按察司副使仍提督学校寻改湖广奉敕赞理广西军务踰年引疾归卒于家琉平生寡嗜欲甘劳苦廉名直节虽老不衰
　　○庚辰
　　○建州左等卫指挥等官阿里兀山等十七人并故指挥同知忽里并加子古纳头目它弥孙答及海西忽里吉山卫女直哑哈童宽山卫女直纳台温察初为脱脱百花王所掳至是来归兵部奏阿里等宜仍旧职及袭授职事听于盖州等卫带管差操哑哈等二名叛服不常难住辽东宜升为头目送南京锦衣卫安置从之各赐织金袭衣钞布彩段表里牛羊柴米房屋床榻等物
　　○总兵官武清侯石亨奏古之为将者以寡敌众以弱制强战必胜攻必取方今天下之大岂无其人臣素无才略滥总兵戎恐妨贤路乞敕在廷文武大臣及六科各道从公推举才智优长能守边御寇者不次擢用诏从之于是少傅兼礼部尚书胡濙等举都督杨俊王通李信王良千户汤胤勣等三十七人诏以俊通等俱见任姑不勤胤勣等十人送总兵官处试而擢之
　　○广西按察司按察使王增祐奏访得天下文职官员中间有军匠灶役者多在任所及邻境州县置田宅报作民籍脱免原役乞移文各处府县从今审核差有此等俱发原籍当差从之
　　○革江西袁州府宜春县黄圃税课司局并其事于本县
　　○辛巳
　　○升直隶庐州府巢县知县阎徽于本府通判仍理县事徽满九载当去任属民五百九十余人保留巡抚右都御史王竑审实以闻故有是命
　　○免浙江金华处州二府拖欠无徵税粮二万九千四百四十余石
　　○免贵州大万山长官司苗贼扰害田地该徵税粮朱砂水银
　　○壬午
　　○书谕周王有爝曰近者  按御史奏报亳县民丘政妻张氏在王府中治病有效受赐金银首饰彩币表里并龙凤枕面及字帖武中卫指挥周广欲骗其字帖不得诬丘政交结等情此事虽以明白但王府中今后酬报医者等项不可将违禁器物与之有乖事体
　　○擢进士曹衡为吏科给事中杨益户部主事焦钝兵部主事  命四川顺庆府知府彭谦复任谦以老疾乞归属民言其居官勤慎政尚宽平乞保留之巡抚监察御史黄溥以为请遂命复任
　　○癸未
　　○免直隶扬州府高邮州兴化县旱灾田地秋粮二万四千六十余石马草四万六千五百五十余包
　　○浙江总督备倭都指挥佥事王谦坐镇守兵部左侍郎孙原贞奏其纵人下海捕鱼及克减军粮等罪陈状输服宥之
　　○革山西太原府阳曲县税课局
　　○甲申
　　○先是广西思明府致仕土官知府黄珊子钧已代为知府珊庶兄都指挥使竑欲杀钧以己子＜王厷＞守备浔州记言徵兵思明府令其子纠众结寨于府三十五里外夜驰至府袭杀珊一家支角□羊珊及钧瓮瘗役圃仍归原寨明日乃入城诈发丧遣人报＜王厷＞捕贼以掩其迹方杀＜王冈＞时＜王冈＞仆福童得免走宪司诉其事仍以徵兵檄为证阖郡人皆言杀＜王冈＞家者＜王厷＞父子也左副总兵都督佥事武毅等已具闻于朝将逮治之＜王厷＞自度祸及谋迎合朝廷意转祸以为福遣千户袁洪奏言永固国本事臣窃闻  太祖高皇帝龙飞淮甸雷厉中天豪杰归心群雄应诏栉沐风雨削平僣乱而成帝业者必期  圣天子神孙传之于无穷今经八十余年海宇  广亿兆之众三代而下未之有也前岁胡寇犯边自古常有  太上皇轻屈万乘亲御六师临于寨险被虏遮留扈从文武群臣天下将士十丧八九逆虏乘势长驱逼临市师四方震惧几乎危殆赖  太祖  太宗列圣之灵预诞  圣功继登大宝不然则民何所归焉此实上天眷命非当时预画者也今踰二年未见易立  皇储臣切国之本不可缓也古之圣王奄有天下者未有不急乎本虽今朝廷与顾命大臣已有公见愚臣何得而知之切恐踰久议论妄生况今时俗不古人心易摇争夺一萌祸乱难息或朝廷欲循前代逊让之羙复全天伦之序臣恐势有不可者若谓有  皇太后之尊及  东宫至亲不忍遽易然天命岂可逆违固本岂可轻缓古人有云天与不取反受其咎及又土星逆行太微垣盖上天有所垂谕也愿及今留意弗以天命转付与人早与亲信文武大臣密议以定大计易建  春宫一中外之心绝觊觎之望天下幸甚奏入诏曰此天下国家重事多官其会议以闻＜王厷＞为此举众皆惊愕谓必有受其赂而教之者或疑侍郎江渊云事成＜王厷＞果得释罪升官  敕南京总督机务兵部尚书靖远伯王骥曰卿以文武之材贤劳累著简在朕心今年迩八旬岂忍重烦以政其食禄就闲娱老南京以延寿祖乃命南京兵部尚书徐琦参赞守备机务  升中书舍人黄以春为礼部员外郎仍于内阁书办从以春奏请也
　　○四川守备叠溪军民千户所都指挥佥事孙敬坐罪下按察司狱当输赎还职其所部为夷民保留状都察院请悉敬戴罪守备令家人代输米以赎从之
　　○夜火木二星合犯于危宿
　　○乙酉
　　○议易  皇太子初黄＜王厷＞奏下礼部尚书胡濙侍郎萨琦邹干集文武群臣议众心知不可然莫敢发言迟疑者久之司礼监太监兴安厉声曰此事今不可已不肯者不用佥名尚何迟疑之有于是无一人敢违者其议遂定濙等遂与魏国公徐承宗宁阳侯陈懋安远侯柳溥武清侯石亨成安侯郭晟定安侯蒋琬驸马都尉薛桓襄城伯李瑾武进伯朱瑛平乡伯陈辅安乡伯张宁都督孙镗张軏杨俊都督同知田礼范广过兴卫頴都督佥事张輗刘深张通郭瑛刘鉴张义锦衣卫同知毕旺曹敬指挥佥事林福尚书王直李循高谷何文渊金濂于谦俞士悦左都御史王文王翱杨善侍郎江渊俞山项文耀刘中敷沈翼萧镃王一宁李贤周瑄赵荣张敏通政使李锡通政栾恽王复参议贯卿萧维祯许彬蒋约齐整李宾少卿张固习嘉言李宗周蔚能陈诚黄士俊张翔齐政寺丞李茂李希安柴望郦镛杨询王溢翰林院学士商辂六科都给事中李赞李侃李眷苏霖林聦张文质十三道御史王震朱英涂谦丁泰亨强宏刘琚陆厚杰严枢沈义杨宜王骥左鼎联名合奏父有天下必传于子此三代所以享国长久也惟  陛下膺天明命中兴邦家统绪之传宜归圣子今黄＜王厷＞所奏宜允所言＜锍-釒＞入诏曰卿等所言三代圣王大道理近日耆旧内内臣亦俱来劝遵与卿等所言皆朕不敢自专上请于  圣母上圣皇后蒙懿旨宣谕只要宗社安天下太平今心既如此当顺人心行朕以此不敢固违礼部可具议择日以闻
　　○广东按察司副使初坐捕贼失机会赦当降用边远贤俱称疾致仕还乡至是为巡按御史所奏逮论送吏部请降用边远从之
