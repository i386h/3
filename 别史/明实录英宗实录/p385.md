<!-- { "loadSidebar": true } -->
　　○江西南昌府民万邦敬陈本万孟广徐永实裘景进徐尚贤殴阳则车拳一传名振徐孟信杨子宽传同生熊应保管万英周资善周名远李琛王存质熊楚诚周原鼎王秉彝周节文郑启清胡政德胡麟邹伯玑邹继远严性晖安吉府民彭遵龙从霖罗尔辅聂任璩尹坤宁康惟进袁仲箎萧季林罗忠刘廷振萧麒英徐资敏徐仕贤郭叔壅萧曰高安福千户所军甘峻各出榖一千石以上助官赈民诏赐玺书旌劳复其家
　　○监察御史伍星会奏光禄寺寺丞柴望不严提督致火延大官署宰牲房当治其罪诏宥之
　　○以太常寺少卿兼翰林院侍读学士陈询为国子监祭酒仍支正四品俸时祭酒王恂已故监丞安贵＜锍-釒＞言太子少师户部右侍郎兼翰林院学士萧镃学术纯正文章典实先任祭酒诸生悦服今祭酒缺员乞照胡俨例不妨内阁职务仍命时来提督仪刑后学庶士子有所依归＜锍-釒＞闻以内阁事重镃难兼任故特命询为之
　　○都察院鞫山西佥事蔡汝忠索部属赀物当赎徒为民从之
　　○湖广武昌黄州荆州三府各奏今年五月六月不雨田苗俱被旱伤汉阳府沔阳州及河南开封汝宁二府各奏五月以来雨水连绵田禾俱被渰没事下五部覆奏
　　○丙子辽府枝江王贵熠薨王辽简王第十六子母宋氏永乐十三年生宣德八年册封至是薨年三十九讣闻辍视朝一日谥庄惠遣祭命有司营葬
　　○己卯加水神萧公封号为水府灵通广济显应英佑侯神自永乐中已封为英佑侯至是巡抚湖广都御史李实言近岁神降于其乡人王灏附鸾箕以言祸福有验乞加崇奖于是降敕加封号而赐冠带终其身
　　○广东按察司副使项忠等奏都指挥同知姚麟以带俸官员营求掌印都指挥干羽不严备倭数私归又以小忿互相斗殴俱宜鞫问诏巡按御史廉其实以闻
　　○锦衣卫正千户杭聚卒聚后族也讣闻赐赙遣官祭治葬
　　○庚辰命南京工部右侍郎李浩复任以父忧服阕也
　　○命四川按察使茅惟扬致仕以右部右侍郎李贤考察其昏耄也
　　○辛巳吏科右给事中潘荣言致理之要莫切于求贤故称尧之德则曰稽于众舍己从人称舜之德则曰明目达聦好问好察述禹之兴则曰闻善则拜颂汤之圣则曰从谏弗咈其他英君义主或置鼓以求谏或设木以招谤所以有过必知闻善必从当时治安后世称仰恭惟  皇上即位以来累诏其言中外臣民莫不欣忭称庆仰望太平近因言官忤触圣意蒙谕礼部于凡建言务详参看或违例假为报复具奏罪之此命一下士夫丧气以言为讳国家之害利何由而知生民之疾苦何由而闻边情之得失何由而察人臣之奸恶何由而辩况今北虏陆梁边方多事正  陛下忧勤采纳群言之际恐不可以阻言者之路也伏望涣发德音令六科十三道务在知无不言言则湏存大体大许摭拾细故虚文应事如有畏避隐忍依阿缄默者治以不识之罪及敕各衙门今后中外建言不许搜寻参驳有伤治体如此则嘉言日进忠谠日闻雍熙泰和之治不难致矣  帝曰自洪武永乐以来图治之法定制已久今有假以建言用报私讐因此禁约何曾阻当言路礼部其识之
　　○癸未改刑部右侍郎耿九畴为都察院右副都御史仍镇守狭西时狭西布政使许资奏称侍郎镇守与巡按御史不相统属行事矛盾人难遵守况文移往来亦多窒碍乞将九畴改授宪职庶便于行事故有是命
　　○命工部右侍郎张敏理部事先是敏督理柴炭至是以尚书王永寿代之故有是命
　　大明英宗睿皇帝实录卷之二百三十三终
明英宗睿皇帝实录卷之二百三十四
　　废帝郕戾王附录第五十二
　　景泰四年冬十月甲申朔  太上皇帝居南宫  帝享  太庙
　　○遣中官祭司井之神
　　○以下元节遣官祭  长陵  献陵  景陵
　　○乙酉吏部言太子太保兼工部尚书石璞奏保东昌府推官田畯鱼台县典史彭旭俱有才能乞各量升一职俾专理修河缘近河府县已增管河官员难从所保  帝曰璞整理河道未见成功惟务滥保官员本当究问但无他故姑恕之
　　○丙戌赐守玄冲静高士兼道录司左正一邵以正诰命
　　○时四夷入贡耆多至千人所过辄需酒食诸物凭陵驿传往往敺击人至死平江侯陈豫奏日本使臣至临清掠夺居人及令指挥往诘又敺之几死巡抚广东侍郎揭稽亦言爪哇使臣狡猾不遵约束宜重惩之于是礼部请执治其正副使及通事人等不听
　　○提督松潘兵备刑部左侍郎罗绮奏利州青州等卫所哨守官军七年无人更替三年无粮餋赡盖因四川各府州县运粮之人买嘱豪猾虚出实收民徒费其脂膏军不得其实用乞为究问事下户部请移文巡按监察御史查勘原运官究问仍行布政司输银二千两于利州青州等卫所补给官军三年粮自今运粮如法督并不许缺误从之
　　○江西瑞州府运粮通判史宗礼奏总督漕运右佥都御史王竑将军民船编号相兼而行缘军船多装私物但过市镇湾泊买卖延住日久民船亦被淹留今河道有水可容五船并行乞令竑将军民船各自编号凡遇洪闸军船一日民船一日挨次放过庶免搀越争竞之患从之
　　○致仕工部尚书周忱卒忱字恂如江西吉水县人八岁读书过目即成诵登曾棨榜进士时选庶吉士二十八人忱自陈愿与其列进学  太宗嘉其有志从之预修永乐大典诸书擢刑部主事迁员外郎寻除越府右长史宣德中朝廷以东南财赋繁重负欠累年欲得人理之乃命廷臣会举得忱升工部右侍郎巡抚苏松诸处忱至彼一切破崖岸为之召父老问弊所当革利所当兴者何在次第举行民翕然称便不二三年公私皆足羡余之积殆不可数计两遭亲丧俱起视事尝奉敕清理刑狱平反甚众每遇岁歉巡历所部发廪赈之活饥民数十万景泰初升户部尚书寻改工部仍旧巡抚未几累上章乞致仕从之至是卒赐葬祭谥曰文襄忱为人宇量恢弘才识通敏莅事精勤临民和易有善谋者虽卑官贱隶无不接纳性尤机警善筹画诸郡钱榖钜万一屈指间无遗算每视地之丰凶事之缓急以为弛张变通是以赋足而民不困前后理财赋者率不能及但其多费余财以结权贵兼之信任群小为时所短云
　　○左军都督同知刘得新卒得新山后人由指挥使从征麓川累功升都指挥同知至左军都督佥事守备云南十二年召还明年征闽贼既平移师征处贼十四年还京升都督同知至是卒辍视朝一日赐祭及赙命有司治葬
　　○夜有流星大如杯色青白出五车东北行至轩辕
　　○戊子命故河南都司署指挥佥事王佐子瑛袭为河南卫指挥使
　　○己丑命锦衣卫指挥侍卫者得衣麒麟服色从指挥同知毕旺援永乐中例陈乞也
　　○调云南道监察御史陈璚为陕西临潼县知县以本院考其不通律意也
　　○直隶扬州镇江府陕西西安等府并太仓卫各奏今年五月六月旱灾事下户部覆之
　　○庚寅以南京  太庙并  社稷坛殿宇柱栱多蛀坏命内官监及南京工部修理之
　　○敕各处镇守巡抚等官兵部尚书孙原贞等朕惟农桑为衣食之源劝课乃有司之责此古今通务也兹特命尔等督同三司官分督府县屯堡官令里老省谕乡村除士工商贾并在官供役之人其余悉令务农及时耕种若有荒闲田地令无田及丁多田少之人开垦或缺牛具种子于有力之家劝借收成后量为酬给若原系税额俟三年后徵收其土地宜桑枣漆柿等木随宜酌量丁田多寡定与数目督令栽种务在各乡各村家家有之不许团作一二园圃以备点视虚应故事敢有怠惰不务生理者许里老依教民榜例惩治县官严加分督府官依时点视布按都司总督比较仍将开垦种过田地并桑枣数目造册缴报尔等宜严禁约慎选廉正官员设法整理毋令从人需索科歛如违并听巡抚巡按等官纠察拿问奏请罢黜庶使奸弊不生农政修举
　　○辛卯升江西道监察御史史颐为浙江布政司右参议巡视银矿
　　○爪哇国贡使马用良等升辞赐宴并彩币有差仍命赍敕并金织文绮等物归赐其国王及妃敕曰王敬天事大频岁遣使来庭然念道里辽远人使过多彼此烦劳易生嫌隙今后宜择谙晓大体一二人为正副使量带从人至广东听彼官司存留起送仍须戒饬使臣当守礼法毋肆非为其贡物亦不必珍禽异兽但以土物致诚足矣且不许以细软宝物私与外洋交易王其钦承朕命毋违
　　○提督宣府军务右佥都御史李秉有疾乞代不允第许其一子往视之
　　○壬辰给褒城王长女扶风县主并仪宾彭祥岁禄本色米四百石折钞二百石
　　○赏内官弓胜陈庄都督同知孙安右参政叶盛各银十两彩币二表里都指挥指挥二十员各银五两彩币一表里官军一千九百余人各银一两布二疋以修复独石马营等处边城也
　　○复除广东按察司副使杨辅为山东副使专督永平等处粮草屯田先是提督军务右佥都御史邹来学言永平等处粮草虽有户部委官乞取回部照辽东等处事例增置副使一员监督收支兼理屯田庶弊可革而事易集下户部议以为宜适辅以亲丧服阕至京遂有是命
　　○浙江按察司佥事彭贯致仕贯刚毅善断在浙有风采治狱多所平反然负气寡合都御史洪英奏黜送部浙民诣阙乞留贯贯以疾乞致仕章屡上乃许之
　　○陕西指挥张义奏都指挥佥事陈聚隐匿军粮诏巡按御史廉其实以闻
　　○命金吾左卫带俸都指挥佥事刘顺子胜代为本卫带俸指挥使
　　○武清侯石亨奏万全都司都指挥佥事乔清卖放军人请治其罪诏宥之
　　○甲午升都察院右佥都御史邹来学为左副都御史仍提督永平等处军务右春坊右谕德兼翰林院侍讲徐有贞为都察院右佥都御史往治沙湾
　　○升后军都督佥事徐恭为都督同知都察院右佥都御史王竑为左副都御史仍理漕运时太子太保兼户部尚书金濂奏昨者徐淮等处水灾人民艰食竑身任其责往来设法赈济活人数多况总督漕运奸贪畏惮兼理巡抚军民爱慕会少保兼太子太傅户部尚书文渊阁大学士陈循亦言竑尽心救济宜量升擢以励劳勤  帝以恭与竑同理漕运久著勤劳故并进之
　　○升云南道监察御史张斌为山东布政司右参政
　　○减免顺天府所属今年旱灾粮草涿州及良乡县免三分房山县免二分
　　○乙未命李祖寿为府军前卫百户祖寿司直郎兼编修泰之子也泰为伯父太监永昌后永昌正统十四年整理军务有功至是录其功于祖寿故有是命
　　○湖广都司署都指挥同知许辅奏巡抚右都御史李实与部属指挥结亲及用懦弱官运粮诏巡按御史廉其实以闻
　　○丙申都督佥事张通以私憾谴贵都指挥佥事卢能为协赞军务右都御史罗通所劾命总督总兵官召而责之仍戒其余头目自今不得凌虐下人
　　○协赞军务太子少保右都御史罗通言总兵官石亨柳溥张軏既督操十营军马又各兼管五军神机三千诸营次揆官军用心不专奔走不暇臣愚以为十营之事宜专责之一将则事体归一易为调用因举右都督孙镗事下兵部议通所奏盖以镗颇勇敢故举镗以激诸将也然亨溥軏受命总兵已定而镗亦未见能出其右难令专管十营况今十营内三营见缺统兵官宜令都督同知冯宗与镗及署都督佥事张钦分领三营俱听总督总兵节制一遵先奉敕旨不得纷更变乱违者律以军法从之
