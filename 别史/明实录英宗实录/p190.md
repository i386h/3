<!-- { "loadSidebar": true } -->
　　○河南开封府鄢陵县知县谭敬宗先以丁忧解任至是服阕赴吏部县民奏乞敬宗复任从之
　　○参赞宁夏军务监察御史罗绮将满一年官军千余人赴右都御史陈镒处告留镒以闻  上从之
　　○亦儿古里等卫指挥佥事斡罗等来朝因请率领人马往兀良哈地面复讎  上敕斡罗回还仍谕各卫管事头目果曾被达贼侵扰听其报复但不许生事启衅以害良善○丙辰湖广按察使孔文英以父丧还家守制巡按监察御史等官奏文英理刑公平乞夺情视事从之
　　○敕谕阿端地面头目把把竹拜牙即等并赐彩币等物俱命来使敏阿秃失保丁等赍与之
　　○成安侯郭晟奏印记过凤阳应天等府马骡驹一万二千四百十八匹
　　○云南布政使王豫等奏去岁米贵军民艰食臣等出官仓米粜银人稍得济今户部令臣等仍将所卖银买米还官然云南土地窄狭舟楫不通今岁已徵秋粮若又买米则米价不免涌贵官民俱不便请以前银依时价折作官员本色俸粮庶市无腾贵之患官无出纳之劳从之　○丁巳命礼部出榜选郕王妃
　　○免福建福州府永福县水灾并绝户粮米三千二百九十余石钞四十四锭有奇
　　○京师地震
　　○己未顺天府府丞朱孔易以  上尝召之至文华殿观宸翰命书龙凤龟麟四字至是并书心箴一篇进呈赐钞一千贯
　　○免狭西所属州县逋负粮草课程以镇守右都御史陈鉴奏其岁凶民困故也
　　○巡按广东监察御史谯明奏崖州等处黎贼出没劫杀民财  上命都布按三司巡按御史同往设法抚捕务俾地方宁靖不许推奸避事纵贼长恶以贻民患违者治罪不宥
　　○庚申遣平江伯陈豫为正使给事中刘益为副使持节册封南城兵马副指挥郑漫女为周王第七子项城王子堰妃
　　○楚王季埱奏臣叔通山靖恭王孟爚薨逝禄米住支然有女三人俱未受封乞量赐餋赡  上命人给岁禄一百石
　　○广西郁林州陆川县抚猺老人陈文应并猺头林观生等来朝贡方物赐钞及彩币有差
　　○命故毛怜卫指挥使张塔侄李升指挥佥事赛住哥子李寿俱袭职
　　○镇守河州狭西都指挥同知刘永奏河州洮州西宁三卫番民多有往来潜住者乞敕各卫镇守等官勘实移文通知取回当差纳马从之○辛酉楚王季埱奏生母邬氏生育劬劳未能报效乞赐以妃冠服庶尽为子之情  上命如韩王范圯生母邓氏例封邬氏为楚庄王夫人给赐诰命
　　○改大理寺正淩寿升中书舍人淩信俱为尚宝司丞理司事秀才吴希纯王叔安董玙俱授中书舍人于内阁书办
　　○狭西甘州左卫弘仁寺剌麻劄思巴领占并原抚番僧温卜坚参于容等来朝贡驼马赐彩币僧衣
　　○升中军都督佥事曹义为都督同知仍充总兵官镇守辽东
　　○提督马营署都指挥佥事杨俊奏马营堡系极边不时飞报军情原无起马符验诚为不便事下兵部议俊乃镇守独石左参将左都督洪之子洪已有双马符验马营又密迩独石遇有声息宜径白其父洪起马飞报若另给符验则父子异心体统紊乱  上曰善
　　○壬戌敕靖远伯王骥曰得奏整饬边事具有条理若境外果无紧要声息即将边务悉付总兵镇守等官尔即驰驿回京
　　○命在京操备都指挥佥事张昊往理河南都司事
　　○癸亥靖远伯王骥奏黄河迤南地名速罕秃正系冲要去处达贼不时出没宜修整城堡于靖虏卫摘拨官军屯守其附近田地拨与耕种子粒量为轻减官军该追马匹乞为宽免从之
　　○巡抚河南山西左少卿于谦奏狭西山西饥民流至河南多持物货易米度日然河南去岁薄收民间蓄积未为甚丰恐米价涌贵彼此失所照得河南怀庆二府邻近狭西山西积有食粮八十一万有奇请量出粜与饥民官为收其价钞俟秋成买米上仓其所粜者止济二处饥民不许所在有力之家乘机籴买规利如此则流民无沟壑之患居民无坐困之虞矣从之
　　○时朝廷严官旗克粮之禁多谪戍边卫军士因而捃摭告讦词讼纷纭刑部以为言  上诏自今官旗克减军人月粮布花者戍边其克减钞绢苏木胡椒等物者止运灰运米复还职役在本卫所听调杀贼不许管军情重者仍具实奏请
　　○浙江杭州府学廪膳生诉提调学校佥事花润生违例黜罢之事下巡按浙江监察御史艾茂核实命都察院逮润生鞫之
　　○甲子敕宣府总兵官武定侯郭玹等曰得奏了见境外火光显有达贼出没欲选精锐马队官军并神铳手委参将都督佥事朱谦等率领从野狐岭出境哨探遇贼相机剿杀若贼众即飞报大同独石等处合兵奋战务在计虑周密以图万全不许顷刻怠忽失误事机
　　○满剌加国遣使臣谟者那锡兰山国遣使臣耶巴剌谟的里亚等赍捧表文来朝贡马及方物赐宴并彩币金织袭衣等物有差仍命来使赍敕并彩币表里归赐其国王及妃
　　○复除户部四川司员外郎李贤佑于本部山东司以丁忧服阕故也
　　○刑部请申蓦越诬告之禁诬十人以上者军发边卫民迁口外从之
　　○巡按广西监察御史周纪奏庆远府宜山县三叉等处蛮贼梁公合等纠合柳城县西乡贼首龙受福等劫掠乡村杀掳人民其守备都指挥高亮等不行用心抚捕宜治其罪  上曰亮等论罪本难宥姑住俸著当先杀贼赎罪
　　○乙丑清明节遣官祭  长陵  献陵  景陵
　　○给蓟州永平山海等处官军马九百四匹
　　○丙寅给备御永宁等处官军马五百四十八匹
　　○太仆寺卿吴敬等奏孳生过马骡驹七万六千八百五十二匹○巡按四川监察御史姚鹏奏威州土官巡检董敏率部落出灌县白沙等处潜住欲报王永私讎宜调军剿杀上命都布按三司并巡按御史等官设法抚捕务要安妥不许聚众扰害边方
　　○升狭西行都司都指挥佥事刘广为右军署都督佥事充副总兵镇守凉州都指挥使汪寿署都指挥佥事萧敬协同守备以靖远伯王骥等奏保也
　　○思曩日地面金牌头目阿思观遣侄阿失黑水生番首目答儿遣侄革各达儿来贡回还俱以其地邻松潘赐敕奖之
　　○增设镇番卫右千户所发犯囚充军实之
　　○福余卫都指挥歹都泰宁卫都督拙赤等奏前次部下人寇边被大军擒获解京其中有系弟男妹婿人等令各遣人贡马乞贷其死给还完聚  上不允即日命刑部悉取犯边人斩之于市
　　○己巳襄王瞻墡奏内使阮贤损坏器皿因而在逃今既寻获欲解京治罪  上复书止之仍谕王宜宽贷保全使感恩图报尤见盛德
　　○致书秦王志洁曰边备国之重事镇守及三司官职掌军马钱粮必夙夜勤慎方不废事比闻其中或有因循怠忽玩愒度日者已令人体察果有违法实迹必治以罪今后凡遇各官诣府朝见毕即令回衙门治事不必赐酒饭免致推托误事叔其亮之并敕镇守狭西兴安侯徐亨等令各加敬慎毋或怠忽自取罪愆○先是辽东苑马寺少卿黄琰为行太仆寺主簿田畯奏其娶部属定辽中卫千户萧成翟广女为妾又侵置庄田一所往来饮酒淫乐妨废公事下巡按御史廉察未报至是琰以三年考满至吏部以闻命都察院执治之
　　○庚午礼部引会试举人商辂等一百五十人陛见
　　○鲁王肇煇奏邹平王泰塍婚礼毕欲令诣京谢恩  上复书止之
　　○正一嗣教真人张懋丞卒遣官致祭命有司营葬
　　○辛未敕谕西宁侯宋瑛宁阳侯陈懋尚书金濂副都御史丁璇等曰朕今躬诣天寿山谒祭  祖宗陵寝特命尔等居守京城提督各门官军严加关防慎勿怠忽遂命公侯驸马伯五府六部都察院等衙门官太师英国公张辅等扈从
　　○刑部奏右都御史陈镒请令法司论囚当充军者悉发庄浪抵肃州卫所靖远伯王骥等又请发镇番卫然罪人编伍旧有定制不可尽改宜止令狭西三司及巡按御史论遣如所言其文职官吏仍须械送京  上曰河南亦令论遣如狭西其文职官吏不必械来
　　○壬申  上告  奉先殿遣官祭城门并玄武德胜二门之神是日  车驾发京城驻跸沙河遣工部尚书王卺祭沙河之神
　　○癸酉驻跸  陵下遣礼部尚书胡濙祭告天寿山之神
　　大明英宗法天立道仁明诚敬昭文宪武至德广孝睿皇帝实录卷之一百二十六
明英宗睿皇帝实录卷之一百二十七
　　正统十年三月甲戌朔  上躬谒  长陵祭  太宗文皇帝仁孝文皇后次谒  献陵祭  仁宗昭皇帝  诚孝昭皇后次谒  景陵祭  宣宗章皇帝扈从文武群臣陪祭
　　○乙亥  驾还驻跸沙河
　　○给广灵王逊火□民次子镇国将军仕火□黾岁禄千石米钞中半兼支
　　○丙子  车驾至京城文武百官军民耆老人等及四夷朝使咸出迎于都门外拜呼万岁  上入大内谒  奉先殿  皇太后宫出御奉天门朝见群臣○丁丑夜土星犯天樽星
　　○戊寅有鞑靼来归者已入大同境而守关官军不觉巡按监察御史赵敬劾奏其状并劾镇守总兵官武进伯朱冕右参将都指挥使马义等提督有失俱宜究治  上命收守关百户鞫之冕等姑宥其罪戒勿再犯
　　○己卯命番僧端竹为禅师答儿麻失里为都纲竺儿监粲为剌麻俱赐敕命图书以其在边有招抚番人向化之功也
　　○庚辰升户部河南司郎中房兴为山西行太仆寺少卿兴九载考满例会官考试擢用兴自陈永乐间报效有功  上谕吏部曰兴既有功不必考试就升用之故有是命○授陇川宣抚司头目刀歪孟为本司同知刀落曩为副使陇帚为佥事邦歇木梅俸陇为百夫长俱赐冠带从宣抚恭项推举也
　　○设云南腾冲军民指挥使司先是靖远伯王骥都督沐昂以腾冲为云南要地宜置军卫以镇之  上命昂等详议至是昂同参赞军务刑部右侍郎杨宁具屯守经久利便事宜以闻  上悉从之仍命筑腾冲城昂同宁及三司官提督用工事竣起调官军屯守务在酌量人情以抚恤之勿逼迫失所
　　○设狭西兴武仓云南赵州阴阳学置官降印记
　　○云南南甸干崖二宣抚司先被麓贼侵扰民未安业拖欠差发银两总兵官都督沐昂等以闻  上命蠲之仍敕云南布政司官往彼省谕待其安业之后仍前科办○麓川思机发遣头目刀孟永等来朝贡金八十两银一百八十两且奏先蒙朝廷调军征剿已逃入缅甸地方兹者悔过迁善乞宥罪愆以全余生上命受其所贡
　　○南京守备丰城侯李贤居官多不奉法至侵用官物杖死无辜时南京灾异屡见监察御史杨永归咎贤劾其状  上命贤自陈贤具＜锍-釒＞请罪  上念其先世勋劳特宥之
　　○云南总兵官左都督沐昂奏贼首浪蛮等侵扰边境剧剌撒山寨为事官万城等领兵攻围破之贼众溃追至甸尾战败之浪蛮遁走我军驻甸尾数日贼复聚千余人据洞索山遂进兵拔其寨大败之斩首三百余级生擒贼刀门欠等四十七人  上命枭刀门欠等首于甸尾○福建按察使谢庄谪戍大同威远卫坐娶部属子女为妾及挟妓饮酒也
　　○辛巳秦府仪宾周鉴纵其家人殴守城军职事闻命自陈状鉴具疏伏罪  上命姑宥之仍命都察院移文长史司启王俾戒饬鉴谨守礼法勿仍蹈前非
　　○升户部浙江司郎中苏敬为狭西苑马寺少卿以九载任满吏部会官考称也
　　○江西鄱阳县民顾礼妻夏氏一产三男命给米钞如例
