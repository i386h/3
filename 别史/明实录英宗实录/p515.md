<!-- { "loadSidebar": true } -->
　　○丁未冬至节并  万寿圣节遣官祭  长陵  献陵  景陵  上诣  奉先殿  圣烈慈寿皇太后宫行礼毕出御奉天殿文武群臣及四夷朝使行庆贺礼群臣复诣  东宫行庆贺礼  圣烈慈寿皇太后  皇后免命妇朝贺
　　○庚戌命修南京国子监从  吴节奏请也
　　○辛亥给靖江王府镇国中尉真祚岁禄四百石米钞中半兼支
　　○命故兀者卫都指挥使莽剌子宋哈答指挥使昂克子亦里答俱袭职
　　○壬子命修南京都察院
　　○夜月食
　　○癸丑命复设提督学校风宪官其四十岁生员考试起送一依正统十年例从右都御史李宾建言也
　　○甲寅升山东按察司副使杨镛为湖广布政司右参政
　　○乙卯命湖广布政司左布政使宋钦复任时钦任满将诣京吏部以代者未得其人请令钦再任三年故有是命
　　○丁巳贵州布政司右参政朱铨以老疾乞致仕从之铨以楷书生员入仕善事权门荐升显职为士论所短云
　　○内官贾信侯采同作头隐占御马监上工人匠诏执信采下锦衣卫鞫问其作头人匠八十五名于监前各杖二十释之
　　○直隶扬州府奏所属海门等县今年春夏旱伤七月以来江潮泛溢淹没田禾事下户部覆视之
　　○戊午召协同镇守辽东署都督佥事王瑛还京
　　○兵部奏松潘地方与狭西贵播云南四川边境相接番苗杂处又密迩董卜韩胡最为要害况今贼情警急而参将都指挥使周贵一人独任乞简命智勇老练威望素著武臣充副总兵同贵镇守庶几边务有济于是大臣共荐南京左军都督同知许贵材堪委任命徵贵来京
　　○庚申命监察御史严洤陈政于南北直隶提调学校升南京刑部郎中张和为浙江按察司副使南京工部郎中刘昌河南副使刑部主事王度湖广佥事游明福建佥事太仆寺寺丞李龄江西佥事邹允隆广东佥事国子监博士王浚广西佥事助教郑贞山西佥事冯献狭西佥事学正陈良弼四川佥事知州周濠山东佥事教授邵玉云南佥事俱提调学校以吏部会廷臣荐举也
　　○命故塔儿河卫指挥佥事阿路秃子塞兀得撒力卫指挥佥事撒罕阐子都剌哈俱袭职升者帖列山卫指挥佥事桑果奴兀者右卫指挥佥事秃鲁坤呕罕河卫指挥佥事不冷哥俱为指挥同知
　　○辛酉福余等卫指挥都连都等亦儿古里等卫野人女直指挥必里你等来朝贡马赐宴并赐彩弊等物
　　○起复都察院右副都御史王宇为大理寺卿
　　○壬戌  驾幸南海子
　　○甲子赐靖江王府故长子相承庶次子名曰＜矢见＞祄镇国中尉相辉长子曰＜矢见＞□□弋相觐长子曰＜矢见＞韦□匊相逊长子曰＜矢见＞韦□因
　　○命掌中军都督府事怀宁侯孙镗兼掌府军前卫事
　　○命阵亡金吾左卫指挥同知周亮侄鉴袭为都指挥佥事本卫带俸
　　○夜金火二星合于虚度
　　○乙丑命文安伯张輗掌前军都督府事仍管将军罢太平侯张瑾令佩刀侍卫
　　○命总兵官都督佥事李震仍佩平蛮将军印镇守湖广右副总兵都指挥佥事李安充副总兵镇守贵州先是震镇守湖广贵州安分守贵州而听震调遣至是以其往来会议不便故分命之
　　○命故后军带俸都督佥事宗胜子辅袭为府军前卫指挥佥事湖广署都指挥佥事周琮子斌代为沅州卫指挥使
　　○广西按察使计澄卒澄字本清江西浮梁县人以进士历永康□河二县令有能声用荐为监察御史尝按福建浙江山东寻以诖误左迁庐州府推官升楚雄知府寻升按察使至是卒澄刚方有为所至皆有声迹然性稨急不能容物云
　　○致仕都察院副都御史马恭卒恭直隶唐县人由监生授杭州府推官正统二年除狭西道监察御史八年奉命往狭西巡边寻又奉命协赞延绥等处军务九载任满升都察院右佥都御史仍理前事景泰二年以杀贼功升右副都御史恭在边十余年军政修明下人悦服四年以老疾致仕至是卒遣官谕祭
　　明英宗睿皇帝实录卷之三百三十四
明英宗睿皇帝实录卷之三百三十五
　　天顺五年十二月丁卯朔  上省郊祀牲
　　○镇守蓟州等处右监丞龚荣私已死内官家赀右参将署都指挥佥事吴得以闻荣亦奏得欲分其所私都察院请执治之  上命各陈其状遂皆宥之
　　○刑部都察院大理寺议定赎罪则例守卫操备官旗将军校尉边军边民犯笞杖妇人犯笞杖徒文官监生犯笞俱令纳钞若官员与有力之人仍如前例运砖炭等物笞一十运灰一千二百斤砖七十个碎砖二千八百斤水和炭二百斤石一千二百斤纳钞二百实余四笞五杖灰各递加六百斤砖各递加三十五个碎砖各递加一千四百斤水和炭各递加一百斤石各递加六百斤钞各递加一百贯至杖六十钞增为一千四百五十贯余四杖各递加二百贯徒一年运灰一万二千斤砖六百个碎砖二万四千斤水和炭一千七百斤石一万二千斤余四徒三流灰各递加六千斤砖各递加三百个碎砖各递加一万二千斤水和炭各递加九百斤石各递加六千斤惟三流水和炭同减为加六百斤杂犯二死各运灰六万四千二百斤砖三千二百个碎砖一十二万八千斤水和炭九千斤石六万四千二百斤＜锍-釒＞入  上曰可其著为令初右都御史李宾言法司赎罪轻重不一刑官得以为私宜定则例以革其弊故有是议
　　○夜月犯井宿钺星
　　○戊辰安南国陪臣留京师者诉于礼部言南人不耐寒  上命工部月给以炭
　　○强贼劫内使闵魁家财命执巡城监察御史张祚下锦衣卫锦衣卫官校兵马司官俱锁项捕贼时京城内外多盗因著为令
　　○己巳命故府军右卫指挥同知李铎子旺指挥佥事王瑄子安金吾左卫指挥同知傅荣弟刚李旺子通指挥佥事特泰子端彭城卫指挥同知王＜王已＞子贤旗手卫指挥同知杨真子宣羽林右卫指挥佥事李英子景府军后卫指挥佥事白兴子福俱袭职景陵卫指挥使唐雄子勇大兴左卫指挥同知杨买子旺俱代职
　　○升福余卫指挥同知可台为指挥使失里绵卫指挥佥事得失苦为指挥同知
　　○庚午敕镇守浙江右少监卢永等曰得奏宣平等县俞高山坑多有贼徒聚众强采银矿但此等本皆编民必因衣食所窘故致此若遽剿杀恐伤仁化尔其与镇守巡按三司官会议出榜抚谕令其退散各安生业果有艰窘之甚者有司量加赈恤如或凶顽不听抚谕仍前结聚强采然后设法擒剿务在地方宁静人民安妥
　　○壬申安定卫剌麻镇南坚粲西宁番僧绰失是坚粲等贡马及方物赐彩弊等物
　　○朝鲜国王李瑈奏建州卫野人乘夜至义州江杀并江收禾民及掠男妇马牛乞令还所掠事下兵部议以为朝鲜先尝诱杀毛怜卫都督郎卜儿哈朝廷因其讎杀不已降敕遣官谕令释怨继又诱致都指挥厄克因纵兵掠其家属意者野人此举欲复前讎宜谕朝鲜使臣还语其主寇盗之来皆其自取自今其务安分守法毋自作弗靖庶使边夷释怨从之
　　○癸酉停免直隶苏州松江二府所属今年被灾田地秋粮七万九千七百八十余石马草四万一千四百八十余包
　　○甲戌命修大宁都司茂山卫城从工部右侍郎吴复奏请也
　　○乙亥  驾幸南海子
　　○己卯命四川布政司出榜召□于松潘等处纳米中四川盐二十一万三千五百三十六引上流等二盐课司每引米六斗通海等三司每引米四斗五升罗泉等四司每引米三斗五升黄市等三司每引米三斗郁山司每引米二斗五升大宁司每引米二斗云安司每引米一斗
　　○夜月犯井宿西北第一星
　　○庚辰降右军都督佥事刘玉为广东海南卫副千户玉反贼曹吉祥家人累功升指挥佥事天顺元年冒迎驾功升都指挥佥事寻升都督佥事任府事兵部保充参将守备广西又充副总兵镇守贵州至是以吉祥事败被逮法司论当斩上以玉在边不与反谋故宥而降之
　　○辛巳命故安远侯柳溥孙景袭封安远侯以溥子承庆有足疾故命景袭之
　　○先是太保会昌侯孙继宗等奉敕同兵部尚书马昂简阅各营官军至是昂等奏选定五军三千神机等营头拨官军十一万九百有奇次拨官军十二万六千有奇  上曰官军既选定其令总兵等官尽心提督训练务在武艺精熟仍湏常加抚恤所司不得虐害
　　○巡抚宁夏右副都御史陈翌奏官军缺马征操请榜谕天下僧道未度者许人入一马助边给与度牒下兵部议以僧道十年一度已有成命翌不达事体妄启弊端难允所请  上从之降敕责翌
　　○命云南布政同岁办差发银照旧徵纳先是内承运库缺金奏令云南岁办差发银折纳金至是镇守云南太监罗圭奏云南原不产金若令夷民纳金恐因而激变为患不细故有是命
　　○癸未  宣庙贤妃吴氏薨妃宣德三年册封正统十四年尊为皇太后天顺元年复为贤妃至是薨讣闻  上辍视朝一日谥曰荣思遣中官致祭命有司营葬
　　○甲申命故兀者左卫指挥同知亦笼哥子安出哈塔山卫指挥同知扎令加子蒙古能指挥佥事失剌子塔失哈亦里察河卫指挥佥事咬纳孙子出山兀列河卫指挥佥事忽失木子得住克俱袭职升弗提卫指挥佥事常不兀列河卫指挥佥事打必纳俱为指挥同知
　　○锦衣卫带俸都指挥同知孙绍宗等官军六十七人尝冒擒斩曹贼功赏白金有差至是掌卫事都指挥佥事门达等觉其事兵部请皆寘诸法  上命绍宗及其侄六人具实自陈寻宥之第夺其赏其余执付镇抚司鞫之以绍宗等外戚故也
　　○乙酉蠲免通州天津等三卫天顺元年二月负欠秋青草十七万四百二十余束
　　○丙戌升江西按察司按察使原杰为山东布政司左布政使
　　○丁亥迤北孛来遣使臣那哈赤等贡马赐宴于礼部并赐彩弊等物
　　○日生左右珥背气色黄赤
　　○戊子陈汝言死狱中汝言字纳之直隶潼关卫军余为人险谲有口办奸伪鄙亵之事无不为之既而折节读书都御史陈镒镇狭西道潼关汝言献书镒携入关补西安府学军生中狭西乡荐登正统壬戌进士擢户部主事升郎中尝勘灾伤核盐课所至陵轹官吏巧索财贿同事之人为其所卖不之觉也及预曹吉祥石亨等谋与礼部郎中萧聪同升侍郎初任户部转兵部未几升尚书既得志扬扬自得旁若无人遇事慨然自任攘臂放言略无忌惮有所施为恐众不从輙假称  上旨文武大臣惴惴奉承之惟谨道路视之以目屡于  上前历诋公卿务偿好恶朝士有与之同年登进士者援引多至大官有拂逆者亦必挤之而武将中以贿得迁转者尤众徐有贞既去又与吉祥等譛去岳正既而又虑力能害已者惟吉祥与亨于  上前极言两人者过恶不亟去之祸且不测亨等闻之内外协力攻之  上亦厌薄其所为遂命言官数其恶下于吏后两家既败汝言犹冀  上赦已至是竟瘦死天下莫不称快云
　　○己丑升江西按察司副使张蓥为按察使
　　○升薛列河卫指挥同知哈塔为指挥使阿剌山卫指挥佥事忽鲁忽纳为指挥同知
　　○宥都督同知白玉罪玉镇守万全遇达贼入境不出剿杀退缩避患巡抚右佥都御史韩雍核实以闻诏记其罪
　　○庚寅遣中官祭司灶之神
　　○命署都督佥事王瑛督操中军营
