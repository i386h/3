<!-- { "loadSidebar": true } -->
　　○丙辰升工部主事李昉为都水司郎中
　　○宴瓦剌使臣皮儿马黑麻等二千余人
　　○命修南京户部军储仓六十余间
　　○湖广运粮都指挥佥事陈震称总兵官都督同知武兴委己督放粮舟于临清闸时有例禁军职不得管闸工部主事张溥执例与争至相殴詈巡河御史牛宣上其状都察院请下御史鞫状事有涉兴以闻从之
　　○有卒窃一雉于南海子门外命追雉一百卒以贫诉乞当别罪不允
　　○丁巳湖广岳州府民吴江广东高要县民严亚福福建邵武县民王贵各出谷千石有奇赈济赐敕奖劳复其家
　　○都督佥事喃哥卒喃哥困即来子也累官至都指挥同知正统八年父卒袭升都督佥事率众内附至是卒弟克罗俄领占嗣后赐姓名罗秉忠
　　○致仕吏部尚书郭琎卒直隶新安县人永乐初任户部主事能勤职务为卿佐倚任  太宗亦知其名未几升福建右参议时年二十四人呼小方面历升工部右侍郎时修武当山宫观命琎董其工事竣转吏部左侍郎尚书蹇义辍部事  宣宗欲琎为尚书大学士杨士奇以为吏部尚书非才学俱优者不足以当之乃不果用未几琎九年秩满卒升尚书典选有方正统中言官劾其有私遂令致仕至是卒年七十七讣闻遣官谕祭命有司营葬琎虽少廉名然为人朴实有量行事安静未尝有急遽色时称其忠厚长者云
　　明英宗睿皇帝实录卷之一百六十
　大明英宗睿皇帝实录卷之一百六十一
　　正统十二年十二月戊午朔命鲁府文登郡主仪宾孔希恭明年禄米本色五百石仍拨兖州广盈仓另收新细粟米支用
　　○给赐唐府仪宾张铉张凤郭岩岁禄本色粟米四百石粳米一百石俱于邓州南阳等州县徵纳
　　○命羽林前卫故带俸都指挥佥事何敬子增袭为大兴左卫带俸指挥同知
　　○工部奏请起补老疾病故匠  上命从公廉视若其户有三丁以上者取壮丁一人补三丁以下者释之敢有隐蔽害民治罪不宥
　　○广东儋州河泊所奏本所蜑民原额船网等业二千二百余户后因充军逃故遗下无徵鱼课米八百八十余石积年负累里甲陪纳乞如诏书例开豁庶不贻民患  上命户部议行
　　○己未潞城王请为其子故镇国将军仕阡建享堂工部覆奏镇国将军薨止造坟并周围墙垣灵星门无造享堂例  上从之不允王请
　　○先是大理寺卿俞士悦等上天下死囚状  上命巡按审刑分巡官勘其情罪未明者奏处情轻可疑者杖充边卫军时四川巡按监察御史刘怀按察司副使欧阳洙佥事唐慎以情罪未明者一人为情轻可疑杖充腾冲卫军杖发时洙适公出  上命怀慎罚俸一年洙罚俸半年
　　○大理寺寺丞李奎为监察御史时巡按苏州有讼松陵驿丞赵让者奎问发让为民讼者当杖乃坐以笞为让所讦  上命都察院逮奎鞫问论当赎杖复职从之
　　○斡兰河卫指挥牙失答亦速里河等卫野人白勒革乌思藏剌麻覃＜王巳＞等贡马及方物赐宴并彩币有差
　　○辛酉夜四鼓东方有星如盏大赤色光明照地起自贯索东北行至天市东垣内
　　○壬戌免山西吉州乡宁等州县被灾秋粮三万八千二百余石草七万六千余束
　　○印绶监言文官关给诰敕用轴数多支用不敷诏递减之一品诰五轴二品三轴三品二轴四品五品一轴六品以下敕一轴三考而后与
　　○命故古里罕河地面指挥佥事亦滕哥子劄只哈忽石门卫指挥同知教化子锁里哈俱袭职升斡兰河卫指挥佥事牙失答忽石门卫指挥佥事锁奴俱为指挥同知
　　○甲子直隶高邮州奏饥民九千五百余口给借官粮赈济候秋成加耗偿官内孤寡老疾九十七口免偿从之
　　○袭封衍圣公孔彦缙言近者族人孔＜礻詹＞犯在宪司罪至大辟臣之不能象贤先人表正宗族无所逃罪且＜礻詹＞父希谊素乖义方同恶相济欲使其父子生不入庙死不入林著为定例以警后来又三氏学所教子弟多纵肆自如怠于学业至于族属数多行辈不一中有不循礼法者欲加惩治往往相抗无所严惮礼部覆奏孔＜礻詹＞父子事待论报别议行遣三氏学宜令提调学校佥事巡视提督其族人有不律者初犯令于庙庭免冠悔过会众以声其罪再犯不悛者听以家法治之  上从其议
　　○乙丑腊日赐文武群臣宴
　　○四川长宁安抚司土官安抚剌麻儿遣其子游竹来朝贡蛮口铠甲及马先是官军捕董敏长宁诸寨惊疑攻围城堡指挥佥事庞瑄与战败之至是始来谢罪  上命赐宴并彩币
　　○瓦剌使臣皮儿马黑麻续献马二百匹驼七只赐宴并彩币
　　○命故中都留守司正留守萧让孙珍为散骑舍人让锦衣卫指挥佥事敬之子初为散骑舍人累升正留守卒至是珍告乞承袭兵部以闻故有是命
　　○丙寅升通政司右通政吕爰正为左通政仍旧清黄以九年任满故也
　　○升哈密卫都督佥事脱脱不花为都督同知都指挥使狭西丁为都督佥事指挥佥事失黑麻哈麻为指挥同知故指挥使革来子亦不剌金指挥同知阿都剌火只子马赞纳邻河卫故指挥佥事薛隆哥子阿哈答俱袭职
　　○丁卯毛怜卫指挥色仲哥屯河卫女直指挥打隆加益实卫野人罕失建州卫女直指挥文殊奴等来朝贡方物赐彩币等物
　　○命故木里吉卫指挥佥事阿黑令子歹速察剌秃山卫指挥佥事撒桑哈子老李阮里河卫指挥佥事纪往哈子失失哈亦罕河卫指挥佥事忭忽里子亦令哈俱袭职
　　○巡按山东监察御史史濡奏山东济宁等州县水旱相继田亩无收起运京仓粮乞为宽贷  上命户部议其便
　　○戊辰山西汾州奏州治改为庆成王府暂就税课局理事然局房止六间请迁徙左右居民展其地为州治又言岁收粮十余万皆借贮庙宇中请以儒学射圃傍隙地为仓俱从之
　　○户部奏总督宣府等处粮储户部右侍郎刘琏移文言召商纳淮浙盐粮浙盐绝无纳者缘浙盐与淮盐纳米则例同而发卖价直不同请将浙盐减轻二斗每引米豆相兼纳八斗从之
　　○守备松潘北定等关堡都指挥佥事徐贵尝盗官钞一百六万余贯事觉法司论在赦前当赎杖调缘边都司  上曰贵见守边城不必调
　　○夜二鼓月犯五车东南星
　　○己巳升翰林院编修江渊为本院侍读以九年考最也
　　○狭西右布政使王暹丁母忧去任镇守狭西兴安侯徐亨乞选练达老成补缺吏部因请起复暹驰驿赴任从之
　　○安定王领占斡些儿奏旧有胜额儿葛八处田土白颗儿等处七户家人为达民侵占又言部属不遵约束四出为非乞为处治  上命总兵官任礼等遣人赍敕诣安定索所侵占还之且责其头目协心佐理如所部有桀骜不驯者禽送总兵官处治
　　○庚午辽东都指挥佥事李弼坐因公杖死所部千户当赎徒调缘边都司  上曰弼见守边堡勿调
　　○辛未命通政司左通政吕爰正理本司事以清黄事竣故也
　　○壬申免直隶池州府贵池等县去年被灾秋粮米豆一万一千余石马草一万六千五百余包
　　○命董卜韩胡头目远丹藏卜为别思寨安抚司安抚仍隶四川都司先是安抚饶蛒以罪废远丹藏卜署司事至是佥都御史寇深等奏其为番人信服宜任安抚故有是命
　　○癸酉大同左参将石亨奏请修理大同城以原调山西河南官军及各卫军余助工屯军及时下屯耕种办纳子粒从之
　　○甲戌命故双城卫指挥同知呕克子答古你者帖列山卫指挥佥事奴塔子散里真答升加子阿兀山俱袭职升右城卫指挥同知沙隆加塔山卫指挥同知永的俱为指挥使
　　○禁江西饶州府私造黄紫红绿青蓝白地青花等瓷器命都察院榜谕其处有敢仍冒前禁者首犯淩迟处死籍其家赀丁男充军边卫知而不以告者连坐
　　○修青龙桥减水闸
　　○乙亥命故燕山左卫指挥使司通子贵燕山前卫指挥使邵能子瑛通州卫指挥佥事陈旺子忠金吾右卫指挥佥事李端子能金吾左卫指挥佥事张瑀兄全俱袭职
　　○命故兀者卫指挥同知乃剌忽子抄剌哈可可帖木儿子剌卜答朵儿必河卫指挥同知完者不花子教化俱袭职升兀者卫指挥同知脱因帖木儿为指挥使
　　○初户部奏官员军民俱得输米永平遵化山海仓中盐通政使李锡令家人输米一千二百余石当与盐二千五百引已而刑部奏官四品以上子弟家人不得中盐竞小民利锡嘱户部尚书王佐等促移支文佐等奏锡违例欲没其盐于官锡家人以户部听输状诉法司劾佐等妄奏及锡例后不白官  上命俱宥之仍听锡支盐
　　○修筑狭西临洮卫城池
　　○丙子朵颜卫达子塔挨马为也先所逼挈其妻子七人来归命为锦衣卫带俸百户给冠带房屋等物
　　○设云南临安府通海县阴阳学置训术一员
　　○丁丑命严四川狭西私茶之禁有指补纳官茶为名而夹带私茶者执送所在法司究治仍问经过关津官吏之罪
　　○戊寅朝鲜国王李祹遣陪臣金铫奉表贡马及方物贺明年正旦赐宴并纻丝袭衣彩币
　　○命故狭西都指挥佥事徐源子谨袭为指挥使
　　○乙卯宥云南按察司佥事李瓘等罪瓘近以进表辞回未抵任复以朝觐至京礼科给事中章瑾劾瓘欺罔及其同官偷安之罪请究之事下都察院右都御史陈镒等具言本司官少之故遂宥之
　　○庚辰立春顺天府官进春  上御奉天殿受之文武百官行庆贺礼赐宴
　　○命故武定侯郭玹子聪为指挥佥事锦衣卫带俸先是玹伯母永嘉大长公主欲令其孙珍夺袭玹侯爵与聪互奏下英国公张辅等覆核言聪珍皆前武定侯英曾孙聪祖铭嫡次珍祖振庶长聪于例当袭爵  上不从止授聪指挥佥事
　　○升瓦剌正使都指挥同知皮儿马黑麻为都指挥使都指挥佥事哈只阿力为都指挥同知副使指挥佥事完者帖木儿为指挥同知授猛可为指挥佥事俱赐冠带袭衣
　　○复置贵州镇远府税课司其岁办课钞以本府带管增其额至一万一千余贯
　　○辛巳遣中官祭司灶之神
　　○擢进士黄镐项璁朱英严枢张翰胡端曹得监生钱清张凯为监察御史俱以理刑半年本院考其明习法律故也
　　○升瓦剌使臣指挥佥事哈失帖木儿等三人为指挥同知正千户沙班等三人为指挥佥事副千户答因台等四人为正千户授不速儿蛮为正千户斡脱赤等十五人为副千户给冠带以皮儿马黑麻等为其求升授官职故也
　　○添除山西蔚州同知一员专理柴沟堡仓粮料
　　○免山东信阳场盐课司亏折盐课三万七千余引
　　○吏部听选官王信奏绍兴府有东小江南通诸暨县七十二湖西通杭州府钱塘江近为钱塘江潮涌塞江与田平舟不能行久雨水溢邻田輙受其害乞发萧山山阴二县丁夫于农隙时＜锍-釒＞浚从之
　　○壬午命故建州卫指挥佥事木长哈子沙鲁哈哥吉河卫指挥佥事法莽加子果儿戈俱袭职升指挥佥事木哈为指挥同知正千户梡帖为指挥佥事
　　○山东新镇等场盐课司各奏本司灶户逃故数多遗下盐课二万二千余引事下户部覆奏盐课暂且停徵逃户行山东抚民官设法招抚存恤从之
　　○湖广按察司奏都指挥佥事胡海以百户淩瑛巡捕贪利敺之致死妄奏瑛自缢  上命鞫其罪当赎徒还职从之
　　○除豁广西思恩军民府民人韦旺瑞等牛租四十余石以其所领没官牛倒死故也
