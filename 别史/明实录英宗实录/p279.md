<!-- { "loadSidebar": true } -->
　　○浙江贼陈鉴胡伏诛鉴胡丽水县人同叶宗留于福建盗银矿杀死参议竺渊后与宗留酒色相争宗留为鉴胡所杀及邓茂七称刬平王鉴胡集陈唐其等四百余人俱以红帕首往附之散掠福建浙江江西诸县境都指挥吴刚死于建阳书坊都督陈荣死于铅山祝公桥知县邓颙死于永丰指挥龚礼死于遂昌皆其所杀徒党至二千余于是自称大王国号太平建元泰定立统兵元帅都指挥诸官名编成什伍攻围处州复分遣其党掠武义松阳龙泉永康义乌东阳浦江诸县参议耿定佥事王晟千户杨清百户叶广等又为所杀久之鉴胡知事不就适巡抚等官谕之遂自首降械诣京师遇赦充留守卫军虏寇之扰私亡归中途被获命斩之
　　○晓刻火星入犯亢宿南第一星
　　○丙申命右佥都御史王竑都指挥同知夏忠署都指挥佥事鲁瑄镇守居庸关
　　○升江西赣州卫指挥使董义为都指挥佥事从巡抚右侍郎杨宁等举也
　　○代王仕＜土廛＞奏本府岁禄二千石俱大同所属州县输纳今人民多被达贼剽掠田禾亦被作践无收府中缺食乞暂于大同府关支章下户部议暂将军仓米麦共一千石布绢折支一千石给王从之
　　○大同总兵官右都督郭登参谋军事右都御史沈固乞于山西行都司支官库银市马给军从之
　　○山西大同府应州同知孟敬奏本州民先因寇至虑土城鹻卤不坚惊窜山林兼以乏食恐各散亡乞敕大臣计议于本布政司所辖内地或附近京师府州县有甎城及有荒闲田地处所委官率领州民就彼耕种暂居＜锍-釒＞入命右副都御史朱鉴及山西布按二司公同斟酌安置无令失所
　　○丁酉命故泰宁侯陈瀛弟泾袭封泰宁侯
　　○升都指挥佥事翁信为都指挥同知隶五军营操备信任江西都司被荐赴京以其有征福建功也故特升之
　　○命右佥都御史萧启署都指挥佥事董□□良赴河间府卫右佥都御史祝暹都指挥佥事赵瑄赴保定府及大宁都司右佥都御史陆矩署都指挥佥事葛旺赴真定府卫镇守各降敕谕之曰近因虏寇入境肆掠人民不能安生军卫不能守御今命尔等往彼镇守提督各府并各卫官抚安人民操练军马修理城池坚利器械遇有盗贼生发即便相机剿捕人民流移者招抚复业田地荒芜者督令耕种凡有一应公私废坠利弊悉听尔等从长区画处置得宜务在盗息民安不致失机误事官吏或有酷害军民激变良善轻则依律惩治重则具奏处置尔等受朝廷委任惟当秉公持廉勤慎率下不许偏私怠忽致有稽违如违罪有所归勉之慎之
　　○命户部主事陈汝言赴山东东昌等处给赏选征贵州达官达军每人银二两布二疋
　　○召镇守居庸关都指挥同知赵玟还京
　　○湖广都指挥佥事吉世英坐赃当调广西诏暂令率湖广兵讨靖州苗贼赎罪世英寻冒支士卒粮入己为按察司所劾诏俟贼平收问之
　　○总兵官昌平侯杨洪等陈御寇三事一贼人远来其马渐弱宜令各处村庄人民所积草束悉搬入附近城内愿纳官者给与价银路远急不能搬者就令窖藏不露踪迹使彼马无草必不能久待其疲弊贼庶可灭一紫荆关一带多有山寨涿州等处亦有塔宇前者虏入寇之时民多就此避难寻被攻破今宜移文顺天真定保定河间永平五府及巡抚巡按等官相度事情遇有警急即便严督州县火速将各乡外居住人民悉暂搬入各附近城内居住善加存恤使贼入境一无所得一通州河上在仓粮料除儧运入城尚有一千九百余万石卒难搬运宜将在京并通州旗军人等半年粮米俱各预先关支其料豆小麦每石给脚钱银二分雇军民人等运入通州城内官仓收贮毋使存留城外资寇遗患从之
　　○守备大同西路都指挥同知许贵言大同中东二路骑步旗军连年修缮官舍寺塔辇运甎瓦木石有妨边务是以遇警误事自今乞禁约将官不得仍前役使养其锐气以防不虞西路官军臣常统领从总兵官石亨巡哨至阳和后口被贼重围亨令臣等死战且战且行贼兵退却遂抵大同以此丧失者少盖因亨平时操习有方善抚士卒所致乞通谕各边镇守总兵等官务体亨训练抚御之方则遇警无不克捷三路骑步神铳官旗长年在边守了艰苦万状近因虏寇犯边阵亡者多间有存者亦万死一生其子弟袭代职役者乞免其比试并枪令尽心守边以图报称事下兵部议请如所言行之
　　○镇守浙江太监李德往处州抚贼贼投书言提督银场御史李俊激变状德遂奏俊擅枭呙贼斩军士又或割贼一耳纵去得贼妇女即以配军且辄笞辱军职官俊亦自陈拒贼守城之劳云德憾臣不善逢迎禁其需索故诬陷臣章下三法司以为处州卫官军二千余常＜锍-釒＞俊功请升官镇守今德乃据贼书有是奏恐贼反间未可即罪宜更命御史代俊归命副都御史轩輗同三司核实以闻既而具得德诬状命两宥之
　　○戊戌巡按广东监察御史沈衡等奏贼首黄萧养伪称东阳元年署其徒以都督指挥等官造吕公车云梯攻城四十余日不角□羊又分遣贼徒流劫乡村众可二三万乞催调官军策应剿除兵部奏以广西江西及广东官军并力剿捕从之
　　○己亥升广西右布政使孙曰良为都察院右副都御史镇守临清
　　○命岁给平江侯陈豫禄米一千一百石昌平侯杨洪禄米仍旧一千一百石
　　○命府军前卫阵伤指挥佥事徐贵子清缪全子纪俱代职
　　○赏侍卫官并带刀将军都督佥事张輗等二千二百五十人各银一两
　　○顺天府漷县民奏送纳粮米至密云木家峪尽被达贼劫掠乞除豁从之
　　○庚子升通政司右参议吴余庆为本司右通政以九载任满故也
　　○命湖广按察司按察使孔文英复职先是巡按监察御史阎宽劾文英受贪污知县夏琛等白金四百两故出其罪逮系都察院狱论罪遇赦至是复自陈得白故有是命寻调广西按察司
　　○增置直隶真定府所属赵州等四州判官各一员真定等十七县县丞各一员灵寿等八县并顺德府所属南和等八县主簿各一员各州县原系裁减衙门至是监察御史汪庭训以民被虏寇惊扰请各增佐贰职专抚安候宁息之日仍旧裁省故有是命
　　○辛丑升三千营把总都指挥同知白玉为都指挥使从右都督孙镗奏请也
　　○命故中军署都督佥事李福子芳袭为指挥使大兴左卫阵亡指挥佥事刘荣子玺袭职
　　○兵马司奏京城外多旷宅请趣民之避虏移居城内者各复旧居如有逃亡外郡未归者暂拨其宅以处口外官军都察院议谓勒民出城恐生变拨逃亡者宅以处边军亦非宜遂寝之
　　○夜有二流星大如杯一色赤有光出五帝座东行至太微东垣外一色青白光明烛地出天棓东北行至天津
　　○壬寅复除监察御史胡新于山东道以亲丧服阕故也
　　○敕定州卫达官广义伯吴＜王巳＞等率所部达军赴京操备听调
　　○自通州至南京河道例以御史二人巡督至是诏复增二人各定其处使不得避事相推
　　○宁夏总兵官都督佥事张泰奏宁夏右屯卫高荣堡及宁夏城平虏城被火烧毁粮草人畜甚多乞发粮赈济其粮米马牛亦乞免陪从之
　　○山西山阴守御千户所千户周瑄等奏达贼三千余骑北行至代州时各关口既塞天寒雪深虏骑不得出因剽掠繁峙诸县臣潜遣夜不收乘夜斫其营杀七人贼遂乱获其马匹器械＜锍-釒＞入命都指挥同知翁信率京军会都督佥事孙安都指挥佥事张鹏等协力搜剿其夜不收五人各升一级
　　○癸卯河南都指挥佥事黄信先奉诏率兵赴援延缓不进至是收治之法司论斩死于狱
　　○滕怀王卫恭王蕲献王越靖王诸坟为达贼所犯其供器俱被掠去有司以闻命太常寺往视补之
　　○升大同守备都指挥同知许贵为都指挥使都指挥佥事孔旺为都指挥同知署都指挥佥事周广实授前职指挥同知毛永等官军四百三十人俱升一级以杀获达贼功也
　　○先是每岁立春顺天府别造春牛春花进  御前及  仁寿宫  中宫凡三座每座用金银珠翠等物为钱九万余至是以明年春日当复增三座宛平坊民相率陈诉言被兵之后人户耗减供办实难其春花乞买时宜花充用从之
　　○甲辰命故平乡伯陈怀子辅袭封平乡伯
　　○升应天府府丞蔡锡为大理寺卿巡抚湖广翰林院修撰王振为大理寺寺丞巡抚贵州
　　○命锦衣卫指挥佥事宗铎监察御史秦颙王璧巡视居庸山海紫荆等关修塞隘口开掘沟堑
　　○遣翰林院侍讲倪谦刑科给事中司马恂颁即位诏于朝鲜国并赐其国王及妃锦绮彩币等物
　　○户部奏顺天河间保定真定等府所属州县多经达贼虏掠加以天旱田亩无收其正统十四年该徵纳粮草除已徵在官外其余俱乞暂与优免以安人心从之
　　○大同总兵官右都督郭登奏都指挥佥事张鹏原任大同左卫署都指挥佥事周广原任玉林卫累经征哨边境险易无不周知后皆调守鴈门弃远就近况鴈门已有都督佥事孙安等守备乞令鹏等仍还守原卫地方听臣调遣领兵剿贼从之
　　○乙巳冬至节以祭器未具停  长陵  献陵  景陵祭礼
　　○免文武群臣贺
　　○升狭西按察司副使刘广衡为狭西右布政使兵科都给事中刘纲为左参政刑部郎中罗崇本为广东左参政佥事屈伸为四川右参政给事中刘益为湖广左参议知州邵磐为四川左参议待诏陈贽为广东左参议御史程富为广东按察司佥事御史刘福行人刘益通判王仪俱为四川佥事评事高安为浙江佥事知县程志学为湖广佥事治中朱巽为临安府知府通判李敬为广平府知府知县汤思恭为云南府知府
　　○命掌浙江都司事署都督佥事张真实授前职镇守浙江从太监李德奏请也
　　○故事自冬至后至春日殿前将军甲士日赐酒肉名曰头脑酒是岁以大官储畜不充罢之
　　○丙午擢进士盛纶为兵部武选司主事
　　○赐祭通政司通政使谢泽先是泽守白羊口虏至指挥吕铎等弃关遁泽固守以拒军溃被杀至是遣官葬祭之
　　○福建建安县民杨泰杨让崇安县民蓝文煜暨春闽县民林森陈永祥山东平度州民陈福四川泸州民林克彬等各出谷千石有奇赈济诏赐玺书旌劳复其家
