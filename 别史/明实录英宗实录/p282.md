<!-- { "loadSidebar": true } -->
　　○吏部听选知县黎近言四事一臣闻自昔圣帝明王必有盛德元老大臣相与坐论道德开陈义利以臻至治近年  上皇虽有经筵之设不过稽颡一讲輙退讲者不能尽其余辞听者不能悉其蕴奥以故先王政教有所未举  祖宗成宪有所未修天下利害有所未闻及北伐罔功天步少艰论者始咎太监王振专权误国则已无及矣今内臣之贤达老成者必皆知振之罪能惩覆车之戒而无复有所壅蔽矣伏愿  皇上日就便殿召致文学大臣及翰林等官素有德望者更番入侍赐坐从容讲求天理人事之蕴推明彝伦纲常之道博究古今治忽之由洞彻经纶赞化之妙政无大小皆断自  宸衷庶几  圣德日新睿识益广而不复有偏见窃权之患矣一各卫衙门多有未设有者亦散漫不一军人赴点习操远者四五十里近者二三十里往返饥苦万一有警猝难召集乞敕文武大臣通议军卫在城内若干在城外若干量地甲乙为次从宜建置公宇令官军人等各依地之广狭屋之多寡与近卫民人贸易居住而于城外数里许别筑土城圜绕之环植榆柳各军马坊列置其下俾之星罗棋布首击尾应以操则便以点则近遇有警急则一鼓而万众咸集仍召近卫军兵于四圜百里外建大营四所为城外翼又令乡民竖旗鸣鼓以为疑兵则彼虏闻之必胆丧气夺而尚敢侵侮哉一也先逆天入寇邀留  上皇天地不容人神共愤臣知  皇上同气之念报复之思盖无一时一息而少忘于心也然虏地险远欲奉行天讨悬军徂征则势有未易欲复兵要害诱引深入则力有未及为今之计宜遣人飞刍挽粟增兵益马令边将昌平侯杨洪等燔其草地尽收兵民入城昼夜练习迭息更休俟其复至则坚守勿出使彼进不得战退无所取逗遛塞下于是或使人毒其水草以伤害其人马或使猛士劫营以惊蹂其人众彼必趑趄狼狈众心离解我乃大举而冲击之彼将全军覆败只蹄不得返矣又闻以夷攻夷犹医之以毒去毒也诚能分遣辩士之谙通夷情者厚抚回回朵颜女直等部使知惮也先之侵暴而慕我之恩德密令遣使入其渠魁脱脱不花部内行间使之自相讎击然后蹙吐番回回攻其西辽帅率女直挠其东彼之族类叛于内而我以精兵锐骑径捣于外庶几贼巢可覆贼帅可擒  上皇可复而国耻可雪矣一我朝之初慎重法律各有攸司故刑皆当罪人无怨尤且如风宪本紏劾百僚之司刑部乃问理狱讼之庭大理寺为参驳刑狱之所至永乐间事之重者或送锦衣卫讯问盖亦恐有冤耳自太监王振专国官无大小事无轻重悉送锦衣卫镇抚司拷讯遂使掌司事指挥马顺得以阿比权势高下其手是以翰林侍讲刘球以直谅而死监察御史李俨以不屈而贬负屈衔究比比而有乞今后大臣有犯重罪或  皇上亲赐推问或命六部都察院堂上官会勘奏请处分如此则刑狱清而待臣下之礼得矣章入命礼部会官议之
　　○工科掌科事给事中陈宜奏为治莫切于爱民爱民必先于节用切炤在京大兴隆寺等处国师剌麻番僧逐日光禄寺酒肉供给所费颇繁又顺天府每遇立春年节元宵预造土牛门神桃符纸灯分送内外官员其费甚夥乞今后国师剌麻人等止给食米柴薪暂止酒肉供亿顺天府不得再造土牛门神之类分送官员并一应不急之需悉宜停止以苏民困事下礼部议尚书胡濙等以为国师剌麻番僧供亿另奏处分至如门神土牛之属诚为伤财害民宜通行天下悉皆禁止从之
　　○夜月犯五诸侯南第三星
　　○庚申大同总兵官右都督郭登言用兵之法虽千变万化不出于致人而不致于人多方以误之而已然兵势有强弱人心有勇怯弱不可以敌强怯不可以胜勇倘能度我之势酌彼之情审进退趋避之宜察可否攻守之利则料敌制胜之功虽不中不远矣比者我师屡挫虏势方张较其利钝诚难为敌臣愚以为今日之势可以养锐不可让战可以用智不可力争其紫荆等关隘及前日贼所经道路精选识达事情之人率领骁勇敢死之辈登高据险昼夜瞭望贼行迟速多寡其涞水易州真定保定一带乡村积柴架炮使烽烟相望声势相接仍列候骑传递边情贼小至则举一烽一炮大至则举三烽三炮郊居民畜悉歛入城京军分为数处近城犄角以逸待劳坚壁固守虽彼百端挑衅绝勿与之交锋示以安闲养吾精锐多张旗帜振扬威武或夜半举炮似欲劫营或白日鸣鼓示欲出战彼动我休彼劳我逸使波不能窥我之虚实亦安敢蔑我堂堂之阵凛凛之威而深入寇抄也哉彼既欲攻不得求战不能人有倦心马无美草虽无败军杀将之虞必有钝兵挫锐之咎不出旬日自当走矣然后另选精骑或邀于险或蹑其后可击则击勿求幸胜务出万全盖夷狄之性贪而好利得之则志骄气盈不得则心灰意沮业已空还必难再至此所谓不战而屈人兵善之善者也＜锍-釒＞闻  帝嘉其言命兵部颁示诸将
　　○礼部右侍郎章瑾为十三道御史劾其怀奸不忠赎罪降用瑾不即输赎至是见为事官吏遇赦俱复职役即援以谢恩十三道御史于是又劾之谓瑾已钦降难概如赦复职乃今挟诈欺君既不由刑部转送又不候吏部奏请径自谢恩面称曰礼部右侍郎章瑾为事运粮钦蒙赦宥复职匿降用之命而不言皇城门前红牌大署曰大小官员面欺者斩此瑾面肆欺谩其怀奸不忠又有其于前日命下瑾法司论当斩遇例得末减仍降用之瑾惭恚出狱三日而死
　　○辛酉书复乐平王冲烋曰得奏条陈数事具见忠义保护  宗社之意所言多合今所举行甚善但叔祖藩屏事重勤王可不必来
　　○陛工科掌科给事中陈宜为应天府府丞
　　○参谋大同军务右都御史沈固奏代府壶关等郡主仪宾秦安等及镇国将军仕土□黾等岁支本色禄米俱大同府大有仓供给顷缘胡寇犯边道路险阻该年拨纳税粮俱无运至欲将景泰元年该支禄米为三分内米一分银一分布绢一分候粮运稍通如旧全支从之
　　○户部尚书兼翰林院学士陈循等言翰林官属虽有额员然自永乐宣德以来往往额外多除皆出  上命吏部止因本院在任官九年考称者请旨炤例升授本院之职不拘多余已是旧例今本院自讲读以至五经博士等官俱多缺员钦惟  皇上嗣登大宝正用人之际况文学侍从之臣尤当精选以备顾问资益  圣学乞敕吏部于本院见任官及庶吉士内推选升补讲读等官员缺其五经博士及典籍侍书待诏之缺俱于教官内推举送院考补如此庶几官不旷职近侍得人从之
　　○升杭州右卫指挥使许寿署都指挥佥事事镇守温州等处及巡视福建政和县银坑抚捕贼徒
　　○命都督同知范广理左军都督府事卫颖理后军都督府事仍旧督操
　　○安远侯柳溥奏臣先在广西之时彼处官军操习花牌轻巧圆活趋走利便遇敌深入无不取胜今胡寇惟恃骑射我军茗先以神铳攻打后以花牌继之奋跃而进贼马必惊官军乘势攻击必多克捷乞令桂林中右二卫选取一百五十人来京教神机营官军操习待其精熟然后遣还从之
　　○壬戌升广西右参议□完为湖广右参政知府杨铎为广东右参政陈谷为广西右参政郎中李迪为福建右参议员外郎甘敬修为云南右参议司务李颙为贵州右参议州同知王彦成为四川右参议监察御史吕囦为湖广按察司副使雷复为广东副使刘仁宅为广西副使杨刚为四川佥事曾蒙简为福建佥事评事倪端为云南佥事主事谭琬为贵州佥事先是四川右布政使张惠言各布政司临边地广方面官巡视不周乞各增置佐贰一员专理边务事下吏部推举完等以闻故有是命
　　○命故金吾左卫指挥同知李云弟谦府军右卫指挥佥事沈澄子铎金吾右卫指挥虞乃眼台子让彭城卫指挥佥事薛兀鲁思子英俱袭职羽林右卫指挥同知韩文子通羽林前卫指挥同知李敬子英府军右卫指挥佥事王顺子泰腾骧右卫指挥佥事赵旻子洪俱代职
　　○回回河哈麻来归奏愿居京自效命充头目赐纻丝袭衣钞布等物隶南京锦衣卫
　　○癸亥命都指挥同知翁信镇守山西及提督守备鴈门关代都督佥事孙安还京
　　○印绶监奏查得七月间随营带去行在五军六部都察院银印并直隶巡按等处监察御史铜印共十一颗于正统十四年八月十五日失陷无存乞敕该部补造送监事下礼部尚书胡濙等以为除巡按直隶等处监察御史铜印九颗行文铸印局补造外其行在五军六部都察院银印十二颗合于内府给银造之  帝曰正统六年以前行在五军六部都察院印十二颗见存今后扈驾出巡令各衙门领用不必补造
　　○达贼六百余骑逼攻大同城官军击却之又有千余骑南行总兵官右都督郭登以闻命于谦石亨等饬兵提备并敕紫荆鴈门倒马诸关守将严督瞭望相机剿杀
　　○甲子朝鲜国王李祹遣陪臣南智等奉表朝贺贡马及方物赐宴并纻丝袭衣彩叚表里等物有差
　　○逮礼科给事中李实下狱初实言仪真为江南要冲五坝通漕舟为朝廷命脉宜用重臣镇守且请转按察使孔文英为在京宪职复推给事中一人共事章下工部尚书石璞等谓实妄以土坝微事为朝廷命脉言涉谩讪又欲转外臣以内职事干专擅遂下狱论赎杖还职
　　○乙丑肃王赡焰以京师戒严选军校五百人马五百匹欲遣官部率勤王复书止其军校令以马来进
　　○书复代王仕＜土廛＞曰得奏以大同地邻虏寇欲移居汝宁府具悉今正选将练兵图灭虏寇之日叔当固守藩屏不可轻动叔其亮之
　　○命都察院右副都御史罗通理本院事仍兼参赞军务
　　○命南直隶府州县岁贡生员俱肄业北监著为令以南监监生朱玉等言各处岁贡生员入南监者多而取历少于北监故也
　　○丙寅赐沈王佶焞第十一子名幼堤宁王奠培长子名觐钧
　　○升户科都给事中李素为光禄寺少卿
　　○命怀远卫指挥使陆祥率兵往真定保定等处搜剿达贼代署都指挥佥事石彪还京
　　○命阵亡金吾右卫指挥佥事李杰弟英袭职羽林前卫指挥佥事徐恭兄整借职
　　○大同左卫总旗夏回生上章欲擒杀喜宁及率壮士数十人出境烧荒潜劫贼营诏从其请给冠带以奖之
　　○敕户部郎中汪浒等以所徵河宁洮岷四卫官军土兵俱赴宁夏操备
　　○丁卯朝鲜国王李祹遣陪臣权孟庆等奉表来朝贡马及方物贺明年正旦赐彩叚表里等物有差
　　○升山西都指挥佥事王正为都指挥同知并官军五十六人俱升一级赏有差以繁峙县杀获达贼功也
　　○戊辰升翰林院修撰商辂彭时俱为本院侍读擢庶吉士万安刘吉刘珝李泰俱为本院编修邢让李本俱为本院检讨
　　○命礼部侍郎储懋于西直门外谕祭阵亡官军
　　○己巳赏山西都指挥许贵等并官舍旗军一千一百五十七人银钞绢布有差以从武清侯石亨金山迤东剿杀达贼功也
　　○直隶真定府河南彰德怀庆二府所属州县各遣人运粮赴京中途俱被达贼虏掠奏乞除豁从之
　　○广东巡抚巡按并三司官奏贼寇攻劫布政司城下米价腾涌军民缺食请发广州府永豊仓官粮一万石如时价粜与军民接济每石收钱二百五十文送贮官库俟贼宁籴米还官从之
