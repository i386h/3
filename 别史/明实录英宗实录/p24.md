<!-- { "loadSidebar": true } -->
　　○宥内官官保阳和卫指挥佥事丘昂等死罪先是昂失机  上命总兵官斩其首以徇昂乃奏官保领军巡哨遇贼不与对敌以致射杀官军  上命兵部移文总兵官都督同知方政等覆实至是政等言昂自知失误事机罪莫能逃却妄称官保不与贼对敌  上以官保见贼畏避以致昂等失机论法应斩曲宥其死降充内使政等朦胧具奏姑记其罪昂等杖一百谪戍大同当先杀贼仍于各犯名下罚米布给阵亡官军安葬
　　○癸巳封绰竹藏卜为净觉慈济大国师赐以诰命
　　○甲午增设  天地坛山川坛坛户各十户从行在太常寺请也
　　○增置赤城等堡烟墩二十二座先是以给事中朱纯言命兵部移文总兵官左都督谭广等措置至是广等言自龙门至独石约二百五十余里独石至黑峪口约三百余里若沿边筑墙挑壕工程浩大不若增置烟墎足以了守从之
　　○命故嘉河卫指挥同知殷答虎子牙令加正千户阿哈塔子已失加俱袭职○宥河南右参议邢旭罪先是河南按察司佥事陈治劾奏旭故违诏旨催并逃户税粮请治其罪  上命旭自陈其实至是旭言臣先取勘所属逃户四万九千八百五十三户已行蠲免其续申九万二十三户恐有混增意图免粮已呈镇守河南侍郎王佐乞咨部定夺缘臣愚昧不即分豁失于一概查催合当有罪  上以旭无重情宥之
　　○谪光禄寺寺丞等官董正等戍甘肃初左副都御史吴讷奏正等大肆侵盗赃贿以数百计  上命械至京下狱鞫之律当赎绞至是特命谪之时同坐罪者自署丞而下凡四十四人
　　○乙未命兀者卫野人阿路古禾屯吉卫野人粉甫女直人速合赤阿儿兀俱为本卫指挥佥事
　　○巡按狭西监察御史曹翼奏太监王贵占种官田一百余顷侵夺军屯水利私役军余九百余名又信用都指挥马亮老军顾肆郎亮强娶指挥妻为妾肆郎受赂冒报军功乞敕该部定夺以除边患  上以镇守官已有廪给何得又夺边军水利私役军人种田命行在户部移文悉以田地水利拨与屯军耕种亮姑记其罪肆郎令翼鞫治
　　○丙申呕罕河等卫女直指挥阿黑木等斡朵伦等卫女直指挥弗郎吉等四川山后寨番僧剌麻令正窝谢等广西思明府并永康等县土官西番巴沙等簇大国师贾索等俱遣人贡马及方物赐彩币等物有差
　　○宥开原备御都指挥邹溶裴俊等罪时镇守辽东总兵官都督巫凯奏溶等不严哨备以致达贼入境杀伤军人虏掠孳畜请罪之  上宥溶等罪住俸三月其余失机失膫官军执问如律○先是刑科给事中陈枢奏广宁前屯卫抵义州广宁后屯卫烟墩隔远难于哨备  上命总兵官都督同知巫凯等会议以闻至是凯等言添设为便从之凡添设烟墩一十七座
　　○夜有流星大如杯色青白有光出贯索东南行至渐台尾迹炸散
　　大明英宗法天立道仁明诚敬昭文宪武至德广孝睿皇帝实录卷之十五
　　大明英宗睿皇帝实录卷之十五终
　大明英宗睿皇帝实录卷之十六
　　正统元年夏四月丁酉朔享  太庙遣中官祭司灶之神
　　○岷王楩奏岁支禄米一千石用度不敷  上命增二百石
　　○巡按直隶监察御史史鉴奏顺天府大兴等县附近果园宜令上林苑监仍旧领管远者令保定府易固安等州县领管其在东安等县三处亦令上林苑监领管  上命各该官司将果园用力培植果品时进无得欺蔽责有于无
　　○戊戌兵部右侍郎徐琦奏考察南直隶府州县官除治行可称者存留任事外其不法者凡三十人  上命行在吏部黜之
　　○己亥授泰宁卫达子寨因帖木儿为百户阿鲁台部属达子乃答儿引可二人为试百户乃立古完者猛哥帖木儿兀郎阿歹四人为所镇抚时帖木儿等来降  上嘉其诚故有是命
　　○赐公侯伯都督太常光禄寺官及指挥千百户乐舞生军校厨役乐工等钞有差  上始亲享  太庙故也
　　○独石等卫御备官军患病命医往治之
　　○庚子安顺永宁镇宁西堡宁谷十二营慕役顶营康佐等长官司土官阿宠等遣人贡马赐彩币等物有差
　　○命四川昌州长官司故长官阿寿子卢聚袭职仍管司事
　　○擢进士高旭舒曈石瑁刘益金昭伯刘纲鲍晖为给事中蒋铭为刑部主事俱行在
　　○复除主事蒋巽于户部巽初以剩员待次于家及是召至故有是命
　　○命狭西按察使孙硕致仕先是硕自陈风痹还乡疗治既而复任又称年迈目昏不能任事遂有是命
　　○命行在礼部右侍郎王士嘉行在工部右侍郎邵旻行在都察院右副都御史陈鼎右佥都御史鲁穆行在大理寺左少卿程富巡视顺天等八府陛辞赐之敕曰今命尔巡视各郡遇有蝗蝻生发随即督并卫所府州县起集军民人等捕之务令尽绝已除民患不宜稍缓以致滋蔓往者差官捕蝗不体朝廷恤民之心肆行棰楚民受酷虐甚于蝗灾尔宜深戒尤在设法使人不劳困田不损伤庶副朕仁民恤灾之意钦哉
　　○山东按察使虞信奏自历城至长山邹平益都诸县俱无递运所递年冬布花等物俱系民车装运诚为艰苦其日照等县涛洛等递运所十二处道路不系冲要车牛经年空闲皆革去而设益都等县青社金岭白山青阳龙山镇五递运所从之
　　○忠州儒学训导宋广言欲将各处儒学从祀先贤名爵位次较勘明白刊成图本颁行天下学校永为遵守从之
　　○辛丑升淮安府奉祠正王彪为本府右长使从淮王奏请也
　　○行在兵部右侍郎徐晞奏狭西行都司属卫开种地亩赋税额重徵纳不完会同行在左待郎王佐等议宜将军余地亩如民田五升起科月粮仍旧关给其屯田正军该纳余粮六石余丁地亩亦科如民田及大同宣府边卫亦宜如例事下行在户部覆奏从之
　　○直隶保定府清苑县奏本县旱蝗无收人民艰难逃移者九百七十三户粮草无从追徵乞暂停止事下行在户部覆实从之
　　○四川布政司奏盐井卫极边四时霜雪五谷不生乞如洪武旧例召商种纳盐粮庶军储不乏  上命行在户部议行
　　○监察御史陈恕劾奏光禄寺卿郝郁等纵属官受人贿赂请治其罪  上宥之
　　○壬寅升广东都司都指挥佥事徐贵为都指挥同知海南卫指挥佥事张玉为署指挥佥事
　　○行在工部奏云南车里军民宣慰使司等处并日本等国宣德年间分给信符及编置批文勘合底簿今改元例应更给从之
　　○行在虎贲右卫奏本卫并属官原分俸粮南京关支其间有故移文停支未见回文无从稽考今欲差官前去按月支放有故停支者按季回报庶无亏弊事下行在户部覆奏从之
　　○癸卯  太王太后圣节  上率亲王上寿免命妇朝贺赐文武百官宴
　　○兀者前卫加纳等女直野人色冷哥沙剌绞哈减哈你等来朝贡马及方物赐宴并赐彩币等物有差
　　○甲辰赐文武百官宴
　　○行在礼部奏广东廉州卫广西太平府结伦州结安州镇远州思同州思明府各遣人赍  圣节冬至正旦表文过期而至请治其罪  上俱宥之
　　○乙巳云南云南府易门县故土官男王忠广西思明府并上思州贵州安顺州新添卫新添长官司俱遣人来朝贡马及方物赐彩币等物有差
　　○敕参赞军务兵部左侍郎柴车等曰今达贼屡犯边疆急用粮饷输运艰难必须设法以为经久之计比闻甘肃凉州等处总兵镇守官占种田地侵夺水利不纳税粮军士受苦不可胜言敕至尔等公同挨勘侵占田地若干顷亩斟酌肥瘠起科纳粮除量拨与原种之人耕种足用外其余俱拨与屯军耕种办纳子粒不许徇私废公自取罪愆
　　○游击将军都指挥佥事杨洪言所统游骑出入巡警遇贼輙追逐而所戴皮盔不便请以碗子铁盔易之庶利于驰骤  上命行在工部速与之
　　○宁夏总兵官都督同知史昭等奏来降达子脱罕沙言达贼卜剌赤等千余人欲来宁夏虏掠臣与左少监来福率官军出口哨捕领军指挥使熊震等于伯力沙子赤山儿双山等处遇贼对敌杀败贼众斩获首级生擒男妇五十余口获到驼马骡牛等物人口解送京师  上命有功官军照前敕行赏仍敕谕各处镇守官严加了备毋使溃散余贼复为边患
　　○丙午赐行在礼部尚书兼翰林院学士杨溥诰命并封赠其祖父母父母妻
　　○命朵林山卫故指挥同知兀里帖木子台平袭职
　　○赏留守后卫千户王贵等彩叚钞贯有差以擒获妖贼功也
　　○行在吏部言礼部司务范铭先闻母丧匿而不举已下法司论罪如律缘铭孝行既亏难以复职  上命降边远杂职
　　○行在兵部尚书王骥等奏先因广西浔梧等府桂平等县大藤峡等处蛮寇作耗攻劫乡村官军不敷总兵官右都督山云等奏调广东都司官军二千人来听调今已年半军器衣装损坏欲照贵州都司调来官军事例一年一换从之
　　○狭西行都司守备永昌都指挥胡清等以失机下狱先是行在兵部左侍郎柴车奏清及昌宁寨哨备指挥滕暹率领马步官军四百余名在他孩墩遇达贼四十余人不能以十攻一被贼杀伤官军射死马匹请治罪  上命执问如律
　　○丁未复除户部郎中冯暹余祥于行在户部暹狭西司祥江西司调行在户部员外郎丁镃于广东司胡本惠于广西司主事侯复董和陈复刘义于各司补缺
　　○戌申日生晕色赤黄围圆鲜明
　　○己酉赐行在都察院右副都御史陈镒诰命并封赠其祖父母父母妻
　　○镇守洮州都督佥事李达奏洮州系边城宜开设医学除授医官调治病者从之
　　○游击将军都指挥佥事杨洪奏会同户部员外郎罗通议得见在军马数多岁支粮草宜用撙节欲将马军每月止与行粮四斗月粮六斗马匹每月支料一石或九斗计一月撙节粮料一千五百八十余石开平卫军马粮料于独石等处关支宣府龙门等卫军马一半还卫其粮料就于本卫关支一半在营支给行粮每月更代庶得人马无劳粮料省用事下行在户部覆奏从之
　　○庚戌增设内外所卫知事吏目吏各一员专理军政时兵部尚书王骥等奏京卫及天下都司卫所近年以来军士逃亡队伍空缺究其所由皆因管军官旗不知存恤百方虐害所致及差官旗勾取多受财脱去间有取至军士又复侵扰无以生存遂复逃避缘各卫所止有经历吏目专掌案牍职在下僚多在堂上官所制凡不奸弊莫敢谁何乞于内外卫所增设能干知事吏目各一员专恤军士不预卫所事务庶奸弊可革士卒安生从之
　　○行在兵部右侍郎徐晞奏凉州各卫所冗军虚费粮储冗官怠惰军政乞敕总兵镇守等官公同选汰从之
　　○行在都察院右佥都御史罗亨信奏据狭西都司行都司领军都指挥安敬永昌等卫指挥千百户旗军毛哈剌等告称副总兵都督刘广在边四十余年熟知地里夷情近因失机下狱乞转奏宥免俾图自新  上以广怀挟奸诈怠惰边务去冬遇贼不杀乃迂路追逐却又妄报功次若不惩治何以示戒不允
　　○四川重庆府知府孙曰良言伏睹诸司执掌在外官员三年考满称者颁赐诰敕再考称职者听请封赠窃惟守令生民休戚所系朝廷尝敕大臣荐举又岁遣御史询察臧否及考满课最乃不蒙颁给诰敕激劝之道有缺乞仍遵旧制颁给则人人感激尽职而及民之泽博矣  上命行在吏部行之
