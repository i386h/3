<!-- { "loadSidebar": true } -->
　　○先是礼部祠祭司主事周骙奏顺天府中式举人尹诚等十二人昌下锦衣卫狱鞫罪终身不录用至是礼科都给事中张轼等言立法不可以不严待人不可以不恕贵乎张弛得宜而轻重适均也窃详此等冒籍之人其间固多避难就易欲希侥幸然亦有因地里遥远盘费弗给而不能回者有因从亲在外生长不识乡里而难以回者是以冒籍乡试以图出身冀得升斗之禄以为餋亲之需其初心不过如斯究其所犯亦非甚重今既问罪而不容会试固为当矣至若终身不许录用则将终为罹罪之人竟无自新之路待人无乃未恕乎乞敕礼部通查此等冒籍之人已经问发者给引照回原籍如过开科乡试仍许本地入场如此则犯小过者得以自新负才艺者不终至于沮抑矣从之
　　○甲辰狭西岷州大崇教寺国师锁南藏卜遣番僧领占班丹广西田州府归德等州县官族黄铣等来朝贡马赐彩币钞锭有差
　　○以故定国公徐景昌永乐间所赐宅在西安府者与永兴王志＜土仆＞子镇国将军公矿居住从王请也
　　○乙巳吏部言巡抚真定等府右佥都御史陈泰自陈有疾乞致仕方今边务未宁正用人之际且泰五十三岁非致仕之年宜仍留理前事从之
　　○更定工匠班次初各色工匠有二年一班者有三年一班者至是给事中林聪等请以二年者更为四年三年者更为六年工部覆奏请均以四年为次通计匠二十八万九千有余除事故外南京五万八千北京十八万二千今以北京之数分为四班岁得匠四万五千季得匠一万一千亦未乏用从之
　　○丙午赏广西副总兵都督佥事陈旺等官军三千四百五十五人彩币表里钞锭有差以十八团等处杀贼功也
　　○丁未山东济南府知府黄恕奏巡抚尚书薛希琏布政使陆瑜按察使刘孜各索本府使用器皿数多俱科歛民财以应之请正其罪诏巡按御史廉其实以闻希琏等输罪遂皆宥焉
　　○戊申封楚府镇国将军季号□土妻陈氏季墋妻潘氏季埒妻陈氏辅国将军均镧妻陈氏崇阳王季堞庶长子镇国将军均镦妻李氏俱为夫人赐诰命冠服
　　○给楚府会同郡君并仪宾熊宁岁禄四百石本色二百五十石折钞一百五十石
　　○命大理寺左寺丞朱绂复任以奔丧还京也
　　○己酉命户部出榜募人于通州仓运米六万石赴口外龙门赤城等仓收受每石给脚价银五钱
　　○敕谕广东布政司左参议徐正近因各处调军剿贼用粮为急今特命尔专一提督广东所属卫所州县每岁该纳秋粮常川严督各该管粮官员仓攒人等设法整理务在及时催徵收贮得法如有兠揽侵欺容隐冒支恣肆作弊刀蹬害民及有占种田亩致使贫难虗纳税粮官吏通同不举者文职六品以下并军旗人等径自执问干碍军职并文职五品以上具奏拿问尔湏持廉秉公正己率人庶奸弊可革尔其勉之慎之
　　○给赏辽东各卫操守舍人余丁每名银五钱以前赏例不载从散赏监察御史田斌奏请也
　　○修霸州土城
　　○巡抚大同左副都御史年富奏右参政柳芳委掌边储设计额外多徵余货因而转借侵欺累及民难逃亡殆半论罪虽犯革前原情难以释放宜敕法司执芳拟罪革去冠带为民从之
　　○南京山西道监察御史李叔义奏自冬徂春霜雪隆寒甚于北方米价腾贵人情震惊此  上天垂戒以警于下也若非除奸弊以弭灾谴恐变生不测贻患不小臣有所见条列以闻一南京饭堂之设赈济贫民永乐间柴炭俱出内府近年俱于上元江宁二县买办百姓艰难供用不敷今龙江瓦屑坝递年积下抽分木植柴炭朽坏无用乞敕南京工部除堪用者存留其无用者支与饭堂应用庶无靠损京民一上新河并水西门近年多被势要之家侵占官地私立塌房凡遇客□往来各令家人伴当邀接强勒物货到家任其货卖稍有不从輙加凌辱乞敕南京都察院禁约庶抑豪势以便客旅一上新河自洪武永乐年间湾船入河以避风浪近年委官验船收钞方许在河口湾泊或遇狂风暴雨大潮巨浪无处回避进退两难不惟坏船抑且被盗乞照旧例庶无斯害一南神策门直抵金川门一带隍池近年多为势要之家侵占为田池园圃乞敕守备大臣并南京都察院堂上官公同踏勘务遵旧制开浚庶得城池深固无虞一南京御马监马匹数少养马旗军数多送纳苜蓿青草多被折取钱物乞取勘见在马数定与旗军轮班看养苜蓿青草量数派纳其余旗军退原卫庶免虗费粮赏旷役买闲一龙山清江等厂堆垛木植甚少役占军余数多乞量存看守余皆退回差操庶免私役耕种办纳月钱诏以所言多有理礼部会官详议可行者宜即行之
　　明英宗睿皇帝实录卷之二百四十
明英宗睿皇帝实录卷之二百四十一
　　废帝郕戾王附录第五十九
　　景泰五年五月辛亥朔  太上皇帝居南宫
　　○黑娄等二十三等处使臣陛辞命赍敕并彩币归赐把卜儿王等嘉其恭修职贡也
　　○命山东青州府莒州知州李经复任升从四品俸经以任满九载未去任会代者以疾不任事耆民告保经勤能有为乞留之巡抚尚书薛希琏等以闻故有是命
　　○户部奏虏酋也先往往令人于沿边窥觇中国虗实而倒马关地接虏境内通真定直抵河南山东地界且去京师甚远难于策应虏欲南侵必由此人宜广为预备乞将原会大名府起运德州粮一万石真定府起运保定麦四千石存留草二十万束每束折豆五升俱改拨赴彼备用从之
　　○直隶凤阳常州府河南南阳彰德府并凤阳泗州等卫河南颖上千户所各奏去冬积雪冻合经春不消麦苖不能滋长夏税子粒无徵命户部勘实以闻
　　○后军都督佥事张通私役操军为总兵官杨能所发法司当以赎杖还职特命降为事官操调
　　○壬子山东济宁卫知事黄泰言沙湾缺口民壮夫匠及囚徒无虑十余万多有持兵器者恐官吏虐之则为变不小都察院谓泰言可谓虑患于未形宜令总督漕运副都御史王竑佥都御史徐贞等悉收其非治河之具从之
　　○癸丑擢进士王仪为山东道监察御史以理刑考称故也
　　○甲寅书与晋王钟铉曰庶人济熿之子美埙等朕特命为庶人并妇女十四人送至府中已令山西有司月给食米三十石赡养可拨房屋与居当婚配者听王选取成礼又书与周世子有爝曰庶人有勋之子子瑾在京时所生子今年十四岁特名曰同铧令为庶人并其母及老妇共三人送至府中已命河南有司月给米一十石餋赡可拨房屋共住俟其长成听世子与取婚配
　　○敕福建布政司右参政李颙近闻福建沿海卫分兵备废弛军饷空乏今特命尔严督近海府县巡司官吏兵牌以时巡捕遇有倭寇出没设法调兵剿捕殄灭其有搅乱军政者尔即擒执治罪尔当廉公率下毋或徇私以干罪尤
　　○命故右军都督府署都督佥事王荣子安袭为指挥佥事
　　○以征湖广鹞麻大寨功升赏将士三百九十三人有差内获功四次至六次者十三人各升一级战殁一人升二级余三百八十人皆给赏
　　○镇守浙江都督同知李信奏金华嘉兴多强贼太子太保兼刑部尚书俞士悦因言曩者浙江叶宗留之乱皆由扑灭不早而然兹强贼复尔窃发罪在军民官吏宜下敕切责使知警饬从之
　　○江西宁都县知县田肇坐事在京因奏臣原籍襄阳府逃民比多为盗请许其占籍以除奸弊太子太保刑部尚书俞士悦言宜趣巡抚诸官捕其为盗者恤其非盗者有愿复业者听所言占籍事徒扰之且恐生变无益从之
　　○乙卯端午节赐文武百官扇及宴
　　○户部言各处巡抚官每岁八月赴京议事今饥民俱待赈济及钱粮未完盗贼未息请暂免赴京应议之事令具＜锍-釒＞以闻从之
　　○丙辰升都督佥事王勇为都督同知
　　○少保兼太子太傅兵部尚书于谦闻虏将犯边请升户部署郎中陈汝言刑部郎中陈金守备倒马关干三道监察御史李琮等谓汝言金挟诈怀奸谦欲荐用輙乘机定其姓名且谦素恃权蒙蔽如兵部郎中吴宁项文曜邹干王伟蒋琳殷谦皆无出众才行徒以乡里亲戚乘时警急俱擅荐之布居要职又军官中有阿謟投所好者虽无劳亦妄请升用败事有常宪者輙定拟罪名宜寘谦于法命后各处巡抚镇守官有缺必由吏部推选诸大臣不得擅举章入诏曰凡举官者意俱欲为国得贤然亦不能无狥私者谦职专兵政举人亦其所宜已往者置不问今后如假公营私必罪以  祖宗成宪不宥
　　○留守前卫指挥仇仕清为下人告其盗官储惧提通州知州夏昂为吏科参其奔兢惧黜乃协谋令余丁建议盛称文武诸臣有闻望者且列巳姓名其中冀脱罪谓兵部尚书于歉虽文臣明军法武臣武清侯石亨纯笃有威靖远伯王骥定襄伯郭登都督张轨范广过兴石彪杨信都指挥陈逵萧文赵胜指挥刘玉及仕清等智勇兼人俱可为股肱良将文臣翰林院学士高榖商辂吏部尚书王翱都御史王文杨善王竑萧维祯南京兵部尚书张凤礼部侍郎姚夔大理寺卿薛瑄通政使栾恽刑部郎中陈金给事中林聪司马恂御史左鼎练纲彭谊松江府知府叶冕镇江府知府张嵓及昂俱清正可范天下长百官事觉法司论仕清上言大臣德政斩籍没其家昂为从徒从之
　　○丁巳升中书舍人余谦为吏部验封司郎中仍于内阁书办
　　○戊午敕南京守备太监袁诚陈公周礼保安宁远伯任礼参赞机务尚书张纯今遣长随王显送谷庶人眷属七人齐庶人并眷属六人俱于南京安置已令有司月支食米柴炭餋赡至日尔等量拨城内闲便房屋二所与居其庶人并妹侄女许令婚嫁老妇止令随住除系庶人婚配亲戚许相往来其余人不许交通若有买卖衣服饮食等物适市者亦不许生事搅人尔等时常访察毋致违误
　　○户部奏直隶保安州所属宣人等仓粮储缺乏请暂令在京法司囚犯于通州运米三万石赴彼备用斩绞罪四十石三流并徒三年三十二石余四等递减五石杖罪每一十八年
　　○南京户部奏南京各衙门官吏折俸钞岁用不敷无从措备旧例客□给盐引者每引纳纸一张本部所积足印盐引千万余请命两淮山东长芦盐□免其纳纸每引收钞一贯以补官吏俸钞等项支给俟钞足用纸或不敷如旧输纳从之
　　○夜有星如大杯色青白出天市西垣行丈余光大如椀光明烛地西北行至下台三小星随之
　　○己未给西河王子镇国将军钟鏇钟金□力岁禄各一千石米钞中半兼支
　　○命巡抚湖广右都御史李实理本院事
　　○巡按直隶监察御史璩安劾奏守西河堡都指挥安瑛私役军士诏宥之
　　○刑部湖广司郎中陈金奏近因兵部奏保臣同户部郎中陈汝言往倒马关处修守关口监察御史李琮劾臣挟诈怀奸窃闻  祖宗以来设置御史责任甚重戒敕甚严近年御史多庸懦无为凡朝廷大政务率不关心偶遇微琐辄群呼队遂喧哗相竞苟有装诬肆污于人者无所不致臣于权要之家足迹未尝一至未审琮等谓臣所挟者何诈所怀何奸乞将琮等与臣廉辩既而汝言亦上章自辩  帝命该衙门俱究实迹以闻
　　○庚申赐西王美埻第八子名钟铪
　　○吏部言广西田州府归德州等处头目黄知等朝觐违限当治罪诏以土人宥之
