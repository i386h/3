<!-- { "loadSidebar": true } -->
　○镇守临清等处平江侯陈豫奏山东等处捕获强贼多膂力过人一可当十北直隶各布政司亦有此辈恐各狱积聚数多或自内反狱或自外劫夺团集人众滋蔓难制乞将强贼并三犯窃盗不为常例俱发口外总兵官处或遇达贼侵境即令当先舍死冲阵杀贼一人免其本罪二人以上如例升赏若畏怯退缩者即斩以徇如此则不惟边境得勇敢舍死之人亦足以消弭盗贼且彰  圣朝恤刑之典不从
　　○复命内外法司论囚犯无力者笞杖军旗舍余民人俱的决杂犯死并徒流军旗舍余及军职立功哨备民人阴阳人等遣充驿递悉如正统五年议例从巡按监察御史刘琚奏也
　　○辛亥四川乌思藏剌麻阿立押革等长河西鱼通宁远等处番僧喃哈领占等来朝贡马及方物赐宴并彩币表里等物
　　○江西布政使司右参议赵绅以疾乞致仕从之
　　○镇守真定右佥都御史陆矩奏定州并倒马关旧路岭军马屯聚动以万计所积粮储不给况闻达贼已度鴈门之险攻围代州劫掠人畜三边俱系要害之地须广蓄积以备缓急闻临清存积粮百余万石请令真定军民运至备用但真定饥馑已极询之本处军民每运粮一石赴紫荆关者私僦脚米亦用一石乞加其脚米事下户部奏宜发临清粮三万石于三处均收备用运至阜平者每石给脚米五斗运至倒马关者四斗定州者三斗从之
　　○达贼自隆门关入寇宣府总兵官左都督朱谦等率兵追剿次关子口贼数千骑突至为鹿角所拒不能近我军发铳炮击之贼少却既而复围如是者四明日谦擡营还军贼复来追力战却之官军阵亡者百四十人都督江福等率兵应援又为贼所败杀伤百余人
　　○巡按浙江监察御史黄英奏青田县民壮张俊杰等杀贼首王敬参及从贼百十余徒生擒数人及其妻孥
　　○以犯人王林菜园给指挥吴安
　　○南京太常寺少卿郑雍言卒雍言浙江鄞县人由进士为翰林庶吉士与修性理大全书成授中书舍人转行人司副  仁宗监国南京时每被命作诗文遣词无滞  仁宗喜之且谓其楷字端严类其为人宣德间命于内府教内使书寻升河南按察司佥事仍留内府供事  上初即位始遣就职秩满升太常寺少卿雍言性谦谨与物无忤文思丰赡尤工篆书日应四方之求无吝色
　　○壬子升直隶池州府知府晏毅为江西布政司右参政仍理府事
　　○升狭西西宁卫指挥使赵胜临洮卫指挥同知周庆河州卫指挥佥事金镛俱署都指挥佥事事操备凉州
　　○升云南金齿守备都指挥佥事胡志署都指挥使云南左卫指挥佥事沐璘署都指挥佥事俱掌都司事从镇守监丞郝宁等奏请也
　　○给靖江王府故奉国将军佐忠子玄通岁禄四百石米钞中半兼支
　　○巡按监察御史张昊等奏虏酋也先分道入寇或二三百骑我军虽千百不能擒或四五百人我军虽数万不能胜者盖由将令之不严士气之不鼓也且如景泰元年三月有贼剽掠蔚州诸处游击将军杨能参将杨俊共领军马一万进至兴宁值贼人马俱敝却乃掣回一矢不发众兵抱愤以致众贼杀虏迤里而还又如都督范广都指挥杨信领军驻劄怀来有贼三十余人入境剽掠数日始去广信共称追逐不及虽有数万之兵莫制三十之寇又如左参将纪广合杨能兵共一万有余往野狐岭守御贼能军北门广军南门行未数里猝遇伏兵相持未久前军已败后军未至贼射能右腿中伤杀都指挥白玉等数百人竟不能成尺寸之功而返彼时范广亦领军马数千不行躬同追剿臣观其拥重兵不能胜寡敌遇疲寇不能成战功似此庸材岂堪重寄乞将各官逮问事下兵部法司议少保兼兵部尚书于谦言杨俊先以他事被劾逮还其杨能则镇守总兵官朱谦等俱称奋勇与贼死战范广同副都御史罗通亦俱分兵助讨杨信守备怀来亦亲率众追贼法当重论情则可矜及照朱谦纪广比之范广杨能等责任尤重不即策应其罪实深今欲将范广等逮系却将朱谦纪广舍置不问则事体未惬至公宜俱令其协谋并力剿贼若再疏虞俱罪不宥从之
　　○兵部言通事达官千户马云马青等先是奉使迤北许也先细乐妓女又许与中国结亲又言节减赏赐皆出自指挥吴良致开边衅请寘诸法诏下锦衣卫鞫之
　　○文思院大使毕整盗内府纻丝罗绢等物至数百匹法司论赎斩为民诏免赎编充隆庆卫军
　　○癸丑江西赣州府通判郑暹任满九载属民保其莅事勤慎乞升任本府知府巡抚侍郎杨宁以闻从之
　　○升辽东守备抚顺都指挥同知鲁全为都指挥使实授守备沈阳署都指挥佥事常洪为都指挥佥事以战守功也
　　○命湖广督运参将都指挥佥事张善守备靖州升衡州卫指挥同知范真署都指挥佥事事时守备参将马瞱老疾故命善代之真领军听调
　　○协赞延绥军务右佥都御史马恭奏狭西署都指挥佥事陈聚等擅占民地五百余亩伐其桑枣等树一千余株为场训卒其原额场地为指挥徐旺等所垦法宜究治都察院请下巡按御史及按察司收治旺等复其原额场地俟宁息之日逮聚等鞫问从之
　　○敕朝鲜国王李珦曰近得镇守辽东总兵等官奏报开原沈阳等处达贼入境抢掠人畜及攻围抚顺千户所城池审知各贼乃建州海西野人女直头目李满住凡察董山剌塔为北虏迫胁领一万五千余人来寇守备官军追逐出境又称欲增人马再来攻劫己遣敕辽东总兵等官整搠军马固守城池设法擒剿朕详李满住等素与王国有讎至今怀恨不已恐其乘机前往王国地方哄吓为寇不可不预为之备敕至王宜戒饬边将严整军马谨慎烽堠设法防备倘遇前贼出没潜遁即便截杀以除边患将士人等有功一体赏赉王其图之慎之
　　○赏武骧右卫军余马真明银六两马全友银四两易州民庞通银三两庞忠银二两以斩获达贼首级功也
　　○太子太保兼吏部尚书王直言比者亢旱为灾  皇上躬自修省复以匡弼责臣下臣闻应天以实不以文谨以诗书之言为献书曰惟天无亲克敬惟亲言上天无私惟能敬则可以得天诗曰敬之敬之天维显思命不易哉无曰高高在上陟降厥士日监在兹言人君当尽敬天之诚盖天道甚明而天命难保天虽至高然人君所为之事天必监观于此不可以不敬也又曰敬天之怒无敢戏豫敬天之渝无敢驱驰言天动威示以灾变人君当戒谨恐惧若嬉戏失常盘游无度皆非所以为敬也又曰我其夙夜畏天之威于时保之言夙夜之间敬畏不忘然后可以享天心而保天命诗书之训万世之法也  陛下笃念之力行之敬在是则  天在是天既不违何求不得何欲不遂乎国家承平日久不虞寇难之侵越我险阻贼我师徒  太上蒙尘  陵庙震骇百姓奔窜畿甸荒残其祸惨矣而又遭亢旱雨泽不降盖  天以此警发  陛下而欲其大有为也  祖宗列圣之灵亦诚有望于  陛下陛下存畏天之心以尊  祖为念当奋发乾刚思雪讎耻罢不急之务省无益之费日御便殿召诸谋臣宿将考论军马钱谷之实抗御战斗之方守正以挫其锋出奇以夺其魄敬恭武事必出万全或别有良图更生至计权以济事知以成功则不吝官赏以劝能者畿民之逃  陛下既加以恩蠲其赋役又运粮以赈给之然逃者尚未已也臣念今之粮草可以措办者以去岁颇有收也今民多逃移农业尽废则来年何所措手足况虏寇充斥所在有之大同宣府应接甚难其中军民已足悯念况有宗室至亲者乎艰虞如此可不动心臣愚不足计事今材俊满朝  陛下试召而问之彼此相校可否相济必有能副  圣意者  陛下断而行之勿使有缓事之叹后时之悔仰惟  圣心高明出类拔萃非愚所能知而臣犹以此为言者亦区区之忠也复念臣年过七十老病不堪尝乞致仕未蒙矜允今以旷职感召旱灾臣实罪首汉唐以来凡遇灾变公卿大臣多见斥免今臣罪戾如此乞加罢逐以彰天讨至公无任悚惧待罪之至＜锍-釒＞入  帝曰朕自临御以来夙夜惟以敬  天为心不敢怠忽然  天示以灾异如此使朕益增兢惕莫知所为激切之际忽得卿言指朕过失朕深嘉悦知改悔之方矣尚敢畏难而苟安哉朕方倚毗于卿所言致仕岂卿当请之时尚勉图以弘济艰难慎毋以去位辞
　　○游击将军都指挥石彪守备威远卫达贼攻围土城彪以铳炮击败之死者百人斩首四级获马十余匹
　　○命故浙江都指挥同知王瑛子镇袭为指挥使
　　○广东反贼黄萧养率其党分道攻广州城者数月左副总兵都督董兴等败之萧养中流矢死函首诣京师枭于市其余党伪总五府都元帅庆国公曾贤等百余人俱伏诛
　　○乙卯  仁宗昭皇帝忌辰遣官祭  献陵
　　○擢进士王芳为吏科给事中
　　○吏科给事中翟敬等奏切见去冬无雪今春不雨加以星变月食之异是皆刑狱失平之象且昨者虏寇逼犯京师人民奔窜委弃财产贫迫者因而窃取及事平之后捕擒论拟强盗岂不致伤和气请自正统十四年十月至景泰元年正月有虏寇之时其犯强盗等罪者会审明白悉从宽减奏下三法司锦衣卫六科给事中审录以闻由是得减死者颇众
　　○丙辰朝鲜国王李珦遣陪臣方致知等续贡马一千四百七十七匹以备战阵之用赐致知等宴并钞彩叚表里织金袭衣等物仍命致知等赍敕并冕服冠服白金三百两纻丝三十匹罗三十匹绢四千四百三十一匹绵布二千九百五十四匹归赐其王及妃
　　○都察院左都御史王文＜锍-釒＞称有疾乞归田里  帝曰今国家多事正用老臣文虽有微疾精神未衰所辞不允
　　○监察御史包瑛言处州所属七县无城池可守贼发民辄惊走请令衢州金华二府各县协同处州府产有银场五县随山采石因地势立城如狭隘洼下不堪立城者可别立于人烟辏集平易宽广之处仍以处州卫官军分守各县月阅三次民壮月阅一次事毕辄收所执兵器不得私藏听民耕种遇警军民协力守战事下工部令勘实举行
　　○初右都督杨俊自宣府就徵宣府诸守帅遣百户刘聚等率兵百余送之回至狼山遇贼死伤甚众总兵官左都督朱谦巡抚左侍郎刘琏左副都御史罗亨信巡按御史张昊都指挥使董斌等劾俊擅调官军时俊以他罪下刑部狱事下并问刑部劾谦等擅调送俊及为贼掩袭复朦胧推罪请寘于法  帝以谦等法本难容但今边警未息且其守备岁久俱宥不问
　　○置居庸关公馆
　　○丁巳封庆成王美埥五女为平定县主配王得昭第六女为大宁县配徐进第七女为广阳县主配徐清第八女为云山县主配谢徵命得昭等俱为宗人府仪宾赐诰命冠服鞍马等物
　　○礼部奏故事各王府选婚须先请命于朝今庆成王美埥有女四人未尝奏请擅择婚姻然后奏闻其府中教授职居辅导不能谏止请令巡按监察御史究治其罪从之
　　○升南京旗手卫指挥佥事韩智署都指挥佥事事领军操练从都指挥同知汤节荐也
　　○大河卫军余奏求随征杀贼不允用黄纸票帖撰为歌词系箭射入皇城诏枷于大街示众
　　○昏刻月与木星同度
　　○戊午  皇太后圣节免命妇朝贺
　　○升保定府照磨吴宗庆为本府清苑县知县镇守右佥都御史祝暹荐宗庆处事周详才识敏捷堪任繁剧故有是命
　　○升辽东都指挥佥事宋政为都指挥同知蒲河把总指挥同知田进为指挥使以杀贼功也
