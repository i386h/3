<!-- { "loadSidebar": true } -->
　　○致书楚王季埱肃王赡焰曰近得甘肃总兵镇守官及巡按监察御史奏今年甘肃官军骑操马匹因出哨及追剿虏贼死者甚多已令兵部于北京太仆寺择堪用者遣人送去然路远未能济急闻王府中及肃府狭西平凉草场多马可遣人驰驿往选给官军应用仍以数目开示即酬价直非唯边军得济以御外寇而边境永宁实亦叔祖盛德之助也
　　○授朵儿只伯使臣阿鲁为正千户从其请也
　　○乙未升行在兵科给事中杜瑄为广东按察司佥事以九载任满也擢行在行人司行人李柰知县胡鉴王子伦张斌周铨俱为监察御史以理刑考称也
　　○调京卫带俸都指挥佥事戴旺王钦田忠于山西行都司管事命故永清右卫指挥使仲敬弟义指挥同知田曲里不花子进济州卫指挥使杨忠子广指挥同知尤脱脱子俊府军左卫指挥同知韩昇子玉金吾左卫指挥佥事张忠子英羽林右卫指挥佥事张勇子溥府军后卫指挥佥事朱信子能锦衣卫带俸达官指挥同知鸦扒儿忽弟哈剌燕山右卫指挥佥事耿恭子俊俱袭职
　　○甘肃左副总兵都督任礼等奏达贼寇庄浪都指挥魏荣等率兵却之生擒贼首朵儿只伯侄把秃孛罗  上命论功升赏
　　○以顺天府宛平县京西乡民地六十余亩造故定国公徐景昌坟命有司除其税粮
　　○丙申时达官军校勇士人等居止畿甸多占民田地及相聚骑射强掠民财监察御史成＜矢见＞以为言  上诏锦衣卫同五城兵马司分捕之犯死者于犯所枭首徒流者发边卫充军仍罪其头目若地方被劫夺而官校纵容者亦治其罪
　　○丁酉迤西使臣殿中阿鲁等陛辞命赍敕及彩币归赐王子朵儿只伯及大小头目人等曰尔等自和宁王没后妻子老稚不得宁处近者屡于边堡劫掠盖饥寒切身不得已故也朕屡敕边将不令出兵加害又令兵部揭榜宥尔等前罪悉听自新尔等今遣使臣来京览其所奏具见尔意良用嘉悦尔今欲求边方居住乞粮接济此诚改过迁善之意转祸为福之机也兹特遣指挥岳谦等谕朕至意尔等宜集众审处得当遣大头目或亲信子弟来朝面议朕即与封爵任尔择近边利便处居住耕牧打围飞放得以保全部属作我外藩实朕本心亦尔之大利也朕之此心坚如金石通于神明尔更勿致疑失此机会若今东南海外诸番国王与九夷八蛮酋长莫不归心向化遣人朝贡朝廷重加恩赉令各安其所即如昔时和宁王阿鲁台至诚归顺亦近我边北方居住钤束部伍不相侵犯遣人朝贡相与和好恩待之礼始终不替于时尔等皆其部下岂不知之今既使臣往来相通尔宜严加约束更不令复来边境侵扰则天心悦鉴不惟多人受福且俾尔子孙及部属人民俱得永膺富贵安享太平之福矣
　　○初洪武间以南阳卫守城军器贮唐王府共五万八千有奇至是南阳中护卫指挥潘英以私忿与王相讦  上命巡抚侍郎于谦勘实谦以军器数多非王府应有宜转输河南布政司且王与英相讦非宜请除刚正长史以辅王德从之
　　○平虏将军都督蒋贵率兵出境驻营天鹅湾遣夜不收范名钱安儿王大歹歹深入贼境皆遇害兵部尚书王骥以闻  上以边军效劳捐躯殒命忠勤可矜俱赠所镇抚令其子弟袭之仍给银米绢布恤其家
　　○庚子指挥岳谦千户张阿老丁使迤西其本年正月至六月未支折色俸粮命行在户部悉折绢给之
　　○给狭西西安延安靖虏三卫弓箭弦共二十二万六千有奇
　　○夜月生五色云
　　○壬寅赏大同都指挥石亨衣一袭钞三千贯仍赐敕奖励之以亨在边效劳累有获虏功也
　　○给大同总兵官处及白沟等驿马二千五百余匹
　　○右副都御史周铨奏南京府军后等卫仓收贮累年粮多乞遇收粮时先放尽四卫仓然后复放四卫仓庶得仓廒陆续空闲况各处同时粮到支放不及宜预给官军一季俸粮及令苏松常三府该纳南京粮米暂于本处空仓收受事下行在户部言陆续空仓宜如其请俸粮宜令两月预给一次三府粮有愿折银者送北京愿纳米者赴南京  上从之仍命铨覆实南京仓见在及支用粮数以闻
　　○夜北方生白虹一道两头至地
　　○癸卯中元节遣卫王瞻埏祭  长陵  献陵  景陵
　　○甲辰越嶲卫印部长官司长官阿乔遣把事李阿得并黎州安抚司土官男马麟俱来朝贡马赐彩币等物有差
　　○太子太保成国公朱勇乞假往怀柔县展墓许之
　　○丙午  太宗文皇帝忌辰遣卫王瞻埏祭  长陵
　　○遣尚书李友直祭通济河之神侍郎李庸祭卢沟河之神以开筑功成也
　　○丁未命狭西布政司给兴平王女渭源县主及仪宾王亨岁禄如例
　　○降宁夏总兵官右都督史昭为都督佥事仍充总兵官参将都督佥事丁信为都指挥佥事仍充参将参赞军务右都御史郭智为监察御史仍参赞军务署都指挥佥事施云为指挥佥事仍旧管事仍敕以俟剿贼有功方复原职如再失机罪皆不宥先是昭等玩寇失机为兵部都察院所劾已降敕责之至是廷臣议其罪状以闻复有是命
　　○赏都指挥佥事宋晟等官军六千二十二人银绢有差以出奴忽地面获虏功也
　　○行在僧录司番汉僧官左讲经帖纳室哩等十七人援文臣例请给敕命行在吏部为之言  上以褒奖贤劳之典岂浮屠所得干不听
　　○戊申升行在广西道监察御史黄润玉为广西按察司提调学校佥事行在礼科等衙门给事中李性王寅吴信郎中刘永主事叶恩为浙江等处台州等府知府行在吏部会官举之也
　　○湖广安乡县县丞黄瑄言安乡河泊所永乐间以钞准课会修北京库令更准以铜铁朱漆缘所课非土产不便乞如旧准钞事下行在工部覆奏以为更课之令既下若复之恐皆援例但许以本土之物充课为宜从之
　　○夜月掩火星
　　○以秋成时月命直隶并各布政司所属府州县官修筑圩岸＜锍-釒＞浚陂塘以便农作仍具已修数目缴报俟考满日凭以黜陟各按察司巡按御史巡视有怠事科害者治罪从行在户部奏请也
　　○革云南思南府思印江长官司水银场局其水银令本司照数煎办
　　○行在吏部言前监察御史廖文昌丁宁受贿事觉下狱服罪当黜为民会选充行人使广西安抚夷民今事竣还部乞为处治  上以二人贪鄙斥之可也第有出使微劳授以县主簿俾图自新
　　○监察御史于奎等劾奏平虏将军右都督蒋贵以虏寇犯边奉敕带四十日粮料领兵一万出境剿杀贵止带二十日粮料其余关出粜卖以致乏粮及遇虏逗遛失陷哨卒  上命纪其罪缄劾章付尚书王骥示之
　　○癸丑行在六科十三道劾奏行在礼部尚书胡濙等罪初鲁王遣门正简宁楚王遣典膳林青诣阙俱赍王令旨领王妃冠服仪仗礼部辄从所请以闻  上问先朝故事有王府以令旨诣部领物例否令该司官具陈仪制司郎中刘孟铎等奏洪武永乐间案牍在南京无以检阅前例于是给事中御史劾濙等妄奏及王府官违制之罪  上宥濙等及王府官令勿再犯下孟铎等狱治罪
　　○乙卯升蔚州卫经历司经历夏宁为万全都司都事仍理卫经历事宁在蔚州九载任满官军数百人保其赞画有方出纳无私乞留之行在刑部尚书魏源＜锍-釒＞其实以闻遂有是命
　　○增设山西大同府怀仁县广丰仓以本县所收粮多故也
　　○行在户部言先令四川盐课提举司并郁山盐课司勘夔州府开县温汤柏木井盐有无利便延今七年该司擅自设灶煎办始言其利乞治其罪  上曰盐井既利令办课如额官吏罪姑宥之
　　○巡按四川监察御史姚勉奏四川都司及行都司所属松潘等卫系边境去处无官监收仓粮揽纳作弊多端无所稽考  上命增置四川按察司佥事一员巡收边储
　　○丙辰敕大同总兵官陈怀及迤西沿边诸将曰近得独石守备都指挥佥事杨洪奏已败兀良哈贼众生擒贼首朵栾帖木儿具言兀良哈往往寇大同延安等处今在四岭山又欲多领部属往迤西沿边抢掠尔等宜悉心哨备不可少怠贼若突入务相机剿灭之
　　○日生右珥色黄赤
　　○丁巳哈密忠顺王卜答失里遣指挥把失虎力等六十三人瓦剌顺宁王脱欢遣同佥朵男等四十八人剌竹地面头目打剌花那速儿剌遣使臣打剌罕米咱木丁七人来贡俱至甘州左副总兵都督任礼遣人送正副使把失虎力等十一人至京师宴赐如例余留甘州皆馆馈之
　　○土鲁番地面国师巴剌麻答失遣僧人格来贡马及方物赐如例
　明英宗睿皇帝实录卷之三十三
　　正统二年八月戊午朔封代王桂第六女为壶关郡主配秦安命安为宗人府仪宾锡诰命冠服等物如例
　　○迤西朵儿只伯泰宁福余二卫都督拙赤等四川酉阳宣抚司石柱宣抚司土官马真等湖广施州卫散毛宣抚司并腊惹驴迟长官司土官人等各遣人贡马及方物赐彩币等物有差
　　○设内黄县回隆庙巡检司以其地广人稠多盗贼也
　　○行在户部言湖广衡州府所属州县并桂阳守御千户所俱奏虫伤禾苗秋粮子粒无从办纳已移文巡抚侍郎吴政核实宜照数蠲免从之
　　○庚申罢行在兵科给事中金昭伯为民时考试明经儒士昭伯擅入午门欲代所亲为文事觉行在都察院拟昭伯赎杖还职  上以近侍官所行如此不黜之何以警众故有是命
　　○壬戌命故金吾左卫指挥同知王胜子兴金吾右卫指挥佥事曹答兰子俊万亿子得羽林前卫指挥同知王贵子受羽林左卫指挥佥事崔真子喜俱袭职金吾左卫指挥佥事史忙哥薛儿子能府军右卫指挥佥事戴福子广俱代职
　　○命大国师端竹领占完卜扎巴监参袭为禅师赐敕命封号银印袈裟
　　○日生晕色黄赤鲜明
　　○癸亥擢进士侯润为行在礼科给事中相佐行在兵科给事中王澍行在户部主事谢辅行在礼部主事萧维祯行在刑部主事李春林灏行在兵部主事区贤户部主事
　　○给淮王余干县强山地四百二十亩供王采薪用也
　　○甲子授迤西朵儿只伯使臣伯蓝火者正千户完者台副千户仍赐敕谕之
　　○修八里桥桥自京至通州往来之路其地平广车可兼行今为水所败故令修之
　　○初行在都察院右都御史陈智等劾奏行在大理寺左少卿程富右少卿贺祖嗣陈卣等遗失囚犯诉冤文牍辄以审拟合律上闻宜正欺罔之罪  上命富等自陈至是富等输罪遂贷之
　　○丙寅免直隶苏州府崇明县渰没地亩租税
　　○修苏州玉田县五里桥双铺桥以其西抵京畿东接辽东往来之道也
　　○丁卯释奠先师孔子遣少傅工部尚书兼谨身殿大学士杨荣行礼
　　○戊辰祭  太社  太稷遣卫王瞻埏行礼
　　○命行在都察院右佥都御史王翱理本院事翱自镇守江西召还故有是命
　　○行在兵部奏泰宁卫都督拙赤奏顺宁王脱欢遣部属剿杀阿台其言未可轻信宜严督辽东宣府大同宁夏甘肃延安绥德等处总兵官用心哨备  上命遣人驰驿报之
　　○辽东副总兵都督佥事曹义奏宁远卫指挥葛敬等失机纵达贼入境虏掠  上曰敬等本当治罪姑宥死降职令听差操
　　○掌直隶清河县事知州李信圭奏本县四月终霖雨坏麦五月终淮水泛溢漂流房屋孳畜甚众民不堪命乞赐赈贷其岁办买办物料等项军匠厨役浚河人夫俱乞暂免其额办商税课钞乞暂存本县给用  上命有司核实从之
