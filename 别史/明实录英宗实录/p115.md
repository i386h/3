<!-- { "loadSidebar": true } -->
　　○庚子命出直隶苏州府官廪米二万石造备倭船  下行在兵部左侍郎于谦狱谦巡抚河南山西自陈在外年久乞召回京举参政王来孙原贞自代右通政李锡等劾其方命不忠  上置之不问已而行在六科十三道交章劾之  上命纪其过至是谦还朝六科十三道复劾之遂下都察院狱  辛丑书复宣宁王逊炓曰承喻府中缺人使用已令兵部移文山西布政司于附近府内佥校尉二十名送府应用特用奉报惟叔祖善遇之  呕罕河卫使臣帖木儿哈等辞归命赍敕及彩叚表里归赐其在卫达官  大同总兵官武进伯朱冕有疾遣医驰视之  山东昌邑县为事县丞陶克敏奏臣交阯人于黎利寇叛之际挈家来归朝廷悯臣微劳命以官职近者坐法当落职徙极边伏望  圣恩俯垂矜恻  上曰远人归顺不可绳以常法其令于通州为民  巡按贵州监察御史王通言比检阅兵器损敝者多皆由所司不能以时修葺恐各处皆然宜戒谕之事下行在工部请移文各处巡按御史及都司按察司会阅其可修者令修之不可修者改造之有侵欺者罪之  上曰可  壬寅御马监故太监刘顺家人奏先臣存日钦赐并自置庄田塌房果园草场共二十六所其蓟州草场等十所计地四百六十八顷谨进入官余十六所乞留与臣供祀从之  癸卯命广西柳州卫指挥同知孙麒署都指挥佥事初监察御史韦广言麒才略优长招抚蛮寇有功至是都司以缺官闻故擢任之  设广西桂平县大黄江口巡检司置巡检一员从知县余璟言也  行在大理寺卿王文等上于谦罪状坐谦徒罚赎还职  上以状示六科给事中党恭等言谦为臣不忠罪不止徒遂并劾右都御史陈智及文等曲法庇谦  上命禁锢谦而宥智等  甲辰清明节遣官祭  长陵  献陵  景陵  书谕靖江王佐敬曰朕惟国家封建宗藩其礼制文移  祖宗已有定制子孙当世世遵守况同气至亲尤须笃恩义相处用图宁永比闻王与奉国将军佐敏数相构怨不知何为又闻佐敏非礼妄为欲自来朝及各辅国奉国将军有事亦多专擅自行今遣敕戒饬佐敏不许来朝如已起程王即谕令回府并戒饬各辅国奉国将军俱不许违礼犯分此皆于王至亲王宜推诚善待两尽其道永敦和睦不可互生嫌隙以伤大伦庶几保守宗祀副朕亲亲之意惟王亮之  书谕靖江王府辅国将军赞俨及奉国将军佐敏等曰比者闻佐敏与靖江王兴词构怨相视如讐朕念亲亲屈法宽宥敕其各守礼法用笃亲好今闻佐敏欲亲来京谢恩不启王知私令家人擅于都司给引其男长成当请名冠带婚礼等事俱不启王自择桂林卫指挥之家葛霖女成婚凡进表文不赴王府陪礼遇冬至正旦节行礼毕不与王行礼及各辅国奉国将军凡所行事亦多不启王知恣意专为  祖宗之法尔等可故违乎书至宜各革心悔过谨遵礼法用图保全佐敏屡谕不改不许来朝如已起行亦即回府今后各将军凡有合行之事悉湏启王而行敢有仍前故违者  祖宗之法具在尔等慎之慎之  乙巳直隶凤阳府临淮县请修红心大石桥以便两京驿传往来从之丙午北京行太仆寺奏直隶大名府及山东济南等府正统五年孳生马骡驹六万一千六百六十四匹  复除监察御史张谦于行在湖广道叶清于山西道谦以给假召回清以丁忧服阕也  戊申户部右侍郎王瀹以老疾上＜锍-釒＞乞致仕从之  己酉命北京武臣俸禄该折银者暂于淮安府常盈仓给米二月以其积多故也顺天府昌平县民赵福贵等十七人盗采  山陵椽木例当徒  上命分枷各处山口揭榜号令以戒将来  庚戌命故金吾右卫指挥使张本侄七十金吾左卫指挥同知石青子刚济阳卫指挥同知高敬子铭羽林前卫指挥佥事姜英子广金吾前卫指挥佥事朱义侄玉通州卫指挥佥事王信子敏俱袭职  中都留守司奏  皇陵诸卫所岁歉人饥  上命有司发廪济之俟秋成偿官  赐弗朵秃河等卫野人女直色中哥等四川杂谷安抚司番僧遍出等西番夷人永隆监藏等钞彩叚表里绢疋衣服靴袜有差  行在刑部主事杨祖言近日事例官吏人等犯枉法赃者发北方边卫充军臣按古者民年二十而兵六十而免盖取其年力少壮也边卫军士昼夜守御不拘寒暑今以老疾充军不堪操守虚縻粮廪有名无实臣请今后发遣充军遇有年及六十而有疾病者止发终身摆站煎盐炒铁则行伍得人而粮不虚费囚犯被役而罪无幸免矣事下行在刑部尚书魏源等集议以为犯赃充军者政欲抑挫奸贪果如祖言则人不惩惧非所以示戒将来不可听也  上以为然  辛亥兀者右卫女直百户苦奴等禾屯吉等卫女直指挥阿正哥辽东安乐等州达官指挥田打水等俱来朝贡方物赐宴并赐彩币等物有差  太师英国公张辅等奏臣等奉敕推选武臣得署都指挥佥事事指挥纪广等四十四人骁勇有膂力及试弓马熟闲可以应诏  上曰为将非谙韬略不可广等其读武经百将传讲究方略练习武艺俟试而用之  命故朵儿必河卫指挥佥事以僧哥子阿出弗朵秃河卫指挥佥事阿苦察子阿剌孙札童卫指挥佥事猛哥秃子塔哈纳俱袭职  调行在刑部右侍郎张凤于户部时户部侍郎王瀹致仕行在吏部言凤堪代瀹故调用之  壬子行在户部奏正统七年例当重造赋役黄册请预申明旧章榜示天下令民遵守从之  罢行在大理寺少卿李畛为民初畛奉敕考察官吏民有告肥卿县知县许显者畛送刑部鞫而黜之显讦畛带皂隶田广办事官李福骑驿马宿察院以私意黜己都察院为显论辩欲追广福对理畛怒都御史陈智不直已而庇显即摭智诸违法事及称初无广福自随等情奏之  上命智自陈戒该道御史究显务在公平智伏罪  上贷智仍命刑部六科该道锦衣卫通理畛事于是给事中御史交章劾畛及智且言右佥都御史丁璇经历熊尚初都事金思廉御史何永芳亦合逮究  上曰畛为理官朝廷因恤民瘼俾专考察既宠私人生事又挟私意陷人不服法司对理妄捏风宪死罪不才如斯岂堪再用其罢为民智等其罚俸三月璇被差姑宥之  癸丑淮王瞻墺奏欲赴京朝觐  上念其道途遥远复书止之  掌辽东都司都督同知王真卒真泗州盱眙人以定辽前卫指挥使累升都指挥使洪熙元年升都督佥事仍掌司事宣德十年进都督同知至是卒遣官赐祭命有司治葬事真资性质实临事果决在边三十余年廉勤著闻边人信服  甲寅新建三殿以是日巳时上梁遣礼部尚书胡濙祭告司工之神  致书代王桂曰闻世孙仕壥再娶有期其用妆奁币帛等物不能自备曾叔祖慈爱之厚宜分与禄米听其买用并复书世孙及敕长史纪善等官酌量给与不许稽误  乙卯周府获嘉县主薨遣中官致祭命有司营葬  镇守狭西都督同知郑铭言三事一关中旱涝相仍前后发官廪七十余万济之若责偿于一时则民不堪命请量岁之丰凶以渐偿官其累岁逋负盐钞亦乞蠲免一各边驿马往者月给料豆九斗近从人言尽革之甚不便乞仍支给一延安绥德逋租尤多请量收布绢庶几人易为力  上悉从之  山东备倭署都督李福遣舍人张斌巡捕斌获盗刘海纵之为人所讦按察使黄翰因奏福男芳假以捕盗给批遣斌扰民俱当逮究  上命福自陈福分辩辞直乃宥之  丁巳兀塔里等卫女直指挥弗羊古等阿剌山等卫女直亦出哈等弗朵秃河卫女直指挥歹真加等俱来朝贡方物赐宴并赐彩币等物有差  宥司设监太监吴亮罪锦衣卫奉内使范好火者来福同管本监外厂私以厂内闲地役人匠五十余人与太监吴亮等种菜纵容人匠置饮食之具以致火延厂房内竹木白藤车辆等料一百五十余万尽焚之把总内官福安等不行严督亮等托言厂房自火俱当鞫罪  上命司礼监记亮死状宥之福安范好等并匠入锦衣卫杖之令偿官物  戊午行在锦衣卫指挥佥事掌镇抚司事王裕老疾乞以子瑛代职兵部言瑛例代裕前职副千户  上以裕勤劳有年特命瑛代为指挥佥事  亦马剌卫指挥佥事答当哈老疾以子阿塔代之  革直隶徽州府绩溪县西坑寨巡检司  翰林院侍讲学士曾鹤龄卒鹤龄字延年江西泰和县人永乐辛丑进士第一擢为翰林修撰庚戌秩满升侍读正统戊午升侍讲学士与修  三朝实录至是卒鹤龄为人和厚易直交际以诚作文典实似其为人  己未敕都督梁成署都指挥佥事许瑛提督官军牧放马匹  巡按狭西监察御史冯诚奏延庆等卫军士选调数多乏人操御请以旧募各卫军余一千三百有奇给粮收操命下镇守等官议佥谓宜从诚言第今春深恐妨农作候秋成河冻赴操遇春仍令屯种为便从之  命行在都察院右副都御史陈镒理本院事以右佥都御史王翱代回故也  复云南楚雄府定远县黑盐井巡检司土官巡检樊真职真先以受赇事觉法司论当死遇赦免为民至是累陈其故父随征功乞复职  上曰边方土人当宽惠以怀之樊真令复职若仍蹈前愆不更贷也  户部侍郎张凤将赴任奏乞便道还家展省父母坟茔从之  庚申行在府军卫百户黄辅奏  太祖高皇帝御制大诰武臣及敕谕宣谕训戒录护身保身敕具载将士抚绥之道屯守之法古今武臣善可法恶可戒者垂训万世为武臣者宜服膺而恪遵之迩者承袭幼官未尝讲读罔知戒勉往往贪暴罹法乞敕五府及兵部申明旧章俾时熟诵庶广智识知劝戒亦以保禄位于悠久  上允而行之  起复顺天府宛平县知县马俊俊闻父丧将去任部民三百余人奏其莅下宽平乞留复任故有是命  调监察御史李奎于行在山东道先是行在都察院以奎剩员咨送行在吏至是山东道阙御史故调用之  镇守狭西都督同知郑铭等请修建西镇吴山神庙  上从其请仍戒所司毋过费毋重劳民毋贪酷取罪  辛酉给万全隆庆左等卫官军马二百七十七匹  命试中书舍人陈学蒋宏黄釆王荣余谦王谦王琮俞拱徐瑛何观凌信俱实授中书舍人学等先以誊写  宣宗实录完授试中书舍人给半俸至是历三年行在吏部以闻故有是命  壬戌湖广九溪卫寨官舍人唐容等松潘等处番僧绰领等俱来朝贡马及方物赐彩币等物有差  云南按察司副使刘洁奏云南各卫所官军之家多余丁家人久服水土亦愿自效请选拨各卫操练以备调用  上敕行在兵部尚书王骥等议而行之  癸亥起复浙江金华县知县余宽宽以父丧去知府蒋劝等为民奏保其能革吏币得民心乞夺情视事故有是命  直隶淮安凤阳扬州三府滁和徐三州浙江杭州绍兴二府各奏岁歉民饥已发廪赈济俟秋成偿官从之  是日南京大风折  孝陵树三百余株坏官民舟溺死者五十余人  甲子命行在翰林院编修江渊赖世隆检讨李绍何瑄复任先是渊等以剩员待次于家至是少师兵部尚书兼华盖殿大学士杨士奇等言本院阙官故召用之  革直隶兴州右屯卫滦河灰岭二驿  监察御史章圭等下狱初有旨做工犯人起土填街申丙等二十七人因便掘土于  天地坛禁地行在刑部以圭等系巡视等官俱合究治  上命如律罪之仍枷号丙亨等于掘土之处  丙寅亦里察河卫女直古里麻等东宁卫达官千户歹出等海州卫达官指挥王宣等阿剌山等卫女直亦出哈等俱来朝贡马赐宴并赐钞彩叚表里绢匹衣服靴袜有差  山西太原府民侯从信等十八人平阳府民崔鼐等二十六人泽州人郭谅等二十二人潞州民张复旺等四十五人沁州人程碧等三人直隶真定府民刘云等三人保定府民赵禄等六人河间府民王伯林等三人各出米麦杂粮千石有奇赈济赐敕褒将复其家
