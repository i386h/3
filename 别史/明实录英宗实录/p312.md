<!-- { "loadSidebar": true } -->
　　○监察御史罗澄言三事其一曰圣学程颢谓人主之学惟当务为急盖当务之急大义是已如大学衍义一书自六经子史下暨历代传记嘉言善行国家兴亡治乱之迹人事得失善恶之鉴靡不具载  太祖高皇帝尝命侍臣书之两庑间日常省观伏愿  皇上命儒臣日进讲一二章则足以裨益圣学其二曰法祖古人有言欲法尧舜惟法祖宗  太祖高皇帝有曰朕即位有年未旦即临朝晡时而后还宫夜卧不能安席披衣而起或仰观天象见一星失次即为忧惕  太宗文皇帝有曰朕每四鼓以兴衣冠静坐是时神清气爽则思四方之事缓急之宜必得其当然后令有司行之朝退未尝輙入宫中间取四方奏牍一一省观伏愿  皇上遵而行之以纲纪四方则足以磐石天下矣其三曰敬天谷梁传以为天下主者天也继天者君也太祖高皇帝有曰天人一理必以类应君能修德则七政顺度雨晹应期灾害不生不能修德则三辰失行旱潦不时灾异迭见其应如响盖人君所慎者惟天而已伏愿  皇上一诚敬以事天钦天道以修政则可以克顺天心而万福骈臻矣  帝嘉纳之
　　○兵科给事中黄仕俊言二事其一两广浙江盗贼处处生发流劫东南地方在我须严堤备堤备之地南京为重盖南京  祖宗开基之地须镇将得人而后弊政可革威武振扬而后奸宄消慑今丰城侯李贤虽曰简静然实懦怯无补于事况南京政务悉弛岂简静者所能兴举哉乞敕兵部同总兵官石亨等计议不拘内外推举武臣一员堪为镇将者代贤还京或为贤之参副佐其行事其二各边近年以来弊出百端有军吏占用军余一二十名等而上之千百户指挥以及总兵镇守等官占用军余办纳月钱不可枚举军士营求安逸不肯操习又有守御地方并各衙守备处相去窎远总兵巡抚巡按等官经年不至其地凡有冤抑无所控诉以故上下解体士气沮消乞推举在京文武大臣二员往沿边便宜行事务使弊革而利兴士习而边固若总兵镇守参赞等官不能称职者奏请黜罚  帝曰南京俟王骥至令去总理事机各关不必更用人但敕其用心边备以图成功
　　○戊子升云南中卫指挥同知王政后卫指挥佥事安义俱为云南都司署都指挥佥事政分守普定等卫义分守永宁等卫从总督军务兵部尚书侯琎奏也
　　○昏刻木星犯十二诸侯秦星
　　○庚寅以  太上皇帝还京遣宁阳侯陈懋安远侯柳溥驸马都尉焦敬石璟祭告  天地  宗庙  社稷山川之神遂颁诏大赦天下诏曰朕奉  先帝圣体之遗适值国家中衰之运痛几务擅专于权幸致  大兄误陷于虏庭赖  天地  祖宗眷佑之隆荷  母后臣民付托之重授朕大位俾绍鸿图慰安人心奉承  宗祀虽神器有可保柰王业以多囏夷虏内侵蛮苗外扰方兹攘除已定尚犹宵旰靡宁顾灭贼之难威思以诚而怀怨肆屡遣人重赍金帛投虏所好迎复  大兄奈顽梗而弗悛岂怨讎之可匿方图大举遽见彰闻逆虏革心翻然畏服乃自今年七月以来遣其亲信伏关朝贡固请讲和至于再三悔见乎辞款浮于过朕不得已为亲而屈厚加金帛选使偕行敢谓德可动  天自信诚能化暴八月十五日其太师也先果遣五百余骑奉送  大兄还京臣庶交欢宫庭胥庆然朕即位之初已尝祗告  天地  宗社上  大兄尊号曰  太上皇帝礼惟有隆而无替义当以卑而奉尊虽未酬复怨之私姑少遂厚伦之愿爰称恩典溥及臣民所有宽恤事宜条列于后一自景泰元年八月十九日昧爽以前官吏军民人等有犯除谋反大逆子孙谋杀祖父母父母妻妾杀夫奴婢杀主蛊毒魇魅毒药谋故杀人强盗不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之所司与受理者以违制论一顺天及直隶各府并山西布政司所属人民艰难多有抛弃耕业逃移各处趁食者所司即便取勘设法招抚回还复业免其徭税三年见在人民有缺食者官为劝借区画赈济来岁春耕有缺牛具种子亦与措置务令得所一顺天并直隶各府及山西布政司所属自正统十四年九月初六日至景泰元年八月十九日止凡一应倒死及被盗走失孳牧骑操等项马驼驴骡种马马驹等畜及拖欠一应纳官物料悉与蠲免一军官先因犯死罪充军后遇赦该降等用者悉注原卫所差操文武官员人等先因在大同威远等卫充军立功哨了正统十四年八月内因守大同城池遇蒙  太上皇帝宥免还职役者各送该部一广东广西福建浙江四川贵州等处苗蛮作耗已尝调兵征剿除已搜杀及归顺外然闻尚有逃匿山林不向化者诏书至日所在总兵镇守三司御史等官即便誊写差人赍捧诣贼逃匿之所宣布朝廷威德若能悔过出官投顺不限谋反常赦不原之罪悉皆赦免所司好生抚恤安插令复原业有不悛者听大军剿灭必俾无遗类一官吏有犯曾经正统十四年九月初六日赦免该还职役因有窒碍申诉未曾还职役者俱还职役其原衙门已经铨拨者调别衙门用后不为例今各处有司官有使上司考察起送赴部若有百姓赴京保留或累曾诉冤枉者吏部悉与查理复其原职有赃犯者不在此例一文武官吏监生生员旗校军民匠作人等有为事问发见做工运粮等项者悉宥其罪官吏人等复还职役军还原伍匠仍当匠民放宁家其文官有犯赃罪者发还原籍为民一朝廷致治务在得贤果有怀材抱德及通今博古文章超卓名行相称之人许该司府州县正官及风宪官举保赴京考用不许滥举一官员之中有老疾不堪者并许自陈致仕如年未及七十有疾病者亦许自陈起送赴部验实放免若在远方有疾果不堪起送者上司验实就彼放免明白具奏不许挟同虚诈若有年及七十老疾而贪□无耻不退者许风宪官紏举除近侍旧臣虽年七十之上朝廷留用者不在此例一吏典中果有疾病贫难鄙猥写字粗拙者诏书到日听该衙门堂上官拣送吏部验实发回原籍为民当差一山西大同太原并顺天保定真定河间府州县被贼惊扰军民该徵景泰元年粮草子粒并拖欠一应物料追陪头畜悉皆蠲免一河间山东北直隶府州县军民地亩有被水冲决成河道者所司查勘明白原额税粮丝绢等项悉与开豁一各处逃移人户遗下田亩果无人耕种及见在人口田亩被水坍塌者许令告官踏勘是实原额税粮悉与具奏蠲免不许虚诈违者罪之一两淮等运司四川等盐课提举司正统十三年正月以前拖欠盐课悉皆蠲免一科举岁贡自景泰元年为始一依永乐年间例行不许更改一各处运粮官军先因虏寇侵犯暂令操守令民代运今后悉令照旧运粮以苏民力一考满给由丁忧起复公差等项官吏人等往回各有程限如遇事故但有可信文凭或文凭外过违十日以下悉免送问一住坐匠人厨役医人果有年老残疾不堪供役愿回原籍者听从其便该补替者照例补替匠人失班在逃该罚役者宥免止当正班有等在京住坐又令原籍户丁赴京重轮班者所司与查理分豁一两广福建浙江四川贵州等处先因蛮苗作耗人民被其残伤但经贼处已平静者免其明年租税之半未平静者全免以苏民困一各处但遇水旱虫伤之处所司从实取勘申达镇守巡抚三司御史核实明白具奏户部量与蠲免粮税一在京官员俸粮本色米先因户部奏减分数使守廉者难以养赡今后悉照旧关支各处差使人员日支廪米亦照例一各卫所官旗近因守关等项在逃及为事降调边卫守了立功等项者复还职役就注降调卫所管事着役差操一官吏人等有为事充军者悉照宣德十年诏书事例止终本身法司通查自正统元年至十四年七月终发遣充军无赃官员果有才能堪任用者明白具奏定夺一各处骑操孳牧并摆站等项马驴牛羊先被贼抢虏已行奏告未除豁者悉与蠲免其不曾奏告者不在此例一彰义门西直门等处征进未回官军数内亦有阵亡者因未经相埋未曾升授今后有此等奏告者兵部即行该营查勘明白准令袭升一级以后本人回还将子孙所袭升职役革去本人照原职役管事差操一各处成造军器除已完在官及起解赴京外其未完者暂且停止一自景泰元年八月十九日以前各处拖欠织造绫叚纱罗绢匹等件并采办柴炭芦柴皮张野味鱼油翎鳔屯种牛只薥秸等项悉暂停免一各处造册有彼里书作弊故将平民报作军户却将军户改作民户以此民受其害军被理没诏书到日所司即与查理改正分豁违者罪之一各处军民人等有为强盗谋逆等项事发惧罪逃避山林诏书到日限一月内赴官出首宥免本罪一内外官司问拟罪囚中间有冤抑者即与辩理失入官吏不必追究一自正统十四年九月初六日以后累次诏书条件所司务在遵守而行敢有故违者许风宪官核奏治以重罪于戏雪耻不以威而以德诚有仗  宗社之灵遗民不于劳而于安志在益邦家之福尚赖叔祖叔父群臣贤哲匡朕躬于不逮庶几华夏蛮貊四方远迩臻治效于无穷布告中外咸体朕怀
　　○大理寺右寺丞李茂言奉命阅视南京其兵备实多废弛且以所急言之南京为  祖宗根本重地所宜高城深池以备万一之虞柰各门城楼未设椠板并锁钥炮铳之备皆无近城山坡可以通人往来而巡铺有去城十余步外者遇警何恃以为固又言军士贵练习兵器贵坚致南京官军舍余虽常操练然止用纸布盔甲临敌岂能披坚执锐操江战船多有朽敝不堪遇战岂能出奇取胜乞敕该部移文守备文武之臣原未设者设之原有而敝者修之接城山坡穵掘陡峻以断人行巡铺远者徙置近地以严守备则城池有金汤之固军士熟战攻之具而外患不足忧矣从之
　　○辛卯命刑部右侍郎江渊兼翰林院学士内阁办事
　　○赏官军民壮人等周守真等十三人各绢一匹布一匹以泸州江安县擒杀蛮贼功也
　　○壬辰升都察院右都御史杨善为左都御史仍掌鸿胪寺事赏善及都指挥王息等十七人银两袭衣彩币表里有差以迎  太上皇帝还京功也
　　○户部奏永顺伯薛绶男辅已袭伯爵年始七岁其岁给禄米未敢定夺命以半给之
　　○宁府金溪郡主薨郡主宁献王第五女宣德二年册封至是薨讣闻遣官赐祭命有司营葬
　　○司礼监太监金英家奴李庆坐罪当绞会赦法司以闻诏诛之
　　○癸巳  帝御奉天门赐迤北瓦剌送驾使臣宴仍命文武大臣陪宴
　　○提督守备居庸关右佥都御史王竑有疾命还京调治
　　○命山东提调学校佥事辛荣专理粮储
　　○赏云南普安州土官同知隆本等七千人钞彩叚表里有差以擒获贼首马卜班等功也
　　○夜有流星大如杯色青白出北落师门南行至近浊
　　○甲午  太上皇帝赐迤北瓦剌使臣宴于南宫
　　○致秦王志＜土絜＞书曰得所遣人送马百三十六匹至京足见资助国用之意今特具白金彩币用酬马直至可领之
　　○先是巡关刑部右侍郎江渊言真定军器库有比先都督平安所制破阵火伞其上制枪头环以响铃置火药筒三遇敌举发其势必能惊溃贼马以取胜乞敕工部如式成造命召总兵官议皆言善遂命兵仗局造以给军渊又言山西应州民有师翱者颇有知谋且能造火铳其铳柄上有活脱机顷刻之间可连放三铳第一铳放药箭七枝第二铳放铁弹子三四十个第三铳药箭弹子随用每铳可打三百步外铳后带两刀上能斩人下能斩马乞取翱擢用诏徵翱试之
