<!-- { "loadSidebar": true } -->
　　○直隶潼关卫奏盘获出关甘州寄住回回千户火者马黑蛮及土哈三等私贩纻丝文锦四十余叚应入官黑蛮等宜究问如律  上以番人不知法宜从宽贷所盘获者令还之
　　○乙巳命故朵儿必河卫指挥同知阿滩木子木答哈兀的河卫指挥佥事兀山子三合札童卫指挥佥事安中哈子阿成哥木鲁罕山卫指挥佥事沙笼哥子得曲亦罕河卫指挥佥事兀鲁哈子兀赤哈俱袭职
　　○山东左参政王哲奏登州府每岁转运绵布赴辽东都司给赐军士比至收受官员故称纰薄短窄责令转运之人陪偿以此破家者众请敕辽东都司每岁委官一员同布政司委官预赴登州府验视中度者方行转运  上从之仍敕巡抚辽东左副都御史李浚监收以革其币
　　○夜月食
　　○丙午朵颜卫指挥拙赤舍人忽剌谷等法塔哈等处野人女直木哈连等俱来朝贡马及方物赐宴并彩币等物
　　○赏狭西官军银币先是镇守狭西右少监林寿奏宣德十年十月间胡寇数百人于红寺儿斩关入循山而南大肆剽掠右副总兵都督李安分遣指挥彭智千户樊玉等追捕至黑河西与贼遇奋击大败之乘胜逐北俘获而还宜行赏赉事下行在礼部议至是尚书胡濙等请如例指挥各赏银十两彩币二表里千户各银五两百户各银四两军旗人等各赏银有差从之
　　○爪哇国使臣亚来哲奏臣在永乐宣德中以通事来朝累蒙恩赐银带今国王升臣亚烈乞赐金带并为其通事黄敬等请给银带命如例予之
　　○宥辽东懿路守备都指挥佥事阎福罪福所部以奸情事觉嘱福求免不从遂诬奏福福亦更诬所部劫狱等情  上命福自陈既输罪乃宥之仍命所司移文戒福
　　○丁未亦力把里等处也先卜花王瓦剌顺宁王脱欢哈密忠顺王卜答失里及黑娄等处各遣使臣马黑麻迭力迷失等来朝贡马驼方物赐宴并彩币等物
　　○赐守备镇番等处官军都指挥彭铉等六百十一人银及绢布有差以获虏功也
　　○改置雅州八步关巡检司于临关以临关地当冲要故也
　　○秦王志＜土絜＞奏伴读钱盛年虽衰迈而博学多才乞留府中以资讲解从之
　　○行在兵部奏在京并南北直隶各都司卫所原养骑操孳牧马例以今年终委官造册赴京比较缘宣德十年正月以前所欠马已蒙恩宥以后当进者因各处灾伤宽恤而云南贵州四川两广江浙等都司卫所远者万里近者不下数千里往复烦扰宜以正统五年终为限从之
　　○广西总兵官都督山云奏湖广都司调来广西官军内都指挥许杰系有功保升难以次伐其惯战手一千五百人乞分作两班每年存七百五十人别委都指挥一员率以更代从之
　　○行在僧录司奏两京敕建寺多僧少欲将大功德等寺自宣德年间以后收养行童不拘原额请给度牒  上命行在礼部试之既而尚书胡濙等官试中僧童丁源等四千三百六十六人颇通梵语俱准给之
　　○戊申行在兵部奏天下勾军官旗例以半年为限过者发戍极边今旗手等卫原差官旗人等四百五十人已经一年未回宜先将户丁一人发戍宣府卫仍移文清军御史等官逮治之  上曰户丁且勿发其即榜示限一月出首发戍宣府若仍不遵移文捕获全家戍辽东极边
　　○己酉韩城郡主薨遣中官赐祭命有司营葬事
　　○命襄城伯李隆祷于大江之神以南京龙江关等处堤岸屡决故也
　　○命福建南靖县老人辜添敬为右雷巡检司巡检赏钞二千贯以弭盗功也
　　○命贩私盐五千斤以下罪应徒者于独石纳米二十五石赎罪
　　○晋王羙圭奏本府仪仗皆洪武间祖父恭王存日所授今年久损敝及宣德二年革去盆罐等器乞易造颁给从之
　　○湖广襄阳卫奏本卫公署改为襄王府城内稍北有卫国公邓愈没官地闲旷乞以为卫公署许之
　　○庚戌赏都督佥事吴亮等四百八十人钞及彩币表里有差先是贵州蛮贼阿迟卓马等僣称王号聚众攻掠大龙等长官司焚毁公宇伤害人民亮等躬率官军土兵直捣贼巢俘获甚众以捷闻  上命斩贼首阿哈等六人以徇贼党俱宥死谪戍广西有功官军给赏其所获幼男女妇并赐之
　　○行在工部奏耍儿渡口修堤已完又新开河人甚便之乞令武清县复民三十家常巡视其堤毋致倾坏且立神庙以镇之  上从其请赐神号为通济河之神
　　○监察御史王琦劾奏少保兼户部尚书黄福郎中林挺李训主事谢潭通政司经历林寿等纵令舍余戴荣等伪印浙江仓钞支广东盐课俱宜逮究  上以福老臣不可以簿书被谴他如所请
　　○镇守狭西右副都御史陈镒奏狭西所属卫所官军俸钞俱于布政司关给而诸府户口食盐并课程赃罚诸钞又运赴布政司收纳道路远阻不利往复请令诸府各贮所徵钞贯诸卫所每月备籍当支钞数送赴布政司磨筭无异径行该府关领分给其行都司所属卫所令于本卫所岁收户口食盐钞内关支仍令监收粮草主事等官监临分给为便从之
　　○辛亥命阿剌山卫指挥佥事阿鲁忽里子忽儿火亦速里河卫指挥佥事咬纳子答笼哈俱代职
　　○命永清左卫指挥同知鬼里赤子朵罗秃指挥佥事路阿不兀儿子广济阳卫指挥佥事王完者秃子福府军左卫指挥佥事钟磐子莹俱代职
　　○行在兵部尚书王骥等奏湖广总兵官都督同知萧授右副总兵都督佥事吴亮原举荆州右卫指挥使郑通哨备苗贼授等以巡视操军为名纵通回卫延住故苗贼入武冈等处杀伤官军请罪之  上姑释不问仍令授等自陈
　　○癸丑都察院左副都御史吴讷奏近委监察御史及户部主事各一员于内府诸监局光禄寺象马草场监收钱粮缘草场三所光禄寺又有司牲司司牧局各相去远甚恐二人巡历不同奸弊不能悉知请依北京例专委主事一员监督草场又委主事一员监督内府诸监局并光禄寺通委监察御史一员往来巡视仍命右副都御史周铨总之以革奸弊从之
　　○甲寅命故锦衣卫指挥同知曹者赤帖木儿子谅金吾右卫指挥使袁刚子端指挥同知李通子安金吾左卫指挥同知孙立子胜指挥佥事高玉子琛羽林前卫指挥使高广子文通州卫指挥同知裴俊侄英俱袭职
　　○乙卯右都督蒋贵等奏先因达贼阿台朵儿只伯等在宁夏山后潜住  上命臣等探其情实与宁夏会兵剿杀臣等累遣夜不收分途出境直至宁夏贺兰山后探知贼营移往东北宁夏总兵官都督史昭遣夜不收谷聪言生擒达贼阿台部下同知马哈木审知阿台等欲往亦集乃去臣等议欲整搠军马遇有声息不分界地即往相机剿杀互相策应  上敕贵等曰尔等能审察事机动协时宜此正上天灭贼之秋更须尽心竭力奋忠贾勇以建大功军行之日尤宜防慎毋忽庶副朕怀
　　○行在兵部奏宣府等驿站路当冲要原关马驴四百余匹因飞报声息骑伤倒死欲行北京行太仆寺于顺天等府所属寄养马驴照数分给各驿站军士领养走递从之
　　○辽东都司定辽前卫指挥佥事毕恭言五事一自海州卫至沈阳中卫宜于其间分作四处量地远近筑置堡墩调发官军往来巡哨于要路布撒钉板铁蒺藜绝贼归路会合追击庶得以防护屯种一沈阳蒲河铺铁岭泛河铺二处中空宜设二千户所将逐年发去新军编立旗甲管领暂于都司城内卫分带管屯操候数足于所设二千户所修筑城堡屯守一屯田官军止知屯种卒遇贼人略无堤备欲编成队伍关领盔甲兵器画则摘人瞭望夜则伏路巡更倘遇贼人相机剿杀一辽东属卫军器先因征操损弃洪熙元年奏准造完军士关领今定辽左等六卫报缺军器及少青甲布面表里却于在卫军士科歛请该部查究一辽东属卫军器除盔甲枪刀箭岁用库收布铁地产物料造办其弓张弦条合用筋角漆鳔丝线原无出产不曾造办请令该部于京库支运漆弓二万张弦四万条给与沿边军士操备  上命兵部及总兵等官议行
　　○丙辰行在工部奏运河时有淤浅恐妨粮船往来乞命官总督  上以河道重事济宁以南敕侍郎郑辰治之以北敕副都御史贾谅治之王瑜武兴亦令更相往来协心提督务使河通人便且须处分得宜毋重劳扰
　　○蔚州左等卫带俸指挥使等官常敬等八十人奏蒙调狭西都司新设靖虏卫俱无原关马匹  上命兵部照数于北京行太仆寺所属该俵马内给与骑操
　　○丁巳追封宁化王济焕母樊氏为晋恭王夫人
　　○升直隶真定府真定县知县李守义为通判仍理县事守义九年任满行在吏部考其事繁职称当升以民保留故有是命
　　○有继母告陷前妻之子法司问拟不孝重罪大理寺评事王亮驳奏冤抑  上敕法司今后继母告陷前妻之子嫁母告陷前夫之子不孝者俱令邻佑保实取问如律如有冤枉即与辩之著为令
　　○直隶大名府长垣县奏比因荒歉人民乏食已发廪赈济俟秋成偿官
　　○戊午命监察御史金敬往直隶大名府并河南狭西诸处抚辑逃民时有言逃民聚居各处殆四五万人先后入山抵汉中府深谷中潜住又黄河北岸亦有逃民千数百人围聚间执兵器肆为不法不即诛之恐遗后患  上以小民为饥寒所迫柰何遽欲诛之命敬往抚辑敬陛辞赐敕谕之曰彼亡命者皆朕赤子也比因徭役频繁饥寒迫切遂至转徙尔往视之其愿回故乡者令有司善加抚绥蠲其逋租愿占籍于所寓者复其徭役二岁果有梗化者按之锄其首恶毋及不辜
　　○己未四川泥溪土官医学正科田玑盗官藏丝钞援永乐宣德时边夷有犯听赎马例求赎  上以土夷不谙国宪许之
　大明英宗睿皇帝实录卷之二十九
　　正统二年夏四月庚申朔享  太庙
　　○遣中官祭司灶之神
　　○行在户部奏光禄寺岁用蜂密一万五千斤请移文各处买办  上恐扰民令于内官监支用
　　○巡按广西监察御史唐慎言近例在外文武官吏有犯俱解京发落臣以为不便于是刑部奏旧例杂犯死罪充军者俱原问衙门发遣惟直隶府卫解京今请令在外文武官吏犯赃者解京余仍旧例原问衙门问结从之
　　○辛酉以郕王冠告  太庙命太师英国公张辅持节行冠礼少师兵部尚书兼谨身殿大学士杨荣为赞行在礼部尚书胡濙宣敕戒行在礼部左侍郎章敞行在鸿胪寺卿杨善导引并启王行礼礼毕赐辅等钞币有差
　　○擢行在大理寺等衙门寺副夏铭推官曹玮经历李俊知县冯诚判官冯杰县丞王受俱为监察御史铭等先以朝臣荐举理刑考称故擢之
　　○巡按山东监察御史孙纯奏德州左等五卫所虽系直隶俱在山东地方其各卫所官因巡按直隶御史少至往往恣纵奸贪靡所不为宜将衙门官军仍属直隶其文卷子粒城池俱令巡按山东御史及山东按察司照管从之
　　○江西按察司强盗二十余人反狱出走御史给事中劾奏按察使石璞都指挥汤节等偷安纵奸请治其罪  上命姑去璞等冠带停俸责限擒捕所司即简能者代之
　　○直隶保定府安州新安县奏去岁六月以来霖雨连绵河水泛溢田亩无收至今卑者停潦高者淤泥不能布种二麦请蠲夏税  上命覆实以闻
　　○壬戌巡抚山东两淮行在刑部左侍郎曹弘奏直隶凤阳属邑连年旱伤民采橡栗为食今新谷未熟老稚流离饥殍盈途若俟上报赈济恐后时无及已将在官米麦量给之  上曰民饥发廪榷以济事可也
