<!-- { "loadSidebar": true } -->
　　○召镇守浙江右都御史洪英还京以镇守浙江都督同知李信奏英不谙宪体也
　　○巡按广西监察御史沈义劾奏哨守柳州右参将孙麒庆远都指挥彭英浔州左参将范信不严守备致徭贼纵横出没掠虏人畜宜究其罪诏宥不问令总督军务左副都御史马昂督之缉捕前贼
　　○丁未命故陕西都指挥同知陈赟子玑袭为指挥使
　　○设凤阳府颍州沈丘乡巡检司
　　○户部言独石马营俱边境要地宜及宁靖预为积粮乞召人运米有能自通州仓运赴独石者每一石官给脚价钱六钱赴马营者五钱五分从之
　　○直隶河间卫奏先因钞法不通令本卫各官菜果园地俱验亩纳钞今钞价高贵递年纳欠甚为民患乞改徵粮草从之
　　○昏刻北方有星如盏大赤色尾迹有光起自天棓星正南行至宦者星没
　　○戊申赐永兴王侄辅国将军公锜嫡生子名诚洁
　　○谪备御辽东广宁前屯卫都指挥佥事邓铎为为事官听总兵官调用立功
　　○己酉复辽东守备宁远卫署都指挥佥事任义职仍停俸三月先是鞑贼犯宁远小团山指挥刘嵏战败义巡哨适至与之战亦败总兵官曹义等奏嵏义失机嵏降为事官义充军义陈冤下兵部移文覆视曹义等言义于黄土坡杀败贼众夺回被虏人口功过可以相掩故有是命
　　○辛亥琉球国中山王尚金福遣陪臣蔡宁等贡方物赐宴并彩币等物有差
　　○提督宣府军务右佥都御史李秉言土木鹞儿岭往年阵亡官军及溃散死于沟涧者埋瘗未尽近因山水冲激暴露风日已遣人收集万五千余骸合冢葬埋其大同等处及紫荆等关暴露者亦多乞移文各边俱令埋瘗从之
　　○升后军都督府带俸都督佥事王斌为都督同知仍旧带俸赏其溆浦县等处杀苖贼之功也
　　○壬子户部委官主事汪回显奏四川盐井灶丁多在深山绝涧之中无官府里邻临芘客□到井者率横索下程多支引盐甚至盐数不敷支给抑令退悔已聘幼女而娶为妾者又有田土被大户占种不还者以此贫弱逃亡亏负盐课事下户部请移文四川按察司执豪□强民治罪以警其余从之
　　○月犯井宿
　　○甲寅擢进士刘泰郝渊之郭本项愫彭信田斌吴琛刘纪杨福汪清辛访张瑄章亮陈颢赵铭为监察御史泰等先选送都察院理刑至是考其谙晓刑名故皆擢之
　　○户部奏在廷群臣折俸银数除公侯驸马伯外武臣每季该银一十二万四千三百一十二两有奇文臣每季该银三千五百八十九两有奇
　　大明英宗睿皇帝实录卷之二百三十终
大明英宗睿皇帝实录卷之二百三十一
　　废帝郕戾王附录第四十九
　　景泰四年秋七月丙辰朔  太上皇帝居南宫  帝享  太庙
　　○遣中官祭司门之神
　　○蠲湖广衡州宝庆永州茶陵长沙沅州诸卫浙江杭州台州宁波诸府去年被灾田地子粒税粮二万三千三百石有奇
　　○直隶凤阳淮安府徐州河南开封卫辉南阳山东兖青莱诸府各奏自五月以来淫雨连绵河水泛溢顺天府直隶保定府万全都司山西太原府各奏亢旱不雨大同府朔州奏六月雨雹伤民禾稼租税无徵俱命户部遣官覆视以闻
　　○狭西咸阳三里桥及渭河二浮桥旧以咸阳泾阳二县协造至是有司言费大民不能办请抽分客商所贩竹筏充用事下工部覆奏许摧三十分之一桥成即止从之
　　○丁巳命南京太仆寺卿王荣致仕以年老故也
　　○狭西绥德卫城坏奏欲倩延川清涧米脂安定四县民修理工部覆奏四县民供给繁重不宜更役可令其卫役修理从之
　　○刑部奏山西巡按御史白良辅按察使俞本下本部狱鞫得良辅所劾本疏于刑名本所奏良辅恃酒狂荡等事俱问有虚妄各当赎徒还职命赎毕复本职调良辅福建汀州府连城县知县
　　○戊午命故后军右都督纪广子顺宁袭为指挥同知
　　○己未  仁孝文皇后忌辰遣官祭  长陵
　　○敕都指挥同知石端往广昌操备
　　○升狭西道监察御史王福为顺天府府丞
　　○升番僧舍利藏南渴领占俱为都纲
　　○罢纳粟补官例以秋田将登边储稍实也
　　○太仆寺少卿黄仕俊奏臣经过河南见黄河一派自荥泽县南流入项城县界一派自新乡县八柳树北流入张秋会通河两派河流皆经六七州县约有二千余里俱系民间耕植之地民皆荡析离居老穉不相保聚或死或徙或聚为盗而有司犹徵其税民屡诉告户部恐失粮额不与分豁夫古者计地徵税犹恐伤民况取无地之税乎乞敕所司覆视免徵加意抚恤从之
　　○庚申命金吾右卫带俸都指挥佥事高福定子杰袭为指挥同知
　　○命召□于贵州各仓中纳盐粮凡开中云南两淮盐共十万引云南黑白二井盐每引米五斗五井盐五斗三升安宁井盐四斗淮盐三斗五升俱不次支给
　　○孝陵卫指挥佥事苖胜年老以其子瑛代之
　　○巡抚贵州右佥都御史蒋琳奏数岁贵州用兵军饷皆仰给于湖广四川之民劳于输挽今地方稍宁请令该输米豆折收银布运赴贵州备用庶几民力少纾从之
　　○夜有流星大如鸡弹色青白有光出天厨西南行至天津
　　○辛酉赦刑部死罪囚徒十三人戌口外减徒杖笞罪各一等时河决沙湾京畿久旱诏群臣条上时宜少傅兼太子太师礼部尚书胡濙等以禳灾弭患钦恤为先请敕法司宽减囚徒以回天意故有是命
　　○怀庆大长公主嫡孙故羽林前卫指挥佥事王彝子升求袭父职诏特从之
　　○壬戌遣太保宁阳侯陈懋告于  昊天上帝  厚土皇地祇曰臣以眇薄仰荷崇高付托弘深孤违重大肆臻灾旱连在夏秋百榖垂成三农失望臣之愆咎无所逃辞伏望矜怜曲垂原宥弘降膏雨溥济群生安远侯柳溥告于  太社  太稷之神武清侯石亨告于风云雷雨山川之神曰兹者夏秋之交百榖将实雨泽不降忧切眇躬揆厥所由敢辞愆咎特摅虔恳仰叩高明弘布甘霖大苏民物诚所愿望专俟感孚礼部侍郎姚夔等赍香币牲醴分告于在京东岳庙京都城隍大小青龙西南龙宫山龙潭北岳恒山北镇医巫闾山东岳泰山东镇沂山中岳嵩山济渎北海淮渎西海东海大河河伯等神曰国己兵民为本兵民以食为天仁政所先于此方百榖将实重以漕运方殷雨泽罕敷河流多决兵民所望畴当副之夫朕为国子民而神为民捍患实皆天职然有司存朕所能为岂敢畏难于朝夕神之易举讵可辞劳于指麾沛膏雨以作丰年助顺流而为之通道愿有祷也冀无负焉
　　○协赞军务太子少保兼左副都御史罗通进将传要略命以训练将士初通命文臣耴百将传删其浮繁撮其机要以训武职诏从兵部议就以委通至是书成上进故有是命
　　○吏部等衙门少傅兼太子太师尚书等官王直等言钦惟  皇上敬天勤民臣等菲才忝备任使不能修职以召和气是以亢阳为虐百榖渐枯黄河流溢漕道浅涩民食国计大为可忧  圣心焦劳不遑寝食揣厥所由实自臣等滥居师傅之任谬忝卿佐之荣既无爕理寅亮之能又乏修政立事之用神怒人非致此灾沴窃惟汉唐以来上天降灾则任事大臣必蒙黜免今臣等致灾如此不敢逃罪避事伏乞  睿断将臣等该支俸米各减四分臣等当洗心涤虑勉图自新庶几天意可回灾变可弭＜锍-釒＞入诏曰灾变盖朕不德所致卿等务存心匡辅治道不允辞禄
　　○癸亥内阁臣陈循等奏今岁禾稼甚茂临实缺雨此诚臣等无才无德不能调爕禆益治理所致罪当罢黜仰赖  皇上优容臣等不胜感戴然窃自揣臣等叨居近侍责任尤切非他大臣之比乞将臣等所支月俸量减份数逐日酒饭俱行住给庶彰臣等不职之罪或亦可回天意  帝曰丰廪厚禄  祖宗劝士之礼也灾变实朕不德所致卿等但当夙夜尽心匡朕不逮以消天变所辞不允
　　○甲子命召□于大同右卫中纳盐粮淮浙长卢盐共一十九万引每引淮盐米五斗浙盐三斗五升长芦二斗五升俱不次支给
