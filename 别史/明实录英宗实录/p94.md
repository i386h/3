<!-- { "loadSidebar": true } -->
　　○狭西临洮府宝塔寺剌麻绰吉朵儿只甘州寄住撒马儿罕回回马黑木等俱来朝贡马驼青鼠皮等物赐彩币等物有差
　　○革山东德州卫广川关以按察司副使王裕言其密迩州城不系冲要故也
　　○甲寅甘肃总兵官定西伯蒋贵等奏庄浪卫都指挥同知魏荣不严守备以致达贼潜入土豹岭大肆杀掠及令西宁卫指挥袁海等追剿又畏缩不前俱宜究治  上曰荣姑释之再犯不宥其余畏缩失哨官军令巡按御史执问如律
　　○乙卯占城国使臣逋沙怕济合等陛辞命赍敕及织金文绮等物归赐其国王及妃
　　○敕镇守河州卫都指挥同知刘永曰得奏言乌思藏等处番使已遣人护送回还至西宁劄木地方散于丹的寺等簇寄住内灵藏指挥软奴巴先居河州时尝娶妻本卫因怀眷恋窥黄河冰冻复潜逃来又诱温速里民王搔儿言往狭西都司告给俸粮虑其紏合诸番将为边患敕至尔等即用心体覆若番使仍在彼处安分守己听其暂住俟道通即遣之回并审软奴巴若止因恋妻逃来亦可就彼安插彼处不可即同其妻差人送京如有窒碍亦量度事情计议停当具奏处置
　　○丙辰四川董卜韩胡宣慰使司遣头目阿儿结等来朝贡马赐晏并赐彩币等物有差
　　○行在都察院右佥都御史张纯奏臣奉敕往顺天保定等四府巡视民瘼访得各处贫民有因荒歛缺食无力养亲不得已将幼穉子女鬻斗斛之粟活旦暮之命者今已蒙恩赈济困而复苏则父子天性又起眷恋之情而契责已成无复归来之理由是哀号不已控诉无由臣以为灾沴之兴实由人事已行存问设法取赎安州等处贫民鲍昇等所鬻子女三十九人给令完聚乞敕所司少加恩典以为人子养亲者劝  上览之感叹命复其家二年有亲者仍人赐米二石为赡养费
　　○革四川播州宣慰使司长官司茶仓以本司茶课折收钞故也
　　○丁巳遣敕谕云南麓川宣慰使司宣慰使思任发曰尔远处边方累修职贡是以朝廷施恩有加无替近尔遽变初心擅兴兵众侵掠邻境在廷群臣咸请发兵讨罪兵虽已出朕又敕总兵镇守等官榜谕招抚如尔能遵朕命即令罢兵后尔差陶孟刀等来贡象锦等物续又差忙孟放刀并硬来贡朕已知尔有悔过之心今特遣人赍敕宥尔前罪尔等宜皆革心向化睦邻保境依例遣人朝贡庶几永享太平之福如尔下情或有未达亦许详具奏来朕为处置若不体朕心违天逆理大军复至身家为戮虽悔不可追矣复敕云南总兵官左都督沐昂左参将都督佥事马翔及云南都布按三司巡按监察御史曰往因麓川蛮寇思任发背逆不道已命尔等率兵征剿今得尔等奏称分路进兵至陇把地方思任发累遣人以象锦等物来贡是其悔过之心已萌然而自新之路未启今特降敕一道悉宥思任发等罪恶尔等即选有识见者二三人赍去谕令改过自新以为一方生灵之福就察彼中人情事体严饬守备不许怠忽其前所遣来陶孟刀派本等见留云南者仍严切关防毋致逃逸
　　○监察御史丘俊言二事一令直隶府州并各布政司通行所属每岁勘实见在人户丁粮多者为上次者为中少者为下其虽有粮而产去及虽有丁而家贫者为贫难户凡遇差役验册佥充贫难者止听本县轻役其有那移作弊放富差贫者治其官吏之罪一令有司取勘寺观田地无僧道管业者拨与佃人耕种计亩徵粮勿令别寺观僧道兼管收租有误粮税寺观废者毋得重修事下行在户部覆奏从之
　　○给辽东都指挥邹溶引盐如例先是巡按山东监察御史李盘奏溶令其子及无藉军吏诡名中淮浙盐共六千九百七十引内千余引又侵克军粮所中者被人讦发宜治溶罪追粮给军引盐没官  上宥溶罪并免追粮寻复遇赦并其子官吏俱原之至是溶复乞支盐行在户部言溶奉榜例中纳非律所载权势者比宜准支给  上复从之○谪提督燕河营等关都指挥萧敬戍甘肃敬在营卖放军士且私役军种艺孳牧采榛造器又挟私拷逼人招承死罪总兵官都督王彧以闻下法司鞫之拟敬赎罪还职  上曰萧敬贪酷屡犯不悛岂宜以常例处之命械发甘肃充军立功
　　○戊午命故黔国公沐晟子俨袭封黔国公
　　○行在兵部右侍郎李郁丁母忧服阕赴京复除前职
　　○命行在刑科给事中张良民署掌本科事
　　○守卫官奏长安右门朝官门籍不报者五人内有太常寺丞戴庆祖王一居  上以二人职掌祭祀不可累以小过宥之余命锦衣卫鞫问
　　○己未复书乐平王冲烋曰得奏欲于有司暂拨夫匠协助修理房舍及请给只孙衣等件今边郡之民艰窘朝廷凡百所需亦皆停罢惟叔祖体国爱民悉且仍旧又将安惠王守坟校尉拨补见缺于礼尤为未可江西佥补未到校尉六人宜令长史司移文催促缺用医者已令该部移文于附近医学选取一人送府听用惟叔祖亮之
　　○给辽府衡山王贵煘蕲水王贵熡禄米岁各二千石米钞兼支时二王受封将三年禄米未给辽王贵＜火受＞为之请故有是命辽王又奏臣弟松滋王贵烆等九人已蒙人赐校尉十名使用其各校月粮宜如例支给从之
　　○敕南京守备襄城伯李隆参赞机务兵部右侍郎徐琦得奏言二月二十二日夜风雨之异朕惕然祗慎尔等亦宜体朕心敬天恤人其江上所损漕运人舟既皆漂溺无存即令户部验数除豁不许复有科徵各门所损垂脊兽牌等件悉令所司如旧修理不许托此以重扰人○故阳武候薛诜男琮尚在襁褓其母陈氏屡乞禄米养赡  上命行在户部月给米十石养之
　　○镇守狭西都督同知郑铭巡按狭西监察御史冯诚各奏狭西临洮平凉二府贫民缺榖播种西安府饥民关过粮无从陪纳已令各府发仓借给及暂停徵俱候秋成抵斗还官从之
　　○福建都司奏福宁卫大金定海二所及镇海卫六鳌铜山二所五城旧以碎石垒之时时损坏请造砖褁其外为经久计从之
　　○庚申给周府袭封遂平王子墌镇国将军子坣禄米岁各一千石俱米钞兼支登封县主仪宾刘祥获嘉县主仪宾王纪光山县主仪宾周澄新蔡县主仪宾梁和孟津县主仪宾刘琮临頴县主仪宾巩和每县主仪宾岁共米六百石济源县主已卒其仪宾欧俊岁禄米三百石俱二分本色一分折钞
　　○敕大同宣府总兵官武进伯朱冕都督谭广等遣都指挥康能陈友同瓦剌使臣往脱脱不花王及脱欢处至黄河边遇达寇对敌射死寇二人方散闻达寇今连结兀良哈之众出外劫掠尔等即严督各城池关堡如或寇至即飞报邻境合势剿灭寇去不可穷追
　　○镇守狭西都督同知郑铭奏西安府仓贮粮二十二万四千九百六十石有奇河南等府又输绵布二十五万而仓庾不足露积于外臣恐其久而浥烂且难于防守事下该部请令所司增置仓房从之
　　○巡抚河南山西行在兵部左侍郎于谦奏山西太原等府泽潞等州阳曲等县各因旱伤田禾无收民甚饥窘今大同宣府积有仓粮而腹里卫所军士乏食臣切以为积粮者守边之本安人者为国之本也当损有余以补不足乞令山西该徵税粮免运宣府惟量运大同余悉拨偏头关并腹里仓分送纳以备支用又言去岁起运税粮所欠不多俱系灾伤逃户之数乞暂停徵以宽民力又言泽潞等州愚民无知因见有赦将运到大同粮十九万余石俱粜卖回还行在户部移臣追收臣巡视各处委系艰难若复逼迫恐民愈失所除已追纳外余乞减半蠲免并收布钞为便奏下行在户部请准其言  上曰宣府粮以备边用宜如旧运纳余悉从之
　　○福余卫鞑靼人马车辆猎于石峰口外有四骑拆木柞入境直至静安堡探亲守者弗觉辽东总兵官都督曹义论领军都指挥裴俊胡源钤束所部不严不即举烽飞报  上命姑记俊源罪
　　○辛酉  上以两京风雨为灾遣驸马都尉西宁候宋瑛祭告天地驸马都尉赵辉祭告  太庙太子太保成国公朱勇祭告社稷礼部尚书胡濙祭告太岁岳渎等神曰属以＜耳少＞冲祗承大统仰荷  洪恩特隆眷佑惓惓夙夜敬天恤民比闻南京风雨暴作拔木飘瓦人罹溺亡匪德所贻悚惕思咎矧兹春暮北京近甸连旬不雨烈风屡兴麦苗将稿榖种未下岁计所系农用忧嗟致自＜耳少＞躬民实可悯伏冀  至仁恕其蒙昧俯矜黎庶锡之休徵二气调均雨旸时若四方远迩咸获丰穰灾疠渐消民物康阜无任恳祈之至
　　○壬戌宁夏总兵官都督史昭奏庆阳卫定边营署都指挥佥事张通因追屯田榖草肆为贪虐致军士五百余人逃窜乞治其罪  上命巡按御史执问如律
　　○行在大理寺右少卿李畛奏直隶真定府灵寿等县民各诉去岁旱涝无收今复起取采运柴夫乞赐赈济臣已发官仓粟贷之人给五斗候秋成还官  上是之
　　○浙江沙园千户所奏所城薄海城外为圩田比潮决圩田患将及城请令县民修筑之永嘉县县丞方珍言沙园所军月食官储又假捕倭给行粮出海取鱼以为利其所管头目得贿置不问今所坏圩田宜令军士及耕圩田者协修毋烦县民事下行在工部覆奏下浙江三司核实请如珍言仍禁军毋出海从之
　　○癸亥贻书靖江王佐敬曰王遣千户刘顺赍奏分析奉国将军佐敏诬诉之事朕览之已悉其本末矣王何以又出奏槁二纸付顺既与顺银十四两又以黄金六条令顺送与杨荣学士方便其事王以为朝廷之事皆出臣下乎初佐敏前后两奏朕皆未信故令总兵官安远候柳溥及三司巡按御史体覆的实待其奏来然后处置盖朕于小民凡有诉讼必警饬法司不许枉人何况宗室之亲岂肯轻易诬枉且朝廷一切赏罚予夺皆朕遵依  祖宗成法亲自处决何尝出于臣下王今所为如此意必有在须从实奏来不可隐匿特书往谕王其审之其后王陈实谢罪言为顺所诱惑  上命发顺辽东边卫充军仍以书责王昏愦宜痛自改过以保富贵
　　○巡按直隶工部左侍郎周忱奏直隶徽州府夏税折收苎布缘非产有递年负欠乞准例折银从之
　　○行在大理寺右少卿李畛奏太仆寺丞徐珙不当于东作之时考校孳牧以妨农事因摭珙在县延缓等情事下都察院体覆巡按御史李匡言珙职专管马畛志在抚民若论所行所奏虽各有所欠至原处事处心则互有所长  上两宥之
　　○行在兵部奏编发山西威远卫并清解大同左等卫充军囚人俱系宣府右等卫递送宜添为事官三员往彼巡视毋令沿途卫所扰害从之
　　○甲子广西按察司副使胡智言怀集守御千户所逼近贼巢请甓其土城从之
　　○丙寅辽东东宁卫寄住达官指挥官保番僧罗得纳发得纳等俱来朝贡马及貂鼠皮赐彩币等物有差
　　○命贵州都指挥佥事郭瑛协同参将都指挥佥事张善提督各卫军马操备以巡按监察御史王通等奏瑛历练老成胆略有为故也
　　○丁卯韩王冲＜火或＞复奏请做工屯军月粮及容遣人勾取本府逃故军校  上复书曰承喻月粮一事去秋户部谓屯军既免子粒月粮难于复支宜令有户丁者自种自食无丁户者照守城军例给与月粮已从之矣今叔祖复以为言盖数年来边储儧运颇艰幸体国爱民姑守前议其逃故军校府中不必遣人已令兵部行各布政司按察司并直隶清军御史严督所属照名勾提不久当送补役专此以复叔祖亮之
