<!-- { "loadSidebar": true } -->
　　○刑部右侍郎周瑄奏臣奉敕发通州等处仓粮七万余石赈济过顺天河间所属饥民十九万余复蒙  圣谕以临清德州二仓麦豆赈济臣看得通蓟香河等州县相去德州千余里时及东作无力般运设能运到亦救济不及今通蓟天津等仓俱有存粮合令饥民以近就近关支候丰年于原仓抵斗偿官从之
　　○夜火生犯儿宿西北星
　　○甲申修彰义门广济庵从太监吉祥奏请也
　　○广宁侯刘安奏曩者  皇上驻跸大同臣效劳回成郕王将臣问罪降职彼时不得已但密令神乐观知观侯智和朝天宫道士未可名大兴隆寺僧本金朝夕诵经祈保  圣躬今臣复睹天颜不敢隐默乞将智和等量授微职以图焚修补报  上命每人赏钞三百贯
　　○乙酉赐代府湿川王第二子名曰仕坶
　　○朵颜卫指挥欢脱儿等泰宁卫头目字罗遣使臣讨斤等福余卫头目乃儿不花遣使臣纳哈出等建州卫女直都指挥莽剌等来朝贡马赐宴并赐彩币表里等物有差
　　○命故济阳卫指挥使何凯子昇米通弟达金吾左卫指挥使安歹都孙昇指挥同知程政子＜王已＞丘顶住子海指挥佥事金成弟全旗手卫指挥同知张贵子瑛武骧右卫指挥佥事夏能子英燕山左卫指挥佥事臧广子安通州卫指挥佥事张英弟名金吾前卫指挥佥事刘全子通金吾右卫指挥佥事蒋通弟达羽林前卫指挥佥事钱贵孙荣俱袭职燕山前卫指挥佥事王通弟达以通阵亡功袭为指挥使济阳卫指挥使谈雄子广金吾左卫指挥使秦北斗奴子铭燕山左卫指挥佥事张兴子鉴俱代职
　　○署都督佥事王瑛初以奸党谪戌云南至是其妾上章陈冤  上以瑛兄贵在  先朝多效勤劳持宥之降为正千户带俸京卫贵即太监鲁安也
　　○丙戌擢第一甲进士黎淳为翰林院修撰徐琼陈秉中俱为编修
　　○丁亥封辽府衡阳王第二子豪邽怀仁王第二子仕＜土燎＞第三子仕埂曲阳王第四子钟鍏俱为镇国将军赐诰命冠服
　　○赐方山王羙垣煤菜户二户
　　○升南京宗人府经历李铭为河间长芦都转运盐使司运使
　　○升金吾左卫达官指挥使边忠为都指挥佥事忠尝于迤北侍  驾还京故升之
　　○命都察院左佥都御史林聪往山东赈济饥民
　　○调永清右卫带俸都指挥同知王安于狭西都司守备宁夏西路
　　○永和昭定王孙庶人钟录奏河曲县主男女二人及宫眷繁多乞减岁禄折色钞存留本色四百石养赡又奏赵城县主仪宾吴亮卒支过禄米二十六石余乞免还官俱从之
　　○夜火星入鬼宿犯积尸气
　　○戊子命方山王羙垣并镇国将军钟鋋钟鏕今年岁禄俱暂与本色米
　　○敕都察院右都御史耿九畴等曰朕惟风宪之职受朝廷耳目之寄内而紏劾百司外而按治一方苟非其人曷胜委任近自景泰失政纪纲荡然仕台宪者或非公选多出私门或徇情以枉法或通贿以鬻狱言事者或假公济私而回邪干誉或附下罔上而比周作奸出巡者或虗张声势而无益于事或擅作威福而有害于人以致官邪不儆国法不行朕今简命尔等以肃台纲尔等其必勉图报称正己奉法督率各道御史咸修厥职痛革前弊今后仍湏严加察举其间但有不谙宪体不立名节在内在外如前所为者具名以闻从公黜退及有别无非为止是不宜宪体者亦从奏请改除凡遇一应政务悉依诸司职掌及宪纲施行言事必以直道而务存大体治事必以正法而务循旧章御史不职责在尔等察举尔等不职责在御史紏劾黜幽陟明国典斯具朕不尔私尔等其各如敕奉行永为遵守
　　○复除监察御史李人仪于广西道周颙于云南道庄歙于山东道调张谏于南京云南道人仪颙歙俱以丁忧服阕谏以提督学校裁省召回也
　　○己丑复万全都指挥佥事江福为都督佥事福坐事降职至是乞恩  上以福擒喜宁有功特允之
　　○授礼部右侍郎掌钦天监事汤序子祚为正千户兵部右侍郎陈汝言子洪范为副千户俱世袭锦衣卫带俸
　　○免顺天府并直隶真定等府卫去年被灾无徵粮七万八千余石草一百四十万余束子粒三万六百余石
　　○命户部定拨上林苑监官吏俸粮于本监收支从右监丞王荣奏请也
　　○户部言撙节利民五事一在京各卫所带俸指挥千百户数多中间有老幼残疾不堪差操仍支全俸宜令兵部会同总兵等官选年力精壮谙晓战阵者仍留带俸备用其余老幼残疾别无精壮儿男袭替者调注在外有粮卫所或南京该卫所带俸其见食优给幼男或送回原籍或南京该卫所带俸给与官房住坐庶京储可省一今科取中进士二百九十名俱于各衙门办事例该支俸且前科进士来选用者尚有四十余名宜令吏部量留办事其余如宣德年间事例放回原籍依亲撙节京储一在京府军等卫先年佥点并投充幼军力士将军勇士人等及光禄寺太常寺厨役多老疾不堪应役宜令兵部礼部会勘但有老疾不堪应役例不勾丁者悉放还原籍毋使妄费京储一山东河南浙江等布政司并应天顺天直隶河间苏松等府地方连年灾伤人民逃亡者多遗下田地未曾耕种及见在人户田地亦有无力不能遍耕者宜行各该巡按御史督令各布按二司并直隶等府州县官设法劝谕有力丁多之家趁时布种收成之后除纳粮食用外若有余积存留赈济务在田不荒芜民食可足一各处陂塘圩岸等项损坏者所司即便斟酌起倩有力之家并工设法修理以资灌溉之利庶几秋成有望违者听巡按御史紏察执问  上曰进士令各衙门办事其余都准议行
　　○庚寅敕右都督田礼都督同知李奇都督佥事叶春提督官军牧放马匹
　　○减山东济南青州东昌兖州四府柴炭夫役从巡按御史郎胜言其地民饥也
　　○户部奏右侍郎周瑄奏欲将通蓟等处仓粮以近就近赈济饥民缘未定数恐致妄费宜如敕书内事理止将麦豆相兼放支如仍不足量数支米  上命有麦豆处支麦豆无处量数与米赈济
　　○辛卯致书赵王瞻塙曰得奏府中岁禄三万石盖  皇祖仁宗所定而景泰减却二万石致乏用度具悉王情重惟叔祖简王为  皇祖同气至亲功在帝室事异诸藩理当加厚禄米之减予初不知乃今闻之良用感恻已敕所司拨还特此专书驰报王其领之
　　○安□国遣使臣黎文老等捧表笺来朝贡金银器皿及方物赐宴及彩币表里等物
　　○命工部左侍郎孙弘往易州相度采取柴炭先是  上谓工部尚书赵荣等曰采取柴炭先在易州为场景泰以来却于真定平山等处为场路途窎远官民不便今后仍于易州为场然湏尔工部堂上官往同左通政吴复勘视利否定夺故有是命
　　○太平侯张軏奏臣岁禄一千五百石今蒙增给二百石乞将所增二百石存留在京关支本色养赡家众从之
　　○留守左卫通济门千户所小旗陈福奏洪惟  太祖高皇帝创业之初建创寺观设立僧道已有定额其后往往私创庵院滥将无藉之徒收充亦有逃军囚匠改名易姓削发顶冠人莫之识偷享安闲不耕而食不蚕而衣不货殖而财用有余故人皆乐为之近年旱潦相仍百姓艰食其游惰之民或吒为僧道游食四方而愈盛矣以在京观之寺观动至千百僧道不可数计求财索食沿街塞路张挂天神佛像擅言祸福以盖造寺观为名务图肥已饮食酒肉宿歇娼妓无所不为又有燃指焚香剌肤割股惊骇人目扇惑人心不惟饕餮于民抑且有伤风化乞在内令巡城御史五城兵马司在外令巡按御史及有司等官拏问发落仍敕礼部将各府州县盖定寺观额设僧道名数除已给度牒者暂令各寺观附籍其余查无度牒悉发宁家随住当差遇有额内缺数方许簪剃设有仍前私自簪剃及指称行者道童名色躲避差徭将本犯并寺观住持悉发充军其余滥设寺观尽行拆毁又有胡僧衣服纱罗僣用金玉蚕食于国其害尤甚留之无补于治宜悉遣还免致夷狄杂处中夏如此则国无游民而民食足矣  上从之命礼部查胡僧数以闻
　　○壬辰赐襄陵王冲炑灵川盐课司盐岁三十引
　　○升都指挥同知曹浚为都督佥事赵旺为都指挥使都指挥佥事完者秃脱合罕侯通俱为都指挥同知指挥使胡咬罗伯颜帖木儿为都指挥佥事指挥同知王敬为指挥使指挥佥事脱脱台等五人俱为指挥同知
　　○升锦衣卫指挥同知徐旸为指挥使百户林茂为正千户俱世袭
　　○兴济伯兼礼部尚书杨善奏直隶河间府知府王俭才猷出众乞升京职仍于河间抚民上曰河间视真定等府民饥尤甚令俭仍在彼赈济待有成效时升之
　　大明英宗睿皇帝实录卷之二百七十六
大明英宗睿皇帝实录卷之二百七十七
　　天顺元年夏四月甲午朔享  太庙
　　○遣中官祭司灶之神
　　○上以天屡垂象敕谕五府六部都察院大理寺等衙门曰朕新复位夙夜兢惕永惟致理之要在乎敬  天勤民然欲从事于斯而无失盖必君臣同心而后可矧今天之灾沴消弭未尽民之饥困拯济未苏是惟朕躬之忧亦惟尔文武群臣之忧也其自今月初一日为始朕与尔群臣各致斋三日朕亲露祷于  昊天上帝为民请命朕又闻之应天以实不以文得民以政不以言继自今朕其恒自修省尔群臣亦共敬戒于心慎懋于事凡有可以匡辅朕躬以安国家以便军民利所当兴弊所当除者各从职掌明以条奏施行务底实效毋事虗文庶几君臣交修以尽敬  天之实勤民之责而得致理之要其尚敬之慎之礼部尚书杨善等因奏文武群臣奉敕斋戒宜随侍行礼庶展虔诚  上曰朕躬致祷不必随侍
　　○封韩府襄陵王第二子镇国将军范土□列庶子徵鍜第三子镇国将军范土□见庶子徵金□晓第四子镇国将军范墑庶子徵鋗俱为辅国将军赐诰命冠服
　　○命户部输银各边籴买粮料及准折官军俸粮辽东五万两宣府十万两密云五千两永平一万两
　　○申时金星见于未位
　　○乙未敕交城王美垸阳曲王美垙曰先得王奏以母氏欲于定园烧香而御史等官续奏王母出城礼官参覆咎当坐王朕以亲亲之故不即加责兹持敕王知之夫人子之于父母生事葬祭务皆以礼斯为尽孝今二王之母不安宫壸而輙出居于野二王既不能谏止其行又不能请还就养将何以尽人子之道哉敕至二王宜共思省请还母氏敦行孝道以自艾焉慎勿遂非致违  祖训二王其加勉之
　　○诏占城国曰朕惟帝王主宰天下在乎一视同仁而封建藩邦必以宗支承嗣此有国之通制也尔占城国世守海藩君长之传不可虗其位故国王摩诃贵由今既薨逝宜有继承其弟槃罗悦以亲以贤人心攸属肆特遣正使给事中江肜副使行人刘寅之赍敕封为占城国王远近众庶夙夜惟寅宜悉心于辅翼务循礼分罔或至于乖违长坚忠顺之心永享太平之福故兹诏示咸使闻知又敕谕槃罗悦曰尔自先世恪守藩维传及尔兄方隆继述曾不数年遽焉薨逝讣音远至轸于朕怀咨尔槃罗悦寔为王弟且能遣使以方物来进请命于朝眷惟亲贤宜绍国统特遣使赍诏封尔为占城国王赐以彩币等物至可钦服尚宜砥砺臣节允坚藩屏之诚怀抚国人以遂承先之忘钦哉
　　○免浙江杭州等十府属县去年被灾无徵粮五十四万余石草六万五千余包
