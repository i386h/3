<!-- { "loadSidebar": true } -->
　　○丙午巡按湖广监察御史侯爵奏靖州五开铜鼓各卫屯堡及绥宁会同等县屡为苗贼攻劫杀伤军民势益滋蔓其备御指挥张翀等托故避贼不即追捕总督守备参将都指挥张善三司委官指挥高安参议孙节佥事陈胜通又不往来提督乞正其罪  上曰善等且不问其命御史取张翀等死罪状人杖八十戴罪还职高安等亦取状记罪俱令严督官军民壮相机剿捕务在边方宁靖若仍前失误必重罪之不宥
　　○戊申增昌化王仕墰岁禄千石通前共二千石仕墰先封镇国将军岁支禄米千石至是进封为王故增之
　　○灵丘王逊煃奏二女及笄俱无府第乞命山西有司为建置从之
　　○撒马儿罕回回亦剌马丹等三名来归奏愿居京自效命赐纻丝袭衣并银钞绢布房屋器皿
　　○太仆寺奏正统十三年京卫并顺天直隶山东河南各府孳生马骡驹五万二千九百三十四匹
　　○己酉浙江处州府知府张佑奏强贼三千余徒破松阳县又破龙泉县而青田诸县俱为攻劫盖自闽贼生发浙江处温金衢各贼蜂起路途不通田禾不植居民逃避无地为所杀戮不可胜纪涂炭至此极矣今各处调至官军统率不一号令不严临敌望风先走乞蚤为命将剿捕以除民患  上命兵部驰文总兵官徐恭等其速调官军殄灭如拯焚救溺不可缓也
　　○百户姚荣坐监守自盗斩当充边军自陈母老无别子侍养  上怜之特命赎罪
　　大明英宗法天立道仁明诚敬昭文宪武至德广孝睿皇帝实录卷之一百七十六
　大明英宗睿皇帝实录卷之一百七十七
　　正统十四年夏四月庚戌朔享  太庙
　　○遣中官祭司灶之神
　　○辛亥命户部输银五万两于宣府官库收贮籴买粮料给军应用
　　○直隶保定府庆都县奏本县路当冲要粮草粗有所备而料豆无储乞以存留粮米抵数徵纳黑豆从之
　　○修南京后军都督府
　　○免直隶保定府新城等县被灾田地粮一千五百三十余石草四万二千四百九十余束
　　○四川左布政使侯軏等奏比奉敕自今番僧朝贡其远方者遣人送来其近边者每次不得过三四人余则量馆待之以礼遣回所进马与方物上等者送京粗恶之物贮彼官库中下小马给彼边境官军具数以闻用给酬赉臣等切思各僧生长番地语言不通止凭通事传译虑有交结以近作远无由讥察况其所进皆不过舍利佛像氆氇茜草等物中下羸弱等马其意盖假进贡之名潜带金银候回日市买私茶等货以此缘途多用船车人力运送连年累月络绎道路所司非惟疲于供亿抑且罹其淩虐乞敕今后番僧进贡虽称远方者亦如近边者例量拨数人送其贡物上马赴京其余方物马匹悉收官库及拨边军骑操余人悉礼待遣回候年终本司类进原贮方物其该给赏赐者转达该部关领回司行取原遣番僧到司领给事下礼部尚书胡濙等议以为番僧远近不同难以一概遣回其方物例该  御前奏进不宜收贮外库軏等所言难允  上然之
　　○是日浙江处州强贼叶宗留等劫掠福建崇安等县杀都指挥吴刚等
　　○夜有流星大如椀色赤黄光明烛地出氐宿西北行至角宿
　　○壬子复除主事章绘于刑部山东司张溥于工部营缮司以丁忧服阕也
　　○四川播州宣慰使杨纲老疾以其子辉代之
　　○敕总督军务兵部尚书靖远伯王骥等近者湖广贵州边界苗贼攻烧靖州土官衙门流劫军民又闻征麓贼官军回途有为苗贼掩杀者敕至尔等沿途相机剿杀险阻之处宜慎防之如苗贼猖獗尔等暂于武昌操兵遥振军声以挫贼势以安人心然后从容来京尔其钦承之
　　○先是湖广郴州桂阳县学署教谕事举人周冕奏近年增设提调学校风宪官俾其每年遍历所属儒学考察生员盖欲得真材以资任用也如本县僻处万山自正统七年前任佥事刘虬到州行取生徒考选迨今六年未有至者是致生徒不谙文理书筭惟以入学食粮先后为序每遇岁贡补廪即肆争竞乞敕今后偏州远邑许州县提调官同教官不分廪增如例考选将貌陋老疾并不谙文理者申送提调风宪官处覆试进退之事下礼部尚书胡濙等谓湖广提调学校佥事韩阳已经一考不能遍诣属邑宜令自陈从之至是阳奏以冒岚气遘疾不能行属诚为有罪  上命巡按监察御史逮治之
　　○贵州按察司王宪劾奏湖广委官指挥使莫英守备清浪等卫苗贼攻围得珉寨堡而英不出策应是致领军指挥石玉等畏避回卫纵贼劫掠烧毁屯寨乞治其失机之罪  上命巡按御史取英等死罪状降充为事官当先杀贼有功奏闻区处
　　○福建行都司都指挥佥事蒋贵擅止所部当调官军而索其贿及因而逼其指挥高镛自缢死巡按监察御史陈员韬按奏其状请俟贼平逮鞫从之
　　○昏刻月犯金星
　　○甲寅巡抚浙江大理寺右少卿张骥等奏遂昌县贼首苏才俞伯通等伪称王号紏众千余行劫乡村遂攻兰溪县苏村寨金华府知府石瑁等率官军民壮擒从贼俞伯友等十一人斩牙及伯通等首百余级余贼溃散民壮张让张彦芳等杀贼有功应升赏  上曰俞伯友等就彼淩迟枭首示众同居男子俱免死发充南京卫所军母女妻妾随住财产给赏有功者杀贼有功张让等四人授副巡检张彦芳等十人荣以冠带其余九十六人俱次第赏之
　　○乙卯升尚宝司司丞淩寿为本少卿以九年任满也
　　○丁巳赐文武百官宴
　　○参赞甘肃军务右副都御史马昂奏狭西各边仓廒周围俱与官军住居相接倘有风火猝难救灭乞照京仓事例每面拆离三丈其被拆之家就令官司踏拨空地起盖房屋与之居住从之
　　○总督浙江备倭都指挥使李信奏温州府平阳县地邻福州府福宁县为彼贼流劫县境攻围蒲门千户所守备指挥吕真等率官军敌却之  上命兵部移文信及巡海参政袁锭严饬所司相机扑捕若失陷城池处死不赦
　　○湖广保靖州军民宣慰司宣慰使彭显宗与其族人彭南木答等相讦奏既而俱以土俗讲和愿输米赎诬奏罪从之
　　○戊午敕谕广通王徽煠阳宗王徽焟曰得镇南王徽煣奏尔等擅入父宫强开内外库取去金银罗叚文卷并承奉内使家财等情先因尔兄弟纷争已特推恩宽处曾几何时复蹈前非今差御史同锦衣卫官从公究问除尔各王府宫眷使婢外其余干问校尉人等宜悉照名送审轻者问遣重者械京尔等能悉还所得府中财物文卷朝廷矜尔等改过之速必有以处之如仍执迷捏词饰非忿争不已有伤曾叔祖怀抱尔等不孝之罪其何能赎  祖宗大法曷可得免古人云祸福无不自己求之者又云祸福无门惟人所召尔等其深省之仍复书镇南王勉其念同气之亲尽善处之道
　　○升提督辽东军务右都御史王翱为左都御史总兵官右都督曹义为左都督左右参将都指挥使胡源刘端俱为都督佥事守备都督同知焦礼施聚俱为右都督右副都御史李纯为左副都御史提督总兵参将职务如故仍赐赦褒之以擒捕达贼功也
　　○复除湖广左布政使萧宽于贵州布政司升工部郎中赵简为左参政户部署员外郎王昇为左参议南京刑部署郎中李良为按察司佥事俱贵州
○羽林前卫带俸署都指挥佥事王勇年老乞以其子玉代职  上命玉为指挥使仍令勇把总操练勇士
　○命金吾左卫带俸都指挥佥事王玉于福建都司沿海备倭
　　○命四川重庆卫石砫宣抚司故同知陈绍纲子宽袭职
　　○东城兵马指挥范质坐事被枷司礼监内使邵智聪擅令校尉嘱守枷卒俾少宽质事觉命斩智聪勿再覆
　　○忠义前卫带俸都指挥佥事李全卒命赐祭
　　○己未升按察司副使王瑄为湖广按察使佥事陈璇为浙江按察使副使茅惟扬为四川按察使佥事陈颢为狭西按察使吏部郎中彭最为山东按察司副使
　　○哈密忠顺王倒瓦答失里遣使臣额鲁赤把失忽里等来朝贡马因奏母疾乞赐药疗治  上命太医院如所求与之
　　○罕东卫都指挥班麻思结等遣指挥脱脱等来朝奏事并四川鸟思藏麦思奔等番僧剌麻倚什藏等来朝贡方物赐宴并赐纻丝袭衣彩叚表里等物
　　○庚申命崇信伯费钊刑部右侍郎薛希琏镇守福建新宁伯谭璟大理寺右少卿张骥镇守浙江
　　○革密云后卫儒学从镇守密云署都指挥佥事王通等奏请也
　　○夜昏刻金星犯井宿
　　○壬戌命故金吾右卫指挥同知展台弟福全任旺子刚济阳卫指挥佥事刘贵子真羽林左卫指挥佥事程譓子曰□永旗手卫指挥佥事解全子忠俱袭职
　　○敕总督军务兵部尚书靖远伯王骥等前敕尔等回兵驻操湖广今闻苗贼攻劫不已逼近贵州城池尔等缉探如贼不靖即总督参将郭瑛张善等调湖广贵州官军土民兵壮剿杀尔其以身率之用副朕怀
　　○给居庸关等驿马七十六匹
　　○瓦剌鞑子不花福余卫达子加住卜俱来归奏愿居京自效赐纻丝袭衣钞布靴袜柴米等物命不花居南京隶锦衣卫加住卜居广宁隶辽东总兵官处操备
　　○癸亥敕广东署都指挥佥事王清协同安乡伯张安守备廉雷高肇从安奏请也
　　○免山东济南东昌二府水灾田地秋粮一十八万七千一百七十余石马草三十七万七千九百三十余束
　　○直隶和州奏本州有姥镇河上通麻澧二湖下接牛屯大河长约七十余里广八丈深丈余又有张家沟连铜城闸通大江长减姥镇之半而深广如之灌溉降福等七十余圩及南京沈阳等卫屯田皆赖其利近年姥镇河岸坍决张家沟闸倾圮致令水皆淤塞旱不能藉其利雨或至伤民田请督附境民夫通其淤塞修其坍决倾圮仍于姥镇丰山觜叶公渡各建一闸视水盈缩而启闭之以防旱涝  上可其请仍命相度其宜为之
　　○甲子设四川马湖府平夷长官司僧正司置僧正一员
　　○四川盐井卫千户卜阿佐马湖府沐川长官司副长官夷瓒湖广施州卫散毛宣抚司土官舍人谭光爵贵州普安州营长者纳狭西平凉府开城县民杨晟来朝贡马及方物赐钞币有差
　　○乙丑命广西庆远府知府杨禧复任升正三品俸禧九年任满当代属县民告保禧宽而有为吏民畏服乞留复任巡按监察御史覆实以闻故有是命
　　○命监察御史李俊等十三员各带监生同内使闸办浙江福建银场
　　○敕甘肃总兵官宁远伯任礼参赞军务右副都御史马昂等曰得尔等奏及沙州寓居罕东卫都指挥佥事班麻思结奏备称近被哈密抢杀人畜乞朝廷遣官追理彼不能安分累与哈密结怨今被劫掠本难与理但念远夷数千里遣人来诉情有可悯又哈密忠顺王累诱瓦剌之人来抢近边夷人若寘不问恐小人效尤引寇生患今敕尔等选通夷情头目赍敕谕忠顺王等追取所抢给远庶来诉者知所感激谲诈者有所忌惮且哈密近年常与北虏往来尔等所遣务在得当不许轻忽生事或彼中有北虏事情就密以闻尔等其钦承之
　　○总兵官左都督刘聚等师行南平顺昌瓯宁县生擒邓茂七余党伪都御史等官罗以宁等二十九人及其从三十三人斩首无筭招抚三县人民复业者五千六百九十七户二万三千六百六十八口  上命兵部驰文聚等如福建平靖即回处州捕贼毋延缓误事仍移文尚书金濂通查官军民壮首从功次以待升赏毋徇情妄报
　　○丙寅命金吾右卫带俸都指挥佥事孙斌镇守居庸关
