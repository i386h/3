<!-- { "loadSidebar": true } -->
　　○赐御马监太监周喜昌平县地十一顷有奇
　　○敕谕代府灵丘王逊烇曰昨者所司奏王遣长子仕＜土臱＞赴京问安朝廷初未之信已而果至及仪宾张惠赍三本奏欲迁居并进马保官一举而兼数事不知以何为重察王之意实欲迁居保官徒以问安为名耳岂专敬朝廷之心哉且王引  祖训世子代朝之例固是然今亲王朝觐必先奏闻俟敕符至日方得启行今乃任情率意如此非保令名之计也张惠并教授不能谏止洎始给驿官吏俱令法司逮问仕＜土臱＞揆之礼法亦难轻恕第念亲亲即勒之还王其自陈以赎厥愆仍致书鲁肃诸王知之
　　○升山西布政司右参议周颙为鸿胪寺卿支俸不视事以其子景尚公主也
　　○怀宁侯孙镗奏顷赖天威将反贼曹吉祥等剿灭  皇上不以臣为无功进爵为侯又升臣子軏百户弘千户臣年逾七十精神昏昧不堪任用乞辞侯爵免掌府事许臣闲住以终余年并革去軏弘职免费廪禄  上曰朝廷任用老成卿宜勉效忠勤所辞俱不允
　　明英宗睿皇帝实录卷之三百三十一终
明英宗睿皇帝实录卷之三百三十二
　　天顺五年九月戊戌朔升后军都督府带俸都督佥事艾义为都督同知
　　○己亥赏锦衣等卫官校军舍银有差以擒戮曹钦贼徒及守护禁城功也
　　○给蓟州永平山海等处马三千匹
　　○庚子五军三千营官军赴教场操练出德胜门争道相践踏死者二十八人  上切责总兵官会昌侯孙继宗等
　　○夜有流星大如杯色青白有光烛地出危宿东南行至北落师门化苍白云长丈余屈曲南行
　　○壬寅交城王府平晋县主薨王为请葬地命山西布政司给无粮地十亩若所给系军民徵粮之地随拨空地以补其额
　　○浙江按察司按察使王镗亲丧服阕至部以老疾乞致仕从之
　　○兵部奏本年六月二十日达贼二千余骑入狭西西宁卫境劫掠镇守左监丞陈善都指挥汪清不能备御乞正其罪  上曰善等且不问俾其杀贼赎罪
　　○癸卯锦衣卫副千户王瑄等冒诛反贼曹钦功升正千户等官事觉法司奏拟赎徒还原职  上命更降一级调外卫
　　○夜有二流星一大如椀色青白起毕宿东行至参宿三小星随之一大如鸡弹色赤有光起紫微东藩内行丈余发光大如杯光明烛地东南至天苑尾迹炸散五小星随之
　　○甲辰升工部主事杨曰□永为直隶淮安府知府
　　○狭西行都司都指挥使王鉴等奏  万寿圣节  千秋令节在迩例进表笺称贺缘达贼拥众寇边过塞道路不能前进  上命已之
　　○乙巳擢进士白凤徐茂监生张敩张海吴璘朱暟祝祥为监察御史以理刑考称故也
　　○升山东按察司佥事李琮为本司副使山东道监察御史滕佐为山西副使工科给事中孙昱为山西布政司右参议
　　○兵部奏镇守大同太监王春奏报近获降虏言脱脱卜花王子领兵万余将往石头城袭杀孛来乞敕沿边总兵等官严兵为备从之
　　○丙午重阳节赐文武百官宴
　　○福建都指挥钱辂奏都指挥刘宽永宁卫指挥干殷诸不法事时辂家属寓永宁殷陡轹之辂不胜忿即卫署执殷棰辱因诬以罪缚之欲赴京中途为有司所格不果殷令家人上且诬辂缚巳时闭城门二日禁人出入有反叛谋□上遣少监失剌帖木儿等执辂并逮其家属俱至京下多官廷鞫无验第坐赃论绞会赦当原奏入时宽及殷不法事尚未覆  上命姑系辂于狱仍下镇守巡按三司等官从公覆奏处之
　　○修山东沿海卫城二十三处从永康侯徐安奏请也
　　○五军右哨把总都指挥谷曰□永中军把总都指挥陶鉴以卫  车驾出祀郊外不下马步从俱坐赎杖还职
　　○戊申夜有流星大如鸡弹色青白起参宿行杖余发光大如杯东南行至弧矢二小星随之
　　○辛亥命驸马都尉石璟掌宗人府印
　　○给宣府等驿马一百三十九匹
　　○壬子命右军都督府都督佥事刘纪掌中军都督府事
　　○巡按河南监察御史奏开封南阳河南怀庆卫辉汝宁彰德七府宣武河南睢阳三卫六月以来骤雨弥旬河水泛溢漂流民居渰没榖豆粮草子粒无徵  上命户部覆实以闻
　　○夜大雷雨
　　○癸丑加广宁侯刘安太子少傅以曹钦反时安被伤故也
　　○弗提等卫野人女直都督察安奴等并乌思藏等处剌麻番僧野失坚粲等来朝贡马及方物赐宴并金织袭衣彩叚绢钞有差
　　○诏两广官舍军民吏典于廉高庆远三府纳米官舍军民纳一百五十石授正七品一百四十石从七品一百三十石正八品一百二十石从八品一百一十石正九品一百石从九品以散官授之吏两考满纳一百石者赴部免办事考试就拨在京补三考纳一百五十石者本布政司拨补三考赴部免考试冠带办事听选从巡抚两广右佥都御史叶盛奏请也
　　○乙卯升河南布政司左参政姚龙为福建左布政使浙江按察司副使沈义为浙江左布政使复除广东按察司佥事金恺于云南按察司
　　○巡按直隶监察御史袁恺奏苏州府崇明嘉定昆山县松江府上海县七月中暴风骤雨海潮冲溢漂没民居仓廪无算人溺死者一万二千五百三十余口  上命户部审勘赈恤之
　　○丙辰命惠安伯张琮平乡伯陈政印记太仆寺马骡驹
　　○丁巳命达官都督佥事米朵朵来仍旧管束保定诸卫达军
　　○夜月犯井宿东北第二星
　　○戊午升刑部主事毛吉为广东按察司佥事云南道监察御史丁慈为河南按察司佥事
　　○兵部言近得副总兵冯宗奏本年八月十四日达贼犯永昌卫地方都指挥刘刚等追至塔儿□□□变□与之接战擒获男妇三十二口牛羊一千四百余头又奏凉州境外了见虏骑常有万数出没不常恐惟边患乞敕总兵及参赞军务等官并狭西甘凉庄浪兰县延绥宁夏等处边将会议区画整饬官军固守城池约会邻境互相策应从之
　　○夜有流星大如杯色青白光烛地起文昌西北冲入钩陈尾迹后散
　　○庚申升辽东三万卫千户刘敬为南京锦衣卫指挥佥事敬都指挥佥事门达亲也景泰间任锦衣卫指挥同知天顺元年升指挥使寻升都指挥佥事仍管卫事未几以故纵反贼罪降山东东昌卫指挥使又以妄报功次事降千户至是上章自陈乞恩故有是命初景泰时达革见任赖敬援得理卫事及敬得罪摈而复用达有力焉
　　○四川重庆等卫石砫宣抚司等处遣把事马琰并广西太平府全茗州土官知州许望遣官族许伯崇等来朝贡马赐钞弊有差
　　○冠带闲住右布政使王亮建言用兵方略事下兵部议言其迂阔难行且有希求复用意命亮仍旧闲住
　　○晋恭王妃谢氏侄雯奏言仪宾曹详交结太监曹吉祥非议朝政又时邀署都指挥于瑢至其家谋论且言瑢系已故忠国公石亨余党事下都察院以雯言无显迹诚伪难辩奏请遣官执详瑢及雯并鞫其实从之
　　○辛酉调工部主事左明善陈善于户部李述于刑部明善等俱以添注分委督匠至是事竣回京故有是命
　　○升忽鲁爱卫指挥使兀革苏温河卫指挥使八真奴俱为都指挥佥事朵林山卫指挥同知乞的格为指挥使弗提卫指挥佥事答出为指挥同知
　　○命故考郎兀卫指挥同知薛列河子斡果罗弗提卫指挥佥事忽里罕赤子歹赤哈剌不塔子答速哈忽鲁爱卫指挥佥事孛速子得塞俱袭职
　　○壬戌安南国陪臣丁兰奏生有封死有祭此  圣朝柔远人之盛典也比者国王黎浚为庶兄琮所弑乃遣逆党程棱妄以溺死奏盖欲援礼经之不吊以售其奸  朝廷不逆其诈委曲俯从盖以夷而略之也今事既得白则吊祭礼不可无而臣等至京已四阅月  朝廷吊祭之使尚未之遣敢輙冒闻于是遣行人往谕祭之
　　○巳时地震有声起自西南方至东南方止
　　○癸亥升浙江道监察御史陈勖为山东按察司佥事南京刑科给事中刘伦正为浙江按察司佥事
　　○命山东德州卫指挥佥事王曰□永于锦衣卫管镇抚司事
　　○燕山右卫指挥佥事北斗奴自陈老疾命其子得才代之
　　○给重庆公主并驸马都尉周景岁禄□  石米麦兼支
　　○释河南按察使王概初弘农卫指挥李斌谋杀千户陈安罪当斩故忠国公石亨因概考满至京令概归嘱巡按御史邢宥得释斌不坐事寻露而概已丁忧去任徵还下镇抚司狱论当杖会赦故释之令终丧
　　○有为反贼曹钦行货子外者法司以不通反谋第论杖引诏例奏免  上特命发戍辽东且戒法司今后论反贼连染罪毋得奏引诏例
　　○甲子户部奏直隶徐州卫儧运官军遇水冲舟漂流粮米不能补纳请候次年将本卫该运京仓米内存一万四千四百九十石于通州上纳省脚米一千四百四十九石仍纳通州以补漂流之数从之
　　○是月直隶扬州淮安庐州真定河间广平山东登州济南青州等府并山东济宁东昌鳌山成山莱州等卫东平宁津等守御千户所各奏六月中暴雨应天府直隶镇江凤阳滁州等府州并南京锦衣等卫中都留守司凤阳中等卫各奏六七月亢旱伤稼粮草无徵  上俱命户部勘实以闻
　　明英宗睿皇帝实录卷之三百三十二
明英宗睿皇帝实录卷之三百三十三
　　天顺五年冬十月丁卯朔钦天监进天顺六年大统历  上御奉天殿受之给赐亲王及文武群臣颁行天下故事颁历在十一月朔今以其日早日蚀免朝故移于是日
　　○庚午升弗思木卫指挥使木答兀呕罕河卫指挥使奴塔俱为都指挥佥事希滩河卫指挥同知阿都弗提卫指挥同知歹都住鲁俱为指挥使古贲河卫指挥佥事斡的为指挥同知
　　○命故苏温河卫指挥同知武令哈子阿失塔乞塔河卫指挥佥事劄里哈子赤兀哥可木河卫指挥佥事秃鲁哈子牙秃哈你里哈子阿哈住牙剌吉子赛哈朵林山卫指挥佥事脱脱不花子马哈俱袭职
　　○辛未命南京兵部署郎中事主事孙辉实授郎中
　　○参赞军务左副都御史王竑言臣闻兵法曰凡战者以正合以奇胜曩者逆虏孛来犯边朝廷用安远侯柳溥充总兵官统大军趋凉州以待敌所谓正兵也又命武平伯陈友充游击将军往来截杀岂非奇兵乎友等用是出虏不意劫其老营斩获无算至今虏闻游兵辄怀畏避此用奇取胜之明验也今此虏复来入寇虽与讲和终非久计乞照前日用兵事宜令副总兵冯宗统领京营并河南山东等处官军为正兵从兰县大路径进复分兵一二万人以参将一员充游击将军统之仍命文臣一员监督各给旗牌从宜调度分为两翼各路而进如和好已成按兵堤备不然则与甘凉等处总兵密相紏合或断其前或截其后或冲其腹心劫其老营使彼腹背受敌首尾难救如此则虏酋可擒丑类可殄而边民得以息肩矣事下兵部尚书马昂等议竑意在分兵行事以专成功但恐我军并则有余分则不足万一分路进兵为贼觇知虚实乘机邀截而我师前后不属彼此失援其为误事庸可胜言况总兵冯宗内官张温侍郎白圭等所见不必皆同不无龃龉乞行宗等会议以闻从之
