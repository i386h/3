<!-- { "loadSidebar": true } -->
○辛酉旌表孝子方观节妇刘氏等七人观湖广靖州卫军父丧疟墓旌其门曰孝行刘氏河南汲县民靳大妻朱氏直隶河间县学生黄直妻张氏山东临清县民杨暠妻赵氏山西阳曲县民张贵妻胡氏直隶上海县民宗海妻俱以弱龄丧夫纺绩以为家业奉翁姑抚孤幼守节踰数十余年确然不变皆旌其门曰贞节侯氏广东归善县人广西平南县学训导郭观妻山贼攻劫平南侯氏时年二十六被掳至大峡村速水埠自念行至贼巢必受其污辱坚坐于地驱之不肯前大骂贼曰吾宁死于此决不从汝去也贼怒挥刀斫死之旌其门曰贞烈
○壬戌  命天同署都指挥同知潘兴守备朔州  夜彗星见东北方在胄宿光芒长二丈尾指西南
　　○乙丑四川马湖府土官通事蔡茂罗虎湖广施南宣府司母乎岗长覃墨迪来朝贡马赐钞有差  命云南左布政使贾铨复任铨任满九戴当赴部云南等府军民赴镇守官处言铨谨厚宽慈得旬宣之体乞为奏留镇守官以闻故有是命  夜有流星大如杯行丈余光大如椀色赤有光烛地出天市东垣南行至牛宿二小星随之晓刻月犯金星
　　大明英宗睿皇帝实录卷二百六十五
大明英宗睿皇帝实录卷二百六十六
　　废帝郕戾王附录第八十四
　　景泰七年五月己巳朔  太上皇帝居南宫  蠲湖广沔阳安陆等卫并德安守御千户所去年被灾地亩子粒六千九百四石有奇  后军都督佥事昌英卒英回鹘人百户松忽儿之子永乐二年袭父职寻以父阵亡功升羽林前卫正千户送翰林院习译书十一年赐姓累使迤北和宁王阿鲁台忠勇王也先土干及亦方把里哈密诸处历升都指挥同知宣德十年随太监王贵等甘肃备边冒三岔河功升都指挥使为兵部侍郎柴车奏革之正统三年又以鱼海子等处擒贼功仍升都指挥使六年还京调锦衣卫带俸充通事及四夷馆教译书十四年升今职至是卒
　　○庚午户部奏黎城王府正平县主卒支过俸米当截日会算偿官命免偿
　　○辛未升福建布政司左参议赵为广东布政司右参政山西道监察御史吴端为贵州按察司副使专理屯田礼科右给事中陈谟为本科左给事中给事中江玭为右给事中工科给事中孙昱为本科左给事中徐廷章为右给事中俱以吏部推举也复除浙江道监察御史王越于山东道刑科给事中刘琏于户科给事中王汝霖于兵科俱以亲丧服阙也  新城王芝城妃李氏薨妃鲁山县主簿震之女景泰二年册封至是薨讣闻遣官致祭命有司营葬  户部奏应天府江浦县直隶镇江府丹徒县并南京旗手等卫各奏四月初蝗生请移文巡抚尚书等官督属捕痊仍行各处巡抚镇守巡按等官及山东山西河南狭西都布按三司顺天北直隶等府用心巡视但遇蝗虫生发随即扑灭以消民患从之  旧制云南各卫学军生岁贡考中俱送南监读书至是金齿等卫岁贡生员吴圯等三名奏乞依选贡例改送北监从之著为令  先是镇守湖广右都督陈友屡奏官军杀获苗贼乞赐赏赉而铜鼓卫都指挥佥事蔡昇奏友诈报战功朝廷疑之命兵部移文总督军务兵部尚书石璞廉察以间至是璞言友斩获苗贼不过三四十人而失陷官军一千四百员名以败为功罪状显著兵部请治友罪降职立功诏有姑免问仍令璞督友杀贼俟贼情宁息之日具闻处治  赐辽庶人豪土□＜显-页＞长子名曰思钠
　　○癸酉端阳节赐文武百官扇及宴  礼科给事中周监言近者各处乡试中式举人增广居多此等增广非无廪膳之缺可补盖因教官贪利无耻悉为钻刺贿赂者所夺而廪禄不得及于学有成效之人故也计今年乡试所取额数外仍有堪中文字宜令巡按御史与布按二司监试等官会同考官公同开拆增广堪中者就令补其已中试廪膳之缺如无廪膳中式令其代补岁贡之缺及有儒士堪中愿入学者准其入学如此庶可以消积弊清科贡礼部言若将考补廪膳就于乡试场内兼理诚恐不暇宜再行提调学校御史等官会同有司正官并教官考补从之  兵部奏广东新会斗同等处山寨杀贼有功官军宜依例升赏阵亡七人人升二级获功五次一百九人人升一级获功四次以下至一次一千二百八十四人并督军儹运御史等官给赏其镇守右少监阮能总督右都御史马昂总兵都督佥事翁信未蒙升赏乞定夺诏升能为左少监昂为左都御史信为都督同知余如所请  夜彗星光芒渐长丈余指西南又有流星大如鸡弹色赤尾迹有光出天仓行丈余发光如杯正北行至华盖星尾迹炸散一小星随之
　　○乙亥少保太子太傅户部尚书文渊阁大学士陈循等官进寰宇通志赐白金彩币有差  御制寰宇通志序文曰昔孟轲氏之意以谓天之高也星辰之远也苟求其已然之迹则其运有常虽千岁之久其日至之度可坐而致朕亦以谓地之大也山川之邈也苟求其已然之迹则其理有定虽万邦之广其事物之实可坐而得故古之人求博于其约求难于其易务简以尽烦务迩以尽远率由是也嗟乎深居九五而欲究古今兴替之悉自非大有所从事焉则虽役耳目于宵旰疲精神于编简安能得传且难尽烦且远于务求之顷哉是必如尧舜之志不遍物急先务乃可耳于戏禹贡不可尚矣周礼职方氏亦成周致治之书至于后世纪胜之类尤多然皆迷于偏方成于一手非详于古则略于今非失于简便则伤于浩繁不足以副可坐而得之意肄朕  皇曾祖考太宗文皇帝尝思广如神之智贻谋子孙以及天下后世遣使分行四方旁求故实之凡有关于舆者来录以进付诸编辑事方伊始而龙驭上宾因循至今而先至未毕则所以成夫继述之美者朕焉得而缓乎窃尝观之善其事者莫先于智智者所谓务其已然之迹也是故语上而不察日月星辰之丽乎天四时五行之成乎岁则徒见夫形而上者其何以参高明覆帱之功语下而不察百谷草木之丽乎土山川岳渎之别其区则徒见夫形而下者其何以赞博厚持载之功语人而不察圣愚贤否之殊其情可予可夺可亲可疎语物而不察洪纤高下之各其类可培可倾可载可覆以至语为天下而不察古今事物之异其域与时可兴可观可因可革可损可益可劝可惩而志其实其何以副  祖宗思尽财成之道辅相之宜以左右民之志于悠久哉此朕之于是编所为惓惓而不敢少缓也间与二三儒臣商之使或先后有一未备不足以全其美乃复遣人采足其继俾辑成编为卷凡百一十有九名曰寰宇通志藏之秘府而颁行于天下盖不独以广朕一己之知而使偏方下邑荒服远夷素无闻见之人咸得悉睹而遍知焉则知之尽仁之至庶几乎无间于远迩先后矣  免南京镇守等二十二卫所属去年被灾无徵屯粮六万四千四百二十三石有奇  移寺子谷营于三屯营从永平等处总兵官都督佥事宋胜奏请也
　　○丙子楚王季琡奏以崇阳王均镦受封欲令赴京谢恩复书止之  命故金山卫带俸署都指挥佥事侯端子寅袭为本卫指挥同知
　　○丁丑以纂修寰宇通志成命少保太子太傅户部尚书文渊阁大学士陈循兼华盖殿大学士少保太子太傅工部尚书东阁大学士高谷少保吏部尚书东阁大学士王文俱兼谨身殿大学士太子少师兼户部右侍郎翰林院学士萧镃为户部尚书太子少师学士如故兵部左侍郎翰林院学士左春坊大学士商辂兼太常寺卿升左春坊大学士兼侍读彭时右春坊大学士兼侍讲刘俨俱为太常寺少卿兼侍读侍讲学士兼左春坊左中允倪谦为左春坊大学士侍讲学士兼右春坊右中允吕原为右春坊大学士左春坊右谕德兼脩撰文林为左庶子司经局洗马兼修撰李绍司经局洗马兼侍讲刘定定之俱为右庶子俱兼侍讲右赞善兼检讨钱溥为左谕德兼编修右中允兼修撰柯潜为洗马仍兼脩撰左赞善兼编脩周洪谟修撰孙贤俱为侍讲编脩黄谏为左中允兼编脩左司直郎兼编修万安李泰俱为右中允仍兼编脩编脩陈鉴刘吉刘珝曹恩王献刘宣童缘俱为修撰检讨李本马昇江朝宗中书舍人兼正字赵昂庶吉士丘浚彭华牛纶尹直俱为编修耿裕何琮甯珍金绅黄甄夏时俱为给事中刘釪孟勋吴祯严洤陈政冯定王宽俱为监察御史  山西平阳府奏所属蒲解等州临晋等县今年春夏无雨麦苗枯稿税麦九万五千三百一十余石无徵命户部勘实蠲之  狭西布政司奏守备镇番卫都指挥苏得威令仓官籴粮官银折支官军口粮命巡按御史鞫之  撒马儿罕等地面使臣指挥马黑麻舍力班等请游在京诸寺及出阜城门外祭扫祖坟从之
　　○戊寅  敕谕内外文武大小衙门曰朕惟国家以民生为重君臣以政理为先政失其理民生何由而遂朕承  祖宗大统夙夜兢愓于兹然而水旱廿□杍臻军民多至失所上天乖戒有位全不究心固朕不德之招亦岂他无所自掌祭祀者或诚敬不修典军民者或抚绥无法铨选无进退之明刑罚失轻重之当或风宪委靡而不振或冤抑负苦而难伸或假公济私妄言利害或指无作有报复恩仇抑闻圣人不得已而用刑奈何刑官任好恶而弄法或避嫌害宁无累己以残人或黩货赇惟务顺非而枉是凡百灾异宁不由兹思过省躬岂徒在朕肆特敕谕尔等务共体兹至怀必敬以奉禋祀必仁以惠民兵必明以进贤退不肖必审以刑慝辨无辜必廉以守法奉公必正以扬清激浊必言无不实言必可行必毋举细事事无泛及苟有一违戾于此虽勋劳罪所不原务有以惬人心庶可以回天意敕至尔等如果仍前不改在内许六科给事中十三道御史在外许巡抚巡按按察司官明白指陈实迹开具奏闻黜罢不宥亦不许怀挟私仇妄言腌昧难明之事诬罔良善违者抵罪其勉之敬之  命故金吾右卫指挥使曹庆子宁金吾左卫指挥同知刘兴子通指挥佥事曹兴子勇梁栋子玉通州卫指挥使金亮子玉羽林前卫指挥同知童保子斌金吾前卫指挥佥事张荣子玉济州卫指挥佥事陈义子鼎羽林右卫指挥佥事吴斌子俊俱袭职  命提督守备永平署都指挥佥事罗政子纲代为永平卫指挥同知  舞阳王芝址奏府中缺人使用给赐内使唐贤等二名仍复书谕王善遇之  户部奏都督湖广军务兵部尚书石璞言湖广用兵馈运艰难近召商中盐日久无商上纳今常德处盐价甚高每盐一引可易米五六石每年得盐五万引于彼收则委官管领于五开等卫所堡分或作官军俸粮或给军食用或易粮备用可省馈运之劳实为利便今查两浙运司盐见在者多而松江嘉兴二分司俱近水次易于装载请移文南京多拨马快舡如数支领差官管押运送彼处交收一听璞随宜处置务俾粮饷充足官军得济从之  卯时日生晕己时鲜明至未时云遮
