<!-- { "loadSidebar": true } -->
　　○丙子文武百官合辞请于  皇太后曰  圣驾北狩  皇太子幼冲国势危殆人心汹涌古云国有长君社稷之福请定大计以奠  宗社＜锍-釒＞入  皇太后批答云卿等奏国家大计合允所请其命  郕王即  皇帝位礼部具仪择日以闻群臣奉  皇太后旨告郕王王惊曰卿等何为有此议我有何才何德敢当此请退让再三群臣固请王厉声曰  皇太子在卿等敢乱法邪群臣止不敢言已而复请曰  皇太后有命殿下岂可固违兵部尚书于谦扬言曰臣等诚忧国家非为私计愿  殿下弘济艰难以安  宗社以慰人心言益恳切王始受命
　　○令翰林院修撰□辂彭时入文渊阁参预机务从学士陈循高谷举也时辞王不从
　　○令调户部尚书周忱于工部大理寺掌寺事都察院右都御史俞士悦理本院事升镇守大同户部右侍郎沈固为都察院右都御史仍督边储户部署郎中事主事沈翼兵部郎中吴宁俱为本部右侍郎以户部员外郎卢茂谢佑主事汪浒杨琚李秉署郎中事主事史仪黄琛署员外郎事
　　○都察院言本院收监犯人王振家属二百六十余口数内多有给配不应死者缺食将死乞以没官米每口日给一升养赡候发落日住支从之
　　○辰刻金星见于巳位在张宿
　　○是日虏众奉  车驾次八宝山
　　○丁丑令镇守大同广宁伯刘安仍充总兵官佩征西前将军印都督佥事郭登为都督同知充副总兵都督佥事方善张通充左右参将大同后卫指挥使姚贵为署都指挥佥事管行都司事都指挥佥事张淮为都指挥同知仍旧管事
　　○征南总兵官都督宫聚言苗贼滋蔓西至贵州龙里卫东至湖广沅州卫北至湖广武岗州南至四川播州地界夷众不下二十余万俱已叛逆围困贵州湖广所属地方臣所领官军不及二万累遇贼阻即行对敌以故不能急解平越之围罪当万死乞调京兵五千达军一千并南京云南原征麓川官军十万前来征剿仍命四川湖广添运粮储王令兵部会多官计议以闻
　　○令罢修南京山川坛殿宇历代帝王庙诸仓厂寺监器皿及北京马驹桥以修桥银千余两钞四十余万输库
　　○琉球国中山王尚思达遣使臣马权度等贡马及方物赐彩叚衣服冠带等物仍令马权度赍敕并钞罗纻丝归赐其国王及妃
　　大明英宗法天立道仁明诚敬昭文宪武至德广孝睿皇帝实录卷之一百八十一
　　大明英宗睿皇帝实录卷之一百八十一
　大明英宗睿皇帝实录卷之一百八十二
　　正统十四年九月戊寅朔  上在迤北
　　○令升礼科都给事中章瑾为礼部右侍郎兵部郎中项文曜为本部右侍郎刑部郎中李棠为本部右侍郎大理寺右评事李茂为本寺右寺丞俱以吏部推举也
　　○令升都指挥佥事张輗为都督佥事专领护驾将军
　　○提督居庸关兵部员外郎罗通言虏欲送  车驾回京恐其假此率众齐来虽居庸可守然永宁怀来独石马营俱已空虚大小关口三十六处可通人马者七处宜各添一千人守备可通人不可通马者二十九处各宜添一百人守备仍命大将一员将三万人分作十营于关口策应事下兵部议请付都指挥同知杨俊处置及量升通职仍旧提督从之升通为兵部郎中
　　○令召都指挥佥事孙镗赴京师
　　○令故列思麻万户府万户剌麻坚藏子完卜绰思吉坚粲袭为指挥佥事朵甘思宣慰使汪束藏卜子完卜绰思吉劄巴袭为指挥佥事
　　○令增给宁夏等处差操哨了等官军月粮一斗运直隶保定等府所属州县仓粮以给紫荆关守备官军
　　○巡抚大同宣府副都御史罗亨信劾守备赤城堡指挥郑谦徐福雕鹗堡指挥姚瑄先于七月内闻贼入境弃城挈家奔走以致怀来永宁等卫亦行仿傚乞正其罪以为边将不忠之戒从之
　　○鸿胪寺通事序班阮宗琦言臣系交阯人乞令兵部出榜招谕交阯归顺土官人等臣与之同编队伍操练标牌枪弩杀贼从之
　　○提督守备保定等处右佥都御史叚信劾紫荆关都指挥佥事左能弃关逃归致达贼开关脱去请治其罪令锦衣卫执鞫之
　　○己卯令番僧恭葛坚粲赏初朵儿只观卜星吉班卓领占朵儿只等俱为禅师帖纳星吉为都纲
　　○晓刻木星犯进贤星
　　○庚辰瓦剌也先遣使臣纳哈出等来奏事赐宴并彩币表里等物
　　○令升翰林院侍讲杜宁为南京礼部右侍郎侍读江渊为刑部右侍郎习嘉言为太常寺少卿大理寺左寺丞萧维祯为本寺左少卿修撰许彬为大理寺右少卿以户部尚书兼翰林院学士陈循荐举宁等俱有文学材能老成堪任也
　　○沈府临晋县主卒讣闻令遣官致祭有司营葬
　　○令工部于京城堞口俱置门扉缚沙栏木于城东西南三面垣上凡为门扉一万一千有余沙栏长五千一百余丈
　　○令山西今年起运大同宣府粮价银布暂于布政司官库贮之以边道梗塞也
　　○户部言永宁等卫隆庆等州军民惊疑越关散住昌平县虑其朋合生事请都察院右都御史陈镒严督抚安从之
　　○礼部言琉球国使臣蔡宁等朝贡至京欲以所赐绢匹等物往苏州府地方贸易沙罗纻丝回还服用从之
　　○巡按直隶监察御史钱青等言临清四闸为黄河水决上下船皆失利其南旧有撞圈湾河可浚之令船自此达卫河为便工部请下委官主事黄瓒等议行从之
　　○昏刻金星犯天江南第二星
　　○辛巳令守备居庸关地方都督佥事孙安往山西镇守
　　○令升锦衣卫指挥同知岳谦为都指挥佥事千户梁贵为指挥佥事人赐白金二十两纻丝四表里其随从官军人赐白金五两纻丝二表里以使瓦剌艰苦故也
　　○令给在京各营官军马五千匹
　　○通州等处抚民右都御史陈镒言直隶定边等卫北通边境今蒙调其军余及运粮官军赴京操备诚恐缺人守备乞存留为便  王令军余免调运粮官军调三分之二
　　○吏部听选知县蒋忠言二事一臣闻武王有天下首封比干之墓所以表忠义于既往励臣节于方来往者翰林侍讲刘球数言北虏强盛患在目前朝廷宜修武备以防之使用其言岂有今日之祸奈何反为奸臣阻忌竟死非命天下孰不冤之然其孤忠幽愤不得暴白于世诚为可悯乞加本官赠谥官爵以雪忠愤伸直气则人臣感激而临难死节必有其人矣一臣闻宋朝复相司马光而虏人相戒无开边衅盖元老之去留系国家之轻重今致仕副都御史吴讷学行醇正著书立言练达老成深识治体乞徵赴京置诸禁密以备顾问则人心慰悦悦而胡虏闻之亦有所畏矣事下该部集议而行
　　○壬午迤北瓦剌使臣纳哈出回  王致书达达可汗曰往者朝廷遣使通好可汗以保太平之福于悠久近者因下人之言彼此动兵大抵天道人心莫不好生恶杀好逸恶劳好治恶乱我与可汗当顺天道合人心和好如旧今因使臣到京加恩款侍赏赐升官遣回特致金百两银二百两托珠十托珍珠百颗织金九龙纻丝五匹织金蟒龙纻丝五匹织金胸背纻丝十匹浑织金花纻丝五匹素花纻丝二十匹并琵琶筝器等物令使臣赍领给付可汗亮之复令谕瓦剌太师也先词意与前略同并赍金一百两银二百两托珠十托珍珠百颗织金九龙纻丝五匹织金蟒龙纻丝五匹织金胸背纻丝十匹浑金花纻丝五匹素花纻丝二十匹并琵琶筝等物以答其意
　　○复遣都指挥岳谦等使瓦剌
　　○令山西太原右卫指挥使王正同知张瑛太原左卫指挥使宫端平阳卫指挥使张怀俱陆署都指挥佥事领军杀贼管事从山西左参政朱鉴等荐也
　　○令改拨原派开平永宁二处仓粮一千余石于密云县龙庆古北口仓上纳给山海关古北口等处缘边选操舍人月粮二斗五升
　　○靖远伯王骥言乞于湖广四川原运粮二十万石之外添一十万石并督今年税粮运贮湖广贵州各卫所以俟大军支用王令驰文与王一宁等设法儧运
　　○都察院右都御史俞士悦等言浙江福建湖广广东等处贼徒生发巡按御史调度军马供运粮饷事务惯熟人情周知河南山西山东等处即令召募士卒抚安军民亦系巡按御史在彼行事若差官代之始末不知宜令二年更代事平之日仍旧又各处巡按御史承行公事因惧利害多不完结候满脱身互相仿傚今后御史差出巡按所理公事务令完结方许更代如此则公事易完而刑狱不滞矣从之
　　○六科十三道劾僧录司右觉义龚然胜道禄司右玄义王道宏锦衣卫镇抚周铨匠人沈诚小旗张伯通俱赂指挥马顺引进出入王振家漏泄机密事情以致人皆畏惧请托盈门家道巨富及振从征又与振照管家财请寘诸法法司议罪俱应斩  王令宥死然胜道宏降为僧道铨降总旗诚伯通俱着役六科十三道复交章言宜正典刑籍没家产  王曰趋振门求进者不少若尽加穷究不可胜诛其姑置之
　　○大同总兵官广宁伯刘安下狱安自大同入朝言  上命已来报虏情且蒙升为侯文武大臣及六科十三道劾安擅离信地径赴阙庭素无智谋莫救邦家之难不由朝命自加侯爵之荣宜正典刑以为众戒  王令多官议安罪应斩令禁锢之
