<!-- { "loadSidebar": true } -->
　　○给延安绥德等处官军手把铳二千
　　○宥太医院院判钦谦罪初有匠者鬻药长安门外谦怒其非所属收杖之七十垂死其妻诉状  上责谦疗愈弗愈即偿死至是谦以愈闻宥之命鬻药者充太医院医士
　　○广西太平府养利州护印头目赵肆奏本州判官汪浩抚民有方乞令永远在任莅事庶州民终受其惠事下吏部以为难从其请  上曰治夷俗不可拘常例其从之
　　○癸巳书复宁河王美堛曰得奏欲往平阳祭祀先茔足见孝心第无旧例叔宜遣人往祭可也
　　○命故赤斤蒙古卫都督同知且旺失加子阿速为都督佥事屯河卫指挥使瓦纳哈子斡亦纳袭父原职
　　○赏弗朵秃河卫指挥省可兀者右等卫女直苦荣哥少里等彩叚表里以其在边效劳也
　　○肃府长史吴惇有罪下狭西按察司狱先是肃王奏缺内使供用访得河州等卫府军民陈宣等男玉等二十三人俱自幼伤残净身之人欲具财礼收入以给使令从之而惇擅增葛保庆等五人一概取用镇守狭西右副都御史陈镒以闻故鞫治之
　　○宥南京都察院右佥都御史张纯罪先时南京监察御史叶清奉敕捕盗于缘江已而升山西按察佥事去当奏遣代者纯恐往复日久巡捕缺人盗或窃发輙先遣监察御史姚福代之方以闻都察院劾纯违法请正其罪  上特宥之戒毋再犯
　　○山东掖县奏连年旱潦人民艰难乞将该徵户口食盐米折钞每米一石折钞一百贯事下户部覆奏从之
　　○甲午暹罗国王谷戎有替下遣使臣坤沙群等奉表朝贡赐宴并纻丝罗绢袭衣等物有差
　　○免直隶献县被灾粮二百七十余石草五千四十余束
　　○玄城卫指挥撒升哈脱脱木答鲁等奏臣等四十卫无识女直字者乞自后敕文之类第用达达字从之
　　○乙未敕谕礼部曰国家建学丕隆文教以图化理今太学新成朕将祗谒先师孔子劝励师生尔礼部其择日具礼仪以闻
　　○赐大同左参将都督佥事石亨等白金彩叚以征剿达贼功也○给府军前卫带刀官军指挥使徐鼎等马三十九疋
　　○左军都督佥事曹俭奏广东东莞县河泊所官罗通有文武才乞收置京师以备任使章下吏部尚书王直等覆奏通先为兵部郎中往甘肃整理边务以贪淫谪官今俭徇私妄举不宜从  上曰通既贪淫不可复用
　　○丙申升指挥佥事史鉴为狭西西安卫指挥同知鉴总兵官右都督昭之子  上念昭旧有劳绩故用其子
　　○给直隶山海等卫黄土岭等营官军马一千疋
　　○丁酉升守备独石永宁左参将都督同知杨洪为后军左都督内官韩政为都知监左少监右参将都指挥使朱谦为后军都督佥事赐洪等白金彩叚表里以克列苏等处截杀达贼功也
　　○宁夏参赞军务右佥都御史卢睿奏已将宁夏各卫所官舍余丁选拣精壮者编伍分操外今又奉敕再选未免重复  上曰既已选定宜善加抚恤遇警调用勿令管领头目生事扰害违者罪之
　　○戊戌太子太保成国公朱勇等奏同太监僧保率领军马于富峪川等处杀败达贼斩馘首级获到人畜军器等物  上敕勇等会合各路军马剿杀务要成功升赏不吝
　　○直隶苏州府奏本府属县俱被水灾乞将今年起运秋粮存留三十万石给贷饥民庶免饿殍流移  上命户部酌量以闻
　　○己亥广东潮州府民滨海者紏诱傍郡亡赖五十五人私下海通货爪哇国因而叛附爪哇者二十二人其余俱归复具舟将发知府王源获其四人以闻  上命巡按御史同按察司官并收未获者户长鞫状果有踪迹严锢之具奏处置
　　○庚子赐郕王祁钰钞一万贯
　　○辛丑安化王府内使陈福教王求草湖于庆王庆王与一湖福以其远教王不受令内使高安等径采草于庆王别湖安等又自侵其半庆王令其内使陈圭指挥刘璟遏采草者往来交构遂成间隙各以其状并诸不法事交奏事下巡按狭西监察御史按察司官收鞫福等狱成坐福安绞圭璟杖且劾其长史周弘教授胡侃辅导瘝职  上以福造间骨肉命械京处置安等即彼论遣弘侃姑不问仍以书谕庆王量与安化王湖近府者戒饬安化王谨礼法勿故戾国典既而安化王复自陈罪乞贳福  上重违亲亲之谊特释与之
　　○命修南京钦天监观星台从本监官奏请也
　　○巡按四川监察御史陈员韬奏守把松溪椒园等堡千户周鼎百户阮得王得镇抚张义不严守备致黑虎寨蛮人入境杀死旗军抢掳运夫其提调巡视指挥佥事侯能訾辅掌茂州事右参议陈敏掌叠溪千户所事都指挥佥事孙敬镇守都指挥佥事王杲高广等俱不用心堤备抚恤宜治罪  上曰王杲高广孙敬陈敏论罪难宥姑置之令其从实回奏周鼎阮得等俱取死罪招状杖八十复职再犯不赦
　　○壬寅赤斤蒙古卫指挥阿速等遣百户阿竹哥等狭西宁夏卫石佛寺番僧耳徒等来朝贡驼马赐彩叚等物有差
　　○敕兵部官今后贪暴害军官果有功复职就于立功卫所操备但逃及再犯必杀不宥
　　○升建州卫指挥使那可戴咬纳为都指挥佥事指挥同知撒里和尼赤为指挥使指挥佥事申谷木勒克土蛮秃儿困佛家奴忽失哈阿都赤为指挥同知正千户牙剌等五员为指挥佥事副千户速忽右成等五员为正千户授舍人孛罗等十八人为千户百户命指挥同知管秃子莽剌指挥佥事双火奴子金奴袭父原职俱从本卫都督同知凡察董山奏保也
　　○赐暹罗通事柰霭等八人冠带从礼部奏请也
　　○敕泰宁等卫都督佥事拙赤及大小头目人等曰尔等自前岁十月以来不体朝廷眷遇大恩纵容部属屡犯边方朝廷累敕尔等令擒首贼并所掠人畜解京尔等曲蔽恶人饰词妄奏或云被杀亲属报复旧怨或称远方部落不能管束阳遵朝命心实诡谲遣使来朝者未回纵贼犯边者叠至去年十月又侵延安边境边将俱奏尔等怙罪日深请调大军剿绝朕念天地好生之心不忍大肆杀戮姑止进兵尔等宜痛加警省改过迁善仍遵前敕擒获首贼及所掠人畜解京严禁部属毋再犯边境若尔等仍前作恶朕必命骁勇将臣大调精锐官军分路剿杀穷追沙漠捣尔巢穴非惟使尔父母妻孥不保凡山川草木亦皆不得宁息此时虽欲改悔万无一及矣尔等其深省之
　○增置松江府蔡庙港胡家港二堡摘金山卫屯田官军六百人分守以备倭寇从知府赵豫等奏请也
　　○癸卯命钦天监监副高礼掌南京钦天监事时监正彭得清保选五官保章正王景宏堪任监副左右又有比之者  上察其私故不升景宏而以命礼
　　○升平凉卫土官指挥使哈剌苦出为都指挥佥事领军于洮岷等卫更番操备从总兵官宁远伯任礼等推举也
　　○赏辽东三万卫军史重兴绢袭衣以其在虏中脱回也
　　○户部右侍郎焦宏奏山海卫路通辽东系紧要关口多积钱粮远近可以接济宜将迁安镇损坏仓廒拨夫匠修完并与山海卫仓官攒掌管收受今后山东等处折粮布官为应付脚力运赴永平山海输纳江西等处折粮银到京岁拨一万两输山海四万两输辽东差官运去交与总兵等官同收令各官提督如直籴买粮料准折官军俸粮岁终具数奏报事下户部覆奏从之
　　○户部奏甘肃沿边官员俸给宜如例五品以上二分本色八分折钞六品以下三分本色七分折钞每石增折钞二十五贯其本色就于本处仓关支折色以司府州县官库钞差官运至各卫给散官下舍人等耕种地亩仍旧每顷纳粮十石上仓从之
　　○天文生陈伯武私言观星台券门下车马往来震动风水今  圣驾将幸国子监若得过台一视依南京移置殿前为便校尉得其语以闻命枷之台下以戒妄言者
　　○丙午命湖广右参议杨复致仕以复子誉选为江下王府仪宾也
　　○设云南禄丰县医学置训科一员从本县奏请也
　　○总督云南军务兵部尚书靖远伯王骥总兵官定西侯蒋贵都督沐昂奏臣等统领大军会合木邦等夷兵前逼缅甸追取贼首思任发累战皆捷缅人用大金楼船载贼首送至江上因而觇视官军虚实粮饷有无却乃复用别船载回臣等切思缅人虽与木邦讲议送贼缘彼以甥舅相亲地方相近木邦利缅人之盐利缅人资木邦之水利修睦邻好相为唇齿且其二处平昔为思任发父子侵害力不能支今缅人既得思任发实欲官军东剿思机发以麓川地方与木邦西剿贼子招散以孟养戛里地方与缅甸才肯擒送思任发若二贼子未剿祸根犹在恐其复讎终不肯送臣等因此直捣贼巢杀败贼众焚其船栅擒思机发妻孥家属并头目从贼九十余人象十一只惟思任发思机发未获然其亲族离散衣食不给地方悉属他人不投沟壑而亡必遭执缚而献是皆  圣明神武之所致也谨以捷闻  上命有功官军照例升赏其余事待王骥蒋贵等回定夺
　　○丁未擢进士李茂为大理寺右评事
　　○改设狭西都司宁夏卫僧会司为僧纲司置都纲副都纲各一员以番僧耳布奏僧徒数多也
　　○兴安伯徐亨等奏同都督蒋信等率师于土河北川杀败贼寇  上敕亨等仍会兵剿灭务要成功
　　○安乡伯张安右军右都督程忠卒  上辍视朝一日遣官谕祭命有司营葬
　　○戊申广西总兵官定远侯柳溥等奏桂林等府荔浦等县贼首韦贵等紏合贼徒累次劫掠乡村杀死人民烧毁房屋  上命溥及都布按三司巡按御史等官设法抚谕如果冥顽不化酌量事情具奏定夺
　　○赐平遥王火□吉煟子名长曰幼土□量次曰幼埮
　　○命戎地面正使沙力免力为正千户副使舍黑马黑麻为副千户哈密地面正使狭西丁为正千户察力失地面使臣满剌火者领真地面使臣赛夫丁土鲁番城使臣孛罗帖木儿俱为正千户
　　○庚戌琉球国中山王尚忠遣使臣梁求保奉表来朝贡马及方物赐宴并纻丝袭衣彩币有差
　　○宁夏总兵官都督同知黄真等奏臣等奉敕追剿黄河滩等处潜住达贼缘黄河滩西抵宁夏东包延安延袤千余里未可轻动宜候十月初会合延绥官军刻期出境庶能成功从之○增置延安卫安边营守备军从巡抚狭西右都御史王文奏请也
　　○上命自三月初一日为始于左顺门晚朝
　　大明英宗法天立道仁明诚敬昭文宪武至德广孝睿皇帝实录卷之一百十三
明英宗睿皇帝实录卷之一百十四
