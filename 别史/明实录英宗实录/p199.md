<!-- { "loadSidebar": true } -->
　　○己卯重阳节赐文武群臣宴
　　○脩顺天府学及宋丞相文天祥祠
　　○庚辰狭西巩昌卫土官都指挥汪寿岷州卫僧纲司剌麻喃节劄石等广西太平府茗盈等州县土官舍人李懋宁等云南晋宁州土僧广缘等贡马赐彩币等物有差
　　○辛巳镇守狭西右都御史陈镒言狭西连岁旱饥民多逋亡公勤有司无几惟韩城县知县李简郿县知县石琰皆善抚字吏民怀慕今简以九年秩满琰闻亲丧去职所属耆民各诉保留又米脂县地险民诈见缺知县访得先任安定县县丞柴林尝经考满为民保留复任才堪县正今在原藉守制乞敕吏部将简照例升俸复任琰夺情视事林起复补升米脂县缺庶几官得其人民安其业  上谓吏部臣曰古者大臣自择其属今镒所举属职必素稔其能宜悉从之
　　○狭西鄜州奏今夏大雨河水泛涨决本州城垣一隅败官民庐舍欲先脩理城垣而被患之余工力不堪乞分命属县协助从之
　　○直隶徽州府祁门县民胡泽荣妻金氏一产三男给米钞如例
　　○壬午书谕靖江王佐敬曰曩因王奏奉国将军佐敏违礼犯分等情已敕佐敏具实回话今得彼奏云因请授二子名分亲欲启王王怀旧嫌不容入见亦不为奏达又同各将军率二子赴府谢过王复不纳止令纪善宣旨谕责彼情不能通故欲来京陈诉别无他情观彼乃固僻不通之人因王拒绝之甚衷情不平欲求开释余皆服过已敕令回府改过自新务尽逊悌之礼王亦宜体念同气至亲曲加容忍消释嫌怨和睦相处彼必回其邪心感恩自愧书曰至諴感神而况人乎诗曰兄及弟矣式相好矣无相犹矣王克念之庶全亲亲之义亦见王之令德如或不遵朕言彼此交构屡饬屡犯则  祖宗大法具在朕不敢以偏私废公此时虽悔皆无及矣佐敏所请二子名分今名其长曰相穆次曰相＜禾资＞俱封镇国中尉冠服禄米悉命该部施行凡王府中合行之事王宜如例处置务从爱厚切不可念彼微过有违大礼王其亮之复敕佐敏曰得奏已悉尔情然将军与靖江王同气至亲宜相和睦况长幼之序尊卑之等名分截然不容陵慢各王府郡王将军凡有一应合奏请之事悉启亲王为之奏达已有定例尔常恃恩玩法轻慢兄王或于时节不赴朝见或因小事輙出忿言又尝结聚无赖赌博非为王令长史禁约尔复不甘欲为尔子成婚并求请名分不亲启王第令长史等官代启且曰若复不行定须搅扰使不得安此何等语朕观此情盖由尔固僻傲狠不能纳善故王拒绝之深尔尚不悔己过构词不已仰稽  祖训于法难容但以亲亲屈为宽贷已遣书谕王推念同气惇崇友爱和睦相处尔宜深悔前愆率德改行遏绝傲心勉尽逊悌之礼致敬于王凡有合行之事尔亲诣府启请王必然体骨肉之情消释旧怨庶保富贵于长久若复怙终不悛屡饬屡犯则是尔不遵朝命不有亲王  祖宗宪典法律昭然必明正尔罪此时虽悔不能及矣尔其深省之
　　○升赤斤蒙古卫指挥佥事把丹为指挥同知
　　○癸未擢进士林廷举王允徐行童存德周鉴全智姚恭申祐张洪宋瑮李宾吴中罗箎柴文显何琛周瑜齐让黄绶陆厚曾蒙简常茂崔玙邵进为监察御史先是右都御史王文言御史缺员数多旧以知县教官选授多有不称今请于各衙门办事进士内从公考选照缺除授事下吏部至是吏部以考得廷举等堪任＜锍-釒＞名以闻故有是命
　　○给辽东官军马二百匹有奇
　　○甲申命发湖广布政司并各府州县官库赃罚钱帛给清浪等卫官军准折色钞时湖广鱼盐课钞俱送京库连年缺钞支给军士湖广都司具以闻故有是命
　　○兵部奏辽东总兵官都督同知曹义言海西肥河等卫女直都督剌塔宁哈答别里格遣其徒咬束等来报欲于今秋率众往福余等卫报复私讎已聚兵辰州戎狄多诈或是假此为名窥伺边境乞行沿边将帅严兵为备从之
　　○设四川雅州道正司置官降印记从判官李彬请也
　　○乙酉巡按直隶监察御史尹礼言山海至密云一带关口数多地势隔远虽有总兵参将等官镇守然止坐屯一隅缓急猝难应援乞敕参将宗胜自九月为始率领官军往来提督大喜峰口等关其寺子峪至猪头圈营责付总兵官孙杰就近巡督庶边防有守不误事机从之
　　○丙戌巡抚直隶刑部右侍郎薛希琏奏凤阳等府人民原养孳牧官种马牛岁久多有死亡今岁歉民饥而管马官吏追徵如尝乞暂停以俟丰年事下兵部请如所奏仍移文南北直隶凡有灾伤州县俱停徵从之
　　○丁亥巡抚山东大理寺右寺丞张骥言各府州县抚民官率委吏胥四出招抚所至百计扰害臣恐因而激变已尝移文禁止及计所在人民逃徙数多复业数少如山东民逃在河南并直隶者亦有巡抚等官随处安置取勘附籍而外境民逃来山东住坐者臣见督同各属安置审勘已有次第若复听抚民官似前骚扰民无宁居乞敕该部将抚民左参议黎琏补本司缺提督所属抚谕附籍逃户其济南等府抚民通判等官俱各取回别用如此官不旷职民得聊生事下吏部户部议当如所请从之
　　○兵部右侍郎虞祥卒祥苏州府昆山县人由举人历官金华训导上虞教谕皆以能教名宣德间选升礼科给事中时庆寿寺僧觉贵创毗卢阁高出数十尺祥以寺近皇城非宜抗＜锍-釒＞论其罪  宣宗怒命毁阁下觉贵于狱正统改元升通政司左参议敷奏详明八年进户部右侍郎寻转兵部命巡抚畿内民瘼所至刬除贪酷存问疾苦人用以宁既还以疾卒于官遣官祭葬
　　○戊子升江西都指挥佥事冯镇署都指挥同知事仍旧督军漕运
　　○己丑命南京吏部左侍郎魏骥复任时骥两考至京以年踰七十乞致仕  上以骥精力未衰仍令视事庚寅升兵部右侍郎邝野为本部尚书时野九年秩满故有是命
　　○兵部奏旧例卫所马匹每三年一次造册赴京比较今辽东甘肃湖广等处卫所亏欠马骡并驹一千九百余匹乞逮治原委官吏  上命姑置之第罚俸两月责令回任追理
　　○广东都司奏雷州卫及海康等十二守御千户所皆以大雨水泛浸决城垣官舍仓廒军民之家甚多  上命被灾人户如例存恤城垣冲坏者先修之
　　○夜南方有星大如鸡弹行二丈余色赤有光南行至游气没
　　○辛卯升礼科给事中章瑾为本科都给事中以给事中刘纲等会奏保留也
　　○诏以浙江等处折粮银十一万两运赴甘肃宁夏延绥籴补边粮
　　○吏部左侍郎李敩卒敩字居学顺天府涿州人永乐初诏开北京国子监敩以郡庠生被选时  仁宗以皇太子居守北京发策以奉圣德安民生为问敩以敬对擢居第一锡衣一袭钞四十锭命为监生首久之授京卫经历升礼部主事屡扈  驾巡幸及北征十五年迁祠祭员外郎奉使狭西还奏关中旱甚诏如所言赈之又明年升江西左参议寻改四川洪熙初入朝奏除四川岁买茶课宣德五年奏请松潘边饷宜从近地转输以便民得许著为令秩满迁右参政正统初升右布政使＜锍-釒＞言军食盐待民运不便宜从军自请给从之及奏罢岁造水战鞍等军器丁母忧家居又奏成都各处抽分物货局及盐井岁久淡竭宜定减课额皆从之夺情复任六年以大臣举迁吏部左侍郎至是疽发于首朝廷遣医往视及卒俞有司谕祭为治坟葬敩刚直勤慎在蜀十余年不以家随政绩著闻蜀人称之及居吏部人望有不足云
　　○壬辰分遣监察御史李琮等九人清理江西等处军伍俱赐敕谕之
　　○升郎中马谨为湖广右布政使王礼为贵州左参政郭循为广东右参政张让为江西右参政宋钦为湖广右参议秦岳为山西右参议员外郎徐弼为河南右参议佥事许资为河南副使监察御史张忠为山西副使江玉林为广西佥事经历乐昹为浙江佥事寺正熊炼为浙江佥事提调学校推官张春为狭西左参议侯复于湖广谨等俱以吏部会官推举及亲丧服阕也
　　○命故南京羽林前卫指挥使郑铭子永祥孝陵卫指挥使□广子珍羽林前卫指挥同知孙仲得侄爱刘荣子英金吾前卫指挥使刘谦子顺燕山右卫指挥佥事曹彬子贵大兴左卫指挥佥事杨真侄英俱袭职府军右卫指挥使吴浩子敬金吾右卫指挥同知李敬子海金吾后卫指挥同知陈林子刚金吾左卫指挥佥事杨善子玉俱代职
　　○瓦剌来朝正使皮儿马哈麻副使完者帖木儿等至大同遣敕谕之曰尔瓦剌敬顺  天道尊事朝廷遣尔等远来朝贡缘途跋涉劳勤朕深嘉念今遣官并敕大同等处如例馆待往年差来使臣有搅扰官府打伤军民者尔宜严切禁约务要安分守法不许生事扰人庶副朕眷待之意
　　○癸巳升山东济宁左卫指挥使狄瓛为署都指挥佥事代都指挥佥事李悰提督运粮以悰久病故也
　　○户部左侍郎李暹卒暹字宾旸狭西长安人洪武间领乡荐入太学永乐初擢北京行部户曹主事调行在户部坐累左迁清河监副  太宗皇帝欲通西南诸夷诏择使以往暹以姿貌丰伟言辞辩正与选奉使五往返能宣布恩命夷人效顺升户部郎中寻命督理京储正统初秩满升右通政再升通政使母丧起复仍理京储迁户部左侍郎  上闻狭西边储屯种多废弛命暹往整饬之濒行遘疾卒遣官谕祭营葬暹有吏材历官余四十年刚果勤敏为人所称
　　○甲午遣驸马都尉王谊为正使给事中刘纲为副使持节册东城兵马副指挥刘鉴女为秦府临潼王公铭妃
　　○给辽东宣府大同甘肃宁夏等处碗口炮各一百个
　　○以晋宪王长女和顺郡主配赵琮命琮为仪宾给诰命冠服
　　○命亦力把里使臣捏者舌为副千户失哈里赛夫丁为百户牙忽哈只为所镇抚授哈密使臣马哈麻迭里必失哈的百户俱以其往来朝贡能效劳勤也
　　○夜月犯轩辕南第五星
　　○乙未升山西太原右卫指挥同知朱忠署本都司都指挥佥事事燕山前卫指挥使孙凯山东济南卫指挥使陈聚直隶六安卫指挥使陈德武功右卫指挥使李整山东威海卫指挥使魏忠俱署都指挥佥事燕山左卫指挥佥事王振署指挥同知浙江杭州卫指挥同知吴玉署指挥使以内外文武大臣推举其明于武略弓马熟闲成国公朱勇等试验得中故也凯等俱在京管操惟魏忠原卫管事寻因其自请命于山东都司管事
　　○给居庸关等驿马一百四十匹
　　○守备威州都指挥佥事赵雄为按察司奏其赃污  上命巡按御史执治之
　　○直隶真定府知府张玉奏深冀等州南宫等县野蚕成蠒百姓取以缫丝有至十余斤者斯系  圣德格天生此奇端以资民用理宜称贺  上命礼部议之
　　○丙申增定边等卫中盐纳马则例每上马一匹盐一百二十引中马一匹盐一百引先是户部定上马一百引中马八十引盐□以道路险远中纳者少总兵官都督黄真以为言故增之○丁酉命户部右侍郎张睿同内官阮忠等巡视提督在京及通州直抵临清徐州淮安仓粮并在京象马牛羊房屋仓场粮草
　　○四川行都司越嶲卫卬布长官司土官领阿寿遣把事李阿得盐井卫番僧迷羊卜广东肇庆府阳春县猺首黄政新兴县抚猺猺首张志高狭西甘州剌麻卓吉舍念等来朝贡马及方物赐彩币等物有差
