<!-- { "loadSidebar": true } -->
　　○己丑以三殿二宫成赐太监阮安僧保各金五十两银一百两纻丝八表里钞一万贯都督同知沈清升修武伯食禄一千石子孙世袭少保工部尚书吴中升少师尚书如故各赐纻丝五表里钞五千贯太仆寺少卿冯春杨青俱升工部左侍郎各赐纻丝二表里钞二千贯所正工作人等各赏绢钞有○升宽河卫带俸都指挥佥事刘端府军前卫带俸署都指挥佥事宗胜武成后卫带俸署都指挥佥事刘聚燕山右卫带俸署都指挥佥事董兴俱为都指挥同知行在金吾右卫指挥使郭懋为都指挥佥事行在羽林前卫指挥同知姜文燕山前卫指挥同知邵能各为本卫指挥使行在羽林前卫指挥佥事管旺府军前卫指挥佥事蒋善济阳卫指挥佥事陈贵各为本卫指挥同知以监修宫殿功成故也
　　○大同总兵官武进伯朱冕奏达贼声息切近边境臣今与太监郭敬等领马队并神铳官军四千八百余名马六千匹于本月二十二日出境往龙门伯颜山等处哨探截杀
　　○免延安绥德官军所负马三百七匹以兵部言其因哨备骑伤致死例宜免追故也
　　○宥守备庄浪都指挥魏荣西宁卫都指挥陈斌指挥袁通罪荣等交通贿赂互为不法为巡按监察御史孙毓等举奏  上命法司记其罪俾效力守边再犯不宥
　　○山东按察司副使王裕言山东密迩京畿今年旱蝗水涝相仍人民缺食逃窜者多虑其易于惑动啸聚为非其害不小乞敕廷臣会议凡被灾伤之处如例豁除税粮一切科徵悉皆停免委布政司按察司堂上官一员专于府州县巡视抚安人民务令得所有司贪残者擒治以罪遇有盗贼啸聚即发兵剿捕则朝廷恩威兼济而民获安矣  上命行在户部移文委参政洪预佥事萧启专一抚安接济府州县官有不才者即与究治务使民不失所○庚寅福余等卫指挥咬纳等辞归命赍敕及彩币表里赐福余卫都指挥同知安出都指挥猛古乃男帖木儿都指挥申帖干男指挥佥事阿兀歹都指挥佥事歹都头目乃儿卜花
　　○先是  上以畿内府州县田亩灾伤人民饥窘分遣廷臣巡抚核实至是具报被灾田地凡二万二千六百余顷  上命悉蠲其税
　　○山西平阳府解州知州吴惠奏河东狭西都转运盐使司古有东西二池东池盐场即今安邑县路村西池盐场即今解州东关二州十县盐户各就利便分办盐课前元至正十四年始将西场移于路村至今两场并为一处凡遇盐花生结盐户运负薪米俱至路村甚为不便且盐池周回百里当伏暑时盐花遍池生结今日般尽明日复生较之煮水为盐十倍省力而西池地高水浅盐尤易结胜于东池今反弃为无用之地此诚可惜乞立东场于路村西场仍立于本州东关民之办纳东西各从其便  上命行在户部移文所司及巡按御史核实果便于民从之  山东济南府利津县奏本县六月淫水渰没田亩人民领养官马俱乏草料恐致瘦损县仓收有折粮黑豆七千余石存积年远乞量借与民候秋成抵斗还官从之
　　○辛卯泰宁卫都指挥火脱赤遣  挥完赤不花来朝贡马贺  万寿圣节赐宴并赐彩币等物
　　○封楚府江夏王孟炬嫡长女为蒲圻县主配贺诚嫡次女为辰溪县主配杨誉命诚誉为仪宾锡之诰命冠服鞍马仪从
　　○米惜儿等地面使臣赛亦得阿力辞命赍敕及彩币赐其王速鲁檀阿失剌福怯失迷儿地面王速鲁檀宰奴里阿必丁哈烈地面阿剌兀倒剌把都儿马儿绰地面头目迭力迷失沙合里舍土鲁番地面头目巴剌麻儿答失里怜真地面头目薛烈答鲁花
　　○江西抚州府民许金声徐让三河南固始县民姜溥陈瑄仪封县民许信狭西凤翔府民周镛山西太原府民薄贵山东东昌府民王良直隶淮安府民沈彦礼扬州等府民雷信杨熙杰常彦斌毕文贵谢旺张简宿州卫军张义徽州府民程有度真定府民刘云各出稻麦千石有奇佐官赈济赐玺书旌劳复其家
　　○壬辰  上将以明日御奉天殿视朝遂居于乾清坤宁宫遣官祭告  天地  宗庙社稷山川诸神
　　○升行在通政司右参议朱孔易为顺天府府丞仍于内府书办
　　○癸巳故重庆卫指挥使周礼子琥告袭父职兵部言其父杀蛮贼有功应升一级乃以琥为都指挥佥事掌原卫事
　　○宥行在户部尚书刘中敷右侍郎吴玺陈瑺等罪中敷等枷示既久  上谕群臣曰中敷等情固难恕第念旧臣曲法贷之如再不悛处死不宥
　　大明英宗法天立道仁明诚敬昭文宪武至德广孝睿皇帝实录卷之八十四
　　明英宗睿皇帝实录卷之八十四终
　明英宗睿皇帝实录卷之八十五
