<!-- { "loadSidebar": true } -->
　　○壬戌改狭西秦州卫前所仓隶秦州岷州卫军民所仓文县军民所仓俱隶阶州
　　大明英宗法天立道仁明诚敬昭文宪武至德广孝睿皇帝实录卷之八十三
　　明英宗睿皇帝实录卷之八十三
　明英宗睿皇帝实录卷之八十四
　　正统六年冬十月甲子朔享  太庙
　　○下元节遣官祭  长陵  献陵  景陵
　　○遣中官祭司井之神
　　○米昔儿地面使臣马速兀把都儿奏守天方地面王遣其男赛亦得阿力同使臣赛亦得哈三带奇异方物进贡至哈剌地面被贼杀死赛亦得哈三伤赛亦得阿力右手劫其贡物衣服行李  上命礼部兵部审实明白计议以闻
　　○乙丑命狭西行都司都指挥佥事王敬充右参将镇守甘肃
　　○敕大同总兵官武进伯朱冕等曰边方守备得人为要尔等于都指挥指挥中推访有谋略勇敢能抚军士并领队出战奋力当前者三二人具实奏来以凭擢用切勿徇私及苟且应命如千百户镇抚中有智勇出众者亦听奏举钦哉无忽
　　○丙寅命岁给梁王瞻垍妃魏氏并二女本色禄米一千五百石时王初薨有司以为请故命给之
　　○江西临江府新喻县奏本县抛荒官田二百四十四顷六十四亩今虽耕种成熟而粮额颇重乞每粮一石折阔布一疋以便民  上谓行在户部臣曰田以粮重故荒今若不轻其赋民将畏难而复荒矣其从之
　　○丁卯贵州金筑安抚司安抚金镛遣头目王瑄及木瓜大华麻向大龙番卢山五长官司遣头目阿春等来朝贡马赐彩币钞绢等物有差
　　○戊辰命江西抚州府知府王昇复任升从三品俸昇九年任满当迁部民三千余人言其政尚宽简吏民悦服乞留之巡按御史以闻故有是命○设山东鳌山卫儒学置教授一员训导二员从本卫指挥使石刚奏请也
　　○割贵州思州府新溪等十一寨隶黎平府赤溪湳洞长官司以其地里相近易于统属从行在户部奏请也
　　○己巳命江西吉安府知府陈本深复任升正三品俸本深为政平易庭无滞讼民深德之九年任满当诣京所部九县耆民数千人保留巡按御史以闻故有是命
　　○庚午命哈密卫故指挥佥事兀麻儿子发鲁袭职
　　○辛未宥福建左参议金敬罪敬所生母改适人卒敬去职守制既而疑非制具状以闻为法司所劾  上曰敬为亲故过于厚宥之
　　○壬申福余卫都指挥安出等遣指挥咬纳等朵颜卫头目乃儿不花遣完者帖木儿等俱来朝贡马贺  万寿圣节赐宴并彩币等物有差○直隶砀山县奏本县儒学文庙滨水地湿木朽墙颓随修輙坏学东有地高爽可以徒置从之
　　○癸酉总督云南军务兵部尚书兼大理寺卿王骥奏云南按察司佥事徐观大理府知府贾铨楚雄府知府冯郁率其圹悍之民以饷军旅馈运有方刍粟不乏乞量升擢以示褒嘉事下吏部尚书郭琎等言宜如所请升之  上曰观等诚有劳效候麓川平日超擢未晚且征南将士俱未赏不宜先升馈运之官惟功成事集而后叙功班赏则人孰不悦服朕非有吝也盖思此耳卿等以为何如琎等顿首谢不及
　　○山西大同府知府栾瑄奏瓦剌使臣朝贡道经大同递年宴劳供馈所需米麦牛羊诸物俱系山西行都司并本府给官钱市用自正统四年以后米麦于大有仓支给牛羊诸物于山西粮货内折取分送本府与卫收贮然牛羊有瘦损者卫常勒民养肥然后肯收今岁使臣至者二千四百人在府约六十余日通费羊五千有奇他勿称是臣恐折粮储物远不能至况折粮牛羊餧养之费过于买者民素贫难缘此益困乞但令军民应用准作子粒税粮  上不从命巡抚少卿于谦仍催督各府折粮牛羊诸物中分与山西行都司及大同府军民有力之家收养敢有推托违误者治罪不宥
　　○镇守蓟州等处总兵官都督同知王彧遣人报鞑贼在境外去关百余里遂敕彧及宣府独石大同延安绥德等处总兵镇守官严切哨备
　　○行在礼部右侍郎王士嘉以老疾乞致仕从之
　　○甲戌设云南大理卫下关永平沙木河样备上样备下五堡以大理等卫官军守之从户部左侍郎徐晞言也
　　○乙亥行在礼部言米昔儿等处地面极远今初来朝贡未有赐例先是撒马儿罕地面初来贡时赐例过厚今宜视其例少损之赐王速鲁檀阿失剌福彩币十表里纱罗各三疋白氁丝布白将乐布各五疋洗白布二十疋王妻彩币视王减十之六纱罗减三之一白氁丝布白将乐布各减五之二洗白布减其半使臣一如撒马儿罕使臣例黑楼地面旧时朝贡止赐其使今宜视米昔儿例又损之赐其头目阿剌兀倒剌把都儿彩币纱罗诸布一如米昔儿王妻例使臣视旧少损之赐彩币六表里印花绢四疋折钞绢五疋其余地面到京使臣并存留甘州打剌罕舍人人等俱各如其例赐  上从之米昔儿即蜜思儿黑楼即哈烈番语转而然也
　　○顺天府蓟州军民奏正统五年以来负欠孳牧骑操马匹已因灾沴许待次年秋后偿官不意今秋苖稼又为蝗蝻所害乞待明年秋后通行买补免致拘迫逃窜从之
　　○丙子赐榆社王钟铉第四弟名曰钟鋐
　　○致书代世孙仕壥曰今得曾叔祖代王奏前世子宝册冕服失火烧毁不存朕念曾叔祖年高为子孙者但当承顺其意故已悉寘不问叔尤宜体朕斯意于此亦不必计也特报知之
　　○封楚府通城王孟灿第三女为慈利县主命武昌县学教谕章琦子锐为仪宾配之锡以诰命冠服诸物
　　○总督云南军务兵部尚书兼大理寺卿王骥等奏叛寇思任发据守要害修筑栅寨江北细甸昔剌等处系贼左臂尤恐乘虚窃发侵犯金齿阻截粮道合将大军分为二路东路委右参将冉保从细甸直取孟定会木邦车里夷兵夹攻臣同总兵官蒋贵等由中路至腾冲与保会合俾贼腹背受敌  上从之敕骥等协力务在成功骥又奏安宁州之安宁驿远州治而僻居小路飞报军情输运边饷恐劳人误事请徙之于州便  上曰云南近事干戈军民艰辛甚矣改作能不劳力伤财乎姑俟贼平民安之日可也
　　○丁丑行在户部员外郎高信言设仓贮粮所以为边备洪武永乐间各处仓皆甚固近年所贮粮或放支尽或转输他处其空仓多损敝所司不即修葺至有折毁侵欺者臣尝使过河西务密云县等处见有仓摧颓已甚更俟数年应为荆棘之场后欲贮粮必至新作岂不劳民伤财乞敕该部移文天下诸司及所属府卫凡新旧仓俱造册录其间架数目在官一有损坏随即修理庶粮无他虞民无废力事行在工部议请如信言其空仓原非贮粮者宜毁之以备修建毋以不急劳民从之
　　○枷行在户部尚书刘中敷侍郎吴玺陈瑺中敷等虑京城草束不足请以御用牛马分牧民间  上以其奏示言官言官交章劾中敷等变乱成＜矢见＞遂下狱廷议应斩命枷示长安门外
　　○戊寅晋府灵丘王逊烇奏幼随父晋定王居平阳府后随长兄晋王居太原府今兄薨与侄榆社王同居不便欲仍回平阳祭扫定王坟随二兄交城王居住  上复书从其请命工部行平阳府卫选空闲房屋堪处者以闻
　　○命行在户部左侍郎王佐理本部事佐先差巡视通州一带仓储至是以尚书刘中敷等坐事故有是命
　　○巡按山西监察御史李彬等奏山西平阳府踰夏不雨榖豆稿死民用艰食已发官粟七万二百五十余石赈济之其所负税粮乞暂停徵  上命行在户部遣人覆视以闻
　　○协赞延绥军务狭西按察司副使陈斌奏延安绥德寨堡虽多而相去远设若有警都督佥事王祯所领官军止可截杀一处乞将原调西安左等卫及各寨官军旗舍余丁五百名与臣随操巡哨若遇贼寇臣与祯分投督兵剿杀  上曰斌只依原敕赞理军务若遇巡边拨军防护回日仍前操练
　　○己卯朝鲜国王李祹遣陪臣高得宗等奉表贺  万寿圣节贡方物赐宴并赐织金袭衣靴袜彩币表里绢布有差
　　○庚辰行在刑部尚书魏源等奏兵部武选司郎中龚永吉主事逯端雷潜不能关防致吏多诈取人财俱宜究治  上命姑贷之
　　○辛巳宁河王美堛岁给禄米一千石王以食指众多奏乞如宁化王初封例禄米全支本色二千石  上曰边境供亿方殷皆出民力不可重困王之禄米宜如旧
　　○行在户部员外郎高佑奏四川重庆府巴县及播州宣慰使司每岁定拨税粮一万余石运赴贵州供给军士路远艰难乞将应拨粮米折收银布运去给军为便又贵州思南府土民接连湖广镇远等卫屯军相参居住屯田旧无丈量文册致土民得以昬占乞敕风宪官一员躬亲□□犬亩逐一丈量明白其数于官庶使田无欺隐边卫有储又贵州云南二都司并各卫所军职官员不思保障军民科歛土官土民财物以致逼迫非为乞加禁约事下行在户部议悉从之
　　○直隶徐州丰县被灾饥民九百四十二户有司发官粮一千七百七石赈济之
　　○癸未命预备狭西边储时廷臣建议狭西甘肃宁夏延绥三处虽有粮草恐遇调军马支用浩大卒难措置宜令总兵镇守并三司官勘实各边粮数于正统七年税粮内增赴兰县环县延安等处交纳仍于附近有粮处所及时儧运赴边及令山东明年夏税折布十万疋河南折十万疋直隶苏州等府今岁秋粮折银五万两俱运赴狭西布政司收贮以备籴粮接济从之
　　○先是南京江岸累决已命工部侍郎吴政等修筑政等言水深未便工力请于农隙时＜锍-釒＞江中沙洲以杀水势然后用工至是复以兴役请  上命守备丰城侯李贤太监刘宁同政提督仍戒其务恤军民毋容侵扰
　　○夜有流星大如杯色青白有光出弧失东南行至游气后二小星随之
　　○甲申迤北瓦剌等处脱脱不花王遣使臣都督阿都赤等贡马二千五百三十七匹貂鼠银鼠等皮二万一千二百个赐宴并金织袭衣等物
　　○镇守狭西都督同知郑铭奏西安左等三卫急缺备边军器乞于京库关支命以甲八百枪四百盔刀各千余弓三百箭九千遣官往给之
　　○乙酉宣谕内官内使曰今大内宫殿门庑一切新成尔等凡供事出入务要遵守礼法谨慎爱护不许磨擦点涴敢有违者许该管之人指实陈奏治罪不宥既而宣谕六尚等女官宫人亦如之
　　○调吏部右侍郎赵新于礼部
　　○行在锦衣卫都指挥佥事陈友言都指挥康能等蒙遣使瓦剌至金山地面被贼劫去马二百余匹访知是福余卫人  上敕谕本卫都指挥同知安出令擒贼与马送京处治之　　○丙戌行在工部奏宫殿新成奉旨造九龙九凤膳卓等器臣等奏准令工部及江西饶州府料造今屡遣官催理皆未完请治其官吏怠慢罪  上曰姑恕之仍促使完不完不宥
　　○广西浔州卫指挥同知马瑄奏本卫衙门原系守御千户所地势洼下庭宇窄狭不堪理理事卫之左有废仓隙地臣等请捐俸督军余徙置之  上可其奏而械其科扰
　　○晓刻月犯灵台上星
　　○戊子宁夏军人吴斌自虏中脱归命充勇士给赐如例
