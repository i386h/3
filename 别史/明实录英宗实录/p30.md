<!-- { "loadSidebar": true } -->
　　○命四川成都府灌县蚕崖关巡检司巡检杨节复任是关当番夷往来之冲节盘诘禁捕勤慎有方九年任满当调羌民奏乞复任故有是命
　　○己丑阳和等卫府军民汤斌等三人自阿鲁台部下来归贡驼马赐房屋钞币等物安插居住
　　○给宣府等卫下屯军士三百余人耕牛人二只从巡抚佥都御史李仪奏请也
　　○公侯伯及行在五府六部议巡抚侍郎于谦所奏外卫赴京操备官军分为三班事谓在京选操官军已十万余遇警足用今国家岁费钱谷动以数百万计皆仰给于江南军民连岁转输不得休息请以附京卫所官军仍令操备其河南等都司及南直隶卫所悉免调庶外卫足兵粮饷不费而漕运之困亦可少舒上以京师居重驭轻之地不准所议姑仍其旧
　　○宁夏总兵官都督同知史昭奏边卫武职犯罪纳米赎还职军人不调卫用是奸顽之徒故犯纳米延缓岁月以避操遣乞自今官定年限守了边关俟满复职军调边卫庶有所警  上命所司议于是定例官犯罪纳米者死罪限一月流徒二十日杖笞十日不能完发边卫守了死罪五年流四年徒五等杖一年笞半年有功者就令还职无功者限满还职军人倚法为奸怙终故犯者徒流迁徙俱杖一百调极边守了
　　○爪哇国使臣高乃生奏蒙国王差贡方物原船被风漂去臣愿自备物料乞命所司给人匠修船以回本国从之
　　○起复山东左布政使刘中敷视事以巡按监察御史孙纯言本司缺官理事故也
　　○庚寅行在光禄寺奏供给使臣缺少猪肉乞于山东有司支银买用  上以减省之诏方下而复扰民可乎命以牛羊肉代之
　　○命故清平侯王友庶孙鉴袭羽林前卫指挥佥事永乐间友坐逗遛下锦衣卫狱子顺授羽林前卫指挥佥事宣德间友故至是其妾乞以鉴袭爵  上以友在先朝既坐死论故有是命
　　○辛卯安南国权署国事黎麟遣陪臣陶公僎等来朝进表文方物赐彩币等物
　　○建州卫都指挥李满住遣男古纳哈等朝贡并送还东宁等卫逃移人四十八口复业  上嘉其效诚赐彩叚纻丝袭衣靴帽有差
　　○镇守陕西都督同知郑铭言陕西边饷浩大缺官督理乞免为事官罗汝敬赴京议事其右布政使王敏左参议郭坚副使金濂佥事傅吉三年考满乞免赴部给由从之
　　○参赞甘肃军务兵部左侍郎柴车奏都指挥佥事后能冒杀寇功升都指挥同知受赐白金及金织衣首实伏罪蒙  圣恩宥之不与追削固优待之意然不足以为戒乞革其爵赐以彰国家赏罚之公从之
　　○壬辰爪哇国使臣财富八致满荣自陈初姓洪名茂仔福建龙溪县民取鱼为业被番倭虏去脱走于爪哇改今名遣进方物来京愿乞复业  上命有司给脚力口粮送还本家
　　○癸巳遣古里苏门答剌锡兰山柯枝天方加异勒阿丹忽鲁谟斯祖法儿甘巴里真腊十一国使臣葛卜满都鲁牙等同爪哇使臣郭信等回国敕爪哇国王杨惟西沙曰王自我  先朝修职弗怠朕今即位王复遣使朝贡诚意具悉宣德时有古里及真腊等十一国各遣使朝贡未回今王使回特赐海船与各使同还王其加意抚恤分遣还各国庶副朕怀远之心仍命葛卜满都鲁牙等十一使赍敕谕其王
　　○选北京行太仆寺牡驹三千匹牧于御马监
　　大明英宗法天立道仁明诚敬昭文宪武至德广孝睿皇帝实录卷之十九
明英宗睿皇帝实录卷之二十
　　正统元年秋七月甲午朔享  太庙
　　○遣中官祭司门之神
　　○赐鲁世子泰堪金宝凡封亲王世子例赐以金册金宝宣德二年册命泰堪时宝未赐至是始赐之
　　○升行在左军都督同知蒋贵为右都督以征番寇功也
　　○敕甘肃副总兵左都督任礼等曰比闻达贼又紏沙州贼来寇肃州尔等徒拥精兵在甘州何为且甘肃相去五百里不早为备及贼已退方出兵追剿其何有济沙州达子归附已久乃与同恶此必为奸人所诱宜密察以闻贼既获利其贪无厌今秋及冬或御或剿宜悉条奏朕当择其所长以安边境并敕参赞军务兵部左侍郎柴车整饬兵备右佥都御史曹翼曰顷者都督同知赵安等出兵往肃州追剿达贼尔二人乃安坐甘州不与偕往继自今宜勤劳边事多方筹画尤宜抚恤官军俾尽力杀贼务除边患用副委任
　　○贵州妖贼卓马等攻各番长官司夺其印官军击败之斩首数百级生擒二十余人
　　○乙未命行在工部左侍郎李庸修狼窝口等处堤先是大雨浃旬水溢浑河狼窝口及卢沟桥小屯厂西湖东芭口高梁等闸堤岸皆决命庸治之至是庸奏请工匠千五百人役夫二万人  上从所请且谕之曰此皆要害汝其尽心理之必完必固毋徒劳民
　　○丙申改武成左卫为献陵卫武成右卫为景陵卫以守护  陵寝
　　○升河南怀庆府武陟县知县何翕为本府通判仍理县事以县民保其在任守法奉公有惠爱于民故也
　　○少保兼户部尚书黄福奏龙江盐仓检校批验所秤子库子自国初迨今子孙世役为毙百端宜令应天府别佥岁一更替从之
　　○丁酉  仁孝文皇后忌辰遣官祭  长陵
　　○行在户部奏内府天财库钞匠有连逮者例发他所工役以致钞匠不敷请敕法司自今犯流罪而下者俱的决发本库罚工为便从之
　　○己亥狭西等处缺知府八员以员外郎吴崖翟溥福监察御史李辂评事钱敏府同知郭晟知州李湘知县邹良方佐八人俱为知府以补其缺从行在吏部会官举也
　　○宥行在羽林前卫都指挥佥事李英罪英守备蓟州役占卖放官军事觉下法司鞫罪当绞总兵官王彧具英所部保章以闻  上特令运砖复职速往备边
　　○日生背气色青赤生半晕色赤黄
　　○庚子靖江王府辅国将军赞俨母王夫人田氏卒遣中官谕祭命所司以二品礼葬之
　　○广西总兵官右都督山云奏容县守御千户龚政等纵贼劫杀官民请治其罪诏宥死戴罪捕贼
　　○夜月犯房宿光芒相接
　　○辛丑给甘肃官军盔甲弓箭刀狐帽胖袄鞋计二十余万赐潼关卫新调官军银五千两
　　○直隶苏州卫奏本卫军士原辟屯田一十四顷比因他役未及耕种而常熟县民人据之以为己有请仍给军屯种为便事下行在户部覆奏以为军既他役不当复给以田请仍令民佃而租税如屯田例徵收从之
　　○浙江黄岩县民张永暹妻马氏一产三男命有司给赏如例
　　○癸卯升户部主事李泽朱振俱为本部郎中复服阕户部员外郎周添富主事王存智朱庸俱仍旧任
　　○顺天真定等府山东济南府河南开封府广东潮州府各奏淫雨连绵河堤冲决伤害稼穑辽东广宁等卫直隶高邮州山西平定州山东兖州府各奏蝗蝻生发扑之未绝  上命行在户部遣官覆视以闻
　　○修永宁卫隆庆州等处城垣
　　○甲辰修  长陵  献陵  景陵垣墙桥道
　　○命襄王瞻墡自长沙迁居襄阳先是襄王奏长沙卑湿愿移亢爽地  上命有司于襄阳度地为建王府至是有司以工备来告  上书与襄王令择日起行迁移仍敕湖广三司量遣人船护送毋有稽缓
　　○乙巳赐甘肃征进官军银及衣鞋等物有差
　　○丙午夜有流星大如杯色赤有光出牛宿西南行至游气后一小星随之
　　○丁未升直隶河间府知府姜涛为顺天府府尹从行在吏部会官举也
　　○日生背气色青赤
　　○戊申中元节遣官祭  长陵  献陵  景陵
　　○靖江王府辅国将军赞偕母王夫人赵氏卒遣中官谕祭命所司以二品礼葬之
　　○行在刑部致仕尚书赵羾卒羾字云翰山西夏县人徙于祥符由太学生洪武庚午授兵部职方主事命核天下兵马诸路屯戍补其缺而增其所宜置具图以进  太祖皇帝以其能升武库员外郎寻升浙江右参政时海寇出没劫掠以计捕之境内获安  太宗皇帝嗣位命使交阯郤其金宝之馈使还升刑部右侍郎寻转工部再转礼部未几升本部尚书赐宴华盖殿彻御筵馔羞以遗其母戊午敕诣北京卜  仁孝皇后山陵壬辰督开创隆庆保安永宁诸州县抚安新集之民丁酉改兵部尚书明年丁内艰起复专理塞外兵政壬寅北征羾给馈饷不绝  仁宗皇帝嗣位改刑部尚书宣德庚戌以疾致仕至是卒遣官谕祭命有司治丧葬羾在襁褓母抱避寇林莽间卒遇虎置于地虎熟视而去闻者异之及长英伟多才善属文喜歌咏历事  五朝多所裨益虽贵位列卿自奉如寒素云
　　○夜月生晕色苍白
　　○己酉考郎兀等卫女直兀儿帖木等忽鲁罕等卫女直指挥忽申捌等四川建昌卫土官指挥安均贵州新添卫小平伐长官司广东宁远县土官巡检陈瑛俱遣人来朝贡马及方物赐宴并赐彩币等物有差
　　○运河耍儿渡决行在工部奏请令副总兵都督佥事武兴发漕运军士及近河军卫有司发丁夫并力修筑  上以漕卒不可重劳特敕太监沐敬安远侯柳溥尚书李友直别为从宜区处
　　○庚戌顺天府推官徐郁言四事一国朝尊崇圣贤宠及来裔或荫封爵或复征徭甚盛典也惟宋袭封衍圣公孔端友扈从南渡今其子孙流寓衢州与民一体服役他如宋儒周敦颐程颢程颐司马光朱熹子孙亦皆杂为编户乞令所在有司访求其后蠲其徭役择其俊秀而教养之祠墓倾圮官为修葺庶君子德泽悠久而不替一建立义仓本以济民然一县止一二所民居星散赈给之际追乎拘集动淹旬月不免饿莩乞令所在有司增设社仓仍取宋儒朱熹之法参酌时宜定为规画以时歛散庶荒岁有备而无患一户口食盐令市民输钞乡民纳米非旧制也而贪官毫吏徵敛不经小民愈加困乏乞敕该部悉遵旧制一概收钞庶人民免于穷迫而钞法亦流通矣一法司及各衙门送供明及工满等项人来本府有云给引照回者有云送发程递者其递解之人索财物夺衣食甚至妇女被其奸占身体被其棰楚幸而至家不胜其苦宜令各司除有罪应鞫者程递外余皆给引仍行有司严禁解人庶还家者得免凌虐而获安全  上以所言甚切命所司速行之
　　○辛亥  太宗文皇帝忌辰遣官祭  长陵  上闻唐府新野王琼燀感风疾殆甚命行在太医院选精医术者一人驰驿往疗之
　　○行在吏部言在京居贤等坊草场大使副使考课之例未定今议照仓官例收草十万束之上者升一级不及数者本等叙用则勤惰者知所劝惩矣从之
　　○壬子给游击将军都指挥佥事杨洪火箭一万五千以备边警
　　○夜有流星大如捥色赤光明烛地起垒壁阵东北行至室宿旁尾迹炸散
　　○癸丑赐晋王美圭妃孔氏蜀王悦＜劭火＞妃何氏金册以二王进封妃应改授册故也
　　○行在光禄寺卿郝郁等奏顺天府昌平等县园户所植桃梨等果例应进用者今时成熟宜从本寺差官二员督同各县委官采取庶免侵克  上以差官不免扰民不从
　　○山东泰安州进嘉禾
　　○甲寅追封秦王志＜土絜＞庶长子公铭母周氏为王夫人给赐诰命
　　○遣中官阮至等赍敕往赐净觉慈济大国师绰竹藏卜金印诰命弘慈广善国师镇南巴藏卜银印诰命及袈裟等物
