<!-- { "loadSidebar": true } -->
　　○少保户部尚书兼大学士陈循言近见各处学校教官缺员例许有司访保通经儒士送巡按等官处考试中者申进吏部转送翰林院覆考中者送回本部除补训导缘臣原籍江西及浙江福建等处自昔四民之中其为士者有人而臣江西颇多江西各府而臣吉安府又独盛盖因地狭人众为农则无田为商则无赀为工则耻卑其门地是以世代务习经史父子叔侄兄弟族姻自相为师友十常二三往往散至四方训教社学取朿修以为生其风俗如此其心初皆望由科举出仕但见解额有限自度不能皆得故其就训导保举者愈多也今官司恶之有如粪土然恐出于偏陂不公之心如书所谓女□曷疾以恶之恶非所谓孔子仁者能恶人之恶也臣又闻臣原籍生员之外儒士报科举者往往一县至有二三百人虽尤可恶然书曰万邦黎献共为帝臣孟子曰仕者皆欲立于王之朝此乃盛世之事未闻以此为不美事而可恶也臣荷  圣朝教育之恩由学校举进士第一官至保傅荣居宥密思非进贤无以补报万一何敢恶夫不与已同之山林士以自取娟疾之诛于公议哉且以臣原籍泰和县观之杨士奇初以儒士保任庐陵县学训导吏部试用卒至为今名臣又如儒士曾鹤龄举进士第一官至侍讲学士而卒今文渊阁供事通有五人而臣泰和县又预二人萧镃与臣是也此外官翰林者又数陪以臣本府县如此之众宜乎臣等见恶于人不止于本贯保训导之多然考用教官实系吏部职事乞敕吏部将各处保到儒士为训导者不必送翰林院悉从本部径自从公考用仍乞怜臣老病调黜别衙门以避嫌疑或放归田里以终余年不胜感恩之至  帝曰朕任卿掌内阁事凡制诰命令等文但撰述进呈无不信行况考试儒士最为小事勿避嫌疑今后内阁大小事务悉照旧行不必推让
　　○都察院左副都御史邹来学卒来学字时敏湖广麻城县人宣德间举进士为户部主事升员外郎从靖远伯王骥征麓川以功升郎中母丧起复改通政司右参议督永平山海粮储正统
　　○己巳
　　○虏犯京师升右佥都御史提督永平山海军务及巡视畿甸东北诸关隘来学能以权制莅事一时称巡抚者以为最时关隘守卒多见役于权豪来学请惩戒役之者又请择文武大臣各帅军据险以要虏归路然后大军从而逐之内外夹攻宜无不殄灭于是敕来学帅所部趋紫荆关易州等处偕昌平侯杨洪追蹑虏后景泰
　　○癸酉
　　○升副都御史命兼制居庸倒马白羊龙泉等关
　　○甲戌
　　○改命巡抚南畿名誉日损于前至是以疾卒遣官致祭  命有司归丧营葬
　　○丁酉  命南京锦衣卫百户徐显绶袭其父景璜原职指挥佥事
　　○蠲兵部侍郎王伟军伍从伟奏请也
　　○夜大星入井宿
　　○江西南昌瑞州临江吉安袁州广信抚州七府四月多雨自五月至是月亢旱伤禾稼
　　大明英宗睿皇帝实录卷二百六十八
　大明英宗睿皇帝实录卷二百六十九
　　废帝郕戾王附录第八十七
　　景泰七年八月戊戌朔  太上皇帝居南宫
　　○遣保定侯梁瑶祭  天寿山后土及司工之神以营建山陵香殿故也
　　○遣道士赉祝帛往命所在守臣祭历代帝王陵寝
　　○赐襄垣王镇国将军仕埭夫人田氏并清苑县主诰命冠服
　　○升监察御史朱瑄为山西按察司佥事程亨为江西按察司佥事命试监察御史龙晋宋有文薛骥吕洪李志纲杨釜陈勖史兰袁纯李曰良吕益刘敬茂彪汪霖盛忠伍骥郭观张纲俱实授监察御史
　　○广东廉州卫奏广西流贼破钦州虏知州姜原性兵部议宜行两广总兵官会兵剿杀并治钦州守备官失机之罪从之
　　○革河南开封府原武县黑洋山巡检司置汝宁府确山县明港巡检司以原武道路为河所圯往来不通而明港多强寇也
　　○己亥
　　○给苏州永平等处官军马一千匹
　　○庚子  万寿圣节遣官祭  长陵  献陵  景陵  帝诣  奉先殿  上圣皇太后宫  皇太后宫行礼毕出御奉天殿文武群臣及四夷朝使行庆贺礼
　　○夜有流星大如杯色青白有光烛地出危宿行至北落帅门
　　○辛丑
　　○都察院左副都御史年富言伏睹大明律凡丈官犯私罪笞四十以下附过还职五十解见任别叙六十至九十递降叙用惟杖一百罢职不叙若军官有犯私罪笞者附过收赎杖罪解见任降等叙用该罢职者降充总旗该徒流者各决杖一百徒五等俱发二千里内卫分充军流三等照依地方远近发各卫充军该发边远充军者依律发遣若建立事功不次擢用此  太祖高皇帝经始远图所以使后世法官不得任情狥私有所低昂轻重也岂  近年以来朝变夕更文职犯赃轻者为民重者充军军官犯赃轻者复职重者立功恃此轻典略无忌惮前者未还后者继至是皆法官之过也奏下六部都察院大理寺六科十三道议今后内外大小军职旗甲军吏人等若犯自监守盗常人盗仓库钱粮该死罪者并发遣立功守了五年满日复职役有功者不拘年限奏请放免俱在本卫带操听调不许管军其犯该诓骗科敛求索该徒流者照旧做工纳赎还职役亦各带操听调从之
　　○户部左侍郎孟鉴奏近因天时炎热铜鼓各边难以进兵官军俱驻以俟秋凉剿贼以恐粮饷不敷乞令湖广布政司于今岁起运南京粮内量存十五万石运赴备用为便从之
　　○壬寅
　　○朝鲜国王李瑈遣陪臣李崇之等奉表来朝贡马及方物赐宴并钞彩币表里金织纻丝袭衣等物  命左副都御史刘广衡径辽东提督军务
　　○巡抚永平等处右副都御史李宾言蓟州仓绵花积多欲给准蓟州等卫所及沿边操守官军月饷每米一斗折绵花十四两从之
　　○癸卯
　　○朵颜卫头目昌罕等乌思藏剌麻沙甲等俱来朝贡马赐宴并彩币表里纻丝袭衣有差
　　○追封周王子垕生母苖氏为周简王夫人赐诰命
　　○给安平伯吴安食禄岁八百石
　　○甲辰
　　○朝鲜国王李瑈奏臣嫡子暲年已长成国人请立为世子未敢自专请命于朝诏从之  命山东左布政使龚理致仕理直隶昆山县人由进士授工部主事升郎中以荐升布政司至是以有疾乞致仕从之  命致仕大宁署都指挥佥事王茂子雄代为茂山卫指挥使  省山东东昌府临清县临清闸官一员从监察御史张蓥奏请也
　　○乙巳  赐辽府镇国将军豪垑夫人丁氏诰命冠服  封袭封衍圣公孔弘绪庶祖母江氏为夫人锡之诰命从弘绪奏请也  命太常寺少卿兼翰林院侍读刘仪左春坊左中允兼翰林院编修黄谏为顺天府乡试考官赐宴于本府  袭封衍圣公孔弘绪奏宣圣庙自洪武七年钦选乐舞生一百二十八人以备祭享后有事故应用不敷臣祖父袭封衍圣公彦缙奏准于邻近府州县借拨俊秀子弟八十余人习学乐舞以补事故之缺近者族人克煦等奏称滥设致蒙革去臣思乐舞之设所以格幽享神苟或有缺则大成之乐不能全设有负圣朝崇重之意乞将革去乐舞去仍留在庙从之
　　○山西按察使俞本言河东盐不劳煎熬而有余利令解州猗氏等州县连年荒旱民饥乞令盐丁多捞盐惟积召商于各州县纳米给盐任其发卖以济饥荒事下户部言宜于正盐课外再捞二十万引令本布政司斟酌米价定立斗数出捞召中仍令各分巡官勘食饥民验口给盐听其自卖易米从之
　　○丁未
　　○释奠先师孔子遣太子少师户部尚书翰林院学士萧镃行礼
　　○封乐平王女为西河县主配郭贤  命贤为宗人府仪宾赐诰命鞍马等物  诏河南被灾之处军民免采秋青草从巡抚河南左副都御史马谨奏请也
　　○军人曹广自虏中回言虏酋阿剌知院今年为部下所杀朵颜三卫往迤北劫掠兵部言各边闻虏寇相攻以为边境无事恐怠于守备宜令密切哨探从之
　　○戊申  帝祭  太社  太稷
　　○赐韩府汉阴王徵鍉冠服仪仗等物
　　○泰宁等卫头目帖木儿等奏朝贡至京将归欲将赏赐衣服彩币等物于沿途买牛回还耕种从之  命陕西三司以本处明年该班人匠及起军夫四千人赴西宁营建佛寺给以口粮
　　○庚戌
　　○祭山川城隍等神
　　○遣旗手卫官祭旗纛之神  命武清侯石亨为正使礼部尚书胡濙为副使持节册封妃唐氏为皇贵妃
　　○辛亥
　　○辽府江华郡主仪宾刘亨卒遣官赐祭命有司营葬
　　○壬子
　　○赐庆成王第十子名曰钟锵第十一子曰钟铠第十二子曰钟銋镇国将军美堟第二子曰钟鏖第三子曰钟鈅第四子曰钟金□阗第五子曰钟鑨第六子曰钟铛第七子曰钟鋞第八子曰钟钘镇国将军美土□列长子曰钟浈镇国将军钟錂长子曰奇渟大同独石等处哨见兀良哈达贼围猎及天城又报达贼三人凿墙入境官军已追杀之兵部言恐有余寇潜伏边境图为复讎之举乃敕各边严谨防范
　　○癸丑
　　○遣顺天府官祭宋丞相文天祥
　　○巡按山东监察御史并三司官奏今岁山东济南等府武定等州县并各卫所各盐场水患比之往年尤甚其该徵粮草子粒盐课并买办等项物料无从办纳命户部覆实蠲除之
　　○大理寺右少卿张固卒固字公正江西新喻县人以进士任刑科给事中改吏科寻升都给事中尝建论吏员鲜有不急于利者不宜用为郡守朝廷是其言著为令奉命行御史事督民壮于河南兴利去害境内肃然景泰初升少卿审刑四川有能誉山东饥敕固赈济民安盗息寻复大水仍敕固与尚书薛希琏整治之民免死亡各安其业比还佐理寺事多所平反至是卒固伟貌修髯为人倜傥侃侃敢言所至谨于职守故无废事云
　　○甲寅  命广宁伯刘安崇信伯费钊武安侯郑宏应城伯孙继先泰宁侯陈泾建平伯高远安乡伯张宁修武伯沈煜往南京五军都督府视事
　　○升协赞都指挥佥事赵辅为后军都督佥事充宣府左参将往怀来等处守备  命狭西为事复职都指挥使魏荣仍往庄浪守备代都指挥佥事刘杰回都司
　　○广西奏武冈州蛮贼寇全州地方  命广西湖广总兵等官会兵剿捕
　　○直隶永平府卢龙县民刘杰奏臣本地方天雨连绵山水漫涨田禾人口渰死房屋财物漂流府县具实以闻家遣官踏勘其巡抚都御史李宾却言低洼颇伤高阜得熟踏勘官俱附势雷同以致受灾者不得宽恤自后人食树皮盗贼蜂起其年税粮并无颗粒上仓军民不胜饥困且王畿之地民情犹不能上达况天下四方之远乎此等巡抚官不如无有臣愿今后各处但遇水旱不必申行上司转达迟误先径差人陈奏然后通行若巡抚并司府州县官不实俱坐以罪庶除官吏欺罔之弊军民灾困得以上闻又和籴边储诚为预备之良策理当伺时而散候熟而收今都御史李宾于臣本府青苗方长之初散银和籴每银一两约至秋成纳米豆四石夫秋成收敛系乎天时米之贵贱难以预定又富者得银浪费贫者籴食无存纵遇秋丰犹不能偿累岁负欠况遇荒歉岂不逼迫军民臣愿敕户部计议今后和籴务俟秋熟依直收纳庶使官民两利毋得预为定价事下户部言报灾伤已有见例宜再申明和籴宜准其言俟秋成收纳从之
　　○乙卯
