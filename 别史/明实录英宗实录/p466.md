<!-- { "loadSidebar": true } -->
　　○命故狭西都司土官都指挥佥事长福子胜袭为指挥使府军前卫指挥佥事杨刚子洪永清左卫指挥使董成弟胜羽林前卫指挥使高文弟赟指挥同知李兴弟得赵昂兄聚金吾左卫指挥使袁胜弟洪指挥佥事魏俊子名燕山前卫指挥同知王捏开侄谅通州卫指挥佥事胡晟子瑄俱袭职
　　○命保定侯梁珤仍镇守狭西
　　○狭西右布政使孙毓奏甘肃等处边军自宣德正统以来月粮每石俱支折色五斗近奉诏俱令全支本色缘各边粮储俱系腹里地方馈运路远人疲乞照旧折支为便从之
　　○河南磁州民奏广西右参政罗绮先任刑部待郎镇守松潘贪图赀物不计其数比回京调副都御史因紏劾降参政延住原籍磁州诳言不久复职本州同知龙约公干自京还告绮云当今又宠宦官用香木鐖已死太监王振形葬之绮闻之微笑因云朝廷失政徇吉祥张軏石亨佼言降出吾辈诏执绮约至京法司奉诏鞫依造妖言惑众律斩  上曰罗绮贪利坏法却怨谤朝廷与龙约造言惑人情罪深重法司其固禁之仍命陈所籍绮赃物于文华门前示百官
　　○襄陵王冲炑母季氏卒赠韩宪王夫人遣官赐祭命有司营葬
　　○壬戌皇子见治生  上之第八子震妃万氏出也
　　○擢进士于坦徐宗周鼐俱为行人司行人
　　○增给后军都督府带俸达官都督同知陈守忠月俸本色米二十五石从其请也未刻日生左右珥赤黄色鲜明未久云遮
　　○□亥赐沁水王幼塐泽州税课局钞二千九百贯从其请也
　　○有匠人钱善等六人于内府铸印盗银十两分之事觉  上命俱斩之于市
　　○甲子敕谕都察院十三道监察御史曰朝廷设风宪之职以任耳目之寄绳愆紏缪理枉伸冤所系甚重必先正已而后可以正人且如罗绮由监察御史历升副都御史朝廷待之至矣岂料其立心奸险行止不端及以枉人获罪黜为参政却乃在家延住怨谤朝廷一旦败露赃以万计盖由平日巡抚四方镇守松潘欺公卖法惟利是图科歛郡县剥削军民以致如此由是观之人固难知今为御史者岂尽得人中间亦有操行不谨任意妄为及出巡于外往往虗张声势凌虐军职贪图贿赂颠倒事情所任如此朕将何赖今后各宜痛加警省勉图自新夙夜懋修期称任使敢有恬不知戒仍蹈前非国法昭然必不轻恕且都御史为风宪之长尤须明大体略细故律己以率人务俾僚属安分守法恪恭乃职以副朝廷委托之重
　　○琉球国王尚泰久遣使臣卫农是等湖广施州卫施南宣抚司遣峒长张亚送等贵州宣慰司遣舍人把事阿鲁等四川马湖府遣舍人把事向子昇等各来朝贡马及方物赐宴并彩币表里有差
　　○乙丑赐吏部尚书兼翰林院学士李贤左侍郎孙弘右侍郎张用瀚户部尚书沈固右侍郎刘本道薛远礼部右侍郎汤序兵部左侍郎王复右侍郎郝璜刑部尚书刘广衡右侍郎黄仕俊工部尚书赵荣左侍郎霍瑄右侍郎翁世资吴复蒯祥都察院左都御史寇深右副都御史林聪通政司通政使张文质顺天府尹王福太仆寺卿程信诰命并封赠其祖父母父母妻
　　○修武伯沈煜奏臣父荣正统十四年随征殁于战阵乞往殁所祭奠以尽人子之礼从之
　　○丙寅赐昭武伯曹钦勋号散官奉天翊卫推诚宣力武臣特进光禄大夫柱国追封三代给诰券本身免二死子免一死
　　○命故复州卫指挥同知黄福知孙撒鲁平江卫指挥同知朵不同哈子随秃哈指挥佥事绰必子失列真哥我子察哈剌列者格子克速格俱袭职
　　○贵州右参将右军都督佥事张任卒辍视朝一日遣官赐祭命有司营葬
　　○夜四鼓南方有星大如鸡弹色赤尾迹有光起自翼宿东南行至近浊
　　○丁卯襄王瞻墡奏昨蒙  圣恩拨襄阳安陆卫二千户所赐臣为护卫所但中间有屯田子粒三千四十余石仍在有司收受乞照例赐臣府中用度  上曰王至亲二所屯粮即与王府中用之
　　○甘肃总兵官宣城伯卫頴奏庄浪等处驿递城堡多在低洼沙鹻去处且相隔墩台窎远瞭望不便欲择水草便利地土坚硬地方重新筑立可以归并者归并可以添设者添设又庄浪镇番永昌及甘州凉州等处俱缺官协助操备乞敕兵部于在京推选骁勇能干曾经战阵都指挥数员前来分领军马  上曰驿递墩台不必行勘就令頴与太监蒙泰酌量缓急随宜整理毋得处置乖方庄浪凉州要协助管事官亦令頴等详议以闻
　　○锦衣卫带俸都指挥佥事孙续宗奏臣于正统十四年令家人中淮盐六千七百余引至今未得关支臣忝在戚里乞不为常例关支为便从之
　　○楚府镇国将军季土□戎夫人陈氏卒遣官赐祭命有司营葬
　　○敕宗人府曰朕惟玉牒所以纪载宗支乃朝廷重事经今年久未及增修□宗人府即会同礼部查照各王府自正统六年以后凡有薨逝袭封及男女新生亡故等项逐一明白开写中间如有未备仍行各王府取勘回报以凭续修其钦承毋忽
　　○敕延绥总兵官彰武伯杨信游击将军定远伯石彪等今得延绥东路都指挥李鉴奏有自虏中还者言孛来部下二千余人尚在黄河套里潜住又得偏头关都督杜忠报黄河迤西烟火声息此贼势孤马弱不乘时剿灭恐贻后患已敕延绥宁夏偏头关等处进兵尔即选调精兵会各处人马并力夹功务在擒杀尽绝以除边患
　　○英国公张懋等奏臣父太师英国公辅同太保成国公朱勇俱于正统十四年随征殁于阵乞准令臣同勇男成国公仪前往殁所祭奠从之
　　○己巳修沙河行殿
　　○先是贵州按察司佥事李叔义奏按察使张海徇都御史蒋琳密嘱设策谋死罪囚十人巡按御史等官刘敬等鞫海造意杀人当斩至是都察院覆奏仍行敬等审实无冤处决从之
　　○午时日生晕上生背气一道各色淡申时日无光色赤如赭
　　○庚午礼部奏永豊王祁钺言缺女子使用欲于本处饶州守御千户所军旗之家收买数人然本所不系王府相干衙门难以准买宜令自备财礼于淮府仪卫司并群牧千户所军校之家情愿者买用从之
　　○壬申夜昏刻月犯大微垣左执法星
　　○癸酉清明节遣官祭  长陵  献陵  景陵
　　○时  上不豫遣  皇太子见濡昭告于  皇天上帝曰切以眇躬继承大统夙夜忧勤兹者偶以遘疾起若未宁深惟复位以来或赏罚失当或动履乖宜凡百为或未合理自咎于衷益用兢惕伏冀  上帝洪仁特垂庇佑免此灾患早获康宁不胜至愿特伸虔祷伏惟鉴知
　　○乙亥书复秦世子公锡曰得奏尔及康王坟园之外未有种树之地欲亲赴京陈情其事已令所司整理道途辽远可不必来
　　○给云丘王羙堣煤户一户从其请也
　　○丙子赐新野王长子名曰弥镉乐安王嫡长子曰觐镶庶第二子曰觐锒庶第参子曰觐鋂
　　○丁丑乐安王奠垒奏臣子女幼小无人使令乞自备财礼于本处护卫军校之家情愿者选买使女十人从之
　　○秦世子公锡以原降仪仗被火烧毁乞工部重造须给  上命与之不为例
　　○吏部尚书兼翰林院学士李贤等言洪惟  祖宗创业垂统立经定制为万世法则久而后备臣等伏读诸司职掌系洪武年间所修彼时制度尚未有定以后渐加增损与前或异若不重新编纂刊正难于考据遵行乞令各衙门查照洪武永乐以来更定在京衙门并官员职名等项逐一备细明白开报本院委官数员仍照旧式类编为书完备进呈官为刻印须与各衙门遵守施行是亦  皇上继志述事之一端  上是其言即命各衙门查报
　　○达贼七千余骑犯高家堡延绥总兵官杨信率兵击败之擒贼五人斩首七十二级获驼马器械无筭遣人献俘馘至京师
　　○戊寅迤北达子锁罗滩尝为孛来遣来京师进贡授指挥同知至是同完者秃失哥等七人各携妻孥来归命复锁罗滩旧职授完者秃为百户失哥等为头目俱送河间卫带俸给与房屋器物牛羊田土
　　○己卯敕守怀来等处右参将都督姚贵近有自口外还者言向者土木南山河南河北一路阵亡官军骸骨至今暴露朕闻之恻然于中尔即分遣人尽收于僻地深瘗之毋忽
　　○命山西布政司于所属今岁该徵秋粮内折收一十万石每银一两折米四石
　　○给周府汝南王子垗頴川王子墟义阳王子圪汝阴王子土□奄岁禄各二千石河阴王同镳岁禄一千石俱米钞中半兼支
　　○升南京户部福建司员外郎齐整为本部河南司郎中南京刑部江西司员外郎王铉为本部湖广司郎中
　　○秦世子公锡奏臣宫中及下人所用纱罗叚匹三梭布夏布本处无人织造欲令人前去苏杭易买回府给用从之
　　○夜晓刻有星大如鋺色青白尾迹有光出正东西北行五丈余而没
　　○辛巳升赤斤蒙古卫指挥同知锁南失加为指挥使罕东卫所镇抚阿儿节为百户
　　○夜五鼓东方有星大如鸡弹色赤尾迹有光起自右旗东南行至游气
　　○甲申佥都督佥事林宏守备庄浪庄浪卫指挥使鲁鉴署都指挥佥事守备红城子
　　○升河南彰德府知府王锐为狭西布政司右参政大理寺右评事郭信为四川按察司佥事复除山东按察司副使刘安于狭西按察司浙江布政司右参议周贤于四川布政司安贤俱以丁忧服阕也
　　○宁化王府镇国将军羙坊奏臣生母安氏病故乞以臣令岁禄米折色五百石改给本色以充殡葬之费  上曰山西税粮供给边储甚多其以三百石给之
　　○夜二鼓东方有星大如鸡弹色赤尾迹有光起自右摄提东行至天市西垣内
　　○乙酉给昌化王子镇国将军成釴岁禄一千石米钞中半兼支
　　○丙戌增给云丘王羙堣岁禄三百石通前共一千三百石俱米钞中半兼支从其请也
　　○给万全等处官军马一千二百三十二匹
　　○哈密忠顺王弟孛罗革得被虏汉人男妇五十二人遣使送之来归
　　○丁亥增给晋庶人羙扎等衣资每岁绢十匹布二十匹从其请也
　　○放府军前卫幼军老疾者八百七十二人宁家
　　○礼部奏弋阳王奠壏言缺少使女宜照例听于本处军民情愿之家自备财礼选买十人从之
　　明英宗睿皇帝实录卷之二百八十八
　明英宗睿皇帝实录卷之二百八十九
　　天顺二年三月戊子朔给宜川王公鋺食盐益阳王豪土□几菜户安宁王成镡煤户俱从其请也
　　○给锦衣卫及永宁等卫官军马四百匹
　　○巡按浙江监察御史伍骥奏佥事和维擅执赦前罪人枷号宜治其罪从之
　　○己丑赐新昌王女南康县主仪宾沈＜棥心＞雩都县主仪宾钟毓诰命冠服鞍马等物
　　○尚宝司少卿袁忠撤卒忠撤浙江鄞县人太常少卿廷玉之子廷玉善相人忠撤得其传累侍廷□谒见  太宗于潜邸永乐初授鸿胪序班历中书舍人尚宝司丞进升尚宝司少卿相人多奇中先后金币之赐甚多为人外刚而内险陂  太宗尝询群臣状貌与有隙者因言其短用是人多畏惮之
　　○夜昏刻东方有星大如盏色赤有光起自郎位东北行至梗河星尾迹炸散一小星随之
　　○庚寅日将晡有流星大如杯色青白有光起自天中坠于正东□气
　　○壬辰给辽府辅国将军豪堥岁禄八百石奉国中尉豪坲豪土□从岁禄各二百石俱米钞中半兼支归化乡君并仪宾武缙安东乡君并仪宾魏玉玉阳乡君并仪宾周远岁禄各二百石本色米一百五十石折钞五十石
