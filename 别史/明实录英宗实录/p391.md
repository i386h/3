<!-- { "loadSidebar": true } -->
　　○户科左给事中成章奏山东河南岁凶民饥至廑  圣虑遣官抚恤蠲其适负官物然畿内乃根本之地民之憔悴殆甚于彼乞敕该部如例抚恤蠲其逋负庶使仁恩之布远迩均沾从之
　　○四川建昌等卫奏各卫地方极边西接生番澜沧东连东川乌蒙乌撒比抵鱼通宁远南至云南武定山高岭峻番蛮祼处反侧不常军士所造铁甲皆数十斤不便披擐乞改为皮甲从之
　　○武进伯朱瑛祖母夫人杨氏右都督汪瑛嫡母夫人秦氏卒俱遣官赐祭命有司营葬
　　○己丑命兵部左侍郎翰林院学士兼左春坊大学士□辂司经局洗马兼翰林院脩撰李绍为礼部会试考官赐宴于本部
　　○命故兀者卫右都督剌塔子察安察袭为都指挥佥事亦马剌卫指挥佥事亦里伴哥子密希察右城卫指挥同知阿哈力子白里革苦出不花子亦秃阿速江卫指挥同知可里帖哥子兀都朵儿必河卫指挥佥事阿里哥子温察可伦河卫指挥使等笃子失连革忽鲁爱河卫指挥佥事阿剌卜花子索儿秃俱袭职
　　○太子太师武清侯石亨奏朝阳门外五军一号马厂空闲乞暂赐臣牧放马匹从之
　　○庚寅敕忠义左卫指挥佥事王贵镇守黄花镇
　　○命故云南都指挥同知李升子谦袭为指挥使
　　○辛卯遣顺天府官祭宋丞相文天祥
　　○云南昆明县旧于大德寺视事至是以都司东偏故吏宅改为县治从布政使贾铨奏请也
　　○壬辰兵科都给事中苏霖等奏运筹帷幄发踪指示文臣职也斩将搴旗战胜攻取武将事也国家近年以来武有总兵文有总督少保兵部尚书于谦膺总督之任武清侯石亨等掌总兵之权各官正当竭忠宣力以报国恩同心协力以济国事可也然臣窃见于谦平日军务悉凭节制自总兵而下莫不箝口结舌以依从俛首帖耳以听服近因边方声息紧急却乃朦胧奏请以为战守方略责在系于总兵其意以为他日倘有失误事机罪必不归于巳也原其奸欺之计难逃鈇钺之诛其总兵官石亨柳溥张軏以为平日节制号令皆系于谦今日战御方略却欲推调论其情由实是委靡不振怯懦无为厥罪惟均乞敕于谦石亨柳溥张軏及协赞提督右都御史罗通务在和同计议将方略备细条陈如或仍前饰诈推奸乞将各官逮送法司明止其罪另选文武重臣代任其事从之
　　○掌鸿胪寺事太子太保兼左都御史杨善陈＜锍-釒＞请致仕不允
　　○陕西山丹卫儒学训导乔木奏各处祭祀品物虽官给价钞市之然物贵钞贱其实征歛军民以补其不足本卫地临极边军士稀少物价尤贵每遇祭祀头会箕歛喧呼争闹人无报本之诚神无来享之理乞敕该部计议今后祭祀品物宜依时值贵贱官为市之母令取之于下事下户部议山丹卫乃河外孤城徒有学校之名而无可餋之士恐各边儒学似此不少宜悉革罢以省妄费  帝曰何地不生材柰何欲废卫学且祭先师在诚不在物今后边卫春秋止行释菜礼不必用牲著为令
　　○癸巳右都御史李实巡抚湖广擅作威福人厌苦之是年正月雷震木稼雪雹交作人民饥疫实上＜锍-釒＞自责  帝曰实既失职其令回京廷臣举一人往代咸举巡抚福建尚书孙原贞诏以福建亦用人之地特命工部尚书王永寿往代之
　　○乙未省宁夏河渠提举司副提举二员司典三名先是以宁夏屯田水利豪强兼并置提举司以理之至是言者谓自有管屯官当理其提举司官皆袖手高坐虚縻廪禄故省之
　　○给宣府怀来赤城等处官军马九百匹
　　○丙申赐朝鲜国王李弘暐陪臣赵璘等赤斤蒙古卫达子拜烟秃等亦里察河等卫野人女直指挥古鲁麻等四川乌斯藏剌麻番僧矣失言千等宴并彩币表里等物有差
　　○命故金吾左卫带俸指挥使刘良侄玉为都指挥同知以良阵亡例升二级故也
　　○命广西按察司佥事萧銮复职先是銮坐奏事不实运石赎罪至是运完故有是命
　　○下内使阮得陈揽等狱以户部右侍郎张睿发其守马房私没草料也
　　○云南右参将都督佥事李友卒友直隶寿州人父善燕山右卫副千户战死友用善功授指挥佥事宣德十年升云南署都指挥佥事正统六年以征麓川功升都指挥使景泰元年充右参将同侍郎侯琎征贵州苖贼已而还云南仍充参将协同都督沐璘镇守卒于官
　　○丁酉命礼部右侍郎兼左春坊左庶子邹干管理柴炭
　　○总兵官武清侯石亨言战御方略一也光若大举入寇贼马驰逐迅若风飈一二百里项刻可到宜先于大同宣府增添兵粮分据要害以逸待劳其鴈门关实山西咽喉亦宜添军固守伏乞  圣断于臣等总兵三人内预定一人或二人统领官军前去彼处措置一贼若自陕西甘肃辽东深入腹里臣等随即分兵迎敌或断其归路或夜袭其营或乘其疲伏乞  圣断于臣等三人预定何人护守京师何人出战安远侯柳传言
　　大宗皇帝设置神机三千五军三营近因贼虏也先弑主自立议列十营臣等三人实总其事识见不同号令不一互相掣肘乞敕在廷文武群臣从长计议或依永乐问例分三营或依今定十营令石亨管四营臣与张軏各管三营凡发号施令整理军务悉听各自处置如此则责有所归事无推调  帝曰朝廷选拔尔等任总兵官以为得人今尔等各执一说互相矛盾平时尚且如此万一临敌必误大事论法本难容姑记其罪今后务要尽心操练军马有定论时开具以闻
　　○提督宣府军务右佥都御史李秉奏宣府沿边复设城堡分拨官军专一保障屯田然所拨官军该支行粮口粮动以万计今各边空闲之地尚多请除报炮守粮工匠及夜不收外其余俱人给白金一两五钱令买牛具相兼屯田待秋成其行粮口粮俱可住支从之
　　○戊戌脩山西太原左右前三卫城
　　○诏顺天真定保定河间广平大名等府工匠自今年以前失班者俱免罚工从给事中成章奏也
　　○己亥命故府军右卫指挥同知唐海子琮羽林前卫指挥同知刁信子玉虎贲左卫指挥佥事冯兴子旺府军卫指挥佥事石全子宁俱袭职羽林前卫指挥佥事叚斌子英代职
　　○琉球国掌国事王弟尚泰久遣使来朝贡因奏长兄国王金福薨次兄布里与侄志鲁争立焚烧府库两伤俱绝将原赐渡金银印镕坏无存今本国臣庶推臣权国事乞赐铸换用镇邦民命所司给之赐使臣宴并钞币等物
　　○庚子赐宁化王羙壤庶长子镇国将军钟錤王弟镇国将军美土□度第二子辅国将军钟鐖王长女汝南县主并仪宾李珉诰命冠服等物
　　○广西思恩军民府以新建庙学请造祭祀乐器从之
　　○巡抚淮安等处左副都御史王竑奏两淮都转运盐使司运使苏肄假以朝觐为名受各场贿赂宜令巡按御史执问从之
　　○辛丑升太子太傅安远侯柳溥为太子太师佩征蛮将军印充总兵官复镇守广西召宣府左副总兵都督同知杨能贵州总兵官左都督方瑛守备怀来等处都指挥李鉴回京以能充神机营总兵官而命都督佥事杨信代能充宣府左副总兵都指挥佥事苗贵充副总兵代瑛镇守贵州都指挥使夏忠充左参将代鉴守备怀来等处
　　○书复襄王瞻墡曰得奏周岁之间欲数次于封内五朵山寿藏之所看视提督栽种松柏以路有百余里当日往回不得从容欲于彼处经宿但念叔父既已自觉衰老则跋涉非安餋事矣况遇隆寒盛暑尤不可以驱驰远道止可每岁春秋清和之际各往一次经一二宿即归庶几不至冲冒劳困专此奉复
　　○赐镇国将军支壁嫡长子名申铿
　　○给庆成王女广阳县主并仪宾徐清云中县主并仪宾谢徵宁化王女沙南县主并仪宾李珉岁禄各六百石米钞兼支
　　○太子太保兼户部尚书金濂卒濂字宗瀚直隶山阳县人永乐戊戌进士授监察御史宣德初巡按广东江西浙江广东有千金不取一廉如水之谣丁父忧起复升陕西副使虏酋朵儿只伯寇边命督军饷未几升佥都御史提督宁夏兵马寻升副都御史濂有心计善筹策西陲晏然再逾年召还升刑部尚书谳狱颇刻正统十三年沙县民邓茂七反僣称伪号  上命宁阳侯陈懋讨之以濂副行贼平师还赏赉有加寻升太子太保兼户部尚书为言官所劾并发其阴私数事遂改工部削太子太保濂上章恳白寻复户部后以易储复太子太保进阶光禄大夫辞兼禄不允至是以疾卒遣官谕祭命有司治丧葬追封沐阳伯谥荣襄仍厚赙其家濂性刚寒有才能威望及值朝廷多事国用边储多方征歛锱铢罔遗一时赖以给然狭隘险诈遇事多所□□云
　　○壬寅命兀者卫来降女直卯罕劄答为头目送南京锦衣卫给房□等物月给米二石
　　○提督大同军务左副都御史年富劾奏镇守少监韦力转酷害官军因与内使阮和有隙乃诱参将石彪假以边务奏调分守威远乞取回韦力转及究治彪  帝曰常力转不必取回令改过固守城池再犯不宥石彪亦姑宥之
　　○癸卯调南京光禄寺少卿李素为通政司左参议以剩员取回故也
　　○甲辰蠲湖广黄州等府去年被灾地亩秋粮七万四千七百石有奇
　　○召南京兵部尚书张凤诣京
　　○云南按察司副使杨翰先与本司佥事张清有隙清因翰进表诣京枉道私归其乡加以他事并讦之翰回至中途闻其事亦讦清家法不正及受人贿赂俱下巡按御史柳春诘之春脱清罪为诬议翰当赎杖送吏部改用从之翰寻自陈老致仕
　　○乙巳敕在京在外文武衙门朕以凉薄恭膺  天命夙夜靡宁图惟政理迩者自冬徂春雨旸弗顺或积雪连旬或穷阴弥月春分已过暖气尚遥此皆朕之不德所致深自省察固罔不周咨尔内外大小文武群僚君臣一体宜同此心或施政有乖或抚民无惠或伤人而害物或固禄以偷安公私之间用度奢侈凡百致灾之由皆当反求诸己躬行实践改过自新庶几上可以回  天意下可以惬人心此外别有可以弭乱召祥之道救灾怕患之方或引咎自责或献策便民并许直言无隐言之当者期于必行尔等其钦承朕命毋怠毋忽
　　○命永清卫带俸都指挥佥事仲福镇守居庸关
　　○少保兼太子太傅户部尚书文渊阁大学士陈循自陈年七十且衰迈乞致仕  帝曰卿历事朝廷有年况是内阁师保重任朕朝夕资以匡辅治理者不在引年之例所请不允
　　○礼部奏日本国使臣允澎等已蒙重赏展转不行待以礼而不知恤加以恩而不知感惟肆贪饕略无忌惮沿途则扰害军民欧打职官在馆则捶楚馆夫不遵禁约似此小夷敢尔傲慢若不严加惩治何以摄服诸番宜令锦衣卫能干官员带领旗校人等示以威福催促行程如仍违拒宜正其罪从之
　　○少保兼兵部尚书于谦奏七事一臣已将十营见操官军每队选人强马壮者遇敌令其当先以摧贼锋一臣于五军营存操官军内每队选年力精壮者以备策应一见操官军令统兵协赞官亲临提督演习走马射箭臣等躬亲比较量加赏罚一见操枪刀手宜给与弓箭五日操演枪刀五日操演弓箭贼远则用弓箭贼近则用枪刀一各营马队无马并倒死马者宜先关与马骑操该追之数侯秋成续买偿官一各营俱缺协赞臣推选把总都指挥赵辅萧文阴俱堪任用一振武营统兵官署都督佥事崔福为事降都指挥使缘福曾经战阵宜令仍充统兵官坐营管事  帝曰军士恐当全队兼用若取其强者其弱者难用矣卿等还计议停当来说余悉允所言
　　○丙午礼部引会试中式举人彭华等三百五十人陛见
