<!-- { "loadSidebar": true } -->
　　○定国公徐显宗下狱初显宗表姑冯自内出适千户解刚冯弟伦为韩府护卫指挥奉其母刘以居冯遣所亲迎刘赴京显宗使佃仆从行刘于韩王冲＜火或＞妃有姻连以故王不肯遣刘行冯所亲者诈语王云迎刘乃显宗意又云镇守狭西都御史陈镒与己厚佃仆乃镒遣从已者又云冯常被召出入禁中宠赉优厚王若不遣刘行冯必请于朝王觉其诈械之以＜锍-釒＞入奏且命长史司达镒镒亦以诈情上诉显宗闻之自＜锍-釒＞其事  上以示六科于是给事中御史交章劾显宗  上曰显宗爵位尊显不念祖父勤劳敢尔妄为其令多官廷议以闻狱成命系之
　　○壬戌命山西太原府宁乡县知县刘岳复任升从六品俸岳九年任满考称当升巡按监察御史奏其字民有恩意乞留复任行在吏部覆奏故有是命
　　○癸亥监察御史轩輗言近奉敕谕风宪之建所以肃百僚而贞百度也宪纲所载凡御史分巡追问审理等差必取裁于  上不许滥差今各司仍前不遵甚非朝廷委任风宪之意况御史职掌内则纠劾百僚伸理冤枉照刷文卷审录罪囚事非一端外则巡按地方州县数多尚未能尽若复委办杂务不惟有误于事抑且职任不专臣请自今皆宜遵守  先帝敕旨宪纲事例果有重务应合督理者亦须取自  上裁则事体归一委任亦专  上嘉纳之命即施行
　　○设湖广荆门州乐乡桥巡检司革四川叙州府安边驿
　　○广西庆远卫言军器局造弓箭眉针木翎铳箭等器不切于用而军士所用盔甲枪刀团牌率令自办以故军益贫困请减所造军器之不切于用者以造盔甲之属事下行在工部覆奏从之
　　○甲子巡抚河南山西侍郎于谦籍河南山西南北直隶流民已从抚定寄籍者三万四千二百三十户上之且言逃移之民递年躲避粮差以为得计即今寄籍之数既有乡贯来历而易于察理又有主保收领而难于复逃比之往年颇有次第镇之以静待之以宽固可无虑而此辈动以万计中间岂无凶顽奸诈脱逃军囚来历不明之人所宜设法防闲以为久远之计  上览奏称善谕都御史陈智曰朕主宰天下务使民庶安生乐业永享大平比者有贫民困乏迫于科差遂致逃移已曾选官抚招复业又有诏书宽宥厥罪许于随处附籍纳粮当差其愿复业者复其粮差二年今省谦所奏恐尚有潜匿山林拘留豪势之家者不知朝廷招抚尚未复业似此者除令有司招抚存恤其已复业者所在官司如例优恤中间敢有展转复逃团聚山林湖泺投托官豪势要之家藏躲抗拒官府不服招抚者正犯处死户下编发边远充军里老窝家知而不首及仍前占恡者同罪该管官吏一体论罪于是都察院以  上意备榜晓谕禁约遍行河南山西南北直隶各处
　　○免追宣府官军多支马豆先是镇守宣府等处游击将军右参将都督佥事杨洪奉敕领军出境杀贼奏准九月马匹全支料豆其在堡守备马匹例应九月十五日以后方支当时一概全给管粮参政刘琏移文追陪还官洪上言军士艰难故有是命○夜月犯氐宿
　　○乙丑行在兵部奏在京各卫所清到军士朝廷悯其艰苦皆令存恤半年然而军士不知感恩惟务偷惰有存恤半月一月而逃者有存恤几及半年而逃者有选送各营操练不旬日而逃者及清勾正军匿不赴官却将户丁解卫复加存恤未及差操辄复逃去甚至原逃正军于原籍原卫官司举首于例又应存恤半年是以存恤之日多操练之日少奸顽得计部伍常亏自今乞令内外卫所解到军士务在核实如曾经存恤一次逃去者不分正军户丁即发该卫收操不许重复宽贷逃三次者如律治罪庶使奸顽知惧所司不扰  上从之命著为令
　　○镇守山西左都督李谦奏各卫所调至偏头关守备官军九千一百余人旧分二班每岁遣一班回原卫所取衣装近者军士言在边艰苦欲如大同事例半岁一班庶几去家不久赀费不竭臣惟偏头关营堡墩隘数多若如大同事例御冬止存其半有警恐误事机以臣计之每岁定与限期一班二月初遣回五月终赴边一班六月初遣回九月终赴边如此则冬月二班俱在边非惟劳逸相均亦且防御无缺从之
　　○丙寅升行在河南道监察御史孔文英为湖广按察使行在四川等道监察御史方勉张善萧启倪杰张楷大理左寺副胡忠国子助教张敬俱为按察司佥事勉敬俱湖广善山东启四川杰江西楷河南忠狭西行在刑部郎中朱胜为湖广武昌府知府从行在吏部会官举也
　　○升金山卫指挥同知王胜署福建都指挥佥事提督备倭先是巡按监察御史成规等奏备倭都指挥同知张翥近因海道宁息因循懈怠号令不严战守无备以致各寨缺少官军六千余人哨船七十余艘兵器铠甲亦多损敝及奉命分督福建地方复迁延不赴乞逮治之别选官提督  上命行在都察院详翥所犯兵部选官代之于是都察院劾翥先求总督直隶浙江福建三方求之不得心怀怨望故兹方命不赴所督地方乞逮至京正其罪兵部奏选胜才堪任用上命翥赴京自陈升胜往代之
　　○增置狭西洮州卫军民指挥使司僧纲司番僧都纲一员
　　○造浙江海舟时监察御史李奎言洪武间浙江沿海卫所备倭海舟七百三十艘岁久废坏止有一百三十二艘不足备御事下巡按御史及都布按三司议奏请先造一百三十六艘宁波府知府郑珞又言急未得完恐误边警仍命巡抚侍郎周忱计之忱奏臣询之匠作云造一海舟必得米千石则物料百需皆具踰三月可完今各卫所已造七十六艘其五十艘所费若干官库物不足给而杭州府仓见贮米一百四十四万九千四百余石岁计官吏人等所给不过六万石久则陈腐无用请以新输米给工匠每舟给九百八十石期三月必完则事易集而人不扰  上是其言命即行之
　　○丁卯巡抚大同宣府佥都御史卢睿奏臣切见法司今定囚犯自备粮米赎罪隆庆等州县赴万全都司龙门所仓交纳无米者除笞杖的决外余解京大同州县赴大同府大有仓交纳无米者除笞杖的决外余发山西捞盐内徒流堪充斗级者发大同各仓收粮缘臣所管地方系临极边人民艰苦往往规避粮差越山逃躲见今稀少若犯罪无力者一概解京捞盐诚恐奸顽之徒因而在彼延住边境愈加缺人种纳粮草臣请今后前项州县有犯杂犯死罪以下其情重者照旧奏请定夺有力者仍前纳米充斗级其贫难者死及徒流宜止杖一百余罪依律收赎笞杖的决为便  上以其章示法司都御史陈智等请暂准所言从之
　　○给还盐商资本钞时两淮都转运盐使司奏各处纳米中盐客商有永乐中候支到今祖父子孙相代尚不能得者艰难百状乞如洪武中例给钞还其资本以便民且直隶扬州府一年所收船料钞约千百余万贯三年之间可足支给官商两便事下行在户部会议以为洪武中每盐一引给钞二十锭今请加十锭有愿候支盐者勿强从之
　　○戊辰先是太子太保成国公朱勇奏在京文武官员俸粮每月关米一石家口多者食用不敷乞敕总兵官都督佥事武兴等计议每年运粮除正数外每军增米二石至京文武官员按月添米一石使得养廉至是兴同右参将汤节覆奏今年运粮四百五十万石军已重难兹欲添运京官俸粮计该三十七万二千石乞将直隶苏州等卫原退回守城操备旗军点选补辏下年儧运庶足其数  上以带运艰难不欲重困军士乃止不行
　　○斥冠带闲住官周璟还原籍先是璟任云南左布政使工部侍郎郑辰巡抚云南以璟居妻丧继娶难居方面送部问拟杖罪令冠带闲住至是又援诏书文武官无赃复职事例求繁剧自效且言律称凡居父母及夫丧而身自嫁娶者杖一百居祖父母伯叔父母姑兄姊丧而嫁娶者杖八十无居妻丧嫁娶应罪之条乞敕礼官儒臣集议是非昭示天下使民知所趍避  上怒璟干求无耻命巡按御史遣其家属归故里如再搅扰必罪不贷
　　○己巳擢顺天府推官徐郁翰林院孔目刘烈湖广邵阳县知县何永芳浙江杭州府推官叚信太常寺博士张淑俱为监察御史先是郁等以朝臣荐举问刑至是考中故擢之
　　○庚午命湖广布政司存留折税粮布绢以俟给赏官军时有敕遣官于南京关领布绢钞锭运赴广西贵州云南等处赏军水路俱经湖广而湖广每岁应徵布绢复运赴京库两皆不便湖广布政司以闻事下行在户部议将湖广夏税绢内一万一千八百六十余匹秋粮布内三万匹商税食盐钞折本处官军俸粮其余俱存留备赏从之
　　○置浙江下砂二场三场盐课司铨拨官攒革昌国正盐场盐课司从都察院右副都御史朱与言奏请也
　　○以常州府宜兴县田地三十六顷赐魏国公徐显宗是田原赐中山武宁王夫人贾氏显宗其曾孙也故复赐之
　　○辛未给僧童一万人度牒○壬申改行在都察院右副都御史王文为行在大理寺卿
　　○给怀来等卫缺食屯军月粮每人月五斗各边堡所缺马豆令于附近卫仓支给从巡抚大同宣府各佥都御史卢睿奏请也
　　○赵王瞻塙妹郾城郡主薨遣官赐祭命有司营葬
　　大明英宗法天立道仁明诚敬昭文宪武至德广孝睿皇帝实录卷之六十三
明英宗睿皇帝实录卷之六十四
　　正统五年二月甲戌朔增置行在光禄寺大官良酝珍羞掌醢四署署正署丞监事各一员从本寺卿柰亨等奏请也
　　○湘阴王贵焨奏臣岁禄于荆州府仓关支米多陈腐乞如松滋王例府内自收又臣妃父王观直隶真定府柏乡县人先任湖广荆州府抚民判官今以年老冠带闲住乞令随臣居止悉从之
　　○革云南临安府倘甸驿宁远州者隆驿蒙自县蒙自花文黎花旧市三驿
　　○乙亥命翰林院侍讲学士马愉侍讲曹鼐文渊阁办事
　　○占城国王占巴的赖遣使臣逋沙怕济阁等奉表来朝贡紫象方物赐晏并赐彩币等物有差
　　○巡抚大同宣府右佥都御史卢睿奏山西朔应二州马邑等县并朔州等卫军民缺食不能聊生乞于本处军储内计口支粮赈济仍给与各色种子俾趁时耕种俟秋成还官从之
　　○丙子  皇太后圣节  上率亲王上寿免命妇朝贺赐文武百官晏
　　○丁丑释奠先师孔子遣少师工部尚书兼谨身殿大学士杨荣行礼
　　○书喻镇国将军志埁得奏云奏事人无从给批已令所司稽考旧例辅国等将军凡有合行事务俱启王令本府长史司转行此后如有军机重务许实封奏闻其余一应常行及给批等事宜遵旧例
　　○戊寅祭  太社  太稷
　　○遣顺天府官祭先农及宋丞相文天祥
　　○命行在都察院右佥都御史曹翼往甘肃参赞军务代兵部尚书柴车还京
　　○行在户科给事中舒曈言迩来徒流逃犯刁诈百端或冒勋戚家人或托内外大官亲属或诈称事故官员或假作行事校尉到处州县说诱官吏扰害良善诓骗财物强占田地索娶子女宜备榜禁约俾所在官司诘无文凭者即械系问理仍行各该炒铁煎盐摆站处所察各犯姓名逐一开坐籍贯移文挨拏着役如或官吏容情事觉一体治罪事下行在都察院覆奏以曈所陈诚有之但欲出榜似为繁琐止行各该官司为便从之
　　○湖广武陵县民杨易贵妻王氏一产三男命给赐米钞如例
