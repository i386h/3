<!-- { "loadSidebar": true } -->
　　○下户部尚书王佐右侍郎储懋刑部尚书金濂右侍郎丁铉马昂都察院右都御史陈镒右副都御史丁璇程富于锦衣卫狱时安乡伯张安与弟争分食禄诏逮治之法司以为户部所按户部以为法司所行延缓推郤致安数日朝参如故六科十三道劾其慢命之罪  上怒故有是命寻宥之
　　○南京中军都督府右都督陈政卒遣官赐葬祭
　　○己巳罕东卫羗帀簇故千户俺班男朵只他儿四川松潘卫剌麻镇南劄南印度番僧释喝叭狭西西宁卫剌麻班丹领占洮州卫剌麻领占朵儿只等来朝贡马及方物赐宴并彩币钞等物有差
　　○赤斤蒙古卫镇抚短竹同速可帖木儿来归赐红绿布二十疋命为头目送南京锦衣卫居住
　　○庚午清明节遣官祭  长陵献陵  景陵
　　○书复唐王琼炟曰承喻上蔡郡主婚期在迩请于本府护卫仪卫司军校之家选女使十人充用今从所请宜令长史司同卫司该管官如数选择相应者给与使令尤须出其父母情愿量给以财庶不致人嗟怨有损令德
　　○顺天府固安县奏吴家口堤岸决坏浑河及黑洋淀水俱从此冲入其势弥漫不得闭塞决岸之西南有地距水源里许可凿沟以泄其势庶水落而工力可施从之
　　○壬申敕谕西宁侯宋瑛宁阳侯陈懋尚书金濂右都御史陈镒曰朕今躬诣  天寿山谒祭  陵寝特命尔等居守京城提督各门官军严加关防慎勿怠忽遂命公侯驸马伯五府六部都察院等衙门官太师英国公张辅等扈从
　　○镇守宁夏都指挥王荣奏缺草餧马乞增拨民草供用镇守都御史王文言各营湖坡地俱有草可用但各官不用心提督采刈且狭西民饥供用甚艰粮草拨纳额数已定复何从出乞敕荣仍旧多刈秋青草充用从之
　　○永兴王志王□仆奏臣女三原县主仪宾窦镛成婚有日无房居住乞都指挥佥事邢端旧宅以居工部言无官房与县主例  上念亲亲特允其奏
　　○浙江右参议吴昇言福建盗矿诸贼出没于浙江江西广东诸境东捕则西逃南搜则北窜若合而为一其患不小况三司官僚意见各殊苟谋非已出辄多方沮格遂成姑息致贼势滋蔓乞断自宸衷命有识重臣付以阃外之寄严立赏格必除凶恶章下都察院奏宜从昇言  上命御史柳华往督福建浙江江西三司调兵剿之但推奸纵贼必罪不赦
　　○除豁山东海豊县倒死没官牛租
　　○参赞宁夏军务大理寺右寺丞罗绮奏镇守太监来福餋子福海善骑射有膂力屡从总兵参将出境剿寇有功乞授职以旌之  上命为所镇抚仍令操备
　　○癸酉  上告  奉先殿遣官祭皇城门之神  车驾发京师驻跸沙河遣礼部尚书胡溁祭  天寿山之神
　　○甲戌  车驾至  天寿山
　　○丙子  上驻跸陵下
　　○丁丑  上祭  长陵  献陵  景陵扈从文武群臣陪祀
　　○戊寅  驾还驻跸沙河
　　○己卯吏部听选官庞昌献白兔毛色鲜洁  上命礼部给赏
　　○庚辰  车驾至京城文武百官军民耆老人等及四夷朝使咸出迎于都门外拜呼万岁  上入大内谒  奉先殿  皇太后宫出御奉天门朝见群臣
　　○云南临安卫奏卫城先因地震二百余丈其未坏者亦皆摇动请修理从之
　　○命工部右侍郎王佑督工修大觉寺
　　○辛亥遣修武伯沈荣祭京都都城隍之神工部尚书王卺祭司工之神以兴工修理城垣故也
　　○赐潞城王逊＜火宁＞子名长曰仕烨次曰仕圩次曰仕埬○湖广施州卫施南宣抚司遣把事张万清四川马湖府土官知府安灏沐川长官司长官悦福得蛮夷长官司长官文昌保等遣把事王添泰等来朝贡马赐彩币表里钞有差
　　○兵部尚书致仕徐晞卒晞字孟晞常州府江阴县人永乐初由吏入仕时建营北京宫殿命勋贵重臣总之授晞都事功成升营缮主事宣德中升郎中寻调兵部武库司  上即位升试兵部侍郎往狭西临洮巩昌选练军士既而虏寇讐杀扰边命晞参赞甘肃军务正统丙辰召还实授侍郎复命往守庄浪凉州晞奏言其地戍士多衣冠故族请建学立师以作餋之寻转南京户部左侍郎岁辛酉征麓川命晞督馈饷贼谋间道焚掠馈粮晞训励土官出兵击破之馈道以通麓川平进兵部尚书乙丑以疾乞致仕升其子纳为后军都事至是卒  上辍视朝一日遣官谕祭敕工部营葬○壬午给靖江王府奉国将军佐芳岁禄六百石米钞中半支给
　　○赐宜川王志土□保子名第四子曰公金□步第五子曰公鑺第六子曰公金□聿第七子曰公鉼第八子曰公錔第九子曰公鍭
　　○兀良哈达子虏去男子吕文等五人来归赐绢衣命充御马监勇士
　　○癸未辽东三万卫百户马哈剌招谕野人额卜里等男妇十五人来归给赐彩币表里钞布令还辽东开原居住
　　○命故罕东卫正千户阿班子公藏思加袭职授舍人朵儿只塔儿为百户头目善八牙为所镇抚
　　○免山东济南等府滨州蒲台等州县逃户夏麦二万六千六百三十石秋粮五万一千七百六十余石草七万二百三十余束
　　○建州卫撒木合与弟来合及其妻拏来归愿居辽东自效  上从之命为所镇抚
　　○靖远伯王骥乞归祭扫先茔上命驰驿往复赐以楮币
　　○顺天府大兴县知县马聪言京城内外有造诸色伪银以绐人者贫民被其绐往往窘忿致死又有号风流汉子者专以赌博致钱酬花酒费或失意费无所出遂去为盗又有醉卧于道者往往冻死其贪饕固无足惜但死有可悯凡此皆风化所系臣请概命锦衣卫五城兵马严警察之敢有造伪银者重罪之其鍜银必张铺临通衢毋得于私僻处炉头毋得有梅矾玉田沙官军民家娼妓院毋得有双陆骨牌纸牌骰子道有醉卧者冷铺火夫举置铺内伺其醒枷示之章下法司谓聪言可从造伪银者宜发充边卫军赌博者运粮口外但枷示醉人非旧典不可行  上是之○夜月食
　　○甲申修理  太庙  社稷坛毕工  上祭告  奉先殿遣工部尚书王卺祭司工之神
　　○镇守狭西右都御史陈镒恐襄汉间流民啸聚为乱请命河南湖广狭西三司躬至其地抚恤之湖广三司但以属里老乃盛称诸逃民之横狭西三司覆之以里老为诬右都御史王文继镒镇守遂案湖广三司之罪  上命宥之
　　○广西大藤峡蛮贼五十余宗或三四十人或五六十人流劫乡村侵犯诸县巡按监察御史万节案都指挥郝真怠于哨捕之罪都察院言御史奏贼情而总兵官柳溥田真不奏宜令三司官覆实从之
　　○夜有流星大如杯色赤有光出左旗北行至天津后有一小星随之
　　○乙酉赤斤蒙古卫都指挥可儿即等遣头目却儿甲等罕东卫百户奴答儿剌麻劄思巴监昝遣僧人夫剌加来朝贡驼马赐宴并彩币表里有差仍命赍敕及彩币表里归赐可儿即等
　　○庆成王弟镇国将军羙堟夫人刘氏卒遣官赐祭命有司营葬
　　○丙戌哈密忠顺王倒瓦答失里遣使臣同知阿黑麻等亦力把里地面也密力虎者王等遣千户马黑麻麓川思机发遣头目陶孟刀克猛等来朝贡金银器皿象马驼等物赐宴及彩币表里等物有差
　　○巡按直隶监察御史李奎奏永平府滦州等处去岁旱涝相继秋成薄收即今民饥者众乞差巡抚官赈济其浙江江西湖广无巡抚官处亦乞差官巡抚  上曰曩因朝廷无事已减罢各处巡抚官今若复添设未免多事扰民可不必行
　　○命广西各卫所征操军士粮月给本色米一石从总兵官安远侯柳溥奏请也
　　○丁亥山西都司署都指挥佥事朱忠等奏按察司副使寇深有谋猷通武艺臣等每于筹议方略应变无穷允宜重任  上命召深来京试而擢之
　　○命驸马都尉赵辉掌南京左军都督府事
　　○裁省直隶庐州府无为州东口河泊所设本州巢县焦湖巡检司置巡检一员从知府卫宗孟等奏请也
　　○赏肃州卫千户王兴等十三人纱绢有差以肃州松柏湾杀贼功也
　　○戊子升太仆寺寺丞刘容工部都水司员外郎赵昱俱为太仆寺少卿
　　○命万全都司所属卫所官折俸银俱准本处米价支给从户部右侍郎刘琏奏请也
　　○有谋欲杀县官者罪应徒法司以恩例请减之  上曰此等凶恶岂可轻纵其杖一百发戍辽东
　　○己丑直隶河间府静海县奏钦遵敕谕及奉巡抚侍郎薛希琏劄付招集逃民附籍者七百户于本县居住缘本县地多窊鹻无田可给县东天津等卫官军草场先被逃民庞兴等占种后退还官仍为草场地耕熟者一百三十余顷乞将拨付各户耕种为便从之
　　○庚寅兵部吏乘醉詈部官郎中项文曜司务冯吉责之不伏遂言文曜吉有赃私事法司坐吏当为民  上命发戍辽东
　　○辛卯设河南开封府归德州丁家道口巡检司置巡检一员从按察司副使荣华奏请也
　　○命署都指挥佥事陈聚任狭西都司守备龙州寨
　　○撒马儿罕使臣还至甘州闻亦力把里与其王子讐杀恐为邀劫告乞暂留甘州俟路通而还总兵官宁远伯任礼以闻从之
　　○福建建宁府知府王溥言瓯宁县儒学隔绝溪水艰于济涉且去城远生徒往来不便城中旧有府学遗址宜徙置为便从之
　　○壬辰命湖广荆州府知府刘永复任永以父丧去军民一万八千余人言永能恤民革币乞夺情视事推官袁懋指挥使叚安等连章以闻吏部言夺情非旧制不宜从  上曰既有军民保留令复任后不为例
　　○命南北二京各都司卫所屯军差占者仍旧给与月粮其该纳子粒正粮免徵余粮依例比较仍命按察司同都司官覆实果单丁差占者其屯田拨与有丁之家耕种
　　○癸巳暹罗国王思利波罗麻那惹智剌遣正副使柰三铎买等来朝贡方物赐宴并彩币袭衣靴帽等物有差
　　○升直隶河间府沧州判官宋讷为本州知州先是本州并长芦都转运盐使司盐山庆云南皮三县奏保讷有惠政乞升知州吏部移文巡按御史核实故升之
　　○免山东济南等府武定等州县去年水灾粮二万三千九百七十石草四万二千五百五十余束
　　○湖广布政司奏所属岳州等府澧州谷城等州县该运贵州镇远府及边卫银布俱系程途窎远苗蛮出没之处乞量拨递运船只及令经过官司拨人防送庶无失误从之
　　○巡按直隶监察御史奏淮安府满浦淮安南锁三坝旧以无闸而设后立移风等五闸其三坝皆废不用扬州邵伯闸坝旧以筑堤恐泄水利而设今堤已完其闸坝亦皆不用白塔河大桥潘家庄新开江口等闸旧以地势斗峻泄水而设今筑塞年久其所设官吏人夫皆冗滥乞减省之事下工部覆奏满浦淮安南锁每坝留官吏各一员人夫去其半邵伯闸坝官吏革去止留夫四十名隶邵伯驿大桥潘家庄二闸官吏革去其夫隶新开江口二闸从之
　　○令广东囚犯纳米赎罪者发钦州并灵山县仓交纳先是各处囚犯于本地纳米赎罪至是广东布政司奏边境缺粮宜令囚犯赴钦州并灵山县宜积粮之处纳米故有是命
　　○甲午代府宣宁王逊炓宫人与校尉通王杖死校尉巡抚右副都御史罗亨信案王专杀长史诸官不能切谏  上曰此已有敕让王矣其俱置勿问
　　○巡按广西监察御史万节奏靖江王府将军中尉禄米岁共九千二百五十石因无仓廒收受勒逼小民倍折铜钱乞令桂林府别立仓廒收米以备王府支用庶官民两便从之
