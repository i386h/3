<!-- { "loadSidebar": true } -->
　　○甲辰广西万承州官族许永迪结伦州官族冯坚等贵州金筑安抚司头目何先等来朝贡马赐彩币等物有差
　　○升辽东定辽右等卫指挥使范荣周能文广为都指挥佥事指挥佥事周瑛李芳管安署都指挥佥事缘边备御从总兵官都督佥事曹义推举也
　　○命故辽东都指挥同知邹溶子光袭为定辽后卫指挥同知狭西都指挥同知刘福子清代为西安后卫指挥同知辽东都指挥佥事刘斌子英代为宁远卫指挥使中都留守司都指挥佥事徐震子庆代为皇陵卫指挥使山东都指挥佥事高原子昇代为平山卫指挥佥事
　　○阳武侯薜诜妻夫人陈氏卒遣官赐祭命有司治丧葬
　　○裁省湖广汉阳府同知通判知事检校各一员从汉阳县主簿陶善奏其事简故也
　　○乙巳命故洮州卫广福寺普缘禅师道严侄完卜朵只巴袭职
　　○丙午设南京京卫武学从监察御史彭勖言也
　　○巡按福建监察御史郑颙奏臣奉敕会同三司亲诣龙溪县勘得龙门山六十一户已移居附郭地方拨与田地三十余顷以海门社巡检司迁于青浦山其原报冲塌亩数就令本县豁除从之
　　○丁未靖江王府奉国将军佐礼奏凡遇进表迎诏阙人随从  上命广西布按二司以仪从十人给之
　　○免河南开封等五府所属州县去年灾伤粮五十九万一千石有奇草六十一万九千束有奇
　　○命南京龙江盐仓检校批验所烧煎白盐
　　○戊申书复襄陵王冲秋曰得奏府中阙内使访得凤翔府州县民张彪等六人俱有伤残可备使令已令礼部移文所司悉从叔祖取用但斯事  先朝明有禁令今念亲亲姑曲从之后不可违况切近供事之人尤宜慎择以防欺诈叔祖亮之
　　○给赐徐沟王钟铎岁禄本色六百石折钞四百石
　　○金吾右卫卒栾马驹言臣尝请甓驹河石桥未许然臣运石已备乞许卒其事从之
　　○己酉命定国公徐显忠为正使给事中吴昇为副使持节封晋宪王庶长子榆社王钟铉为晋王驸马都尉井源为正使给事中马谅为副使持节封肃王庶长子禄埤为洵阳王
　　○河南布政司奏开封等府所属州县蝗蝻生发伤害苗稼  上命即遣官督捕毋令殃民
　　○庚戌起复狭西左布政使郭坚坚丁母丧去职  上以其练达老成深谙政体特命起复乘传之任
　　○有祈福济渎庙得诗于水中者远近争传诵之巡抚少卿于谦奏事当杜渐防微往者妖贼张普祥假佛法诳愚民倡乱今军民祈福济渎岁以万数恐萌祸端遂收得诗者以闻  上是之令械其人赴京鞫治
　　○壬子代世孙仕壥奏本府承奉司缺印年久凡有事务行文未便乞照例给赐  上如其请
　　○淮王瞻墺奏永乐间蒙赐兖冕皮弁服舄等今各短窄且渐有损坏乞重新给赐从之
　　○甲寅升金吾右卫带俸都指挥佥事钱贵为中军都督府都督同知
　　○乙卯升蔚州左卫指挥佥事张斌署中都留守司都指挥佥事事
　　○丙辰封方山王美垣妹为垣曲郡主配王裕命裕为宗人府仪宾赐诰命冠服并给岁禄
　　○赐晋府徐沟王钟铎册印冠服仪仗
　　○命故辽东都指挥佥事吴诚子敬袭为指挥佥事羽林前卫指挥使尤胜子斌袭父职中都留守司都指挥佥事赵斌子琮代为指挥佥事辽东署都指挥佥事陈麒子理代为指挥佥事金吾右卫指挥同知杨名子俊代职
　　○国子监丞汪宾以贪暴枷示监门宾欲诸监官救己数以危言惧之祭酒李时勉恐宾诬陷无罪具陈宾同前祭酒具泰污滥状贝言诸监官无如宾之玷师儒者而自伏莅任以来失举奏罪  上雅知时勉廉正置不问而下所奏于法司宾狱具谪戍威远
　　○丁巳赐淮王瞻墺嫡子名曰祁铨庶长子曰祁镔庶次子曰祁钺○封汝阳王有煽庶第二子垌庶第三子子壕庶第四子子坋镇平王有爌庶长子子堠庶第二子子垦俱为镇国将军以杨氏为子垌夫人薜氏为子壕夫人李氏为子坋夫人石氏为子堠夫人道氏为子垦夫人俱赐诰命
　　○四川建昌卫土官指挥使安均盐井卫土官千户卜非广西全茗州土官知州许式坚俱遣人来朝贡马赐彩币等物有差
　　○四川加木隆地面番僧奴肉思长河西鱼通宁远宣慰司番僧剌麻贾思巴藏卜等来朝贡马及佛像璎珞狭西河州卫普应禅师剌麻领占遣人贡驼
　　○礼部尚书胡濙奏会同吏部尚书郭琎等拣选监生王槃等二十八人年老不堪教养发回原籍为民从之
　　○命给麓川凯旋将士沿途舟车廪饩敕总兵官定西伯蒋贵总督军务兵部尚书兼大理寺卿王骥等曰卿等＜叐＞涉万里效谋奋力平蛮寇靖边方朕深嘉念今凯旋在途特遣户部右侍郎王质以羊酒迎劳夏暑方殷其善抚士卒从容来归用副朕意
　　○复除户部主事邵圭曹昌辛泰于本部各司以圭昌丁忧服阕泰剩员待次故也
　　○戊午增置户部主事五员分督在京通州等卫仓廒收放粮斛从户部左侍郎李暹奏请也
　　○命江西抚州府崇仁县县丞潘原清复任升正七品俸原清以九载任满部民保其勤于佐政乞留之巡按御史上其状故有是命
　　○免山东济南等府所属州县去年灾伤粮四十万六千石有奇草三十六万九百束有奇
　　○己未封襄陵王冲炑庶长子范址庶第二子范土□列庶第三子范土□见庶第四子范墑俱为镇国将军
　　○敕镇守狭西右副都御史陈鉴兼督狭西岁运税粮及河渠堤举司并各处仓场收支粮草以镒自陈前敕不及故从其请如王翱例敕之
　　○镇守洮州都指挥李信率所部徵茶马受番人赂且私有所货诸簇由是多负所徵镇守狭西都督郑铭请治信及所部罪  上曰然先逮信所部鞫治如涉信更处之
　　明英宗睿皇帝实录卷之九十一
　明英睿皇帝实录卷之九十二
