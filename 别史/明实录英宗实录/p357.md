<!-- { "loadSidebar": true } -->
　　○敕辽王贵＜火受＞曰今得豪土□＜显-页＞母子奏称被王将朝廷原拨与使用军旗尽数占夺在府工役屡次启取反被非礼凌虐豪土□＜显-页＞父虽以罪降黜其子孙系宗室所当悯念况王同气所分而忍为不义若此乎今朕念王至亲姑置不究敕至王于此事有则改之如仍不改  祖宗之法具在朕不敢私
　　○赏随侍东宫官校舍人将军等钞有差
　　○户部言先差郎中薛远盘核大同应州偏头关等处仓粮今已盘出粗糙不堪之数除屯田子粒免究其余银籴并盐粮宜准例于原纳客□名下追陪从之
　　○广东左副总兵右都督董兴等奏广东都指挥佥事胡英等率领官军于广州等府地方屡败贼众斩首一千一百余级生擒伪总管元帅等贼首四十七人
　　○癸亥  万寿圣节遣官祭  长凌  献陵  景陵  帝诣  奉先殿  上圣皇太后宫  皇太后宫行礼毕出御奉天殿受朝贺大宴文武群臣及四夷朝使
　　○甲子命广东都指挥同知何贵子旺袭为指挥同知
　　○命万全都指挥佥事张林守备独石
　　○直隶清河县儒学训导唐学成言临清河涸自沙湾决而然其所以决者以地下堤薄黄河径趋甚急势莫能御故今年四月修完而五月即决也沙湾决而临清宁有不涸者乎临清至沙湾有闸十二有水之日其势甚陡请俟今秋漕运毕日洩乾闸河于临清浚月河以通船不必由闸其临清以南俱从月河＜锍-釒＞浚不动原闸直抵沙湾其堤岸低薄者培厚之河道狭窄者浚广之如此则水势自缓冲决无由而漕运通矣章下工部请令学成往同巡抚山东右都御史洪英及巡河御史有司等官相度宜否从之
　　○火星昼见于未位
　　○乙丑封庆成王羙埥第五子钟＜釒贯＞第六子钟钥俱为镇国将军册骆氏蒋氏俱为夫人赐诰命冠服等件如例
　　○总督边储参赞军务右佥都御史李秉奏边务六事一户部送银一万两收宁官库令俟军士出战日给赏臣以为未战而赏则可使修器械壮士气临战而赏则缓不及事虽有无益且既赏精兵次拨军士亦系策应人数若全不预恐沮其效劳之心乞以前银精兵给什之六次拨给什之四庶恩泽稍均人有激劝可图成功一各处军士止以有妻为有家小其虽有父母兄弟而无妻亦作无家子减支月粮是轻父母而重妻非经久可行之法况父母兄弟供给军装不无补助乞以此等作有家小开报一体增给庶使亲属有赖军不逃亡一调拨守边官军俱有行粮口粮其家小在原卫者复给月粮固已重费矣近闻有家小随住潜将本卫月粮粜卖与人者又有私探家小因而逃赴原籍者是虚出之弊又且□焉乞令该卫送其家小俱赴守备处所就支月粮行粮住给其有父母年老果不能去及事故代回者仍在原卫给月粮必须开豁明白勿得重冒一旧例各边瞭望官军去城四十里之外者方给口粮近因达贼犯边创立墪台多在复里守了官军较之沿边昼夜不得休息者劳逸不同而口粮一体支给亦为虚费乞今住给一宣府先因布少军士冬衣布有家小该三疋四疋者内一二疋每疋折绵花三斤近闻本地布贵花贱价直不平人心嗟怨乞令每疋折绵花四斤一宣府既添除山西参政副使等官监督收放粮料其旧差本部收粮主事一员不无虚旷宜取回部事下户部议惟格赏银一事余悉从之
　　○夜有流星大如碗色赤有光出斿南行至近浊
　　○山东兖州府奏雨水泛涨禾稼渰没人民缺食粮草无徵御史罗澄亦奏徐州抵济宁一带平地水高一丈民居尽皆坍塌老穉妻孥流离道路事下户部请差官赴山东会同巡抚官右都御史洪英于各府县设法赈恤从之
　　○浙江参政胡清言直隶镇江府有河通常州府河有新港奔牛等坝止能容小船往来而输运粮草大船俱涉历大江风涛不测常致损溺请敕有司开＜锍-釒＞其河革去其坝惟置石闸以蓄水则船通而害除矣事下工部移文核实咸以为便从之
　　○丁卯释奠先师孔子遣少保兼太子太傅户部尚书兼文渊阁大学士陈循行礼
　　○戊辰  帝祭  大社  大稷　○遣驸马都尉等官赵辉等祭告  太祖高皇帝  孝慈高皇后并后土之神以修葺  孝陵宝山城内墙垣也
　　○升南京刑科给事中刘炜为户科都给事中户科给事中成章礼科给事中张轼兵科给事中王宣俱为本科左给事中工科给事中路璧为户科右给事中礼科给事中杨璲兵科给事中王铉刑科给事中司马恂俱为本科右给事中
　　○镇守广东左监丞阮能奏备倭指挥佥事王俊将原获贼番货三百余担私运回家纵贼逃遁不行追捕以致杀死备倭都指挥佥事杜信事下兵部言宜以都指挥干羽代信令提督军务左都御史王翱执俊究问明白就彼枭示从之
　　○镇守四川奉御陈涓奏巡抚佥都御史李匡立心奸险处事多私擅作威福肆行欺罔凭播州宣慰司舍人杨钦取出苖贼所虏军民子女五十余口各分入已勒要土官土军金银一千五百余两事下兵部覆奏先已奉旨取匡回京别用宜遣人通行提问诏姑免提问俟匡到京劾奏
　　○海西劄童等卫女直指挥安中哈等三十六人来归令于辽东复州等卫安插月支食米二石赐彩币表里绢布纻丝袭衣房屋器皿等物
　　○命都察院右都御史洪英兵部尚书孙原贞刑部尚书薛希琏兵部右侍郎李贤礼部右侍郎邹干姚夔左副都御史刘广衡及巡抚镇守等官右都御史王暹兵部左侍郎揭稽户部右侍郎李敏刑部右侍郎耿九畴李棠右佥都御史祝暹王竑邹来学韩雍大理寺右少卿陈询分行考察浙江等布政司方面有司等衙门官员俱赐敕谕之曰朕惟治理以任官为本任官以得人为先任得其人则官使皆贤才而政事无不理政得其理则民庶皆安餋而天下无不治近闻各处方面有司等衙门官固有持心公正操行端洁之人虽其作为长短不同然不失为君子此等之人长于作为者当明陈其事绩可旌可擢短于作为者当明陈其老壮可存可放所以待君子使人有劝亦有贪淫无耻酷暴不仁之徒虽其能否老壮不同然不免为小人此等之徒不必问其能否老壮当明陈其过犯显然证佐可罪可黜所以待小人使人有所惩然知然之难从古以为病固有行实贪淫而善于结交要誉以自固者心实贪酷而巧于容悦逢迎以自掩者小人固如是矣君子或不能然反见嗔于人者有之得欲存舍之功未之有也今特命尔等分往浙江等布政司考察方面文职有司等衙门官务在躬亲遍历广询博访果有前项君子之人宜加礼待存留在任管事其有可以旌擢及或老疾罢软不能办理例应致仕及革职者明白开具迹奏来并送吏部应放免者就彼放免果有前项小人闟茸不才所为太甚的然为民害者明白开具过恶显然证佐实迹奏送来京处置当送问者送按察司并巡按御史处问理依律照例发落夫进退人才非易事尔湏廉以立己之本明以求人之实公以正己之权度恕以处人之用舍毋惑于恩讎之嘱托毋私于亲顾之情好毋狥于势要之使令毋狃于利害之报复孟子有言左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可弗听诸大夫皆曰不可勿听国人皆曰不可然后察之果不可焉然后去之此之谓也朝廷简厥修亦简其或不修所以为民人臣察其贤亦察其或不贤所以为国必尽尔心庶副委任不然上负命于国下召怨于人内取累于自己外取讥于君子尔其钦承朕命勉之慎之故谕
　　○命湖广沅州卫指挥同知周琮为本都司署都指挥佥事提督各卫所操练福建漳州卫指挥佥事顾斌为本都司署都指挥佥事总督备倭
　　○增给宁府瑞昌王奠墠乐安王奠土□垒石城王奠堵弋阳王奠壏禄米如例四王先封镇国将军至是俱进爵为王故增给之
　　○庚午巡按广东监察御史周文奏佥事龙澄清军受贿宜究问从之
　　○壬申擢进士孙珉陈嘉猷杨清刘昭李烨王智徐廷章为给事中欧阳熙为刑部主事
　　○癸酉祭山川城隍等神
　　○遣旗手卫官祭旗纛之神
　　○甲戌亦力把里等地面遣使臣舍哈三董卜韩胡宣慰司及长河西鱼通宁远等处札木领占等寺都纲剌麻番僧南葛领占等来朝贡象马及方物赐宴并彩币表里绢布等物有差
　　○乙亥兵部奏山东河南在京更番操备官军都指挥吴勣等三百余人过限三月而犹未至乞移文巡按御史执问角□羊京依例将旗军人等全家调戍边卫官降三等终身守边从之
　　○鞑子女直所镇抚头目马黑木等八人来归送南京锦衣卫带俸给房屋器物
　　○丙子总督边储参赞军务佥都御史李秉奏近者鞑贼窥伺独石马营万全怀来等处宜选将才以严守备切见提督柴沟堡都督佥事董斌无勇寡谋难居重托把緫都指挥宋晟长于干济未谙领兵守备怀来都指挥王林号令严明遇敌不挠守备怀安都指挥李纲酷刑虐下不恤士卒高荣耽酒误事懦弱无为乞以林代斌以晟代纲及荣调斌纲荣于宣府随操并敕宣府参将杨能督同林晟整饬边备从之斌寻自诉功冀复管事兵部劾之下巡按御史鞫当赎徒诏赎军隶緫兵官过兴差操
　　○丁丑遣顺天府官祭宋丞相文天祥
　　○降湖广等道监察御史真钟严枢盛琦李鉴俱为县典史张晳王震俱冠带致仕从本院考察钟枢琦鉴才力不及晳震病不能任也既而鉴独陈情乞恩对品改调遂授以四川德阳知县
　　○诏户部各处傋御官俸折色银绢等物毋得预借恐有事故重冒难考
　　○命南北直隶巡抚官勘实所属水灾田地应徵粮草户口盐粮及负欠军物料马疋悉为优免饥民量发官廪赈济从户给事中李鍚奏请也
　　○乐平王冲烋奏庶长子镇国将军范场择直隶无鍚县民董宣姊为婚庶三子镇国将军范土□复择狭西咸宁县民宇文深女为婚二人例复其家诏从之　○定宣府大同中盐例宣府淮浙长芦盐共十五万引每引淮盐五斗五升浙盐四斗长芦盐三斗俱七分米三分豆于各边口上纳大同淮浙长芦盐共三十三万四千一百八十三引每引淮盐近仓六斗远仓五斗浙盐近仓四斗远仓三斗长芦盐近仓三斗远仓二斗俱米豆中半上纳
　　○先是总兵官都督佥事徐恭奏沙湾北马头复决乞敕有司修筑诏巡抚山东右都御史洪英督三司官理之至言英言水势汹涌未易用工请俟冬月水消量添夫料修筑奏下工部请如英言从之
　　○狭西大雨河泛决延安绥德等处城都督王祯以闻命祯督工亟修完之
　　○夜有流星大如弹色赤有光出紫微西藩东北行至北斗魁二小星随之
　　○戊寅秦王府火工部请罪其长史等官诏宥之○己卯命故中军都督府都督同知王通子琮袭为景陵卫指挥佥事
　　○庚辰旌表节妇李氏等三人李氏直隶祁门县民谢畸妻王氏浙江淳安县民方棱妻俱年少夫亡誓不再适旌其门曰贞节陈氏江西靖安县人年十八许嫁同邑民舒琏既聘而琏卒陈闻之自缢死旌其门曰贞烈
　　○内官阮忠譛驸马都尉焦敬僣用镀金鞍蟒龙服及收餋逃军为奴娼女为妾诏六科十三道劾其罪下法司议赎杖还职命固禁之
　　○辛巳户部言近例各处屯粮俱赴有司官仓交纳然有无军卫者未免置粮于无用之地恐致陈腐乞令今后俱运赴附近有军卫有司官仓收贮以备给用从之
　　○会昌伯孙忠病命医往视之
