<!-- { "loadSidebar": true } -->
　　○升哈密忠顺王卜答失里等差来使臣所镇抚早丁百户宰奴丁俱为副千户仍赐敕谕遣还
　　○敕总兵官都督蒋贵等曰近得甘肃副总兵都督赵安奏达贼东北行距凉州五百余里追之弗及又得狭西镇守等官奏馈运烦劳民力弗堪卿等其公集议之如达贼出境已远可将所领官军暂令就饷于东往来巡哨或仍驻原处将羸弱者发还腹里卫所就饷庶几兵精费省以朕遥度如此未识于事宜何如卿等宜酌其可否或更有良策可以强兵足食御贼安边者详悉以闻
　　○给延安绥德官军手把铳六百信礟六百四十及铳箭火药
　　○晓刻月犯木星  丁巳命四川叙州府通判杨文进复任文进以母丧去任郡民奏乞复任故有是命  修张家湾通济仓先是管粮通政使李暹奏欲移置张家湾通济仓于通州行在户部工部议如所请令漕运总兵官都督佥事王瑜量遣运粮军三千人兴役至是瑜奏臣所领运粮船二万有奇今两处交纳河道稍得疏通若并于一处不免阻塞况通济仓虽有损敝易为修葺若欲移之则其所费数倍三千人必不能办请仍旧修葺为便从之
　　○戊午行在前军署都督佥事杨福卒
　　○己未命直隶兴州前屯等卫指挥使徐恭李端指挥佥事倪正王虹刘勉俱任行在锦衣卫乘传赴京先是
　　○上以锦衣卫缺官命行在兵部选举至是以恭等闻故命之调肃王护卫兵一千听指挥戴旺提督备边俟黄河冰解仍令还卫从镇守狭西都督同知郑铭等奏请也  行在礼部尚书胡濙等奏宣德九年遣锦衣卫指挥佥事康能同神策卫达官千户阿老丁出使瓦剌赐赉以往中途遇贼回京今仍遣使赐赉宜如旧但阿丁老疾难往骁骑右卫千户陈友谙晓夷情臣等议当改遣陈友追夺阿老丁所赐白金衣服
　　○上命陈友出使赐如例阿老丁所受之物勿追
　　○直隶杨州苏州常州府各奏十月初一日飓风大作海潮涨涌所属州县居民漂荡者各数百家湖广荆州府所属州县各奏六月至七月天雨连绵江水泛涨渰没民田
　　○上命行在户部遣官覆视以闻内黄县掌县事知州宋安言各处军民多因岁歉以子女质钱近奉诏书许令赎归然富室利其力役不遵者多宜再申明不遵者论以法从之
　　○庚申迤北达子把哈儿等迤西达子癿牙忽鲁等男妇二十五人来归赐衣帽等物安插居住
　　○命故狭西都指挥佥事周寿子璧河南都指挥佥事李兴子英俱袭为指挥使山西都指挥佥事许彬子昇袭为指挥佥事金吾右卫指挥同知黄成子文袭职羽林前卫指挥佥事吉胜子忠代职
　　○革广西柳城县磨石驿阳朔县葡萄墟驿荔浦县山月驿修仁县在城驿象州龙门驿改徙临桂县山枣驿为全州山枣驿徙全州城南驿于州城之南从广西布按二司官奏也
　　○辛酉瓦剌哈密脱火麻三地面顺宁王脱欢等各遣使并福余朵颜二卫指挥犯秃不花等朵儿必河卫指挥乞剌忽等俱来朝贡马及方物赐宴拜赐彩币等物有差
　　○秦王志＜土絜＞奏洪武间先隐王以居室一所令母妃之外戚居之今母妃侄刘瑭等蒙遣还原籍请以其居室仍赐臣以居臣之子女长成者从之
　　○升巡抚辽东行在都察院左佥都御史李浚为左副都御史仍理前事以九年考满也
　　○命故脱伦卫指挥佥事兀哈住子忽里并加阿剌山卫指挥佥事乃马答子劄路古贲河卫指挥佥事哈剌章子兀的纳俱袭职
　　○复遵化县旧铁冶冶自永乐间开设  上即位诏书停罢至是行在工部奏复之仍添设主事一员提督
　　○  广东左布政使王俊得卒俊得徽州府黟县由进士授福建道监察御史历升河南按察副使广东布政司左布政使至是以疾卒于官
　大明英宗睿皇帝实录卷之二十五
　　正统元年十二月壬戌朔诏免直隶淮安府户口盐钞以比岁灾伤故也
　　○先是都督蒋贵部领在京官军二千五百人赴甘肃人给以马及鞍鞍不及造以操军所乘借之至是行在工部请市材民间造鞍以偿  上令内府给价与操军使自办毋扰于民
　　○癸亥楚王孟烷奏左长史邓昌等老疾欲令致仕及补右长史缺员并除老疾引礼舍人高名礼子朗为引礼舍人已故典乐张诚子宗敏为广阜仓大使  上皆从之
　　○命秦府等府典乐吴从达等五员于神乐观教乐舞生演乐
　　○镇守狭西都督同知郑铭等劾奏提督延安绥德都指挥佥事王永等知贼入境不亲督剿除致指挥赵昹曰□永等为贼所毙请治其玩寇失机之罪  上曰姑宥之令奋勇剿贼再误必罪不贷
　　○顺天府香河县署县事通判曹铭言京畿之间多外郡人民及官军升调他所遗下人口俱无系籍宜令顺天府五城兵马司并诸卫互相觉察俾归故乡或占籍京府则奸民无所容矣又言被灾之民徭役不息多致流徙宜复其徭役事下该部覆奏从之
　　○直隶寿州卫奏七月间淮水泛涨坏西北城垣请修治从之
　　○日生五色云鲜明良久乃散
　　○甲子山东提调学校佥事薛瑄奏各处儒学廪膳增广生员有久病不痊及已成废疾者虚费廪米徒芘差徭宜令有司视验不堪医治者黜退为民事下行在礼部覆奏言提学敕内无处置残疾生员条例今宜因瑄所奏通行遵守从之
　　○行在中军右都督高文卒赐葬祭赙仪追封绵谷伯谥壮靖
　　○夜火星犯天江星
　　○乙丑罢河南右参议原固为民固先奉敕往甘肃总兵官处参理军机文书至是称疾奏乞还乡医治  上闻虏寇屡犯边陲总兵畏懦不发兵剿捕而固为之掩閟不以闻又托疾欲还故黜之  大同总兵官都督同知方政奏军余新辟之地已蒙恩例蠲其租税而司钱谷催徵不已又言今岁官军该纳屯粮亦以霜旱薄收请量蠲除  上命军余辟地悉免其税该纳屯粮亦蠲其半  丙寅升行在光禄寺少卿李畛为行在通政使司右通政往南京专理行在诸卫官俸  调通州卫都督佥事杨信成武后卫都指挥佥事曹胜于狭西都司信理司事胜往延安等处代都指挥王祯备御  以加儿即簇妙慈通慧大国师打巴尔监藏年老命其侄完卜散丹星吉代为国师署掌大国师印管束所部番民  丁卯命安远候柳溥掌行在中军都督府事时掌府事丰城侯李贤公出故有是命  诏免隆庆等卫偿官战马二百六十余匹  夜有流星大如杯赤光烛地出折威北行天市西垣外炸散有声后三小星随之  戊辰朝鲜国王李祹遣陪臣李蓁等赍表文来朝福余等卫指挥把秃不花朵颜卫指挥宅秃等塔山等卫女直指挥赛罕兀的河等卫野人指挥得里彻等各来朝贡马驼及方物贺明年正旦赐宴并赐彩币等物有差  命给行在锦衣卫指挥佥事王琦诰命封其祖父母父母不为例以琦陈其父普随侍  先朝有功故也
　　○巡抚江西行在吏部右侍郎赵新言巡按御史徐杰参议连均副使焦宏考察知县赵诚柔懦不立主薄王桓莅政勤能而诚本勤敏桓实老病事下行在吏部覆奏移文佥都御史王翱等覆审果如新言  上命诚复任桓罢为民杰等姑宥之又谕吏部曰自今巡按御史暨方面官所黜陟者尔吏部其详察之务得是非之实
　　○镇守狭西都督同知郑铭奏狭西沿边各卫见缺军器以千万计今欲造完官库物料不足而北虏犯边西番叛服不常非兵器无以防御乞借用于河南山西俟事宁之事下行在工部覆奏  上命军器局给之  前军署都督佥事事都指挥佥事杨福卒赐葬祭如都指挥例  己巳腊节赐文武百官宴  升宁夏备御都指挥佥事种兴张泰为都指挥同知宁夏卫指挥使熊震为都指挥佥事其余官军一百九人俱升一级赏有差以斩获胡寇功也  庚午命都指挥佥事杨洪副署都督佥事李谦守备赤城升人全都司都指挥佥事朱谦为都指挥同知宣府前卫指挥使文弘广为都指挥佥事仍率骑兵巡边  壬申辽东广宁等五屯卫言洪武初以供给辽府全伍屯田今王徙国荆州乞以二分守城八分屯田为便从之  癸酉敕甘肃右副总兵都督同知赵安等曰守备庄浪都指挥佥事魏荣奏欲将甘肃调来官军摘三千人及本卫调去土达官军于庄浪哨守朕以防边之道顾主将运筹何以尔徒拥兵众亦奚以为近闻卿等驻兵凉州去庄浪甚迩其与荣议之或益兵或仍旧惟卿为听期于事集人安而已卿言欲将洮岷等六卫选剩步兵存留凉州操守已敕都督任礼等如卿所言卿其知之
　　○庆王＜木旃＞奏本府除授官职欲得年高有学安分之人  上从所请令吏部选择除授仍遣书报之
　　○甲戌庆成王美埥奏臣妃傅氏坟在汾州民地中其地一十九顷有奇请蠲其租从之  命各边总兵官不得遣人于腹里催徵粮草以扰居民从行在兵部右侍郎于谦请也
　　○镇守狭西都督同知郑铭等奏狭西地界与东胜及察罕脑一带沙漠相接胡寇侵扰殆无宁岁洮岷等卫亦临绝塞所控番簇叛服不常各卫官军恒被调遣止余羸弱居民比者庄浪有警虽有守备官军临敌不能捍御况瓦剌脱欢人马比之诸胡特盛其使臣有在甘宁等处久住习知中国虚实脱使亡归本土必然泄我事情导之入寇访得各卫军丁及民间多有骁勇精锐通武艺之人乞命廷臣前来慎选及募自愿立功者量加赏赉给廪蠲役严督训练有警易为调用又言巩昌府迭烈孙巡检司地方密迩沙漠止赖黄河为之限隔每遇河冰冻合辄调官军往戍岁复一岁秪为烦劳乞将巡检司改设一卫拓其城垣修其墩隘分兵屯守庶几兵政有备边境永安  上命行在兵部会议行之
　　○乙亥给金牌信符送老挝军民宣御使司头目混伦等回还先云南总兵官沐晟已遣人送混伦等回至其境闻老挝土官卒国人与八百国讎杀晟请给信符护送行在礼部尚书胡濙等因言云南车里等衙门信符今改元犯行造换请俱付来使赍往就督其未输常贡方物仍取  先朝原赐信符从之  丙子革应天府溧水县广通镇税课局以其岁课并归溧水县税课局
　　○命长芦都转运盐使司以所获私盐给商从行在户部左侍郎王佐请也
　　○行在工部奏天下岁造军士衣革□隹运纳东西广备库迩者点视所贮短窄纰薄不堪用者十三四万其典守官吏人等宜究问以戒将来  上以罪在赦前姑宥之但令各备以偿官自今令御史同部属监收以革其弊仍令司礼监及户部都察院委官检视其数移贮甲字等库改广备库为仓廒
