<!-- { "loadSidebar": true } -->
　　○壬午  命锦衣卫指挥同知毕旺掌镇抚司事  免顺天府所属霸州文安大城等州县及直隶真定府所属饶阳县被水灾伤田粮五千四百五十余石谷草三十六万二千七百九十余束
　　○癸未  命故南京金吾前卫指挥佥事王隆弟升袭职金吾右卫指挥使李通子和燕山前卫指挥使陈斌子英府军前卫指挥同知耿祐子勋指挥佥事李敬子懿俱代职  敕守备赤城指挥同知吴良协同右参将都指挥佥事周贤守备独石马营等处地方
　　○甲申腊日赐文武百官宴  河南布政司甄完以老病乞致仕从之  徙山西广昌县倒马驿于倒马关以旧驿使客鲜经廨舍倾圮也
　　○乙酉少保兼兵部尚书于谦有疾赐  敕曰昨闻卿偶婴重疾朕为惕然念卿夙膺委托旦夕不可或无已令近臣倩医往视兹复赐卿白金五十两为汤药费并赐羊酒白米卿其勉扶病体副朕惓惓之意
　　○丙戌太子少傅兼吏部左侍郎俞山言臣以微陋遭际  圣明屡被恩荣寔过望外脩职之才虽多不逮图报之念无或敢忘柰病日久数悯命医调治即难痊愈废职妨贤伏望  皇上放回调治痊日仍来补报  诏曰卿随侍有年且令在京调治病势稍愈仍视事  免浙江杭州嘉兴湖州三府今年被灾粮米五十一万六千余石马草二十七万二千余朿免杭州等所灾伤子粒九百五十石有奇从户部员外郎陈汝言奏请也  监察御史周清言风俗侈靡所在当禁乞命礼部申明丧葬婚嫁服舍旧制榜示通衢从之
　　○丁亥内使阮绢阿附司礼监太监兴安为嘱管工大监黎贤擅于内府西海子边作佛庵及西山等处作生坟佛寺盗用官木等料万计事露安惧以状闻委罪于绢都察院收绢及贤鞫得实坐贤赎斩绢绞劾怙恩罔  上冥寘于法  诏安不问贤绢亦宥其罪所造庵寺令内官监毁之物料入官  夜西方有星大如笺青白色尾迹有光起自太微垣右执法星西南行至云中没
　　○戊子先是巡抚广西刑部右侍郎李棠奏准将广东巡按御史并司府州县卫所罪囚俱发广西平乐府官仓纳米至广东廉州府奏本府所辖钦州接连交趾徭彳□燎出没不常而本州积粮储不多恐有缓急调集官军无粮供给乞将本府并附近雷州高州琼州四府罪囚俱发钦州仓纳米庶使边储有备而盗贼不得窥伺事下户部覆奏从之
　　○己丑南京监察御史邹亮奏南京定淮等门外城壕多被太监陈公等私占种植莲藕禾苗  命南京户部委官核勘前地果可栽种者召人佃耕起科如是不应栽种禁约诸人不许私占违者罪之  宣府总兵部右都督过兴之子得隆奏臣祖母己臣父守职在边臣复幼穉丧葬之仪百无一备乞赐矜悯  命赐米三十斛布二十疋
　　○辛卯云南虚仁驿驿丞尚褫言臣闻体元者人主之职调元者宰相之事近者积雪连旬穷阴弥月是阳失节而阴纵之象以鲁僖一国之君脩德感天而六月雨况  陛下所履者天位所治者天职所赏天命所刑天讨是乃代天理物夫岂不可得而弭变者与在乎  陛下正心体元于上大臣尽心调元于下耳臣以为圣学之勤非徒开筵进讲为视观之美而已理乱兴亡之道天人感应之理须得于心而见于行乃为学耳至于言路非不开也然忠直之士昧死上言而执政者往往□摭条例轻则寖罢重则中伤  升下宜亲览其言苟合于理必有区处毋徒今日行之明日更之二三其德矣信于下也国家亲王奉藩于外自  祖宗以来今九十余年日蕃以众有司得拘持禄养渐致耗乏恐未能安然自适如  陛下子孙在宫阃之内殿陛之前也近年以来释教盛行满于京师络于道路横于郡县遍于乡村聋瞽士民诱煽男女廉耻道弃风俗埽地鸣呼元气乌得不伤沴气乌得不作此前之掌邦礼者屈于王振之势今年曰度僧明年曰度僧百千万亿日炽月盛今虽云止度裁抑不过示虚文应故事而已臣以为宜尽令长发勒使归农庶邪术不行沴气自息臣又窃闻之师保之官古难其人今师保满朝非惟轻名器抑且滥赏爵此非臣之敢言在乎  陛下斟酌与夫兼之者何如耳  陛下不以臣言为戆少加采择见于施行君臣同心以消天变则尤可几也疏上  命礼部议尚书胡濙等言  皇上自即位以来经筵进讲未尝暂辍复屡颁明诏许诸人直言无隐藩国缺乏频加优赐其于讲学纳谏笃亲之道无以加矣不容复议其言抑浮屠之类亦皆室碍难行  诏曰尚禠言无指实动扰人众其寝勿行
　　○壬辰  镇守处州浙江都指挥王瑛奏处州银场利害有二曰岁办曰闸办岁办者洪武中原额本府每岁一次送纳不及三千两于民有利而无害闸办者永乐宣德中渐增差官四季徵纳如本府青田县今新分设景宁县洪武中岁办不及一千两今闸办至一万四千三百余两民深被其害矣臣尝思之开采银场固非善政但防御有方则贫民得所而不为盗贼若不开采则贫民不免聚集为盗贼乞照洪武中岁办例开采事下户部言洪武岁办额太轻若如所拟诚恐趋利之徒得以肆为强暴争夺之风复起官府难于控制请移文浙江镇守并布按二司等官仍如闸办额数煎办果有多余不及之数明白具奏定夺从之
　　○癸巳万全都司署都指挥周全初为右佥都御史李秉奏其侵欺官银论杖绞立功诉调巡按御史张鹏办之未几秉复奏全擅以官粮借所部指挥等官下鹏并问安全侵欺官银无状其私借官粮具如奏乃改论以赎斩还从之  巡按直隶监察御史张鹏劾奏万全都司都指挥姚贵受部卒月钱纵之歇役请治其罪  诏宥之
　　○甲午岷王徽煣奏武冈州招抚苗贼俱令入城内纳粮臣住宅与州治连恐其入城窥伺惯熟或蹈前非乞令今后苗民有听招抚纳粮者止令城外收完陆续运赴原定仓分收贮仍令守备官军严加堤备从之  户科都给事中成章等奏旧例税课司局河泊所仓库官考满先于户部查理粮课其文册俱赴户科收掌近吏科都给事中林聪奏准俱送吏科收掌一旦变更恐非立法之意乞令仍遵旧制从之  月犯轩辕右角星
　　○乙未户科奏周王薨逝禄米应截日住支今河南布按二司官朦胧照旧拨派请罪之其关过禄米宜还官  诏禄米免还宫布按二司官令巡按御史提问之神机营总兵官都督杨能卒私载刍于通州车覆一死兵部及六科十三道劾能罪  诏宥之
　　○丙申赐守玄冲静真人邵以正银印  免直隶永平府滦州并昌黎县水灾秋粮一千五百余石榖草一万六千九百余束从户部奏请也  户科给事中高崇奏往者虏寇侵犯京师朝廷召募义勇其间生员典吏典多以疎放官舍军余民壮至今未遣及有逃者兵部又论编发充军人心宜惧怨讟颇兴在上者徒有赏赐之费在下者全无报效之心其由于失信也伏望将所招募义勇七千余人俱疎放仍蠲本家徭役一年则不惟钱粮可省抑且上不失信下皆归心矣  诏兵部即与总兵官等计议可放即放如有妨碍奏来定夺务在事安人安  山西僧颜致雨自选大悟显道经颂献之有旨令礼部考试礼科给事中言其词妖诞礼部亦言其老瞆无异能且语言诪张宜令所司捕其徒从之
　　○丁酉昌化王府教授李原等拨置王妄与署都指挥孙英争故都指挥遗宅章凡六上提督军务右副都御史年富请治其罪  命山西按察司执原治之  夜有流星大如杯色赤光明烛地出北河西行至五车星
　　○戊戌  命岁给宁王奠培南昌府城税课钞一万五千余贯从王请也  命故山西行都司署都指挥同知张瑛弟瓛袭为指挥同知  都督佥事昌英等奏近闻也先阿刺至相仇杀部落逃散多潜匿我边境宜给榜以招来之  诏曰豺狼反复无常纵得之无所用不允  诏工部左侍郎赵荣还京初命荣视河道就同佥都御史徐有贞董治至是以有贞独能任之故诏荣还  巡按贵州监察御史伍星会奏总兵官毛福寿参政胡拱辰曹琳参议李颙副使章敏员外郎张惠坐虚出安知州许琳等白金马牛诸时琳颙惠坐虚出通关已鞫于都察院拱辰丁忧敏致仕皆归其乡  诏福寿拱辰敏置不问琳颙惠命都察院并鞫之都察院言福寿武人姑不论其掺守拱辰敏皆文职方面若一概不问恐天下贪官污吏藉为口实无以警戒将来宜命巡按御史执治从之  羽林前卫带俸指挥王琦盗内府服御物法司论赎斩还职  命杖一百谪戍广西极边
　　○己亥升太仆寺卿李实为都察院副都御史提督山海等处军务  命湖广按察司副使邢端致仕先是端以贪污不检送法司论断自陈尝从总兵官征剿湖广贵州等处苗贼获功乞宥过复职故有是命  免直隶苏松常镇江五府今年灾伤秋粮二百一万七千三百余石草七百八万七千八百余包河南怀庆卫辉二府武陟等九县粮三万一千余石草三万三万八千四百余束山东兖州济南东昌青州四府东平等十三州县粮二万五千四百六十石草四万二千九百八十束从巡抚等官奏请也  巡按直隶监察御史杨贵奏今年十一月二十一日晡刻镇江府地震有声  居摇撼二十二日早食时复如之臣切维地道宜静今数震于一阳未复时诚为可惧况苏常镇四府两年水旱相仍小民流离饿殍不可伏望  皇上念生灵之苦施宽恤之恩庶几灾异可弭事下户部议四府今岁灾伤已行宽恤请移文巡抚尚书李敏量加宽恤戒饬县卫所官员各加修省敬慎锄去贪残抚字贫困以消灾变从之  致仕广东左布政使戴弁卒弁字子章江西浮梁人以举人任崇阳儒学训导超升兵科给事中狭西右参议湖广右参政改广东黄萧餋反围广东弁设方略与参将武毅都督董兴戮力进战获其渠魁余党次第平朝廷加弁功赐金织文宝镪羊酒升右布政使寻以艰去诏超复之愈年升左布政使景泰甲戌入觐遂乞致仕至是卒
　　○辛丑遣敢勇报效二营舍余民壮之无职役者各还原所春夏务农秋冬协助掺守从户科给事中高崇言也
　　○壬寅狭西布政司右布政使胡本惠为河南左布政使江西按察司副使芮钊为狭西右布政使监察御史张澜为狭西右参议姚哲为按察司佥事张凯为云南佥事李叔义为贵州佥事  升广西思恩府军民土官知府岑瑛从二品散官以征剿狳寇功也  命故署都指挥佥事沈英子璇袭为武成后卫指挥同知  命贵州副总兵都指挥佥事苗贵改姓李从提督军务左副都御史蒋琳奏贵自嫌其姓与苗蛮同也
　　○癸卯封韩府南郑都主母张氏为韩恭王夫人  升太仆寺少卿赵昱为本寺卿以九载任满故也  巡按广东监察御史张琛先奏广东按察司副使顾侃佥事李观智罢软不称下巡抚镇守巡按等官覆核至是巡按御史杨进  侃公勤无过观智行检不饬且包酒痼疾吏部因请令侃复任取观智赴京定夺从之  万全都司库为盗窃其官银四百余两提督军务右佥都御史李秉奏库官按状且自劾及劾都指挥李延武安关防不严  诏秉等姑不问库官下巡按御史鞫问
