<!-- { "loadSidebar": true } -->
　　○壬申敕湖广都指挥同知杨茂曰今命尔充参将协同总兵官右都督徐恭儧运粮储循守旧规提督湖广等都司及直隶卫所官军各照岁定兑支粮数依期运至京仓遇有河道淤阻随即督同委官设法＜锍-釒＞理仍镇守淮安抚恤军民修治城池遇有贼寇生发先机捕灭尔为朝廷武臣受兹重寄凡事宜持廉秉公庶不负委任之意尔其慎之
　　○朵颜等卫遣指挥吉儿马歹等来朝贡驼马赐宴并金织袭衣彩叚表里等物有差
　　○副总兵都督冯宗参赞军务副都御史王竑等会奏狭西用兵事宜六条一关狭之地风气刚劲俗尚武节多有智谋勇敢之人乞出榜召募一乞给降银牌遇有功者即给赏存照以凭升用一山东河南等处见调官军乞如京军例赐银两袢袄一军中处置诸务并无法比可据军士往往临阵在逃多方误事乞查洪武永乐年间行军决罚条例颁降军前以凭遵行一乞将狭西布政司官库见贮银布收买战马五千匹给军征进一乞将狭西在城及迤西所属卫所官军民壮舍人余丁操练以备警急调用事下兵部会议六事从其四惟给官价买战马会计狭西官库并无积贮请立则例行移狭西河南山西三布政司监生有纳马五匹者不限岁月即送吏部铨除生员七匹即补国子监生挨次出身吏典一考以上六匹未及一考八匹俱送吏部免其京考办事即冠带军民人等五匹给冠带以荣其身候事宁日即止其行军决罚条例查无洪武永乐年间旧案乞赐区处  上曰今后官军有临阵退缩逃遁者械系所在官司奏闻处置
　　○癸酉卯刻日生左珥青赤色申刻生右珥赤黄色俱鲜明良久散
　　○乙亥命故兀者卫指挥佥事速的子你笼哈额黑立子打出满泾卫指挥佥事兀称哈子孛卓俱袭职
　　○升阿古河卫指挥使马哈你为都指挥佥事乞塔卫指挥同知苦赤纳为指挥使失里绵卫指挥佥事爱的兀者卫指挥佥事乃塔哈儿分卫指挥佥事弗非路忽鲁爱卫指挥佥事哈答伏里其卫指挥佥事纳亦答牙鲁卫指挥佥事劄鲁俱为指挥同知
　　○昏刻正西赤云一道长三丈余阔倍之去地三丈两头锐徐向西南行良久方散
　　○丁丑出内府银四万两给山东河南北直隶调去狭西从征官军二万员名
　　○月犯垒壁阵星
　　○戊寅南乐王祁鉷平乡王祁鏓以乳母疾同汤阴王祁＜釒芮＞祷于城隍庙旬日再至且集伶人男妇百余人在庙戏舞酣宴彰德府知府李嶲以闻降敕切责之
　　○金吾左卫带俸都指挥佥事海荣言臣奉敕领官旗二十三人往海西公干直抵松花江等处事竣回还乞恩升赏  上命俱升一级
　　○己卯狭西总兵等官保定侯梁珤等言都指挥佥事汪礼等生擒达贼完者都等四人获马骡三十六匹军器二百四十余件
　　○命修直隶抚宁卫及豊润玉田平谷三县城
　　○辛巳命弗提卫故都指挥佥事塔失子苦女袭职升忽鲁爱卫指挥佥事沙阿哈兀者卫指挥佥事阿孙哈帖列山卫指挥佥事撒替哈俱为指挥同知
　　○永河王府仪宾陈谏先有罪颂系于山西布政司至是遇赦赴京请所得俸仍乞免追故郡主支过禄户部劾其不开陈为事之由不知应否复职得禄事系违法命执治之
　　○守备柴沟堡右监丞童保巡抚佥都御史韩雍先是互奏徇私贪酷等罪命给事中黄甄锦衣卫千户冯珤覆之各有虚实三法司请治其罪  上特宥之
　　○壬午升贵州右参政李浩为河南左参政以亲丧服阕故也
　　○甘肃右参将李荣等奏八月五日达贼三千余骑犯永昌卫境七日又有万余骑自山丹境外直抵甘州近城劫掠臣等各领官军分门四出殊死战生擒三人斩首十级至暮黑风暴起贼众遂退次日臣等追至四十里店获回被虏男妇五百三十口牛羊驴六千二百四十只臣等窃惟贼酋孛来大举入寇臣等不能运谋制胜尽数荡除虽有小捷而得不偿失罪当万死事下兵部请命巡抚都御史巡按御史覆实以闻从之
　　○升江西道监察御史张岐为浙江按察司副使
　　○甲申  诚孝昭皇后忌辰遣官祭  献陵
　　○乙酉升南京吏部郎中孟钊为福建延平府知府
　　○丙戌夜东南有星大如盏色青白有光起自天苑正南行至近浊
　　○丁亥豊润伯曹振居祖丧校尉觉其纳妓女为妾六科十三道交劾之下镇抚司鞫送法司论当赎徒还爵  上曰振本宜削爵但念前人之劳其赎既令戴儒巾于国子监读书一年已而所司奏宜停其岁禄从之
　　○戊子命故哈儿分卫指挥佥事劄剌的子委剌剌鲁卫指挥佥事瓦者兀子秃升哥可木卫指挥佥事巴里兀子歹劄俱袭职升亦儿古里卫指挥使乜格禅为都指挥佥事忽鲁爱卫指挥佥事弗剌答哈出亦里哈弗提卫指挥佥事苦亦俱为指挥同知
　　○命给内官监新收复工民匠口粮每月三斗原上工军民匠月添一斗
　　○己丑致书襄王瞻墡曰朕念宗室至亲且贤无如叔父驰慕之私未尝不往来于怀也兹体叔父情之所尚令良工制神像画轴服饰器玩数十品物虽不腆颇似精致及自作诗赋数首用写名藩山川风景之胜以寓嘉羙之意以表予眷念之情至可目入
　　○庚寅给赵府南乐王祁鉷平乡王祁鏓岁禄各二千石米钞兼支
　　○夜有流星大如杯色青白有光起柳宿西南行至游气后有二小星随之
　　○辛卯命广义伯吴琮于三千营坐营管操
　　○先是遣锦衣卫带俸都指挥使詹昇等使虏通和孛来退兵出境遣使臣纳阿出等偕昇等由大同旧道入贡已行一日纳阿出言大同路不可行欲改道自兰县入至是昇等遣人驰奏以闻  上敕昇等从之
　　○复设饭堂于南京永乐中于江东等门设饭堂三处日给粥二餐赈济孤贫后因岁用不敷停止至是守备臣以为言命举行之
　　○赐亦力把里等处使臣满剌咱答等六十一人宴以其将回也
　　○壬辰命泰宁侯陈泾佩征蛮将军印充总兵官镇守广西
　　○甲午敕襄垣王长子仕＜土匮＞曰尔奏父王多疾羸弱累谏安闲调息不从乞赐名医疗之似有孝亲之诚夫何中间又谓父王信谗疏斥乃援代世孙例欲代父理事又欲府外造房另居及分禄米三百石厨役二十名自用详此数事则汝之心盖欲乘父之病夺其禄位以自专也是岂人子所忍言哉揆之礼法大有乖违自后宜痛改前愆恪脩子职庶不有玷宗室不则陷于无父之地矣五刑之属三千而罪莫大于不孝尔其慎之
　　○山东都指挥同知母瑛自陈有疾命其子端代为平山卫指挥佥事
　　○命故府军前卫指挥使魏玺弟琦羽林前卫指挥佥事萧成子俊南京锦衣卫指挥佥事刘鉴子玹金吾前卫指挥佥事李贵子庠俱袭职羽林前卫指挥使朱佶子辂代职
　　○都察院右都御史李宾言御史任重非博察公举不得人宜令布按二司正官南北直隶知府同巡按御史各举所所属知县推官二三人送都察院问刑半年堪者授以职否者复任府州县官多冗滥宜选德望廷臣分往考察擢其卓异罢其老疾斥具贪暴柔懦各处预备仓多空虚猝过饥馑何以为赈宜令有司出官库物籴之且多方措置杂犯死而下俱纳米以赎季上其数于上司上司时盘验之岁暮类奏以凭稽考漕运官多剥削军士粮不足逼其称贷上纳军士比比破家宜敕总兵官严禁其弊正统初南北直隶命御史一人诸按察司设佥事一人专董学政故人材甚盛宜复之其廪膳生员年四十五以上者宜如宣德正统时例考试送监庶无滞才武职应袭子弟亦宜如故例令读书儒学在京则如南京仍立武学公侯伯家敕教读官严督之不遵教送入国子监习礼边关武备甚弛宜命文臣巡视镇守等官有老疾及无谋勇者悉以闻如卖放私役军士不时练习即令巡抚巡按官提问之总兵官都指挥奏闻区处指挥而下即如律调极边法司赎刑轻重不平如杖一百徒三年运甎三千片则银价三十余两运炭三千斤则银价十余两运灰三万六千斤则银价二十余两罪同费殊刑官得以为私宜估定时直使之适均近例军官坐役占侵欺卖放诸绞斩赃罪者京卫降调外卫外卫赎还职二广文武官坐剥削军民索取土官并猺獞钱物者不论多寡俱充军极边此其轻重不一宜不分内外但坐绞斩概调边卫其剥削索取于土官猺獞者充军余俱第所受多寡处以常例各处布按二司所委分巡官多不遍历郡县三年六年考满妄以总司所理事目注之牌册侥幸考称宜敕其不得复尔违者吏部都察院奏黜之事下该部议行
　　○乙未升南京都察院经历孙而安为南京吏部郎中工部主事庄鉴为南京工部员外郎
　　○朵颜等卫使臣吉儿马歹等升辞命赍敕并彩弊表里等物归赐其都督阿儿乞蛮
　　○丙申怀仁王逊烠先是遣仪宾江浩来朝僣服麒麟责令戴民巾一年至是期未满遇赦王援例辄令复职  上怒敕王自陈罪状宥之执浩下锦衣卫狱
　　○两浙都转运盐使司奏七月中烈风猛雨海潮泛溢下砂等四场漂流公宇民居三千二百五十余间牛二百八十余只溺死男妇二千三百一十余口其办盐工具什物丧失无算
　　明英宗睿皇帝实录卷三百三十三
明英宗睿皇帝实录卷之三百三十四
　　天顺五年十一月丁酉朔日食
　　○戊戌  皇太子千秋节文武百官行庆贺礼
　　○己亥夜月犯金星在斗宿光芒相接土星火星聚于牛宿
　　○庚子敕辽王贵＜火受＞曰前者以魏玉武晋周远讦奏欺罔特命革去冠带所以昭宪度戒奸顽也尔不体朝廷之意辄听庶人贵爕徇私启请妄引诏例擅令玉等复职违礼玩法莫甚于此玉等已遣人执治尔宜痛自悔咎守法遵礼不宜复蹈前失
　　○升广西道监察御史钱琎为福建按察司副使
　　○辛丑敕镇守湖广太监郭闵曰得左监丞杨敬及总兵官都督颜彪奏广东连山一带见有广西獞贼于彼住种切近湖广江华锦田诸处连年出没为患乞选调官军操习刻期会合剿灭已允所奏尔即会同总兵巡抚官督同参将等官各将所在官军土兵民壮选集整饬器械于衡永等处操习听用毋得推托误事
　　○给周府归德郡主并仪宾李譓颍水郡主并仪宾孔学□光郡主并仪宾杨珙管城郡主并仪宾薛儒岁禄各八百石内三百石各折钞太原县主并仪宾张铭岁禄六百石内二百石折钞
　　○河南都司都指挥使夏忠按察司副使张谏下锦衣卫狱初河溢入城按察司劾忠卖放筑城士卒城未就致水为患忠素恶谏疑所劾皆出于谏遂诬奏谏侵欺赈济粟麦诸罪  上命锦衣卫官往案之互有虚实遂俱下狱忠坐徒谏坐杖俱赎还职
　　○壬寅升大理寺右寺正王辂为山东按察司佥事
　　○大同西路右参将都督同知盛广擅科所部银五百余两事露而惧复散于人巡抚右副都御史王宇发其事  上命之自陈广具服法司请加以罪  上曰广罪固不能无但银既给主其姑置之
　　○巡抚宁夏右副都御史陈翌等奏官军缺马兵部请令户部措置银七万两运赴狭西市马五千匹给军  上从之命第输银二万两往市二千匹
　　○己巳拓益阳王府迁其旁近居民十余家皆偿以钞从王奏请也
　　○丙午复命致仕都督同知张泰佩征西将军印充总兵官镇守宁夏召都督同知翁信还京
　　○命蓟州守备署都指挥佥事刘辅充右参将分守马兰谷等营
