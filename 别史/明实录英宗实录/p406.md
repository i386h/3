<!-- { "loadSidebar": true } -->
　　○乙巳提督大同军务左副都御史年富奏代王昌化王岁禄原系山西布政司支给后因达贼犯边税粮无人送纳奏准于大同仓粮内支给今经五年缘大同仓粮乃供边军之数恐致缺少乞仍旧于山西布政司支给为便从之  户部主事余子俊言在京光禄寺日逐供应  陛下所用百不及一而内外监临官吏厨役之辈通同侵盗不可计数甚至纳户挑脚之人亦淋漓醉饱枕藉庭庑日复一日所费无筭其各寺观逐日脩斋设醮轻用钱帛僧道布施动以万计一醮之毕主之者或因致富枉用民财全无寸补伏望陛下俯念民艰减省一分则民分一分之赐庶积有嬴余而国用不亏民将给足而邦本可固不然则未来之虑恐非脩斋诵经所能了也  诏以斋醮等项已有定规但令礼部移文光禄寺禁约  十三道御史黄溥等奏吏科都给事中林聪自劾去尚书何文渊数挟制吏部尚书王直等紊乱选法其乡人旴昭训导杨澄考满当升于聪求美选得除溧水县教谕副榜举人陈和当除学政欲得无为州时其州学正李达传闻丁忧而申状未至聪挟令吏部径注和于无为州广东按察使缺吏部奏授御史白仲贤聪因私其乡人广西参政方员乃劾退仲贤夺授之主事吴诚丁忧起复除吏部诚与聪旧馆人有怨聪輙以轻浮劾诚调工部福建参政许仕达素著秽迹聪德其馈已及尝庇其家人妄举仕达堪巡抚福建宜治聪  诏多官迂鞫聪具如诸御史劾状论聪当斩并劾直等阿附聪仕达买嘱聪希求进用罪  诏聪历仕年久颇亦效劳宥死降国子监学正直等皆宥之
　　○丙午岁暮  帝享  太庙  以明日正旦遣官祭  长陵  献陵  景陵  遣太常寺官祭五祀之神  遣旗手卫官祭旗纛之神  是岁天下户口户九百四十万六千三百四十七口五千四百八十一万一千一百九十六田地四百六十二万七千三百四十一顷八十八亩田赋米麦二千六百八十四万六百五十三石绢一十九万三千二百三十四疋丝六万四千六百七十三斤绵一十八万六千一百六斤布一十九万七千七百四十七疋绵花一十九万二百六十三斤折色钞七万九千四百四十八锭襍课钞九百二十二万九千九百三十八锭米麦五万四千四百一十三石铁七万四千五百八十三斤布一千七十四疋盐课盐二百六十万五千七百九十九引折色钞一千四百五十九万四千九百七锭米五十万七千一百四十七石布七百八十六疋茶课茶五十五万三千七百五十斤折色钞一十八万九千四百七十四贯屯田子粒二百七十六万五百六十三石有奇采纳水银二百四十七斤朱砂一百七十斤漕运京师儹运粮四百二十五万五千石各处运纳粮二百四十三万九千四百七十石减免天下官田等项税粮米麦一百三十万七千三百八十一石有奇
　　大明英宗睿皇帝实录卷二百四十八
大明英宗睿皇帝实录卷二百四十九
　　废帝郕戾王附录卷第六十七
