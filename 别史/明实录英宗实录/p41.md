<!-- { "loadSidebar": true } -->
　　○辛丑镇守狭西副都御史陈镒奏迩来累有边报防秋官军率皆稽缓又该奉敕简募报效丁男附近训练官吏不无侵扰因循缘臣管辖数多难以周历巡督请差御史二员分理之  上命行在都察院简老成练达者以往且戒其毋生事害人
　　○壬寅擢行在太常寺等衙门博士方勉评事张哲侯爵行人杨永序班孙睿张镛赵伦断事张文昌知事康荣照磨张礼判官胡信县丞邝杰教授上官民瞻教谕韩阳郑颙训导郑观曹泰成规齐韶王巍陆俦唐震俱为监察御史北京国子监等衙门助教叶本存姚琏学正顾鸿学录林懋赞礼郎丁文序班张俊贺璨张肃鸣赞曹立经历汪惟澄张乐阮居仁李球黄敏杨守真知事潘怿徐大安钱敏照磨陈大伦陈纲检校杨景庸判官张永清王懋徐寄县丞卢昶王所瞻赵固李永董暹主簿萧玄圭冯政杨甄教授林廷真张魁黄瓒潘靖学正王宪教谕王本管忠周纪钟沔齐普周源康勉崔宁周鉴周安何谅莫源训导周漙田禄宋瑄陈正董智姚恭米容杨寿伍冕魏彦祥盛埙胡琏丘陵张昱鞠恭俱为知县从行在吏部会官举之也
　　○设四川龙州明月巡检司从宣抚司土官知州薛继贤奏请也
　　○癸卯以大祀  天地  上御正朝誓戒文武群臣致斋三日
　　○行在光禄寺少卿刘祯奏祭祀太牢请于顺天等府选易肥腯纯全者为用从之
　　○劄真等卫女直指挥阿成哥等建州卫女直指挥奴答失里等肥河卫女直指挥亦里哈并湖广容羙宣抚司土官遣人来朝贡马及方物赐宴并彩币等物有差
　　○以偏头关获虏寇功升镇守山西右都督李谦为左都督山西都指挥同知马贵为都指挥使太原右卫指挥佥事李庸为指挥同知仍赏谦钞三千贯纻丝四表里贵钞二千贯纻丝三表里庸钞一千贯纻丝二表里斩获首级百户各钞一千贯纻丝一表里总小旗各钞七百贯绢布各二疋当先杀贼追夺马疋指挥各钞一千贯纻丝一表里千百户各钞七百贯绢三疋总小旗军各钞五百贯绢一疋布二疋奋力向前指挥各钞五百贯绢二疋千百户各钞五百贯绢二疋旗军各钞三百贯绢布各一疋阵亡军倍之
　　○命故双城卫指挥使吉里吉纳孙三角兀指挥佥事火知大子土剌纳俱袭职
　　○甲辰命广州后卫指挥使杜信济宁左卫指挥佥事王清府军前卫指挥佥事郝真俱署广东都司都指挥佥事事先是广东按察司副使贺敬奏都司缺官  上命行在兵部会官推举佥议信等练达老成故命之且令清真驰驿赴任
　　○太子太保成国公朱勇奏都司之职实方面重任军民休戚所系比年会官推选不无请托等弊以致任用非人乞敕兵部仍遵旧制密切推举取自  上裁从之
　　○乙巳上元节赐假十日
　　○赐辽王第十九弟名曰贵煘第二十弟名曰贵熡
　　○丙午大祀  天地于南郊遣卫王瞻埏行礼
　　○遣少保兼工部尚书吴中右侍郎邵旻祭告平则西直等门及城壕之神以城楼城壕圮坏欲改作修治也
　　○戊申建州卫野人女直指挥佥事失里不孙四川沐川长官司土人袁秉常长河军民宣慰使司剌麻查朵等来朝贡马及方物赐宴并彩币等物有差
　　○致仕工部尚书甄庸卒遣官谕祭命有司营葬庸子昱奏乞入国子监读书许之
　　○己酉宁世子磐烒薨世子宁王之嫡长子母妃张氏洪武二十八年生永乐二年封为宁世子至是薨享年四十有三讣闻  上辍视朝三日遣官致祭谥曰庄惠命有司营葬
　　○升右军都督同知萧授为右都督都督佥事吴亮为都督同知都指挥佥事郑通为都指挥同知指挥使彭恭为都指挥佥事指挥同知莫荣等二人为指挥使指挥佥事翟亨等七人为指挥同知以获蛮寇功也
　　○巡抚江西行在吏部右侍郎赵新闻继母丧当守制  上以巡抚事重夺情令视事
　　○行在礼部尚书胡濙等奏请给僧道度牒凡一百九十五人
　　○庚戌野木河等卫野人女直指挥佥事兀剌哈等肥河等卫指挥同知阿罕住等建州左等卫女直指挥同知李五哈等俱来朝贡驼及方物赐宴并彩币等物有差
　　○赐神木县民人白大兴等各钞五百贯绢二疋以杀贼功也
　　○赐迤北来降回回伯都等二十三人衣服靴帽
　　○广西总兵官都督山云等奏泗城州土官知州岑豹攻夺利州知州岑颜地方并掠其妻子财物虽朝廷屡遣官抚谕而负固不服增兵据守乞量调官军剿之  上敕云等曰蛮夷违命梗化罪固难容而朝廷兴师动众事亦不易卿其更遣人谕之彼能输款即与自新如尚稔恶不悛即加剿灭务俾事集人安以副委任
　　○巡抚大同宣府右佥都御史李仪奏近命总兵官右都督方政及指挥佥事杨洪率兵二万出境巡哨遇贼相机剿杀臣惟四夷为中国患自古有之特在捍御之有方尔昔汉文帝时匈奴入寇遣兵击之出塞而还后命徐厉周亚夫屯棘门细柳特防其来初无进取之意是以晁错有言帝王之道出于万全今和宁残虏穷无所归乍臣乍叛小为边寇此虏情之常也为边将者严烽火谨斥堠练习士马以待之贼将自遁舍此不为乃欲各弃所守穷兵远出冒寒涉险以幸一时之胜倘贼探知无备袭我空虚万一失利适足为外夷笑乞敕政等务在持重  上曰仪所言是然政历练老成必自有处置
　　○日生背气色青赤
　　○辛亥擢行在鸿胪寺序班马昂为监察御史以行在工部左侍郎李庸奏举也
　　○赐迤北来降鞑靼纪儿麻等纻丝衣服钞币有差
　　○夜月掩木星
　　○壬子诏免福建福州府逃民逋租四千七百余石
　　○行在礼部尚书胡濙等奏总兵官都督萧授等征剿蛮贼有功请差官于南京官库关领钞锭布绢给赏总兵官钞二千贯彩叚四表里都指挥各钞一千贯彩叚三表里指挥各钞八百贯彩叚二表里千户卫镇抚各钞六百贯彩叚一表里百户所镇抚各钞五百贯绢三疋旗军民兵各钞三百贯绢布各一疋总旗生擒贼人及杀获首级者赏倍之民兵斩获首级该升不升者加钞一百贯绢一疋从之
　　○癸丑镇守居庸关都指挥佥事高迪奏去岁六月大雨损坏关门水门及敌台垣墙至今修葺未完人力不足事下行在工部覆奏请令后军都督府所辖卫所遣军二千人助修从之
　　○直隶保定府蠡县奏去岁水决铁埽王家等口伤民田稼请及今农暇令茂山等卫军余屯种县境内者与民协力修筑以防水患从之
　　○乙卯命掌沙州卫事都督同知困即来子阿木哥代为指挥使建州左卫故指挥佥事兀鲁速子得里速袭职
　　○丙辰封晋府镇国将军美垎妻陈氏美坊妻侯氏美埇妻汪氏为夫人将军及夫人俱赐诰命冠服
　　○命给各边办事官俸禄之半旧制办事官不给俸时有从中贵于甘肃宁夏书办公牒者言其在边艰苦故有是命
　　○命都督都指挥等官子弟入京学读书从山西左参政王来奏请也
　　○丁巳遣行在工部尚书李友直祭告潞河之神以堤岸冲决欲兴工修理也
　　○颁赐万全都司及隆庆保安永宁等州县儒学为善阴隲孝顺事实五经四书性理大全各一部从佥都御史李仪奏请也
　　○永昌卫土官指挥哈剌卜花来朝贡马自陈欲同土官指挥毛哈剌等居京自效  上赐敕谕之曰尔等识知  天命归附朝廷历年已久今欲居京报效朕深嘉悦尚念路遥人众跋涉为难兹已敕总兵镇守等官加意抚绥仍于本卫地方居住耕种尔等宜各守法度安生乐业但遇征调随即从行不可妄生疑惑其审思之时左副总兵都督等官任礼等俱在永昌备御特敕谕之俾善加抚恤给与田地水利以慰其心云
　　○沙州卫指挥使阿木哥既授职陛辞赐宴并彩币等物仍命赍敕谕其父困即来
　　○分巡辽东山东按察司副使王宪奏旧制凡囚犯诣京者率经本司转解而辽海去山东道远请得径行为便事下行在都察院覆奏从之
　　○北京司钥库左副使龚政等奏近年各处上纳门摊户口食盐诸色钞多被奸民贸易宜令所司包裹严密用印封号遣官解赴行在户部转送该库庶革前弊从之
　　○戊午擢武成中卫经历王在明照磨陈祈刘述教谕吴迪戴麟杨孟训导陈希孟钱浩王绍宗盛瑄杨季琦李宁俱为知县从行在吏部会官举也
　　○设中军都督府中和桥马草场金川门马草场并锦衣卫通济门象草场置马草场大使各一员副使各一员攒典各二人象草场副使一员攒典二人
　　○减省直隶扬州府邵伯镇闸坝官吏并江都等县守塘夫先是扬州府奏邵伯镇二闸二坝各设官吏人夫以防高邮湖水泛溢今湖水既平往来无虞乞裁其半又江都仪真二县有雷公上下句城陈公四塘旧设夫三百三十五人守之今运河转输不绝塘水宜洩入河夫可尽罢事下巡抚侍郎曹弘覆实至是弘奏塘水无源若尽洩之则涸矣请仍留二百人时其蓄洩以济运河但旧夫隶盐运司今改隶扬州府为便其邵伯镇闸坝官吏各一人夫九十人俱宜减省从之
　　○己未楚府镇国将军李塾夫人茆氏卒遣中官赐祭命有司治葬
　　○直隶淮安扬州二府各奏民多缺食已发廪赈济今东作将兴请仍发廪于他处贸易榖种给民播种俟秋成偿官从之
　　○庚申以修葺京城楼命旗军助工者月增米一斗军匠增三斗民匠月给米五斗余丁匠给五斗俱月给盐一斤
大明英宗睿皇帝实录卷之二十七
　　正统二年二月辛酉朔命建州左卫指挥李兀黑赍敕谕其头目都督凡察等曰得李兀黑奏尔等居邻朝鲜数被其国人侵扰且言欲遵先敕移建州卫又被朝鲜沮之然朝鲜国自先朝恪守法度事上交邻未尝违理恐未必然诚如尔言宜迁建州果复尔阻具实来闻朕为处之盖朝鲜国与尔等皆朝廷之臣惟睦邻守境而相和好是朕一视同仁之心也尔其体之
　　○命兀者卫指挥同知都连帖木子咬纳嘉河卫指挥佥事卜颜子剌哈者令加子兀长加忽石门卫指挥佥事赤丁哈子古羊加撒秃河卫指挥佥事帖木儿子弗答希卜鲁兀卫指挥佥事卜剌哈子卜散撒剌儿卫指挥佥事兀不里侄土剌俱袭职
　　○给宣府诸卫官军马七百余疋
　　○行在兵部及监察御史劾奏镇守凉州都督同知李安以虏寇犯边檄都指挥魏荣合兵出扒沙截之荣托故后期安背约不进侍郎徐晞匿而不劾徇私纵恶厥罪惟均乞悉逮治之  上以安荣失机法当死姑记其罪各住俸半年特宥睎罪仍封劾章示安等令具实以闻
　　○直隶凤阳府宿州知州王永隆奏近制各处仓库储蓄及户口田土并岁入岁用之数俱令岁终造册送行在户部存照州县惟恐后期预于八月臆度造报且八月至岁终尚有四月人口岂无消息费用岂无盈缩以此数目不清徒为虚文请令有司今后于岁终造册期以次年二三月至部则无臆度之患矣从之
　　○壬戌纳木河卫帖列山卫禾屯吉卫兀列河卫哈吉河卫阿者迷河卫阿伦卫阿真河卫亦里察卫斡兰河卫俱遣人贡马及珍珠赐宴并彩币等物有差
　　○四川长河西鱼通宁远等宣慰使司湖广容美宣抚司俱遣人贡马赐钞如例
　　○给狭西河州等八卫备边土官俸旧制土官不给俸至是选调赴边策应遂暂给之如汉官制
　　○初宿卫都指挥林丛用千户姜敏书办已而不用敏衔之輙诬奏丛过失有旨原之时有发敏尝盗本营粮料者敏疑为丛所嗾复摭诉丛过诖误者数十人刑部尚书魏源论敏奸险当法外处之  上命杖遣边郡立功仍著为令以惩后来
