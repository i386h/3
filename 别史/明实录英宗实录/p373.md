<!-- { "loadSidebar": true } -->
　　○河南陈州卫千户李岘奏陈州等卫选调在京操备官军供给艰难军装无措若不量加优恤恐人情不堪因而失所扇惑逃移乞于各军名下量免余丁差役令其供给正军若无余丁者令卫所官设法赈捄本军妻孥毋令失所从之
　　○戊申提督大同军务左副都御史年富以襄垣王诬奏其贪淫等情既白具诉乞罢归事下户部议谓富整饬边备会计粮草除积年之宿弊举既废之屯田贪徒不得骋其奸豪猾不得肆其志宜仍留整饬边储从之
　　○己酉吏科都给事中林聪等言君亲人道之大伦忠孝臣子之大节未有忠于君而不由能孝于亲亦未有薄于亲而能厚于君者也传曰事亲孝故忠可移于君欲求忠臣岂可不于孝子之门乎稽之古礼子有父母之丧君命三年不过其门所以劝天下之孝也我  太祖高皇帝以孝治天下酌古准今创制立法父母之丧皆斩衰三年而冒丧有禁匿丧有罚其所以扶植纲常维持世教者至矣曩以逆虏不庭国家多事内外近侍方面等官闻丧暂令夺情起复以共济时艰近年边事宁谧在外方面等官已有定例不许夺情而在京官员犹或有夺情者臣等愚昧以谓大臣之中有其身之去就系天下之安危者闻父母丧不得已而夺情起复亦不过为暂时之权宜非经世之常典若一概夺情遂成故事其流之弊将必至于贪恋名爵不顾廉耻以夺情为喜幸视父母犹路人子道既亏臣节难保纲常所关诚非细故伏望  皇上当金革之不试举  祖宗之旧章令在廷群臣非职典机要重务与国家之所倚毗而不可一日无者有父母丧悉如例还家守制满日起复不必夺情则君亲之大伦于是而敦臣子之大节于是而劝矣  帝嘉纳之
　　○夜有流星大如椀色青白光明烛地出宗正东北行至游气
　　○庚戌升户部郎中史仪为山西布政司右参议
　　○免江西吉安等府属县去年旱灾秋粮二十七万八千余石
　　○镇国将军公鋺袭封宜川王奏乞自袭封日为始如例赐禄一千石米钞中半兼支诏以供给边储浩大王且如旧支
　　○敕南京守备太监袁诚兵部尚书徐琦于内库支钞三百四万七千贯绢一万二百三十四疋布九千七百六十二疋交付差去官员前去广东赏杀贼有功官军指挥彭英等九千九百八十五名
　　○国子监祭酒刘铉言臣八岁时叔母陈氏守寡无子将臣为嗣抚餋二十余年得至成人今母陈氏没蒙  皇上令臣奔丧复职臣窃惟礼莫重于为后孝莫大于送终况臣职教国学为风化之原彝伦之本若使臣不得终丧非惟有孤抚餋之恩且无以敦厚彝伦为诸生之模范伏乞赐臣如例守制庶有以广朝廷孝治天下之道而臣亦得以伸人子之至情从之
　　○乐平王仲烋奏欲往南京祭墓及遣人于彼造母享堂诏路远不必去其造享堂从之
　　○辛亥升右春坊右庶子管国子监司业事王恂为国子监祭酒
　　○升狭西右参政李辂为山东左布政使湖广右参政甄完为河南左布政使浙江佥事陈永为福建左布政使山西左参政王瑛为山西左布政使户部广西司郎中陈翌为山西右布政使
　　○命迤北来降夷人撒力把儿等十人为头目送南京锦衣卫每人月给米二石仍拨与房屋器皿
　　○孟餋陶孟门阔等陛辞命赍敕并金织纻丝纱罗归赐恩卜发并妻○迤西夷人脱儿古者来归奏愿居京自效赐纻丝袭衣钞布有差命充头目隶南京锦衣卫给房屋器皿
　　○壬子命故阳武侯薛诜子琮袭阳武侯
　　○命山东布政司右参政左瑺左参议胡纪致仕俱以考察年老有疾也
　　○给赐宜川王妹镇原县主并仪宾王瑄岁禄六百石
　　○给神机营官军马九百五十一匹
　　○南京六科给事中童轩等劾奏皇城把总守备等官夜不钥端门宁远伯任礼等输钤束不严之罪宥之
　　○镇守大同太监裴当奏副总兵右都督孙镗将大同等卫精锐士马选拔尽数统领出境巡哨惟存留步队官军及瘦弱马匹在城缘大同守备不可不严恐镗倚恃平日骁勇凭藉兵力强盛或深入远去遇有警急不能应援乞敕镗如无紧要声息即回还守护城池为便从之○夜有流星大如鸡弹色赤尾迹有光出帝座东行至宗人星
　　○癸丑升广西道监察御史钱昕为直隶真定府知府
　　○以征剿浙江温处二府蛮寇功赏将士官民人等一万一千四百五十二人彩叚钞布有差
　　○初以京城内外多盗命监察御史十人督捕之至是都察院谓盗少息请但留五人从之
　　○提督大同军务左副都御史年富奏守备大同右参将石彪诈称游击将军遣家人驰驿给廪往平阳访亲宜治其罪诏宥之
　　○右都督杨俊下都察院狱俊受命充游击将军送瓦剌使归至永宁卫境被酒执守备都指挥姚贵杖之八十贵奏俊于己有宿忿缚己至军门大骂令斩之云朝廷赐吾令旗得专杀且吾尝杖死陶都指挥亦蒙宥杀汝偿汝命邪得都指挥夏忠力劝而止时参政叶盛亦奏俊罪以俊尝有独石之溃斥其为败军之将俊疏贵诬奏己且悉封还己所得敕命令谕明己数有功至是归六科十三道劾俊跋扈不忠命三法司廷鞫之并发其尝与父洪争淫妇又作歌以扬父丑狱成当斩特命严锢之
　　○甲寅四川马湖府土人通事王虎云南楚雄县故土官主簿普济妻设贵来朝贡马给赏如例
　　○复除江西南昌府知府沈文为云南姚安军民府知府以丁忧服阕也升南京吏部郎中蒋劝为浙江金华府知府礼部郎中熊壮为云南曲靖军民府知府南京礼部郎中黄瓒为广东琼州府知府南京监察御史徐郁为江西南昌府知府南京行人司司正李鉴为四川叙州府知府直隶六安州知州何盛为广东高州府知府浙江嘉善县知县李逊为广东廉州府知府
　　○提督宣府军务右佥都御史李秉奏宣府土地肥饶军士素谙耕作乞将见在软弱步操军余并清解自首空闲军士选官管领定拨耕种今年子粒听其自收食用遇有警急就令管屯官员提督于附近城堡相兼守城候来年秋成子粒如例上纳若有逃故等项于空闲军士内拨捕仍令杨能等量带官军往来提督防护务俾事有成效事下户部覆奏从之
　　○乙卯  沂王并荥王冠免文武群臣贺
　　○免云南王弄山长官司今年以前夷民逋负粮米从户部奏请也
　　○镇守狭西刑部右侍郎耿九畴奏比者有诏俾军民之家得与秦府庶人尚炌子女议婚缘尚炌子女锢守秦愍王陵寝三十余年同受禁锢故虽奉明诏莫肯与缔婟好事下礼部议以为宜释之俾依秦府居住听本府主婚从之
　　○太仆寺少卿黄士俊奏顺天府玉田蓟州等处去岁无收百姓缺食有司赈济虽每口与粟榖二斗五升及五斗者而每户盐粮交纳细米一斗五升况一家十余口者赈济止四五口二十口者赈济止七八口岂能遍给且去冬至今坐派车辆供送使臣络绎不绝又有杂泒獐羊皮等物人民因而逃亡军匹因而倒死乞敕各处有司于应赈济饥民务逐一验口不许减损其户下盐粮钞贯物料暂行宽免仍勘审贫民欲种无具欲播无种者设法给与今后接递使臣止令递运所应付车辆所在官司不许一概朦胧起倩从之
　　○巡按直隶监察御史周必兆奏徐州知州罗正将出粟大户胡信报作饥民按月支粮赈济宜执正问罪从之
　　○昌平侯杨杰卒辍视朝一日遣官赐祭命有司营葬
　　○兴平王志土□臬奏臣父兴平恭靖王薨蒙遣官营葬拨地三十亩外自买地一项有余以作守坟庄此外无苫坟神道地基乞每一向赠赐地一二十丈植木苫护事下户部覆奏从之
　　○南京有射入长安左门者验其矢有千户杨能宇刑部收能以廉射者尽三月不获既而复有射入长安右门者上有指挥包文宇文亦当收右都御史张纯谓此必怨家欲倾能文而然久系之适中其奸宜依投匿名文书例释二人而伺察射者从之
　　○提督宣府军务右佥都御史李秉案守备永宁都指挥郤伭豪横肆侵欲诸罪下巡按御史张蓥论赎徒还职从之
　　○丁巳降左都督杨俊为都督佥事俊即系狱适弟昌平侯杰卒杰母魏氏请暂释俊以葬杰故特宥死降用
　　明英宗睿皇帝实录卷之二百二十六
　明英宗睿皇帝实录卷之二百二十七
　　废帝郕戾王附录第四十五
　　泰四年三月戊午朔  太上皇帝居南宫
　　○兵部奏外卫赴京操备官军旧分三班疎放陆续到京备冬近以边务方殷分为十营操练至今未放艰窘益甚请分为两班头班三月初放限本年八月初到京次班八月初放限明年正月初到京凡北直隶河南山东江北直隶强壮官军俱在头班疏放比及秋高马肥边务警急之时俱已至京既得餋锐于宽缓之时又获效力于警急之际从之
　　○吏科都给事中林聪等言近者吏部推举及在廷三品以上大臣会保升用官员有初任才满一考而遽升者有升任未及一年而又升者或年当休致而滥与进阶或才不逮人而苟且充位既不允惬舆论何以仰答  圣情且如监察御史罗箎升浙江副使仅余一年又升广东按察使大名府知府李辂升狭西参政未曾到任又升山东布政使山西布政使王瑛年踰七十难云精力未衰福建布政使陈永放诞轻浮难以负荷重任辂先任御史有誉无毁及任知府参政有毁无誉既变初节难保有终永由教职而滥选历刑由御史骤升佥事置之佐贰之任姑尔弃其短而录其长擢居方伯之尊无以服士心而惬士论又闻永先系考退生员夤缘保作明经儒士是以除拜之命方下物议沸腾乞敕吏部今后初任未及两考升任未及一考并年老精神衰惫者皆不许推举其箎辂永既皆不协舆情莫若别选才行优等者代之章下吏部议宜从所言于是命箎辂永仍复旧职瑛致仕
