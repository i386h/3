<!-- { "loadSidebar": true } -->
　　○降锦衣卫带俸都指挥佥事丁瑄为指挥使仍鹰扬卫带俸差操瑄冒迎  驾功得升又受石亨荐调卫及管随侍营至是自首故改正之
　　○丁未释佥都御史李匡仍致仕初匡致仕家居乡人诉其家横逆词连及匡下锦衣卫狱鞫无罪乃释之
　　○都察院奏杨旺杨鼎等当赎杖还职  上命仍停俸一年旺竟以刎伤死
　　○命修南京功臣庙从南京大常寺奏也
　　○戊申中军都督佥事韩志以都指挥同知冒夺门功升今职乞改正  上命仍为都督佥事
　　○召□于京城各场纳草三百八十五万束每百束偿银二两
　　○江西都司布政司按察司俱奏请修理司厅吉安府请修理儒学从之
　　○左都督刘深卒深直隶合肥县人宣德三年袭父海爵为指挥佥事明年佥举署都指挥佥事以功累升至都督佥事天顺元年以迎  驾功升右都督寻升左都督充总兵官镇守广西至是卒
　　大明英宗睿皇帝实录卷之三百九
大明英宗睿皇帝实录卷之三百十
　　天顺三年十二月己酉朔  上省郊祀牲
　　○降锦衣卫掌镇抚司事指挥佥事赵瑛为百户调广西柳州卫以石亨党故也
　　○辛亥  上召内阁臣李贤论及迎驾夺门功贤曰迎驾则可夺门二字岂可示后且景泰不讳  陛下即当复位天命人心无有不顺何必夺门况内府门岂可言夺言夺门者徒欲张大其功耳易曰开国承家小人勿用言其必乱邦也于此验之为尤信  上深然之遂命凡有奏请不用夺门二字
　　○太监吉祥奏金吾右等卫都指挥同知虞得等三十一员俱冒功升三级兵部请如例革之  上命第革其一级不为例
　　○壬子赐松滋王豪垔荆州府松滋县地六十五亩
　　○先是守备威远城都督佥事李英都指挥范斌周宁等以防御不严致胡寇入掠至是兵部并劾大同总兵官高阳伯李文参将都督盛广张鹏及英等罪  上曰总兵参将姑宥之英令巡抚官责其罪状斌等令巡按御史执问
　　○癸丑降左军都督佥事季安仍为羽林前卫带俸都指挥使以冒迎驾功故也
　　○复除监察御史严洤于云南道以母丧服阕也
　　○乙卯命故南宁伯毛胜子荣袭封南宁伯
　　○镇守广西左少监朱详巡抚右佥都御史叶盛等奏广西蛮贼出没不常有司辄以奏报烦渎  圣听臣等请自今贼徒众至一千或攻劫城池者以闻其余定限一年或半年类奏章下兵部议以为飞报军情律有明条况广西贼寇不时流劫而详等乃欲定限类奏若允所请非惟朝廷无由知彼贼情而军民受害亦将无所控诉宜令详等遇贼即奏及调兵剿捕以图安靖不得畏罪隐匿  上从兵部议
　　○恭顺侯吴瑾奏臣母新丧乞于岁禄该折钞者折与布绢从之
　　○巡抚山东副都御史年富言近者凡巡按御史鞫方面官罪虽轻必待报乃释之甚妨政务请自今有真犯死罪及得赃者乃俟报其赎罪还职即论遣从之
　　○丙辰腊节赐文武百官宴
　　○升河南布政司左布政使胡本惠为都察院左副都御史巡抚辽东整饬边备
　　○金吾左卫带俸都指挥佥事海荣自首先为千户时冒迎驾功升指挥佥事后以他功累升今官乞革其冒升者  上命勿革
　　○金吾左等卫带俸都指挥使等官杨义等六十八员首先冒随太监吉祥迎驾功升三级大汉千户周政等三十五员亦首冒功升三级俱已改正  上命第革其一级
　　○设四川太平堡从掌灌县守御千户所事指挥同知陆麒奏其路通董卜韩胡宜设堡以备番人窃出也
　　○革锦衣卫带俸指挥使徐甫为指挥同知先是甫父旸以副千户冒随太监吉祥迎驾功升指挥同知寻升指挥使旸卒甫袭职至是首乞改正  上命第革其一级
　　○夜月犯天廪星
　　○己未调辽东都指挥使夏霖广西都司带俸差操谪山东佥事胡鼎隆庆州为民霖贪淫受部属馈遗无筭至与建州卫及海西野人交通贿赂且盗官木以建私居时与妓女淫亵鼎＜锍-釒＞其三十事以白巡抚佥都御史程信奏之  上命内官张骥锦衣卫指挥佥事郭瑛往核之瑛等受霖赂报鼎所＜锍-釒＞事有诬且言鼎尝索部属绢绘已像乃执霖鼎俱下锦衣卫狱鞫送都察院左都御史寇深庇霖恶鼎论霖赎徒还职鼎不能振扬风纪索所部绢而又增饰人过失不可以常律处故有是命
　　○修湖广茶陵卫桂阳守御千户所城
　　○申时日生晕随生左右珥及日上背气一道各色淡背气珥先散晕至酉时云遮
　　○庚申复除广东左布政使侯臣于河南布政司以亲丧服阕也
　　○调吏部右侍郎张用瀚为狭西右参政降刑部右侍郎黄仕俊为广西右参议罢长芦都转运盐使司同知李真为民先是用瀚等俱赂石亨得引用至是亨败为锦衣卫校尉所廉发其平素不检事故有是命
　　○后军右都督冯宗前军都督佥事喜信以冒迎驾功受升乞改正  上曰宗等俱朝廷简用之人其勿革
　　○罢直隶苏州府知府杨贡为民初常熟县富民钱晔纳交权贵以输米授都司经历家居僣侈豪横为民害贡恶之欲绳以法适有诉晔者贡收晔拷讯取其僣用器物以奏晔亦捏奏贡酷刑违法命锦衣卫遣官往会巡抚左副都御史崔恭核之恭私于晔而衘贡擅奏之饰辞械晔诣京且劾贡惨酷所言晔事多失实贡奏恭受贿鬻法命锦衣卫刑部往核之恭以计脱遂逮贡下狱都察院坐赎徒还职而言其惨酷不仁不可以常律处罢为民
　　○进士石后以其叔祖亨得罪诈病家居事觉下狱都察院论当赎徒还职  上特命罢为民
　　○建安县老人贺炀言朝廷建学立师将以陶镕士类使其成德达材以资任用奈何郡邑学校师儒之官真材实学者百无一二虗靡廪禄者十常八九中间多有山林草野之夫夤缘亲识辐辏要津初角□羊兔园之册已厕鹗荐之章及其受职猥琐贪饕需求百计而授业角□羊惑莫措一词师范如此虽有英材美质何由而成至于生徒之中亦往往玩愒岁年挑达城阙待次循资滥升监学侵寻老耄授以一官但知为身家之计岂复有功名之念是则朝廷始也聚群饕而饮啖终也纵群狼而肆毒苟不严行考选精加黜陟则人材日陋士习日下矣  上是其言命巡按御史同布按二司分巡官照提调学校例考之
　　○辛酉湖广保靖州宣慰司宣慰使彭显宗永顺等处宣慰司宣慰使彭世雄容美宣抚司忠孝安抚司散毛宣抚司龙潭安抚司四川酉阳宣抚司龙州宣抚司俱遣头目并广东兴宁县土官巡检彭伯龄岷州番僧指密舍捏等各来朝贡马及方物赐彩币表里等物  赐锦衣卫带俸指挥佥事阿讨剌真定府赵州宁晋县地五十顷
　　○给达官指挥昂克台等月俸米十石先是达官指挥月支京仓米五石昂克台等以新附故倍其数
　　○命故福建永宁卫安置达官都督佥事宋桑哥失里孙原袭为指挥使仍隶本卫
　　○命知县胡恕进士吴远展毓韩祺车振张祚李纲端宏方佑顾以山林棨监生荆纶袁恺唐震方汉吕璨冯徽贾俊李杰梁觐常振王谏罗义于两京都察院各道理刑近例御史试职一年考称方实授至是左都御史寇深请照正统间例选进士监生推官知县校官人物敦实语言正当者送院理刑半年考称除授从之吏部选恕等以闻故有是命
　　○左军都督佥事王福以都指挥佥事迎驾有功升今官至是乞改正辞涉顾恋为兵部所劾  上命锦衣卫执付镇抚司鞫问法司论妄奏当赎徒革升职从之
　　○壬戌命建州卫指挥同知卜儿哈子塞住格指挥佥事椀帖子斡朵果阿古河卫指挥佥事牙当吉子咬纳脱木河卫指挥佥事纽邻子伯正哥俱袭职升建州卫指挥同知张八友帖卫指挥同知额塞哥俱为指挥使亦罕河卫指挥佥事撒并加纳剌河卫指挥佥事弗羊古忽儿海卫指挥佥事末朵那撒秃河卫指挥佥事斡你俱为指挥同知
　　○革锦衣卫带俸都指挥佥事杨善为指挥使仍金吾左卫带俸以冒迎驾功也
　　○命内官张骥锦衣卫百户张节往籍浙江兰溪县民钱文魁家以乡人诉其豪横故也
　　○癸亥鸿胪寺言旧制天下朝觐官至者方面官随品级序于京官之次则侍郎副都御史等官当班于布政使之后矣然侍郎副都御史等官湏当奏对班行隔越趋走不便是以前此方面官往往前后参错不一今后方面官请递降京官一班序立庶朝有定著班无错杂礼体事宜两无妨碍从之著为令
　　○赐太监黄顺银三十两纻丝二表□都督佥事赵辅工部尚书赵荣侍郎蒯祥陆祥各银二十两纻丝二表里内官黎贤等各银十两纻丝一表里内官徐福主事彭璨各银五两绢二疋都指挥所丞等官及工作军士人等各赏银钞绢布有差以成造南内殿宇工完故也
　　○会昌侯孙继宗上章为其弟都指挥同知显宗壻都指挥佥事武忠及子侄家人军伴千户所镇抚十七员辞升职  上命第革其家人军伴之为所镇抚者九人余仍旧
　　○罢广东按察司佥事谢瓛为民瓛松江府华亭县人因丧其妻道过家买乡人所弃妾纳之已而继娶妻乃逐其妾且索所买金弗得数索之妾家诉于官下瓛锦衣卫狱坐赎杖为民
　　○月食已而犯鬼宿西南星
　　○晓刻木星犯亢宿南第一星
　　○甲子降大宁都司署都指挥佥事张英仍为保定中卫指挥同知英以指挥同知冒迎驾功升指挥使寻保升署职至是首乞改正故降之
　　○乙丑命故河南都司都指挥佥事陈贵子锐袭为睢阳卫指挥使
　　○初锦衣卫掌卫事都指挥佥事王喜指挥使袁彬徇太监夏时嘱差百户季福往江西公干福还  上曰福乃乳媪之夫孰遣之于是喜彬自请罪  上曰是必有主之者其毋隐喜彬言福自求去臣等徇之遂下都察院狱鞫得其受时嘱状请下时于狱  上曰时其宥之已而论喜彬奏事不实当赎徒还职  上从之且戒自今敢徇内外官私嘱遣官者必杀无赦
　　○初内官监为忠国公石亨造房屋大小三百八十六间至是复入官
　　○丁卯降右军都督同知刘纪为都指挥同知纪以冒迎驾功首乞改正  上从之命仍署本府都督佥事事佩刀侍卫
　　○靖江王佐敬奏比因广西边方多事从巡抚侍郎李棠言将本府各镇国等将军岁禄该支米者以银折之今边境稍宁请如旧制米钞兼支为便从之
　　○巡抚甘肃右副都御史芮钊奏往者狭西诸司所问罪囚自永昌以西俱发肃州官仓纳米赎罪凉州以东俱发凉州纳米赎罪今镇番卫仓廪虗竭请该于凉州纳米者改赴镇番卫纳米从之
　　○戊辰升锦衣卫指挥佥事逯杲为指挥同知
　　○给新昌安僖王磐炷宫春米二百石以王无后故岁给米以餋赡也
　　○昭武伯曹钦自陈有疾乞辞伯爵角□羊府事及兵权  上曰既有疾善为治疗所辞不允
　　○己巳升哈密指挥佥事苦出帖木儿为指挥同知正千户阿都剌为指挥佥事百户哈只为副千户授失儿哈等六人俱为百户以忠顺王卜列革奏其迎送朝廷使臣有劳故也
　　○调守备偏头关都指挥同知袁胜于贵州都司带俸差操以其为石亨党故也
　　○庚午给南宁伯毛荣岁禄一千石米钞中半兼支
　　○命来归鞑靼哈只孛为头目送南京锦衣卫安插给房屋器物
　　○赐应山王长子名恩镏枝江王次子名恩鉎镇国将军豪垑子名恩镯
