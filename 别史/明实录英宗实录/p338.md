<!-- { "loadSidebar": true } -->
　　○命锦衣卫枷号承揽写发诓骗钱财犯人示众从太子太保兼户部尚书金濂奏请也
　　○设直隶萧县赵家圈巡检司以其地屯军多为盗也
　　○广东电白县立石驿为贼所焚有司请移于双石铺前从之
　　○戊午礼部奏府军前卫带俸都指挥佥事孙继宗私收阍者命谪阍者戍广西边卫继宗姑宥之
　　○先是山西按察司提调屯田副使王亮言口外顺圣川沃野数百里实有可垦田地三万五千六百六十顷洪武间为各卫屯种之数永乐间以本川水草便利起盖马房牧餋官马近者官马移入关南前地仍令各卫屯种亦有人民种占者近因达贼入寇原住军民被其哄散即今荡然一空乞敕廷臣计议分本川为三叚各立城堡或令各卫军士照旧屯种或召募山西平阳太原二府泽潞等五州丁多人民前来住种以实边隅事下户部请敕宣府大同总兵巡抚官纪广等会勘至是广等奏本川路通阳和后口等处俱系达贼出没要路而大同宣府诸卫军士缺伍尚多无力屯种山西平阳等府州人民住居已定猝难动移但晓谕口外有力军民之家听其入川各自耕种免徵子粒从之
　　○浙江署都指挥佥事张勇王越坐捕贼武义等县擅令军人虏掠平民子女法司俱论罢职充军从之
　　○己未复狭西右参议赵忠官初忠以母丧去任吏部奏达贼侵犯缺人任用起复之忠以疾不能起忠同乡南京御史邹亮诬奏忠携妓饮酒于乡服除忠至京下狱论杖会赦法司请复其官从之
　　○命巡抚广东兵部左侍郎揭稽并广东布按二司于肇庆等府税粮内拨运一十万石于广西桂林府官仓转输柳州等处供给军饷其广东纳米囚犯改发平乐府官仓纳米以备接济三流罪并纳米八十石徒罪三年者七十石余四等递减十石杖罪一百者二十石余四等递减二石笞罪五十者十石余四等递减二石
　　○免江西赣州府石城县被贼劫略人民该徵粮米二千一百三十余石浙江温州府平阳县去年水渰田地秋粮二千六百五十余石
　　○给锦衣卫官军马七百八十匹
　　○庚申遣太常寺卿许彬为正使工科给事中曹鼎为副使持节册封西安后卫指挥使王徽女为秦世子公锡妃及进封兴平王志土□臬夫人曹氏为兴平王妃俱赐诰命并冠服等物　○永兴王志璞奏臣年几五十疾病连年举发步履艰辛凡一应礼仪欲令长子公鉐代行俟调治平复仍旧自行从之
　　○江西右布政使连均坐限外起送岁贡生员巡按御史周鉴奏当赎杖还职从之
　　○晓刻金火土星聚会于轸宿
　　○辛酉革四川夔州府瞿塘关税课局并其事于本府税课司带管
　　○壬戌免直隶常州府宜兴县水灾田地秋粮之半
　　○命口外官军折色俸粮过期不关者仍令关支先是户部奏准各卫所官军折色俸粮有过一二年不关者俱令住支至是兴河守御千户所百户梁能奏口外官军折色俸粮过期不关者多系差操在外事非得已而置办军装餋赡家口艰难日甚乞赐怜恤故有是命
　　○赠故昌平侯杨洪妾葛氏为淑人洪殁葛氏自经以殉故有是命
　　○礼部奏近日首自宫者率多军役即今边方未宁诚恐一概仿效以致军伍缺人今后军余自宫者请将全家发辽东充军从之
　　○山西大同后卫老军吴淮奏副都御史年富与总兵官定襄伯郭登并坐事干僣越兵部议富受命提督军务自总戎而下咸听节制事无大小皆挈纲维此国家定制而淮妄言变乱沮坏军务宜行都察院究治从之
　　○癸亥海西兀的河卫女直俺出阿桑加来归命为指挥佥事于辽东安乐州支俸赐钞彩币表里纻丝袭衣给房屋器物
　　○甲子大同总兵官定襄伯郭登奏大同云中驿原设于城南门地窄屋少不足容使容城西门有故参将吴清房屋可改为驿从之
　　○贵州永宁卫奏本卫当四川两界要路云南诸番使客往来不绝而永宁驿废坏其地亦僻远不便宜徙置于本卫教场空地从之
　　○四川长河西兼通宁远等处护教赞善王遣番僧绰思吉坚参等来朝贡马及方物赐宴钞彩币表里纻丝袭衣等物有差
　　○命故内官刘安侄孙得为锦衣卫带俸所镇抚
　　○乙丑提督大同军务左副都御史年富奏大同府并所属州县先因达贼犯边儒学粮尽教官送京别用生员放回依亲今各处文庙圣像无人侍奉多致损坏及遇进贺表笺迎接诏赦无人誊写掌礼乞将大同县生员并入大同府学止除教授一员浑源应朔蔚四州各除学正一员月支本色米一石生员停支廪米免其户下徭役从之
　　大明英宗法天立道仁明诚敬昭文宪武至德广孝睿皇帝实录卷之二百八
　　明英宗睿皇帝实录卷之二百八
　明英宗睿皇帝实录卷之二百九
　　废帝郕戾王附录第二十七
　　景泰二年冬十月丙寅朔  太上皇帝居南宫
　　○  帝享  太庙
　　○以下元节遣官祭  长陵  献陵  景陵
　　○遣中官祭司井之神
　　○南京总督机务兵部尚书靖远伯王骥等奏近因清理军政查得永乐十九年分调北京官军其户丁寄住南京者几四万人缘其不服屯种操练又不听原卫管束往往游手闲旷恣肆为非况俱在营生长习知军旅之事若令发遣赴北京操守实为有益乞将一丁至五丁者全家起发十丁以上有置成产业者五丁起发五丁存留屯操二十丁至三十丁者如例中半起留丁多不愿留者听从起遣庶几两京官军各得其用屯粮有增而人无闲旷矣事下兵部议如所拟从之
　　○丁卯升刑部主事张绘南京刑部主事王佐唐海俱为郎中
　　○吏部言广东都布按三司官奏巡按监察御史钱昕风纪澄清奸贪歛迹乞令再巡按一年以慰民望夫御史巡按岁一更代正以防上下稔情之故而三司官乃违成宪徇情市恩请究治之诏各官从实输情以闻
　　○直隶清河县知县张璁奏前知县李信圭为政宽简勤于抚字招徕流徙课其耕垦县当南北之冲官舟络绎皆索挽夫乘舟之官恐其逸而质其衣信圭刻小木牌书挽夫姓名以付乘舟者免其质衣县有田数百顷为屯卒所占者六十年奏核实之而归其田于民及迁知蕲州县人千余诣阙请留遂以知州治县事后迁处州知府民拥道遮留及卒民闻讣悲哭今父老相率为立祠且诣臣求为奏乞春秋奉祀吏科给事中驳之曰信圭之事乃职分当为而敢擅立祠祭祀璁輙轻听信皆违礼制于是礼部请逮治璁等并毁其祠从之
　　○狭西靖虏卫官军缺马以秦州巩昌等卫马三百六十匹给之从镇守兴安侯徐亨等请也
　　○先是湖广武国州民叚友洪等十余人投入广通王徽煠府为家人导王不法友洪父洪山复以妖术进友洪又言致事后府都事于利宾善相术引以见王利宾言王有异相当主天下且言当于去年六月起兵否则不过今年五六月当趣据南京登殿王悦其言遂有反谋以金造轰王之宝银饰灵武侯钦武侯印二改元玄武作敕书分遣友洪蒙能陈添仔等并赍印币等物封都廒寨苖首杨文伯为灵武侯天住寨苖首苖金龙为钦武侯及以银牌赐横岭峒苖首吴英头等诱使起兵三五十万八月初旬来并攻武冈诸处文伯等不敢受友洪赍以归为镇南王徽煣所执能添仔等尚招诱诸苖未归巡抚湖广右都御史李实以闻敕遣监察御史刘孜锦衣卫指挥虑忠与镇南王及湖广三司收鞫友洪等遂遣驸马都尉焦敬内官李琮徵广通王遣锦衣卫官籍友洪等家并械利宾赴京鞫之以文伯未受伪命令三司善加抚恤毋因而激变时湖广总兵官保定伯梁珤又奏阳宗王徽焟使其家人李祥偕友洪等召诱苖兵实与广通王共谋奏下都察院请驰付李实刘孜卢忠焦敬李琮从公覆实奏闻处置从之
　　○革山西朔州小堡子村巡检司以毁于兵火又不临要害也
　　○己巳免河南怀庆彰德二府所属去年旱灾田地夏税怀庆免五分彰德免六分
　　○以瓦剌使臣进贡将至命户部预备逐路粮草量起军夫搬运仍命吏部拨办事官吏各二十人管理
　　○总督贵州湖广军务右都御史王来劾奏守备武冈宝庆卫指挥汤胜永州卫指挥梁忠等俱以马骡进结广通王府其原委署都指挥佥事毕通职专守备武冈略不闻知及王潜谋发露亦不即奏乞俱下法司究其知情故纵之状时遣籍叚友洪等家锦衣卫千户李溶未行都察院因请即命溶执通等诣京鞫治从之
　　○庚午命户部于南京官库运银三万二千五百两于贵州布政司接济军储
　　○赐鲁王肇煇孝顺事实等书十三部褒城王范堮五伦书一部从其请也
　　○辛未调兵部右侍郎项文曜于吏部升吏部文选司郎中李贤为兵部右侍郎时吏科都给事中张让等言吏部及南京各衙门堂上官多缺员请简行止端方才识超异者补之逐命多官推选得贤等六员以闻因调文曜于吏部而特擢贤一人余以南京事简姑置之
　　○命都督佥事石彪充游击将军率兵往宣府怀来龙门赤城等处巡边并敕各处总兵等官严督边备以也先所遣使臣将入境也
　　○擢浙江绍兴府儒学教授孙曰让为礼部主客司主事从太子太傅兼礼部尚书胡濙所举也
　　○给五军三千神机等营官军马一万九百五十余匹
　　○海西弗朵秃河等卫女直官舍二十九人挈家来归愿居辽东边卫自效命指挥纳郎哥等十五人仍原职故指挥佥事速哥秃子色里伯克苦苦子松塔苦出子必失哈末希纳子朵里必沙笼哈子古郎加察罕帖木儿子劄空住亦失蛮子劄令加塔不答孙阿古沙袭职老疾副千户也儿吉纳子乞塔纳代职授阿色等五人为所镇抚隶辽阳等六卫带管随操给半俸及房屋器皿牛羊等物
　　○僧录司言京城诸寺皆奉敕建各有住持而御史等官往来巡视点阅纷然僧流或赴斋会间有不在者輙被笞辱以致惊怖不安乞行停罢于是令僧录司自约束诸寺毋匿军囚奸细之人其御史给事中锦衣卫巡视者皆罢之
　　○夜有流星大如鸡弹色青白出轩辕北行至太微东垣
　　○壬申减巡河监察御史二员罢南京捕盗监察御史时遣御史二员于长芦两淮巡盐又遣御史四员分巡南北河道而南京又岁遣御史一员于准扬地方捕盗及巡抚巡按督漕清军等项官俱往来淮扬间不绝有司供费不给给事中李瓒以为言都察院议罢巡河御史二员令巡盐御史兼之其南京捕盗御史亦令巡盐等御史兼之故有是命
　　○旌表孝子岑义节妇刘氏义直隶邳州人母殁负土成坟庐于墓侧者三年有鹊巢于茔树甚驯旌其门曰孝行刘氏山东历城县人王荣妻夫亡时年二十余剪发誓不他适守节四十年旌其门曰贞节
　　○宥广东左参政黎琏罪初琏坐剿反贼黄萧养等失机巡按御史论斩械京时同坐署都指挥佥事冯洪等俱以功免琏乃引洪例自陈擒获伪宁王伯黄三等功状乞宥故有是命
　　○癸酉发通州等州县民六百五十人充驿卒以虏使将至也
　　○乙亥给周府镇国将军子碱子＜土充＞子界子土□提岁禄各一千石米钞中半兼支宜安县主并仪宾张伦襄邑县主并仪宾杨能岁禄各六百石本色四百石折钞二百○给怀来永宁等处官军马七百匹
