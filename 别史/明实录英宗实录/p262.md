<!-- { "loadSidebar": true } -->
　　○庚辰命给事中翟敬监察御史罗箎等十人往宣府独石大同延安绥德宁夏甘肃偏头关辽东蓟州永平山海等处赏赉军士每人银一两
　　○命江西建昌府南城县知县□智复任升正六品俸智任满九载属民告保智存心仁恕抚字宽平乞留复任巡抚刑部右侍郎杨宁以闻故有是命
　　○辛巳设直隶凤阳府太和县北原和巡检司以有司言其地冲而多盗也
　　○户部奏大同宣府缺少草料草已行民间及各边堡采刈秋青草相兼支用料豆宜行山西布政司及顺天保定等七府夏麦秋粮原定口外交纳者悉令抵斗收豆赴大同宣府等处交纳又永平山海诸仓亦缺粮料请将各处解到折粮银二万两送彼籴用  上悉从之
　　○夜有流星大如杯尾迹光明烛地出羽林军西行至浊
　　○壬午  仁孝文皇后忌辰遣官祭  长陵
　　○苗贼劫掠湖广武冈州及黔阳县官军不救  上命兵部移文王骥将失机官各杖六十记死罪还职督令杀贼再畏事失机处死不宥
　　○金吾左卫带俸都指挥佥事王喜卒遣官赐祭
　　○甲申秦府保安王公炼奏弟公鋉母妃何氏风疾乞赐所乏药饵  上命太医院如数给之
　　○四川布政司奏贵州普定卫指挥佥事戴华关领本卫官俸钞共四十七万三千三百余贯不即回卫给散于此延住费用乞究治以革奸弊从之
　　○乙酉大理寺左少卿沈粲年老乞致仕从之
　　○夜北方有星大如杯色青白有光出北斗杓北行至近浊
　　○丁亥朵甘思宣慰司剌麻武些灵藏赞善王总菩呙地方加儿等四寺剌麻偏竹朵儿只等护教王地方蒙儿等二寺番僧春孟等来朝贡佛像舍利盔甲及方物赐钞币等物如例
　　○升河南陈州卫指挥佥事陈纪为河南都司署都指挥佥事调云南布政司右参议陈鉴于河南布政司升河南道监察御史刘怀为河南按察司佥事专抚逃民
　　○擢进士洪常吴礼沈敬俱为兵部主事
　　○升河南怀庆府河内县知县吴镒为南阳府知府以巡抚寺丞李奎奏保也
　　○吏部奏今奉诏书考察得郎中卫昭等三十一员俱年老有疾  上命冠带致仕
　　○戊子命忻城伯赵荣视前军都督府事
　　○浙江处州府知府张佑统领民快王应参王金礼率众杀贼一千余徒生擒首从八十余人获贼皮甲八百余领事闻  上曰民能奋勇如此而总兵官徐恭等徒拥重兵全不见功其授应参金礼为巡检兵部移文切责恭等于是监察御史张洪等劾奏恭及左参将都指挥佥事孙镗右参将都指挥佥事陶瑾参赞军务工部尚书石璞统领大兵剿杀浙江叛贼旷岁逗遛虚糜粮赏虽曰宗留已死鉴胡已擒然事尚可忧其福建讨贼统兵官左都督刘聚都督佥事刘得新右佥都御史张楷一体畏缩俱合执治  上命待其还师日以闻
　　○贵州中林验洞长官司长官杨恕奏苗贼攻劫其部属  上命贵州三司等官勘其被劫者俱免本年粮差仍加意优恤如苗贼未靖即行在彼总兵参将等官设法剿捕
　　○己丑升广西按察使章聪为广西右布政使四川左参政连均为江西右布政使广东佥事彭琉为山西按察司副使赐敕提调学校
　　○山西按察司副使刘甄以老疾乞致仕从之
　　○福建按察司奏漳州府逃囚陈万宁郑利贞郭乾孝郑本成先为私下番事解京中途脱逃后遇敕书事例自首随征杀贼今于龙溪县杀贼有功应否宥免  上曰朝廷推恩以示大信万宁等既杀贼数多悉宥其罪仍论功俱授副巡检令招抚缘海逃犯人等但自首复业者俱依诏例免罪
　　○以直隶真定府武强县退滩空地五十余顷赐真定大长公主
　　○户部奏口外添调军马用度不敷其各布政司并直隶府县负欠折粮银布虽经赦宥其已徵在官者俱宜严为程限催促解纳以备各边籴买粮料支用从之
　　○太保成国公朱勇奏官军缺骑操马四千七百八十七匹兵部请勘其实  上曰不必勘其速关给之
　　○命修直隶金山卫及守御青村南汇觜二千户所城从备倭都指挥使翁绍宗奏请也
　　○先是侍郎刘琏沈固奉命于宣府大同广储粮料草束至是固奏乞将今年定拨阳和高山二卫夏税并附近屯军子粒俱改徵豌豆仍召商于京仓关豆十五万石运赴大同天城给与淮浙官盐为脚价及行山西布政司勘实附近驿站所积榖草令太原府所属近北州县各起民五百名采刈秋青草并今岁地亩草添拨四十万束俱运赴大同奏至  上谓户部臣曰固在大同年久所职何事及用粮草輙称缺乏其所奏尔其酌量以闻于是六科劾固尸位素餐有误边储宜治其罪以戒将来  上虽怒固以时方用人宥之
　　○是日虏寇分道刻期入寇也先寇大同至猫儿庄右参将吴浩迎战败死脱脱卜花王寇辽东阿剌知院寇宣府围赤城又别遣人寇甘州诸守将凭城拒守报至遂议  亲征
　　○庚寅命在京五军神机三千等营官军操练者人赐银一两胖袄裤各一件＜革翁＞鞋二双行粮一月作炒麦三斗兵器共八十余万又每三人给驴一头为负辎重把总都指挥人加赐钞五百贯
　　○命直隶永平府中盐客□有愿于界岭口刘家口二仓上粮者照例支盐
　　○壬辰  皇第三子生宸妃万氏出也
　　○吏部尚书王直率廷臣合章奏曰臣闻边鄙之事自古有之惟在守备严固而已  圣朝备边最为严谨谋臣猛将坚甲利兵随处充满且耕且守是以久安今丑虏无知忽肆猖獗违  天悖理自取败亡  陛下慎固封守益以良将增以劲兵加之以赏赐申之以号令俾审度事势坚壁清野按兵蓄锐以待之彼前不得战退无所掠人困马乏神怒众怨  陛下得天之助将士用命可图必胜不必  亲御六师以临塞下况秋暑尚盛旱气未回青草不丰水泉犹涩人畜之用实有未充又  车驾既出四方若有急务奏报岂能即达其他利害难保必无且兵凶器战危事古之圣人敬慎而不敢忽今以  天子至尊而躬履险地臣等至愚以为不可惟在端居穆清坐运神筭有功者必赏有罪者必诛则人人尽力成功不难伏惟  陛下实  宗庙  社稷之主万邦黎庶之所依归诚不可不自重也愿留意三思俯察舆情  上曰卿等所言皆忠君爱国之意但虏贼逆天悖恩已犯边境杀掠军民边将累请兵救援朕不得不亲率大兵以剿之
　　○巡按四川监察御史李琮奏四川人民凋瘵两京该部派买采办物料乞暂停免及差大臣存恤巡抚  上曰民方贫困复差官巡抚未必不扰人也其已之
　　○备倭都指挥使翁绍宗言直隶金山太仓镇海苏州扬州高邮淮安大河八卫并守御青村等千户所造青布响甲地土卑湿易坏请如旧造青油铁甲可以久用从之
　　○癸巳中元节遣官祭  长陵  献陵  景陵
　　○户部奏前奉旨议侍郎沈固所奏事其言召□运豆一节恐路阻不便难以督责客□宜遵本部先奏准例于山西税粮内折徵料豆如是不敷听固再于折色秋粮内改徵料豆备用草束一节似为可行宜俱准其言从之
　　○  上命郕王祁钰居守驸马都尉焦敬辅之太师英国公张辅太保成国公朱勇镇远侯顾兴祖泰宁侯陈瀛恭顺侯吴克忠驸马都尉石璟广宁伯刘安襄城伯李珍修武伯沈荣建平伯高远永顺伯薛绶忠勇伯蒋信左都督梁成右都督李忠都督同知王敬都督佥事陈友安朵儿只户部尚书王佐兵部尚书邝野刑部右侍郎丁铉工部右侍郎王永和都察院右副都御史邓棨通政司右通政龚全安左参议栾恽太常寺少卿黄养正戴庆祖王一居大理寺右寺丞萧维祯太仆寺少卿刘容鸿胪寺掌寺事礼部左侍郎杨善左寺丞张翔翰林学士曹鼐等俱扈从
　　○礼部言  圣驾亲征当命有司给白金彩叚钞绢布衣服红氊帽等物辇送行在所以备赏赐  上曰辇送则劳人其于宣府见有者给用
　　○礼部奏居守事宜合如宣德五年钦定事例一近差行人等官赍诏往各处开读还日合候  车驾回京通行进缴一在京在外凡有紧关重事差人赍本赴行在奏请其余常事奏本该科编收候  车驾回日通类奏请发落一各王府进贺表笺礼部具手本送司礼监交收差来人员发回一祭祀该衙门预期奏待报行礼一外国四夷人员进贡到京马匹先送御马监收养方物送会同馆顿放候  车驾回日通类具奏进收使臣人等光禄寺支送下程一刑名笞杖徒流照例发落死罪监候奏请  上悉从之
　　○宣府总兵官都督杨洪奏达贼围马营已三日将河水断绝营中无水
　　○是日大同总督军务西宁侯宋瑛总兵官武进伯朱冕左参将都督石亨等与虏寇战于阳和后口时太监郭敬监军诸将悉为所制师无纪律全军覆败瑛冕俱死敬伏草中得免亨奔还大同城宋瑛凤阳定远人西宁侯晟之子尚咸宁公主授驸马都尉洪熙元年袭爵授诰券食禄一千一百石子孙世袭历掌左军前军都督府事至是殁于阵追封郓国公谥忠顺子杰袭爵朱冕山东沂州人洪熙元年袭父荣爵为武进伯掌左军都督府事操练在京神机营军马正统四年奉敕充总兵官佩征西将军印镇守大同善抚恤士卒至是殁于阵谥忠悫子瑛嗣
　　○甲午遣官祭告  太庙  社稷
　　○  车驾发京师亲征是举也司礼监太监王振实劝成于内故群臣虽合章谏止  上皆不纳命下踰二日即行扈从文武吏士皆仓猝就道云
　　○是夕  车驾次唐家岭
　　○乙未  车驾次龙虎台夜一鼓军中惊
　　○丙申  太宗文皇帝忌辰遣官祭  长陵
　　○  上召扈从臣喻以行军纪律
　　○丁酉  车驾过居庸关群臣请驻跸不允
　　○戊戌  车驾次榆林站
　　○升辽东广宁右卫指挥佥事赵忠为指挥同知赠其妻左氏为淑人初忠守备镇静堡达贼来侵忠与战不退贼攻围甚急左氏曰此堡旦夕必破破则吾宁死不受辱遂与母及三女皆自缢死忠悉力拒守贼解围去城赖以全镇守左都御史王翱以闻  上嘉其忠节故有是命仍遣官谕祭赐金营葬旌其门曰贞烈
　　○己亥  车驾次怀来城西
　　○庚子  车驾次雷家站
　　○辛丑  车驾至宣府风雨大至边报益急扈从群臣复交章请驻跸王振怒俱令略阵
　　○壬寅  车驾次鸡鸣山众皆危惧  上素以诸事付振至是振益肆其威成国公朱勇等有所白膝行而前振令户部尚书王佐兵部尚书邝野管老营佐野先行振怒令跪于草中至暮方释钦天监正彭德清劝振曰虏势如此不可复前倘有疏虞陷  天子于草莽振怒詈之曰设若有此亦天命也翰林学士曹鼐劝振曰臣下命不足惜惟  主上系  宗社安危岂可轻进振终不从时我师前进虏寇渐退伏塞外
　　○癸卯  车驾次万全峪
　　○夜金星犯亢宿南第一星
　　○甲辰  车驾次怀安城西
　　○夜四鼓黑云一道阔二尺余离地一丈余南北亘天徐徐北行
　　○乙巳  车驾次天城西
　　○丙午  车驾次阳和城南时伏尸满野众益寒心
　　○夜火星犯土星
　　○丁未  车驾次聚落驿
　　大明英宗法天立道仁明诚敬昭文宪武至德广孝睿皇帝实录卷之一百八十
　大明英宗睿皇帝实录卷之一百八十一
　　正统十四年八月戊申朔  车驾至大同
　　○日生晕旁有戟气随生左右珥及戴气东北生虹蜺形如杵至昏渐散
