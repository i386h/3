<!-- { "loadSidebar": true } -->
　　正统六年十一月甲午朔  上御奉天殿颁诏大赦天下诏曰朕以菲德祗膺  天命嗣  祖宗大统主宰天下夙夜思念开创惟艰继承匪易诚以疆宇之广亿兆之众一人失所过实自子肆临御以来志存安利寝食弗忘比者敬循  祖宗之旧建奉天华盖谨身三殿乾清坤宁二宫礼典宜备尚虑烦材迺材因素有费悉公出人悦趋事聿告成功已于今年十一月初一日御正朝临群臣眷言居正而安宜有及民之泽其诸事宜条示子后一自正统六年十一月初一日昧爽以前官吏军民人等除犯十恶人命强盗强奸白昼抢夺伤人不赦外其余已发觉未发觉已结正未结正罪无大小咸赦除之敢有以赦前事告言者以其罪罪之其已宥死充军者不在此例一文武官吏军民人等有见为事做工运灰运米等项者悉宥其罪官吏复还职役军还原伍匠仍当匠民放宁家其风宪官贪暴不才及文职官吏犯枉法赃罪状著明者虽宥其罪仍发原藉为民一军官并旗军将军力士校尉舍人余丁为事犯罪发各处立功及哨了等项者尽行宥免复其职役官就注于见在立功卫所已发充军者不在此例一文武官员并总小旗有为事住支俸粮及支半俸者诏书至日悉依旧关支一在外文武官吏军士俸粮先因仓廪不足米钞兼支者该部悉便查勘有粮之处量加以米无米者依例加钞一自正统六年十月以前军民一应倒死亏欠及被盗走失孳牧寄养长生骑操等项马驼骡驴种马马驹牛羊猪牛犊等畜悉皆蠲免一正统四年十二月以前凡拖欠夏税秋粮尽行蠲免一正统五年十二月以前拖欠马草及农桑绢米丝苎盐课诸色课程地亩钞户口盐粮钞并因上司追徵急迫不得已虚报已纳之数在官者尽行蠲免仍免正统七年盐粮一年正统七年八年盐钞二年其拖欠数内若小民已纳与粮里人等者悉令粮里等于所在官司仓库交纳不许侵欺作弊一各处军旗余丁边卫屯粮及各卫所屯种余粮自正统五年十二月以前拖欠未纳者尽行蠲免一永乐宣德年间至正统五年以前有因灾荒饥窘借用预备仓粮其家贫难不能偿纳者悉皆蠲免一北京该用柴炭及南京所收芦柴自正统六年十月以前军民拖欠未完者悉皆蠲免南京工部仍查见收芦柴实数如勾二年之用者正统七年停徵一年一各处凡拖欠岁造纻丝罗绫绢自正统元年十二月以前者悉行蠲免未纳鱼油翎鳔及岁办年例皮翎羊毛并未完岁办诸色颜料等物自正统五年十二月以前者悉行蠲免该纳各项赃罚并追陪亏折颜料叚匹一应物件自正统六年十月以前者悉行蠲免其系盗官钱粮追纳未完者亦皆蠲免宥其死罪官吏民人俱发口外充军军旗调边远哨了一各处拖欠香料历日纸并云南所辖拖欠岁办差发金银米钞海＜贝巴＞马牛布俱自正统五年十二月以前尽行蠲免其各处拖欠药材及供用厨料诸物自正统四年十二月以前者尽行蠲免一各处派买采办等项物件除军需及儧运北京粮船该用竹木等项外其余一应不急之物悉皆停罢一鳏寡孤独及笃废残疾之人有司依例存恤民年七十以上者照例优免一丁侍养八十以上者有司以时存问岁依例给绢二匹绵二斤酒一斗肉十斤于官钱内支买务行实惠毋事虗文其在京各色人匠阴阳医士厨役等项年七十以上并残疾者悉皆放免应佥补者照旧佥补内外各卫所军人年六十以上果有疾患不能应役听其依亲仍行原籍勾丁补伍为事发边远终身充吏及充膳夫驿夫递运所夫年七十及六十以上有病者悉放回为民一今年被灾去处所在巡抚官巡按御史并都司布政司按察司各委的当官同各卫所府州县官踏勘是实其该徵税粮马草子粒即与停徵备开户部除豁不许刁蹬留难亦不许扶同作弊一各处逃民诏书至日许于所在官司首告与免本罪发回原籍有司加意优恤原户下拖欠税粮等项悉皆蠲免仍免杂泛差役三年其私借负亦待复业三年后酬还原本不许加利违者罪之若逃民离乡年久产业已成不愿回还者许就所在官司供报籍贯三年后一体应当差役敢有不复业又不报籍者所在官司于该管军民之家挨究明白但有纵容窝藏者一体罪之一各处逃军逃囚逃匠自诏书至日为始限两月之内赴所在官司首告悉宥其罪各发着役宁家其有情犯深重赦所不原者亦许首实所司为之具奏量情宽贷一在内六部都察院等衙门在外布政司按察司等衙门并各府官其属官有廉能称职者宜优待之不许轻易凌辱若有贪酷不才及庸懦无能老疾不勘任事者并从各堂上官及各府正官具实奏送赴京吏部验实如例致任罢黜一中外风宪系纲纪之司尤须慎选识量端宏才行老成者任之其有不谙文移不识大体用心刻酷者并从都察院堂上官考察降黜一各都司卫所职掌军政务在抚养士卒以时练习用振威武所任匪轻其都指挥指挥千百户镇抚等官从兵部慎举老成历练爱恤军士者用之仍令巡按御史及按察司体察称职者存留管事果有贪酷不恤军士隳废军政者具实奏闻降黜一朝廷求贤期得真才近者往往有徇私滥举权势子弟并亲识故旧之人及至考察才行文学皆无可取已屡并罪举者今后民间果有真才实行堪称任使及才行卓越淹屈下僚者许布政司按察司及府州县正官具实奏举以凭试用敢有仍前滥举者罪之一凡军卫中有明于武略智谋优长勇力超越才堪驭众者都司并各卫所正官及巡抚官风宪官具实奏闻以凭试用一今后吏部除拨官吏务须查考籍贯量地远近铨注无令失所官吏有犯私罪当流以上罚工复职者并调边远一今后凡军民一应利病及事关机务诏书该载未尽者许诸人陈言不许托以建言希求进用报复私怨及泛言无益之事紊乱旧章一农桑生民衣食之源近年有司劝课不至耕种者少游惰者多岁或不登窘急无措今后布政司按察司巡按御史严督府州县官及时劝励耕种务臻实效但有抛荒及空闲田土即分拨逃移复业并少田人民耕种凡民单丁者毋得擅役但耕种时月不许一应修造妨废农业一学校教化之本今后教官生员并须敦本务实勉修职业毋负朝廷教养其教官或学行无闻旷职废事及生员年已长成德行不修学业无成者提督风宪官即如例降黜上司应提调官凡遇下学升堂叙坐命生员讲读律诰及古今经书悉遵洪武永乐年间礼仪以勉励诸生一农作以水利为要各处堤防闸坝或年久坍塌不能蓄泄陂塘淤塞及旧为豪强占据小民不得灌溉已令修复或有未修复者该管官司仍即依例整理应修筑者悉令修筑不许怠慢敢有倚恃豪强占据水利者以土豪论罪布政司按察司官巡按御史巡历提督务见实效若苟具文书虗应故事一体论罪一预备仓粮务须收顿如法民有饥窘即时验实赈贷如遇丰年仍依例支给官钱收籴备用收支之际并委所在掌印正官专理不许作弊军民有愿出榖粟者听所司具实奏闻以凭旌表亲临上司及风宪官按临点闸但有侵欺盗用者即便拏问以土豪论罪一各处应祀神祗祠庙但有损坏者所司即于农隙之时修理亦不许托此过用民力一凡有孝子顺孙义夫节妇所司具实奏闻以凭旌表一刑罚者国家不得已用之辅治数戒中外法司务敦钦恤比因亢旱分遣近臣清理庶狱有本无罪而坐重罪者有犯徒流而坐殊死者有负冤一二十年而淹禁不与办明者已清理疏放十去四五如此持刑不恤民命不畏天谴虽苟免罪责宁不惭心自今中外大小法司宜洗心改过凡一应罪犯悉究实情务在公当有罪者不可纵无罪者不可枉一两京办事吏如有写字粗拙人物鄙猥及贫乏不能自给者听吏部考选悉放为民今后各处吏典须照例听补两考起送其听补吏典及在闲官吏若在乡不守本分擅入衙门交结害民者事发悉发口外充军一各衙门事有繁简各府州县土地人民钱粮词讼亦有多寡不同所设官吏或有冗员宜从布政司按察司体量具奏裁减一官府一应差役近年屡敕减省今各衙门所用公使人等及水马驿站递运所诸色夫役名数繁多其实在当役者十无二三多是该司营私作毙今后各该上司悉从实取勘斟酌应留者留应减者减不许徇私多役妨民生理按察司官巡按御史经过并须查究违者一体罪之一各处鱼课等项课程闸办年久或市井消耗客商稀少或湖泊淤塞坍塌采捕人户死亡所办课程不及原额以致累损贫民其该管官司及巡按风宪官从实体勘具奏分豁一民间词讼若户婚田土债负等项系远年之事应提人对理者果当农种时月明立文案将原告知在候秋成之日提对发落不许一概勾扰监禁妨民生理一洪武年间官员军民之家衣服居室婚娶丧葬一应礼仪俱有定制近年富豪之徒争尚侈靡贫下仿效相习成风甚至荡废产业聚众构祸今后所司严加禁约敢有再犯者罪之一官员军民之家凡有收藏一应谶纬妖书即便烧毁免致害及身家今后但有奸邪妖妄之徒号称善友道人假以修行化缘为名妄谈邪说诱惑良善者许诸人绑缚告官解赴京来处以重罪一近年各处有等无籍之徒或因事争竞輙聚群众各持器械忿斗伤害人命屡犯不悛今后敢有再犯者从里老邻人指实告官为首者处死为从者俱发辽东边卫充军一今后凡遇科徵买办合用物件该部及布政司各府州官务须查考各处田粮丁口多寡实数从公分派不许徇私作弊若系附近地方产有者酌量均派不许远派及不产之处扰民违者俱从风宪官劾奏论罪于戏惟君以仁民为事  天之本惟臣以仁民为事君之忠尚钦体于深仁庶咸臻于至治敷告中外悉使闻知
　　○改给两京文武衙门印先是北京诸衙门皆冠以行在字至是以宫殿成始去之而于南京诸衙门增南京二字遂悉改其印
　　○减浙江金华台州二府岁造兵器先是浙江左布政使黄泽言洪武间金华府七县户口二十五万六千有奇岁造弓二千弦一万箭万八千余台州府四县户口一十八万八千有奇岁造弓一千四百弦七千二百箭一万三千余自宣德迨今户口金华已耗五之二台州止存三之一而岁造之数如旧民实不堪乞敕该部如例减省以苏民困至是工部核实以闻乃命减之
　　○乙未钦天监进正统七年大统历  上御奉天殿受之给赐诸王及文武群臣颁行天下
　　○宣府总兵官左都督谭广等奏十月二十四日左参将都督佥事黄真等率兵巡哨至伯颜山遇虏骑百余击走之获其马八匹明日至闵安山复与兀良哈三百余骑遇都指挥朱谦文弘广等率众又败之生擒二人获马四匹贼溃官军从之至莽来泉贼遂越山沟遁去  上曰边将遇敌效力可嘉其升真为都督同知谦都指挥使弘广都指挥同知
　　○户部主事张溥往监凤阳粮储奏提督仓粮右副都御史周铨凤阳人也輙开凤阳仓赈济私于乡里且夺民居以益己业  上命铨自陈铨言溥屡乘传私归南京衔己尝扬其罪以此见诬  上两贷之命法司记其罪再犯不宥
　　○罢监察御史计珩官珩犯赃遇赦法司以珩系风宪官虽宥其罪当罢为民从之
　　○丙申文武百官太师英国公张辅等以宫殿新成上表称贺
