<!-- { "loadSidebar": true } -->
　　○河南河南府奏本府比年水灾逋负存留粮米一十四万七千八□余石类皆贫难小户及逃移复业之人徵纳艰难乞折纳阔布运赴狭西布政司以备边军支用从之
　　○万全都指挥同知朱谦奏葛峪柴沟二堡训练军士缺旌旗鼓角无以壮威示警乞俱颁赐命行在工部给革锡绢布等料令谦自造之行在兵部主事章文昭有罪坐绞初文昭怒妻侄傅约生通其妾杀约生佯言为贼所害令义男天禄告官遂推罪天禄文昭嘱刑部主事徐禄鍜炼成狱事觉法司拟文昭赎罪复职  上不从乃更拟绞时禄已升湖广佥事并逮治之于是给事中郭瑾等劾奏行在刑部尚书魏源右侍郎何文渊失于详审亦宜究问  上以源等法固难容姑记其罪仍蹈前失不宥
　　○晓木稼至辰渐消晡日生背气一道色青赤
　　○戊寅设狭西岷州卫申都口各路山二寨从掌卫事都指挥佥事后能奏请也
　　○命故山东都指挥同知白添祐子瑄袭为指挥使山西都指挥佥事陈斌子恭袭为指挥同知燕山前卫指挥佥事兀鲁思不花子贵燕山右卫指挥佥事阮兴子信俱袭职四川都指挥佥事岳贵子清狭西都指挥佥事王铭子受俱代为指挥使金吾右卫指挥同知王玉子铭济阳卫指挥同知刘海子俊永清左卫指挥佥事不剌答儿子普贤保俱代职
　　○巡按山东监察御史李纯奏辽东广宁左屯卫典史赵琰中屯卫司吏赵砺前屯卫军牟伦皆先任御史以贪淫无耻罢职今长恶不悛砺诈称陈情伦嘱人荐举俱诣京琰假以守制还乡岁久离役请逮治之都察院拟徒还役  上命各杖一百发肃州哨守
　　○夜月与金星相合
　　○己卯南康大长公主薨公主  太祖高皇第十一女洪武六年生二十一年封南康公主嫁驸马都尉胡观永乐初封长公主洪熙初进大长公主至是薨享年六十有六讣闻  上深悼之遣官致祭敕有司营葬事如例
　　○卫王瞻埏薨王  仁宗皇帝第十子母肃恭贵妃郭氏永乐十四年生册封为卫王留居京邸为人孝谨雅好学问宗室中号称贤王正统初祀礼皆王代行至是薨年二十三  上甚哀念为辍视朝三日遣官祭葬谥曰恭
　　○赐襄陵王冲炑子名长曰范址次曰范土□列次曰范土□见次曰范墑次曰范阶乐平王冲焚子名长曰范场次曰范土□＜鍐-釒＞次曰范土□复
　　○庚辰阮里河卫女直指挥脱欢哥撒只剌河卫女直指挥木答儿等俱来朝贡马赐宴并赐彩币等物有差
　　○命浙江余姚县知县黄维复职先时巡按御史王琏及参政俞士悦考察维事体生疏已黜罢县民数百人赴按察司布政司保维政治公平抚字不怠恳乞留之二司以闻事下行在吏部核实故有是命
　　大明英宗法天立道仁明诚敬昭文宪武至德广孝睿皇帝实录卷之四十七
　大明英宗睿皇帝实录卷之四十八
　　正统三年十一月辛巳朔钦天监进正统四年大统历
　　○上御正朝受之给赐亲王及文武群臣颁行天下
　　○壬午浙江金华绍兴台州湖广武昌荆州襄阳直隶阳州凤阳诸府俱奏五月以来天时亢旱田禾焦枯秋粮无从徵纳  上命行在户部勘实以闻
　　○癸未朝鲜国王李祹遣陪臣李蓁等奉表贡方物贺万寿圣节赐  并赐彩币等物有差
　　○行在工部奏先奉敕脩襄王府今内官王通等及襄阳府卫各言本处屡经旱涝军民艰食工力物料不给  上令附近卫所州县发军夫工匠三千人往助之物料取诸官不足宜市于民而官酬以直仍令具数以闻毋侵扰取罪
　　○万全隆庆左卫奏本卫设局造军器数多而地产物料不足  上谓工部臣曰武备不可缺况边卫乎其以内库见有军器颁给倘无亦与物料令自造之
　　○甲申右军都督府右都督山云卒云徐州人父青以奉天靖难功官至都督佥事云为金吾左卫指挥使从  太宗皇帝北征有功累升都督佥事宣德间佩征蛮将军印镇守广西时嵠峒猺獞叛服不常云率兵讨之贼轻视云悉力迎战云一鼓破之贼退保山巅山皆险峻草木蒙密贼以木挂于藤垒石其上官军至輙断藤木石交下无敢近者云营山下于夜半束火牛羊之角而纵之贼为官军至矣亟断藤比明木石皆尽官军鼓噪登山遂破贼垒斩首数万级招降并还所掠甚众乃增筑四城九堡传舍九十余区以镇要害自是终云之世十余年间猺獞无敢为孽者以功升都督同知继升右都督及病  上遣医视疗慰劳甚至比卒  上嗟悼辍朝一日遣官赐祭命有司治葬赠怀远伯谥忠毅厚恤其家命其子俊袭为府军前卫指挥使广人悲号立祠塑像祀之云沉廉洁便骑射临敌多奇策驭下严明而善抚恤之人乐效死所至成功先后镇广西者多利土官馈遗惟云分毫无取土人畏其束约无敢少爽至今广人论贤将必归之云云
　　○初临清县妖贼孙智事觉县遣智邻人李聚等捕之聚縳智  李山赴官山亦诬聚为党聚俱投井死遂逮聚兄友于狱山东巡按御史张璘都指挥周福参议孙子良佥事袁文华会鞠友械赴京御史高瑢坐友死罪友诉冤事下巡抚侍郎曹弘及山东三司重核之乃具得其诬状行在都察院以闻  上命释友责瑢罪状福子良文华各罚俸三月璘以老疾去宥之
　　○吏部左侍郎郑卒诚字文实江西南城县人由举人任吏部司务时年甚少有能誉未几升考功司员外郎改文选司洪熙改充升本司郎中宣德中以少师蹇义尚书郭琎荐升今官奏对详雅事体练达上下皆得其欢心然乏廉介之行不为清议所于至是卒遣官谕祭安葬勋戚武臣皆来吊祭议者谓文臣之没未有盛  诚也
　　○乙袭封衍圣公孔彦缙来朝奉表贡马贺  万寿圣节赐宴并赐钞币等物
　　○升四川按察司副使阮存为山西布政司右参政浙江按察司佥事侯軏为福建按察司副使以任满考最故也
　　○命山东邹县知县房岩复任岩以九载任满例应赴京而县民累数百人保岩为政公勤善于抚字恳乞留之布政司以闻  上令行在吏部令岩复任
　　○夜土星犯外屏星
　　○丙戌更定州县岁贡生员例令州学三岁贡二人县学二岁贡一人从繁昌县主簿黄键言也
　　○民有收义女为妾者法司论奸大理寺评事王亮奏请行勘原卖与媒合人果系义女罪之如律若通房使女收为妾而立约明白两相愿者不治罪不离异从之遂著为令
　　○丁亥行在吏部言总督南京粮储都察院右副都御史周铨三年秩满欲循例诣行在缘铨所掌粮储重务未可輙离乞令免来从之
　　○国子监祭酒陈敬宗言旧制监生视在监年月浅深以次拨诸司历事比来有因事故予告者輙迁延累岁伺拨历之期方行复监往往入监虽先在监实浅苟循常例实长奸惰请计其肄业月日多寡以为浅深其予告者于原限之外如有过违并同虚旷则勤者早得从政而怠者有所惩劝矣夫监生所以必待其年久资深而后授之以政者盖欲其渐涵滋久增长识见实祖宗之良法近者复有愿就襍职之例不拘资历幸途一启纷然兢逐至有朝廷太学暮隶铨曹者是直假监学为入仕之捷径而已士风卑陋诚非细故请痛加禁止照旧取拨养育薰陶务期大任庶抑奔兢之风以收实才之用  上是其言命行在礼部行之
　　○己丑四川播州宣慰使司土官宣慰使杨炯遣安抚宋忠诚并东宁卫寄住达官指挥舍人牙令哈撒只剌河卫女直指挥脱因不花等俱来朝贡马赐宴并赐彩币等物有差
　　○庚寅瓦剌使臣阿都赤等以  万寿圣节献马二百匹赐赏钞币偿其直
　　○辛卯  万寿圣节遣官祭  长陵  献陵  景陵  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼
　　○浙江杭州府知府潜溟问拟杂犯死罪人匠终身工役刑部言旧无事例请依在京人匠犯笞杖罪的决徒罪炤年限流罪四年杂死罪五年役满日当匠仍行各布政司一体遵守从之
　　○壬辰行在太常寺寺丞戴庆祖九载秩满  上命复职
　　○敕西北缘边总兵等官都督谭广等曰得奏了见境外东北烟火数处未审何贼前此大同屡报阿坦赤等欲来犯边岂即此贼耶卿等宜昼夜戒严贼虽未至恒若临敌庶几有备无患
　　○癸巳吏部尚书黄宗载自陈年过七十衰病日侵乞致仕  上以宗载老成方隆倚任不允所请仍令视事
　　○甲午升夏官正高礼五官灵台郎廖羲仲彭得清俱为行在钦天监监副
　　○夜月犯毕宿
　　○乙未迤北鞑靼苦先帖木儿来归命给冠带授行在锦衣卫带俸试百户
　　○行在通政司左通政陈恭言古者择任庶官悉由选部是以职任专而事体一顷年令朝臣各荐所知恐开私谒之门而长奔兢之风乞令杜绝一归铨部事下行在吏部尚书郭琎等覆奏曰往时朝廷虑典铨者未尽知人故敕廷臣各举所知其法良天脱有狥私邦宪昭然谁肯自罹今恭听流言而尼良法未见其当也乞令仍旧存之
　　○广西平乐守御千户所百户陈林袭父官诣京比试毕兵部以林过期当罪引奏林令叔父安代引事觉刑部论林当杖还职安当徒  上以林奸诈亦必倩人情不可恕其与安俱发充威远卫军
　　○丙申  上御奉天门谕右都御史陈智曰今武臣子弟多不思祖父立功得官之难惟事淫荡不演武艺及赴京比试多有过期及觅人代者所司俱不详审甚或受其赂而容之违法殊甚其即揭榜禁之自今有犯者全家谪边卫充军受赂及不审实官吏亦一体治罪
　　○命改山东登州府管内奇山守御所仓为奇山仓威海卫为威海仓百尺崖所仓为宁海州仓俱隶宁海州成山卫仓为成山仓寻山所仓为寻山仓靖海卫仓为靖海仓宁津所仓为宁津仓俱隶文登县大嵩卫仓为大嵩仓大山所仓为大山仓海阳守御所仓为海阳仓俱隶莱阳县莱州府管内王徐所仓为本府王徐仓鳌山卫仓为鳌山仓浮山所仓为浮山仓雄崖守御所仓为雄崖仓俱隶即墨县灵山卫仓为灵山仓夏河所仓为夏河仓俱隶胶州青州府管内安东卫仓为本府安东仓俱改铨其官铸印给之所在府州县各添设佐贰官一员以理其事仍添设按察司官一员以总之先是山东三司言登莱青三府沿海各仓俱隶卫所出纳之际民受其害请俱改隶府县行在户部以为宜如其言故有是命
　　○初瓦剌使臣阿都赤伯父慌忽儿自国初归附累奉命招谕迤北以功授世袭指挥同知坟墓亲戚具在北京永乐中阿都赤入贡  太宗皇帝持令其省谒坟墓亲戚及是凡再使中国复以为请  上许之仍令锦衣卫指挥哈只康能陈友馆伴同往
　　○行在兵部左侍郎邝野奏其父子辅尝被诬充京卫军后荐为儒官致仕而卒今兄克嗣补伍亦复衰老乞蠲其役许之
　　○命给密云中后卫及营州左屯等卫守墩夜不收旗军一千七百七十余人毛袄时镇守密云等处都指挥佥事陈亨言严冬各官军士多无衣御寒甚至有伤生者故有是命
　　○戊戌升行在翰林院侍讲洪玙为吏部试右侍郎
