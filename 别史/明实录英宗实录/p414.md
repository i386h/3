<!-- { "loadSidebar": true } -->
　　○己巳  帝以连旬不雨躬祷于  昊天上帝  后土皇地祗曰  祗奉尊严统临兆庶省躬不德寔切战兢兹者连旬缺雨农事惟艰致灾之由罔敢辞避仰祈洪造特赐矜原大降甘霖普苏群品复命魏国公徐承宗保定侯梁珤南和伯方瑛少傅兼太子太师礼部尚书胡濙少傅兼太子太师吏部尚书王直太子少师兼工部尚书江渊等各持香币遍祷在京祀典神祗其词曰兹者夏景方深农事惟急连旬缺雨忧切眇躬(奏)[(奉？)] 天保民幽明一致仰惟神志兢(畅)[(惕)]所同兹特遣官秉虔告祀冀施仁力大降甘霖惟神有泽物之功庶朕遂悯民之愿
　　○辛未以时多灾异命各处巡抚等官祭天下岳镇海渎山川等神祈祷(祠)[(词)]曰恭承大命重付＜耳少＞躬民社所依灾祥攸系志恒内省政每外乖或寒燠愆期或雨旸踰度田畴失利谷麦不登忧切民心妨及国计究惟所自良有在兹然因咎致灾固朕躬罔避而转殃为福实神机职当专特致恳祈幸副悬望(
　　○)以湖广盗贼窃发水涝为灾诏停止其被灾州县等采买之物
　　○壬申  敕哈密忠顺王倒瓦答失里曰累闻迤北走回人言汉人男女有先被达贼抢去有转卖与尔哈密地方者有自逃回尔地方潜住者有经过尔处被尔部下拘留不发者前后约有三千余人中间被尔部下卖与撒马儿罕地面去者约一千余人其余尚有二千余人朕以尔自祖父以来世受朝廷爵禄赏尔亦自称与朝廷守把后门岂可以求微利致失尔之信义敕至尔即以朕言宣谕部言下但有拘留人口者尽数遣人送还朝廷自有赏赐决不吝惜尔其体朕至怀
　　○是日复以忠顺王使臣阿力癿殴伤人命赐敕谕之曰法司奏尔先次进贡使臣阿力癿(等)回至甘州地方不守法度强夺人羊及打伤伴送总旗身死朝廷立法凡白昼抢夺人财物者罪当死无故打伤人命者亦当死今阿力癿犯两死罪律该斩首示众今尔奏乞宽恕朕(命)[(念)]尔能敬顺朝廷遵守礼法特准所言即令有司放回付尔至日尔湏依法整治仍湏戒约后来使臣不许仍前凶恶不守法度违者朝廷必处以法不恕特谕尔知之
　　○暹罗国王把罗蓝米孙剌遣使臣坤罡悦等来朝贡方物赐宴并彩币表里纻丝袭衣等物
　　○癸酉命太监王诚侄敏舒良弟玉张永兄琮郝义侄安王勤侄贤俱为锦衣卫带俸世袭百户
　　大明英宗睿皇帝实录卷二百五十三
大明英宗睿皇帝实录卷二百五十四
　　废帝郕戾王附录第七十二
　　景泰六年六月乙亥朔  太上皇帝居南宫
　　○敕监察御史张蓥曰山东临清县地方虽不广而实两京咽喉四方官民商旅之所往还住止水陆货物之所储蓄贸迁公私输运舟车去来未尝少息争(兢)[(竞)]攘夺欺压凌暴无日无之词讼之所从兴盗贼之所由发虽有巡抚(巡)按该管司府官员不得专临公差管河催事收放物料职役各务偏向强暴得志良善受亏今特  命尔往彼专一整理词讼禁防盗贼遇有前项事情听尔轻则惩(治)重则角□羊京其有刁泼豪强之徒及恃势官吏沮挠风宪嘱托公事除京官及文官五品以上并军职具奏外其余即时挐问依律照例发落尔受  朝廷委任务在持廉秉公正已率人毋枉良善无纵奸邪使兹一方事妥民安斯为称职如或故违取罪非轻尔其(免)[(勉)]之慎之
　　○命宋儒朱熹九世孙梴为翰林院五经博士子孙世袭以奉其祀
　　○命直隶镇江府金坛县知县赵信复任升正六品俸(升)苏州府吴江县(县)丞刘彪为本县知县信彪各任满九载巡抚左副都御史邹来学荐其处事公勤吏民怀慕乞升秩留任故有是命
　　○四川按察司按察使张洲以疾乞致仕从之
　　○初礼部尚书胡濙奏保道录司左玄义仰弥高谙晓阴阳兵法已送宣府独石运谋协助至是弥高自以住持崇(祯)[(真)]观举朝天宫道士朱可名代为住持濙复奏乞允所举于是礼科都给事中张轼劾奏弥高本以凡庸滥求荐举其于军旅事务不闻一言申明建白却乃内(故)[(顾)]私徒要援党与若非(循)[(徇)]情受嘱何以出位妄为宜将仰弥高移文巡按监察御史鞫问朱可名送刑部(问罪)从之
　　○巡抚山东刑部尚书薛希琏等奏济南等府州县自去年二月以来旱伤麦苗军民缺食税粮办纳不前  命户部覆实蠲免之
　　○丙子  都察院左副都御史马谨巡抚河南陛辞  敕之曰河南乃中原要(地)今特  命尔往彼巡抚地方抚安军民提督操练军马整搠器械禁防寇窃遇有城池损坏即加修理盗贼生发即调官军相机剿捕毋令滋蔓存恤流移人民遇有饥窘即设法招抚安插赈济毋令失所一应军民利病果有当兴革者悉听尔便宜(处)[(区)]画而行务在事妥民安盗贼平息其山东之沙湾等处一带漕运河道事有干(沙)[(涉)]尔河南者即为督属整理官员之中果有廉能著称当旌异者奏来处置其有贪酷不才不以公道行事事迹尤显著者除五品以上及军职具奏文职六品以下尔即鞫问如律重则差人角□羊京尔务在持廉秉公宽猛得宜举措不偏使人有所惩劝毋或因循怠忽有负委任
　　○给楚府镇国将军季墋季埒岁禄一千石辅国将军均釬均镧岁禄八百石俱米钞中半兼支婺州郡君及仪宾陈英岁禄四百石本色米二百五十石折钞一百五十石
　　○右春坊右庶子兼翰林院侍讲赵恢乞还乡餋病从之
　　○提督大同军务左副都御史年富闻母丧  诏乘传奔丧即起视事
　　○守备黄花镇指挥佥事王贵久疾召还京  命守备天寿山都指挥佥事韩智兼领其事
　　○戊寅  (命)[(升)]刑部湖广司郎中陈金为广东左布政使湖广右布政使萧恒为左布政使河南右参议任礼为右布政使福建按察司副使胡新为按察使广西道监察御史黄溥为四川按察使南京广东道监察御史曹得湖广道监察御史谈泰俱为四川佥事
　　○巡抚山西右佥都御史萧启奏平阳等府州县今年春夏旱枯麦苖人民艰食
　　○巡按陕西监察御史曹璟等奏西安平(良)[(凉)]等府正月以来不雨四月霜雪瘟疫死者二千余人
　　○巡按直隶监察御史杨贡奏五月初六日苏州地震并常镇松江四府瘟疫死者七万七千余人
　　○庚辰  赐楚府镇国将军季墋夫人潘氏季埒夫人陈氏辅国将军均釬夫人周氏均镧夫人陈氏  诰命冠服及婺州郡君仪宾陈瑛  诰命冠服鞍马等物
　　○免思恩军民府调用土军一千五百人秋粮二千三百余石从广西总兵官安远侯柳溥奏请也
　　○诛反贼祝岳二等二十一人岳二等俱浙江处州府民伪称总兵元帅等号披执兵器逼逐居民万余劫烧武义县等处杀虏官军甚众被擒至京法司坐凌迟处死从之
　　○左春坊左司直郎兼翰林院编修李泰奏臣出继伯父司礼监太监李永昌为子今臣满三载例不得推封所生父乞移赠(臣)故祖父母以遂孝情从之
　　○辛巳  少傅兼太子太师礼部尚书胡濙年八十一乞致仕  帝曰  朝廷老臣鲜有居卿右者  朕所倚毗卿宜勉力以副  朕怀所请不允
　　○山西行都司奏署都指挥佥事陈英掌云川卫事受军贿私出批文与之越关买卖命巡按御史执鞫之
　　○唐府河内郡主卒遣中官致祭  命有司营葬
　　○昏刻金星犯井宿
　　○癸未  广东归善县黄岗等山抚猺人林原贵等来朝贡方物  赐钞币有差
　　○朝鲜国陪臣李鸣谦等(升)[(陛)]辞  赐宴命赍  敕及彩币归赐其王
　　○河决河南开封府高门堤二十余里  诏三司督军夫积物料修筑之
　　○甲申  免广东肇庆府德庆(府)[(州)]景泰三年秋粮八千九百余石以广东左布政使侯成等奏其民被贼故也
○(命)[(给)]临县县主并仪宾陈谏蒲县县主并仪宾于澄各岁禄米六百石本色米四百石折钞二百石
○庆王秩煃奏以郡主毕姻欲领仪宾来谢(复)书止之
　　○乙丑  赐辽府镇国将军豪□土曰折□夫人王氏  诰命冠服
　　○礼科左给事(中)杨穟言迩者顺天府宛平县奏大兴县地方广阔铺面数多本县地方铺面稀少铺户消乏乞踏勘多寡均平买办奉  旨令户部整理臣等风闻此令一下外议(谊)[(諠)]腾谓将减宛平之常供加大兴之新(增)[(额)]臣等切见连岁四方多故水旱相仍粮道方艰仓储未实然而京师物价不甚踊贵居民不甚窃迫者何也政以买卖交通商贾四集得以相济而然也若徵发日甚息本不充懋(廷)[(迁)]之源不得物产之来渐少今日宛平告乏既归之大兴倘他日大兴告乏又归之何地伏望省用以裕民凡  朝廷祭祀燕享赏赉兵资军国重务之需遇有缺乏量给官钱均平买办其余不急之务得已之徵无益之费悉宜暂且停省将见国用既节民财乃丰商旅益通生餋自遂不特几甸巩实而四方之饥窘亦渐次生复矣岂必互为增减而可以富国裕民哉  诏曰  朝廷用度俱出于百姓措办其命户部量情宽免
　　○丙戌  升羽林等卫指挥使豊旺王斌张玉刘山孙兴吴成俱为都指挥同知济阳等卫指挥同知杨智王麟李琮韩雄俱为都指挥佥事金吾右等卫指挥佥事曹雄杨镗为指挥使俱以其父兄战没功也
　　○丁亥太子太保兼刑部尚书俞士悦奏保本部署员外郎事主事钱溥孙琼堪任郎中从之吏科给事中十三道监察御史劾士悦擅拟职名紊乱选法吏部覆奏于例有违难允升职  帝曰然今后各衙门官阙员不许妄举
　　○己丑  修居庸关城毕功  命工部造碑翰林院撰文刻置关上以纪其迹
　　○新野王芝城奏唐府上蔡郡主故仪宾张凤不应仍住郡主府及不守  祖宗法度章下法司请行巡按御史案寔执问从之
　　○镇守鴈门关署都督佥事陈友奏奉  御阮谈占用官军别立教场谈奏(有)[(友)]隐匿军粮巡按山西监察御史马文升言二人不和以致边务废弛俱宜究治  诏俱宥之但令都察院录状以示戒毋再犯
　　○辛卯  旌表节妇刘氏等三人刘氏(山西)太原县(民)杨素妻杨氏直隶开州民刘贞妻何氏武平卫军陈驴儿妻俱守节年久无玷各旌其门曰贞节
　　○壬辰  敕云南老挝军民宣慰使司宣慰(司)[(使)]刀板雅者车里军民宣慰使司宣慰使刀霸羡八百大甸军民宣慰司使刀招孟禄南甸宣抚司宣抚刀乐思等曰尔等世守南服夙坚臣节屡修职贡兹复遣头目乃吾等来贡方物忠诚可嘉特  赐锦币用答尔意前者所降尔处金牌信符勘底簿尔等因相仇杀烧毁不存论法本难容恕但念尔等克修职贡姑置不究仍复颁降今(后再)有疎虞罪不轻  宥时威远州土官知州刀盖罕随乃吾等来朝贡因命其管属本州人民亦与金牌信符织金文绮赐  敕谕遣之
　　○巡按直隶监察御史原杰言保定真定定州比因虏寇猖獗  命都指挥赵宣王信张智吴玉镇守(为)京师应援即今边事颇宁乞召回京又大宁都司都指挥王昇等俱庸懦不职乞令宣本司治事事下兵部言真定定州即今盗贼窃发王信等不宜召回王昇等既不称职宜令退闲将赵宣罢其镇守代昇治事从之
