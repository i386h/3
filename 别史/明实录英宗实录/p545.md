<!-- { "loadSidebar": true } -->
　　○巡抚南直隶右副都御史刘孜奏镇府之丹徒丹阳金坛常州府之武进江阴无锡宜兴苏州府之常洲常熟太平府之当涂芜湖池州府之铜陵应天府之上元江宁句容溧阳溧水江浦六合诸县今年夏秋霪雨田禾渰损无收粮草俱宜数停免诏户部从之
　　○命甓广东新兴县城
　　○戊子命东宁伯焦寿于三千营坐营管操
　　○升兵科右给事中徐廷章为本科都给事中以九年考称也
　　○升弗提等卫指挥使歹都等十六员俱为都指挥佥事指挥同知忽申八等三员俱为指挥使指挥佥事答升哈等四员俱为指挥同知从都督察安奏报也
　　○修理南京御用监厅房库房共六百九十间
　　○庚寅魏国公徐承宗卒承宗直隶凤阳县人正统十三年袭兄显宗爵尚志读书以门第自重天顺元年奉敕守备南京廉谨自持镇静不挠不泛交接不私役部下一人凡事务循公道虽有中贵同事事有不可亦不少附焉上下翕然悦服至是卒讣闻遣官谕祭命有司安葬子俌嗣
　　○辛卯升征剿贵州东苗贼徒获功官军二千七百余人俱一级赏土汉官军二千五百余人有差
　　○授福建松溪县义官夙道暹为巡检以镇守巡按等官荐其数有捕贼功又尝出粟赈饥也
　　○刑部鞫无赖子奉旨枷示警众一夕脱逃六科劾兵马司疏脱且言刑部尚书陆瑜左侍郎周瑄右侍郎程信该司署员外郎吴锡主事表洁等平昔宽纵所至瑜等遂皆下锦衣卫狱寻宥之
　　○初以校尉言监察御史张祚巡按云南受大理卫指挥使鲍昭赂令佥公座居指挥使胡春上御史程万钟清理云南军伍至之明日即召淫妇入又受寻甸土官知府安晟等赂执至京三法司锦衣卫鞫祚受枉法财当充军万钟受不枉法财当为民  上命万钟祚如其贪淫者几何人以闻
　　○壬辰腊节赐文武百官宴
　　○三法司锦衣卫言奉旨鞫问程万钟张祚二人具报工部主事黄鉴清匠进士张伦赍诏至云南俱受赂御史魏瀚巡按云南有淫行然皆风闻不知其实宜执瀚等对理从之  癸巳命修北京真武庙
　　○命锦衣卫带俸指挥佥事陈喜同充御马监勇士供应
　　○放上林苑监所隶老疾菜户四十四户从户部奏请也  楚府江夏王孟炬奏岳阳恭僖王无嗣惟母弟镇国将军季墀嫡长子均锽见封辅国将军为岳阳悼惠王嫡长孙乞令嗣封以奉恭僖王之祀礼部言稽考近制惟亲王无嗣有以郡王进封者郡王无嗣有以镇国将军进封者无辅国将军进封郡王例事遂止
　　○甲午升同宽山等卫指挥使迓速哈巴孙撒笼哈俱为都指挥佥事指挥同知阿笼革阿都赤答龙哈扯餋加桑果奴俱为指挥使指挥佥事教化塔麻赤俱为指挥同知
　　○夜犯天街星
　　○乙未命哈密故指挥同知马哈木子马哈麻袭职升指挥佥事马黑木为指挥同知授桑哈失里等九人俱为所镇抚
　　○旌表孝子张俊烈妇薛氏节妇赵氏等七人俊直隶合肥县儒学生父遘疾俊恳祷神明乞以身代父殁俊水浆不入口四日以礼葬祭庐墓侧柏英狭西延安卫指挥母殁哀恸三日不食既葬庐墓厕有兔鹊驯绕之异黄文直隶任丘县人甫四岁父以商出四十四年不知所止文长为县学生岁贡入监知父居邓州哀号至邓州迎父回与母完聚俱旌表其门曰孝行薛氏湖广靖州卫官舍蒋頴妻頴领乡荐赴会试中乙榜不就依亲还中途溺水死薛闻讣自经旌其门曰贞烈赵氏浙江秀水县民蔡士龙妻夫亡守节四十一年尹氏湖广石首县民张兰妻夫亡守节五十九年侯氏山西繁峙县民縻岩妻夫亡守节四十五年皆志行贞洁始终无玷俱旌其门曰贞节  丙申升兀者右卫指挥同知秃忽剌为指挥使建州卫指挥佥事木长哈为指挥同知正千户回忽丹保奴俱为指挥佥事
　　○丁酉楚府通山王季垟奏弟镇国将军季涂故女汉川郡君仪宾方规素凶恶已戴罪革冠带仍长恶不悛夜潜入婺川郡君家伺隙为奸为仪宾陈瑛所获又数逼将军为请复官每言欲剌杀陈瑛将军恐其无赖已收系之  上命锦衣卫械以来
　　○宥驸马都尉赵辉罪初辉令家人陈纲商贩纲宿妓买妾尽费其赀辉挞之不伏白于官纲逃赴京奏辉荒淫无度婢妾至百人殖货日不足强夺民利往往交通总兵官石亨太监陈祥辈倚为声势已命锦衣卫遣官察之具实以报都察院请执辉等  上命辉自具状以闻其所连者命锦衣卫指挥吕贵往与南京锦衣卫指挥刘敬会鞫论决至是辉自输罪都察院又劾之  上曰赵辉恣意妄为不守礼法本当究治但念其先朝驸马姑宥之再犯必不宥
　　○戊戌命故太保宁阳侯陈懋子润袭封宁阳侯
　　○升户部主事李岳为礼部主客司郎中  升中书舍人王琼为吏部稽勋司员  郎仍隶内阁书办
　　○庚子擢进士杨绎祁顺李廷美李锐周铨俱为主事张同林源刘元杨廷芳俱为南京主事闻景辉为行人
　　○辛丑  上不豫不视朝
　　○命建州卫指挥使亦领哈子李猛古赤指挥同知萧古鲁孙恼纳指挥佥事亦丁哈子克儿速撒木哥子失都萧干歹子把答忽兀格子朵儿只木忽剌河卫指挥佥事塔不答子若失哈毛怜卫指挥佥事塔失子纳鲁俱袭职建州卫指挥同知你哈子兀的格代职升建州等卫指挥使释家奴扯养加俱为指挥使指挥佥事牙失创加沙鲁俱为指挥同知正千户迭儿哥牙升哈俱为指挥佥事
　　○壬寅命故云南都指挥同知尹瑢侄宽袭为云南前卫指挥使
　　○癸卯命成国公朱仪往南京守备
　　○命守备河州署都指挥佥事韩春移守岷州升河州卫指挥使蒋王为署都指挥佥事代春守备从狭西镇守緫兵巡抚等官举也
　　○命故哈兰城卫指挥佥事阿哈出子损秃弗剌歹子兀都哈卜乞答子甫答哈俱袭职升指挥佥事法甚哈建□□指挥佥事贾你俱为指挥同知
　　○甲辰立春顺天府官进春  上御奉天殿受之文武百官行庆贺礼毕复诣  东宫行庆贺礼赐文武群臣宴
　　○大同独石马营等处守将各奏了见达贼近边出没及境外烟火数处兵部请令沿边守将严饬兵备以防入寇从之
　　○乙巳擢进士邓本端王埙滕霄陈维裕艾福胡泾监任佐何傅董俊张恂苏庆顾浩张輗王毓刘源冯斐韩斐崔让为监察御史俱以理刑半年考称也
　　○命建州卫都指挥佥事卜羊不哈子乃塔代职故指挥佥事阿哈出孙奴忽袭职升指挥同知乃因塔贾你俱为指挥使指挥佥事福先卯空俱为指挥同知正千户只儿和为指挥佥事
　　○丁未命故金吾右卫带俸都指挥同知王麟子英袭为本卫指挥使长陵卫指挥佥事钱壁弟璠袭职
　　○戊申擢进士赵缮为工部虞衡司主事
　　○狭西按察司佥事李观素淫纵有知县杨洪者挟私杖部民伤重死其家诉于观观受洪赂报民病死出洪罪伺察校尉觉之执观下狱都察院论观当充军从之
　　○迤北使臣平章朵罗秃等来朝贡马三千有奇其使臣留大同者八百有余馆于乌蛮驿者凡千人通事都督同知季铎等言内有朵颜三卫使臣四十人宜别处之会同馆从之
　　○己酉泰宁等卫都指挥撒□撒力等卫女直指挥朵隆哥乌思藏剌麻闰内伯狭西大崇教寺番僧坚的劄失辽东自在州住坐达官王贵湖广施南宣抚司舍人向潮等来朝贡马及佛像貂鼠皮氆氇香赐彩币等物  免直隶真定府所属深州等二十五州县今年旱伤田亩夏税小麦一万三千一百五十九石有奇
　　○命巡按御史执鞫万全都指挥佥事徐纲索取军士财货为所诉也
　　○庚戌升带俸济阳卫都指挥使窦显为后军都督佥事忠义前卫都指挥使牟林为前军都督佥事俱仍带俸以征剿贵州东苗功也
　　○命浙江守备温州都指挥同知王宇緫督海道备倭都指挥□事许寿代宇守备从镇守緫兵等官奏举也
　　○复灵山县主仪宾江浩职岁给禄米三百石本色二百石折色一百石  辛亥升广西左参将都指挥使范信为右军都督佥事广东备倭都指挥使张通为前军都督佥事实授镇守宣府副总兵后军署都督佥事张瑀为都督佥事俱仍镇守备倭以征剿两广蛮贼功也
　　○命建州卫故都指挥佥事王吉侄谄巴袭职老疾都指挥佥事沙班子沙罕答代职升指挥同知兀乞纳为指挥使正千户都哈建州右卫正千户郭兀勒俱为指挥佥事
　　○给宁阳侯陈润岁禄一千石本色折色中半兼支协同镇守宁远都指挥佥事张俊索耴军士货财有不从者假事杖之且不设备达贼潜入境杀百余人虏掠而去俊追之竟不及事觉下狱法司论当充军  上特命降二级边卫带俸差操
　　○致仕户部尚书李敏卒敏直隶新安县人由举人任凤阳府同知正统初以大臣荐升汝宁府知府精勤政务吏民畏服寻升应天府府尹能声益著洎满郡民保留之者千数百人  上命敏复任升二品俸景泰初升户部右侍郎巡抚直隶緫督粮储未几升本部尚书仍理巡抚事天顺元年致仕至是卒遣官谕祭  癸丑岁暮享  太庙以明日正旦遣官祭  长陵  献陵  景陵
　　○遣太常寺官祭祀之神
　　○遣旗手卫官祭旗纛之神
　　○贵州左布政使许士达卒士达直隶歙县人由进士授江西道监察御史历升福建布政司左参政山东右布政使进贵州左布政使至是卒达为人有才干初任风纪颇有能声及为方面历福建山东贵州三藩贪婪奔兢士论鄙之
　　○广东按察使方员卒员福建永福县人由宣德癸丑进士授行人司行人满考升监察御史历广西参政升广东按察使卒于官
　　○是岁天下户口户九百三十八万五千二百一十三口五千六百三十七万二百五十田地四百二十九万三千五百三顷九十一亩田赋米麦二千六百六十二万九千四百九十二石绢一十九万四千二百一十疋丝一十一万四千一百三十九斤绵一十七万八千七百二十一斤布一十三万一千五百五十疋绵花三十四万五千七百九十四斤折色钞七万八千九百五十二锭杂课钞一千六十万三千二百一锭米麦一十万九千六百六十六石铁七万四千五百八十三斤有奇布一千七十四疋盐课盐四百六十八万七千九百四十一引折色钞一千五百八万九千四百六十二锭米五十二万一千九百九十五石布八十六疋茶课茶五十五万三千七百五十一斤折色钞一十八万九千四百七十四贯屯田子粒三百五万六千九百一十九石有奇采纳银二万二千一百八十七两有奇水银二百四十七斤朱砂一百七十斤有奇漕运京师儧运过粮四百万石各处运纳粮八十一万九千七十二石减免天下官田等项税粮计米麦八十四万二千一百六十六石有奇
　　大明英宗睿皇帝实录卷之三百六十
大明英宗睿皇帝实录卷之三百六十一
　　天顺八年春正月甲寅朔  上诣  奉先殿行礼毕出御奉天殿文武百官及四夷朝使行庆贺礼百复诣  东宫行庆贺礼皇后免命妇朝贺
　　○镇守广东左监丞阮随奏广西流贼攻破新兴县及乐民千户所守御指挥席珍等皆委城而遁致贼大肆劫掠烧毁庐舍杀虏军民千余人又破石城千户所杀十二人虏去五百七十人把緫指挥马政督官军民壮战败之斩首八十二级尽复其所虏人口余贼溃散章下兵部请治珍等弃城失机之罪及移文镇守总兵巡抚官责其号令不明提督失律令尽心剿贼以盖前愆从之
