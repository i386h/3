<!-- { "loadSidebar": true } -->
　　○庚辰巡按山西监察御史涂谦言比者大同等处因贼盗猖獗多将学校停革甚至太原府岢岚州等城在于腹里学校设于城中者亦欲援例停革此盖各处守令不能提调假以缺粮为辞妄行奏请且一学师生一岁食粮几何为首令者不能设法措置而欲革罢学校安用其为守令哉况生员中有学已成材可备科贡者一旦置之无用之地岂不深为可惜乞敕今后学校非被贼盗残毁及虽残毁而尚可修复者俱不许革从之
　　○修辽东永宁监城堡
　　○辛巳阳曲王美垙奏先奉敕留居平阳守父晋定王茔园兼奉时祭有母孙氏于正统十四年三月二十五日卒于太原府中彼时奏蒙允臣躬诣祭祀续因虏寇犯边路梗不能前去今道路已通乞允臣诣祭太原以全人子之道  帝曰边境未宁往复不易宜姑已之
　　○升都指挥同知汪泉为左都督指挥使汪英为右都督俱中军都督府支俸不视事
　　○以杀苖贼阵亡功升九溪卫指挥使翟亨子璥为都指挥同知湖广都司带俸
　　○壬午敕山东左参政王骢按察司佥事王琬督工浚沙湾运河以河决水浅故也
　　○大理寺吏有抗骂本管官者例应杖一百还役吏部言今在京吏典万余刁泼者多惯为奸弊若惩治不严后难钤束请自今有犯前罪者俱发直隶州县为民从之
　　○癸未命都督同知陈友暂于兴隆等处调度官军剿杀苖贼俟地方宁靖仍回靖州等处守备
　　○赏四川指挥邹瑄并官军生员民壮人等七十一人彩叚表里钞绢有差以抚捕筠连高戎等县夷人功也
　　○山西大同等处劝借买马并劫获贼马命相其上中下三等给偿价银有差
　　○镇守狭西左副都御史刘广衡奏肃州镇夷粮储缺少乞量拨甘州等卫守城及军余于甘州支粮摆堡运去及开中淮浙盐粮减轻则例事下户部覆奏从之
　　○甲申命太子太保兼户部尚书金濂经筵侍班
　　○少保兼兵部尚书于谦言昨者靖远伯王骥奏南京雷雨击损大报恩寺塔  圣谕以谓君失其德臣失其职之故臣愚有以知  陛下克谨  天戒之心即隆古圣人之心也伏惟  陛下受天明命启运中兴凡百有生咸仰盛德今灾变如此是固  天心仁爱  陛下然实为臣者不能仰体  圣心克尽厥职之所致也群臣固不能无罪而臣之罪尤甚何者臣既为少保又兼尚书加以总督军务掌握兵戎少保辅导之官也而臣不能开陈善道寅亮天工尚书列卿之长也而臣不能尊主庇民咸熙庶绩至于总督军务尤非所长是致四郊之烽警未宁三军之敌忾未作此臣之罪所以重于群臣也臣屡尝恳辞未蒙矜允今  陛下引咎如是臣岂敢冒昧以负  陛下伏望  圣慈察臣愚衷去臣重任或放归田里或仍臣侍郎旧职佐理军戎或在外守镇边方或在内整饬军马俾竭驽钝以图补报庶几下合舆情上回  天意臣又惟一君之心万事之本万化之原此心一正则天地自位万物自育变灾为祥在  圣心一转移之间尔  陛下正心以正朝廷而四方远近莫不一于正正心以厘庶务而大纲小纪亦莫不一于正至于勤  圣学以扩充其德业隆顺德而表正乎万邦异端足以害道远之而不亲憸人足以害正＜锍-釒＞之而不用声色货利之不干其虑赏罚予夺之必出于公此皆  陛下之己知巳行而其效已著者也然愚臣犹以为言者盖荷  陛下知遇而区区之忠不能自已伏愿  陛下始终此心始终此道处之以正大光明行之以至诚不息则  天眷愈隆人心永戴尚何灾异之可言哉又南京朝廷根本重地今灾异屡见必有所自思患豫防所不可缓宜敕王骥并在彼守备管事内外文武官员尽心操练军马固守城池抚恤兵民防察奸细以备不虞凡有一应大小事务悉从公道处置毋苟徇私情毋不恤人难俾人无怨咨事得济理城门启闭必以其时公私出入必验其实及大江要害操习水战官军总督等官常川亲临阅视毋事虚文遇有警急就便调军剿捕仍星驰奏闻务在区画精详防察严密若有疏虞罪不轻恕臣又惟今日天下之事莫重于兵而为兵之害莫重于受贿卖军往日失军士之心坏朝廷之事者皆由于此今  圣治维新恐宿弊未革若不严加禁治切恐误事非轻宜令在京各营总兵官武清候石亨等并各营坐营都督都指挥等官各尽公心抚恤军士保全名位毋蹈前非今后敢有受贿卖放操军回还原籍原卫所三名以上者自都督以下至试百户所镇抚不分官职大小俱降三等调发边卫哨守候有功具奏定夺如此庶革贪滥以肃军政且刑者辅治之具圣人不得已而用之死者不可复生断者不可复续遇灾恤刑自古则然乞敕在京并南京三法司将见禁重囚公同审录凡情可矜疑者开具  上闻伏赐  圣裁宽减以召和气臣又闻雷者天之号令今不发于他处而独震击于塔庙之间岂无其由盖塔庙为奉佛之地佛者西方圣人以清净为本慈悲为用其教之行与否不系于世道之轻重与其徒之多寡也今四方多流徙之民而三边缺战守之士度僧太多恐乖本末一人为僧则一夫不耕衣食之费虽不仰给于官府亦必出自于民间则度僧之举亦乞少缓待边事十分宁息军民居各安妥此时行之未为晚也臣愚昧无状干冒  天听罪该万死不胜战栗待罪之至  帝曰卿所言甚善皆为国为民之心雷雨灾变天之戒也朕临君位未合天心故有此灾非卿之过所辞不允今后君臣宜正心修德以回天意王骥等其敕令修省三法司其移文天下将见监罪囚审录凡情可矜疑者悉奏闻处置度僧虽无益然业已行其仍旧
　　○降通事指挥季铎为福建延平卫副千户先是铎出使迤北被留后自虏中归下锦衣卫狱至是宥其罪而降之
　　○乙酉南京都察院右都御史陈勉大理寺右寺丞薛瑄俱以老疾乞致仕从之
　　○给宣府等卫屯种军余耕牛二百三十九只
　　○都察院奏大宁都司都指挥同知王昇等先以失机有罪奉诏俟贼宁以闻今请裁决诏事在赦前姑宥之
　　○守备紫荆关都督同知顾兴祖等不严提督致火焚毁军器巡按监察御史劾其罪诏宥之
　　○丙戌命署都督佥事李荣充甘州参将都指挥佥事李胜充凉州协副
　　○诏四川所属州县运粮五万石至贵州龙里等卫给军
　　○巡按贵州监察御史汪琰奏贵州所属累被苖贼劫掠军民不得耕种米价腾涌乞出榜晓谕湖广四川云南各处州县吏典并殷实军民之家有能自备粮米一百石湖广运至镇远府四川运至播州云南运至晋安州完日吏典冠带办事依资格出身军民就彼冠带以荣终身从之
　　○瓦剌太师也先遣使臣苏克帖木儿等来朝贡马赐晏并织金纻丝彩叚表里有差
　　○镇守天寿山都督同知王通奏去岁虏寇入境侵犯  三陵官军惊散今城垣已修完乞命都察院转行巡按监察御史五城兵马司逐一挨究但系  三陵等卫官军及余丁家人俱限本年三月终回卫若潜遁不回者发口外充军从之
　　○造云南腾冲卫军民指挥使司五所并卫镇抚广积仓税课司龙川江等处巡检司印七十一颗夜巡铜牌六面
　　○巡按直隶监察御史陈全奏运河沙湾尝以冲决修置土坝故今损坏不能蓄水致妨漕运请以拆毁旧船改造板闸二座从之
　　○守备广昌县都指挥金能有诉其匿官粮入己及卖放操军者命下巡按御史覆之
　　○日生交晕色赤黄鲜明
　　○丁亥赐阳曲王美垙五子名钟鍑钟镆钟鉥钟鍏钟镮
　　○敕辽东提督军务左都御史王翱并镇守总兵参将等官曰得尔等奏建州三卫贼首李满住等奸诈百端方送还人口又纵贼虏掠尔等欲选摘精锐马步官军往近边驻劄省谕满住等将所虏人口尽数送回军前报罪如或展转延调就便相机征剿今悉准奏敕至尔等务在筹议停当计出万全不可轻易忽略有误事机
　　○命彭城卫指挥同知聂荣子端金吾右卫指挥同知赵刚子瑄燕山右卫指挥同知李福子英金吾左卫指挥同知张俊子刚羽林前卫指挥佥事吕信子忠燕山前卫指挥佥事白贵弟安燕山左卫指挥佥事张瓛兄昇济州卫指挥佥事林丘子让俱袭职羽林前卫指挥佥事张兴子昂代职
　　○雷家站筑城浚池其用工军余月支口粮三斗不给事闻诏人增五升
　　○戊子韩王徵钋奏臣曾祖考韩宪王坟园见在南京向山之原今曾祖母妃冯氏薨乞量赐人力送彼附葬且免西土军民造坟之扰  帝以路远人难命蹔于彼处安厝俟边境宁靖丰稔之年再议
　　○刑部尚书俞士悦等言南京灾异诏命三法司行在外军民衙门＜锍-釒＞见监罪囚情可矜疑者具闻臣等以在京并南京法司罪囚亦有可矜疑者乞敕两京三法司俱审录具闻从之
　　○提督辽东军务左都御史王翱等奏欲以连山把截旧关口左右并迤东第四站雪里去处筑置城堡拨军守把防送使臣保障军余屯种从之○给＜锍-釒＞徐州至淮安河道人夫口粮
　　○夜土星犯太微垣上相星
　　○己丑赏独石马营等处操哨官军四百余人各银一两
　　○给大同中路官军马三千匹西路大同左等五卫官军马一千匹
　　○都督同知卫頴范广陶瑾都督佥事郭瑛张义各奸宿乐妇于瑛及瑾家并索都指挥穆晟设晏校尉廉其实以闻六科十三道因交章劾其罪特命宥之少保兼兵部尚书于谦复劾頴等俱以凡才叨膺重任擢居都府分掌兵戎不能宣力竭忠乃敢纵欲败度况终日饮酒为乐又复用钱买奸若非剥削害军此物从何而得即今虏人虽已讲和而边报未甚宁息旧耻未雪当臣子卧薪尝胆之时大举惟图宜将帅捐躯致命之日而頴等所为若此上辜朝廷之恩下失军士之望廉耻荡尽忌惮全无宜将颖广瑾瑛义晟等调往开平独石大同一带操守杀贼以赎前罪  帝曰頴等罪本难恕既己宥之令其改过自新再犯必罪不赦
　　○庚寅敕褒城王范堮通渭王范墅曰近韩王奏王等来府径由中门中道而入门官冯贵启谏王乃怒令官校敺打朕惟  祖宗垂训礼分秩然为子孙者皆当谨守而行岂可分毫踰越王为郡王于亲王府入中门驰中道已越礼矣又殴门官是无法也今姑置不论自今王等务在安分循理共保富贵如怙过不悛  祖宗之法具在朕不敢私王等其省之
