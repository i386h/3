<!-- { "loadSidebar": true } -->
　　○迤北瓦剌可汗并太师也先使臣二百八十三人朝贡还  上命赐可汗纻丝织金莽龙麒麟白□□睪等叚六十四匹彩绢八十匹妃二人纻丝织金麒麟等叚并彩绢各三十二匹及盔甲乐器等物也先纻丝织金莽龙麒麟白□□睪等叚六十二疋彩绢百疋母妃纻丝织金麒麟等叚并彩绢各二十匹及盔甲乐器等物丞相太尉知院平章等颁赐有差敕谕也先曰朕嗣承  祖宗大位以天下为家推恩布德靡间远迩四方万国无不来朝惟太师克体尔祖尔父忠事朝廷之心岁岁遣人朝贡朕亦遣使往来恩赉特厚可谓君臣同心始终无间者矣今太师复遣使臣奄特该等以良马来贡具见忠诚载览奏云今遵敕书少遣人来又云去年不曾斟酌遣人内有酒醉撒泼者当治其罪益见太师聪明识达大体遵敬朝命朕深嘉之惟自古为君者必体  天道保恤苍生为臣者必忠顺君上恪修职贡千百斯年为民造福永享太平不亦善乎朕念太师世笃忠敬故欲节减遣人来者实欲太师选择而使庶几永惇和好用保富贵于久远太师自今宜益深体朕心详察人言善者听之不善者拒之凡遣使臣之际节量戒约毋令分外庶俾和好之情愈久愈笃天道福善太师身家安荣子孙长世忠诚之名益有光于前人矣兹因奄特该等回仍遣正使指挥使火吉副使指挥佥事鲁珍等赍敕往谕太师其体朕至意
　　○四川都布按三司奉敕共议输征南官军行粮署都指挥使张信不为移文委官以致行都司不肯输运征军负粮而行失所者众监察御史冯诚劾奏命信等自陈复不输伏都察院请究治信罪  上宥之戒毋再犯
　　○丁丑升大同左参将都指挥使石亨为后军都督佥事内官韦力转为都知监右监丞先是达贼寇延安亨等率兵追至金山与贼交战败之生擒六人斩首七级获马二十五匹弓矢铠甲等物称是捷报至  上命亨等录有功官军以闻故有是命仍遣人赍敕赏劳之其余官军令兵部覆实论次升赏
　　○敕谕四川松潘地方黑虎等寨头目番簇人等曰尔等近处边陲朝廷累敕守边官军不许侵扰尔乃不知感恩近者聚众攻劫寨堡邀截道路杀伤军民攘夺畜产边将等官奏请调大军剿杀朕念尔等为恶者少为善者多若举兵剿不免伤及良善今体  天地好生之心特命序班祁全赍敕往谕尔等即挨捕贼首追要原掳人畜送官随从为恶者悉宥其罪其擒拏贼首者头目量功升赏番簇人等量授以官尔等自今宜安分守法严束部落毋作非为庶为尔一方之人造福尔等若不遵朕言党蔽凶恶恣肆非为天道不容国法难宥大军捣尔巢穴戮尔父母妻子此时虽悔亦无及矣尔等其深省之
　　○建州卫都督佥事李满住等奏本卫指挥郎克苦等久逃高丽潜住去岁带领男妇大小二百二十余口回卫甚是饥窘乞加赈恤  上谓户部臣曰柔远人乃治天下之大经也况克苦等久亡他国今忽慕义回还可不赈恤乎速令辽东都司量拨粮米给济
　　○太常寺请造静慈仙师祭器从之
　　○云南晋宁州儒学奏学宫僻陋请徙于废僧院从之
　　○召云南总督军务兵部尚书靖远伯王骥还京
　　○戊寅朝鲜国王李祹奏故父恭定王冠服年久污垢不洁乞赐新者以备服用从之
　　○辽东安乐州达官赵公保等忽里吉山等卫野人女直兀劄哈等建州等卫女直色仲哥等泰宁等卫都督拙赤等并迤西戎地面扯列必王等遣头目沙力免力等贡马驼方物赐彩币表里纻丝袭衣有差
　　○降大理寺左少卿贺祖嗣为四川汉州知州右少卿顾惟敬为河南光州知州
　　○己卯户部尚书王佐言去岁南北直隶府州县俱蝗恐今春复生宜委在京堂上官前去巡视提督军民官司寻掘蝗种务令尽绝遇有生发随即捕灭  上允所请特命兵部右侍郎虞祥往顺天永平二府工部右侍郎王永和往凤阳扬州淮安三府通政使司右通政吕爰正往大名广平二府右参议王锡往真定顺德二府光禄寺丞张如宗往河间保定二府俱赐敕谕之
　　○赐西河王美埻嫡长子钟鑅夫人霍氏冠服等物
　　○书复赵王瞻塙曰承喻叔宫中一产二子此盖  祖宗福祐所及叔积善之庆宗室蕃衍之徵也惟善抚之
　　○贵州都指挥同知张锐等奏本处接连夷境征调缺马请将四川贵州土官袭替进贡马匹给与旗军领餋骑操以备征调其东川芒部乌蒙乌撒永宁宣抚司等处马匹给与附近赤水永宁乌撒毕节普安安南普市七卫所播州贵州二宣慰司思南等府金筑安抚贵竹等处长官司马匹给与兴隆等一十三卫所实为军民两便从之
　　○孝陵卫指挥使梅永善卒遣官赐祭永善宁国大长公主孙也
　　○庚辰福建按察使谢庄奏请浚镇江府丹徒县甘露坝至常州府城东河道从之
　　大明英宗法天立道仁明诚敬昭文宪武至德广孝睿皇帝实录卷之一百十二
明英宗睿皇帝实录卷之一百十三
　　正统九年二月辛巳朔赐陵川王佶煃第二子名曰幼坚黎城王佶燏第二子名曰幼＜土爰＞
　　○宥驸马都尉焦敬罪
　　○夜有流星大如鸡弹色青白有光出华盖北行至近浊
　　○壬午建州左卫女直指挥佟＜冉阝＞可等双城等卫野人女直头目准答等来朝贡貂鼠皮赐宴并纻丝袭衣彩叚绢有差
　　○敕甘肃总兵官宁远伯任礼参赞军务佥都御史曹翼等官及狭西行都司曰近者西宁等处番僧剌麻来朝贡者甚众缘途军民供给烦劳况道路辽远彼亦跋涉不易自今至者惟远方化外之人如例起送余留尔处照旧管待听候所进之马就彼给军骑操方物俱贮官库第具数来闻用价其直凡彼情有欲言尔等研实即为条陈听候处置庶彼此两便尔等仍善抚谕无失朝廷怀柔之意
　　○右军都督府都督佥事毛翔卒  上辍视朝一日遣官谕祭命有司治葬
　　○癸未  皇太后圣节  上率亲王上寿免命妇朝贺赐文武百官宴
　　○湖广长沙府攸县知县吴贵奏长沙卫军多系籍本县倚属卫所肆暴乡曲輙将病亡人命诬民告卫所其官卫所者往往不谙法律径委军职势迫府县百计索赂民不胜虐乞敕法司禁约庶奸弊可革良民可安事下刑部尚书金濂等谓军职不得理人命有成令第久未申明请如贵奏榜谕其有仍蹈前非先收治诬告者事涉军职具闻请罪从之○甲申命金吾左卫指挥使袁智子胜代职燕山前卫指挥同知王洪子兴羽林前卫指挥同知潘雄子安燕山右卫指挥佥事李广弟贵金吾左卫指挥佥事王俊子玉俱袭职
　　○乙酉迤北达子鬼里来归愿居京自效赐金织纻丝袭衣银钞彩叚表里房屋器皿
　　○安定卫国师摄剌藏卜等以朝贡至京各市茶二千斤又奏安定王令市茶三千斤回用乞赐车辆糗粮  上以茶数过多诏允安定王五百斤官为运去其国师二百斤徒众人一百斤俱令自募人运仍命礼部著为令
　　○直隶东胜卫左千户所千户陈福军伴续良儿以所掘得铜钱七万五百余文铁炉鏊一顶输官命照例给赏
　　○丙戌命监察御史罗绮往宁夏代右佥都御史卢睿参赞军务
　　○狭西行都司所属卫所军一万五千余名缺马骑操命总兵官宁远伯任礼等会官如数收买每中等马一匹支绢十八疋中中马一疋支绢十六疋
　　○书复辽王贵＜火受＞曰承喻庶人贵烚怨詈及育牲畜于享堂诸事已命长史司及荆州卫掌印官劝喻令其守分循理不许践秽坟茔叔祖亦宜体念同气待以恩礼毋失亲亲之谊
　　○书谕少师兵部尚书兼华盖殿大学士杨士奇曰卿历事我  祖宗嘉谟嘉猷寔惟简在暨朕嗣承大统卿以老成硕德启沃问学弼赞政化裨益尤多比卿以疾违朕左右者数月未有勿药之喜朕心夙夜不忘书曰天寿平格知卿之福寿宜未艾也兹特遣内臣往视并赐颐养之资复惟卿之子有违家训干于国纪重以  祖宗之法拘系之卿其以理自处勉进药食早图康复用副朕注望之意卿其体念之
　　○丁亥释奠先师孔子遣翰林院学士曹鼐行礼
　　○戊子祀  太社  太稷
　　○遣顺天府官祭先农之神
　　○守备独石永宁左参将都督同知杨洪奏同内官韩政等率领官军于迤西地名以克列苏等处俘斩兀良哈安出等部下贼夺回虏去人畜器械等物  上敕洪等将牛马给有功官军其余解送京师仍查官军功次以闻
　　○遣锦衣卫指挥王山带领官校往古北口关伺候军前擒获贼徒押解来京
　　○夜月犯木星
　　○己丑劄童等十七卫野人女直指挥塔哈等来朝贡貂鼠皮赐宴并彩叚表里纻丝袭衣诸物有差
　　○锦衣卫班剑司百户何清所居失火妻妾子女死者四人并焚其牙牌法司论清律当杖输赎还职  上曰清良可矜怜乃欲罪之不已甚乎其宥令复职牙牌重造给之
　　○庚寅命剌麻班丹伦竹为灌顶净觉弘善国师给诰命银印
　　○命故建州卫指挥使沙班子卜羊不花指挥同知高早花子乃因塔指挥佥事也里吉子能额秃失里哈子頴赤巴童宽山卫指挥佥事因塔忽孙者鲁格撒剌儿卫指挥佥事撒剌纳子端的俱袭职兀里奚山卫指挥佥事完替子塔必代职
　　○四川松潘指挥使丘义奏歪地寨番人著少等紏合咩济等寨生熟番蛮抢劫运夫杀死官军  上曰番贼为恶守备官及都布按三司并巡按御史俱有罪姑置之令其设法抚捕如仍不用心治罪不宥
　　○狭西都司狱瘐死强盗二人都指挥使马让等不以报踰四年会赦始报都察院请正其罪  上命记让等罪其断事官令巡按御史鞫之
　　○辛卯遣顺天府官祭宋丞相文天祥
　　○命修武伯沈清管神机营左哨官军操练
　　○壬辰右都御史王文奏奉敕巡边体得去岁达贼千余人从延安卫定边营入境杀掳人畜其提调墩台百户张琏本营把总指挥使王翚指挥佥事刘端周安赞辅把总正千户尹祯守备本营指挥佥事姜元畏缩不前却妄报功希赏宁寨营把总指挥王勇差千户杜璟追至境外被贼杀死官军四十余人把总守备龙州寨门等寨署都督佥事陶敏指挥使陈海指挥佥事孙敬夏勇共领兵六百骑不于贼人出没地方截杀却乃迂路潜回镇守延绥都督佥事王祯私占官军三百五十余人不分拨二营守备又不往来提督协同镇守署都督佥事王斌亦不由捷径追贼故意逗遛纵放宁夏左参将都督佥事丁信指挥佥事刘源遇贼对敌俱不奋勇向前被贼射伤旗军八人右参将都指挥佥事王荣临阵先退协赞军务狭西按察司副使陈斌既不能设策又敢符同祯等欺瞒妄奏总兵官都督同知黄真不率师督战俱宜治以重罪  上曰谕罪俱宜处死但其中情有不同姑记之王斌黄真到任未久不问王祯降都指挥佥事陈斌降按察司佥事丁信降都指挥使王荣降指挥使俱仍旧管事刘源降指挥使陶敏降正千户陈海降指挥佥事孙敬夏勇降副千户照旧领军备边仍取祯等死罪招状以闻刘端张琏等俱杖一百连妻子发甘肃边卫充军王翚周安姜元尹祯俱杖一百发附近卫所充军王勇既患病取其子发附近卫充军着勇随住但逃必杀不宥
　　○大同总兵官武进伯朱冕等奏奉敕简选骁勇头目精锐军士余丁已简选外其山西行都司卫所军多系平阳等府人洪武间垛集充军更番应当户丁往来供送若便拘入队伍非为惊骇人心抑且逼迫逃避宜令各卫所勘实有二十岁以上果精锐者造册在官听其照旧贴备正军应当别差有警调用从之
