<!-- { "loadSidebar": true } -->
　　○监察御史左鼎言四事一修军政国家自虏寇猖獗以来所在之兵无一可恃者盖以军政不立也天下之人咸谓自是而后必痛革前弊迄今又五年矣但见貂蝉盈坐莫匪公侯鞍马塞衢无非兵将民财以之而日耗国用由是而日虚以天下之大土地甲兵人民之众狂虏是畏为今之计宜一新纪律大明黜陟遵  祖宗之成宪去姑息之弊端其任将也必审其人而授之事既授任也必验诸事以考其实有功必赏不使侥幸之滥及有罪必诛不以勋贵而曲宥如此则军政立矣军政立而夷狄不服者未之有也一遵成宪  太祖高皇帝定著律令  太宗文皇帝暂令有罪者赎盖权一时之宜也后来循袭为例且如官吏受财枉法满贯者绞军官纵军歇役者充军受财卖放者处死令纵军歇役者不充军受财枉法者不处死文官虽不处死犹令充军武职既不充军复得还职若此则何惮而不为  皇上即位之初诏天天悉依律科断夫何执法之官旋复沮格仍举旧例行之致使贪官污吏殆遍天下骄将悍卒纵恣自如伏望遵前诏删繁例则不患治化之隆不如古矣一汰冗员国初建官有常近年因事添设如主事旧制每司不过二员今则有增为十员者矣御史各道共六十员今则有百余员者矣甚至一部有两尚书而为侍郎者常倍于额设为都御史者率以数十计此则京官之冗也在外添设抚民管屯等官如河南布政司旧设参议二员今则添而为四员按察司旧设佥事三员今则增而为七员夫自布政使按察使而下皆为民而设也今乃特置一官以抚民则其余者复何为哉此外官之冗也若夫巡抚镇守之官则亦有可言者今方岳各司十余人不为少矣每岁又差御史巡视立法可谓详矣不择方岳以责成不选御史以督察乃复设官以巡抚而镇守之夫今之巡抚镇守往往多出于方面御史则今之方面御史盖亦他日之巡抚镇守者也岂有为方面为御史则合众人之长而不足为巡抚为镇守则任一人之智而有余耶乞将内外官凡非洪武之旧者参酌裁罢庶民力可纾国用可省委任专而事功可立一责成效  圣朝设监察御史每有员缺必慎择而任之然而往往未见成效者则以迁转太速培餋之道有未尽耳昔宋英宗欲授苏轼以知制诰韩琦以为轼之才远大之器也他日当自为天下用要在朝廷培餋之夫以轼之才器冠绝当时犹欲培餋之而后用况今之士下轼万万者乃欲骤用之乎迩者御史有仅一考而升者有未经一考而迁者苟于政事典故有未晓则将自治之不暇何暇论人乎自今宜以六年为率但未经两考者不须迁改若其中果有行能卓异可为表率者或增其秩俸亦未为不可至于巡按所系尢重凡任职未久者毋輙使之必历三年之久曾任别差练达政体者方许巡按虽然久任责以成效岂独御史当然凡百执事皆然也如此庶培餋之久人才渐出成效可冀而朝廷之委任亦不负命礼部会官议而行之
　　○己未给南京留守等卫官军马一百一十九匹
　　○裁减各处粮长时浙江建德县奏本县粮止三千余石旧设粮长二十四名民苦其扰事下户部议请移文浙江等布政司并直隶苏松等府州县各谕所属实徵粮米不及万石者粮长止存一名仍禁其生事扰民有犯情重者谪本处卫所充军从之
　　○夜土星逆行亢宿
　　○庚申升兵科左给事中王宣为四川布政司左参政河南按察司佥事徐朝宗为福建按察司副使
　　○命岁给阳武侯薛琮禄米一千百百石先是琮年幼月支优餋米十石至是始袭父职故命给之
　　○辛酉魏国公徐承宗有疾命医视之
　　○壬戌修京城九门水关
　　○黜山西右参议于泰为民坐受部民赂为脱其壮勇之役也
　　○吏部言昨举御史钱昕为真定府知府御史陈纲等欲留昕给事中亦奏官员须历任两考方许推举乞如御史给事中言将钱昕仍为御史臣等俱罢归为民别选贤能以典铨选  上曰吏部推举但要公论行不必因人言有所畏避钱昕即令赴任若再有生事搅扰者必罪不宥
　　○吏科都给事中林聪言宣德年间方面知府有缺在京三品以上各举升用柰廉者举廉贪者举贪以致奔竞风生贤否杂进六科十三道屡请革罢前例悉令吏部推选今行之未久而吏部又奏欲会三品以上官举保臣恐奔竞之风复生又况  祖宗设官分职吏部实掌铨衡之任难以自生嫌疑屡有更改今所缺参政等官三十余员乞不为常例暂令三品以上官各举今后布政使按察使有缺乞令三品以上官连名共举其余俱付吏部推选著为定例庶责有攸归从之
　　○甘肃总兵官都督同知王敬卒敬初袭其兄职为百户累迁甘州左卫指挥佥事寻以败虏功升指挥同知都指挥佥事奉敕充右参将协赞总兵镇守甘州转左参将城西沙州工完升右军都督佥事充副总兵镇守凉州寻升都督同知充总兵官佩平羗将军印镇守甘州至是卒讣闻遣官赐祭
　　○癸亥敕镇守贵州左都督方瑛尔居边廉能敢勇民夷信服故特命尔充总兵官仍镇守贵州操练军马抚安民夷选委能都指挥等官分守要害尔时往来提督务在地方宁靖军民获安
　　○命河南布政司右参议刘涣戴诚按察司佥事颜隆山东按察司佥事王琬致仕以巡抚河南等处右都御史王暹等考察其年老有疾不能胜任也
　　○达子回回脱哈赤等七人来归命为头目隶南京锦衣卫赐衣服钞币给房屋器皿等物
　　○甲子巡按山东监察御史顾＜日隺＞奏御史孟阳为右布政使裴纶所制不敢罪其受买中乡试者赂继＜日隺＞巡按者徐溥覆之亦以为然于是都察院奏请逮阳鞫论实无受制状得还职刑科谓有徇情调阳刑部鞫之阳复得白刑部因请俟＜日隺＞溥回鞫问从之已而＜日隺＞坐徒溥坐杖俱赎还职
　　○乙丑命给宁化王羙壤岁禄一千石米麦中半兼支
　　○设广东潮阳县桑田巡检司徙廉州府平银驿于风云铺隶钦州乌家驿于界首铺隶石康县
　　○监察御史左鼎奏国家承平累数十年然公私之积恒患于不足逮至军兴尤为窘蹙科歛愈烦国用愈匮于是抑配直取卖官鬻爵凡衰世苟且之法一切举而行之而犹不见其有余窃为司财赋者不敢也尝观汉文帝唐太宗之初水旱霜蝗连岁皆有米价腾贵人多饿殍或匈奴嫚侮岁致金帛或突厥寇掠深入内地其时亦可谓多事矣然而二君卒能使钱贯朽而不可较粟红腐而不可食米斗三四钱行者千里不赍粮岂有他道哉不过躬行俭约轻徭薄赋耕籍田以劝农衣弋绨以化下省无事之官放后宫之女台址已筑而百金之是惜材用已具而一殿之不作是国富于上民安于下而迄今论致治之羙必以二君为首称由是观之欲致国用之饶裕岂必掊克聚歛之为哉诚能痛抑末技严禁游惰凡工□僧道之流减汰抑遏悉驱而归之农官吏将士之无用者罢斥拣择毋使其冗食开广屯田以渐实边廪量减士卒以稍纾边饷与凡不急之役无益之费如寺观营造供佛饭僧之类一绝之而不为专以务农重榖为本而尤躬行俭约以率之慎择守令严条约以督励之持之以悠久行之以至诚则何患户口之不增赋税之不广民财之不裕国用之不足哉苟以是为迂阔难行不之务焉而任贪残之吏用朝三暮四之术为剥下奉上之计民力已殚而徵发之无已民财已竭而赋歛之有加苟纾目前之患不恤意外之忧臣切惧焉而未敢尽言也事下户部太子太保兼户部尚书金濂等覆奏请解职以避贤路  帝曰节俭省费朕当自处卿等典司国计务在斟酌足国裕民顾可因言而退避耶所辞不允　　○户部委官主事汪回显奏臣奉命往四川理盐法谨陈四事一洪武中有灾伤盐井每岁量减盐课今新增盐井多在溪涧时被淹没填塞岂能全办盐课乞如洪武中例庶几官民两便一各井新添灶丁虽具其名实无着役宜令所司查究拘获解发各井一仙井泉盐课司所管之课今比旧额加三四倍宜增除副使一员一盐课司官吏多与各□通同重复关支及投托势要搀越资次乞命提举司每年先将各□姓名引盐数目开报布按司并巡盐官定日会同从公分派各井逐月支盐取状转达布按司并巡盐官比对庶使奸弊可绝从之○夜金木二星合于壁宿有流星大如杯色赤光明烛地行丈余光大如椀出贯索行至太微垣帝座旁尾迹后散为苍白气
　　○丙寅兀者卫故指挥同知撒哈连子卜散指挥佥事歹失子哈剌哈各擕妻孥来归命袭父职安插辽东复州卫人给布四十疋支俸如例
　　○左军都督同知范广有疾命医视之
　　○夜月犯轩辕右角星
　　○丁卯琉球国中山王尚金福遣使臣吴齐四川长河西鱼通宁远军民宣慰司宣慰使哈思叭坚千遣把事漂儿刚乌思藏南林吒等寺剌麻番僧班丹领占来朝贡马赐宴并彩币等物有差
　　○宁王奠培奏臣本府郡主仪宾严杰邓日□喜郭琦吴纬县主仪宾程焘俱未有仪从乞如例拨赐从之
　　○代府隰川王逊火□翏奏臣近得疾大同地邻沙漠药饵不具访得民医沈义精晓方脉乞赐药味并令义入府调治从之
　　○先是拨真定府隆平县没官田赐锦衣卫百户唐兴县民讼兴侵其疆界户部已移文责还之其地与衡水县相连至是衡水民复讼焉知县刘淮禁兴家人侵夺兴入诉诏巡按御史断田还兴而覆淮罪以闻
　　○戊辰给宣府开平等卫官军马一千一匹
　　○己巳命故木邦宣慰使罕盖法子罕落法袭职
　　○广西泗城州遣头目侯安湖广客美宣抚司遣舍人田社保并陕西岷州卫大崇教寺剌麻完卜锁南领占云南寻甸军民府土官舍人沙安定蒙化府土官舍人佐贵等各来朝贡马及方物赐彩币表里绢布等物有差
　　○敕监察御史郭纪巡守小龙门
　　○升监察御史刘训为山西布政司左参政全智为四川布政司左参议陆厚为陕西按察司副使马王□完赵访宋洵俱为福建按察司佥事复除司丞凌信于尚宝司以丁忧服阕也
　　○南京鸿胪寺奏本寺岁久朽毙不便习仪乞敕工部修理从之
　　○庚午封秦府保安王弟公镀为镇国将军樊氏为夫人赐诰命冠服等物
　　○升广西桂林中卫指挥使葛宗荫指挥同知马瑄南宁卫指挥佥事罗震俱署都指挥佥事事
　　○壬申封宁惠王第五女为德兴郡主配戴英命英为仪宾赐诰命冠服等件如例
　　○敕镇守易州等处右佥都御史陈泰兼提督倒马关官军操备
　　○命故羽林前卫带俸都指挥佥事张玉子钦毛鹏子准俱袭为指挥同知万全都司署都指挥佥事张琦弟珍袭为指挥使
　　○癸酉南京都察院右佥都御史张纯奏两京旧设饭堂日济贫困此  祖宗仁民之政也比岁因虏寇犯边户部撙节用度悉奏停止致孤寡乏食之人转乎沟壑诚可怜悯乞敕户部计议将南北两京饭堂仍旧开设诏北京饭堂姑罢南京如旧设
　　○吏部言巡抚河南等处右都御史等官王暹等考察河南府知府吕达等七十四员俱老疾当致仕山东东昌府冠县主簿张稿等四十三员俱罢软贪污并年未五十五岁有疾不能任事当罢为民从之
　　○山东鳌山卫经历司知事刘凯奏本卫副千户宋成娶千户戴茂长女为妻己蒙给诰封戴为宜人未几成卒戴改适莱州卫指挥佥事姚雄上负封赠之恩下失夫妇之道乞敕山东按察司执问追夺改正仍移文各处晓谕命妇不得再醮从之
　　○山西行都司操备官军出口巡哨倒死马一百六匹以贫难乞免追赔从之仍命太仆寺给之如数
