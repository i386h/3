<!-- { "loadSidebar": true } -->
　　○守备兰县都指挥佥事李进奏本处地临边境而城垣铺舍皆坏其北门亦无瓮城欲以兰州等卫军夫修造从之
　　○戊申升江西南昌府知府胡本惠为狭西布政司右参政以九年考最故也
　　○命浙江文武官俸米减支如旧先是杭州等府仓粮数多恐致腐烂因命增给官员俸米至是浙江布政司奏各府粮少加以旱伤虑边储缺乏无所措置请仍旧撙节二品至五品月支米三石六品至九品月二石杂职一石从之
　　○后军都督府都督同知王彧卒彧永平府卢龙县人由彭城卫军调燕山左护卫  太宗起义屡从征讨累功升府军左卫指挥同知永乐八年从征迤北升指挥使二十二年升都指挥佥事镇守定边宣德元年升都指挥同知随  驾平武定州三年北征至会川还明年升中军都督佥事五年充参将率兵征迤西曲先番贼散即思等八年调后府理事十年  上即位升都督同知寻充总兵官镇守蓟州永平山海等处正统九年召还仍理府事至是以疾卒讣闻命礼官赐祭有司治葬
　　○己酉敕提督辽东军务右都御史王翱等曰瓦剌朝贡使臣言也先兵侵兀良哈其泰宁朵颜二卫已为所胁惟福余人马奔恼温江彼又欲待冰冻时追之因往海西收捕女直尔宜遥振军声使虏闻风不敢近塞斯为全策谨斥堠饬将卒毋贪微利以启衅端
　　○庚戌遣驸马都尉石璟等为正使刑科给事中祝颢等为副使持节册封西城兵马指挥魏庆女为荆世子祁镐妃湖广罗田县县丞沉俊女为都昌王祁鉴妃东城兵马指挥韩俊女为郑世子祁锳妃
　　○降狭西按察司副使陈嶷为广东揭阳县桃山马驿驿丞坐妄言惑众也
　　○辛亥暹罗国使臣坤普论直等陛辞赐敕谕其国王思利波罗麻那惹智剌曰王敬天事大抚辑一方修职奉贡久而益虔兹遣使赍金叶表文以方物来贡并以原降印章进缴诚意可嘉今使回特赐王及妃彩币绒锦以答至意王宜益坚守臣节保境恤民用图宁久副朕眷待之意
　　○礼部奏会同馆收养朝鲜国飘海军洪承龙等十三人告天寒无衣命给与胖袄裤鞋各一
　　○壬子狭西延安府保安县奏洪武间以县临边境设保安寨佥旗军百余人护守县治并官军家其儒学阴阳学师儒编民皆别处旧土城内今旧城坏久民无依蔽时为达贼所略乞修筑合为一寨令军民俱安从之
　　○癸丑命前军都督府右都督冉保侄辅袭为指挥使
　　○夜月犯太微垣上将星
　　○乙卯以修京都都城隍庙毕遣礼部尚书胡濙祭告都城隍之神工部右侍郎王祐祭司土之神
　　○漕运总兵并各处巡抚官工部左侍郎周忱都察院右副都御史罗亨信李纯后军都督同知武兴都指挥同知汤节等至京会六部都察院堂上官具条事宜以闻一永平山海等处总督收放粮草通政使司左参议张隆老病致仕户部郎中邹来学宜任前职乞加升用一南京各卫收粮经历仓官有作弊者许提督侍郎巡仓御史就便挐问惩治庶知警惧一先有言各处巡抚官轮番更易以新人耳目者今议难行一大有仓收积粮米四十余万石年久恐致浥烂一大同山西数处产有石炭军民小户自取烧用亦被巡拦抽分纳课深为不便一野人女直每岁朝贡辽东馆驿狭小多寄宿军余之家被其搔扰宜盖屋一所俾其往来住宿一辽东都司所属二十五卫见在仓库所贮金帛货物不下九百余万俱是各卫镇抚等官收掌恣肆侵欺乞添除山东按察司副使一员提督出纳又各卫往来客□众多虽有岁办课钞收纳十无二三又各卫总五城宜分设税课司五所于各城以理其税切见四川按察司佥事刘敬秩满在吏部可任副使宜以授之俾往提督庶几奸弊可革  上曰邹来学刘敬准奏升用巡抚官如旧惟山西河南事简不必去大有仓米多令沈固罗亨信设法收放毋致陈腐军民自取石炭免纳课钞盖屋以居野人女直令王翱同镇守等官更议其便以闻余悉如所言
　　○户部奏魏国公徐显宗卒其关过岁禄请计月追还官  上命免追
　　○义勇后卫带俸署都指挥佥事巩贵自陈老疾命其子端代为指挥佥事
　　○成国公朱勇奏山东都指挥佥事苗贵为事运砖赎罪其所领右哨马步队官军二千二百余人诣臣告保乞免注调从之
　　○宣府总兵官左都督杨洪奏旧差官军于顺圣川牧马今川之南北傍山多有空地乞给与官军耕种以给刍豆从之
　　○丙辰狭西西宁等卫弘通等寺剌麻锁南儿加乌思藏剌麻着实加等贡马赐宴并钞币有差
　　○丁巳命驸马都尉沐昕掌南京后军都督府事
　　○直隶苏州府长洲县县丞邵昕九年考称当迁巡抚侍郎周忱奏保其奉法集事乞升补昆山知县从之
　　○骁骑右等卫副千户马青奉使瓦剌以脱脱不花王及太师也先使臣皮儿马黑麻等二千一百四十九人来贡命宴于大同先是也先虏去大同军四人  上命青及府军等卫正千户马云等赍彩叚表里布帛共一万三千三百四十五匹率官军一百七十一员名往瓦剌给赏索犯边寇及所虏者至则大同军已遇害青闻也先尝虏辽东军四人并索之也先不与讽青括众使人布帛收赎青从之也先遂以所虏辽东军四人并犯边寇二人付青领回时也先既诱挟买卖回回锁鲁擅等与其使俱至又诱令哈密使臣脱脱卜花同撒马儿罕使臣马黑麻的等男妇三百三十九人自狭西入贡狭西如例宴之公私骚扰边患益深
　　○直隶松江府浙江绍兴府所属各奏夏秋亢旱田亩无收人民饥窘  上命户部遣官覆视以闻
　　○宣府总兵官左都督杨洪言边备五事一宣府操备哨守等项马步官军止一万三千五百余人城堡关隘一十四处内西阳河洗马林张家口新开口堡野狐岭关最为要害其余白羊口等六堡实非要地乞归并以便戍守一柴沟堡地近万全却调宣府等卫官军守备其宣府城所领官军却又调自万全等卫彼此两不便乞依地方对换一柴沟堡调来备御官军其刍粮仍于本卫支给往来道途动经旬月乞于柴沟立仓就令山西民运粮输纳或给银收籴或召□中盐庶免军士奔走负戴之劳而亦不妨戍守一守边军器惟火箭最要朝廷恐其传习者多不许边方自造然京库关领者多有不堪而臣前在独石亦蒙朝廷许以自造乞如前例自造应用一宣府沿边臣躬行相度其间墩台阔远者择地添设古路窄狭者用石砌塞地势平坦者置门关锁无事则巡逻出入有警则发兵策应  上悉从之
　　○戊午河南道监察御史万节等奏国家以祭祀为重祭祀以诚敬为先  皇上比年以来每遇清明躬谒  陵寝中元冬至等节特遣勋戚行礼各官陪祭奈各衙门官罔体  皇上之心不以祀神为重有无故而不分官陪祭者有托故而令他官代之者有至彼报名而复出山口宿歇者有在彼宿歇而高卧斋房不起者有邀集同行伴侣在斋房酣饮者有不用本等衣冠而在班列嬉笑者今冬至在迩乞敕礼部移文各衙门严加戒饬如有仍前怠忽者听监察御史及礼部鸿胪寺官指实劾奏拏问治罪从之
　　明英宗睿皇帝实录卷之一百五十八
　大明英宗睿皇帝实录卷之一百五十九
　　正统十二年冬十月己未朔享  太庙
　　○遣中官祭司井之神
　　○以下元节遣官祭  长陵  献陵  景陵
　　○礼部尚书胡濙等奏应天府乡试录进  皇太后者应用黄绫装潢今用红绫请治本府官吏之罪  上命宥之
　　○庚申命驸马都尉井源掌宗人府印
　　○兵部奏沙州卫内附都督喃哥见在山东平山卫居住尝奏乞给脚力每遇大朝贺赴阙行礼已允所请今平山卫言喃哥等性习未纯况并河德州等处俱有降胡居住若许其往来不无交通或生他变乞行停止从之
　　○辛酉沈王佶焞奏蒙遣使册封世子及诸弟之子庆王秩煃亦奏蒙宥长史周弘之罪皆欲躬诣京谢恩  上念天气向寒道途遥远俱复书止之
　　○命修南京左军都督府从掌府事驸马都尉赵辉奏请也
　　○故魏国公徐显宗祖母李氏奏年已八十不幸显宗蚤世无人侍养显宗有遗腹子梓童保乞俾袭爵庶有禄可仰以终余年  上曰其先尝有功于国而今孤寡诚可恤但幼未可袭爵其令该部月给米十石优赡未几梓童保卒乃住支
　　○直隶苏州府奏本府所属七县并各卫所文武官军俸粮岁用米二十余万石近户部拟定存留不及七万石支用不敷乞将原定解京折色粮内改存备用事下户部议存十万石从之
　　○楚府景陵顺靖王孟炤无嗣所遗宫眷二十八人无禄养赡  上命所司月给米十石存恤之
　　○命南京太仆寺少卿邓浩理本寺事先是浩从巡抚侍郎周忱督运江南白粮至是忱以减省例奏乞召回故有是命
　　○敕提督辽东军务右都御史王翱等曰瓦剌也先以追捕仇人为名吞噬诸部往者既自北而西又自西而东今又东极海滨以侵女直女直自开国以来役属中国一旦失之是撤我辽海藩篱唇亡齿寒不可不虑已敕女直卫分俾知堤备卿等亦宜严兵为备毋恃其不来恃吾有以待之毋恃其不攻恃吾有所不可攻不来不攻尚须有恃况其必来必攻者乎卿等其慎之
　　○壬戌河南道监察御史万节言国家给授臣子诰敕以劝忠孝具有明例近制内外官九年考称给授然在外者俱得满九年在京有才行者未满九年辄见保升则其父母终不蒙恩于盛世矣乞令在京官两考称职无赃私者许给诰敕事下吏部议尚书王直等言两考保升者许请给前任诰敕  上曰例不宜屡更第如旧行之
　　○甲子赐临泉王美塎庶长子名钟鏶庶次子名钟＜釒具＞
　　○朵颜卫指挥失来乌思藏番僧着失加四川石柱宣抚司土官舍人刘子忠马湖府平夷长官司土僧源澄等贡马赐钞彩币表里有差
　　○丙寅复除监察御史夏诚侯爵于江西等道俱以亲丧服阕故也
　　○南京国子监祭酒陈敬宗言壮而仕老而休此  圣朝之盛制进以礼退以义亦臣职之当然风化所关廉耻攸系况太学为京师首善之地祭酒乃表率师徒之官必资硕儒方称兹选臣学本＜锍-釒＞缪才亦凡庸叨沐升迁实惭冒忝顾兹委任之重奚胜负荷之艰况复老病侵寻耳目昏瞆精神疲惫筋力衰微学识顿减于前时训迪敢期于成效譬犹驽马志在道远钝足策之而弗前蔡藿誓专倾阳衰心振之而益困实有误于后学全无补于明时是以深渊薄冰恒日切于兢惕劳心焦思每徒迫于忧勤既怀贪名徇禄不知止足之羞又重尸位素飡罔知补报之罪乞骸已晚解组维时虽优老之典弗延于菲才而同仁之慈冀及于朽质伏望  皇上弘天地之大德霈雨露之深恩俯赐矜从放归田里俾得＜氵亟＞泳太平之乐优游垂尽之年  上曰敬宗学行老成正需师表后学岂可释去仍令视事不允所请
　　○敕南京户部右侍郎张凤兼管提督南京各处仓分收粮并各场支收象马草束禁约下人毋生事扰人
　　○戊辰四川道监察御史刘甄言昨者孟冬  上享  太庙文官五品以上武官四品以上例应陪祀率多不与又不闻开报事故情由显是各官懈怠偷安罔思人臣报本之意罪莫大焉  上命礼部察究以闻于是察得驸马都尉西宁侯宋瑛等一百九十八人虽称有故未尝报知义勇右等卫指挥等官刘能等十人并无事故却乃恣情慢礼不行陪祭请俱罪之  上曰各官本当问罪姑宥之俾自改悔
