<!-- { "loadSidebar": true } -->
　　○命都督王敬武兴都指挥王勇往彰义门杀贼佥都御史王竑往毛福寿高礼处提督军务与孙镗一处屯兵若有紧急飞报王敬武兴王勇互相应援不许自分彼此失误军机
　　○敕都督毛福寿等于京城外西南街巷要路堵塞路口埋伏神锐短枪以待策应
　　○诏京城严夜禁兵部分遣郎中巡督以防奸细
　　○王敬武兴与虏战于彰义门外兴以神锐列于前弓矢短兵次之报效内官数百骑列于后虏至以神锐击郤之报效者争功自后跃马而出阵乱虏众乘之遂败虏逐至土城兴中流矢死居民皆升屋以砖瓦掷之虏少止王竑毛福寿往援虏遥见旗帜乃遁
　　○敕提督居庸关守备副都御史罗通等前已敕尔领精兵五千赴京策应今恐不敷凡赵玟杨俊所领军马自外至者尔通与俊悉领前来
　　○六科十三道劾刑部侍郎江渊兵科给事中刘清奉命往都督孙镗处参赞纪功渊等因见石亨处官军数多易于立功却乃故违诏旨赴亨营内以致孙镗处缺人协赞请治其罪别选刚果有为者代之  帝命二人速赴镗所再违不宥
　　○是日达贼之未入关者运板木草束以攻居庸关官军用火器击郤之
　　○壬戌虏众奉  上皇车驾由良乡西去所过州县大掠又散遣部属掠畿内诸府州县
　　○书复安塞王秩炅真宁王秩荧山阴王逊煁安化王秩炵曰比奏边报甚急欲同宫眷迁居内地然今达贼正窥伺中国动静若一搬移彼必得计叔祖皆当镇静藩屏以保守  宗社为重决不可轻动
　　○书复沈王佶焞曰承喻欲同弟陵川王佶煃暨世子幼＜土学＞等诣京朝贺然天气向寒道远跋涉可不必来自后诸王欲来朝贺者俱复书止之
　　○致书太师也先曰使来得书知太师欲送  太上皇帝回京足见厚意今闻军马从西路剽掠人民众心惊疑以此整搠军马堤防他人非为太师太师倘能退劄山下止遣一二十人解甲置兵送至中途此亦当遣一二十人解甲置兵来迎重加赏赐太师及众头目以全永远和好庶几上顺天道下协人心惟太师亮之复敕知院伯颜帖木儿曰今者闻太师与知院亲送  大兄太上皇帝回京足见敬顺天道之意又闻知院晨夕省视供应帐房饮食之类尤见厚意今遣人来迎倘得少遣人早送回京自当重加赏赐以答知院
　　○敕石亨于谦连日得报足见尔等悉心效力兹特进封尔亨为武清侯尔谦为少保兼兵部尚书其尚益懋乃勋以永终誉
　　○兵部尚书于谦言臣猥以浅薄致位六卿任重才疏已出望外今虏寇未靖兵事未宁当  圣主忧勤之时人臣效死之日岂以犬马微劳遽膺保傅重任所有恩命未敢祗受如蒙怜悯仍臣旧职提督军务以图补报庶协舆论  帝曰国家重务委托于卿卿当勉之所辞不允
　　○升锦衣卫指挥同知吴良为都指挥同知子孙世袭指挥使
　　○改大理寺右少卿许彬为太常寺少卿兼翰林院待诏仍旧译书以提督译书都督佥事昌英奏请也
　　○擢庶吉士成章进士李锡俱为户科给事中
　　○命为事都指挥佥事鲁瑄于武清侯石亨处听调
　　○命锦衣卫指挥佥事吕贵为署都指挥佥事代高礼同毛福寿领军杀贼
　　○增置各城兵马指挥十员时太子太保兼吏部尚书王直言城外关厢居民有未迁移者自相结聚可以防察奸细巡捕盗贼缘各城兵马员少管束不周请暂增十员分领巡捕有功一体升赏事宁取回别用从之
　　○尚宝司丞夏瑄奏宜选夜不收及敢勇死士持长刀巨斧并炮数百四面夜袭虏营彼觉则举炮以惊之使其每夜不得休息不觉则四面之兵俱进奋击仍伏兵于所来之路两傍以防其追又言昔杨素御军严整每对阵先令三百人赴敌陷阵则已如不能陷阵而还者悉斩之又令三百人仍如前法将士怖栗故战无不胜今亦宜肃军令如之则战无不克矣命总兵官采择而行
　　○南京工部右侍郎吴政先坐不法下南京都察院狱至是遇赦当复职适丁继母丧吏部以造军器事冗请令奔丧夺情视事从之
　　○吏科给事中程信言虏寇逼临军民惊扰臣等奉命守城已令各门严加守备所有事宜条具以闻一号令严明则军士用命且如孙镗领兵与贼对敌各路守将正当应援乃托言分守坐观成败彼时西北军马约有三四千人前锋少挫后伍輙郤致令虏寇乘势追逐臣等凭城督令军士击以火器贼遂奔溃然退郤者既不加诛前进者又不加赏号令如此何以制胜乞敕总兵等官分营关外严明号令虏众则坚守虏少则合击倘有退缩处以军法如此则号令严而军威振矣一京城召募勇敢固有乐于向用者亦有不愿应募者盖其意谓有功则受官赏于今日无功则难免军于后日怀此疑惧隐匿者多乞敕该部榜谕军民官舍匠役人等但有勇敢应募奋力出奇有功者不次升擢无功者事毕听回如此则人疑释而勇敢至矣一窃观虏势始则四散放火意在惊挠我军今见坚守难攻似有南行之状诚恐州县民居骇散失所乞调山东河南等处勤王之师顺关南京运来在途衣甲于真定保定河间所在立营相机进止虏近则守拒虏远则赴京合兵攻剿如此则我有掎角之势而虏失进退之利矣一外城既固内门不可不谨且如西直等门虽有二百余军分守各铺缴闸之外守门不过五六十名俱各老弱又无兵器倘有内患仓卒难为乞令城内管军头目每门添选二百刀枪弓箭但有其一亦可守用如此则有备无患矣一西城一带戍卒多系上林苑监人夫原居城外被贼惊散守城月余行囊悬磬虽许通州仓分给米三斗不得下城关支有至三四日无食者气馁力弱曷以守备乞令每夫在城给米三斗庶食足而气壮攻捷而守固命该部速议来闻
　　○癸亥命副都御史王暹吏部侍郎曹义礼部侍郎仪铭工部侍郎张敏右通政栾恽大理寺丞薛瑄太常寺少卿习嘉言鸿胪寺丞张翔太仆寺少卿俞纲分守正阳等九门时虏已宵遁京师尚戒严故有是命
　　○虏至居庸关都指挥杨俊率官军八百人追击斩获贼首六级马一百二十匹牛骡四百七十余只追回男妇五百余口
　　○命通州并各卫在城官吏预给粮十个月
　　○上林苑监蕃育署奏邻居达子乘机为盗与达贼三百余人将署内官物人口大掠而去
　　○勇士有出战被枪即匿家不赴营者命石亨斩以徇军中
　　○是日虏众奉  上皇车驾过易州
　　○夜昬刻西南赤黑气如火烟须臾化苍白气重叠六道徐徐北行至中天而散
　　○甲子擢进士郑和赵蕃杨绍江真知县杨寿刘豫张祯董英监生冯敬丘逵韩文陆祯陈安俱为户部主事专理京师各门预备粮储以虏寇临城户部奏请添置故也
　　○南京守备太监袁诚丰城侯李贤等言火器军中利器乞令每队给手铳四把选教师演习又军士操练皆自备军器内府收贮者一有关支必须奏闻自后警急可令随便关给庶不误事从之
　　○总督军务少保兵部尚书于谦奏都指挥魏兴等昨于西直门外杀贼不合先行回营命宥其死当先杀贼赎罪
　　○是日虏众奉  上皇车驾出紫荆关
　　○乙丑蜀王悦＜劭火＞奏贵州苗贼出没迫近边境欲将成都左护卫原征麓川官军指挥同知郑启等一千五百人往总兵官处听调策应将原旧各军免差户丁守卫供应从之
　　○兵部奏先次起调河南等都司及江北直隶守城运粮官军并所募义勇民壮未到者多恐在中途闻风退散宜遣人催促前来水路于天津德州东昌三处陆路于大宁都司河间卫二处暂委官管领支给口粮操练听调从之
　　○是日虏众奉  上皇车驾次浑河
　　○晓刻火星犯进贤
　　○丙寅擢进士监生姚哲徐瑄陈瓛练纲赵缙武聪郑韶孟阳璩安伍星会白瑛为监察御史
　　○敕守备居庸关少监潘成副都御史罗通署都督佥事杨俊前敕尔俊领兵来京今贼已遁尔俊仍在关守备已敕运银二万两胖袄二万副前赴罗通处给赏官军又闻余寇近关劫掠此必强盗假为达贼以掠人者尔俊其擒剿之
　　○兵部奏达贼虽遁然京城内外水陆道路军民人等忧疑未释又有无赖子诈为达贼乘机劫掠宜令添除兵马司官于京城内外用心巡绰在外若山东河南等处并南北直隶宜令镇守巡抚官禁革奸盗其有被贼剽掠去处设法赈济无令失所从之
　　○出御马监马以驾战车
　　○先是八月间广东贼黄萧养率众攻围广州城池总兵官安乡伯张安都指挥佥事王清领兵五千船二百艘救援于九月十八日至同□弋船澳遇贼船三百余艘安方醉卧舟中官军不能支贼至沙角尾奔水溃散安遂溺死清为贼所获面缚至城外以刃胁之跪使呼城中人开门千户钱惠立城上戟手骂清贼又移清跪他所呼如前惠援弓射之贼遂杀清贼初起无器械至是得火枪等器其势遂大都布按三司以闻且请治领军指挥佥事胡英等失机之罪  帝日英等姑不问兵部即移文令尽心杀贼贼不尽绝不宥仍遣老成将官一人往代安镇守
　　○应城伯孙杰坐弃所守地罪应斩降为事官送武清侯石亨处立功
　　○是日虏众奉  上皇车驾次蔚州
　　○丁卯升彭城卫指挥使焦毅武成后卫指挥同知沈英蔚州左卫指挥佥事葛旺俱署都指挥佥事令管围子手操从武清侯石亨奏请也
　　○升河间府通判万安为本府同知时河间所属所民各保安持身端谨抚字有方乞升知府以慰民望右都御史陈镒具以闻故有是命
　　○赠故翰林院侍讲刘球为翰林院学士谥忠愍故永丰县知县邓颙为光禄寺少卿谥恭毅各遣官赐祭命祠于乡郡
　　○诏止宗室诸王勒王兵大理寺丞薛瑄奏宜择各王最贤者三二人召来参预大议匡辅  圣明  帝曰不必召
　　○迤北脱脱不花王遣使兀灵哈等来朝太子太傅兼礼部尚书胡濙太子太保兼吏部尚书王直户部尚书兼翰林院学士陈循等言脱脱不花王本与也先俱来犯边今乃遣使入贡愿容纳之依例赏赐遣回使也先知彼潜求和好不无怀疑此亦离间之一端也从之遂赐兀灵哈等宴并彩币表里等物
　　○敕止所调永平辽东等处勤王兵
　　○在京在外锦衣卫等衙门文武官员军民李效良等各进驼马以备战陈之用赐钞并彩币表里有差
　　○赏舍人叶思实银三两民人任让等六人人银二两以京城外杀获达贼首级功也
　　○以银二万两胖袄裤鞋二万副给守居庸关军士
　　○先是刑部右侍郎耿九畴江渊上礼部右侍郎章瑾狱给事中王汝霖瑾壻衔其坐瑾太重遂与乡亲给事中叶盛纠合给事中张固林聪等劾其不公九畴渊言固等徇情且谓汝霖父永和已死虏中漫不知哀而嬉笑自如章下都察院大理寺究之互有是非时朝廷方急于用人命俱宥焉
　　○戊辰命山东长清县知县汤思恭复任升正六品俸时思恭九载任满将去代者至属民以思恭抚民有惠守己无私告乞留任左副都御史洪英以闻吏部请召代者回俾思恭复任而增其俸从之
　　○召昌平伯杨洪赴京
　　○是日虏众奉  上皇车驾次顺圣川
　　○己巳长陵卫指挥使廖镛奏达贼惊犯  陵寝杀死本卫官吏虏去人口不计其数
　　○命番僧恭葛坚粲为崇教禅师赏初朵儿只为妙悟禅师班竹领占朵儿只为妙应禅师观卜星吉为弘智禅师俱赐诰命银印
　　○赏江西赣州等卫指挥使来昇指挥同知邵琦副千户罗琮各彩叚一表里以保障地方却退强贼之功也
