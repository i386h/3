<!-- { "loadSidebar": true } -->
　　○己酉  太宗文皇帝忌辰遣官祭  长陵
　　○命燕山前卫指挥使刘通子旺金吾右卫指挥同知赵俊子瑛羽林前卫指挥同知薛端子宁燕山左卫指挥佥事赵瑄弟义羽林右卫指挥佥事杨玉子懋金吾前卫指挥使倪广子勇俱袭职济阳卫指挥佥事侯清子信南京济川卫指挥佥事孟斌子英俱代职
　　○给山西蔚州卫官军景泰二年折俸钞并胡椒苏木时有例官军俸粮过期不关者俱停给蔚州卫亦过期诏以口外官军艰难特给之
　　○户部言蔚州广昌紫荆关易州军城驿俱京师藩篱宜积粮守备乞趁秋时令右佥都御史李秉将宣府籴粮官银右佥都御史祝暹将先运去保定等处折粮银一万两各依本部所定例召商纳米每银一两蔚州仓三石广昌三石五斗紫荆关军城驿四石五斗易州五石五斗纳完之日给与价银从之
　　○镇守松潘刑部左侍郎罗绮等奏雪儿卜寨贼首卓劳等烟崇寨贼首阿儿结等累年紏合于安化关等处劫掠粮夫杀伤官军近者臣等会议帅领官军直抵其寨杀败贼众斩首不计其数遂擒卓劳及阿儿结斩于市曹显示诸蛮即令边境稍宁运道无虞事下兵部言宜奖谕绮令抚捕余贼从之
　　○庚戌命福建文武官俸本色米一石外复给一石从镇守尚书薛希琏奏请也
　　○镇守延绥等处右都督王祯奏各堡守墪瞭哨军士每遇冬寒艰苦殊甚乞于今岁延庆二府存留粮内折徵羊皮官造皮祅一万领冬给春收俾御寒冱奏下户工二部议宜从其言每皮一张准粮一斗运赴右副都御史马恭处设法造办仍令军士领出有不用心损失者责其倍赏从之
　　○辛亥命故四川都司都指挥佥事孙谅子嵩袭为指挥使
　　○壬子升工部屯田司主事刘彧为本司郎中以九载考称故也
　　○升浙江处州府松阳县知县王琨王簿刘瑾净居巡检司巡检王应森王今礼俸各一级从镇守浙江左侍郎孙原贞言琨等抚捕金华等处贼寇俱有功也
　　○癸丑命故广东都司都指挥佥事王忠子俊袭为指挥使
　　○命海西来归女直故指挥佥事也客儿子沙路等人袭职及指挥同知兀的纳等十二人俱于金州卫安置给与半俸
　　○昌平侯杨杰奏父洪存日家人杨雄等十六人随父征讨有功俱授以百户小总旗职役至今随臣居住缘臣一门一侯三都督常以盛满为惧而雄等又滥膺职役乞将雄等革去职役随臣操练遇警当先图报诏嘉其谦抑命兵部从之
　　○甲寅巡抚湖广右都御史李实奏＜木兆＞林城汉平水等洞寨苗贼寇武冈州劫掠关厢守备都指挥范真等奋勇冲入贼阵暂首百余级生擒三人余皆奔溃命兵部移文实等核其功次具闻以凭升赏
　　○操备千户等官胡镛等奏坐营都指挥田贵为其亲促债致操军逃归贵亦奏管操都指挥同知郑时通镛等受赂纵放操军法司请先执镛等鞫问从之
　　○命南京工部造东宫朝贺宴享乐器衣袍一千二十余事
　　○乙卯升致仕礼部左侍郎杨翥为本部尚书赐诰命并封赠其祖父母父母妻仍旧致仕给俸翥自陈辞俸诏不允以翥有藩邸之旧也
　　○复除户科给事中钱森于南京刑科以亲丧服阕故也
　　○吏部言前刑科给事中王偡先匿父丧坐法司论断令回守制俟服阕赴部降用于今家居十有七年而南京刑部尚书杨宁乃以偡才学优长荐请擢用俱宜逮治命执偡赴京鞫罪宁姑恕不问
　　○少傅兼吏部尚书王直等言中书舍人奈鐄丁父忧服满缘中书舍人旧制二十员今已三十六员矣鐄实冗职乞改别用从之遂调为边卫经历
　　○锦衣卫指挥佥事宗铎以久疾乞致仕从之
　　○夜有流星大如杯色青白有光出羽林军南行近浊
　　○丙辰少保兼太子太傅户部尚书文渊阁大学士陈循等＜锍-釒＞言九事一朝廷诰敕所以奖励臣下见任满三年者固当请给而近年往往盲迁调他职者又复请给前任诰敕乞今后止与见任诰敕一吏部推选升用多及京官而少及外任且京官历练老成未必过于在外官蜀乞今后不分内外相兼升用一今河上量船收钞止收新钞民船无从而得将银易钞其实收银非收钞也乞令今后不分完碎新旧一概收受京城各门车辆其大小每辆令纳一贯三贯五贯而止一为国之计在于□贾乐藏其市今专造伪银哄骗商贾铜多银少亏本数倍商贾誓不再来乞令该部出榜禁约造伪者发戍边远一河上民船顺带官砖至通州交纳奈何放砖官员作弊每船不带砖者纳银三钱给与虚票每日不下百只一日计银三十两百日计银三千两银归于数处放砖之官吏而害及于天下往来之船户乞今巡按御史访捕置于重法一南京国家根本前有长江古称天堑战守之策操江为上近年船只朽烂军夫逃亡操江之事有名无实乞敕南京参赞机务等官推选有公勤能干武职专总操江以振兵威一天下府州县官有因百姓保留升授布政司官仍旧管府州县事其或公事不完上司临属职系同僚不肎相下事何由集乞敕吏部但系参政参议则令居布政司知府知州等官则令居府州庶体统不紊而政务兴举一为国固在于得人得人必严于考察然考察非亲临其地广询舆情则人之贤否难得其实今止凭朝觐官员开报贤否而为存黜好恶不私无偏开报岂皆公道宜照永乐年间例两直隶及各布政司遣在京堂上官及给事中分行考察南北京各衙门所属宜从本堂上官考察其各堂上官从吏部具名闻奏取自  上裁一榖贵减价而籴以利民榖贱增价而籴以利农此古常平仓法也近闻南直隶及湖广等处米榖比之常年其贱加倍乞敕户部区画赃罚等项官钱遣廉能官员两平收籴储之于官遇有饥荒如所籴价而粜或出以赈民一各处预备仓廒大户假作小民姓名造立簿帐借榖或至五七百石各分入已及至时熟假捏小民告称岁歉俟下年豊收还官推缓一二年间却据先立簿帐分派小民办纳乞敕户部行移司府州县清理官榖如有亏欠责令陪补放时州县正官逐名点视支给还时亦然仍行吏部遇府州县官考满时从时开载牌册以凭稽考通行黜陟诏曰卿等所言良是诰敕只照旧例官满三年无赃犯者皆许请给其余所言该部计议停当有便于官民者具闻行之
　　○朝鲜国王李珦卒遣使来告哀命内官金兴金宥往吊祭赐珦谥恭顺遂封其世子弘暐为朝鲜国王赐冕服诰命
　　○云南都指挥同知李福为所部奏其强占官民田地卖放强盗等事法司请下巡按御史廉实以闻从之
　　○丁巳召分守十八盘迤北右参将都指挥颜彪还京调协同守备紫荆关署都指挥佥事戎亨代理其事
　　○升都指挥使郭震为中军都督府署都督同知冯宗为左军都督府署都督同知俱令视事
　　○戊午户部言山西租税供给边饷不为不重今逃移并复业户应免粮四十九万余石草八十一万余束其间岂无虚报者抑闻山西人民有丁多析居一房在逃全户冒免者有大户里长占种逃民田地妄报抛荒者又如太原致仕知府孟迪户内人丁数多本官又历迁苏州嘉兴青州府三任及致仕家居一闻有警辄先挈家远遁厥后回乡亦作逃移复业蠲免粮草类此者不可枚举夫民固所当恤而粮亦不可误乞令山西布政司各委堂上公廉官分历所属从实勘报应否停免如或不公责有所归从之
　　○命各处管屯风宪官勘实官豪所占屯田地俱令尽数纳粮仍限年终不完者一体住俸从狭西右参政孙毓奏请也
　　○命徐州今岁夏税准折徵银布以水灾伤麦也
　　○免广东肇庆府所属无徵租课米共五万六千八百二十余石户口食盐钞共五万七千六百五十余贯以其民被贼杀掠地土多荒故也○礼部奏镇南王言苗贼纵横屡被攻围寄命武冈恐无生理其意欲求迁国今王已进封岷王向者湖广三司请迁岷府已奉旨分封有定不可輙移矣今宜令守御武臣严饬兵备以卫王国从之
　　○彭城伯张瑾坐罪住禄已支过米八百石例应还官其母乞恩特命免追
　　○刑部尚书俞士悦言本部十三司重囚监禁多年受苦万状遇赦原乞敕三法司并六科都给事中将无主认赃者打劫赃少者不伤人命者照勘不明者被贼攀指死无对证者情罪可矜疑者研审具闻傥沐  圣恩宥其死罪发边卫充军终身守了则  皇上好生之德传颂于万世矣诏士悦会都御史王文大理寺卿萧维贞并刑科给事中一员同核其实具闻处置
　　○初南安守御副千户徐昌子政出幼袭职以其父尝坐事调广东清远卫未任而故诉愿纳草免调户部尚书金濂援例奏请许之收政草一万二千束兵部尚书于谦以事不由己奏递政赴广东寻以其称冤又逮赴刑部问罪政屡冤户部屡为奏请终不听政竟赴广东户部乃请给与草价实不及什之二其母萧氏复诉因纳草荡尽家业事既不允男政复被递角□羊往返万里人劳财散不胜困苦实为冤枉奏凡八上濂耻不能辩因奏请增给之而并递萧氏及其家人往广东时各部政务多事因循惟濂与谦稍负气然好自用而不恤人困公论胥病焉
　　○江西吉安等府旱永新县珠坑材地陷十七处约计五亩巡抚右佥都御史韩雍以闻诏雍加意赈恤小民勿令失所仍勘实灾伤地数除豁租税
　　○己未吏部如陈循所言＜锍-釒＞南北两京各衙门堂上官名以闻请去留诏以两京各衙门堂上官皆朝廷所亲擢者不必动仍令视事
　　○填筑京城道路
　　○庚申巡按狭西监察御史史颐先是奏守备庄浪都指挥使魏荣纵军士出境采薪致贼射伤不急追剿荣饰词掩罪颐请执问诏姑贷之再犯不宥
　　○直隶凤阳府怀远县民廖冠正山东诸城县民范宗华各出米麦助官赈民诏赐玺书旌劳复其家
　　○致仕南京太常寺卿徐初卒初字复旸浙江会稽县人永乐中由举人授山东潍县教谕秩满擢户科给事中洪熙改元陈治道十事皆见嘉纳赐金织文绮升都给事中宣德间升大理寺卿中官姓阮者守辽东失利侍郎柴车按其当死者三十余人初奏当诛首恶勿滥及非辜工部侍郎罗汝敬巡抚狭西坐事黜官遇赦吏部輙复其官言官劾以为党罪应死初曰是特失覆奏耳吏部因得释初与寺丞杨复论事不合被劾俱下狱  宣庙特宥之正统初调南京太常寺卿寻致仕卒于家初为人孝友宽平出言未尝忤人至于论事决疑侃侃形于色及卒朝野惜之
　　明英宗睿皇帝实录卷之二百十八
大明英宗睿皇帝实录卷之二百十九
　　废帝郕戾王附录第叁拾柒
　　景泰三年八月辛酉朔  太上皇帝居南宫
　　○命总督边储参赞军务右佥都御史李秉出官价银于宣府召□纳豆
　　○赏提督独石马营等处都督同知孙安等七十一人彩币表里银绢布有差以修复马营独石城堡故也
　　○命都督同知卫頴于右哨坐营范广于左哨坐营俱充右副总兵操练军马
　　○敕辽庶人贵烚长子豪土□＜显-页＞曰前者辽王奏尔故违礼法于荆州卫勒人护送尔赴京师今尔又奏叔王屡苦害欺枉尔母子然凡卑幼者能敬顺则尊长必慈爱此理之自然也今尔处卑幼而不敬顺欲望尊长之慈爱于尔其可得乎尔自今宜痛改前过孟子言爱人不亲反其仁尔其勉之
