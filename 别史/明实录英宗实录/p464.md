<!-- { "loadSidebar": true } -->
　　○太尝寺卿兼翰林院侍书致仕程南云卒南云江西南城县人以善书与修永乐大典授中书舍人升吏部稽勋司郎中兼翰林侍书供职内阁历官至太常卿正统初奉命书  长陵等碑天顺初致仕至是卒遣官谕祭命有司营葬南云颇读书精篆隶行书为  宣庙所喜幸宠赉甚厚四方求其书者无虗日为人亦爽闿＜锍-釒＞达好贤乐士兀稔交贾豪然颇不矜细行云
　　明英宗睿皇帝实录卷之二百八十六
　　明英宗睿皇帝实录卷之二百八十七
　　□顺二年二月庚寅朔赐锦衣卫带俸都指挥使钱僧护保定府高阳县田五十顷
　　○沈世子幼＜土学＞奏父康王薨蒙  圣恩遣官安葬但坟所狭隘无地可立庐舍乞于坟外复赐空地数亩奏下工部覆奏王府造坟地亩已有定制沈王坟例应地五十亩若复增益恐各王府援例不便  上是之遂不与
　　○巡按广西监察御史王常奏梧州府藤县累被大藤峡等山蛮贼不时出没攻劫县治杀掳人民烧毁房屋若不早为扑灭诚恐滋蔓日久构成大患  上命兵部移文广西总兵镇守等官武进伯朱瑛并都布按三司及巡按御史调度官军土兵人等亲抵贼巢相机剿捕
　　○辛卯巡抚南直隶右佥都御史李秉奏扬州镇江常州地连大江无籍之徒或三二十人或四五十人驾舟强劫往来客商赀物伪称下海官军载私盐悬黄旗鸣锣击鼓略无忌惮宜敕扬州等府卫地方巡盐御史严督附近运卫有司多方擒捕章□都察院左都御史寇深等覆奏宜准所言  上命太监吴昱右监丞王允中副都御史林聪锦衣卫指挥陈刚往擒捕之
　　○后军带俸都督同知陈守忠奏有母舅苦都帖木儿系指挥同知叔父马哈麻系副千户见今来降乞留在京同住为便从之
　　○壬辰  圣烈慈寿皇太后圣节  上率后妃皇太子亲王上寿文武官命妇行庆贺礼赐群臣晏
　　○升毛怜卫指挥使郎卜儿罕为都督佥事都指挥佥事苦鲁哈牙失哈额克俱为都指挥同知建州左卫指挥同知兀里为指挥使指挥佥事得鲁干苦玉奴忽俱为指挥同知建州右卫指挥同知卜赤为指挥使指挥佥事速鲁迷速若俱为指挥同知哥吉河卫指挥佥事亦忒哥为指挥同知阿真同真卫指挥同知管秃为指挥使
　　○命升建州卫都督同知董山为右都督董山言其故父猛哥帖木儿原任右都督乞袭故也
　　○命故建州卫都指挥佥事赵歹因哈子赵散已指挥同知大儿大孙子款赤古鲁哥子可迭帖木子允塔佛家奴子阿剌忽忽失哈子拙赤秃儿困子随住额顶勒子引塔乞答乞子吉儿撒兀阿失帖木子答失哈莽剌子卜里哈指挥佥事沙鲁哈子火脱秃刘不颜子那兀那秃只子纳剌监卜子也儿克纳颜卜花子哈剌剌答孙也僧格兰帖木子斡儿三郎秃子牙秃伯思哈子猛古纳福先子察述安朵子奄出安赤子卜塔买秃子不力哈薛列格子爱答哈兀里奚山卫指挥佥事兀升哈子马木山失里木卫指挥佥事咬纳子兀失毛怜卫指挥使王朵罗子兀儿古都木指挥同知哈答子答鲁克卜郎哈子苦卜朵栾子失儿克土儿火孙子纳笼哈把连子塞鲁指挥佥事管秃子劄儿哈伯勤子勺赤格乃颜卜花子款失哈脱亦哈子察令哈著知之绰乞忽必忽子歹纳赏秃子麻哈锁罗斡子兀鲁哈速赫帖木儿子昆赤李马忽子者失奴黑赤子剌力答歹都子帖苦亦失哈子兀秃哈速古子斡黑速都子马秃哈麻忽子出羊哈早花子答鲁真帖木子因答哈安台子打鲁伯速孙安法哈亦塔哈子凡坚哈哈纳子因答乞班答子散里只答速古子沙鲁伯速子鲁秃哈答子额卜哈阿速卜子长家奴□保赤子额克秃□里答子劄哈喜剌乌卫指挥佥事□丁奇子答出喜乐温河卫指挥同知秃车格子斡多木哈尚子受能成哈孙斡鲁哈指挥佥事答里丙哥子儿你孟黑秃子尚都友帖卫指挥同知阿哈力孙赤老温兀答儿子申已指挥佥事亦令哈子阿剌孙爱河卫指挥佥事苦答纳子屯台福昌哈子阿令哈阿伦卫指挥佥事忽秃子纳失俱袭职
　　○癸巳改都察院左都御史马昂为兵部尚书先是  上问内阁臣李贤谁可任兵部者贤以都御史马昂寇深对已而复命吏部等衙门堂上官推举亦拟二人名进遂以昂为之
　　○复宣宁王逊炓妃杨氏家徭役从王奏请也
　　○工部奏修造宁府宗庙承运殿及诸屋宇共三百八十四间  上曰江西军民艰难有令有司陆赎用工无促迫害事
　　○太常寺掌寺事礼部尚书蒋守约卒守约字德简直隶宜兴县人少失怙恃鞠于祖母王有黄冠师见而异之授以所业既而选为神乐观乐舞生永乐庚寅授太常寺赞礼郎秩满升协律郎甲辰升寺丞宣德中以礼部尚书胡濙荐诣行在丙辰  上嗣位升少卿掌寺事越三载升本寺卿景泰壬申进升礼部尚书仍掌太常寺天顺元年  上复位以例致仕归是年秋复召至京命莅事如初至是卒遣官谕祭命工部为营葬事
　　○日生左珥色赤黄鲜明
　　○甲午复除南京吏科给事中童轩仍旧任以病痊也  南京守备魏国公徐承宗等奏处大胜关副使萧灏言河口原筑八字堤分水连年被水冲坏河道淤浅乞加＜锍-釒＞浚照龙江关修理马头建立官厅以便船只湾泊从之
　　○后军都督同知马政卒辍视朝一日遣官赐祭命有司营葬
　　○乙未安南国王黎浚遣陪臣黎希葛等琉球国中山王尚泰久遣使臣吴是堪羙等朝鲜国王李瑈遣陪臣李澄圭等并毛怜等卫野人女直指挥得隆哥等四川盐井卫土官把事阿那他等西宁卫弘觉等寺国师剌麻劄思巴锁南等乌思藏铁占令等寺剌麻番僧瓦秀歪等各来朝贡马及方物赐晏并赐彩币表里有差
　　○召致仕山西按察司副使韩雍至京升为大理寺右少卿
　　○升河南都司都指挥同知林盛为都指挥使
　　○巡按广东监察御史吕益奏副总兵都督同知翁信总督备倭都指挥张通等不严督各卫所守哨致贼攻劫宁川守御千户所杀虏人才其哨守地方都指挥佥事林清不行策应俱宜究治  上曰翁信等姑识其罪都察院录状以示但急擒贼林清令益执鞫之
　　○镇守居庸关左少监崔保占住已故都指挥李景第宅因景侄晟弗从殴之致死事觉法司诣逮至京鞫问
　　○上特宥其罪隆劾切责之
　　○丙申工部请造岷三府祭器乐器二千五百七十余事杂科数万  上以百姓艰难令□已之俟年豊造办
　　○赐弋阳王奠壏厨役四人终其请也
　　○丁酉释奠先师孔子遣吏部尚书兼翰林院学士李贤行礼
　　○戊戌祀  太社  太稷
　　○遣顺天府官祭司农之神
　　○增给故都督同知李让妻路氏月米三石先是让故路氏陈情  上命月给米二石至是恭顺侯吴瑾又为之请故复增一石
　　○谪都督佥事林宏于甘肃立功都指挥使湛清陈善都指挥同知杨＜亻与＞顾缘陈信朱杰都指挥佥事李武王信指挥同知凌锦于凉州等卫带俸差操以其尝赂陈汝言求迁调管事也
　　○召□于大同右卫中纳盐草淮盐每引纳谷草七束秋青草十束浙盐递减二束俱不次支给
　　○己亥升山西太原前卫指挥使周能为都指挥佥事注本都司带俸差操
　　○升建州卫指挥使卜羊不哈安秃俱为都指挥佥事指挥同知锁儿斡萧古鲁亦领哈俱为指挥使指挥佥事文殊奴失思思可赵阿兰答答忽勒路互格塔因哈俱为指挥同知毛怜卫指挥使三保奴为都指挥佥事指挥同知者住哥为指挥使指挥佥事李苦女为指挥同知
　　○命故狭西都指挥佥事刘保子杰袭为指挥使
　　○命故建州卫指挥使撒里子脱儿戮歹因哈子得黑孙指挥同知贾你子答速黄孙奴子卜儿哈木答兀子得兀指挥佥事赵安秃子哈你合散秃子马你哈观音保子撒哈王果出忽儿子答鲁哈王阿鲁子孛鲁脱木迭失子火列帖木纳速子捏亦赤木长哈子撒都王阿鲁子火尼卜郎哈子木答兀劄卜哈子哈林古鲁子能格塞黑勒子锁秃歹沙子不塔失木哈子得列孙失儿卜孙尚速保把册子六十保官观奴子哈儿双城卫指挥同知秃有哥子辽良毛怜卫指挥佥事也克子勿奴忽指挥使也克子重塔住鲁哈指挥同知得州子额黑木不答哈子因答乞肖秃子锁失剌塔子阿鲁指挥佥事黄脱因子尚秃姜叔子剌塔得里必子哈塔合阿因帖木子孛只根帖木子纳当哈纳出子索果奴住张哈子得鲁格斡乞子奴木哈帖黑市子阿失塔速平江卫指挥佥事奴干子薛列自在州带俸鞑官指挥佥事歹保奴子亦顶哈咬哈子七十三李敬子双果奴野儿定河卫指挥佥事脱可子答必纳阿古河卫指挥佥事牙当吉子塞鲁格福剌忽子得鲁俱袭职
○镇守延绥等处右监丞王春奏青阳沟等处鞑贼拥众入境抢掠当同都督杨信率领官军截杀斩获衣红贼首一人生擒贼徒获其驼马盔甲器械等物及夺回牛羊驴骡等畜  上命兵部移文巡按御史查有功官员升赏之
○镇守甘肃太监蒙泰奏怀安驿地方鞑贼突入抢掠其把总守备指挥佥事雷＜王已＞等追见贼人不行督军征剿以致失机误事宜治其罪  上命巡按御史执问之
　　○庚子敕郑世子祁锳曰今得尔奏左右长史乔木陈康互相讦启受赃等情已行监候就将各官启本封来具悉但长史系辅导之官黜陟与夺出自朝廷非王府所得专也乔木等果有赃罪朝廷自有处置如何擅自拿送仪卫司拘监揆之礼法不无乖失但念亲亲之义姑置不究其长史乔木陈康已令巡按御史提问发落今没尔宜格守礼法毋再轻率以全令名
　　○敕  皇陵神宫监太监雷春等朕念宗室之义欲送庶人徽煠徽焟并家下人口回岷府缘旧有讐嫌恐难同处仍令在被居住但人口数多日逐费用米薪器服之类果有欠缺宜令有司指办供给如或不缺亦须比旧加厚务令得所男女长成听其婚配许令亲戚往未其所增食用数目开具奏关
　　○命带俸蔚州左卫都指挥同知叚昇往凉州协副右副总兵刘杰领军操守燕山右卫都指挥佥事巫启忠义前卫都指挥同知田芾神武后卫都指挥同知王能金吾左卫都指挥佥事刘忠往甘州等处差操
　　○升兀者卫指挥同知抄剌哈忽石门卫指挥同知锁奴儿俱为指挥使兀者卫指挥佥事锁儿克忽失塔建州左卫指挥同知忽失八为指挥使指挥佥事管奴官音保俱为指挥同知毛怜卫指挥使纳剌秃为都指挥佥事指挥佥事纳颜为指挥同知童撒歹为指挥使
　　○命故撒儿忽卫指挥同知必笼哈子亦逞哈阿者迷河卫指挥佥事朵儿只子贾秃阿伦卫指挥佥事孛罗帖木儿子劄力乞建州左卫指挥使和尼赤子撒速格指挥同知凤吉子奴克纳指挥佥事卜儿子桐秃簮卜子乞力绰必子阿答哈童兀哈撒子劄牙沙安朵子速力撒兰子昆卜花速平江卫指挥使劄秃子速古绰必子忒黑帖指挥佥事爪英哥子尚张哈爱河卫指挥佥事创过子阿秃毛怜卫指挥使鬼里子亦出哈指挥同知答鲁哈子板塔沙俱袭职
　　○辛丑赐永和昭定王孙奉国中尉钟录钟铗诰命冠服
　　○赐怀宁伯孙镗宣城伯卫頴昭武伯曹钦冠服
　　○靖远伯兼兵部尚书王骥言臣原籍房屋颓敝窄狭及见造妻坟乞敕有司督工集料为增广起造臣不胜幸甚从之
　　○都察院鞫狭西凉州副总兵萧敬遇鞑贼入庄浪境内不行策应及临阵退缩致贼劫掠而去罪应斩  上曰萧敬失误军机法当处死第念其守边年久降为事官于总兵官处听调杀贼立功赎罪
