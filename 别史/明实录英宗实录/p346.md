<!-- { "loadSidebar": true } -->
　　○吏部左侍郎兼翰林院学士江渊奏近春以来京师雨雪连绵不已此盖恒寒之罚刘向曰凡阴雨也雪又雨之阴也出非其时迫近象也兹当仲春少阳用事之时而寒气胁之古占以为人君刑法暴滥之象近恒寒也伏惟  陛下中兴继统威届四夷恩覃天下凡一刑一罚未尝不曲从宽宥仁恩厚泽蔑以加矣而何  上天之示戒如此臣窃恐有司奉行有所未至刑狱冤滥不与辩理且向者朝廷下明诏于景泰二年税粮三分今复移文追徵则是朝廷自失大信于民怨气郁结之所致也况雪者澡涤瑕垢之谓伏望  陛下光降德音眚灾肆赦以助顺天和发生万类尤戒饬臣工各雪涤己过以匡弼庶政疏入诏曰狱情法司其即审究果有冤滥即与辩理毋得推避嫌疑税粮既诏宥三分有司何不追徵户部其明白奏处不可失信于民既而法司奏谳强盗以下疑狱宥死宽减者颇众
　　○癸酉
　　○蠲顺天府良乡县税粮一百二十余石绢一十六疋福建延平等府所属税课司局钞四万二千三百八十锭有奇以其被寇劫掠故也
　　○甲戌
　　○瓦剌同牟撒来王子遣使播端等来朝贡驼马赐宴及彩币等物有差  赏守备万全右卫官军江福等六百九十三人银彩币表里绢布有差以城西八里墩台杀贼功也  镇守松潘都指挥同知万广等奏各关堡守备官军四年之上未曾替换乞以四川都司照数点选精壮之人各带衣甲器械遣来更替庶劳逸适均从之  修山东东昌府城
　　○乙亥  命归来海西阿资河卫故指挥同知抄花子阿剌秃回回把把哈只迭儿必失忽儿答撤答撒答俱为头于锦衣卫安插月给米二石并房屋等物  兀者等卫女直指挥同知把哈差等九人先为瓦剌所虏至是随其使臣来朝贡愿内附及建州左卫女直莽苦等六人来归俱命仍旧职并为头目隶南京锦衣卫赐衣服钞币房屋器皿等物
　　○丙子  命南京中军都督佥事赵伦协同守备分督操练仍命都督同知李得署都督佥事  房显萧能锦衣卫指挥使张英指挥同知徐昇等更番守卫巡城刑科都给事中林聦奏  皇上宽仁大度启运中兴屡命法司钦恤刑狱然而为法司者奉行未至不惟下敛民怨亦且上孤  圣德且如谋及僧人赵才与之疎族能赵等一百余口律不当坐而法司概坐抄藉至京谋叛犯人王英之不知情况王＜王扁＞家口律不当逮俱配流所虽竟得宥免宁家然其桎梏拘系老稚冤痛持刑如是钦恤之意安在耶又如大理卿蔡锡巡抚湖广因劾副使刑端贪暴反为端所讦今锡既以禁锢经年而端犹领职如故锡之庸才固不足惜其于国体宁不有亏乎又如侍郎刘琏总督宣府边储其侵欺作弊不可谓无然方之都御史沈因之在大同侵盗粮价动以千数其弊孰多尚书周忱之在江南侵盗钱谷动以万计其罪孰重今琏系狱追征还官而沈因皆得引年致仕漏网苟免则亦不得谓之平也又如犯人徐南与其子中书舍人颐俱坐结交太监王振赂求官职当斩然刑部论南秋后处决都察院论颐原赦为民夫二人者情重罪既同而两法司所论特异质诸公道其无归一之论乎伏望  皇上戒饬法司务加详慎不独大辟重刑毋蹈前失至于笞杖轻典亦须留意仍乞逮刑端治其罪状周忱沈固二体追征徐而颐从公议拟则刑罚公平人心畏服其他积滞之狱累诉之冤法有可疑情有可矜者咸乞疏决以召和气疏奏诏忱固既已宥罪致仕不问琏其輙都察院问结南颐其令刑部查原犯以闻于是都察院论琏侵盗官银罪在赦前第坐枉法赃满贯律绞例充军且言琏原侵盗及枉法赃银计一千四百余两征尚未既诏琏在边岁久特宥其罪令致仕赃银征未既者悉免征刑部亦以南颐狱上谳诏并宥南死释为民又请下端于狱与锡办鞫从之　　○丁丑
　　○提督怀来等处右参将都督佥事杨信乞赐璎珞凤翅明杯刀甲  帝以保贺军器非在外所宜用弗与
　　○戊寅
　　○云南剑州州民奏州治东南原有海子周围四十余里除立河泊所其余空地二千余亩岁为雨水泛溢不得田种乞发丁夫浚海尾浅水令民田种事下工部覆奏令云南布政司勘行从之
　　○己卯  敕广西左副总兵都督佥事武毅提督军务刑部右侍郎季棠令得尔奏梧州府及蔑名等县大藤峡炭山等处流贼生发杀伤兵款烧毁关厢城楼劫掠军民男女财物具悉已敕广东右副总兵都督董兴将官军一千五百人差官管领来听尔调仍命兴今秋统领大军来会尔腹背夹攻剿杀前贼敕至尔等务在同心协谋毋或互相矛盾及玩寇长奸以贻后悔  添设山东布按二司官各一员于辽东理边储山西布按二司官各一员于宣府理边储改万全迤西诸卫所仓隶保安州迤东诸卫所仓隶隆庆州辽东诸卫所仓隶山东布政使司俱从户部请奏也
　　○庚辰
　　○升鸿胪寺左寺丞张翔为本寺左少卿右寺丞齐政为右少卿司仪署署丞杨询为左寺丞序班赵瑄通政司知事王溢俱为右寺丞从掌寺事太子太保右都御史杨善奏保也  给安乡伯张宁峨禄米一千石  蠲直隶淮安府海州景泰元年被灾地亩秋粮二万三千七百八十石有奇草六万四千六百六十余包
　　○辛巳
　　○设置宁夏长流少沟并盐池脑西沙山墩台三坐以左参将都指挥使熊震请也  晓刻浓雾至巳不散
　　○壬午　　○升户部署夏外郎事主事黄琛刑部署员外郎主事娄良各为本部郎中  命陕西宁夏卫带俸指挥使王勋署本都司都指挥佥事于参将熊震处听调  兵部言今积阴未除和气乖违正当宽恤以谨天戒宜将顺天府所属南北直隶山东河南等处在京各营锦衣卫官军名下倒死走失当追马骡并驹山东直隶大名府当追未补马驴候秋成后追补其太仆寺所差各处追马官俱令取回从之  瓦剌太师也先遣使赍奏来言其故父夺治阿鲁台部落以可汗虚位乃扶脱脱不花王立之也先姊为其正室有子不立为太子而欲以别妻之子立之也先言之不从乃起兵来攻也先中道而返于是也先追与之战败之脱脱不花王领其下十人遁也先尽收其妻妾太子人民遣人报喜并献马二匹命宴其使赐钞币等物有差  命五城兵马挨究但系口外开平独口云州李家庄雕鹗赤城等处原在京安插家口限三月内尽还原卫所仍令都督杨俊差人分领沿途给与口粮都知监左少监阮忠奏漕挽军民例该兼翰廒芦苇今河道残涩宜暂蠲除从之
　　○癸未
　　○礼部言昨者奉旨令稽輙朝事例今按诸司职掌公侯故輙朝三日都督至都督挥故輙朝二日公侯在外故輙一日灵衬到京仍輙三日其亲王公主郡主薨逝輙朝俱系特旨又永乐间伊王薨輙朝十日具素服西角门视事永安公主薨輙朝四日亦素服视事于西角门诏今后凡輙朝礼仪俱如永乐间例  提督辽东军务左都御史王翱奏开原鉄岭急缺边储请募军民有能于辽东城运米千石赴开原仓海州城运米千石赴鉄岭仓者俱赐以冠带俾荣身终从之  设湖广武冈州蓼溪石门紫阳三巡检司□□丙老人曾真邓琏总甲唐亮等三人俱为副巡检
　　○甲申  命故金吾左卫指挥使王忠子杰指挥同知马腾弟广指挥佥事石敬子刚张铎弟广金吾后卫指挥同知褚胜子得燕山右卫指挥佥事蔡顺子英俱袭职  给故黔国公沐斌子琮岁禄之半  瓦剌也先部下指挥同知哈只副千户哈只马黑麻及回回剌打希儿等五人福余卫达子速克皆来贡马命哈只及哈只马黑麻俱仍旧职藩剌打希儿等俱授头目并隶南京锦衣卫赐钞币衣服房屋器皿等物  韩府平利怀简王妃冯氏薨妃兵马副指挥春之女正统三年册封至是薨遣中官赐祭命有司茔葬
　　○乙酉  太上皇帝第五子见澍生生淑妃高氏出也  帝览巡按直隶监察御史等官上宣府万亿库所藏物数谕户部臣曰宣府自虏寇犯边人甚艰苦今官库所藏杂物悉令佥都御史李秉给散赈济务须均各及城藏有农器给与屯军  升锦衣卫副千户曹敬为指挥同知百户林福为指挥佥事俱理本卫事  命都察院右副都御史刘广衡录南京法司罪囚  命故毛怜卫指挥佥事克忒额子凡察袭职  指挥同知牙失哈指挥同知柏羊哈副千户打隆加头目伯的牙儿等三十四名来降命送南京锦衣卫安插月给米二石并房屋器皿等物
　　○丙戌
　　○升翰林院编修杨鼎为本院侍讲以任满九载考称也  先是岷府广通阳宗二王纵家人并乳母夫私通苗寨为叛至是右都御史李实请通行禁之  诏各王府内官内使家人小厮审其年貌乡贯造册付长史司凡有出入给与文凭执照各王世子郡主既长自能饮食乳母不许复入若军民人等投充家人影射差役将窝藏同正犯一体治罪  移文思院于上林院监空地
　　○丁亥  敕谕董卜韩胡宣慰司都指挥同知克罗俄监粲尔能敬顺天道尊事朝廷遣人远来朝贡具见忠诚今特升尔为都指挥使仍掌董卜朝胡宣慰司事以示嘉赏尔宜益励臣节保守境土仍将向者所抢杂谷并达思蛮人民地方退还各人令其照章管束庶几释憾取和永息争竞之风共享太平之福  召四川右布政使张惠驰驲诣京  兵部奏定福建延平府沙尤等县杀贼升赏其获功五十六次副千户蒋伯良一员不拘常例升三级赏获功十次至十九次官军人等八十员名升三级不赏民人快手十名俱与冠带荣身给赏获功回次至九次官军人等一千九百八十七员名升一级不赏致仕通判一员不升加赏获功一次至三次官民军快人等五千三百六十一员名给赏不升阵亡军职官舍人七员名升二级文职县丞主簿巡检三员俱与一子冠带无子者与同户父兄弟侄一人冠带俱仍给赏统领提督官军民快官十九员俱升一级给赏都督同知高礼病故应袭者升一级给赏儧运粮饷官二员给赏不升统领官军太监廖秀奉御马琳内使高敏尚书薛希琏等四员俱请  圣裁诏内臣并希琏已升者罢余如所拟
