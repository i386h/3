<!-- { "loadSidebar": true } -->
　　○甲申礼部奏撒马儿罕等地面使臣黑麻舍力班等来朝贡马驼方物考之旧例各分等第给赏其一等二等赏例太重今难给与宜令正副使臣如旧时三等例每人彩段四表里绢三疋各织金纻丝衣一袭随来镇抚舍人打刺罕人等如旧时四等例每人彩段三表里绢二疋纻丝衣一袭各靴袜一双其余存留甘州使臣妇女人等俱如六等例每人彩段一表里绢一疋绵布一疋自进河鲁骨马每匹彩叚四表里绢八疋驼每匹彩段三表里折钞绢十疋达达马不分等第每匹纻丝一疋绢八疋折钞绢一疋给军骑掺中等马每匹纻丝一疋绢八疋折钞绢二疋下等马每匹纻丝一匹绢七疋折钞绢一疋其不曾到京各头目人等带进过马不分等第每匹回赐彩段二表里阿骨鲁马回赐彩段六表里西马回赐彩段五表里折钞绢十疋金丝豹皮一张彩段一表里猫儿例不给赏红纻丝铁甲一幅描金花捥一个旧无回赐之例俱从之  礼科右给事中陈谟等奏前者吏科给事中李赞等以天下卫府州县学校官一员有缺一二员者有缺三四员者甚至全缺或委阴阳医学掌署印信或委典史生员代领学事奏乞取南北二京国子监坐堂依亲监生副榜下第举人各衙门历事办事吏部听选监生愿就教职者除副榜举人不考外其余俱送翰林院考试取其中式选用已有旨准之矣然臣等见前者监生二百余人考中仅四十余人其余未考者大约不过二三百人如前考中亦不过百有余人而已不足补教官见缺之数其天下岁贡取中生员亦多有堪任教职者乞亦令考试选用从之
　　○乙酉复除广东左参政罗崇本于云南布政司以丁忧服阙也
　　○丙戌  命四川都司都指挥佥事孙敬子亿代为指挥使山行都司署都指挥佥事杨旺子溥代为指挥同知
　　○丁亥  命故广东都指挥佥事冯洪子斌袭为指挥使府军前卫指挥使陈能子玺徐鼎子龙燕山右卫指挥使厉友子英府军前卫指挥同知武俊弟秀王得子胜羽林前卫指挥同知李海子清金吾左卫指挥佥事杨勉子昇府军后卫指挥佥事康贵子玉俱袭职金吾左卫指挥佥事陈贵子玉代袭  吏部言旧岁监察御史张琛等劾奏福建布政司右布政司石瑁阘茸右参议李迪罢软己行勘报裁处今巡按监察御史盛颙奏瑁非阘茸当今仍旧视事迪非罢软但年力衰迈宜仍下巡按并清军监察御史覆实以闻从之
　　○戊子复除翰林院修撰兼右春坊右赞善岳正仍旧任以丁忧服阙也  命五军等营署都督知冯宗都指挥同知朱荣都指挥佥事孙兴提督官军牧放马匹  礼部奏撒马儿罕地面遣使臣指挥马黑麻舍力班等入贡初至甘州托故迁延不肯赴京坐支廪给一千七百六十余石余物不计及至择所贡玉石一千余块重六十余斤堪中者止七块尔彼乃不听选择自备驼车悉载赴京臣思马黑麻舍力班等以彼顽石诈称美玉名虽贡献实则贪图若俱进收则虚费朝廷厚赐使后贡夷人仿傚成风乞令内臣＜扌嶲＞玉工同本部官选择其玉堪者进收不堪者退还许令自与京人交易从之
　　○庚寅给周府阳翟县主并仪宾王淮岁禄本色米四百石折钞二百石辽府束阳县主并仪宾汪昱岁禄亦如之  命故诚意伯刘基七世孙禄为翰林院五经博士仍还乡奉祠事子孙世袭
　　○辛卯宜城王贵节奏臣及妃仪仗俱未蒙颁赐臣旧赐袍服今俱垢弊乞赐仪仗并织衣衮龙大红纻丝纱罗各一疋俾臣自制袍服从之  巡按狭西监察御史曹景奏署都指挥佥事施云贪虐诸罪命执问之
　　○壬辰给御马监勇士旗军马二千匹五军等营官军马一千匹蓟州永平等处掺守官军马七百匹
　　○癸巳  赐封丘王长女阳翟县主仪宾王淮及镇国将军子土□寻夫人郑氏子封□土夫人赵氏子土□武夫人庞氏子＜土韦＞夫人赵氏诰命冠服鞍马仪仗
　　○甲午  命户部输银各边籴买粮料辽东狭西大同各五万两宣府十万两永平五千两  设狭西高台堡守乐千户所并高台富积仓置所吏目仓大使各一员从甘肃总兵等官奏请也
　　○丙申岷王徵煣奏新佥斋郎礼生厨役乐舞生皆无住宅及奉祀典仪良医纪善典宝等衙门俱未营建乞将抄没犯人房屋改用从之  致仕太子太保兼都察院右都御史陈镒卒镒字有戒苏州府吴县人永乐中进士授四川道监察御史升按察司副使历湖广山东浙江皆有名称宣德十年升都察院右副都御史命镇狭西寻兼督宁夏延安绥德边备代还进右都御史会甘肃等处以边务废弛为言仍命往理之久之代还掌院事正统十四年比虏入寇命抚安畿内适狭西旱荒西人复乞鉴巡抚朝廷勉谕以往一年而还加太子太保兼左都御史仍掌院事景泰四年以疾乞致仕给驲遣归至是卒讣闻赠太保谥僖敏命有司致祭营葬镒器宇凝重多髭髯为人和厚平易历官风宪士论称许其屡镇藩边凡屯种蓄牧储蓄以餋兵民者无不经画得宜至于宽逋负蠲徭役济困苦修废坠其事尤多军民蒙其惠泽咸以胡爷爷呼之及其还朝父老留恋不能释己而悬悬望其复来其得西人之心如此然在朝廷无所建明云
　　○丁酉云南楚雄府阿雄巡检司土官舍人者齐等湖广容美宣慰司土官舍人唐容贵州金筑安抚司吏目熊涣等俱来朝贡马赐钞币  江西永宁县主簿诸胜坐赃黜为民衔太子少保左都御史萧维贞监察御史左鼎不与辩奏维贞葬母时纳各县歛银千余两具有各县手本为验鼎省祭归受永新土豪赂嘱已宽其谋杀人罪具有鼎手简为验章上命锦衣卫收胜鞫之维贞亦诉胜诬己于是诏法司杂治胜其得胜妄如维贞诉鼎手简亦胜伪为者狱具十三道监察御史吴中等谓胜犯赃囚徒维贞都宪大臣以囚徒而污蔑大臣犯非其分蔑视宪纲较轹名器请重加杀窜为装诬风纪之戒诏谪胜充鉄岭卫军
　　○戊戌省直隶广德州织染局副使以事简官多也  晓刻金火二星合于奎宿
　　大明英宗睿皇帝实录卷二百六十四
大明英宗睿皇帝实录卷二百六十五
　　废帝郕戾王附录第八十三
　　景泰七年夏四月庚子朔  太上皇帝居南宫  帝享  太庙  遣中官祭司灶之神
　　○辛丑参赞宁夏军务右副都御史韩福乞致仕不允  河南按察司奏都指挥陈昇索贿于属卫命执鞫之
　　○壬寅翰林院编修刘宣奏乞蠲本户军伍从之
　　○甲辰给代府镇国将军仕圣岁禄一千石米钞中半兼支柏乡县主并仪宾蒋宾岁禄本色米四百石折钞二百石  命太子太保左都御史杨善子政千户容副千户宗所镇抚能春贵俱属锦衣卫  吏部言巡抚贵州左副都御史蒋琳奏镇远等府苗寇流劫地方不宁又布按二司俱裁减衙门乞不为常例将大小衙门俱免朝觐须知文册付布按二司首领官赍赴本部以凭考究宜下琳覆勘布按二司堂上官果有差委则免之否则仍令来朝余宜从琳所请从之
　　○乙巳修正阳门通水官桥
　　○丙午兵部奏永平府及兴州右屯卫为山水涨溢漂溺孳牧马驹一百七十八匹乞免追偿以纾民困从之
　　○丁未赐文武百官宴
　　○戊申  赐襄垣王子镇国将军仕埭并清苑公主诰命冠服  命故守备独右都指挥佥事单祯子玺袭为宣府前卫指挥使山西行都司都指挥唐鉴子渲代为指挥使
　　○己酉  封阳曲王第三子钟金□木为镇国将军
　　○庚戌狭西罕东等卫都指挥河黑巴等四川乌思藏达沧辅教等王喃恰勒巴罢骨革千伯等遣剌麻来朝贡马赐钞帛等物
　　○辛亥征进湖广贵州总兵官南和伯方瑛奏贼首蒙能纠苗贼二万攻围平溪卫城守备都指挥郑泰等率兵出城用火枪击之中贼二千余人贼败奢遁官军乘胜递剿斩获无筭时有被虏走还者数人皆云能为大枪击伤贼舁还寨而死复遣人廉之信然诏兵部知之  浙江右参政曹凯劾奏镇守浙江左军都督同知李信擅令民人舍余投充军役冒名虚报妄费粮储等罪事下户部兵部议以为收充军伍固有益于国家然非在外武臣所可专擅况收充之数多有虚冒所废粮储至万余石宜令镇守内外官员查勘明白信及各卫所经该官吏俱下法司问罪以警将来诏信姑宥之余令巡按御史究治  添设辽东定辽左等二十五仓大使各一员
　　○癸丑给西河王子镇国将军钟铬岁禄一千石米钞中半兼支  添设云南按察司管屯副使一员  夜月犯土星
　　○乙卯思任发子思卜发奏臣父思任发犯法时臣犹幼小及臣兄思机发犯法时臣亦未有知识臣今不敢如父兄所为甚畏朝廷法度谨备差发银五百两象三只马六匹金银壶台盏共六副土绵四段象牙四枝孔雀尾四把鳞蚺胆四牧遣人入贡伏惟  天皇帝主怜之  命赐其使钞帛  命故右军都督纪广弟胜袭为永清右卫指挥佥事镇守河州都指挥同知蒋斌子玉袭为河州卫指挥使  湖广守备平溪等卫都指挥王英坐视苗贼围攻平溪城按兵不救平溪卫指挥景昇以闻刑部请下巡抚兵部尚书石璞等收治诏剿贼方急俟贼平处之  山西平定州民赵能逃住直隶获鹿县为逃卒刘王□山所诱妄称宋苗裔王□山复为出妖书持以惑众潜谋不轨事觉被执连十余人法司言能王□山及其舍者情重诸所连皆田野愚民且无证佐可有矜疑诏斩能等三人其诸连者俱宥之死戍辽东
　　○丙辰开浙江丽水县岩泉山银坑从镇守内外官员左监丞阮随等奏请也
　　○丁巳崇信伯费钊下狱以与其族弟錞相讦奏也钊坐奏不实赎徒还爵  礼部奏撒马儿罕地  使臣马黑麻舍力班等所贡玉石选其堪中者仅二十四块重六十八斤而已其余不堪者五千九百三十二斤令其自卖彼刚欲进贡臣欲固阻之恐失远人之意议将玉石每五斤回赐绢一疋从之
　　○戊午永寿王志殖奏乞药味命太医院量数给与之
　　○己未云南总兵官都督同知沐璘等奏云南各处禾稼薄收人民饥窘又调官军征剿湖广苗贼乞免州县官员朝觐抚安其民从之  有卒为怨家指其伪用印验放班匠工部收付刑部署员外郎彭广按之以为诬刑部尚书俞士悦俾广生以斩广其以闻调都察院锦衣卫鞫之广所案是士悦及侍郎孔文英等皆被劾士悦愈不平复报奏工部始付卒时尚书江渊言卒令人以白金五百两求脱罪其犯必实嘱为严治臣以故责广重问而广以先问不实惧有罪故构辞饰奏章入更命多官廷鞫之卒罪竟诬及询渊言但以本部多此弊嘱士悦严治之欲戒后来无所谓持金求脱语于是都察院劾士悦渊皆大臣以轻言陷无辜于死地而士悦复敢尘渎圣听宜居冥于法有诏宥免六科十三道具疏士悦故入罪状并及其奸收子妾谋死家奴他不法数事请廷劾之诏不允
　　○庚申提督辽东军务左副都御史寇深以母忧奏乞守制  帝以边境事重令夺情视事  免南京锦衣等三十四卫去年灾伤屯粮四万六千二百三十余石  广西义宁县中江等寨徭贼聚三十余徒劫烧县廨儒学官仓杀掳人民总督军务右都御史马昂奏义宁去广西城五十余里总兵官安远侯柳溥都督佥事陈旺坐视纵贼误事失机俱宜逮问  帝命兵部识之俟地方宁靖处治  湖广三司奏苗贼流劫武冈州乡村攻破平溪卫鲇鱼堡守备署都指挥佥事李景王英畏缩不援乞治其罪命兵部识之
