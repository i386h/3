<!-- { "loadSidebar": true } -->
　　○庚戌  上御奉天门策试举人杨鼎等九十九人制曰帝王之道具载诸经孔子纂而成之肇自唐虞讫于周以为万世楷范皆可举而行爰暨汉唐以来贤智之君景仰徽猷遹遵彝典用图治宁咸有称述当时贤人君子出膺世用者亦莫不献忠效谋以匡乃辟考其致治成功比之诗书所称则有所不及其故何欤洪惟我国家  列圣相承敦崇古道以隆至治巍巍乎其盛矣朕嗣大历服允怀继述夙夜匪遑期与臣民咸跻熙皞深惟谨始图成必有其要推行之序必有其宜子大夫以明经登进其于致君泽民之方讲之有素必有实见明著于篇毋泛毋隐朕将亲览焉
　　○起复湖广按察司佥事张思安仍旧任
　　○行在户部奏大同总兵官武进伯朱冕等言大同操哨备边余丁出息借办牛具开荒布种所收子粒津贴正军马死得以陪偿军装赖其营办近制田地悉令起科徵纳粮税即今儧运边储余丁又摘拨摆堡接运其税粮何从措备况朝廷富庶边储积峙动以万计余丁见种田亩岁收不过九千四百五十余石乞悯恤边兵量为减免本部先因边将言会官议奏已令大同屯军免其运粮存留耕种今所奏余丁亦合如例  上命屯军若免运粮则徵其子粒余丁既拨儧运则蠲其田赋悉遵  太祖敕谕行之
　　○兴山王嫡母郭氏薨遣中官赐祭命有司营葬事如例
　　○辛亥宁王权奏府中子女众多遇有疾病缺医治疗乞拨医使用  上令礼部拨医生二名与王仍遣书致意
　　○壬子  上亲阅举人所对策赐施槃等九十九人进士及第出身有差
　　○赐山阴王逊煁仪仗等物○癸丑宴进士于行在礼部命太师英国公张辅待宴
　　○甲寅赐状元施槃朝服冠带诸进士钞各五锭
　　○丁巳状元施槃率诸进士上表谢恩
　　○升知府熊观为山西右参政郎中李让为河南右参政员外郎黎琏为山东左参议监察御史郝敬为狭西右参议知州王聪为湖广右参议先是行在户部奏准山西等处增置方面官各一员招抚逃民至是行在吏部会官举观等故升之
　　○命故金吾左卫指挥同知刘兀土麻子锁住羽林前卫指挥使林火儿灰子谨指挥同知张智子盛通州卫指挥佥事李兴子俊俱袭职通州卫指挥同知朱玉老疾以其子英代之
　　○戊午擢第一甲进士施槃为行在翰林院修撰杨鼎倪谦为编修○榜葛剌国遣使臣那定满剌加国遣使臣末加者剌吒满达利琉球国遣使臣梁求保泰宁等卫遣指挥克列阿歹等俱来朝贡马及方物赐宴并赐彩币等物有差
　　○敕湖广都布按三司曰朕念官军往征云南麓川反寇思任发路途遥远效力艰难敕至即查究军卫有司仓粮但征进麓川之人自起程日始有粮之处官给半俸旗军月粮全支米一石粮储不敷之处即为斟酌分数量益以米务使足用不致空乏事毕仍旧关支是日复遣户部主事张浚往湖广区画粮储复申敕三司曰往征麓川必须就便取路前进所经之处合用供给粮饷未知尔等曾为措置否今遣张浚前去整理尔等其公同计议所调军马用粮若干以近就近挨程儧运毋致稽迟区画得宜军储足用朕惟汝嘉钦哉
　　○巡按贵州监察御史李芳等奏贵州地方广衍苗贼出没不常自副总兵都督同知吴亮到彼剿杀卢番等处叛寇军民得以安业今取亮回恐边患复作  上以亮暂令领军往云南杀贼兵部移文贵州三司及巡按御史尽心严饬军务抚安夷落不许怠隋误事
　　○行在兵科掌科事给事中王永和等奏御马监军迭里米失叛逃实太监刘顺故纵之及执迭里米失付锦衣卫鞫而指挥王裕马顺曲为掩饰俱宜究治  上曰法本难容但事在赦前姑宥之裕等今后鞫问不明必重罪不宥
　　○代府寝殿火
　　○夜西方有流星大如椀色赤有光有声出贯索北行至文昌后二小星随之
　　○己未光禄寺奏南京内府  奉先殿并诸王公主坟园岁时祭祀安王宫眷日逐供亿见贮牲牢不敷请移文附近州县营办  上以奉祀牲牢诚不可缺但不必远取于民惟令南京守备官于内府给直平买之况岁不登民亦艰食安王宫眷日用以十分为率减其三分
　　○庚申命直隶苏州府吴县县丞陈晖复任升正七品俸以九载任满县民保留故也
　　○降辽王贵烚为庶人先是王与江陵泸溪二郡主乱又通千户曹广等妻女数十余人非理奸死者十余人杖死长史杜述擅笞荆州知府刘永择强壮三百余人强买货物侵占办课湖港强网学舍池鱼每年假以进贡于夷陵等州江陵等县夺军柑橘起州县人夫递送逼死者三十人克减军粮侵占房屋买民马不偿直肆采猎践田禾诸恶上召王诣京三法司六科十三道等官交章劾之  上以示王王输情服罪诸大臣承诏论其罪应死  上曰尔等所论者是辽王罔顾大伦难承国祀宜从废黜降敕谕之曰尔府中内使审理等官湖广巡抚侍郎都布按三司巡按监察御史荆州府卫官旗军民人等奏告尔凶悖顽狠淫秽无状黩乱人伦灭绝天理伤败风化污辱  祖宗朕初不信审问再三皆有实迹乃遣书遍谕宗室诸王议尔之罪今曾叔祖宁王等王奏尔所犯律该十恶其罪当刑于法无赦朕惟  祖宗之法不可得而私犹虑法司或有传致特召尔来京询其实情令皇亲太师英国公张辅等将行在都察院奏尔所犯事诸皇亲与三法司六科交劾尔奏章并诸王议尔罪状示尔尔已服罪无词揆之国典罪不可容特念亲亲曲法宽贷重以尔得罪  祖宗神明难奉国祀谨遵  祖训削去王爵降为庶人令尔归守辽简王坟茔岁给禄米一千石米钞中半兼支尔宜闭门念咎以绝外交改过迁善以谢  天人之谴以释  祖宗之怒庶几永保天年惟朝廷笃念亲亲非是无恩原尔之犯皆尔自取古云祸福无门唯人自召尔其省之省之重省之仍赐敕遍谕诸王府
　　○狭西署都指挥佥事李谅先坐罪下狱至是遇诏例还职仍命往汉中守备
　　○宥都督马亮罗文毛翔罪先是羽林卫军王友犯法谪戍广西该行在右军都督府转送亮等纵延踰七月不遣至是遇赦得释六科十三道交劾其罪  上特宥之
　　○巡抚直隶行在工部右侍郎周忱闻继母丧例应守制  上以巡抚事重命乘传往奔丧即起复视事
　　○辛酉给三千五军等营并府军前等卫官军马一万五千匹以太子太保成国公朱勇等奏请也
　　○兵仗局内官奏成造军器匠役不敷乞于在京四十七卫拨取幼军余丁习学  上谕工部臣曰军器营造有轮班匠此奏不过欲扰人利己耳其勿听
　　○行在兵科给事中薛谦等奏谪戍各处罪人多有老幼疾苦杖疮举发者经过官司宜量给车辆递送死者令解人告验明白埋瘗若有欺凌虐害者听被害人控诉依律问罪  上命行在都察院出榜禁约令各处巡按监察御史及按察司分巡官时加警戒
　　○癸亥升行在兵部左侍郎柴车为本部尚书先是车奉敕往甘肃参赞军务至是行在吏部言车任满九载  上念其效劳边境特升之参赞军务如故
　○甲子命贵州金筑安抚司故安抚金得珠子镛袭职
　　○乙丑命建平伯高远给事中冯履为正副使册封周定王子有熲庶长子子墌为遂平王开封府故知府万信女为遂平王妃新宁伯谭璟给事中薛谦为正副使册封兵马副指挥李浩女为鲁府钜野王泰墱妃
　　○封赵简王第三女为郾城郡主配薄海命海为宗人府仪宾赐诰命冠服等件
　　○以故北京行部尚书朱浚子荣为户部主事  太宗靖难时浚守北京城有功至是荣乞荫职故有是命
　　○直隶隆庆卫指挥同知袁泰奏近奉后军都督府移文选官军三百人领马于居庸关常川操备缘本卫官军数少先已拨四百九十人备御永宁乞量发回守关为便  上以居庸关切近京师如缺军守备法司以罪人应谪戍者编伍足之已调拨者不必动
　　○丙寅命行在右军都督府都督同知李安仍管本府事初安守凉州庄浪至是召还故命之
　　○榜葛剌国使臣那定满剌加国使臣末加者剌吒满达利等陛辞命各赍敕并织金文绮锦叚等物归赐其国王及妃
　　○赐来降鞑靼把秃帖木儿衣服靴帽彩叚布钞仍命于南京居住隶锦衣卫日给口粮赡之
　　○给神机营并五千马队官军马二千匹以都督同知沈清奏请也
　　○下监察御史章圭于狱初工部主事孙雷守制归夺人园地杖人致死事觉论绞后遇赦圭言其当复职既而又言其先犯赃罪宜罢黜右都御史陈智等劾圭奏词先后不一请治其罪  上命罢雷为民而下圭于都察院狱鞫之
　　○丁卯升行在户部郎中张钺为云南布政司右参政
　　○敕都督吴亮前命监察御史等官选湖广贵州精锐官军各委都指挥督操听调今特命尔统往云南征剿麓川反寇仍于所在有司给钞赉之
　　○云南总兵官征南将军太傅黔国公沐晟卒晟黔宁昭靖王英之子也洪武中任后军都督佥事英长子先卒无嗣晟以介子袭爵西平侯镇守云南永乐四年安南黎贼反制谕晟佩征夷副将军印统云南四川诸军副成国公往讨之晟由蒙次县进兵随山刊木抵贼境筑堡造舟遣兵出宣光江口夺敌舟夜出洮水陈师复分兵泝流合攻贼迎拒于富良江鏖战至暮大败之进破其东西都城黎贼遁于海五年合军追至日南州奇罗海口获黎贼父子及其伪官属六年班师进封黔国公仍镇云南时交阯余寇未息复命晟佩征夷将军印率诸军追剿之抵占城获其酋二十二年以降富州叛寇功加太傅其年入朝洪熙元年佩征南将军印遣还镇正统三年麓川贼思任发反敕晟统云南四川贵州诸道兵讨之至潞江督军造舟乘夜渡江攻贼栅破之追至高黎共山连破数寨斩首三千以疾还至楚雄峨＜山录＞驿卒讣闻追封定远王谥忠敬以其子俨嗣爵
　　○戊辰南京兵仗局奏自宣德八年成造军器火器共二百四十四万有奇而工部下有司所市物料今尚未完乞令追完庶不误军需  上以民方艰食料未输者不许催徵
　　○己巳光禄寺奏  奉先殿并各王公主坟祭器及每岁进鲜器用俱各损坏乞令工部修完  上曰  奉先殿祭器宜从所请余姑停止
　　○命浙江湖州府知府赵登复任升正三品俸先是登九载秩满去任部民怀其善政相率诉于巡抚侍郎王瀹乞留复任瀹上其状行在吏部移文覆实故有是命　○都察院左副都御史吴讷以年踰七十有疾上＜锍-釒＞乞致仕从之
　　○行在兵部臣言云南巡按等官奏反贼思任发遣人犯景东府剽孟定地方杀大候州知州刁奉汉等千余人破孟赖诸寨及孟连长官司诸处皆降之宜令镇守总兵等官将所部官军如法操练仍遣人哨探此贼侵扰之处相机追剿毋得怠惰以误大计从之
　　○辛未  上以久不雨遣官遍祈在京寺观祠庙神祗
　　○降甘州前后二卫千户等所印五十八颗
