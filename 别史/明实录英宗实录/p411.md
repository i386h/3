<!-- { "loadSidebar": true } -->
　　○乙丑  琉球国王侄尚伯礼等欲于苏州收买纱罗叚疋及买办钉麻等物修葺海船礼部恐其扰民不从  帝以琉球素遵王法与他夷不同特命从之△巳时日生晕围圆鲜明至未时云遮△丙寅△升户部郎中黄廷仪为河南布政司左参议监察御史项聦为陕西按察司副使王鼎为江西按察司佥事△增给成国公朱仪食禄岁二千石仪祖能初授爵食禄三千五百石父勇继亦如之勇从  太上皇帝亲征为虏所杀故久不令仪袭爵礼部尚书胡濙仪妇翁也为之营角□羊乃得袭食禄止一千石至是仪自陈用度不足复命增给之△丁卯△太子太保兼吏部尚书王翱乞致仕不听  命武功中卫指挥佥事胡礲复带俸锦衣卫△太子太保兼通政使李锡先以言官紏劾遣致仕仍延缓图复用久而不能逐奏乞乘傅以归  帝曰李锡既致仕如何延久不归今又希求乘傅不允  泰宁朵颜福余三卫都督佥事革干帖木儿等遣人贡马赐宴及彩币等物有差  升吏科给事中萧斌为本科给事中李秉彝为右给事中△戊辰△升云南楚雄府照磨所照磨刘文徽为本府通判以总兵官都督同知沐璘等奏保其慎守有为也  敕守备万全右卫右参将都指挥佥事张琳兼督万全左等卫诸城堡从巡抚右佥都御史李秉言也△巡按贵州监察御史伍星会劾分巡佥事刘益受所部馈金命执鞠之△己巳△升监察御史陈瓛之为陕西按察司副使△先是  帝谕工部臣曰国家重务在□氵□田曰□运今里河自沙湾抵临清皆淤塞不通尔工部其集文武群臣议其疏治方略以闻于是太子少师工部尚书江渊会同五府六部官议言运河之阻在疏浚之而已但今山东河南人力已罢且农事伊始难起夫役请将在京存操步队官军五万人敕内臣及文武大臣各一人往同佥都御史徐有贞计度＜锍-釒＞浚斯明年二月兴工四月可毕其器具乞量给银两令自置之仍先敕河南山东有司预积物料蓄军粮以俟  帝遂敕有贞集河南山东殷实余夫民壮各一万人先治之有贞言宜以渐＜锍-釒＞浚工力相□□□米□若官军一动粮储银两车□助有千万之费遇水涨则复坐费无所施智今泄口已合决堤已坚挑河者已如命用工臣请仍旧例置橯浅夫惟用沿河州县之民免其徭役牧餋之事使专事于此付管河官督领役小则量数起之役大则举户皆行其非近河之人皆休放使力农亩如比将远者得安业近者甘事河道不久利无弊者臣未之信也  帝以为言工部之议遂寝△庚午  命故右军都督佥事安处善子泰袭为燕山右卫指挥使△壬申△南京吏部验封司郎中孟钊言  皇明祖训朝臣奉使至王府或因事经过见王并行四拜礼三公大将军亦必四拜王坐受之中外遵守久矣近年以来王有畏惧势要下堂执手相见者上下失仪甚乖大体乞悉遵  祖训从之
　　○提督宣府军务右佥都御史李秉奏臣才识粗庸叨膺边寄偶有所见不敢缄默谨条具以闻一各处沿边卫所旧有武学近年革废故官军之家虽有俊秀子弟无能教训欲求将才不可得已乞令各卫所充军文职有学问者免其差操或于旧学或于间房专教官军子弟庶俊材不至于失学将材不至于乏人一万全诸卫所官军自扰攘以来或与贼交争死于锋镝或势孤力屈被贼虏去其遗留父母妻室有年老者残疾者卫所无人餋赡原籍程途窎远形影相吊无所依归饥寒死亡诚可哀悯乞令所在官司量与口粮布衣恤其饥寒保全性命庶广朝廷之仁政以召天地之和气一古云无三年之积不可以为国今口外仓庾多无三年之积而东自永宁西抵蔚州多有荒闲田地可以耕种宜令宣府等处见操步队及空闲军余以十之五使其营田遣官提督务臻实效庶军无饥馑之忧民免转输之苦一保安新城距怀来仅六十余里柴沟堡距怀安城仅四十余里镇守内官在怀安城则有童保陈士在怀来城则有田霭韦原每岁令此四人者轮流守备更代不一士卒苦其往来艰难官吏厌其迎送频数况所在各起房屋劳费军民宜令前四人者二人分守保安新城柴沟堡二人分守怀安怀来则官事简而人无所扰委任专而责有攸归一直隶隆庆州民原有十四里永宁县原有八里自变乱以来死亡逃窜者众今见在民隆庆不过四百余户永宁不过一百四十余户合之不过五里有余而两处州县相去仅四十里尔夫张官置吏所以为民今官吏多而民少民其能安富乎宜将永宁县并之隆庆州则民不受害官无冗员而粮有蓄积  帝谓秉言甚善所司其议行所司言阵亡官军家小若给济恐钱粮不敷宜省其贫无依者量给口粮送回依亲居住永宁县系裁减衙门宜仍存以抚安编发及招回复业之人武学营田及镇守内官之事宜悉如其请从之
　　○提督贵州军务右副都御史蒋琳劾守备都指挥刘海受所部指挥赂金命执鞫之
　　○癸酉  沁水王幼塐奏子女长成乞有司为建府第诏允之而山西都布二司慢不为理王累以为言诏巡按御史治其官吏罪速为建置
　　○甲戌  敕五军等营右都督董兴都指挥佥事赵胜徐安提督官军牧放马匹
　　大明英宗睿皇帝实录卷之二百五十一
　大明英宗睿皇帝实录卷二百五十二
　　废帝郕戾王附录第七十
　　景泰六年夏四月丙子朔日食  太上皇帝居南宫  帝享  太庙
　　○遣中官祭司灶之神
　　○有学官为生员诬陷赃罪械至京自经于逆旅事闻都察院请通行天下禁约凡生员有以奉师束修贽见仪物为赃构词诬陷者官司鞫实即与分豁毋一概论赃其生员诬陷师长真情既暴白仍械京治罪从之
　　○戊寅  直隶霍丘县民赵玉山自称(宗)[(宋)]后潜以妖术煽惑流民谋乱总督漕运左副都御史王竑擒获以状闻且言凤阳流民甚众多为玉山所煽惑今玉山既就擒恐其余党忧惶致生他变宜及时抚捕诏令竑设法挨捕务期尽绝勿遗民患
　　○增建御花房
　　○己卯  命衡阳王贵□□火去年禄米二千石全给本色以王奏男女婚配缺乏礼物也
　　○先是有例军职窃盗仍纳赎还职以故犯盗者多大理寺左寺副王恕请仍照旧例革职刑部请并军职不孝烝父妾收兄弟妻窃盗掏摸抢夺盗官畜产者俱革职令子孙承龙嫡长子孙有犯令嫡次子孙承袭正犯家口发原籍为民从之
　　○巡抚南直隶户部尚书李敏奏浙江等处各卫所运粮官军往因边警存留在京操备该运粮米暂令民代运今民运六年负累艰难乞放官军仍回漕运以苏民困事下户部会官议除遣往边关守备及草场牧马者不放止有存操者五千三百人放回运粮其余仍暂令民运候边境宁靖再议(从)之
　　○庚辰  南京吏科给事中(童轩)言南京去岁雨雪连旬米价高贵军民冻馁已尝奏闻遣巡抚户部尚书李敏于南直隶劝谕出粟运赴南京赈济已经半年并无升合之米到城即今饿殍流离盗贼群起乞敕该部移文巡抚官急于各处劝借陆续送赴从公给济从之
　　○辛巳  敕户部兵部山东河南浙江湖广南北直隶巡抚巡按并都布按三司各府州县官曰治天下必先乎民安安民必先纾其力朕恒以是为念然而民力尚有未纾天下未底于大治岂朕实政有所未施抑奉行者徒事虚文所致欤兹特敕谕尔等凡军民间自景泰六年三月终以前所有孳生马骡等畜倒死长生羊毛及曾奏报水旱灾伤之处粮草已经踏勘的实该部仍追徵者与凡一切不急之务悉皆停免此外凡有急切患害朕所未及知者尔等逐一条具来闻处置仍湏用心抚恤赈济不许一毫烦扰庶副朕忧悯元元之意
　　○钦天监监正许惇监副高冕谷滨以日食失期为六科十三道所劾下都察院狱坐赎徒还职特命杖而释之
　　○壬午
　　○命狭西参政黄中于临洮等卫地方提督捕盗从巡按御史苏廉禄奏也
○升达官都督佥事克罗俄领占等十四人各一级赏署都指挥使冀旺等四十一人有差以靖州地湖等处杀贼功也
○癸未  赐文武百官宴
　　○先是守备独石右参将周贤协赞军务右参将叶盛出境巡哨擒达贼十二人角□羊京下法司问则泰宁卫民也以尝有旨许于近边牧放无犯边情又无械器特宥之发浙江安置至是泰宁卫都督佥事革干帖木儿遣人贡马(求)赎适盛上官军功次册请升赏凡二千八百七十八人都给事中苏霖等劾盛等贪功生事以起衅端乞正其罪仍取回安置之人给还泰宁卫庶信义昭明远人悦服  帝曰盛等镇武边方姑置之官军仍给赏其人安置已定不必取还
　　○甲申  通政使司右参议王溢自陈历官俱未满三载累升至今职未授敕诰乞给授先任鸿胪寺丞敕命并封赠其父母妻从之
　　○给故(都察院右佥)都御史陆矩诰命矩在延绥等处参赞军务卒于官其子珂为父乞恩故有是命
　　○乙酉  敕华阳王友堚曰得千户买俊等首称蒙王差赍奏赴京有内使魏祥传王令旨付银十两令买铜喇吧哱罗号笛并活套鹅项喇吧大铜锣等器回用凡百该用器物国有定制踰制而妄用者是于  祖训有违王所令买器物皆行师之具也其于  祖宗成训何如今王差来千户既已举首律同自首悉置不究敕至王宜动循礼法毋或仍前(罔)[(妄)]为庶几永全令誉
　　○升监察御史刘文璩安俱为湖广按察司佥事南京监察御史谢瓛刑部主事欧辉俱为广东按察司佥事南京光禄寺署正褚文斌为本寺(寺)丞由吏部推举也擢进士樊冕鲁崇志何玘俱为吏科给事中(杨璧为户科给事中)蒋敌为兵科给事中
　　○巡抚贵州左副都御史蒋琳奏镇远等处苗贼出劫右参将都指挥同知安顺领兵轻进陷没官军三百余人愈致贼势猖獗顺复虚报功次以掩己罪乞罢顺守备别选都指挥代之兵部劾顺怀奸(愤)[(偾)]事请执问如律  诏命姑宥之仍命琳取顺死罪状督令领军剿贼以赎前罪再误事必杀不赦
　　○丙戌  岷王徽煣奏蒙封臣长子音垽为岷世子臣弟徽煝为江川王凡遇节令及家庭行礼班次不定乞降仪注命下礼部议之尚书胡濙奏以宗子法言之则以长适为重以家人礼言之则以尊卑为先凡遇节令行公礼则当(行)[(依)]宗子法重在世子家庭行私礼则当(行)[(依)]家人礼尊归叔伯从之(
　　○)少保兼太子太傅工部尚书东阁大学士高谷言师保之官上以辅君德下以统百僚调元赞化翊世佑民文渊阁又为禁密清华之地厥任至重必才足以周天下之务德足以副天下之望然后兼充是任可也迩者苏松常镇连年苦灾张秋一带频岁河决或大雾(迷)[(弥)]旬或木介经日或雨霰飞霜或星变日食灾异迭见中外悚怖致劳  皇上宵旰轸念涣发纶音宽恤民隐推原厥咎盖因臣职不任之所致也臣由进士入翰林至今四十余年屡蒙  皇上授以师保之职处以机密之地缘臣谋献肤浅不足以论事而决疑学问荒疎不足以措词而应命兼以近日两眼昏花右足伤损动则筋骨缩而艰行静则目眵生而碍(事)[(视)]旷职致灾妨贤病国乞放归田里或黜调他司庶合舆论之公少遂庸才之志  帝曰朕以卿老臣每望匡弼治理灾异皆朕不德所致卿不必辞
