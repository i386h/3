<!-- { "loadSidebar": true } -->
　　○敕谕南京文武百官迩者  上天垂戒雷雨震击大报恩寺塔灾异之来固朕不德所致亦由尔等在彼不能修职或玩岁愒日怠弃天工或假公营私妨废正道以致军民嗟怨责见于  天若非改过自新何以转灾为福敕至尔文武百官各务省乃躬修乃职俾公道昭明人心欢悦庶可少回  天意所有合行事件条列于后尔等其钦承之毋母忽一南京根本之地军政最为紧要尔兵部尚书靖远伯王骥并守备管事内外文武官员务在昼夜用心提督操练军马固守城池防察奸细大江操习水战官军尔等亦须时尝亲临点阅毋事虚文遇有警急即便调军相机行事星驰奏报不许因循怠忽及将官军人等卖放闲住有妨操守一彼处住坐并各轮班匠止赴本等工役不许该管官员私占役使及放买闲包纳月钱如无工役就彼量宜轮替休息以苏人力一彼处人民除应当本等差役外府县官吏不许以答应上司为由擅自科歛财物及起夫役重为劳扰以致嗟怨一法司问拟罪囚务秉至公不许苟徇私情妄有出入致伤和气其见监问囚徒即时审录凡情罪有可矜疑者奏来处置一彼处寺院不许容隐各处无籍僧徒并无度牒闲杂人等一概在内宿歇久住饮酒食肉亵狎侮慢违者僧官住持人等一体治罪一各衙门所属官吏中间果有老疾或素贪污阘茸不用心办事事迹显著者许各该堂上官具实开奏照例黜罢不许苟容废事害人一给事中御史系近侍耳目官遇各衙门果有不法事情就便指实奏闻不许缄默一凡大小事务应计议而行者总督总兵守备等官同各该衙门堂上官务在同心计议从长处置不许偏执己见有妨公道又敕大报恩寺提调官并僧官僧徒责其恣肆妄为在外游荡克减常住钱物非但不能诚心祈祝抑且污秽之行彰闻以致  天怒令姑宽宥俾尔等涤虑洗心痛改前非秉执公廉持守戒范昼夜虔恳祈福祝厘以回  天意
　　○巡按狭西监察御史甘泽奏左布政使许资按察使陈颢占用额外弓兵致民艰苦逃窜诏命泽执资等鞫之既而资亦奏泽枉道私归虚费廪禄等事命副都御史刘广衡覆之
　　○夜土星退入太微垣左掖门
　　○辛卯命刑部左侍郎罗绮往云南四川督运军储
　　○钦天监正皇甫仲和上＜锍-釒＞言土星犯上相星逆行太微垣此  上天垂戒伏望  皇上日新圣德仍敕文武群臣各加修省以回  天意  帝曰上天仁爱垂象警戒朕当省悔五府六部都察院翰林院计议宽恤条例以闻
　　○命提督备倭都指挥佥事王胜于福建都司视事兼督海道以巡按御史等官许士达等举其廉干老成也
　　○罢筑顺天府良乡县城时巡抚右佥都御史邹来学言良乡自经胡马又遭旱暵居民食乏力困乞暂止不急之役故罢之
　　○广东右布政使戴弁以亲丧去任巡抚侍郎孟鉴等言弁才识优长今贼众尚未殄灭乞令起复视事从之
　　○壬辰给庆成王女离石县主并仪宾卫景广灵王女霍山县主并仪宾齐光泰岁禄各六百石
　　○琉球国中山王尚思达遣使者王察都达思蛮长官司故土官达思剌男乃儿只监粲遣番僧朵肉藏云南八百车里老挝三宣慰司宣慰使刀招孟禄等来朝贡马及方物赐晏并纻丝袭衣彩叚表里绢钞有差
　　○癸巳宁夏总兵官都督同知张泰奏都指挥使熊震等率官军二千余人至板井等处遇贼不及百人畏怯不进致贼射伤官军夺去马匹深入腹里剽掠玩寇失机又以贼遗赀物隐匿入己宜寘诸法事下法司请行镇守左副都御史刘广衡廉其实以闻从之
　　○升翰林院编修吕原为本院侍讲以任满九载也
　　○命北直隶并山东巡抚镇守都御史等官推选府卫州县廉能官员专劝农务遇官民田地荒闲悉拨无田之人耕种乏牛具种粮即为措办借给
　　○发临清广积仓粮以赈广平大名二府所属饥民
　　○巡按直隶监察御史李周等奏直隶宁山卫屯田被河溢冲决六十七顷不堪耕种已会河南按察司佥事张瑄等勘实事下户部议蠲除之
　　○礼部奏锦衣等卫带俸都指挥同知者儿哈剌等六员相继卒遣官赐祭
　　○赏狭西两山口等处并直隶河间山东东昌等卫官军银两绢布有差以杀贼有功也
　　○给居庸关驿马二十六匹驴四头
　　○乙未刑部等衙门尚书等官俞士悦等奏奉诏议宽恤条例臣等以见监重囚应死者不原其余应死而情轻者俱发边卫充军内外法司见监候提人照勘等项人犯除真犯死罪其余俱令输作听候问结文职官吏充军未抵配所并见问未完者乞宥充军令赎罪原籍为民在京并南京法司问完追赃罪囚监久贫难无追者乞宥免追两京法司监候并见问常赦所不原重囚中有情罪未相当招拟未合律或事无证据情有矜疑者三法司会审具实以闻取自  上裁从之
　　○命出内帑白金五千两于大同宣府分给屯军置买牛具种子先是虏入寇二边荡然群臣屡请修复屯田官已给牛二万五千头并种子给军耕布至是犹不足故有是命
　　○巡抚贵州大理寺丞王恂奏贵州都司卫所有四川流移趁食军丁欲将正身及壮丁解发其余残疾老幼暂令在彼度日事下兵部议若将残疾老幼暂留趁食之所则军士有所顾恋重复逃往兵备日见废弛宜令所在官司尽发原卫所着役不许互相容隐从之
　　○广西左副总兵都督佥事武毅等奏广西桂林等七府地方荒远堡分巡司多在万山之中缘按察司旧例设有桂林苍梧左江右江四道分巡官四员又有巡察边务副使一员宜令巡察并分巡官往来提督官军操练遇贼相机剿杀及紏察卖放隐占军士等项之人又按察司既有分巡官四员布政司亦宜添堂上官二员每员分管二道与按察司官协同整理边务从之
　　○锦衣卫指挥使刘源奏内官兴安传奉  皇后懿旨去岁虏寇来犯京师将士战死于彰义西直门等处者甚众亦有老幼被其笺害即今暴骨原野实切吾心其令锦衣卫差官率旗校拾之苫以厂房日逐计数闻奏量赏赉之本卫差千百户石真等率领旗校连日于各战场共拾遗骨五千八百有奇  帝曰掩骨埋胔先王仁政之一也况诸将士殒于王事者乎其命僧道建斋醮普度葬于内官享堂之西每岁以祭厉日祭之领于上林苑监其拾骨官人赐银一两旗校半之
　　○丙申清明节遣官祭  长陵  献陵  景陵
　　○赐少保兼兵部尚书于谦居第谦以朝廷多事非臣子安居之日辞不允
　　○丁酉礼部引会试中式举人吴汇等二百人陛见
　　○敕总督军务右都御史王来总兵官保定伯梁珤等曰得尔等奏累调官军分哨五开等处擒杀苗贼抚安降蛮湖广地方今已宁息朕特嘉尔尔等须乘此机会将贵州未靖地方会兵抚捕以除民患毋以一胜自怠有失事机候彼贼平之日通将有功官军人等从实取勘明白通类造册奏缴以凭升赏○尚宝司卿朱礼任满九载升正四品俸调浙江按察司佥事熊炼于湖广按察司炼先提调浙江学校至是革罢故调之擢知县李景华为户部云南司主事监生李灏林赞俱为工部营缮司主事
　　○宣府总兵官抚宁伯朱谦卒谦河南夏邑县人永乐初袭父职凤阳留守左卫指挥佥事洪熙元年隶阳武候薛禄讨北虏有功升指挥使调贵州兴隆卫宣德元年回复从北征以功升万全都司都指挥佥事正统初升都指挥同知仍从征以屡追剿达贼功升都指挥使寻充右参将守备万全受命率所部精骑行边至以克列苏值兀良哈贼分兵列阵持满以待谦整众鼓勇以进遂败之升后军都督佥事十四年以北征功升都督同知进右都督时虏大举入寇谦以昌平伯杨洪皆领兵入援寻升左都督佩镇朔将军印充总兵官镇守宣府景泰元年虏复入寇薄宣府洋河桥南教场谦出御之虏引去以功封抚宁伯至是卒讣闻  帝辍视朝一日遣官祭葬追封奉天翊卫宣力武臣特进荣禄大夫柱国抚宁候谦在边颇久然勇而寡谋为时所少云子永袭爵
　　○户部奏比因天象垂戒奉命会五府六部都察院翰林院计议宽恤条件臣等谨议七事一在京象马牛房草料昔止派河南山东并顺天等八府供给后又添南直隶府州县草束折银赴京买用缘顺天等府被达贼残扰河南山东灾旱相仍宜除象牛羊及御马监驮鞍马西马外其余马乞拣选堪中者量存饲牧每年四月草料住支俱放草场至九月全支草料其瘦小有病可医者派与顺天府人民领养不堪医用者送光禄寺收用一顺天河间等府州县地土多被官豪朦胧奏讨及私自占据或为草场或立庄所动计数十百顷间接小民纳粮地亩多被占夺岁陪粮草宜令该府州县通查丈量除奏拨之数外其占夺者如数退还多余者如例起科徵纳粮草一坝上马房各有寄养正统九年朵颜等卫获到牛只草料俱人民供给宜令俱送顺天府给与所属前年被贼小民耕种一比有无赖官舍军民人等诈称皇亲及内官家人势如狼虎前去河西务至是沽等处阑接客商货物强用车辆搬运入店稍有不从辄便殴詈以致客商失陷财物宜行禁约一武清县桃花口迤南扬青驿迤西迤北原系后府并户工二部采办芦柴马草场分迩年因军民艰难听令采办接济今有等豪势之人据为己有宜仍听军民采用一各处自宣德年间因钞法不通取勘民间买卖铺面及住居房屋作塌房名色纳钞今多烧毁倒塌损坏宜令官司取勘除免钞贯一在京在外鳏寡孤独年七十以上及街衢巷口无目男女叫号乞食者宜令所司收养济院给与衣食诏御马监马不可轻动亦如旧饲牧牛其令该衙门具数以闻余如议
　　○戊戌给永和昭定王府平池县主并仪宾夏瓒岁禄六百石沈府已故郡主仪宾张儒岁禄四百石
　　○命广西南宁府宣化县知县卢彰复任升正六品俸彰任满九载民五百七十余人告保彰勤于抚化乞留复任巡抚侍郎李棠以闻故有是命○修临清清会等闸
　　○免直隶宁山卫所被水屯田六十七顷子粒仍令踏勘附近屯所空闲田地如数拨补耕种
　　○少保兼兵部尚书于谦等言二事一山东河南南北直隶并在京各营骑操孳牧马匹骡驴赦后倒死被盗走失者俱当追陪还官今各处军民艰窘暂乞候秋成后追陪一在京在外见操与守城守关运粮运草等官军多有畏避差操逃散潜住宜量存宽恤出榜晓谕在京限两月在外限三月并许具首免罪若仍恃顽玩法限外不首者依律究治从之
　　○兀者右卫达子脱脱来归赐纻丝袭衣钞布命充头目隶南京锦衣卫
　　○己亥永兴王志＜土仆＞奏体弱多疾乞赐药饵疗治命太医院如数予之
　　○四川马剌等长官司土官阿敬遣冠带把事阿你盐井卫军民指挥使司土官副千户剌苴白等遣镇抚答铁云南姚安军民府土官照磨高人义等来朝贡马赐钞绢等物有差
　　○礼部奏三月初一日殿试天下举人合请执事官诏命太子太保兼吏部尚书王直太子太保兼户部尚书金濂少保兼兵部尚书于谦户部尚书兼翰林院学士陈循刑部尚书俞士悦工部尚书兼大理寺卿石王□仆工部尚书兼翰林院学士高谷都察院左都御史王文杨善通政司通政使李锡大理寺卿萧维祯翰林院学士商辂为读卷官
　　明英宗睿皇帝实录卷之二百一终
　大明英宗睿皇帝实录卷之二百二
　　废帝郕戾王附录第二十
　　景泰二年三月庚子朔  太上皇帝居南宫
