<!-- { "loadSidebar": true } -->
　　○辛未命狭西行都司都指挥佥事赵胜子斌代为西宁卫指挥同知南京金吾左卫指挥使孙清子鉴芮宣子智南京府军右卫指挥佥事戴广子永金吾左卫指挥佥事裴祥子永俱代职济阳卫指挥使蒋升子谦金吾左卫指挥使柳全弟宗南京金吾左卫指挥使李贵侄洪南京府军后卫指挥佥事张璇子敬俱袭职
　　○赐辽府枝江王始安县主并仪宾陈键诰命冠服鞍马等物
　　○镇守福建右少监冯让奏官军征剿上杭等县叛贼直抵巢穴斩获无算余皆抚顺惟李宗政未获事下兵部言宗政首为乱阶今虽远遁恐其复聚散亡为患不已宜令让等严兵搜捕务令得获从之
　　○壬申礼部奏迩者辽王言衡阳王弟镇国将军豪圭选荆州右卫千户李华长女为配欲于本年九月初二成婚然  孝恭章皇后服制未及期年请待期年后择日成婚从之
　　○故左都御史陈镒子伸自陈镒镇狭西有功援例乞官  上命为刑部炤磨
　　○吏部言顺天府尹王福闻母丧其属民穆以让等奏保夺情此非旧典宜令还家守制上命奔丧即来视事福性贪黩善谄事中贵以让等奏保实福诱挟之也
　　○癸酉贵州思南府蛮夷长官司土官安洛等来朝贡方物赐彩币一表里
　　○甲戌敕谕泰宁卫兀南帖木儿刘王曰昔我  太宗皇帝主宰天下念尔前人野处无依特设卫分授以官职俾率部属任意牧放尔前人亦能岁时朝贡无有二心近年也先逼协尔三卫为恶也先败灭尔等改过复来朝贡朝廷弘天地之量恩待如初今孛来又诱尔等同来犯边尔等乃能坚志不从遣使奏报足见敬顺  天道忠事朝廷之心朕甚嘉悦今后宜长久不改此心自然永远享福使回特赐彩币表里用答尔诚至可收领
　　○丙子升狭西按察司佥事张绅为狭西布政司试右参政以巡抚右副都御史王概等奏请也
　　○设顺天府永清县僧会司
　　○戊寅  上敕户部曰朕第二子德王见潾年已长成岁禄一万石暂令在京支米三千石钞一万贯待之国全支
○命故山西都指挥同知王全子玺袭为太原左卫指挥同知
　　○赐迤北可汗并太师孛来毛里孩王洙翠金织冠服琵琶拍板药味等物因其遣使奏求故也
　　○己卯四川乌思藏剌麻锁南坚参等狭西岷州卫番僧加巳等俱来朝贡马及方物赐钞彩币表里纻丝袭衣有差
　　○锦衣奏宁阳侯陈懋纵子侄揽纳懋输罪  上曰汝勋戚大臣何得不戒约子侄本宜连坐但念汝积有劳且老疾姑宥之复尔必罪不宥
　　○辛巳书与迤北可汗曰天下人民皆天之所生凡为君者其地方虽有大有小但能修德行仁爱养百姓则天必命之世世为君永远享福若不能修德行仁残害百姓则天必恶之累降灾祸不能长久朕奉  上天眷命嗣守  祖宗大业体天道好生之心爱餋人民视万国如一家今尔能继承尔父君主一方特遣使臣朝贡朕甚嘉悦自今以后尔宜各安本土毋相侵犯以副朕兼爱天下人民之心使回特书以答惟可汗亮之复谕其太师孛来曰  天道好生恶杀报应甚明自古为君为臣能体天爱人者享福无穷逆天害民者主见祸败朕为此故常兼爱四方人民不忍恃中国军马众大侵害小邦纵有作恶者亦涵容不校常以恩德抚之今太师遣使通好朕甚嘉之但当坚持此心戒约部属不可近边有乖和好如此庶几永远享福其敬承之母忽
　　○壬午升秦府纪善所纪善易谦为本府长史司右长史从秦王公锡奏保也
　　○申时日生晕随生左右珥上生背气一道各色淡良久渐散
　　○甲申升兵部车驾司郎中黄节为太仆寺少卿命与本寺少卿陈端李侃更代往顺圣川提督孳牧马匹
　　○锦衣卫旗校多诈称缉事四出逼取军民官贿赂门达自输钤束不严之罪诏宥之
　　○乙酉户部左侍郎杨鼎九年考满  上命复职
　　○丁亥  皇后千秋节免命妇朝贺
　　○迤北马可古儿吉思王满剌楚王孛罗乃西王右都督兀研帖木儿等头目哈答不花等各遣头目阿老出等二百人来朝贡马赐宴并彩币表里纻丝袭衣有差仍命阿老出等赍敕并彩币表里各归赐马可古儿吉思王等
　　○赐癿加思兰王织金纻丝十八疋红白氆氇十叚并红缨獭皮等物因其遣使诣京奏乞诸物故也
　　明英宗睿皇帝实录卷之三百五十三
明英宗睿皇帝实录卷之三百五十四
　　天顺七年秋七月戊子朔享  太庙
　　○遣中官祭司门之神
　　○福建三司官以贼情事闻其奏本佥名先布按二司然后及都司  上谓都察院官曰三司官员品级俱有定制今失序如此其余行事紊乱可知尔等其即禁约各处三司今后务遵礼法奏本坐次悉炤品级若都布二司官有犯该按察司核之者送巡按御史鞫问违者重罪之
　　○韩府南郑郡主卒郡主韩恭王第五女也母张氏景泰元年受封配仪宾胡纶至是卒讣闻遣中官赐祭命有司营葬
　　○密云县大雨山水骤涨坏密云卫军器文卷房屋悉冲没镇守内官及巡按御史以闻并劾其指挥等官不能防护罪  上宥之
　　○庚寅前军都督府署都督佥事事都指挥佥事刘福卒讣闻  上辍视朝一日遣官赐祭命有司营葬
　　○辛卯  仁孝文皇后忌辰遣官祭  长陵
　　○命太子少傅广宁侯刘安仍掌右军都督府事
　　○壬辰罢湖广道监察御史李麟为民麟素酗酒不检常巡按南直隶擅出赃官罪为巡抚右副都御史刘孜所劾时已遇赦  上特命锦衣卫执问具伏遂罢之
　　○夜火星犯氐宿东南星
　　○癸巳给广灵王仕土□兹岁禄一千石王幼孤岁给食米三百石至是年长袭封始命给全禄
　　○命番僧领占三竹袭净慧禅师赐诰命
　　○甲午命故江西都指挥同知董义子钢袭为赣州卫指挥使湖广都指挥佥事郑泰子恂袭为平溪卫指挥使广西署都指挥佥事胡荣子政袭为桂林中卫指挥使
　　○乙未周府镇国将军子＜土戋＞卒将军内乡王有火□冈第二子也母周氏宣德十年生景泰元年封至是卒讣闻遣官赐祭命有司营葬
　　○丙申释左都督罗秉忠先是曹钦反达官多从之者秉忠亦坐是下狱至是陈情谓钦反时臣衣冠候朝参而所乘马被贼夺去兼无兵器力莫能施今臣之第宅等项俱籍入官久系囹圄艰于衣食乞赐辩理  上曰秉忠父子常效微劳今详其状固无他情法司其释之令于南京左府带俸差操
　　○贵州土官舍人安濂自出米一百石助给边储事闻给冠带赐敕旌异
　　○巡抚辽东副都御史胡本惠奏铁岭等处守备都指挥佥事皇甫英不严设备以致虏寇入境杀掠人畜下巡按御史朱暟治之论当斩  上命宥死降三级于本处立功
　　○丁酉给怀柔伯施荣岁禄一千石米钞中半兼支
　　○山东按察司佥事王麟以老疾乞致仕从之
　　○法司论左监丞陈善狭西都指挥佥事汪清镇守西宁役占军余诸罪当赎绞还职  上曰汪清降二级调肃州卫带俸差操陈善锦衣卫固禁之
　　○夜南方有星大如鸡弹色青白尾迹有光起自斗宿正南行至云中没
　　○戊戌升南京锦衣卫指挥佥事刘敬为指挥同知仍旧管事
　　○宜川庄靖王夫人孙氏卒讣闻遣官赐祭命有司营葬
　　○己亥狭西朝邑县民有诉其故父于永乐初中盐至今未支奏屡上户部以其年远无籍可炤请罪之
　　上曰民捐己财以助国用年远无据不给盐可矣不必罪
　　○庚子修大明门正阳长安左右等门道路萧墙守卫直房
　　○致仕工部尚书王卺卒卺狭西郿县人自太学生授苏州府同知历应天府治中山西右参政山东左布政使所至有惠政及民正统中升行在工部左侍郎寻进尚书居工部八年营建宫殿百工政令卺赞画之功居多正统未请老致仕归家十五年以疾卒遣官谕祭卺笃实廉慎而才亦精敏历宦四朝有誉无过老益捐介不阿是时王振用事卺数被侵侮故未衰即引年而退
　　○壬寅中元节遣官祭  长陵  献陵  景陵
　　○湖广生员李春谭瑄以四十岁以上起送被巡按监察御史考试黜充吏诣阙跪奏御史考试时患病不能行文故见黜乞再试礼部奏其违事例渎  圣听请下法司究治  上命翰林院覆试皆大理不通遂谪戍于大同威远卫
　　○都督佥事李杲奏所统京军一千名赴代州操守乞加赏赐  上曰赏不可滥杲去代州不久即回无功而赏宁非滥乎不允
　　○癸卯命锦衣卫执福建佥事包瑛至京鞫罪以行事校尉廉其受财枉法也
　　○宁阳侯陈懋卒懋字舜卿凤阳寿州人父亨积功为都督同知  太宗文皇帝起兵靖难懋以舍人从征以功授指挥佥事累升至右都督永乐元年封奉天翊卫宣力武臣特进荣禄大夫柱国宁阳伯六年镇守宁夏七年征塔塔山好来口获失保赤都加封宁阳侯八年从  驾征迤北仍守宁夏二十一年从  驾北巡充前锋洪熙改元进太保  上即位命佩平羌将军印充总兵官镇守甘肃明年以罪革爵闲居五年复侯爵十三年命充总兵官征福建反贼邓茂七捷还加太保掌中军都督府事景泰中兼太子太师天顺初革之至是卒年八十四讣闻辍视朝一日遣礼官谕祭命有司营葬追封浚国公谥武靖懋伟观修髯语音洪亮胸襟磊落同时靖难功臣至是无有存者惟懋久享禄位然穷奢极侈声伎满前虽老不少减云子润嗣
　　○甲辰大理寺卿王宇卒宇字仲宏河南祥符县人正统四年进士授南京户部主事九载秩满升抚州府知府下车首塞郡治小门而封钥之或人题古语于其上曰关节一毫无地入公廉两字有天知有黠吏通医官盗库白金数千两宇廉知逮系于狱悉追偿官金溪知县刘绶贪酷虐民耆老群诉即日申法司黜之商给引钱不自取积于库以备公用金溪岁歉榖贵有无赖子紏众抢掠富室钱榖宇闻单骑径趋擒其首释其群从巡抚都御史上宇治行特赐诰命旌异之  上复位之初廷臣推选升山东右布政使明年召升副都御史巡抚宣府大同庚辰丁内艰明年夺情起复迁大理寺卿乞终制弗许在任精研狱状平反甚众至是以疾卒遣官谕祭命有司治丧葬宇颇嗜学喜为文有清白之操然事矫激好尚虗名云
　　○乙巳  太宗文皇帝忌辰遣官祭  长陵
　　○命故府军前卫指挥使刘希哲弟希本燕山左卫指挥同知福顺子荣南京羽林前卫指挥佥事沈政子源袭职
　　○丙午西番大渡河关寨故镇抚阿撇子朵儿只奔朵颜卫都指挥孛齐等俱来朝贡马赐宴并彩币表里等物有差
　　○戊申四川乌思藏剌麻番僧朵只言千等泰宁等卫都督革千帖木儿弟兀研帖木儿等俱来朝贡马及方物赐钞彩币表里纻丝袭衣等物有差
　　○山西都指挥同知刘政坐役占边军诸罪以目疾赎徒闲住
　　○己酉升吏部郎中万祺为太常寺卿祺素以星命交结曹吉祥等因见知于  上欲擢用久矣至是特命中贵传旨升之
　　○升广东新会县县丞陶鲁为本县知县初县境时被广西猺寇侵掠鲁屡领民兵剿捕有方民赖以安至是任满巡抚右佥都御史叶盛奏保升补县正以旌其能故有是命
　　○降山西左布政使张茂为河南府知府先是巡按山西御史韩祺以所狎昵门子张咨属茂补承差至是祺事发连茂故命降之
　　○万全都司都指挥佥事郑祥等守备独石达贼入境杀掠人畜下巡按御史论当杖毕充军  上命宥之降二级于本卫带俸差操
