<!-- { "loadSidebar": true } -->
　　○刑部右侍郎周瑄奏顺天府所属苏州文安等州县屡年水涝人民匮食  皇上悯念元元命臣抚济臣已设法赈贷给与牛具种子将致力东作工部仍修例派以擡柴夫臣恐耕播失时今夏麰麦不收民困益甚饿莩流徙必生他变乞敕该部暂为停止事下工部言柴以供应内府日不可缺瑄言难准从之
　　○戊申广西太平府餋利州土官同知等官甘贵等遣人贡马赐钞如例
　　○命大宁都司都指挥同知王昇佥事张雄王振仍旧理事昇雄振先以罪罢闲至是遇恩例故得复任
　　○罢浙江参政王竑右都御史李实俱为民子孙永不叙用降户科都给事中成章刑科都给事中王镇浙江参政曹凯四川按察使黄溥广西副使甘泽山西副使刘琚山东佥事赵缙湖广佥事璩安山西佥事王豪俱为卫经历时忠国公石亨太平侯张軏等言竑在景泰间尝率众当阙击死王振党锦衣卫指挥马顺及内臣二人实尝使虏还作出使录多妄谬夸大之言及憾章等九人尝攻其过以为酷暴具名以闻故有是命
　　○降山西行都司署都指挥佥事孙英为镇虏卫指挥使命都指挥佥事袁胜协同都督杜忠守备偏头关都指挥使孙旺理本都司事
　　○总兵官安远侯柳溥等奏柳庆等府宾州上林武缘等处蛮贼猖獗攻陷城池荼毒乡村张立旗号伪称刬平王都督左右参将等官臣会合各处官军土兵分布八哨与贼对敌四十余日贼势据险愈甚臣等复设策出奇令军士攀藤缘崖鼓勇前进各用铳炮火器四方夹攻克破贼塞斩贼首伪刬平王黄公好等五百二十四人生擒贼蓝万随等三十三人夺回被虏男妇一百一十二人其贼首首级已发各府州县要路枭示生擒者监候夺回人口给发宁家  上命兵部论功赏之
　　○己酉敕南京户部尚书张凤兼提督粮储屯种
　　○金吾右卫带俸都指挥佥事孟洪坐罪命其弟刚代为本卫指挥同知
　　○命故辽东自在州带俸指挥佥事卜颜卜花子刘江官朱奴子女龙哈傅羊古子教化俱袭职指挥佥事脱火奴子卜乞答代职
　　○忠勇伯蒋也儿孛忽奏乞改名善从之
　　○后军都督佥事马政奏迤北阿哈剌忽知院孛来等差来使臣皮儿马黑麻等并数内使臣恰恰等男妇一十四人愿留京自效从之
　　○庚戌唐王琼炟与新野王芝城相讦奏  上曰唐王新野王是亲叔侄宜各尽恩义如何全不相顾屡来奏扰朕念亲亲之故俱不究问新野王既无供给令巡按御史三司官同拨护卫堪用旗军三百与之原体勘官即捋仪宾张凤拨置之情奏来处治兵部其移文长史司启王知之
　　○升吏部验封司主事万祺为本司员外郎钦天监五官司历沈立为五官挈壶正俱以忠国公石亨荐也
　　○以迤北出使功升故指挥同知赵火吉子火真为都指挥佥事府军前卫正千户马亮为指挥同知
　　○给南京金吾右等卫官军马一千匹
　　○户部奏光禄寺会计厨料比之往年数多百姓艰难宜减什之二以苏民困俟秋成有缺用别为措置从之
　　○辰刻日生晕左右珥交晕移时生抱气至已生左右戟气白虹贯日诸气色赤黄鲜明白虹色苍白良久俱散未刻诸气复生
　　○夜食
　　○辛亥晋王钟铉奏欲赴京朝贺复书止其行自后诸王奏来朝者皆复书止之
　　○命故金吾左卫带俸都指挥佥事胡雄侄通袭为指挥使仍于本卫带俸
　　○命右都督李文佩征西前将军印充总兵官镇守大同都指挥张雕充左参将分守东路李显充右参将分守西路召太监裴当都督同知郭震都督佥事颜彪还京
　　○靖远伯王骥奏正统十三年奉命领兵往征孟餋贼子思机发臣男王祥屡有奇功被奸臣于谦嫉恨止升流官指挥佥事锦衣卫带俸今于天顺元年正月十七日臣又同男祥随发总兵官石亨夺东上南门人众将臣并男挤倒在地得都督刘昱救起望怜臣孤忠将男祥与世袭臣父子不胜感激从之
　　○镇守延绥等处右都督王祯等奏榆林庄神木等处达贼入境都指挥李懋等轻进与对敌阵亡臣等率领官军往策应达贼闻知道去  上曰王祯等不用心设策备贼以致失机杀伤官军数多既不输情认罪却又掩败称功归罪阵亡头目今且不问趣令杀贼赎罪其阵亡并被伤官军从实查勘职名以闻不许仍前隐蔽违者不宥
　　○日生左右珥交晕白虹左右戟气色皆黄赤贯日弥天自卯至酉
　　○壬子命靖远伯王骥兼兵部尚书掌部事调兵部左侍郎俞纲于南京兵部
　　○调狭西布政司参议张云翰于山东布政司山东按察司佥事陈兰于浙江按察司升狭西布政司右参政孙毓为本司右布政使山西按察司佥事黄文政为广西按察司副使
　　○给万全都司各卫所官军马一千六百余匹
　　○癸丑郕王薨  上命礼部议葬祭礼礼部议如亲王例辍视朝二日至发引复辍朝一日  上从之命谥曰戾
　　○升都督佥事石彪为都督同知充游击将军领兵巡哨大同沿边地方
　　○升山东按察司副使王裕为四川按察司按察使裕在正统间任副使贪酷害民发充大同威远卫后以总兵官石亨保举冠带立功随亨办事至是遇赦复原职亨又荐之故得是命
　　○命户部郎中徐敬杨益往宣府大同提督粮兼理屯种时取回都御史李秉等口外粮储无人提督户部以闻故有司命
　　○召宁远伯任礼还京
　　○甲寅朵颜卫指挥朵罗干遣达子忽剌歹等乌思藏白当等寺禅师剌麻班竹领占等来朝贡马驼方物赐宴并钞币等物如例
　　○命兵部凡来降达子回回俱留在京安插
　　○调工部尚书王永寿于南京工部永寿先在湖广巡抚以南京工部尚书王来致仕故有是命
　　○命都指挥佥事王喜理锦衣卫事
　　○命都指挥同知姚贵提督怀来保安等四城
　　○先是大同左等卫军官子应袭者多因冒报军功得升镇守副都御史年富革其俸不给至是都督佥事石彪因召至京面陈其事  上命户部以半俸给之
　　○山东按察司副使姜永以疾乞致仕从之
　　○升顺天府府丞王福为本府府尹
　　○升脱脱孛罗为都督同知改名和勇梁贵为锦衣卫带俸都指挥佥事世袭指挥使
　　○礼部奏考试等官薛瑄等言考得试卷三场合格词理通畅者三百三十人其余文理平顺堪中副榜者甚众  上命正榜取三百人
　　○锦衣卫已故指挥同知马顺子升奏臣父被给事中王竑棰死降臣为百户带俸差操乞怜臣父死于无辜令臣袭父原职  上曰马顺原是卫镇抚其令升世袭副千户本卫带俸差操
　　○丙辰升锦衣卫带俸都指挥使喜信为后军都督府都督佥事忠义后卫带俸都指挥同知叶春为左军都督府带俸都督佥事以其同吴良出使瓦剌回也
　　○升大同左卫指挥使廖杰指挥同知蔡芳俱为都指挥佥事管领人马操练以都督同知石彪奏保杰等历练老成弓马颇熟宜令督操也
　　○升福建道监察御史杨贡为直隶苏州府知府
　　○给丰城侯李勇食禄岁仍一千五百石
　　○命户部郎中杨礼和提督永平山海等处粮储兼管屯种以巡抚右副都御史李宾召还故也
　　○蠲直隶河间保定二府去岁被水灾税粮二万六千六百余石马草四十六万八百余束
　　○户部奏旧例漕运有总兵参将二员兼理后因无参将添差佥都御史一员今复召回宜仍设参将督运  上曰官何必备永乐间惟总兵一员督运亦不误事其只令徐恭管理但迟误则罪之
　　○以狭西西安府城内空地一顷七十亩给宜川王为廿□＜锍-釒＞圃
　　○总兵官忠国公石亨奏南京守备太监陈公召回乞赐所遗房屋收贮岁支禄米从之
　　○内官保受奏海户逃亡者几三百户乞行民间佥补  上曰方今百姓艰难不宜生事宜俟年丰补之
　　○丁巳命故酉阳宣抚司宣抚冉兴邦孙庭甫袭职
　　○锦衣卫已故指挥同知岳谦次子宏奏臣父自瓦剌地面公干还至彰义门外被官军混杀臣兄袭职亦故将侄锁住优给缘臣父殒身报国乞量升职事  上命锁住升都指挥佥事世袭指挥使
　　○夜有流星大如杯色青白有光出天纪东北行至辇道
　　○戊午琉球国中山王尚泰久以受封遣使贡方物谢恩
　　○升永清右卫指挥佥事刘瑄为指挥使
　　○复除顺天府府丞王弼仍旧任以丁忧服阕也
　　○敕刑部侍郎周瑄曰今命尔往顺天河间二府被灾州县赈济饥民凡事俱听便宜处之务待春夏之交菜麦接熟民得充饥不致艰食尔可具闻候报回京朕之念民如饥在已尔必深体此意用心赈恤务施实惠勿事虚文如违责有所归朕不尔宥
　　○命龙泉关都指挥佥事吴瓛守备倒马关兼提督龙泉等处关隘
　　○特赐忠国公石亨禄米在京支五百石通前食禄三千石
　　○给迤北公干都督佥事马政等人马粮料
　　○以晋州草场地给达官他那帖木儿等牧马从都督同知曹钦奏请也
　　○谪锦衣卫带俸都指挥佥事卢旺广西南丹卫充军旺阿附石亨冒升官爵至是监察御史劾下狱当斩  上宥其死命谪之
　　○谪四夷馆序班王杰戌宣府杰王伟弟也
　　○总兵官南和伯方瑛总督湖广军务兵部尚书石璞等奏臣等移兵天柱抚捕苖贼闻天堂等寨苖贼肆掠遂分道并进贼溃败奔遁我军乘胜追杀克破天堂小坪墨溪二百二十七寨纵火焚烈房屋禾仓一万一千余间生擒伪称开城侯都督尚书等贼一百二人斩获伪称金虎侯等贼首一千四百九十八级俘获贼属子女并夺回原虏军民男妇一千三百有奇牛马孳畜无筭  上谓兵部臣曰今虽奏捷然苗贼叛服不常其仍令太监阮让同方瑛镇守湖广贵州二处都督陈友充左副总兵都指挥李震安顺充左右参将仍各分守湖广边境内官郑忠都指挥李贵充右副总兵张任充右参将分守贵州边境陈瑄梁达张贵覃包魏荣白玉石璞等俱令回京原领南北官军数内除阮让方瑛处各留一百人郑忠处留六十人其余悉令回原卫其各处调到官军土兵令阮让方瑛石璞量留分守城池搜剿余贼其余亦各令回原卫其有功官军及土官土兵令石璞从公勘实造册奏来不许徇私滥报如违皆重罪不宥
　　○己未分遣大臣及近侍官祭岳镇海渎历代帝王及秦愍王等陵寝并先师孔子以复位改元故也
　　○进封广宁伯刘安为广宁侯赐之敕曰惟昔尔父江事我  皇曾祖考太宗文皇帝克奋忠勇为时虎臣寔启广宁之封尔安事朕克继厥志以崇厥勋昨当天步之艰朕方在疚尔守大同乃能捐躯赴难徇义忘生入不测之虏效救主之忠古云疾风知劲草板荡识诚臣者尔其庶几矣兹朕复正大位眷念尔忠是宜登之列侯加之厚禄以明褒典特封尔为广宁侯食禄千五百石子孙世袭锡之诰券以为尔荣尔尚益秉忠诚慎终如始毋怠毋肆保厥禄位永享太平
　　○升后军都督佥事马政为都督同知命左都督皮□马黑麻仍旧职升都指挥使恰恰为都督佥事俱于后军都督府带俸
　　○女直忽失塔来降命送锦衣卫拨房屋居住月给米二石
　　○监察御史伍善早朝失仪下锦衣卫狱坐杖赎毕调山东武城县知县
　　○庚申命都督同知马政指挥哈铭偕皮儿马黑麻等使迤北赍敕并彩叚表里等物赐孛来阿哈剌忽知院等
　　○升户部郎中薛远为本部右侍郎国子监学正林聪为都察院左佥都御史翰林院编修赵昂为通政司右参议清理武职贴黄
