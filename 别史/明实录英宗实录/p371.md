<!-- { "loadSidebar": true } -->
　　○提督宣府军务右佥都御史李秉奏隆庆州续复业人户乏食请量给粮诏发官粮验口赈之大口三斗小口一斗五升秉又奏怀来保安二城俱系屯聚军马之处见积草少欲将万全都司所属卫所并各处调来官军及空闲军余候接送使臣毕日尽数起拨给与行粮令左参将杨信等提督将爬搂杂草三十万束运赴二城草场收积备用事下户部覆奏从之
　　○协赞军务山西右参政叶盛奏口外官军柳春等二百余人先因武清侯石亨右都督杨俊等奏留在京跟随今远调河南官军来轮班操备而口外官军乃留腹里诚为未当乞尽发回原卫操备命原从石亨者不动从杨俊者留与十人余悉令回原卫
　　○留守左卫小旗徐靖奏欲将迤北差来使臣留在京师若令回去使其自负行李及欲选将调兵剿杀贼寇事下兵部议靖所奏词意激切慨然以兵戎之寄自任其胸中必有抱负若不录用其志何由而伸命与冠带月给米二石送都督孙安处计议战守方略
　　○己卯四川天全六番招讨使司署招讨事高崧遣舍人高昇云南寻甸军民府土官舍人安英辽东安乐州达官答失答等来朝贡马赐彩叚表里等物有差
　　○免直隶凤阳扬州二府所属州县去年被灾粮十一万四千余石草一十四万余包
　　○庚辰升瓦剌使臣都督同知察占哈只阿力俱为右都督都督佥事兀马儿阿老丁俱为都督同知都督佥事锁鲁丹赛伏剌兀马儿铁古迭儿木撒法儿虎剌哈赤俱为都指挥同知指挥使舍黑阿黑麻不剌金哈三可可完者土干舍黑马黑麻阿黑麻俱为都指挥佥事指挥同知沙班为指挥使正千户哈儿失失剌力虎秃不丁俱为指挥佥事
　　○命故石城卫指挥佥事失弄哥子矮答失玄城卫指挥佥事兀令哈子锁力俱袭职
　　○协赞军务山西右参政叶盛奏独石一带地方乃都督杨俊先年捐弃不守之地本官将平日羽翼狡狯奸诈之徒带同在京时来本处地方捏造流言动摇人心沮坏边务今闻命俊同都督佥事刘深充游击将军前来守备缘俊败军之将亦何面目以见口外之山川与夫旧日之庄田坟墓乞止令深来为便事下兵部言盛既不欲俊去到彼亦无协和成事之理宜令俊防护使臣出境毕回还止令深去宣府巡哨从之
　　○巡按直隶监察御史张蓥被命覆右佥都御史李秉所按内官弓胜诸不法以为皆都指挥周贤等所构诏俱宥不问戒其毋竞私忿以速罪谴
　　○巡守良乡涿州等处都指挥佥事王淳奏良乡涿州外则接连边关内则拱护京师宜于五军营次拨内量摘步队一千五百马队五百协同守备从之
　　○山西按察司佥事蔡汝忠坐过挞刁顽军官赎杖还职
　　○辛巳巡抚山西右佥都御史萧启以边储不足请命军民纳钞赎罪者暂如旧例纳米死流徒发大同府大有仓笞杖太原府并汾州所属发代州边储仓平阳府并泽潞辽沁四州所属发太原府大盈仓死米五十石流四十石徒三年三十五石余徒四等递减五石杖一百一十石余四等递减一石笞五十五石四十四石三十三石二十二石五斗一十二石从之
　　○河南左布政使徐义以老疾乞致仕从之
　　○壬午敕弗提等卫都督常安奴并大小头目人等正统十四年尔等诱引北虏犯我辽东边境掠去人口景泰元年尔等又来开原等处犯边将山东一带直抵辽阳等处男妇掳去论尔等罪本难容恕但朝廷弘天地之量置而不问已降敕赦免尔等罪令即将人口送还而尔等仍复迁延顾望不尽数送来其意如何敕至尔等宜痛改前非速将原掠人口尽送辽东总兵官处交收伴送来京不许仍前延滞占恡自速罪戾如违必调大军剿杀俾无遗类其时虽悔无及矣尔等其省之
　　○调掌直隶池州府事江西左参政景毅于云南布政司
　　○命山西按察司按察使林文秩佥事陈烈山东按察司副使彭勖致仕俱以考察年老有疾也
　　○敕右佥都御史蒋林往贵州镇守地方提督军务抚巡夷民
　　○镇守宣府等处左副总兵都督同知杨能奏泰宁卫都督革干帖木儿遣指挥哈剌孙等以马来贡臣同提督军务右佥都御史李秉议以虏情谲诈己行各边严备及将使臣暂留于此依例款待  帝曰虏使不必来京第给彩叚送至宣府会同能等给赏其马就彼给军骑操
　　○是日河复决沙湾新塞口之南○癸未复为事官董兴仍为右都督命总督广东军务都御史王翱斟酌就留在彼杀贼或令回京具奏处置
　　○赏广东大洲头征剿贼寇有功将士一万四十五人都指挥人钞八百贯彩叚二表里指挥人钞六百贯彩叚一表里千户人钞六百贯绢三疋百户等官人钞五百贯绢二疋旗军人等人钞三百贯绢布各一疋其有不愿升者视本等赏倍之
　　○总兵官武清侯石亨言十营官军数多而三千营教场宽大宜令十营官军在彼操练其三千营官军数少令去五军教场内量分地方与五军营官军各令操练神机营官军照旧于本营操练从之
　　○锦衣卫小旗聂忠言三事一  太祖高皇帝  太宗文皇帝俱用红盔黑甲正统年间改造明盔明甲十四年  太上皇帝亲征胡寇回至土木起营之时忽南坡有明盔明甲人马来迎疑是勇士哨马不为设备遂至败军陷  驾乞改明盔明甲仍为红盔黑甲一洪武永乐间外夷遣使朝贡不过三五十人今虏使来朝动二三千不惟疲于供亿抑恐包藏祸心乞敕大臣计议将见来虏使编戍烟瘴之地禁绝往来一  太上皇帝车驾今虽送还然国耻未雪臣愿将家属悉击都察院狱选领精兵一万五千各取藉没家产结状操习一月照洪武永乐间例升赏往征剿也先其一胜二胜者得保家产其四胜五胜者左右二臂剌赤心报国四字如是不胜臣甘磔尸九门疏入  帝曰盔甲皆可应敌不必更造虏使朝贡当以礼待俟彼敢有异谋临期处置未晚其言将家属击狱及领军胜虏又复剌字是以刑罚加于无罪淹禁及于平人非惟不禁人情抑且有乖国典难允
　　○甲申礼部上  皇太子冠礼仪注先是本部奏景泰四年二月二十共遇  皇太子殿下千秋令节在朝文武群臣及天下诸司上笺称贺臣等敬惟  殿下未冠宜命钦天监择新春之吉具仪行冠至日受贺命具仪注以闻至是上之
　　○乙酉巡按直隶监察御史张蓥覆山西右参政林厚所奏左副都御史年富诸不法俱无状坐厚妄奏徒请悉徵所假官银九千六百余两黜为民从之
　　○丙戌敕瓦剌太师淮王也先曰近得太师两遣使臣察占等远来朝贡正旦足见太师忠勤之心已命厚加宴赏使臣赐太师诸人物并所贡马匹貂鼠皮价及所求物一一付使臣领回其使臣买卖悉听两平交易与车辆送出境外太师所言求差使臣朕以为遣使臣去则恐交构是非致令彼此怀疑是以不遣实欲保全和好故也今者太师遣人来多两次共三千余人边关守将不肯放入朕念太师忠诚姑令俱放今后太师只可少着人来且与总数文书为凭庶免边关阻当如此虽千万年和好可不坏也太师并各人共差正副使臣二十二人已升都督都指挥指挥千户等官各照品级赏金厢犀带九条钑花金带九条素金带三条花银带一条其三千余人所贡马及貂鼠皮通赏各色织金彩素纻丝二万六千四百三十二疋本色并各色阔绢九万一百二十七疋衣服三千八十八袭靴袜毡帽等件全并谕太师知之
　　○命金吾后卫指挥使侯显子昇燕山右卫指挥使曹昇子英武骧左卫指挥佥事张兴子文俱代职
　　○山西道监察御史郑时言三事一曰敦节俭以厚财用去年各处旱涝荐臻人民饥馑畿内三冬少雪二麦鲜收苟不敦尚节俭何以裕财用哉乃者  皇上特免正旦宴享伏望扩充此心于凡不急之务无名之费悉令停止仍量发内府金帛及  乘舆服御玉食有可节者暂赐该部以资边备俟岁稔复旧如是则臣下咸化于节俭而财用自裕矣二曰严赏罚以肃军威京师统兵等官往往私役卖纵军卒俾输月钱以肥身家昨者特敕点示其不在者动以万计  皇上未加斧钺之诛顾又锡以珍羞筵宴赉以白金瓶瓯者正所谓赏之以愧其心也及复命点视不在之数再倍于前而犹不忍加戮第令住俸寻复与之其优待之意至矣今各官悔过自新者固多稔恶不悛者尤众苟不严饬禁令何以警戒冥顽乞敕总督总兵等官及御史给事中各十员或一月或一季同诣教场点视军数不足即究卖纵私役之人问发操备立功如此则各官知惧而兵备修矣等官及御史给事中各十员或一月或一季同诣教场点视军数不足即究卖纵私役之人问发操备立功如此则各官知惧而兵备修矣三曰节劳役以厚民生曩者虏寇犯边国家多事招募义勇民壮赴京操练此诚一时之权宜也厥后边警少息义勇民壮虽有更番归休之命缘程限太速至家未久而行期已迫以致过限误罹宪网此等军旅素非所长但可协助官军而已乞今后悉于止月终遣回尽九月到京使之为国御冬俟边陲宁谧之日悉纵遣宁家如此则民力不困而人心悦矣＜锍-釒＞入命礼部会官议行
　　○丁亥升刑部广东司郎中娄良为广西布政司右参政狭西按察司佥事阎肃为狭西布政司左参议
　　○巡抚淮安等处右佥都御史王竑言山东海南东昌开封抵江北徐淮等处去年正月大雪异常树介数次夏秋雨水人民庐舍漂荡麦稻渰没老穉颠连流徙迩者新春风雨连月寒冱倍冬不识天意果何在哉臣尝观易泰卦彖曰内阳外阴君子道长小人道消否卦彖曰内阴外阳小人道长君子道消盖阳为君子阴为小人今方春阳长其候类秋冬是阴盛阳微殆食禄者君子少而小人多故也然小人之行岂懦而无用钝而不敏讷而无言愚戆而冒犯天怒者乎必其欺诈若诚敬便佞若忠鲠大贪若廉大奸若愚即书所谓静言庸违孔子所谓色厉而内荏者是也伏望  皇上念  祖宗社稷之重  上天咎徵之戒责有位之臣痛自修省改图进君子而退小人俾忠良者任政奸邪者屏处又必省刑罚而止聚歛节财用而抑贡献罢无益盖造之工严无功爵赏之滥散财以牧民心爱民以植邦本庶几人事修而天变可回然欲知君子小人邪正又本于  圣德之明睿伏望  皇上日亲讲臣俾陈二帝三王与  祖宗列圣克明此心之要以清出治之原则  圣德益明而君子小人举莫逃乎天鉴矣臣滥处台宪致兹地方灾异罪无所逃伏乞将臣罢归田里别选硕德老成者庶彰国论之公以消天变之见诏曰连阴雨雪过多皆朕不德政务有乖所致朕深警惧内外文武大臣亦当修省改过勉辅朕躬以回  天意以弭灾异但有可以安邦利民之方许诸人直言无隐该衙门还移文被灾官司令善加抚恤赈济军民
　　明英宗睿皇帝实录卷之二百二十五
　明英宗睿皇帝实录卷之二百二十六
　　废帝郕戾王附录第四十四
　　景泰四年二月戊子朔  太上皇帝居南宫
　　○以山东河南北直隶水灾命刑部尚书薛希琏都察院右都御史王暹分祭东岳泰山及境内应祀河渎诸神
　　○敕保定侯梁珤得湖广巡抚等官奏近日五开清浪等处地方俱有苖贼生发烧毁屯营杀害官军攻围城池此必往者尔等拨灭未尽之贼因见班师复啸聚劫掠敕至尔珤仍充总兵官王来仍总督军务星驰往彼会同内官梁达都督陈友都御史李实并督湖广三司等官速调官军人等相机剿捕仍令镇守贵州左都督方瑛等策应务在克期尽绝不许彼此推调致令延蔓如违罪有所归
