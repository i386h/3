<!-- { "loadSidebar": true } -->
　　○丙申敕大同总兵官定襄伯郭登副总兵右都督孙镗前得尔登奏镗及其子宏越礼僣分大肆欺凌已降敕责镗并令御史究宏罪今都御史年富又奏登因与镗不和称病辞医坚卧不出且言登谋略虽优而局量狭隘镗骁勇可取而言词悖违深中尔病智者若能有容则勇者必为之用此理之必然敕至尔等务各释去宿憾协心僇力共济边务遇警尔登居中运谋尔镗提兵接战各效其劳毋仍挟私逞忿有失将臣之体有误边方之计如违听年富劾奏处治恩不尔再
　　○命岁给靖江王府平安乡君并仪宾唐普禄米二百石
　　○太子太保兼刑部尚书俞士悦以敕建隆福寺启普度斋请收所枭贼首及枷号罪人以为宜溥天恩于存亡刑科给事中尹旻言人臣宅心以正进言亦正宅心以邪进言亦邪进以正则君益圣而治道隆进以邪则君日骄而治道替人主不可不辨之于早以审其蔽惑士悦心术回邪踪迹诡秘逢迎阿谀以为容悦如欲收所枭贼首自宜体  皇上好生恶杀之心援古昔孟春掩骼埋胔之说何得妄言建寺设斋执左道以乱政如欲收枷示罪人自宜举皇上恤刑之典援古昔仲春省囹圄去桎梏之说何得谬言适当普度挟异端以要君其不能引君当道辅君以德如此若不早察则其奸邪日甚谀佞由此成风异端由此横流正道由此晦蚀迩者徐州诸处灾异迭见言者皆以小人在位正此之类诚宜寘士悦于法使邪人不容于清朝而将来者有警其侍郎周瑄刘清阿顺苟从罪亦惟均诏士悦等职典刑狱心存矜恤所言乃其当然旻何得坐以阿謟其置不问于是士悦自陈乞致仕诏曰方今正委用老成之际卿勿以言事者为嫌所辞不允
　　○致仕大理寺左少卿沈粲卒粲松江华亭人永乐间与兄度俱以能书供奉内廷凡朝廷大制作勒金石载简册多其所书累官翰林侍读右春坊右庶子大理寺少卿正统十四年致仕至是卒遣官谕祭
　　○先是襄王瞻墡欲营寿藏于封内五朵山奏乞听其预栽松柏令军余看守待四方宁谧之时修造户部请移文勘实至是湖广都布按三司官覆奏此山与军民田土俱无相干诏从王所请
　　○命故带俸金吾左卫都指挥佥事王荣弟成富峪卫都指挥佥事刘寿弟铸俱袭为指挥使武成后卫带俸都指挥佥事史斌子雄代为指挥使
　　○南京礼部奏本部奉进表笺原设龙亭仪仗皆岁久损敝乞敕南京工部积料修理从之
　　○戊戌赐宁河王庶长子名钟镰第二子名钟镫
　　○户部奏请移文湖广布政司令辰州府将安插达官结盻等俸粮悉如原职应得数目支给其舍人达民等月给米二石餋赡仍于附近空闲田地内斟酌职分大小量拨多寡分给耕种务使各遂生业以图补报从之
　　○己亥给大同官军马一千五百匹　　○守备柴沟等堡都指挥使王林守备万全左卫都指挥同知李延为右佥都御史李秉按其不尽心追补八境敚马之虏俱赎杖还职
　　○庚子升江西道监察御史许仕达为福建布政司左参政降浙江布政司右参议程克正为江西德兴县知县福建按察司副使曹祥为直隶旌德县知县佥事孙振望为浙江临海县知县克正等俱以巡抚右都御史等官洪英等考察其不称职也
　　○少保兼太子太傅户部尚书文渊阁大学士陈循等以灾沴屡见陈＜锍-釒＞避位  帝曰内阁乃辅导之职非老成人难以付托卿等历练有年尤当尽心匡辅治道不允所辞
　　○太子太保兼兵部尚书仪铭自陈衰老乞致仕不允
　　○命都察院右副都御史马昂往两广总督军务昂先参赞甘肃军务驰＜锍-釒＞称病欲还朝诏特令致仕至是大臣复有荐之者故召至而有是命赐之敕曰王政必济以兵而后远人可靖军令必出于一而后大功可成近年以来广东广西各处地方贼寇生发往往命将出兵剿杀盖不得已为此止盗安边之计柰何总兵者多不得其人或谋虑不逮或号令不严或拥兵坐视纵贼殃民或受命夹攻互相推调失机误事视为泛常科歛钱财全无忌惮故寇盗暂止而复作军马徒敝而无功此等将官已加降黜今特授尔总督关防往广东广西总督军务所在总兵等官并听节制所有一应军务升赏悉从尔等便宜而行务在齐心协力设策运谋湔除宿毙振起军威除盗安民肃清岭海凡遇地方有警即相机抚捕若果官军调用不敷广西则拘各该土官宣明朝廷优待授以爵位之意量加奖劳令起狼家军士相兼官军调用广东则将士兵并各卫所舍人余丁尽数选拣协助官军守战其广西狼家兵湏许以有功之日重加升赏必不吝惜如军职官自都指挥而下敢有退怯怀奸误事听尔等以军法从事或径奏闻区处尔为朝廷大臣尤湏持廉秉公勤劳率下庶人有所视效如违责有所归
　　○书复靖江王佐敬曰得奏以府中承奉等官久缺欲将署职内使贾良等实授管事悉准所言今除贾良为承奉正张贵承奉副王忠典宝正吉庆典宝副张福典膳正陈羲典膳副马俊典服正王柏典服副专此以报
　　○十三道监察御史左鼎等言往者天文告变河南山东大水迩者徐州等处又水岂  陛下遇灾知惧之诚有未至欤爵赏刑威之间有未当欤抑群臣窃位苟禄者众忧国忘家者少故无以回天意而弭灾患耶伏望  陛下隆德学彰政化总揽权纲痛革奸毙黜远贪佞擢任贤才不作无益之事以靡财不兴不急之役以劳民躬行俭约广推恩信凡敬天勤民之政务求实效不为虗文将见人事尽而天理得民心悦而天意顺咎徵可弭休祥可致而治效成焉臣等谨将救毙恤民事宜开具以闻曰求实才以任民牧近日考察郡县之官其已退者固多不肖而新补者大率相类乞令该部既察其行能复策以时务二者俱优然后授之或令内外官员各举所知而严举主连坐之法苟郡县官皆得其人民其有不安乎曰停银课以杜民患正统年间闽浙俱采办银课豪猾贪利互相杀夺遂使邓茂七叶宗留之徒乘势作乱致劳大军征剿芟除而银课之令遂止不行近者皆仍前举行臣等谓闽浙疮痍之民甫能安业诚恐求利未得而害己随之乞暂免采办庶无意外之忧曰务践言以信斯民往者各处召募民壮所司奉旨事定宁家今边警既息而民壮仍前拘操在外者不时调拨以供杂役在京者或有脱逃则发充军岂全信之道哉乞令民壮各回本处遂其生业农隙操习略示惩劝傥遇有警临时取调庶官廪可省而信亦不失曰减工匠以省虗费近年朝廷不急之务多已停罢而两京轮班人匠多为内外官吏把总作头之属隐占私役受财卖放朝廷未得其用而口粮则照旧支给乞敕该部除存留供役外其余悉令放回庶民之生理不妨而官之妄费可省曰禁游惰以敦本业今天下僧数十万计此辈类非良善或因躲避粮差或系脱逃军囚奸盗诈伪无所不为岂非世之大蠹者乎向有禁令寺院止许曾给度牒僧住持违者发边卫充军里老四邻不首者罪同而俗吏视为文具数年间未尝见问发一人乞再通行天下凡无度牒者即令还俗有度牒者止于本寺居住如有仍前私自披剃潜住庵寺者在京令五城兵马鞫问发遣纵容者究问庶妖妄不兴而蠹耗可除曰专委任以谨边防臣等切惟善驭将者必使将帅之令行于偏裨如近者定襄伯郭登奏称副总兵孙镗凌慢朝廷既知其失乃务含容臣等以为当辨其曲直审其是非若曲在郭登则明其诬下罔上之辜苟曲在孙镗则正其居下陵上之罪不宜使之仍前共事于二人中取回一人置之别处如是则驭将之方守边之宜举无失矣曰选大臣以清治本夫大臣者百辟之所视效今日大臣之中端方正直忠厚清谨者其人固有而奸回罔上贪刻残民庸碌尸位妨贤病国者其人尤多乞察其甚者明加黜罢以示劝惩然后别选贤能以新政理庶天意可回灾患可弭而天下之治可图矣  帝命所司详议以闻
　　○月食
　　○壬寅命巡抚南直户部右侍郎李敏督令苏州府官员劝谕殷实之家能出米麦八百石之上助官赈济者冠带旌异
　　○湘阴王贵煟奏臣男豪壧年长虽己聘室尚未毕婚府中禄米费用不敷乞将今年禄折色钞一万五千贯暂改支本色米一千石应用俟男完娶仍旧折钞诏允其请
　　○癸卯命南京户部改拨纳南京仓粮三十万石于徐州仓以备赈济从户部郎中黄琛奏请也
　　○巡按山东监察御史顾＜日隺＞奏山东河南北直隶民被水灾缺粮赈济乞敕罪人纳米赎罪在山东者运纳济宁仓在河南者运纳被灾府仓其南京并南北直隶运纳徐州仓事下户部请如＜目隺＞言仍定则例杂犯死罪纳米六十石三流并徒三年纳米四十石余徒递减五石杖每一十一石笞每一十五斗从之
　　○月犯建星
　　○甲辰吏科都给事中林聪等言比者天文失度四方水旱监察御史左鼎等上言欲  陛下甄别大臣以回天意于是在廷大臣联＜锍-釒＞辞职俱蒙陛下谕留然其间素惬士论者  陛下留之以共治天事固宜而包羞忍耻者亦得一概徼幸恩旨是鼎等之言本欲以去小人而反使小人愈遂其志矣易曰开国承家小人勿用书曰任贤勿贰去邪勿疑伏望  陛下念  祖宗之付托鉴圣经之明戒乞敕鼎等将所言大臣备陈其所为之失以凭黜退别选贤能以资佐理庶可以上回天意下服人心帝曰大臣俱朝廷简拔委以庶政冀其共成治道今既累言其中有妨害政事包羞忍耻者尔等同十三道便从公举其一二太甚众所共知者具以闻不许一概浮词擿拾细故以快私情于是六科十三道并言奉命举一二大臣妨政害治之甚者臣等访得太子太保兼吏部尚书何文渊赋性憸邪存心凶险昔为郡守尝欺世以盗名今任天官敢专权而蠹政凡遇选官之时欺侮尚书王直年老私比主事宾继学任意作毙如监生李瑄以姻家除南京刑部主事河南副使许资以馈送女子升布政使广东参议左瑺平昔贪污众所共知以乡亲升参政又其第四子乔寿己充原籍儒学生员托以侍餋为词奏送顺天府学读书以图今秋侥幸入试又如温州金华二府接连处州俱是被贼伤残地方因喜石瑁而升为布政使因怒王玘则参其失机其他怀奸之事尚多难以枚举太子太保兼通政司通政使李锡立心回邪贪淫无厌先受高唐州知州唐泰赃私事觉己蒙恩宥今仍不改前非令本司写本监生办事官当该吏典铺兵供应酒食似此无耻贪饕之事卒难枚举太子太保兼刑部尚书俞士悦专以酷暴虐下以邪媚事上如正统十四年虏寇犯边先将妻子搬回以惑众心尚宝司丞杨寿犯罪自有正律却乃怀挟私讎妄引经句参称情重欲加严刑似此惨刻实伤和气工部侍郎张敏庸庸保禄才不称位众所共知伏望  皇上将文渊等四人处以至公严加黜罚庶天意可回灾沴可弭  帝曰何文渊俞士悦是朝廷大臣尔等所言俱是疑似之事非有大过且令其脩省仍旧视事张敏未有过失置不问李锡念他在朝年久令冠带致仕
　　○巡抚四川左佥都御史李匡初以太子少师左侍郎翰林学士江渊言其巡抚无益召回京至是兵部右侍郎李贤被命覆匡贪污状言其受尚平围主贽马二匹三法司坐匡以犯赃当为民且谓匡数陈冤意欲幸免狱  帝命黜为民
　　○直隶隆庆州奏本州先被达贼惊散今来复业贫民缺牛耕种乞敕户部计议量借官银俾买牛用候秋成纳米还官事下户部议请移文右佥都御史李秉勘实量于宣府万亿库支银与买从之
