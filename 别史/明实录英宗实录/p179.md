<!-- { "loadSidebar": true } -->
　　○浙江台州松门海门等处因去岁八月风雨连日山水海潮泛溢坏城池岸圩官亭民舍乐器祭器军器甚多至是命有司随宜脩理之
　　○锦衣卫指挥佥事刘勉监察御史郑观奏奉敕巡视蓟州等处关隘其密云地方山势平坦烟墩离远宜增设墩台六十三座益军守哨从之
　　○武康伯徐祯卒遣官赐祭命有司营葬事○丁酉监察御史魏贞以＜宀十见＞罪入枷镣下锦衣卫狱
　　○戊戌命狭西延安府安定县县丞柴林复任升从七品俸林九载秩满县民诉于镇守右都御史陈镒言林廉正爱民乞留还任巡按御史等官覆实以闻故有是命
　　○命故通州卫带俸都指挥佥事王铭子瑛袭为本卫指挥使孝陵卫指挥使梅永善子旺锦衣卫指挥同知夏永子忠府军前卫指挥同知董顺子璇府军右卫指挥同知王让子信燕山右卫指挥同知鲁宣子瑛金吾后卫指挥同知韩亮子贵永清右卫指挥同知袁荣子贵济州卫指挥同知王疃台孙能金吾左卫指挥佥事刘贵子兴金吾前卫指挥佥事童瑛子鉴献陵卫指挥佥事张原子英南京旗手卫指挥使郭钫子＜王贞＞金吾左卫指挥同知徐兴子隆锦衣卫指挥佥事宗真孙涌俱袭职通州卫指挥同知蒋铭子瑛羽林前卫指挥佥事寇显侄俊燕山左卫指挥佥事白成子端俱代职
　　○宥云南总兵官都督沐昂按察使赖巽罪谪指挥陶昇戍广西初巽案昇纳赃纵贼昇遂奏昂尝纵家奴与麓贼通都督方政战死昂拥兵不救又受降贼赂妄请升赏因捕盗马龙州诸处大肆杀掠巽明知昂罪不敢劾至是巡按者验之昂罪虚实相半昇罪不诬  上曰昂总兵乃容夷贼与家人通选风宪何得阿附不奏论法皆难宥今姑记其罪昇受赃纵贼罪觉反诬告人其宥死充军
　　○京民有受财教唆捏写词状诬告平人者刑部奏虽称教唆不系越诉  上命充军后有犯者悉准此例
　　○赐祭辽东阵亡都指挥佥事叶兴指挥同知李宣指挥佥事张能百户韩宁黄智杨善并旗军等四十余人以其奋勇敌忾殒于锋镝也
　　○己亥翰林院学士钱习礼复上＜锍-釒＞乞致仕  上念文学旧臣不允其请
　　○庚子狭西右参政年富奏狭西都司支待使臣公用子粒俱被都指挥等官侵欺入己支用百无一二乞命巡按御史查究奏下户部言御史巡历事繁宜令狭西按察司正官一员公与盘量果有侵欺即便追究从之
　　○辛丑升刑部署员外郎事主事谭溥萧维祯主事赵象俱为本部郎中主事罗崇本祝暹蒋箴曾翚吴高李棠马嗣宗为本部员外郎
　　○赐镇守辽东太监亦失哈岁支米四十石以其能奖率官军远涉境外斩杀贼徒取获人口以归也
　　○革江西赣州府上馆驿从知事方华言也
　　○壬寅升山东济南府历城县县丞熊观为本县知县观九载秩满去任耆民六十人言观持身廉谨政尚宽平吏民悦服今知县缺员乞以观代之事下吏部言例不当从上曰有司贤否观民心向背历城民于令之去不加意而于丞拳拳保留如此贤否可以验矣其从之
　　○癸卯遣中官祭中霤之神
　　○擢进士杨愈为户部主事
　　○麓川来降头目陶孟恭项等遣人贡象马金银器皿给赐有差
　　○申辰四川播州宣慰司宣慰使杨纲云南缅甸宣慰司宣慰男卜剌浪马哈省以速剌贵州宣慰司宣慰使安陇富各遣人贡马及方物赐彩币等物有差
　　○升泰宁卫指挥使把秃不花为都指挥佥事从都指挥隔干帖木儿奏请也
　　○乙巳擢进士邓贵为刑部湖广司主事江渊贵州司主事萧俨云南司主事欧阳正周铎浙江司主事洪绳顾孟乔河南司主事吴节山西司主事
　　○丙午泰宁福余朵颜三卫头目晃合儿等辞归命赍彩币等物赐都督同知安出都督佥事拙赤都指挥同知朵罗干且敕谕之曰尔三卫部属屡犯辽东延安边境劫掠人畜甚众边将屡请发兵剿捕朕恐大军一出伤及无辜但敕尔头目擒贼首及所掠人畜角□羊来尔等累饰虚词不见擒送一人今年春总兵官巡历边境捕获近边贼徒并原掠去人口至京俱审系尔三卫部属仍敕尔等挨拿未获贼徒尔等不即同心协力设法擒角□羊复饰词延缓则尔等平日党恶纵贼之情昭然可见朕怜尔等愚昧姑置不问敕至即会所部头目将节次犯边贼徒及掠去人畜悉角□羊来京赎尔前愆仍加升赏如是似前党蔽朝廷必发大兵夷尔境土捣尔巢穴锋镝之下善恶难分此时虽悔亦无及矣尔等其深悔前过殄灭凶徒保全良善同亨太平之福于悠久
　　○遣敕谕木邦军民宣慰使司宣慰使罕盖法曰麓川叛寇思任发侵害邻境发兵征之尔能协力剿捕及思任发逃命缅甸其宣慰使屡请官军接取尔复率大陶孟刀板放等诣总兵官处听调供给粮饷为官军向道虽贼首未就擒戮尔忠诚之名彰彰不可掩朕甚嘉之今特遣人赍敕褒羙赐尔彩币表里用酬尔劳尔宜体朕眷待之意益励忠勤奖谕头目人等善抚部属保障边境如残贼有可乘之机尔宜设法擒之以除祸首俾功昭于时名垂于后庶副朕之荣命亦有光于尔前人尔其钦承之并敕谕大陶孟刀板放刀垠送思外法等各赐以彩币表里
　　○丁未皇后千秋节免命妇朝贺
　　明英宗睿皇帝实录卷之一百十七终
大明英宗睿皇帝实录卷之一百十八
　　正统九年秋七月戊申朔享  太庙
　　○遣中官祭司门之神
　　○湖广施州卫木册长官司遣舍人谭朝美等贵州贵州宣慰使司遣把事何澄等贡马赐钞彩叚有差
　　○顺天府昌平顺义二县各奏徭役繁重欲以柴夫与霸州等十三州县均分庶劳逸不偏从之
　　○设狭西永昌卫儒学置官降印从指挥同知高瑛奏请也
　　○己酉命都督佥事陈荣于中军都督府刘得新于左军都督府耿义于右军都督府方瑛于后军都督府视事　○升羽林前卫带俸都指挥同知杜忠为都指挥使
　　○驸马都尉石璟下锦衣卫狱以尝奏本府阍者吕宝为盗且毁骂之为太监王振所恶也
　　○给事中刘益奉香帛往祷雨于西海河渎还奏二庙隘陋请起蒲州民夫免其秋粮或并免本州采柴炭夫令修葺之  上曰天既不雨民方艰食岂可复有兴作姑罢之
　　○浙江处州贼数百人盗银矿于福建福安之刘洋坑参议竺渊都指挥佥事刘海等率众往捕渊被杀海被伤巡按御史牛宣等奏海及按察司佥事董应轸等巡督不严宜治其罪从之遂命都布按三司各委能干堂上官调军捕贼不获不宥
　　○庚戌升礼部精膳司员外郎王士华为郎中先是郎中员缺司之胥吏合辞举士华为代尚书胡溁以闻命吏部勘实故有是命
　　○四川越嶲卫指挥同知蔡琯有口□衔于同卫指挥陶茂聚众围其家杀之事露琯伏诛
　　○辛亥  仁孝文皇后忌辰遣官祭  长陵
　　○敕刑部右侍郎杨宁曰今命尔往云南代侍郎侯琎参赞军务并提督云南都司各卫所操练军马及预备粮储屯田等事凡军机事务尔须与总兵镇守官商确处置事干三司者亦须会议务在同心合谋从长而行勿偏执己见有妨事机尔须廉勤公正以身率人毋惑于小人之言毋慑于权要之势毋安于怠肆而废弛兵备毋狃于近利而贻患生灵必使一方军民得所夷人畏服以副委任尔其钦哉
　　○赐云南干崖宣抚司并经历司各印一颗
　　○改贵州镇远府施东蛮夷长官司为施秉县设知县典史各一员以土官久缺从巡按监察御史及布政司按察司会议奏请也
　　○壬子伊王颙炔奏母妃刘氏有疾乞命医赐药从之
　　○免山西隰州被灾粮七千四百九十余石草一万四千九百八十余束
　　○癸丑四川播州宣慰使杨纲遣侄铭等贡马赐钞彩叚绢布有差
　　○免河南开封卫辉南阳河南怀庆彰德等府所属去年被灾粮三十万三千二百五十余石草三十九万四千五百余束
　　○申明种桑枣法劝富民出榖贷民种子从漕运右参将汤节奏请也
　　○乙卯赐代府镇国将军仕土□黾诰命冠服等物
　　○楚府通山王孟爚薨王楚昭王庶第六子母李氏永乐二年册封至是薨享年五十有七讣闻  上辍视朝一日遣官赐祭谥曰靖恭命有司治丧葬
　　○刑科右给事中侯臣封王狭西还＜锍-釒＞陈沿途见闻一宁夏硝池迤南十里一铺铺十一军积十铺隶以百户一人甚便自硝池迤北有三十里四十里甚至五十里始一铺者其道路陡险渺无人烟递运及商旅辈卒遇雨雪无所于寓宜增创铺舍如迤南例其军充以狭西并山西诸处宥死之囚一递运囚夫多贫不能自具牛车且无田宅往往逃窜宜亦以宥死囚充递运军但主以百户不必设大使官仍许各军得耕荒田以食车牛则给以在官之赢余者一宁夏故城围十八里今仅九里城中人稠宜仍其故址筑之  上命所司议行
　　○丙辰命故山西行都司署都指挥佥事吕昇子英袭为指挥佥事
　　○云南道监察御史计澄等奏开科取士务得实才令南北直隶凡遇开科多有诈冒乡贯报作生员或素无学问倩人代笔其弊非止一端乞敕该部会议今后开科令御史亲诣各处严加考选必得学问优长素无过犯者令其入试其在京如遇称系军生并各衙门吏典承差人等不由学校不经考验其间奸盗贪墨无所不有此等之徒一体不许入试庶革奔竞之风下礼部议如澄言  上曰求贤之路不宜沮塞生员儒士军生还著提督学校御史考察入试其吏典承差人等礼部严切考察果通经无过犯俱容入试仍移文原籍勘实如有虚诈论罪不宥
　　○丁巳命工部侍郎李蕡董修京仓
　　○广西总兵官安远侯柳溥奏广西地方溪洞险恶猺獞杂居府县城池或有或无官军数少哨守不敷近年秋粮折银输京边民粜米易银不无艰窘官军月粮不得全支倘有缓急转输尤难况今有司不能抚恤夷民以致从贼为非乞敕该部重有司之选任宽边民之徭役免徵折粮银两量增附近卫所官军庶获振扬威武保障边陲  上曰溥言良是今后广西牧民官吏部铨选务得其人若有政迹者不次擢用边民徭役宜从＜宀十见＞恤折粮银两户部议奏闻官军且不增俟征进时调用其抚安蛮夷经久方略还令溥同三司集议以闻毋推奸避事贻患边以速后愆
　　○戊午升浙江台州府通判掌黄岩县事周旭鉴为本府知府先是巡按监察御史等官孙毓等奏民千六百余人言旭鉴严明勤慎能锄强植弱民安盗息虽邻邑亦咸爱慕乞升知府吏部言于例难从  上曰知府会举政欲得人今旭鉴虽邻邑亦爱慕之其升为知府毋以例拘
　　○赐都督吴克勤刍牧地一十四顷三十亩　○湖广九溪卫奏本卫粮少指挥月给米九斗经历知事七斗卫镇抚以下并优给官八斗难于供给奏下户部请令如他卫例增给本色米于长沙衡州永州有粮之处关支从之
　　○都察院右都御史王文言湖广按察司副使曾鼎奏尝审辩按察使孔文英所鞫囚多所平反因与文英有隙乞调别任蒙下巡按御史逮二人鞫实今御史罗鹄言鼎隐其私嫌止以公辩罪囚为言例当赎罪复职然以风宪挟私构诬难照常例文英有失入罪虽尝经革亦不宜宥  上命鼎纳米完日降一阶调别任文英姑宥之俾各奉公图报毋蹈前非
