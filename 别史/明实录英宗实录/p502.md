<!-- { "loadSidebar": true } -->
　　○壬子朝鲜国王李瑈遣陪臣尹子云泰宁卫都督佥事脱脱孛罗等遣使臣都指挥哈失帖木儿并哈密使臣阿力克乌思藏剌麻卓结言千等来朝贡马驼及方物赐宴并金织纻丝袭衣彩叚表里绢布等物有差
　　○夜月犯垒壁阵西第五星
　　○癸丑镇守广东左监丞阮随奏广州诸卫乏兵器已令都司支物料成造神铳等器给军剿贼  上怒以其奏示工部言随专擅都司阿附俱有罪请遣锦衣卫官执治之  上命宥罪降敕责之命以所造神锐等器贮库俟警急方许给用
　　○四川行都司都事张永龄奏都指挥使官恒杖死军人强奸军女惧罪露托事如京私以印授其都指挥佥事王相相匿印于家又因事杖死所部站丁奏上时恒已坐他事下巡按御史鞫问  上命并执相同鞫之
　　○甲寅给庆戊王府辅国将军钟＜历-止金＞钟铛钟鋞钟鈅钟鑨岁禄各八百石米钞兼支阜城县主并仪宾蒋皋岁禄四百石折色二百石
　　○命南京工部署员外郎事主事童信实授员外郎
　　○乙卯命故靖远伯王骥子瑺袭封靖远伯
　　○旌表节妇十一人王氏直隶抚宁县民乔润妻高氏抚宁县民金禧妻施氏定州卫左千户所舍人何毅妻贾氏顺德守御千户所小旗刘庆妻孙氏狭西咸宁县民赵聚妻陈氏四川南克县民王齿□其妻金氏直隶华亭县民阮文谅妻朱氏休宁县民吴清妻何氏新安卫中千户所舍人任福妻陈氏顺天府大兴县民匠朱亮妻陈氏泰和县民杨复环妻广东按察佥事涣之母俱年少丧夫守节无玷旌其门曰贞节
　　○南京刑部奏南京中军都督佥事赵伦与所部指挥交奏私役操卒占种官地等不法事宜执问从之
　　○朝鲜国王李瑈奏本国斡朵里童兮沙哈无应歌等世居会宁镇比与阿比车道谋犯边挈其亲党遁往建州卫依都督李满住切恐与之缔谋构衅兵祸不息  上命辽东镇守等官遣人往建州谕满住
　　○丁巳致书郑王瞻埈曰先因世子祁锳违越礼法弃妃立妾泾阳王祁铣信谗拨置世子将承奉止王受杖逼身死而乃妄奏掩饰遣官取至京师戒谕续又体知叔卧病日久祁锳既不躬侍汤药又减去衣食虽遇时节亦不侯问乃与祁铣等时常作乐酣饮凡此所为皆不仁不孝无礼无义之事于君臣父子夫妇大伦俱有乖失所系非小朕念其年幼不知礼法特留居诸王馆令翰林院修撰陈鉴刘吉教之读书习礼俟其改过自新今特致书并录其所为情词达知仍具书报宗室诸王知之
　　○以顺天府东安县地一顷五十亩赐锦衣卫带俸指挥佥事客苦从其奏请也
　　○楚府仪宾方规诬奏承奉范敬等谋杀门官陈鉴及交结湖广都指挥汪泽等诸不法法司勘之无验当规赎徒敬等赎杖俱还职  上曰规凶顽甚岂可以常律处之其令戴头巾随住敬等如拟
　　○围子毛把总都指挥李旺受操卒月钱坐赎徒还职
　　○广东都指挥佥事沙铎先任潮州卫指挥同知假以奏事赴京投随石亨迤西公干冒升今职至是革之复其旧职
　　○戊午夜月生五色云晕
　　○己未兵部奏先差锦衣卫带俸都指挥佥事马云等赍敕书金牌往撒马儿罕等处行至哈密为癿加思兰攻劫回在肃州奏称有堕思马黑麻王等处所差使臣二百余人各赍方物欲同来朝贡乞命礼部照例遣官迎迓  上从之且命召云等回京
　　○庚申  诚孝昭皇后忌辰遣官祭  献陵
　　○辛酉命故浙江都指挥佥事韩敬子达袭为台州卫指挥同知羽林前卫指挥使王英弟雄永清右卫指挥同知侍斌子瑄旗手卫指挥同知史义子瑄燕山左卫指挥佥事张岩侄瑛俱袭职
　　○壬戌巡按江西监察御史奏瑞州南昌南康等府四月以来江水泛溢二麦渰死颗粒无收星子县山崖崩裂民居漂流死者四十余口  上命户部勘之
　　○甲子  上阅射于西苑命内阁学士李贤彭时吕原尚书王翱马昂随观时五军三千神机三营自总兵而下坐营把总管操官亦千数百人悉召入西苑与御马监勇士头目俱驰马试箭阅其优劣而品第之阅毕进李贤等曰为国莫重于武备练武莫先于骑射为将领者必皆骑射精熟而后可以训练士卒否则众无所取法矣今所阅精熟者多而不及者少姑存之以励将来若再试不进则黜罚加焉贤等顿首曰  陛下留意及此国家幸甚因赐贤等并总兵官会昌侯孙继宗广宁侯刘安怀宁侯孙镗等宴人赐钞一千贯骑射官一等者赐钞五百贯二等三百贯三等二百贯
　　○设山西蔚州洪州旧堡并新城马房仓从巡抚右副都御史王宇请也
　　○丙寅湖广施州卫忠峒安抚司等衙门舍人峒长田墨得送及广西田州府并恩城州遣头目黄瑛等来朝贡马赐钞币有差
　　○丁卯敕广灵王长子仕土□兹曰尔奏闻朝廷欲迁尔腹里备陈父丧未久祖母老疾又母坟在大同乞赐仍居旧府等因比者朕念大同城中狭隘郡王数多故令各州造府以备迁徙俟完方可处分若安土重迁者亦必临期奏达为宜前日隰川王奏欲与宣宁王去蒲州怀仁王奏欲去绛州昌化王又奏免迁徙各徇私情先事纷扰已尝敕戒尔岂不知况今苫造未完朝廷亦未尝强逼尔迁乃轻信传闻复具奏纷扰今后行事务在详审安静不宜事此轻率烦琐致乖礼体以取祸愆
　　○戊辰  驾幸南海子
　　○庚午夜晓刻荧惑犯太微垣上将星
　　○辛未右都督王祯初镇延安因公杖人至死乃逼镇抚杨绪入之狱绪不从祯因诬绪有不道语事觉法司比祯妖言律斩  上命宥死革职闲住
　　○福建龙溪县民郭艮洪颙龙岩县民翁实俱纳米麦四百石助官赈恤赐敕旌劳复其家
　　○壬申夜晓刻木水金星聚于氐宿
　　明英宗睿皇帝实录卷之三百二十
大明英宗睿皇帝实录卷之三百二十一
　　天顺四年十一月癸酉朔钦天监进天顺五年大统历  上御奉天殿受之给赐亲王及文武百官颁行天下
　　○升南京吏部左侍郎石瑁为礼部尚书调礼部尚书萧晅于南京礼部复除户部右侍郎薛远于工部晅以不善奏对远以母丧夺情故也
　　○命故永清左卫带俸署都指挥佥事刘钦子瑄袭为本卫指挥同知
　　○甲戌  皇太子千秋节文武百官行庆贺礼
　　○延绥总兵官彰武伯杨信等奏达贼三百余骑入花马池剽掠率众追之获马二十七匹而还
　　○召延绥总兵官彰武伯杨信还京命左参将都督同知张钦暂领其众时达贼数寇大同兵部劾奏总兵官高阳伯李文玩寇失机请治其罪因荐信谙练边务威望素著宜令代文故特召之
　　○丁丑命广义伯吴宗理中军都督府事
　　○调南京礼部右侍郎章纶于南京吏部
　　○敕镇守独石马营等处右监丞阮禄等曰得奏朵颜卫来报事情达子欲从独石入境其许之自今凡报事情者审实即容入境
　　○戊寅命故保定伯孟俊子昂袭封保定伯
　　○升户科都给事中路璧为云南布政司左参政
　　○通事都督同知马显等言朝鲜国使臣七十余人毛怜女直来朝者三百人杂处于会同馆二处旧有讎隙恐致争竞请分馆处之礼部议迁女直其头目尚佟哈不从朝鲜使臣请迁乃命迁于乌蛮驿
　　○夜月晕色赤围圆浓厚良久乃散
　　○己卯擢进士顾以山林棨王谏罗义为南京监察御史俱以理刑半年考称故也
　　○命来降鞑靼朵罗秃为头目送南京锦衣卫安插给房屋器物
　　○翰林院修撰陈鉴刘吉奏臣等奉旨教郑世子及泾阳王读书每拜揖世子及王皆还答虽世子及王感荷  圣恩责躬修省自执谦敬然朝廷宗室臣下致敬自有常礼且赐晓谕免其还答  上以世子及王知所敬惧心善之命鉴等日行一拜礼世子及王受之然自后鉴等每拜世子及王輙离席逊避云
　　○南京都察院右佥都御史张楷卒楷字式之浙江慈溪县人由进士任监察御史劾免尚书赵羾官累升狭西按察司佥事副使佥都御史监军征闽浙叛寇坐罪罢职天顺初复其官俾致仕楷入谢值北虏寇边命给军饷增战骑募勇士于狭西事竣改任南京因朝贺卒于京邸楷为人垣夷滨老力学犹不倦性喜吟诗日不绝口其征闽浙亦坐是玩寇故遭罢斥李杜诗唐音悉赓和之然居官纵弛不检所至无廉能声其复见用又因赂近幸而得士论薄之
　　○夜南方有星大如鸡弹色青白有光起自弧矢西南行至近浊
　　○庚辰狭西西宁番僧剌麻罗口□纳＜口室＞哩等贡舍利青盐赐彩币等物
　　○直隶镇江府丹徒县奏今年六月至八月雨泽不足田禾槁死命户部覆视之
　　○癸未  万寿圣节遣官祭  长陵  献陵  景陵  上诣  奉先殿  圣烈慈寿皇太后宫行礼毕出御奉天殿文武殿臣及四夷朝使行庆贺礼
　　○乙酉南京监察御史陈琳丁忧居家因被盗诬执平人自鞫之所诬家奏其状知州程亨为之辩明琳又诬亨罪遂徵琳下狱坐赎徒调四川岳池县知县
　　○丙戌升监察御史高明为大理寺左寺丞清理军职贴黄
　　○丁亥命金吾右卫带俸都指挥佥事周昇子涌代为本卫指挥使
　　○给靖远伯王瑺岁禄一千二百石保定伯孟昂岁禄八百石俱米钞中半兼支
　　○赏宁夏东路右参将署都指挥佥事王安协同守备署都指挥佥事蒋泰各彩币二表里先是达贼三百余骑入寇无所得而去安等率兵追之斩首四级获马十五匹而还故皆赏之
　　○命南京工部造教坊司乐器衣袍
　　○戊子湖广都司奏楚府诸王将军屡出城往洪山寺及灵泉山礼部言其未尝奏报辄擅出入宜治其长史教授等官罪  上命姑宥之但赐敕训责诸王将军
　　○乙丑升福建按察司副使吴中为河南按察使
　　○狭西总兵官保定侯梁珤受为事侍郎孙弘等嘱逼令讼者息词事觉  上命之自陈珤陈罪语多掩饰刑部请正之以法  上曰珤既服罪其宥之
　　○夜有流星大如鸡弹色青白有光出钩陈北行至北斗杓一小星随之
　　○庚寅命佥都御史韩雍巡抚大同宣府
　　○命故万全都司署都指挥使周全侄洪袭为宣府前卫指挥使狭西行都司都指挥佥事吴钊子山袭为甘州右卫指挥使
　　○敕镇守辽东左少监覃玑等曰得奏建州卫女直指挥谨捌等来报朝鲜杀虏事情已抚待遣还具悉但事有轻重今后凡奏报事情者须令人伴送来京审实以为区处不得就彼遣还
　　○金星昼见于巳位
　　○乙未夜月行太微垣中犯三公下星
　　○丙申复除户科右给事中何升于工科以丁母忧服阕也
　　○升户部狭西司主事黄英为本司郎中
　　○正一嗣教大真人张元吉以朝廷尝敕其祖母护持之至是言臣祖母年老治家乏人乞敕臣母护持仍诲导臣妾朱氏助理家政庶使臣得专志精修勉扬祖教礼部言元吉既长不须更赖母护持其妻吴受封玄君见在无缘别敕朱氏情理乖私难以施行事遂寝
　　○丁酉  上复阅骑射于西苑命三营总兵官会昌侯孙继宗内阁学士李贤等随观先是已阅将领至是所阅者皆随操武臣及勇士官之备侍卫者也阅毕仍赐钞有差一等三百贯二等二百贯三等一百贯
　　○戊戌守把山海关署都指挥谷登擅阻钦差官出关又不驰奏执下镇抚司狱论赎杖还职
　　○己亥命故云南都司都指挥同知黄敬子宏袭为曲靖卫指挥使
