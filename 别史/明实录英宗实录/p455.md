<!-- { "loadSidebar": true } -->
　　○守备偏头关都督同知杜忠奏即今迤北虏人多以饥窘来归恐有奸诈宜送南方沿海卫所安插事下兵部议谓自春至今来归者已五百余人况俱留在京支给月粮赐与房屋供亿甚费除皮儿马黑麻等特旨授官留京外其余及以后来归者宜送山东登州莱州等卫所照例安插给与无粮田地有愿效力者与军一体操练从之
　　○庚辰庆王秩煃以册封礼毕欲率宫眷诣阙谢恩  上以道远复书止之
　　○大同总兵官都督李文奏六月五日官军于威远卫地方遇达贼二千余骑与交战生擒达贼五人斩首十六级获马□  十余匹
　　○辛巳赐辽府镇国将军豪土□黄并夫人汪氏诰命冠服
　　○调南京太常寺少卿王谦于太常寺谦以考满至京谄求忠国公石亨荐入文渊阁知制诰  上不允亨固请之遂留太常寺供事
　　○命千户王瑛复原职署都督佥事独石立功张义复原职都督佥事
　　○命徵彭德清子英等在辽东充军者回钦天监肄业从掌监事礼部侍郎汤序言也
○修倒马关城垣
○壬午复以故广平候袁容庶子瑄袭封广平候富阳候李茂芳子舆袭封富阳伯安顺候薛贵侄忠袭封安顺伯成山候王通子琮袭封成山伯保定候孟瑛子俊袭封保定伯容等先以罪削爵子孙不得袭已久至是忠国公石亨等为之言于  上故于诏条复之
　　○命故济阳卫指挥使刘俊侄英济州卫指挥使宋贵子昇羽林左卫指挥使萧盛子震府军后卫指挥同知谢能子隆燕山右卫指挥佥事卢荣子璇羽林前卫指挥佥事王宣弟宗南京孝陵卫指挥使梅谦子霖旗手卫指挥使梁广子祐羽林左卫指挥佥事宇安子环金吾左卫指挥佥事刘成子通张宝子＜王巳＞俱袭职金吾前卫指挥佥事施祥子英通州左卫指挥佥事苏润弟源南京羽林前卫指挥佥事刘喜子瑛俱代职
　　○赐内官邓永德胜门外田八顷故都督同知钱贵妻陈氏河间献县田四十八顷三十亩各从其奏请也
　　○中都留守司指挥同知尹澄与留守穆盛有隙诬奏盛乃回回遗种以交结奸臣于谦得授是职使之晨夕侍  高庙实亵渎不洁宜徵还别用事下法司勘诬坐澄赎徒调辽东铁岭卫差操
　　○癸未敕谕南京文武大小衙门曰朕惟在昔  太祖高皇帝创业垂统定鼎南京  列圣相承笃念根本莫不重管钥之寄委心膂之臣肆朕复位恪体前猷特命太监周礼马琳保安及魏国公徐承宗等专守备纲维攸系倚注非轻凡有合行事宜俱已载之旧敕咨尔文武衙门大小臣庶要当上下同志内外一心清慎律身恭俭惟德毋贪墨以隳名检毋荒怠以弛职业毋作聪明以紊典章毋怙势威以凌群下苟违训戒即速罪愆有犯不悛必罚不赦其政事所当商议官司所当约束者悉听周礼徐承宗等商议约束如或执偏见以误事机徇私情而妨公道则责有所归尔等其懋之敬之务在群僚得人百度修举军民得所畿甸靖安以益巩固根本之地钦哉故谕
　　○凤阳神宫监太监雷春奏  皇陵并白塔坟正殿两庑金门碑亭及斋宫灵星门神厨库房等处俱被风雨损坏  上命南京工部委官与中都留守等官勘视修理
　　○奉御韦良奏臣奉命管领看坟六户看守  仁庙恭靖贤妃坟茔今增添恭懿惠妃真静敬妃二坟坟户数少请于附近昌平宛平二县佥拨四户看守为便从之
　　○四川董卜韩胡宣慰使司遣番僧沙加阿些儿等广东河源县猺头菓志山等俱来朝贡方物赐钞彩币表里袭衣有差
　　○命阵亡都督同知王贵孙公孙升都指挥使左都督梁成孙沙班升都指挥同知左都督吴克勤子琮升都指挥佥事俱世袭指挥使驸马都尉井源弟濙升世袭指挥佥事俱锦衣卫带俸
　　○都察院致仕右副都御史朱鉴诣京上表称贺觊求复用吏部以闻  上曰鉴既以老疾致仕何乃不遵礼法妄自来京免问罪速令还乡
　　○调翰林院检讨耿裕为直隶凤阳府泗州判官裕右都御史九畴子以兵部尚书陈汝言言其父既外任其子不当在京故有是命
　　○黜徐有贞为民有贞既左迁广东右参政赴任会有以飞章诽谤者  上疑有贞所为差官追至德州执还命锦衣卫及三法司杂治之初有贞封武功伯例给诰券有贞自为制文其词曰朕惟褒有功显有德国家之令典天下之大经也若夫定策以安  宗社代言而赞皇猷自古为难于斯乃得眷惟文武之全才宜典钧枢之重任咨尔兵部尚书兼翰林院学士徐有贞才堪华国道足经邦资弘毅而秉忠纯贯天人而通今古早擢贤科首登制举简自  先朝贻于朕用史馆秉春秋之笔经筵陈仁义之言作镇北州已展勤王之伟略治水东郡复成缵禹之神功由是叙长宪台总司风纪迺者奸臣谋变  社稷几危赖尔忠诚以定大策遂能拥载朕躬光复  天位迺自中丞之职进兼司马之权展采论思升华宥密谋猷具善启沃良多夫既属以心腹而任之股肱是宜酬其勋劳而胙之茅土爰锡西周之世封用承东海之宗祏兹特封尔为奉天翊卫推诚宣力守正文臣特进光禄大夫柱国武功伯食禄一千一百石子孙世袭指挥使仍命尔兼华盖殿大学士掌文渊阁事于戏中外宣力朕惟用尔以功左右纳忠尔惟辅朕以德居黄阁而兼典戎机信乃禁中之颇牧直紫宸而弥纶国体允维王室之甫申尚匹休于前人用貤荣于来裔永崇世禄光我命封词成杂他制诰进之朦胧给授至是  上于文华殿出示三法司命会多官拟议以闻明日刑部等衙门左侍郎刘广衡等论有贞本憸邪小人鄙陋庸夫叨蒙  圣恩历任显要不能感恩报德乃敢玩法欺公诈为制文窃弄国柄自谓其文可比迹于仲尼妄论厥绩能希纵于神禹扬其才猷则曰资弘毅而秉忠纯夸其学识则曰贯天人而通今古武略无能乃自处禁中之颇牧谋猷不著又自任王室之甫申甚者敢以定策拥戴为已功谟谋启沃为身任妄自尊大居之不疑不臣不忠莫此为至宜如律斩之市曹为人臣欺罔之戒＜锍-釒＞奏  上曰有贞罪固不容诛但犯在赦前其宥死押发云南金齿为民
　　○甲申命故太监王振家属在辽东铁岭卫充军者放回京卫充军
　　○都督佥事季铎奏宣德五年臣令异姓亲属于肃州上米中淮盐三千引至今未关乞敕运司关给为便从之旧制商旅中盐有不次支给者谓之存积有循次守支数十年者谓之常股时铎恃恩妄以他人所中循次盐朦胧妄奏掩为己物越次支给获利数倍自是武臣多效之
　　○命故山西都指挥佥事张淮侄桓袭为指挥同知
　　○命湖广辰州卫带俸都指挥佥事王英于本都司理事
　　○赏锦衣卫指挥同知袁彬钞一千贯彩叚二表里旗校梁聚等各钞二千贯绢二疋以擒获妖言聚众反贼功也
　○河南陈州界首巡检司巡检李刚奏本司东北连直隶凤阳西南抵河南开封其间州县地方宽阔军民杂居比年以来山东等处流民及附近武平等卫逃军潜住诸军民家或二三户至十余户者有之往往不务生业群聚行劫乡村臣到任才及一年其所捕获已不下百余人近者诸盗讎臣捕治之急遂相率劫臣家财伤臣妻子及弓兵十余人又强劫械囚因而杀死巡吏所居军民惊惶不安若不预为处置恐积久滋蔓为患不浅事下刑部请命河南三司各委堂上官亲诣其地设法抚捕期于贼息民安从之
　　○丁亥洛阳王勉塣奏欲于本府军校之家择取谨厚无依妇人并女子以备使令  上不许命司礼监拨内使二人与之
　　○戊子进封南和伯方瑛为南和候都督陈友为武平伯俱子孙世袭升署都督佥事白玉为都督同知都指挥使张任李震俱为都督佥事都指挥同知安顺为都指挥使工部尚书王永寿户部郎中董昱夏时俱升俸一级赏致仕兵部尚书石璞户部侍郎孟鉴各钞一千贯彩叚三表里以湖广洪江等处累杀蛮贼功也
　　○封后军右都督石彪为定远伯子孙世袭左都督杨能为武强伯右军右都督李文为高阳伯俱流伯升后军都督同知杜忠为右都督都督佥事江福董斌俱为都督同知都指挥使张鹏为后军都督佥事都指挥佥事袁胜为都指挥同知右少监郭闵田霭俱为左少监以大同威远等处累次杀贼功也
　　○初工部奏河道有郎中主事及巡河御史管理  上敕右都督徐恭专管漕运至是恭言平江伯陈瑄总督漕运兼理河道今若令臣不得兼理河道恐有误漕运  上从之令如平江伯故事
　　○升江西布政司右布政使耿九畴为四川布政司左布政使
　　○升县典史倪敬娄浚左源汪清苏廉禄白瑛金泽王仪孔钥李坚宋瑮严枢朱伦黄让盛昶王纪驿丞吴节秦纮章亮陈颢刘纪林璟杨敩戴昂俱为知县敬等景泰时以御史降除杂职至是有诏风宪官坐事降职无赃者俱对品调用之故有是命
　　○直隶淮安府徐州河南怀庆卫辉诸府各奏今夏淫雨河决万全都司奏今夏不雨七月初五日忽下冷雹山东济南浙江杭州嘉兴诸府各奏飞蝗众多伤害稼穑租税无徵事下户部覆视以闻
　　○己丑封石城王奠堵生母赵氏为宁惠王夫人赐诰命
　　○命为事复职南京中军都督佥事赵伦仍旧管事
　　○命前福建左布政使宋彰副使邵宏誉佥事王迪董应轸等复职右参政周礼左参议金敬右参议徐杰副使高敏佥事况真吴信等复职致仕彰等先以失机宥死降除杂职至是会赦俱命复职礼等年七十以上故令致仕
　　○庚寅调忠义后等卫带俸都指挥使郑真都指挥同知徐琮都指挥佥事董俊李虎胡玺俱往南京管军操备
　　○故刑部左侍郎卢祥子泰太仆寺少卿刘容子钟俱奏乞入国子监读书从之祥容俱于永乐初靖难有功故也
　　○金吾右卫正千户白琦奏教坊司乐工妇女僣用服饰正统年间已尝禁革而犹不遵法度依然僣服异色花样纱罗绫叚等衣内衬大红织金及戴金玉宝石首饰珠环之类街市往来坐轿乘马多端僣礼不可胜计请敕所司出榜禁革如有仍前不悛故违礼法者令五城兵马擒送法司惩治其罪庶使贵贱有别服饰有等从之
　　○辛卯  上谕户部臣曰自辽东抵狭西守边官军殊甚劳苦其遣给事中并户部官各六人分赍白金往劳之人赐二两计用七千万两有奇
　　○夜彗星犯水位南第二星
　　明英宗睿皇帝实录卷之二百八十
明英宗睿皇帝实录卷之二百八十一
　　天顺元年八月壬辰朔衡山王贵□□火洵阳王禄埤各奏旧赐袍服年久敝坏  上命赐大红织金衮龙纻丝纱罗各一疋
　　○达官指挥使哈三千户马黑麻百户亦不剌忻先因朝贡已授今官至是来归命锦衣卫带俸
　　○户部奏先是奏准岁内出帑官绢折与在京官员七月八月之俸今照收贮官绢数少绵布数多请以绢布相兼支给从之
○先是内府各监局军匠月支米一石余丁不支宣德间以军匠轮班上直得以休息又日支光禄寺饭足以养赡故月令支米六斗景泰间又止令支四斗至是右少监顾恒等奏称各匠艰难遂命军匠月支米五斗余丁月支三斗
○癸巳调南京礼部左侍郎许彬为狭西布政司右参政光禄寺丞王钟为山东胶州同知
　　○太保宁阳候陈懋奏其兄恭任都督为事充军已故今遇恩例乞将恭子济袭职  上命袭恭原职指挥同知
　　○兵部奏金吾左卫指挥同知杨琳等毁骂亲长法司问罪已毕欲照赦例还职  上命兵部臣曰军职败伦伤化不许复职系宣德年间定制今琳等虽法司问拟明白既遇大赦亦令复职后不为例
