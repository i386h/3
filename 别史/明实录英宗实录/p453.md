<!-- { "loadSidebar": true } -->
　　○新昌王磐炷陵川王佶煃各奏臣岁禄二千石米钞中半兼支然宫眷众多乞每岁增支米二百石从之
　　○敕都指挥佥事陈亮总管提督密云古北口等处操备
　　○戊辰敕谕文武群臣曰朕以菲德恭膺  天命祗复宝祚于今半年图治虽勤应天无效乃天顺元年七月初六日承天门灾朕心震惊罔知所措意者敬事  天神有未尽欤  祖宗成宪有不遵欤善恶不分而用舍乖欤曲直不办而刑狱冤欤征调多方而军旅劳欤赏赉无度而府库虚欤请谒不息而官爵滥欤贿赂公行而政事废欤朋奸欺罔而阿附权势欤群吏弄法而擅作威福欤徵歛徭役之法太重而闾阎田里靡宁欤谗谄奔竞之徒幸进而忠言正士不用欤抑为军卫有司者阘茸酷暴贪冒无厌而致军民不得其所欤凡若此者皆伤和致灾之由而朕或有所未明也今朕省愆思咎怵惕是存尔文武群臣既任股肱耳目之寄当怀左右辅弼之图况君臣一体休戚惟均果有合行事宜必当直言无隐其或躬蹈前非亦宜洗心改过呜呼应天者当以实政弭灾者不事虚文朕与尔等尚懋敬之
　　○四川乌思藏剌麻木牙温卜言粲等广东临高县土官舍人倪泽等俱来朝贡马及方物赐钞彩币表里袭衣有差
　　○己巳后军都督佥事季铎奏正统十四年臣与金吾前卫指挥佥事万友济阳卫指挥使窦显羽林前卫指挥佥事候忠金吾左卫指挥佥事张能等迭往迤北公干乞念微劳量加升授  上命友升二级显等升一级铎已升者罢
　　○都察院强盗越狱左副都御史寇深劾奏提狱御史苏爕捕盗御史吴祯原问御史白皓及诸狱官罪  上皆不问命同其堂上官陈状深率爕等上＜锍-釒＞输服乃皆宥之
　　○庚午升吏部左侍郎李贤为本部尚书兼翰林院学士掌文渊阁事贤上＜锍-釒＞云臣猥以菲才叨任侍郎自揣其分犹且不堪兹者又蒙  圣恩复升尚书兼学士臣闻命惊惶措躬无地即行恳辞未蒙俞允退而思之于心有愧揆之舆论实所未惬乞容臣仍以左侍郎兼学士收回尚书之命使臣心得安当励忠贞之节效犬马之劳以图报大恩于万一  上不允
　　○调礼部左侍郎兼翰林院学士许彬为南京礼部左侍郎翰林院修撰岳正仍以内府授内使书
　　○辛未敕都督同知毛忠往甘肃充左副总兵协助西宁候宋诚镇守地方署都指挥同知萧敬充右副总兵仍守凉州分地
　　○命山西都司署都指挥佥事张雄实授前职
　　○调翰林院修撰岳正为广东钦州同知初正言于  上曰石亨吉祥等恃宠骄横恐贻后患臣请间二人使各怀疑贰去之犹反掌因往语吉祥曰石亨常令杜清来此欲何为吉祥曰致诚款耳正曰不然彼欲觊公所为宜谢遣之勿容其数来且劝吉祥辞兵柄吉祥石亨因合谋去正会承天门灾正极言石亨将为不轨且言陈汝言不宜升尚书宜用卢彬为侍郎二人俱谲悍若同事必不相容乘其隙可并去之及徐有贞系狱正又言宜复用有贞则天变可弭吉祥石亨言正党附有贞  上命调正外任
　　○放太医院老疾医士许淳等二十四人宁家
　　○蠲直隶仪真卫去年被灾子粒七百一十九石有奇
　　○锦衣卫百户郭祥奏臣父太监郭敬于正统十四年为事下狱死后又籍没臣家将臣给与太监陈祥为奴兄忠等俱发辽东充军今臣已蒙叙用乞将忠等开免  上命悉除其军伍
　　○刑部右侍郎黄仕俊奏山东济南府禹城等三县去岁灾甚该徵粮草请悉蠲免其他州县被灾稍轻者粮草请存留附近免其远运从之
　　○壬申迤北孛来部下达子百十有四人来归命如例送锦衣卫安插给以房屋器物
　　○礼部奏本部会官计议各处建言民情应用监生十人誊录奏词周年更替近年以来监生营求预先送部待缺仿傚成风况其间多有书写粗疏文理不晓者似此奔竞丧其良心请移文国子监今后本部书写民情监生并各司写本监生直待一年满日移文到监方许挨次选补不许似前营求越次出监违者拏送法司究罪以革偷薄之风从之
