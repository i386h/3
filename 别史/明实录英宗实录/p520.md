<!-- { "loadSidebar": true } -->
　　○壬寅命故金吾左卫带俸都指挥使刘暠子钟袭为本卫指挥使辽东都指挥佥事俞春子翱袭为辽海卫指挥使
　　○禁在外大小衙门不许增置夹棍等件刑具酷虐军民从浙江冠带典吏黄镇言也
　　○户部奏故恭顺侯吴瑾俸禄例应截日住支计瑾多支米二百六十六石合于袭爵男禄内扣除还官  上以瑾死于贼特优与之
　　○癸卯添设山西平阳府管粮通判从本府奏请也
　　○宁化王孝义县主率遣中官赐祭命有司营葬
　　○甲辰夜月犯亢宿南第二星
　　○乙巳礼部奏先是灵丘王逊烇擅令长子仕＜土臱＞及仪宾张惠诣京已执惠送锦衣卫镇抚司鞫罪转送都察院拟律大理寺审允类奏系狱今灵丘王奏女闻喜县主卒因无丧主岁久未葬乞原惠罪回还殡葬  上特宥之
　　○丙午  仁宗昭皇帝忌辰遣官祭  献陵
　　○升锦衣卫带俸都指挥同知程俊为都指挥使指挥同知马亮为指挥使初俊等充正副使使癿加思兰处还累求迁职兵部言出使非有军功难允  上特命升一级
　　○丁未命故锦衣卫指挥同知逯杲子增优给指挥佥事俸杲之被杀也其妻奏乞袭职优给兵部言杲淂官非有汗马功例不承袭  上悯其死故有是命
　　○戊申巡抚宁夏右副都御史陈翌奏达贼侵掠宁夏西路而左参将朱荣协守都指挥冯纪不能追剿止闭营固守乞执荣等问罪以惩戒将来  上命荣纪自陈荣纪各上章请罪遂宥之
　　○己酉封庆成王第九弟钟金□唇为镇国将军妻顾氏为镇国将军夫人赐诰命冠服等物
　　○调兵部右侍郎郝璜于南京工部命大理寺左寺丞高明理本寺事俱以清理武职贴黄事完也
　　○擢进士李森为户科给事中毛弘左贤俱为刑科给事中郭舒马恒王雯黄钟俱为行人司行人李翔为南京工科给事中
　　○是日昬雾四塞
　　○庚戌升大理寺左寺丞夏时正为南京大理寺右少卿
　　○右军都督府致仕右都督田礼卒礼字思敬直隶清苑县人袭父钦保定中卫指挥佥事职从征武定州又征会州屡捷升署都指挥佥事正统中征富峪热水有功升署右军都督佥事寻寔授充右副总兵同靖远伯王骥征云南孟餋又征贵州苗贼升右都督苗贼围都匀率兵援之克香炉山寨还京仍理府事总神机右掖未几致仕至是卒遣官祭葬
　　○辛亥升江西道监察御史陈璧为浙江按察司佥事专管银场
　　○顺天府涿州羊房草场庄地百余顷旧为太监曹吉祥业吉祥伏诛驸马石璟请其地有司请以三分之一给赐从之
　　○癸丑太保宁阳侯陈懋疾剧奏曰臣本庸愚荷膺重爵又承怜以老年时加眷顾虽粉骨碎身未能补报于万一不意风疾转加沉重恐一旦命殒有负国恩伏望  皇上以  宗社生民为念任用贤能以固亿万年太平之业臣生不能效力死获瞑目于地下矣臣不胜痛泣悚惧之至  上降旨慰之曰卿为国家勋旧久婴疾病朕常轸念今自陈病重且尽忠言足见卿忧国之意尚宜调治以副朕怀
　　○甲寅巡抚辽东等处左副都御史等官胡本惠等赴京议事言辽东定辽左等二十五卫每卫原置一库设官攒库秤共三百员名有一城六库四库二库者中间所收钱帛不多官吏徒费俸给请以辽阳在城六库并于定辽左中前三库广宁在城四库并于广宁左二库开原在城二库并于三万库义州在城二库并于义州库锦州在城二库并于广宁左屯库更请于辽东地方每卫置餋济院劝谕富实之家各出粟依时给餋存恤孤穷并给守备余丁冬衣布花其甘肃地方设立马驿牛站俱系要害之处原无积聚粮料官军按月俱赴所管卫所关支途路既远遇寇冲突惊散逃亡不能关支请每驿站一处设立一仓拨粮一千遇急不能赴卫所关支者就彼关给其宣府等处所属地方添设怀安永宁草场各一处仍以陕西布政司便利仓改隶庆阳府事下户部覆奏宜从其议  上俱从之
　　○复除陕西右参政朱昂于福建布政司巡视海道以丁忧服阕也
　　○命济州卫指挥使焦荣子钦府军左卫指挥佥事吴恒子冕燕山前卫指挥佥事许安子胜俱代职
　　○巡按浙江监察御史张黼奏去年七月中浙江大水运司所属下沙等场渰没盐共六万二百四十余引请蠲其课从之  乙卯以延安绥德杀贼有功升赏将士三百四十六人有差内三十七人升一级太监王春总兵官杨信佥都御史徐瑄右参将张钦等皆给赏
　　○陕西岷州卫番僧劄挂禄竹等四川乌思藏剌麻沙甲等俱来朝贡马及方物赐钞彩币表里等物有差
　　○陕西按察司劾都指挥佥事刘瑛巧计拜见答应名色受军人贿赂  上命巡按御史鞫治之
　　○丙辰巡按浙江监察御史孙珂奏三月中浙江云和县七赤银局盗起毁垣劫掠银课杀死人匠奉御阮料被兵伤手
　　○夜月犯垒璧阵星
　　○丁巳敕镇守大同太监王春总兵官彰武伯杨信等曰淂尔等奏报孛来所遣使臣察占等已入大同馆驿安歇而余贼仍于各边拆墙进入可见此虏名为朝贡心存谲诈且又有三千人马护送在边尔等宜用心关防恐有内应外合之变复敕宣府辽东延绥宁夏甘肃总兵等官俾其知备
　　○给辽府监利县主并仪宾姜溥岁禄六百石内二百石给钞
　　○戊午命前军都督同知赵胜掌本府事
　　○是夜南京雷震天地坛北天门吻兽堕地
　　○己未免陕西西安等府卫所属去年被灾秋粮二十三万九千一百六十余石
　　○庚申周府归德郡主偃师县主卒讣闻俱遣中官赐祭命有司营葬
　　○壬戌升南京工部都水司员外郎刘彰贵州按察司佥事刘益俱为福建布政司右参议益专管银场复除山西道监察御史王朝远于云南道四川道监察御史汪霖于江西道俱以丁忧服阕也
　　○给和川王成镘岁禄二千石米钞兼支
　　○敕谕迤北正使察占曰今淂大同奏报尔领三百人来京朝贡跋涉远路勤劳可嘉兹特遣太监吴昱都督喜信前去慰劳然天顺元年曾有敕与太师孛来凡遣人朝贡不可过多今三百人来其数多矣往年为因人多致生是非遂失和好今日当戒前失以图久远尔可与吴昱喜信商议将紧要使臣带领来京其余从人俱留大同安歇给与口粮下程有货物交易者听其就彼交易尔其体朕至意毋忽
　　○浙江按察司奏布政司参议张琛以劝借粮受奉化县典史张真科歛银五十两都察院请下巡按御史鞫治从之
　　○
　　明英宗睿皇帝实录卷之三百四十
明英宗睿皇帝实录卷之三百四十一
　　天顺六年六月甲子朔南宁伯毛荣奏母姜氏卒请给假殡葬从之
　　○丙寅命贵州都司阵亡都指挥同知路宣子经袭为都指挥同知仍于本司带俸
　　○命土鲁番王使臣米郎为指挥使指挥佥事马黑麻迭力迷失为指挥同知
　　○兵部言辽东锦州一带边方俱有达贼出没窥伺日久意图入寇宜移文辽东总兵等官会合副总兵参将等官设计扑灭不许拥兵坐视从之之
　　○夜客星见于策星旁色苍白
　　○丁卯京卫指挥等官邬钦等一百二十七名下锦衣卫狱初钦等各领白金彩币等物随使臣马云等往西域诸国贸易至中途闻哈密王母言前路有贼钦等畏惧逃回尽费其物诏锦衣卫执问追陪候马云回罪之
　　○戊辰淮王祁铨来朝
　　○给辽府施荣县主并仪宾吴访岁禄六百石内二百石折钞
　　○国子监祭酒刘益下锦衣卫狱时典簿徐敬坐盗仓粮窃官纸印私书用官木造私器罪乃奏益尝因释奠用官钞买茶果接待各官故并益下狱鞫当赎杖还职  上从之
　　○锦衣卫千户冯珤核镇守山海等处总兵官都指挥佥事马荣受所部指挥赂及用赀物贸易夷人马匹  上以荣守边方姑宥之
　　○己巳辽王贵＜火受＞奏请赐长孙恩鏋冠服及重给仪伏银器礼部奏非常例不当与从之
　　○造辅圣夫人坟所祭器
　　○巡抚山东左副都御史贾铨奏五月初兖州府所属州县蝗生
　　○夜客星入紫微垣内
　　○庚午致书宗室诸王曰先因赵府汤阴王祁＜釒芮＞所为非礼特取来京戒谕及令皇亲内官审问非礼之事一一是实盖由平日听信小人哄诱不从教授谏止以致如此论罪当降为庶人但念亲亲之义特曲法＜宀十见＞贷仍送回府令其改过自新以保名爵今录其所为实情封去一看庶知朝廷所以取来戒谕之意有不可已也专书以达惟王亮之
　　○命故河南都司都指挥佥事郑璘子俊袭为彰德卫指挥使
　　○命癿加思兰处故都指挥同知虎剌哈子古奴虎赤都指挥佥事伯蓝火者子鬼力赤指挥同知虎秃不丁子哈剌指挥佥事卜儿罕忽力子倒剌火只俱袭职升都指挥佥事迭儿必失为都指挥同知指挥使沙的儿火只为都指挥佥事指挥佥事撒的为指挥同知千户马黑木马黑麻俱为指挥佥事
　　○都督同知过兴卒兴顺天府宛平县人永乐三年袭父保保职为副千户正统元年以征西功升指挥佥事六年以征云南功升指挥同知寻破麓川升指挥使十四年以功累升至都督同知景泰四年奉敕充总兵官佩镇朔将军印镇守宣府天顺四年镇守广西佩征蛮将军印至是取回京行至沧州卒
　　○辛未给靖江王府镇国中尉相范岁禄四百石米麦兼支
　　○驸马都尉石璟言昨吏部奏臣举保教书训导梁晔为宗人府经历事属专擅臣罪当万死伏乞  圣恩怜悯  上曰驸马自合遵守礼法却乃徇情保官理当究问既自认罪姑宥之
　　○壬申升留守卫指挥使白全为都指挥佥事金吾右卫指挥同知葛春为指挥使全等出使土鲁番还奏乞迁职故有是命
　　○改山东东昌府同知胡清为宗人府经历
　　○中都留守司正留守穆盛等奏都指挥佥事陈鉴令其弟伐禁山树木强夺军人妹为妾拆毁官房卖放军余诸罪  上命巡按御史鞫之
　　○癸酉以楚康王季埱薨庶子年幼命东安王代祀山川等神从长史周新等奏请也
　　○命哈密故指挥佥事舍黑咱答子亦不剌金袭职升千户哈只□哈力俱为指挥佥事
　　○以宁夏副总兵都指挥佥事等官仇廉等于柳沟盘塘子山等处杀贼获功诏生擒达贼并斩获首级官旗俱升一级不赏其昼夜袭踪并先入贼阵都指挥各赏银三两彩叚一表里指挥各银三两千百户各银二两旗军各银一两布二疋
　　○哈密忠顺王母弩温答失里奏被癿加思兰尽掠其羊畜乞于陕西边境买羊一千以图孳牧  上命止买二百
　　○造纻彩番僧衣服九百三十五袭
　　○乙亥以陕西固原卅擒杀达贼功升赏将士一千一百九十二人有差内都指挥使孙广等三十二人升一级右少监张温左监丞王宁右都督冯宗都督同知赵胜都督佥事李杲右侍郎白圭左副都御史王竑皆给赏
　　○召广东按察司副使陈泰赴京
　　○夜客星入犯天牢星
　　○丙子命魏国公徐承宗孟秋祭  孝陵先是祭  孝陵遣驸马都尉赵辉行礼以为常至是以辉丧长男有期服故命承宗代之
　　○巡按云南监察御史及三司奏覆勘镇守金齿腾冲都督佥事胡志擅用违禁诸器物罪俱有验诏执志至京下锦衣卫狱鞫送法司赎杖还职从之
　　○戊寅遣中官祭中霤之神
　　○赐淮王祁铨食盐二百引从王奏请也
　　○追封已故灌顶图妙广智大国师端竹领占为西天佛子从其徒大国师劄巴坚参请也
