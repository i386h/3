<!-- { "loadSidebar": true } -->
　　○提督军务工部尚书兼大理寺卿石璞奏宣府精兵既蒙增给月粮然无家小者颇勾食用有家小者仍诉不足乞增银赏赐奏下户部言天下一年折税银不过七十万两今岁累次运赴口外辽东狭西各边籴米赏军买草买马已用九十七万余两所入不及所出若不撙节恐力乏财殚乞仍行本官督令在边官军舍余趁时耕种买卖生理毋得坐费边饷从之
　　○日生五色云晕鲜明
　　○己卯起复狭西凤翔府通判葛文名升为西安府知府文名以亲丧去任镇守都御史陈镒言其处事精明堪守剧郡故有是命
　　○诏贵州各卫修举屯田有乏牛种者官为措置从巡抚贵州大理寺右寺丞王恂奏请也
　　○巡按狭西监察御史甘泽按武清侯石亨纵弟祯敚人庄田且役军匠创私第于三皇庙基都察院请正亨罪诏宥之
　　○庚辰遣中官祭中霤之神
　　○升直隶太平府知府杨仕敏为山西布政司右参政以任满九载考称也复除山西按察司佥事何自学仍旧任以亲丧服阕也
　　○四川长河西鱼通宁远等处甘藏寺清修翊善大国师初克林巴等遣人贡铜佛马匹及方物赐钞币等物
　　○召镇守狭西左副都御史刘广衡至命理院事
　　○提督军务工部尚书兼大理寺卿石璞言口外赤城雕鹗李家庄三处城池鼎足峙立最为要地往年守将不才致令弃失即今李家庄尚有旧粮五万余石乞修复拨军戍守事下兵部少保兼尚书于谦等言宜移文总兵官杨洪量拨精锐官军选委能干都指挥三员统领往彼三城守备或常川在彼或分番更代从洪区画而行从之
　　○镇守狭西左都御史陈镒奏狭西今岁天旱民饥其夏税屯粮乞赐蠲免事下户部言狭西各边全仰给腹里若尽蠲免恐误边储除已量免三分外仍将该运边仓之数于存留仓内借运俟秋成还官从之
　　○夜月生左右珥色赤黄鲜明
　　○辛巳召提督军务工部尚书石璞回京令巡抚左侍郎刘琏参赞总兵官昌平侯杨洪军务
　　○壬午狭西布政使许资为巡按御史甘泽案其贪鄙好利被逮资遂奏泽枉道回家过永兴王府不下轿诸罪诏覆之镇守副都御史刘广衡覆泽实于王府不下轿泽自陈私归而巡按御史李周乃覆以未归事下都察院谓资妄奏请命清军御史鞫之泽不遵礼法周妄覆请俱俟代回问罪从之
　　○甲申遣工部右侍郎张敏左通政栾恽侍讲学士刘铉分祭东岳泰山济渎及金龙口黄河之神以河决及漕渠水浅也
　　○命广西布政司右参政武达按察司副使万节致仕以巡抚侍郎李棠言其老疾也
　　○广西太平府镇远州土官知州赵富谷田州府上林县土官知县孙男黄永高各遣人贡马赐彩币等物
　　○兵科都给事中叶盛言伏见向来天降灾异或土星犯上相逆行太微垣或太白昼见或日食臣窃惟天人之际象不虚发其要在乎君臣上下修德务实则可以转祸为福易危就安臣谨述弭灾防患八事一令山西并北直隶人民艰难乞令户部于凡催徵差役悉遵诏书分豁停免凡无益冗费合行减省者会官计议奏请庶民力少纾一今逆虏临边乞令兵部遣官分往要害边关就彼所有银布量与赏赉俾其置办军装乐于效力一在京各卫带管军匠于监局上工者多有精壮之人乞除成造军器战车外其余暂送操练一近日狱囚已蒙审录乞令法司计议条件分遣官行南京并在外各处将未结轻重囚犯会审发落一京城迤南多有贼盗劫财伤人多系放回轮班操军乞令锦衣卫巡捕官巡河官按察司分巡官严加禁治一多事以来如浙江都指挥脱纲佥事王晟等殁于王事旌褒未加乞令该部通行各司府卫州县但有奋身遇害之人保勘以闻依例赠祭甄录一比年有因诖误中伤见在行伍迁谪之中如寺丞罗绮知州傅林之类乞令吏部查理开奏量与复官以伸淹滞一寇贼生发去处多有捕获贼徒监候处决者岂无胁从之人乞行巡抚巡按三司正官研审类奏酌量情犯或迁配远方或发充边军庶不滥及无辜  帝曰缘边关隘广阔军士数多举欲赏劳钱帛有限姑止之内府监局造作不敷何暇摘操遇有警时定敚沿河虽有小贼劫夺若差官校巡捕愈加搅扰良民只移文与巡按按察司官提督军民官擒捕余悉准言
　　○乙酉以南京刑部员外郎郭＜王扁＞署浙江司郎中事刘让署河南司郎中事李庸修署山西司郎中事升锦衣卫经历郦镛为光禄寺寺丞俱以任满九载也复除刑部主事欧阳正于浙江司以亲丧服阕也
　　○以狭西凉州土弥干河擒杀达贼功升赏官军三百四十三人有差内指挥使苏得等五人人升一级给赏署都指挥佥事赵胜等七十五人人升一级余二百六十三人给赏
　　○命番僧班丹领真为广济妙净国师赐以诰命
　　○蠲湖广武冈州无徵租税并新宁县苖贼烧毁仓粮
　　○免狭西咸宁长安二县失班在逃工匠以其地饥民艰也
　　○修  天寿山陪祀官斋宿房
　　○丙戌命左军右都督孙镗理本府事○命故燕山前卫指挥同知李贵子广彭城卫指挥同知郑保受子福通州卫指挥佥事高谦子昇金吾左卫指挥佥事魏玉弟俊南京羽林前卫指挥使官得子政羽林左卫指挥同知张亮侄鉴金吾左卫指挥同知朱铭子福旗手卫指挥佥事牟泰孙熙俱袭职
　　○以张家湾入官客盐准给通州等卫官吏俸
　　○丁亥命拨京军四千修隆庆州城从总兵官昌平侯杨洪请也
　　○戊子诏安南国曰以  皇考宣宗章皇帝仲子奉藩京师比因虏寇犯边  大兄皇帝亲率六师往正其罪敕朕居守不意  大兄车驾误陷虏庭我  圣母皇太后务慰臣民之望属心朕躬皇亲公侯伯暨在廷文武群臣军民耆老四夷朝使复以天位不可久虚合辞上请早定大计  皇太后遂命朕君临天下时有使自虏还亦传  大兄皇帝诏旨  宗庙之礼不可久旷朕弟郕王年长且贤其令继统以奉祭祀朕虽避让再三柰何俞允莫获乃于正统十四年九月初六日即  皇帝位大赦天下爰遣使诣虏中尊  大兄皇帝曰太上皇帝以明年为景泰元年是年八月虏奉  太上皇帝还京仍命朕奉  郊庙绍承大宝如故尚咨藩屏之良永佐雍熙之治布告王国咸使闻知
　　○旌表孝子顾佛僧等节妇金氏等九人佛僧浙江龙泉县民父丧庐墓继母生恶疮吮其脓以愈继母卒复庐于墓张宪直隶成安县学生父母丧庐墓每哭泣鸦鹊群绕哀鸣李逵山东郓城县民父丧庐墓每哭泣犬在旁亦伏地悲号王礼朝城县人任本府阴阳学正术母丧庐墓有二巨蛇往来庐内不为害蔡兴直隶泗州卫屯田千户所军余父丧庐墓俱旌其门曰孝行金氏辽东东宁卫指挥同知高洪弟原昌妻夫亡年甫二十舅姑令更适人潜缢于树旌其门曰贞烈杨氏浙江临海县民钱胄妻郭氏江西泰和县民萧纲妻杨氏广东连州民邵守琪妻俱弱龄守节勤纺绩以养老抚孤始终无玷皆旌其门曰贞节
　　○己丑令昌平侯杨洪于雷家站增盖仓廒
　　○改贵州永宁卫仓为四川布政司永宁仓时四川民粮及折布赴永宁卫仓纳者多被本卫收粮官留难及放军粮复多减克巡抚四川左佥都御史李匡察知其弊会同三司官奏请改隶且乞增置四川布政司都事一员专令在彼监督出纳从之
　　○庚寅襄王瞻墡奏世子祁镛妃及第二子宁乡王祁矿妃俱患痼疾不可以承宗祀欲选官宦及良家二女以侍二子用广嗣续从之
　　○总督边储参赞军务巡抚宣府等处右侍郎刘琏言臣以菲才既总边储又参军务又兼巡抚年力寖衰恐不能办乞减一事不允
　　○辛卯赏大同官军二十三人银彩叚表里绢布有差以东塘陂及南门斩获达贼功也
　　○夜月犯昂宿
　　○壬辰六科十三道言近因尚宝司检究故锦衣卫指挥同知马顺牙牌顺子言其父被给事中王竑等捶死牙牌宜责竑寻取有旨从之臣等切惟太监王振专权擅政误国丧师以致  上皇北狩  宗社几危  皇上监国之始群臣合辞请正其罪而顺实其平日羽翼犹倚故态擅肆叱呵故凡在朝文武百官及守卫军校人等莫不忠奋感激共相捶死务除奸党以安  宗社何牙牌之暇顾正所谓乱臣贼子人人得而诛之亦岂竑一人之力竑官为近侍明识国宪若收牙牌岂敢隐匿  皇上运启中兴益隆丕绪今日之国计大定人心乂宁者举由前日剪除凶党之所致也若责竑寻取牙牌窃恐人怀疑惧奸党复萌上亏  圣明之断下沮忠义之气乞改前旨但令所司出榜明谕官吏军民人等曾拾马顺牙牌者无论破损并许送官若日久不获别为区处从之
　　○夜有流星大如杯色赤尾迹有光烛地出天厨北行冲文昌
　　○癸巳户部郎中汪浒奉敕盘究边粮数多不足总督边储左侍郎刘琏屡嘱浒勿盘浒不从琏衔之奏浒酷刑重盘致多亏折浒奏琏通官吏侵盗猫鼠同眠已久且足跛不能事事宜易以他官事下都察院请命巡按御史郑韶覆实从之
　　○巡按直隶监察御史朱骥言向者也先叛盟朝廷简命礼部侍郎李实两诣虏中宣播恩威仗义执言卒成和好此皆  皇上知人善任使之所致也实遂以是升为右都御史迩因湖广巡抚缺人命实往理其事然湖广事轻北虏事重倘贼再托邀盟则实熟知虏情足以应对如或作恶则实暗晓筹策亦足以镇御之乞徵实还别遣大臣代为巡抚诏兵部曰朝廷忠臣良将甚多而骥只言实能退虏欲徵之还尔详议以闻少保兼尚书于谦等言虏万一渝盟在京各边士马足以当之实奉命巡抚今苖蛮不靖正宜董治难以召还  帝曰向因湖广苖蛮侵扰故命实往理之今朱骥如何欲取实回都察院俟骥回日以闻
　　○襄垣王逊燂衔左副都御史年富擅削其菜户遂奏富不下仓储济军士急日市鸡酒自用犯其令者假赏军名罚米五斗都察院请命巡按御史会三司官覆实从之
　　○甲午镇守山西左副都御史罗通奏先定狭西延安府绥德仓粮二万石运赴偏头关备用然所运止一万石余皆存贮府谷县今本关见奏缺粮宜令守备都督同知杜忠量拨本关官军趁无警时月自行搬运从之
　　○丙申免直隶广平府所属虚申起解粮二千一百六十余石草二十一万二千九百六十余束
　　○以漕运迟滞敕总兵官都督佥事徐恭并右佥都御史王竑令速儧运如或玩愒重罪不恕
　　○夜大小流星凡八十有五
　　大明英宗法天立道仁明诚敬昭文宪武至德广孝睿皇帝实录卷之二百五
　　大明英宗睿皇帝实录卷之二百五
　大明英宗睿皇帝实录卷之二百六
　　废帝郕戾王附录第二十四
　　景泰二年秋七月丁酉朔  太上皇帝居南宫  帝享  太庙
　　○遣中官祭司门之神
　　○赏巡按浙江监察御史谢骞布政使杨瓒等钞彩叚绢布有差以擒获贼首陶得二杨毛功也
　　○给游击将军署都督雷通官军马六百匹狭西延绥等处守备官军马五百匹
　　○女直都指挥千百户奢养哈等二十四名来归命于辽阳定辽左等卫带俸给衣服彩币钞布房屋牛羊食米床榻器皿等物
　　○十三道劾彭城伯张瑾纵家奴集无赖于河南西平诸县旷地创庄田诏宥瑾罪发其家奴及无赖者戍边卫
　　○戊戌遣左给事中乔毅行人童守宏谕祭故琉球国中山王尚思达封其叔父尚金福为中山王
