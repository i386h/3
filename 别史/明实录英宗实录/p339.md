<!-- { "loadSidebar": true } -->
　　○巡按福建监察御史王豪覆勘户部尚书兼翰林院学士陈循所奏其县民强占妻坟及巡按御史周鉴多取中安福举人诸不法事多虚遂劾奏循腹心元老恩宠兼隆当忘身徇国仰答殊恩乃以丈尺之土欲置平民土豪之罪以细微之馈欲陷县官贪污之条又巧饰重情诬罔御史构小人之刁词失相臣之大体乞执付法司明正其罪朝廷以循届京年久里闬事不能详知第信家人传言以奏置勿问循复条析豪奏以为诬己且言豪护僚友周鉴之党如漆忽  圣旨丁宁之说如风且豪居京多与安福豪族仕者同巷故相庇护乞敕法司以已奏并豪等覆状通究其情以表奸欺  帝曰循既累诉冤抑法司其再从公理之
　　○丙子命海西来归故建州卫指挥佥事童哈留孙歹英加袭职授肥河卫舍人亦失麻为所镇抚毛怜卫女直松吉纳建州左卫女直赵阿迷纳为头目歹英加隶东宁卫亦失麻等隶广宁中卫俱给赐房屋器皿等物
　　○苖贼数千流劫湖广武冈靖州及通道等县诸团寨命总督军务右都御史王来总兵官保定伯梁珤等相机抚捕之
　　○太医院医士张驿奏京师万方会同日用百物不免资于商旅朝廷设立官店轻收税课买卖有所负欠常令御史督责盖所以招徕之也近者理财之官不知大体唯务刻剥如纻丝一匹税钞至三百五十贯可值银七钱三梭布每十匹亦至三百五十贯他物皆然以本物计之税钞先取四分之一臣恐日久□旅畏避税重不肯来京致使百物腾贵事下户部太子太保兼户部尚书金濂等言臣等初以京师多故奏令加税所取不许过三十之一令郎中徐敬顺天府治中刘实重定时估致有过重臣等未及酌量即命行之今铎奏如此宜殆敬实等罪从之遂奏更物价店税上等纻丝每匹不得过七十五贯他物称是
　　○丁丑吏部言南京刑部郎中郑厚尝抗侍郎姚夔为夔所劾法司论当调厚乞致仕宜允所请从之
　　○忠义卫百户宋端恃刁泼强取本卫折粮胡椒一百斤掌后府事武清侯石亨收杖之因而致死始以闻刑部劾亨罪诏宥之
　　○戊寅山西行都司署都指挥使张鹏冒支军人马价官银六两李显索取所部野刍千余束又同署都指挥佥事袁胜以家人包输山西岳阳县民税总兵官郭登奏之下巡按御史郑韶鞫验当鹏显徒胜杖俱输赎还职
　　○吏科左给事中程信言三事一敬天臣闻人君一心天之所存也迩者天心不豫日食星殒雷雨阴霾变生不一必有感召  陛下诚能祗畏天道敬存乎心节供奉严祀典声色不迩货利不殖隆孝反之实笃亲亲之恩侈靡游畋一无所幸庶几吾心正而天心豫矣一谨灾昨以灾变之故  皇上下诏罪己曰君失其德臣失其职一念之诚直与天通然群臣如此心者未知有几若非引日偷安则是怠荒纵欲以牛喘之微事而宰相尚任其咎以桃李之冬花而大臣辄领其愆何天变屡示而在位者宴然恬不知畏乞命台谏疏其怀奸蠹国者概行罢黜以销天变一纳谏今言路虽开言者未效况其间徒进言而不切时务假公道以寓私情宜诏内外之臣以及山林草野之士各陈时政如逆虏虽遁用何道而为长治久安之计天道累变行何德而为修禳回变之功朝廷之缺失臣民之利病皆听其尽言无所隐  陛下亦宜深嘉察纳见之行事庶几下情不壅而善治日闻矣  帝嘉纳之
　　○命各布政司并两直隶不许差占推官有误问刑从四川按察司佥事刘福言也
　　○山东右参政李让以老疾乞致仕从之
　　○南京兵部车驾清吏司主事一员先以例省至是本部尚书徐琦言本司事繁官少宜复置从之
　　○给靖江王府镇国中尉相让岁禄四百石米钞中半兼支
　　○己卯徙昌平县治并儒学仓库等衙门于长陵卫新筑土城之内
　　○刑科都给事中林聪等奏户部尚书兼翰林院学士陈循四朝作餋百辟具瞻恩封上及其祖宗荣命洊加其家室儒臣遭际之幸孰有过于斯耶柰何循欺天负国恃宠狎恩豪横乡曲欲吞并其坟山暴虐贫寒辄强占其土地构捏怨家以人命重情傅致乡人于土豪事例李遇乃奔竞小辈希求进用以伊女之夫而代其伸冤李武以激变元恶论奏械京以伊壻之兄而曲为营救周鉴执法不屈反罗织以挟私王豪勘事不阿又支吾以文过  皇上宽仁大度曲加保全而循稔恶不悛愈无忌惮臣等切详循救时急务曾一事之未闻为已巧言乃连章而不厌谓君可罔谓人可欺谓  祖宗之法度不足畏谓士大夫之清议不足恤当中兴图治之日昧忘家徇国之心罪所难容法当究治  帝曰尔等言是陈循历侍朝廷有年其宥之
　　○庚辰命故广东署都指挥佥事王清子宾袭为指挥佥事
　　○晓刻月犯昴宿
　　○辛巳敢勇营把总管操都指挥同知孙广匿已调操卒官马私用且冒支餋马刍豆下法司论当赎绞还职从之
　　○壬午赐临潼王庶子名诚浩褒城王庶子名徵鍑
　　○癸未  诚孝昭皇后忌辰忌官祭  献陵
　　○命江西等布政司及南直隶府县造遮洋船一百八十艘时右佥都御史王竑言运粮舟船年久朽蔽乞令有司修造故有是命
　　○刑科都给事中林聪等劾奏江西等十三道监察御史史颐等明知户部尚书兼翰林院学士陈循欺罔怙终诸罪畏避权势依阿不言请俱下法司究其风宪失职状有旨姑不问第责其自陈颐等乃陈宪纲凡纠举官生杀予夺悉听  上命且循累诉不已而天语不许枉人即言之恐与宪纲敕旨两戾臣等以故缓于纠劾不敢辞罪诏俱宥之
　　○夜月犯东井
　　○甲申命四川按察司佥事朱良致仕先是良以巡按监察御史考劾送部延住久之至是始至遂有是命
　　○朝鲜国王李珦遣陪臣赵由礼奉笺贡马及方物贺  皇太子千秋节赐晏并金织罗衣人一袭彩币等物有差
　　○免山西大同府所属人民今年户口食盐米钞
　　○中书舍人何观言吏部尚书王直等筋力衰惫依违苟容请乞逐退又言脱脱不花使臣来贡徒费赏赐不若发南方沿海地方安置充军以绝往来其他所言尤诞妄  帝以观无知命六科十三道详视以闻于是给事中御史交章劾观猥以字艺叨任书办徒知致仕有例而不知老成之士为邦国之典刑但闻谲虏可绝而不知朝贺之仪亦国家之盛事礼曰有虞氏餋国老于上庠夏后氏餋国老于东序观不知行三代尊贤餋老之礼而反欲斥逐大臣以蛊惑  圣听传曰王者不治夷狄来者勿拒去者不追观不知体王者抚驭夷狄之意而反欲发遣使臣以开边衅甚至请以机务密访内臣尤为欺罔若不惩治恐此辈诪张鼓惑为治世累遂命锦衣卫执观考讯之出为湖广九溪卫经历
　　○乙酉建州等卫女直都督李满住董山等自正统十四年以来乘间窃掠边境辽东为之困敝提督辽东军务左都御史王翱等遣指挥王武经历佟成往招之至是稍归所掠男女而身自入朝贡马谢罪
　　○狭西西安府鄠县民侯峪山东峄县民胡克敬狭西耀州民乔政李宽滨州民甄志刘翔各出米麦助官赈民诏赐玺书旌劳复其家
　　○命囚徒输米赤城等边堡时赤城等堡复立召商纳米中盐以道涂险阻输直涌贵无至者户部乃奏以在京法司囚徒原拟宣府并新兴仓输米者俱量减原例令领米运输赤城等堡事下法司奏减例斩绞输四十石三流并徒三年三十二石徒二年半二十七石二年二十二石一年半十八石一年十三石杖每一十输米八斗从之○夜有流星二一大如鸡弹色赤有光出胃宿东南行至天囷一犬如杯色青白出华盖北行至天钩星
　　○丙戌命故建州左卫指挥佥事牙失塔子土满兀者卫指挥佥事四哥子亦令加木束河卫指挥佥事长把孙瓦劄肥河卫指挥佥事牙失塔子木令加卜鲁兀卫指挥佥事忙哥子速猛哥兀的河卫指挥佥事阿里哥子海撒兀者右卫指挥佥事忽失苦子斗忒古里河卫指挥佥事锁鲁哈子土剌俱袭职土满还原卫亦令加等七人隶海州卫带管俱给赐房屋器物以其愿居边卫自效故也
　　○瓦剌使臣皮儿马黑麻等千六百五十二人来朝贡马三千三百六十三匹
　　○命天下府州县学教官生员俸廪照旧全支先是边事丛冗所在缺粮户科给事中马显等奏凡教官生员俸廪俱照例裁省至是给事中李侃奏贤才者致治之本俸廪者餋贤之具圣人餋贤以及万民今教官生员俸廪所费不多况四方靖宁边境无虞宜照旧给之故有是命
　　○礼科都给事中李春等言每岁领历百官于殿庭祗受而无状之徒往往搀越班行争敚喧竞乞禁之仍命御史给事中监视违者纠举以闻从之
　　○丁亥敕谕朝鲜国王李珦曰近得辽东边将奏建州野人女直头目李满住累遣人往王朝鲜界与婆猪江边堡官司结约而回其官司又令十月再至为之启王朕惟建州诸夷皆是  祖宗以来设置卫分升授官职俾各管束人民自在居住所以眷待之者甚厚而狼子野心背义忘恩乍臣乍叛谲诈百端况李满住等素与王国讐隙今一旦通好往来此必假以投顺为名窥伺王国虚实然后招引他寇乘间肆侮其为王国之患无疑王宜戒敕边堡官司严慎堤备如彼遣人至边果无衅端则惟拒而勿纳有则擒之解京庶免后患朕当为王赏有功者王其慎之慎之
　　○给山东济南等府修河夫匠一万八百人口粮每人日支一升
　　○己丑升山西行都司都指挥同知张瑀为都指挥使
　　○免山东济南府所属去年旱灾田地夏税四万五千九十余石
　　○免山西太原平阳二府泽潞辽沁汾五州所属去年被灾田地夏税一十九万二千三百六十余石秋粮八十八万九千五百余石马草一百七十一万三千六十余束
　　○浙江台州卫百户王武奏徐州洪先因岩石岖崄舟船失利平江伯陈瑄于洪东设二闸行船后以闸逼水激仍于旧洪行船近者黄河水小洪闸浅涸臣见旧闸北有土岸长二百余步可凿成河道将闸移置此处则水势平缓舟楫可行事下工部覆奏令总督漕运右佥都御史王竑相度处置从之
　　○昬刻南方有星大如鸡弹色青白尾迹有光起司空西行
