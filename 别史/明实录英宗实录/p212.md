<!-- { "loadSidebar": true } -->
　　○遣中官祭司门之神
　　○晋王钟铉奏本府仪宾高逊先因事住支禄米革去冠带今闲居日久已知改过乞赐恩宥从之
　　○户部奏比岁两京文武官俸给每十月十一月准令折绢缘彼时寒冻难于练染不得及时服用乞于七月八月折支为便从之
　　○工部奏直隶晋州请＜锍-釒＞滹沱河故道及修堤岸之为雨败者然今天雨水涨未已而农务方殷宜令候秋成水退之日兴工从之
　　○戊辰命剌麻劄思巴监粲为灌顶净慈妙智国师赐之诰命
　　○户部右侍郎焦宏奏狭西今年收获颇丰粮食价贱旗军月粮有愿折银者乞量拨银两令各边收贮或易换粮料上仓或给与官军每两折粮四石俱从镇守等官明白出纳从之○驸马都尉赵辉掌南京锦衣卫优给营索取百户子当优给者贿南京刑部请究其状  上命宥辉但收鞫其所连者
　　○己巳遣定国公徐显忠等为正使都给事中章瑾等为副使持节册蜀王嫡长子友垓为蜀世子西城兵马指挥蒯缙女为蜀世子妃辽府松滋安惠王嫡子豪垔为松滋王河南卫指挥佥事张珍女为伊府洛阳王勉塣妃
　　○占城国王摩诃贲该遣使臣制班等奉表贡象及方物赐宴并彩叚绢布有差仍命制班赍敕及纻丝纱罗归赐其国王及妃敕曰王国每岁遣使臣来朝足见敬天事上之诚但涉历海道风涛不测使臣人从往来甚艰已常悯念遣敕令照安南等各番国例三年一贡今复每岁遣使来朝况船湾泊亦无定处彼此俱未便利审使臣制班等云尔先王已逝前敕不从王嗣爵未久不知此事今特颁敕谕臣知之王自今宜每三年一次遣使臣来贡务令使臣于广东市舶提举司河下或琼州府海口港次湾泊庶官司开闸接取便当亦免盗贼侵扰之患又常遣敕令王国中将先所拘留暹罗国使臣人伴一百二十余人发回本国及将朝廷下西洋陈千户等官军人伴二十一人差人护送赴京迄今岁久俱无奏报发遣此亦尔先王时事未知王常闻否敕至王宜体朕恤人之心即一一换究照数发回使人各得还其乡里以遂父母妻子团圆之乐如此则天必鉴佑使王及国人皆获善报永享太平之福否则天鉴孔昭恶报亦必不爽王其省之
　　○命户部右侍郎焦宏理部事先是宏提督京仓粮料及奉使狭西至是以本部右侍郎张睿代之还朝故有是命
　○置云南澜沧卫僧纲司从本卫指挥使姚胜请也
　　○庚午  仁孝文皇后忌辰遣官祭  长陵
　　○辽府应山王贵火□聂薨王辽简王第十四子母赵氏永乐十二年庶生宣德八年册封至是薨年三十三讣闻  上辍视朝一日遣官赐祭谥曰悼恭命有司营葬
　　○设四川思曩日安抚司以头目阿思观为安抚属松藩等处军民指挥使司管辖先是阿思观父端葛洪武中归顺朝廷给与金牌令抚番人至阿思观又能招抚生番累有边功故特置安抚司而授之职
　　○辛未顺天府应天府及直隶河间保定苏州松江常州镇江太平宁国池州九府浙江杭州湖州嘉兴三府河南开封卫辉二府各奏今年五月六月天雨连绵渰没田苗漂流居民庐舍畜产命户部遣官覆视以闻
　　○停徵云南各卫拖欠正统九年分被灾屯地子粒从总兵官黔国公沐斌等奏请也
　　○泰宁卫头目拙赤下达子革列哥挈家来归贡马命为所镇抚赐钞币衣服等物送辽东自在州居住
　　○壬申狭西河州卫番僧剌麻领占遣其徒亦失领占等湖广永定卫土官舍人覃潮广东广州府清远县猺头张成山等贡马驼及方物赐钞彩币表里袭衣有差
　　○云南总兵官黔国公沐斌等奏按察佥事李瓘言宜停筑腾冲城招抚贼子思机发量与小职事皆窒碍难行其禁出境结交夷人宜从所言  上曰甃腾冲土城起调官军令俟侯琏去同沐斌萧保等从容整理不许逼迫并遣人去招谕思机发令自来朝贡朝廷推恩处置否则调军剿杀结交夷人者令各守备官严加巡捕但犯者不分官豪势要之家如例治罪
　　○癸酉复设各处所革罢税课司局先是巡抚官兵部右侍郎于谦奏各处税课司局收钞数少官攒俱旷职役虚费俸禄供给因此凡岁办课钞不及三万贯者悉罢之令各处府州县带管上下称便而吏员例于税课司局叙用者以革罢为淹抑有司又间有言折俸钞不得给者于是户部尚书王佐等言各处课税有比旧宜增而市镇有去府州县路远及办课一万五千贯之上者悉宜复设从之然有增课之名而课实无增所费俸禄又倍曩时得少而失多矣　　○南京工部言神策门后湖里城为久雨决三十丈敕守备丰城侯李贤等发工修筑
　　○甲戌升直隶河间府沧州庆云县典史赵亮为知县先是  上命吏部会大臣选朝觐官治行卓异者亮在选中蒙宴赉还任至是九载任满吏部以为言  上特升之
　　○升直隶扬州府通州海门县县丞郭得为通州判官得九年任满诣京军民数百人保得勤能干济抚字有方乞升本州判官巡按监察御史胡新为之请  上以得既为军民保留从之
　　○京都太仓大宁中卫仓火六科给事中十三道监察御史共劾提督侍郎张睿等罪  上命宥之所焚粮米亦免偿
　　○命故湖广都指挥佥事彭恭子璇袭为指挥使彭城卫指挥使冀斌子晖羽林左卫指挥同知白福侄瑛羽林前卫指挥同知剌吉弟阿颜台金吾右卫指挥同知张英弟雄南京羽林前卫指挥同知李旺子兴俱袭职
　　○丙子工部尚书黎澄卒遣官致祭命有司营葬
　　○命故广西都指挥同知宋荣子瑛袭为指挥佥事四川署都指挥使张信侄孙麟袭为指挥使
　　○戊寅给道童刘盛阔等三百二十六名度牒
　　○论斩获思任发功升正千户王政等二级其余三次二次下缅并协同斩获贼首者冲冒瘴毒身故者四次三次下缅并入木邦者俱升一级仍赏白银彩币绢布有差共一千二百三十六人
　　○先是凤阳皇城殿宇损敝工部移文中都留守司相计修理至是本司言时饥民艰工部复请核实  上曰民既艰奚必核实其罢之
　　○己卯以修理都城东垣工毕遣成国公朱勇祭京都城隍之神工部尚书王卺祭司土之神
　　○庚辰升大理寺右少卿沈粲为本寺左少卿仍于内府供事粲善真草书与兄度齐名  太宗时皆蒙奖用至是粲秩满当升故有是命
　　○少保礼部尚书兼武英殿大学士杨溥卒溥字弘济湖广石首县人洪武庚辰进士除翰林院编修永乐初  太宗择东宫官授司经局洗马兼编修  皇太子问溥汉廷尉张释之不易得溥曰释之诚不易得然世岂无其人但无文帝宽厚仁恕之君用之尔臣以为释之在汉一时不易得若文帝三代而下不易得也退采文帝事关治道者编为事类以进后坐事系狱十年  仁宗即位释之擢行在翰林院学士寻升太常寺卿兼学士未几诏开弘文馆思善门之左简文学之士五人日直其中职讨论溥为首亲握印章授之曰朕用卿等于左右非止助益学问亦欲广知民事卿等有所建白用此封缄以进  宣宗嗣位修  两朝实录为总裁官丁内艰夺哀复任升礼部尚书兼学士  上即位修  宣宗实录复为总裁同知经筵事升少保礼部尚书兼武英殿大学士卒赠太师谥文定遣官祭葬官其孙寿为尚宝司丞溥在内阁与士奇荣皆杨姓时号三杨三人者各有所长士奇有学行荣有才识溥有雅操天下引领望焉溥尤谦恭小心趋朝循墙而走儒之淳谨者也
　　○辛未中元节遣官祭  长陵  献陵  景陵
　　○癸未亦力把里地面百户速来蛮脱率地面镇抚恪来来归  上命于南京锦衣卫带俸给冠带白金彩叚布织金袭衣房屋牛羊柴米器皿等物
　　○吏部右侍郎赵新初任南京礼部侍郎时其侄澄谒选吏部新令婿礼科给事中章瑾嘱文选郎中张琛以美任琛不从及新调吏部不悦琛事辄相忤新受知县洪钧贿荐为铜仁知府听选官郭＜艹洍＞以告翰林侍读习嘉言新觉之欲注＜艹洍＞为钧属官嘉言与琛言＜艹洍＞欲发其事以恐新＜艹洍＞得别选瑾嘱所识于新虑为琛所沮假吏科给事中孟鉴名书票因新以付琛琛询鉴知其伪竟沮之赎罪官赵庆当奏黜为民新嘱主事孟瑛转语琛免奏欲朦胧还职琛复不从庆因诬琛常受其白金四十两与美选不果因已累索之故见奏琛意此必新所嗾遂悉＜锍-釒＞前事以闻给事中御史交章劾新瑾琛并劾尚书王直右侍郎曹义纵容不举  上特宥直命其余悉收付法司狱成当新斩义琛赎徒杖还官嘉言供明瑾等适公出于外请逮治  上以新初犯命姑记其罪义瑾等俱释之庆决杖为民
　　○甲申  太宗文皇帝忌辰遣官祭  长陵
　　○封晋府宁化王孙钟鑮为辅国将军赐以诰命
　　○金星昼见于午位
　　○甘肃总兵官宁远伯任礼等奏沙州卫都督佥事喃哥等阴有叛附瓦剌之意恐构成边患  上敕礼等相机收捕回甘州居住善加抚恤毋致失所果有怀异心者起送来朝密奏处置毋令蛊惑众心
　　○乙酉乌思藏大慈法王徒杲竺咓简参藏卜宁番卫剌麻锁南峨瑟轴定等寺剌麻锁南藏卜长河西鱼通宁远等处剌麻腊縳劄思巴等贡马及方物赐宴并钞彩叚僧衣等物有差
　　○巡按湖广监察御史蒋诚奏都指挥佥事常敬索所部馈金及擅以官物造私舟请究其罪从之
　　○丙戌命番僧锁南列思巴为国师赐之诰命○丁亥楚王季埱以封辅国将军均鋀及赐诰命冠服奏欲诣京谢  上复书止之
　　○命番僧绰思吉星吉为禅师
　　○夜火星犯氐宿
　　○戊子敕谕思机发曰尔祖父以来受朝廷大恩设立衙门授以官职管治人民尔父思任发悖逆不道杀掠邻境朝廷不得已命将率兵往问其罪杀尔党类尔父为缅人斩首来献朝廷诛恶之典已行矣朕复念罚弗及嗣帝王盛德况闻尔父为恶尔累劝谏及屡遣弟招赛等来朝请罪近者又差陶孟刀克猛等朝贡到京称尔欲亲身来朝虑为恶已深恐获重罪然朕以大信治天下岂肯失信于远人已令该部及云南总兵镇守等官晓谕刀克猛等并遣人护送回尔处今特差人赍敕前去悉赦尔前罪尔即亲带头目人等赴京朝见朕量授尔官职拨与土地人民管属如尔犹豫不遵朕言必命大将统率精兵直压孟养捣尔巢寨此时虽悔无及矣盖恩必加悔过之人法不容怙终之类朕悯尔累次恳求特为推恩保全尔生实天道神明所共鉴也尔其深省之复虑孟养头目人民内有不知礼法之徒或诱尔潜躲或挟制尔不出非特有害于尔亦贻祸于彼生灵并遣敕谕彼令护送尔来朝并将尔遗下家口财产部属等项用心照管待尔有定一一交付毋致纤毫疏失朕不食言敢有不遵朕命者一体剿杀不赦并谕尔知故谕
　　○命兵部左侍郎侯琎往云南参赞军务代刑部右侍郎杨宁还京
　　○己丑赐吏部尚书王直刑部尚书金濂右侍郎马昂诰命并封赠其祖父母父母妻从直等奏请也
　　○江西都指挥佥事翁信会捕浙江衢州诸县强贼未尽获辄回原任以委都指挥佥事冯凯凯不肯行复委所部百户薛忠巡按江西监察御史刘琚劾其俱当究问从之
　　○庚寅永和王美坞以受册封奏欲诣京谢复书止之
　　○设山东兖州府钜野县安兴墓巡检司置巡检一员以有司言地冲要多盗故也
　　○辛卯命南京中军都督府故都督佥事徐景珩子显隆袭为指挥佥事
