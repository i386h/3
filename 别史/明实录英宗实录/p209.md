<!-- { "loadSidebar": true } -->
　　○五台山僧言其山之显通寺奉敕所建以祝国厘者今已朽泐乞有司修理  上以民艰不从
　　○辛酉擢进士王竑为户科给事中监生于泰礼科给事中苏霖兵科给事中进士方杲兵部主事
　　○吏部言南京工部右侍郎吴政考满以提督修理庙坛楼殿等处未完请俟毕工日赴部从之
　　○壬戌给赐襄陵王子镇国将军范阶女合水县主并仪宾周刚岁禄六百石米钞兼支
　　○刑部奏顽民告讦赦前非干己事者宜严禁之其告民居第违式者宜止令改正毋毁之以重伤财力从之
　　○癸亥孝陵卫指挥佥事胡忠卒遣官赐祭忠南康大长公主子也
　　○甲子安南国王黎浚琉球国中山王尚忠各遣陪臣来朝贡马及金银器皿方物赐宴并彩币有差
　　○擢训导李俊祝杰戴骥王岷为监察御史专办银课
　　○以直隶滦州迁民梁彬年八十以上放依亲餋赡豁除名籍○乙丑设云南景东卫儒学置教授一员训导二员从本卫经历司知事强寿奏请也
　　○丙寅镇守狭西兴安侯徐亨等奏霖潦河溢渰死人畜漂流房屋民饥待赈  上命有司原加存恤
　　○丁卯巡抚河南山西大理寺左少卿于谦奏山西地方连年旱灾逃移者众以故负欠税粮蒙户部令将负欠数折收土茜缘土不出产乞暂停缓俟有秋足食之岁另行买办供用  上命户部知之
　　○四川长河西鱼通宁远宣慰司佛觉王地面通寺院剌麻长足遣其徒彻剌藏并狭西西宁洮州二卫僧纲司番僧剌麻班丹星吉等俱来朝贡马及佛像舍利赐宴并彩币等物有差
　　○翰林院侍读周叙奉命祭衡山事竣过家乡人与其子蒙有隙诉叙枉道叙自陈所经虽非官道实便且近都察院仍请下叙狱  上特宥之
　　○都察院奏福建都指挥佥事薛诚提督海道奸民通番不能防捕已蒙恩止罚俸三月而诚不输罪妄称通番者未经其地请仍下巡按御史治其奸诈从之
　　明英宗睿皇帝实录卷之一百四十终
英宗睿皇帝实录卷之一百四十一
　　正统十一年五月戊辰朔
　　○己巳命孔子五十七代孙言□奥为山东曲阜县知县旧制曲阜知县以孔氏之贤者任之时知县孔公堂以事去众举言□奥堪代故有是命
　　○沈王佶焞奏臣弟平遥王薨未葬存日禄米费尽今如例住支缘家口众多别无养赡事下户部覆奏  上命仍旧支与
　　○礼部奏苏门答剌国人霭淹告有叔宋允于正统元年诣京朝贡被爪哇国番人打昔等谋杀之其妻眉妹打歪诉于官蒙依律问罪矣今眉妹打歪并女使人等见在广东寓居无族属之亲服食之资度日艰窘零丁无依欲行广东都布按三司令其起送复国从之○大理寺右评事古镛言三事一各处死罪称冤未及详谳原鞫者虑其反覆或棰死狱中乞敕审刑官徙置他狱庶冤抑得伸刑罚不滥一带俸军职有为窃盗者法司论赎徒还职非所以励风化乞为盗者黜为民选其家之贤者代职庶廉耻少存盗贼稍息一文职官吏有罪谪戍边者多不谙兵事或衰老无力虚费粮饷乞令当戍边而衰老者如律输赎编口外为民庶军有实用粮不虚费事下法司议死囚称冤徙狱恐生奸余亦皆非旧制不可从  上曰如议自今内外所系重囚必俟朝廷处分敢有辄棰死者必罪不宥
　　○夜有流星大如椀色青白有光照地出天市东垣内东南行至牛宿尾迹炸散后有二小星随之
　　○辛未南京兵部右侍郎李郁以年老乞致仕  上以郁精力未衰命留任事
　　○山东左参议张允中督理易州薪炭以父丧回家守制属民千五百人告保允中清谨宽平乞起复任事工部右侍郎陈恭以闻从之
　　○壬申端阳节赐文武群臣扇并宴
　　○哈密忠顺王倒瓦答失理遣指挥法奴乌思藏禅师葛藏剌麻劄实端竹普应禅师领占四川泥溪长官司通事杨曙等贡马驼及方物赐彩币表里纻丝袭衣有差
　　○升光禄寺录事方同为南京鸿胪寺寺丞以九载秩满故也同故兵部尚书宾之子
　　○癸酉镇守密云署都指挥佥事王通奏臣先任山东大嵩卫后选在京管操俸粮仍于大嵩卫关支缘臣家口在京住坐乞于在京关支便益从之
　　○甲戌给赐靖江王府奉国将军佐礼次子相廉奉国将军佐诚嫡次子相宁庶次子相宏奉国将军佐美庶长子相彦岁禄各四百石米钞中半兼支○国子监祭酒李时勉复上＜锍-釒＞言臣草茅贱质樗散微材十六而游泮庠从师讲学三十而登进士释褐彯缨选入翰林首被  文皇之隆眷使居秘阁纵观先圣之遗书既十年而擢属秋官又二载而召预史事自兹七年膺禄秩之益崇历事  三朝沐恩荣之愈厚叨荷  圣皇之宠顾除臣掌教之清班受职莅官所当竭力反躬度德实匪其才譬犹下乘之驽骀空费上槽之菽粟况今臣行年七十之上而疾病交侵居官三纪之余而涓埃莫报昨者敷陈愚悃恳乞归休  皇上垂念老臣未赐俞允而老臣亦恋明主敢遂间安第以枯朽之资不堪委任之重昔也徒持文墨议论曾何益于朝廷今焉幸当教育贤才期有裨于  圣化瞻依日月感会风云正宜坚葵藿之诚心可惜迫桑榆之暮景形骸潦倒精力衰颓寻常于庶务之施行或记一而忘十朝夕于诸生之训诲每语后而遗前言则气不续声行则筯不束骨临政多怠虑事不精虽使罄犬马之微劳终莫报乾坤之大德徒有妨于贤路竟无补于明时伏望  圣慈特垂  优命俾臣得以栖身□□犬亩全三尺之微躯长当击壤康衢祝万年之  圣寿上览奏嘉叹久之仍不允其去
　　○吏部言南北直隶府州县缺吏典大宁都司缺承差请如各布政司佥充参用或有不公许巡按监察御史纠劾究治从之
　　○赐方山王美垣定襄县草场地一十一顷
　　○直隶迁安县奏本县官吏师生俸钞数多税课局收钞数少支给不敷请以本县倒死马骡牛皮循卫所事例输钞以备俸给从之
　　○湖广布政使萧宽奏近年民间户婚田土斗殴等讼多从粮长剖理甚至贪财坏法是非莫辨屈抑无辜乞严加禁约今后不许粮长理讼从之
　　○湖广道州江华县典史詹辉奏本县岁办杂色皮二百八十张除麂皮外其余香狸野狸水獭白额九节狸等皮地无出产俱往两广收买输官多有狭小毛疏收不以时又被虫蠹请将各皮改收麂皮从之
　　○提督辽东军务左副都御史王翱等奏右京羽林等卫官军九百余人递年赴广宁备御过期不至乞量留在此其余退回将辽东屯田军选补如再不足乞将囚犯该充军者来补兵部覆奏屯军备御恐妨屯种乞将在京并山东北直隶卫所官旗军舍犯徒流死罪者免罚赎俱发广宁  上曰京卫官军选留勇健者一百五十名于广宁余令回卫休养训练遇警仍听调用王翱等仍从公摘拨附近卫分军补役务俾屯守两便法司囚该充军者调广宁等卫在京并山东北直隶官军犯该罚赎者不必调翱又奏比者铁岭义州三万广宁等卫指挥千百户坐失机俱降为事官停俸仍旧捍御缘各官贫窘者多乞给半俸以资锐气从之
　　○乙亥永兴王志＜土仆＞母夫人马氏卒遣官赐祭命有司营葬
　　○免浙江台州府黄岩宁海天台临海四县去年灾伤秋粮二万八千余石
　　○命巡抚直隶工部左侍郎周忱以浙江湖州府乌城等六县该徵马草六万余包折徵银一千九百两有奇角□羊京从民便也
　　○辽东都司虎皮营城驿堡大命巡抚佥都御史李纯查烧毁粮数责经管人员偿官
　　○丙子直隶真定府柏乡县民诉去年该徵豆无收愿以粟米折纳从之
　　○镇守延安绥德庆阳等处都督佥事王祯言卫卒出境架炮因而逃逸月余方获其守备安边营都指挥佥事张友等约束不严又匿不以告请罪之  上命宥罪住俸一年
　　○丁丑周府汝阳恭僖王庶第二子镇国将军子垌卒遣官致祭
　　○给行童九十一人道童二百六十人度牒从礼部尚书胡濙奏请也
　　○命故左都督沐昂孙璘为云南卫指挥佥事仍随沐斌理事
　　○钦天监奏简仪无度数又地基卑下每窥测日星为四面台宇所蔽圭表置露台光皆四散影无定则壶漏屋低夜天池促难以注水调品时刻乞将简仪修刻黄道等度数其地基增高之圭表壶漏如南京盖晷影堂三间以便窥测调品从之
　　○戊寅赐韩府褒城王二子名长曰徵钜次曰徵銮
　　○贵州思南府蛮夷长官司奏土官衙门男女婚姻皆从土俗乞颁恩命  上曰贵州土官衙门或有循袭旧俗因亲结婚者既累经赦宥不究其罪亦不许人因事讦告继今悉令依朝廷礼法如违不宥
　　○罕东卫番人短竹来归  上命为头目隶南京锦衣卫月支食米二石赐钞布纻丝袭衣房屋器皿等物
　　○置河南永城县僧会司
　　○命故金吾左卫指挥同知杨海子玉指挥同知杭也儿子林羽林卫指挥同知巩旺子胜金吾右卫指挥使孔原庶兄昇俱袭职
　　○月犯亢宿○己卯  仁宗昭皇帝忌辰遣官祭  献陵
　　○湖广沅陵县民李四儿妻覃氏一产三男给钞米优养如例
　　○复置福建泉州府安溪县原口渡巡检司从县丞余省躬奏请也
　　○福建汀州府知府陆徵言天下卫所军往往假称欲往原籍取讨衣鞋分析家资置备军装其官旗人等贪图贿赂从而给与文引遣之及至本乡私通官吏里邻推称老疾不行转将户丁角□羊补到役未久托故又去以致军伍连年空缺请行各处都司卫所及清军御史严加禁革今后不许擅给文引从之
　　○庚辰巡按山东监察御史王永寿等奏高唐夏津煌灾上命户部覆视以闻
　　○土鲁番地面回回所镇抚撒法儿来归上命隶南京锦衣卫月支食米二石赐彩币表里纻丝袭衣靴袜等物
　　○锡兰山国使臣耶巴剌谟的哩哑朝贡还至广东布政司病故命有司祭之
　　○敕谕哈密忠顺王倒瓦答失里及头目人等曰尔忠顺王遣指挥法鲁沙等赍奏至京备言近日瓦剌也先令头目塔剌赤等至哈密取尔母妻弟适有撒马儿罕兀鲁伯曲烈干遣使臣满剌麻等一百余人进贡方物路经哈密被塔剌赤等逼诱同往瓦剌又将沙州逃来人家亦强逼带去又称瓦剌令三百人马至边体探事情等因具悉然朝廷屡敕尔等凡远来朝贡使臣即遣人迎送无失比因沙州卫都督喃哥等奏所管人民往尔哈密趁食又敕尔等省谕遣回尔等皆恬不介意致塔剌赤等诱引前去论罪俱不可容但尔遣人奏报特皆宽贷敕至即将沙州等卫逃移人民遣回原卫仍具奏来果有归慕朝廷欲来进贡使臣审实起送入境尔部属中若有奸诈小人通同外夷生事害众者即会众拏送甘肃总兵处惩治庶不为良善之累如尔等党恶纵容不问及不念国恩故违朝命必命将统军直抵尔境捕剿不宥尔等世忠朝廷朕待之如一家故特开心谕之
　　○辛巳户部言山东青州府旱灾人民艰食宜将定拨京库折钞夏税小麦五万石折收绵布其定拨辽东折钞小麦五万石查勘所在官库足用亦乞折绵布以便民从之
　　○礼科都给事中章瑾等奏光禄寺日用猪羊等物不下万数递年分派各司府州县支钱收买委官催督然多徇私受嘱求索财物过期未办今后请委各处巡按监察御史催督若迁延失误供应者坐府州县官吏罪从之
　　○壬午浙江右布政使方廷玉九年任满以年老乞致仕  上命仍复职
