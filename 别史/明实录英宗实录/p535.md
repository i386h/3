<!-- { "loadSidebar": true } -->
　　○左副都御史王竑请于腹内宁夏中卫及庄浪等处增立墪台以严边备事下宁夏镇守总兵巡抚等官议皆言边外立墪举火腹里移文驰报自为定例行之已久未有不便若腹里增设墪台诚恐虏贼入境礟烽四起官军之往御者无以的从人民之散处者反致惊疑是徒劳人力无益边备也遂已之
　　○升广东道监察御史马文升为福建按察司按察使
　　○初陕西行都司都指挥王鉴赵斌等遣指挥等官护送哈密贡马赴京马多道死有敕责令自陈至是鉴斌伏差遣失人之罪  上命各罚俸半年
　　○释监察御史梁觐还职降河南按察司佥事刘瑄为陕西凤翔府同知初瑄讦觐俱下锦衣卫镇抚司鞫至是言瑄奏觐尝会三司官列之傍坐其言实言觐私情取二举人今翰林院考所取者试卷皆中式瑄言不实送刑部拟觐杖瑄徒俱赎还职  上特命瑄调用
　　○癸亥命故锦衣卫指挥同知刘海弟福袭职
　　○修牺牲所
　　○后军都督府带俸都督佥事詹忠调南京右军都督府会母丧匿不发而与同调者陛辞行及良乡潜归发母丧复往缉事者觉之下刑部论赎杖还职
　　○中都留守司带俸都指挥冯庆山东都指挥李让大宁都司署都指挥李让大宁都司署都指挥张英以率部卒赴京操备多道亡为总兵等官劾下刑部俱论赎杖还职
　　○夜昏刻老人星见于丁位
　　○乙丑礼部奏会试天下举人  上命礼部右侍郎兼翰林院学士陈文尚宝司少卿兼翰林院修撰柯潜为考试官赐晏于礼部
　　○升建州等卫指挥同知出那木答兀不颜秃俱为指挥使指挥佥事阿哈出等六人为指挥同知正千户佛羊古等五人为指挥佥事命故指挥同知李阿卜子歹察袭职
　　○丙寅卯刻雨黄霾四方蔽塞日晦无光至未时霾乃散
　　○丁卯释奠先帅孔子遣太子少保吏部尚书兼翰林院学士李贤行礼
　　○戊辰祭  太社  太稷
　　○遣顺天府官祭先农之神
　　○升户部员外郎侯王□赞为狭西凤翔府知府白琼为河南怀庆府知府主事孙仁为四川顺庆府知府杨纬为贵州黎平府知府礼部员外郎万祥为云南云南府知府刑部员外郎周瑛为临安府知府尹恕为澂江府知府张信为四川成都府知府
　　○命故羽林前卫指挥使赵俊弟杰府军左卫指挥使杨能弟俊通州卫指挥使王兴子玉金吾前卫指挥使童鉴子铭金吾左卫指挥使萧源子英指挥同知秦欢台子能丁源子礼向斌子广府军前卫指挥同知李鉴子王□赞济州卫指挥同知李盛子景指挥佥事崔能子泰俱袭职羽林前卫指挥同知张旺子雄代职
　　○琉球国中山王世子尚德遣使臣崇嘉山等朝鲜国王李瑈遣陪臣柳子焕等来朝贡马赐晏及彩币表里等物有差
　　○赐宁府宁都县主及仪宾陈仪诰命冠服鞍马等物
　　○是日大风至晚试院火举人死者甚众翌日礼部以闻  上命改试于八月
　　○己巳狭西岷川等卫拱卜等寺剌麻番僧速南等云南腾冲卫军民指挥使司腾冲驿马站户招刚阿宽等四川永宁卫宣抚司九姓长官司儒学生员贺智广等海西考郎兀卫都督哥哈等哈密等处使臣指挥哈只等俱来朝贡马驼方物赐宴及彩币表里袭衣等物有差
　　○赏光禄寺署丞沙廷玉等白金彩币表里以其出使哈密回还也
　　○以试院火下知贡举及监试等官礼部左侍郎邹干郎中俞钦主事张祥监察御史唐彬焦显等于狱寻宥干复任
　　○刑部员外郎范镛等覆宣城伯卫頴太监蒙泰等及左副都御史王竑相讦事状互有虗实事下尚书陆瑜等奏頴竑俱膺重寄而挟私诋讦甚失大体泰等符同頴奏亦非所宜皆治以法  上命俱宥之
　　○庚午复除云南右参议傅宗于四川布政司管粮贵州按察司副使胡端于湖广按察司俱以丁忧服阕也
　　○辛未命都指挥同知海荣指挥使马全使哈烈指挥使詹昇葛春使撒马儿罕指挥同知刘福普贤使哈失哈儿都指挥佥事白全百户白暹使阿速都指挥同知桑斌正千户刘海使土鲁番都指挥同知古儿赤都指挥佥事金贵使哈密都指挥同知柏贵副千户杨贵使癿加思兰俱敕遣之
　　○命陕西都指挥佥事汪礼守备延绥东路时守备都指挥刘瑛有疾巡抚等官举礼以代故有是命
　　○朝鲜国王李瑈以  孝恭章皇后丧遣使臣郑自济等来朝进香及奉慰表文命于清宁门行礼
　　○陕西甘州寄住哈密回回指挥佥事捏伯沙等来贡马驼玉石等物赐宴及彩币表里等物有差
　　○命法司论断罪囚应徒者于独石仓纳豆赎罪徒一年者十石余四等递加五石
　　○举场烧死举人其亲人不能办认收瘗者颇多  上闻而悯之悉令有司具棺木收瘗于朝阳门外
　　○巡抚陕西都察院右副都御史王概闻母丧至京乞终制  上以陕西饥馑急于用人不准终制
　　○壬申敕谕礼部尚书姚夔等曰去年为皇太子选求婚配至今未有相应者今再出榜晓谕在京并北直隶南京应天淮安扬州山东等地方大小文武官员庶民良善之家女子年十四至十八容貌端庄性资纯美者尽数报官如本家隐匿不报许亲邻人等首报待遣选择
　　○致书襄王瞻墡曰朕念宗室至亲惟叔父爱慕之私未尝不往来于怀曾制袍带数事以奉叔父兹特遣太监颜义谢诚赍送府中用表微诚惟叔父亮之
　　○癸酉赐沁源王第二弟镇国将军幼□土□干□第二子名诠□陵川王长子幼坚子名诠金□梦
　　○狭西行都司甘州等卫奏北虏连岁入寇土人多未耕种今缺食者多乞发廪赈济并给与种子俾各耕耨从之
　　○命故前军都督同知李奇子瑾袭为府军前卫指挥使
　　○升建州左卫都指挥佥事那可为都指挥同知指挥同知滩纳哈哈当为指挥使指挥佥事阿卜哈监卜为指挥同知
　　○狭西按察使项忠奏连岁灾伤民多缺食请各司论断罪囚俱令纳米赎罪以备赈济从之笞一十纳米五斗余四等递加五斗杖六十纳米三石余四等亦递加五斗徒一年纳米十石余四等递加五石流三等俱纳米三十五石杂犯死罪视流加五石
　　○甲戌蠲贵州宣慰司夷民逋负秋粮米一万六百石有奇以其尝被寇掠也
　　○蠲两浙运司各场盐课一万四千引有奇以其被水故也
　　○增给都督佥事马谅王义本色俸米旧制群臣五品以上者月给米一石余俸十之三给白金十之七折钞谅等恃宠请损折钞之数而月增米四石特从之
　　○乙亥国子监司业吴汇奏患疾不能任事乞暂还乡调治从之
　　○丙子升平山卫指挥使钱能署都指挥佥事事守备头关
　　○升刑部广西司郎中王琳为山西按察司副使广西道监察御史郭纪为陕西按察司副使户科给事中胡荣为广东按察司佥事刑科给事中罗晟为河南按察司佥事荣提调学校晟抚民管屯
　　○改定四川松潘中盐则例初以粮储不足召商中盐纳粮则例颇重商人趋之者少故复改定中上流华池二盐课司盐者每引米四斗五升通海新罗福兴三盐课司盐者每引米三斗五升罗泉富义仙泉广福黄市渰井永通七盐课司盐者每引米二斗五升
　　○礼科给事中何琮等言国子监丞阎禹锡因试院灾奏称举子遭火者多是平昔有学之士一夕无辜抱忠而死膏涂墙璧肉食鸟雀使踰垣而出者咸有灰心环视而叹者多去志乞赐进士名色以表其门臣等见火死者朝廷已命有司具棺埋葬士子目睹德泽所及莫不感激奋励岂有灰心去志者哉今禹锡调弄巧言而形容过情恣肆狂荡而奏对失实宜正其罪  上曰尔等所言诚是下锦衣卫狱鞫之
　　○丁丑陕西镇安县奏县治置于野猪坪迂远弗便徭役乞徙谢家湾从之
　　○戊寅升户部广东司郎中崔能为两淮都转运盐使司运使山东司郎中王玺为两浙都转运盐使司运使
　　○给黄土岭等关营山海等卫官军马一千匹
　　○己卯升礼科给事中孔公恂右春坊右赞善司马恂俱为詹事府少詹事时内阁臣李贤私于公恂等故言公恂孔子之后恂司马光之后以圣贤子孙入辅  皇储必有以异于人者  上从之故有是命
　　○升南京户部郎中蔡朔为湖广宝庆府知府刘懋为江西袁州府知府南京兵部员外郎欧阳复为福建泉州府知府南京刑部员外郎余王□赞为广东韶州府知府赵廉为广西柳州府知府南京工部员外郎童信为福建漳州府知府
　　○命湖广荆州府知府张岩复任岩善抚字细民作兴学校通前任九年将满其属民预奏乞留故有是命
　　○户部尚书年富奏光禄寺岁用厨料已有定制今朝廷供应未尝增益而本寺泒物岁增苟非侵克入已必将私奉权贵请敕内臣同御史会其出纳痛加惩治从之
　　○庚辰升礼科给事中何琮为通政司右参议
　　○宁府仪宾郭琦坐不迎敕书巡按御史奏论违制赎杖还职  上命赎既仍罚令戴民巾半年
　　○河南布政司照磨金景辉考满至京奏黄河国初在封丘后徙康王马头去城北三十里复有二支河一由沙门注运河一由金龙口达徐吕二洪入海正统戊辰决荥泽转趋城南并流入淮旧河支河俱湮漕河因而浅涩景泰癸酉因水逼城命筑堤四十余里劳费过甚而水发輙复轻溃然尚未至决城壕为人害也至天顺辛巳水暴至土城既决甎城随崩公私庐舍尽没男妇溺死不可胜纪数十年官民资畜漂失无遗七郡财力所筑之堤俱委为无用之地矣  皇上悯视元元遣工部右侍郎薛远往治虽稍平复而人心尚尔疑惧臣惟黄河四渎之宗天下水之莫大者也今不循故道而并流入淮是为妄行为今之计在＜锍-釒＞导以分杀其势若止委之一淮仍行堤防之策臣恐开封终为鱼鳖之区矣不此虑者或谓＜锍-釒＞浚之事劳费不任殊不知欲为长久平治之道虽劳费有弗足计不愈累年修筑之劳费哉或谓浚河不如迁城此尤其妄者城为民设水患不息民困未已城何为焉又况所费不赀岂易为哉臣愚则始终惟＜锍-釒＞浚之是计也伏乞  皇上不鄙刍荛即敕该部计议移文巡抚河南右副都御史贾铨令所在三司先以金龙口河开浚＜宀十见＞阔俾水流通以接漕河仍相度旧河或另有泄水之处讲求古法酌为时宜而兴工开挑不必计其速成务为经久之计合用军夫人等皆设法给以器具口粮则劳而弗怨费而弗伤何水患之不息哉章下工部以其言颇合时议请敕吏部如例升擢即命其往同河南管河参议何升如其言而行之仍命右副都御史贾铨总督而责其成功从之
　　○壬午升兵科给事中杨王□赞为陕西布政司右参议南京刑科给事中谢琚为浙江布政司左参议河南道监察御史宋荣为河南按察司佥事南京刑部员外郎华显为陕西按察司佥事管屯
　　○命浙江等布政司直隶真定等府贡羊毛羊绒水竹白滕木料赴京
　　○癸未擢进士潘礼为户科给事中秦崇为兵科给事中沉晖为户部主事周凤为兵部主事张鼎谷琰何广俱为工部主事王哲为行人司行人江豫为南京吏部主事
　　○福建都指挥使刘胜奏上杭县贼首钟奴孜阙永华等俱已就擒其徒李宗政复连溪南贼罗志旻聚四千余徒劫掠民财已调官军及民壮相机剿捕  上命兵部行镇守等官督同捕盗官并力殄灭毋延缓纵贼重贻民患
　　○乙酉命故陕西行都司署指挥佥事刘杰子晟袭为甘州左卫指挥使
