<!-- { "loadSidebar": true } -->
　　○甲申浙江按察使轩輗言四时一曰求贤  皇上即位以来屡诏荐举怀材抱德贤良方正经明行修之士岂期所司滥举权豪势要及亲戚故旧之子考其经学则文理不通验其案牍则行移莫晓请行巡按御史布按二司官从公体察果有真材实行量材擢用如有徇私滥举连坐其罪则奔竞之风息荐举之道公矣二曰旷职文武官员清晨管事至晚方退此臣职当然也近年浙江都司卫所官员或二三日不至公堂或至而即回私家荒闲度日政事废弛请行巡按御史体察究问庶官知警惧事得完足三曰明律各处官吏不明律意判事乖违请令其讲读详明时加考较有不明者巡按御史劾奏究治以警其惰四曰私债各处豪民私债倍取利息至有奴其男女占其田产者官府莫敢指叱小民无由控诉乞严加禁约悉给还主庶使豪强不为恶穷民无失所  上命所司悉如所言行之
　　○鞑靼苦述帖木儿来归上命隶山东平山卫月支米一石赐钞彩币表里房屋器皿等物
　　○荆州府知府刘永卒永字克修江西大庾县人由进士任刑部主事历工刑二部郎中尝从工部侍郎罗汝敬巡历狭西又从刑部尚书魏源巡视口北多赞画功少保杨溥荐升知府爱民如子民亦爱之如父母为立生祠以祀之死之日阖郡之民哭拜于门者日数百人议者以为庶几有古循吏之风
　　明英宗睿皇帝实录卷之一百六十七
　明英宗睿皇帝实录卷之一百六十八
　　正统十三年秋七月乙酉朔享  太庙
　　○遣中官祭司门之神
　　○遣神乐观道士赍祝币往命所在守臣祭历代帝王陵寝
　　○直隶大名府奏六月淫雨河决渰没三百余里坏军民庐舍二万区有奇男妇死者千余人  上命户部遣官赈恤除其租税
　　○直隶河间山东济南青州兖州东昌诸府狭西宁夏诸卫各奏六月河决漂没庐舍禾稼租税无徵户部请令所司覆视以闻从之
　　○京师飞蝗蔽天
　　○丙戌山西绛县儒学署训导事举人张干言洪武永乐旧例生员十年一考学问长益者留俟科贡学问荒疏者黜为吏民留者有向进之心黜者无怨悔之意近年增置御史佥事等官专于提督学校然地里有近远学校有多寡有岁仅一至者有岁不一至者甚者不至本学而预拘生徒于他处俟考务实学者或为所黜却将懵然无知子弟选补入学曾几何时又复考退乞敕该部会议将御史等官取回别用第依旧例庶乎生徒安心进学期底于成事下礼部会议以为学校育才久而后成奈何提调官多求近效将年浅生员或因诵讲未通或因行文未顺或因人请托或持己私见黜退既频愈难成才宜从干言取回各官别用今后悉依旧例从巡按御史布按二司及府州县提调正官严加考课廪膳十年之上学无成效者送部充吏增广十年之上不通文理者本处充吏其有不用心提督及学舍不修生徒荒怠并教官尸位素食怠于教训者治罪惟钧  上曰设风宪官提督学校久为通例不可以一二人言遽废近因提学官废弛已累降敕谕勉励若有不依敕谕不遵旧例诣学课试生徒者俱治罪不宥
　　○夜有流星大如杯色青白尾迹有光出天津北行至天市东垣内
　　○丁亥免狭西西安平凉二府夏税屯田余粮二分之一时镇守右都御史王文奏二府去冬无雪今春不雨夏麦无收故也
　　○兵部奏沙州卫达官喃哥弟锁南奔先受瓦剌也先所封祁王伪号今已被甘肃总兵官宁远伯任礼率兵直抵罕东擒获候其至日宜正大法  上曰朝廷先因沙州系近边卫分每被瓦剌逼胁欺害已准都督喃哥等奏移其全卫头目人民于境内安居优恤锁南奔不感朝廷大恩潜窜瓦剌私受伪职又拒官军不听招抚论其叛逆之罪固当处死但念其父兄忠顺年久特屈法伸恩免其死罪待其到时兵部与通事明白谕以恩意法度连其家属送东昌卫与其母兄完住
　　○戊子  仁孝文皇后忌辰遣官祭  长陵
　　○命故魏国公徐显宗弟承宗袭封魏国公
　　○免山东青州等府逃民抛荒地亩粮二万一百余石草三万二千九百余束丝绵一百一十七斤有奇莱州等府卫被灾地亩夏税子粒十万二百五十余石
　　○庚寅命故燕山前卫指挥使金保弟忠济阳卫指挥使刘溥子涌羽林前卫指挥使尤斌弟显羽林右卫指挥同知彭旺侄瑄虎贲左卫指挥佥事马贤子成府军卫指挥佥事王俊子聪南京济川卫指挥使杨清子榘金吾左卫指挥佥事江清子通俱袭职致仕羽林右卫指挥佥事阎聚子兴南京江淮卫指挥同知车亮子泰俱代职
　　○辛卯给万全右等卫官军并鸡鸣山等驿马五百四十匹
　　○南京水军右卫指挥佥事贾福被其异姓姻戚陈玞冒争官职南京刑部右侍郎齐韶必欲夺福官与之大理少卿廖庄疑而驳焉及调问广东道御史张春曹得赵雯索玞与理韶复不遣遂杖死福镇守太监刘宁奏之  上诏逮韶时玞亦奏庄春等受福赂庄春等与韶俱就逮命锦衣卫鞫指挥马顺谓韶纳玞赂玞奏庄春等皆妄皆韶所嗾且韶尝称王振太监为乡亲锦衣卫指挥王山王林为侄恃势逞威淩压部官莅任甫一载狱囚为淹系死者百二十余人百户史宣侄女已被选召受赐归韶托驸马赵辉兵部侍郎徐琦逼之取为妻又僣买永嘉大长公主府卧床三法司坐韶斩玞绞庄及春等当复职从之韶屡陈冤  上不允后十余日斩于市
　　○壬辰山东按察司佥事张清提督沿海仓储奉职廉谨任满九载巡按监察御史□民保留状以闻  上命升本司副使仍理前事
　　○改福建漳州府南靖县寒婆巡检司为永丰巡检司
　　○江西南城县人龚谦多妖术能诱妇人自称张神仙法孙因所诱妇人曰曹氏者见知于礼部尚书胡濙濙遂举谦为天文生更名益之既而数冒濙名诈人贿赂事觉法司论当徒  上命充铁岭卫军谦往来濙家甚习颇有丑声士论耻之
　　○癸巳命狭西右参政夏希纯致仕从镇守右都御史王文言其老病不任事也
　　○罢大臣举官例巡按河南监察御史涂谦言荐举贤才虽大臣当然而不负所举非君子莫能窃见内外官员于始任之时多有持志节勤政事以希望大臣举荐及荐授方面知府不三二年间即改前操往往累及举主乞敕该部暂停举保之例仍遵洪武永乐旧制凡方面知府员缺从吏部于内外九年考满官内选其才识优长志行卓异者升授或  皇上亲擢朝臣才德素著者任用为便从之
　　○甲午四川都指挥使徐海都指挥佥事朱忠为人发其盗鬻粮钞下巡按御史鞫至是复有告忠纳赂及诬人为盗者遂令并鞫之
　　○丙申给镇国中尉相辉岁禄四百石米钞中半兼支魏国公徐承宗岁禄五千石米麦兼支
　　○丁酉兴平王长子志土□臬奏臣父于正统十年十一月婴风疾蒙赐药调治稍痊近疾复作乞更赐药  上命太医院如所乏药给赐之
　　○免直隶真定太平扬州三府被灾秋粮二万九千余石草十四万一千余束
　　○戊戌复除南京太常寺卿徐初仍旧任山西道监察御史陈员韬于广东道俱以亲丧服阙也
　　○宁夏久雨河决汉唐坝败黑山营及沿边汝箕等口关墙墩台总兵官都督同知黄真以闻  上命真亟率工修完之
　　○己亥中元节遣官祭  长陵  献陵  景陵
　　○赏甘肃总兵官宁远伯任礼副都御史马昂并都指挥千百户军旗人等八千四百二十一人白金彩叚绢布有差以阿速兰山抚捕叛夷锁南奔功也
　　○剌麻绰尔甲等陛辞命赍敕并纻丝表里归赐其剌麻甘卜瓦嘉其恪效勤诚也
　　○庚子狭西右参议孙毓违例责考满官偿附余粮巡按监察御史劾之下狱法司论当赎杖还职从之
　　○辛丑四川按察司奏旧制各井灶丁坐事止于本井加役是以轻于犯法请自今有犯者或调别井或发摆站或责充囚兵事下户部请但重加之坐杂犯死罪者罚役五年流以下递减年月俱于本井上工日煎盐三斤仍令煎办常课则法行而不违旧章矣从之
　　○壬寅  太宗文皇帝忌辰遣官祭  长陵
　　○益阳王子豪土□几奏先臣薨逝禄当停止望怜臣孤苦大事未襄仍给赐为便  上命以米五百石给之未几楚王季埱亦奏镇国将军季墀故夫人乔氏无以自给崇阳靖简王孟炜薨长子季堞未封  上命以米三百石给乔氏以五百石给季堞
　　○命以东昌府闲地给新附达官头目舍人锁南奔等二十六人有差每官授地百二十亩头目舍人一百亩达人八十亩
　　○乙巳赐安塞王秩炅嫡子名邃王□采庶子名邃敕□土
　　○命侍读学士张益与经筵
　　○山西按察司佥事李福以老疾乞致仕从之
　　○丙午升南京通政司右通政毕昌为本司左通政以任满九载也复除河南道监察御史左景于山西道以父丧服阙也
　　○升狭西行都司都指挥使毛哈剌为右军都督府都督佥事临洮卫指挥使赵英为狭西都司都指挥佥事赤斤蒙古卫都指挥佥事亦鲁伯总儿加六写令俱为都指挥同知指挥佥事锁南卜罕东卫指挥佥事写白俱为指挥同知赐白金布绢有差以哈剌等擒叛夷锁南奔有功也
　　○甘肃总兵官宁远伯任礼奏永昌卫余丁采薪大河口猝遇番人虏去既而逃归首之官守备署都指挥佥事宋忠自以不严堤防致贼入境恐得罪乃诬余丁为妄请治忠罪  上命巡按御史责忠罪状令视事
　　○湖广辰州卫指挥同知潘海大肆贪暴且数诬奏陷人巡按监察御史候爵言海之恶不可以常例论  上命充腾冲卫军
　　○礼部奏锦衣等卫达官指挥佥事越北斗奴等八员相继卒命赐祭如例
　　○戊申命修南京前军都督府并钦天监
　　○工部右侍郎王佑子銮暴横乡里佑自奏之命巡按浙江监察御史李宾审刑副使冯诚覆焉宾诚欲庇佑坐銮罪未当都察院请治其罪  上是之
　　○己酉总督云南军务兵部尚书靖远伯王骥奏普安州土官同知隆本以马二十匹助官军征剿麓川乞赐敕奖励事下礼部议尚书胡濙等以为朝廷敕书必人臣有勋劳  皇上特恩颁给之今隆本送马不多别无劳效宜但如往岁土官贡马例赏从之
　　○河决河南八柳树口漫流山东曹州濮州抵东昌坏沙湾等堤伤民田庐无算事闻工部言水势汹涌恐败各州县城垣请令山东三司于附近不被灾府卫发工修筑视其缓急而先后之察其穷乏而抚恤之上命工部右侍郎王永和往理其事
　　○命狭西右参议张维复职维坐罪遇恩例故也
　　○山东署都指挥佥事狄瓛坐妄请给屯军月粮赎杖复职
　　○庚戌给襄府湘潭郡主仪宾刘隆岁禄四百石米钞兼支时隆被选始成礼襄王瞻墡以隆岁禄为请  上命户部如例给之
　　○翰林院编修赖世隆尝有索于本县官不得口□衔之遂令其子发县官科歛诸事法司问有诬当世隆赎徒还职  上命赎既降官二等外用
　　○壬子命召□于各边中纳盐粮其中淮盐者每引于开平马营龙门仓各纳米豆一石宁远广宁仓各纳米豆一石四斗中浙盐者递减二斗俱不次支给
