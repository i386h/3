<!-- { "loadSidebar": true } -->
　　○赐代府广灵王逊火□民子名长曰仕土□兹次曰仕土□黾鲁府安丘王泰土□宁长子名曰阳鐆乐陵王泰坣长子名曰阳鎏钜野王泰墱长子名曰阳蓥
　　○升主事宋琰为河南右参政员外郎李源浙江左参议孙节湖广右参议修撰邵宏誉福建副使员外郎寇深山西副使监察御史刘仕昌浙江副使署郎中刘广衡狭西副使员外郎王瑄湖广副使主事王骥为广西佥事通判翟善为四川佥事推官李铉为广东佥事给事中舒曈张佑御史张镛孙遇范琮俱为知府从吏部会官荐举也
　　○甲申永平大长公主薨公主  太宗皇帝第二女洪武二十八年封为永平郡主下嫁仪宾李让永乐元年封永平公主让为驸马都尉宣德初进封长公主王统初加封大长公主至是薨享年六十有六讣闻  上辍视朝一日遣官赐祭命有司营葬
　　○升直隶潼关卫指挥使张广署狭西行都司都指挥佥事事以甘肃总兵官任礼屡奏广公勤奋勇能恤军士也
　　○乙酉升辽东定辽中卫指挥同知王清为指挥使赐钞二千贯以擒盗功也
　　○升直隶河间府交河县典史杨贵为本县知县时知县林俊秩满耆民保奏贵廉正勤能堪代其职章下吏部尚书王直等言贵以吏发身难胜民社之寄  上曰民既保奏宜顺其情若拘以类则用人之路狭矣成汤立贤无方所以治化隆盛卿等宜悉朕意
　　○江西道监察御史俞本等言三事一去冬少雪今春不雨禾麦枯槁饥馑荐臻寔由臣下不职所致乞敕大臣各率其属咸加修省不悛者许令言官指实紏劾以凭黜罢仍乞考核天下贪酷官吏庶几感召天和一司刑之官人命所系今在外按察司官及断事理问推官多有不谙法律以致刑罚失当乞加精选使官得其人纪纲振举一学校育贤之地今在外儒学教官多以举人任之比因任满乏科贡降充河泊等官续将年深监生选补往往废职者多宜遴选其人用称师儒之任  上纳其言因谕吏部尚书王直等曰在廷群臣务俾恪共乃职在外府州县官令巡按御史布按二司官廉察有不职者具名以闻贪酷病民者黜罢之其布按二司官令巡按御史一体举劾刑名官选有学行通律意者教官选有文学者如任满无举人试其学果优仍任教官
　　○谪翰林院编修龚琦充辽东铁岭卫军先是琦以父隐避军役连坐为民屡陈冤至是又援诏例乞复职  上恶其烦扰故谪之
　　○丙戌命翰林院学士陈循内阁办事
　　○朵颜卫都指挥朵罗干遣指挥拙赤等并赤斤蒙古卫指挥写令等番僧剌麻麻尼等来朝贡马赐宴并彩币等物有差
　　○户部言山海卫路出辽东系切紧关口各处屯粮并折徵银布钞以备边军支用者俱于此收贮宜增设主事一员提督收支并巡视永平府界岭口刘家口喜峰口仓场禁革奸毙从之
　　○河南荥泽县知县李永安言汴河水溢决堤坏田旧有减水沟闸湮废请令旁近州县协力修浚遇水溢则分入黄河事下河南布政司核实许之
　　○丁亥赐文武百官宴
　　○增给兴安侯徐亨禄米岁一千一百石给平乡伯陈怀招远伯马亮忠勇伯蒋信禄米岁各一千一百石信禄米于京仓全支
　　○广西庆远府宜山县奏本县大安定地方因猺獞作耗拨与思恩府土官岑土□英管治至今不敢为恶今小安定等处复作耗弗靖亦宜拨付瑛带管其税粮仍属本县为便奏下户部行总兵巡按等官覆实从之
　　○甘肃总兵官宁远伯任礼奏沙州及赤斤蒙古卫各饥饿愿借种粮下户部议以夷人借粮无例  上曰春秋讥闭籴朕为夷夏主可视其人之困弗救乎宜量数与之
　　○戊子升山东武定州乐陵县典史孙智为本县主簿先是智九载秩满去任县民诣阙言智处心平恕理事明决今主簿张瑄病不任事乞以智补之事下吏部覆奏言例不当从  上曰民心所欲不可拂也其从之
　　○敕谕朝鲜国王李祹曰王嗣国东藩保障边境克体尔先王敬天事大之心秉恭摅诚久而弥笃肆朝廷加恩眷待不替益隆可谓君臣一心始终靡间者矣王兹复遣陪臣辛引孙等械送擒获犯边倭贼失剌沙也门等五十七名来献足见王遵奉朝命体国安民之意亦以见王守边得人而有御暴之功然此贼谲诈狡险狐鼠为心尚虑残党窜伏窃图报复王自今益宜诫约守边头目严切堤备遇贼出没即乘机擒剿仍差人驰报辽东总兵等官防慎务彼贼党歼灭边境肃清彼此人民辑宁惟永庶副朕一视同仁之意遂赐王妆花绒锦叚六织金纻丝麒麟等叚四各色纻丝共一十六彩绢二十令引孙赍去并赐引孙等宴及绢布有差
　　○己丑增给恭顺侯吴克忠加升太子太保俸仍令在京月给米五石余于南京支给
　　○狭西阶州千户所清修禅师钻古鲁摄念请于生番地建寺以祝延  圣寿训服生番乞令阶州二千户给匠夫事下工部请令狭西都司布政核其可否  上曰狭西民方艰食其令自造毋重困民
　　○庚寅封韩府襄陵王冲炑第五子范阶为镇国将军锡以诰命
　　○免山东济南府滨州逃户抛荒地二百二十余顷该徵粮草
　　○给宣府万全等卫官军马一千八十八匹
　　○敕谕沙州卫故都督困即来男都指挥喃哥赤斤蒙古卫都督阿速都指挥可儿即及大小头目人等曰今瓦剌太师也先差来使臣察剌八失等回朕念其道里遥远虑小人在途邀劫有失远人归化之心已敕甘肃总兵镇守官差人护送至尔处尔等即各差拨人马护送至哈蜜听其自去毋致疏虞用副朝廷优待远人之意如尔等不钤束部属致强横之徒于路邀取使臣财物尔等之罪并治不宥
　　○辛卯遣黔国公沐俨等为正使给事中刘海等为副使各持节册楚庄王第二子黔阳王季埱为楚王第四子季堧为大治王唐王嫡长子芝土□尔为唐世子嫡次子芝址为舞阳王新野悼怀王嫡长子芝城为新野王庆靖王第六子秩炅为安塞王以教授杨莅女为楚王妃良医副王志学女为东安王季塛妃南城兵马副指挥巩郁女为河阴王子坛妃尹氏为永兴王长子公铭夫人刘氏为韩府襄陵王庶长子镇国将军范址夫人张氏为靖江王长子相承夫人以秦王长女延川郡主配刘振襄陵王庶长女清涧县主配曹瑛靖江王子辅国将军辇伦第十女洛清乡君配戴瑄命振等俱为宗人府仪宾赐诰命冠服等件
　　○南京都察院右副都御史周铨奏各处角□羊送果品厨料等物有经南京光禄寺转运北京者所催办俱限八月内送纳物不及时多致损坏乞自今预会计每年该用物料派于产有处所不拘先后送纳及该运在京供用者径拨马快船装送不必经南京光禄寺转运免致烦费从之
　　○山东都转运盐使司运使张恕负欠盐课二十四万六千余引至是考满户部请治其罪  上命法司取其招状宥罪回任催完
　　○太保成国公朱勇等言今欲建马坊于朝阳门外请遣官领旗军于易州等处采取材木  上曰所遣官军其严约束之毋扰民毋伤稼违者必罪不宥
　　○壬辰敕户部曰朝廷令人易纳马草关中盐粮本期资国便民比闻各场纳草之人多系官豪势要及该管内外官贪图重利令子侄家人伴当假托军民出名承纳又行嘱托规从轻省之处如东直门牛房岁计用草止十五万今添纳至三十余万积聚既多久则必致下人乘隙侵欺又各处所中盐粮亦系官豪势要之家占中居多往往挟势将杂糙米上仓该管官司畏避权势輙与收受以致给军多不堪用及至支盐又嘱管盐官搀越关支倍取利息致无势客商守支年久不能得者有之丧赀失业嗟怨莫伸其毙不可胜言此皆尔等不能体国利人徇情受嘱之故今姑宥尔等之罪以后必须严谨禁约草听殷实军民承纳御史监收但作毙者即拏问具奏官豪势要及该管官员之家不许仍前承纳与民争利违者听御史举劾各场务会计岁用之数拨纳果有多余设法另行堆积以备支用毋得滥收作毙各处中纳盐粮务要乾圆洁净敢有仍前挟势将杂糙米上仓及该管官司听嘱收受者听巡按御史及提督官拏问情重者具奏处治御史提督官纵容不举者并治以罪尔等若再不执法奉公容听势要妨碍军民必罪不恕
　　○巡按山西监察御史吉庆太原府知府袁海互以不法讦奏事下巡抚河南山西大理寺左少卿于谦等覆实谦等收鞫所连者得情劾庆令舍人林广赍公文往河南因而顺带家书至庆原籍荥阳县海既受赃又诬奏风宪俱宜究治  上命锦衣卫官执至京师下法司鞫之
　　○甲午敕六部都察院顺天府曰朕祗承大统惓惓以奉  天恤民为心凡庶政之施悉托尔六卿诸司推诚竭公辅予于理必民康事济乃为克穪近闻其中敬慎尽心于职务者固多有之然亦或有不知所重不念民艰事至略不加意以至行之有乖戾者且如科买物料一事该部不审事之当否輙便援例请行朝廷以尔职掌安得不从既而行有错缪误事劳民遂致言者踵至其咎安在自今尔等宜体朕心夙夜勉图尽职凡事必须同心协谋酌量裁处务求至当或狃于旧例有所不便者计议奏闻处置如遇造作等项急用物料止于官库关用有不敷者方许明白具奏先给官价派买不许损民庶副朕仁恤元元之意若复因循苟且瘝官废事及朦胧具奏一概科扰重困小民则谴有攸归矣夫爵赏刑罚国之大典进退黜罚朕岂敢私尔等其钦承之
　　○丙申复除刑部主事李彦林于本部河南司以剩员待次也
　　○升金吾左卫带俸都指挥使王喜锦衣卫带俸都指挥使额里孛罗那罕赤俱为都督佥事锦衣等卫指挥使王息孙斌赵贤李聪刘胜冯宗李震杨通苗贵董脱脱不花俱为都指挥佥事大兴左卫指挥同知乃颜帖木儿为指挥使金吾左等卫正千户福曾等二十九人俱为指挥佥事以从征迤北功也仍赐额里孛罗姓名高礼那罕赤姓名莫清
　　○巡按山东监察御史曹泰言今布政使即古之州牧按察使即古之监司寔在外百官有司之长其任至重且要近年是职有缺必令大臣会举然所举者或循资格或涉亲故虽间得人而其中任布政使者多有昏耄其视古之州牧食哉惟时柔远能迩惇德允元而难任人之责为虚文任按察使者亦有庸懦其视古之监司公以处己明以察冤威以慑奸惠以爱民之责为外事庶绩未熙职此之由乞敕吏部精严其选使藩臬得人则庶官咸举其职矣  上然其言因谕吏部尚书王直等曰自今布政使按察使务宜廉举才德俱优练达老成之人为之如徇私滥举及容情不言者必罪不贷
　　○丁酉琉球国王尚忠遣陪臣梁回等来朝贡方物赐宴并彩币等物有差
　　○山东布政司奏本处存留粮少各军卫有司俱缺粮用而靖海卫尤甚宜将登州府官库所贮布折与本卫官军易米食用为便从之
　　○广东广州府南海等县福建邵武府光泽县输折粮布验有不堪退出者官为减数折收不足则许折以银事毕户部清治角□羊户并经该官吏之罪  上以所纳既完俱宥之
　　○巡按山东监察御史曹泰劾奏都指挥佥事李进王信韩青张英匿当刷案牍一千三百余宗不报进又私歛所部吏财物馈所识者请究其罪都察院亦以言  上命记其罪仍令巡按御史责取罪状
　　○戊戌设狭西兴平县底张马驿
