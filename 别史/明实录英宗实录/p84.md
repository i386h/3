<!-- { "loadSidebar": true } -->
　　○遣顺天府官祭宋丞相文天祥
　　○给万全都司等处官军马二千八十八匹
　　○夜东北方有黑云一道约长二丈阔五尺
　　○丁亥升山西太原右卫指挥同知李庸镇西卫指挥佥事李衡俱署山西都司都指挥佥事往备滑石涧水泉营二处
　　○省直隶保安隆庆二州同知判官并抚民同知各一员以巡抚右佥都御史卢睿言二州民稀事简故也
　　○巡抚河南山西行在兵部右侍郎于谦奏河南天旱民饥夏税应运临清并兑军改拨者六十余万石乞以三分为率二分折布每米一石折阔绵布一疋运赴狭西以备边用一分米钞中半折纳每米一石抄钞五十贯俱存留本处仓库其灾伤去处就于存留米钞内停徵山西饥窘尤甚然系供给边储夏税应起运者乞半纳米半折布每米一石二斗折布一疋应存留者一半折钞余半停徵其二处卫所屯军子粒亦宜减半徵收庶俾军民俱得苏息奏下行在户部言河南税粮宜量运十五万石赴临清以备儧运余可如其请从之
　　○戊子命行在兵部尚书柴车兼领狭西屯种
　　○巡按直隶监察御史萧銮奏顺天等六府水涝民饥今虽赈济恐官粮不敷乞遣官设法劝借以备冬春接济  上命行在户部速移文右少卿李畛如銮所奏行之
　　○旌表烈妇孙氏节妇高氏等十六人孙氏济宁州民钱官保妻官保没于临清孙时年二十徒步收其骨归欲与偕死以头触柱础流血被面亲属共挽劝之伺间入户反关自经死表其门曰贞烈高氏仪真人父母早亡兄慧鞠之长纳邑人钱信为壻逾年信亡慧欲更纳他壻泣誓不从未几慧没其妻陈氏年二十八亦坚志不他适表其门曰双节胡氏济南卫舍人邓瑜妻刘氏安东县民萧友谅妻霍氏余姚县民魏仲逊妻张氏献县民李达妻陈氏太原护卫指挥张能妻王氏东安县民纪琑住妻王氏密云县民周初生妻陆氏无锡县民茹洪妻杨氏无锡县民余彦昭妻徐氏大兴县民赵铭妻郝氏阳曲县民董荣妻杨氏阳曲县民刘源妻赵氏益都县民王政妻皆少寡守节志行贞洁俱表其门曰贞节
　　○命驸马都尉焦敬平江伯陈豫往南北二太仆寺印记马驴驹七万六千五十九匹
　　○降行在广西道监察御史颜继为广西太平府递运所大使先是继巡按山西累以微过凌辱军职又以艾炙伤百户手指至是按察使徐永达举劾  上曰御史执法官乃擅法作威如此其黜降之以为浮暴者戒
　　○失剌思所遣使臣都指挥佥事阿力乞恩进秩诏以为都指挥同知○湖广按察司副使曾鼎言朝廷增置风宪之官专理学政然往往督责太严欲成太速其生员惟事记诵陈腐讲习偏僻以免黜罚图侥幸而已所谓涵养薰陶明体适用之学茫然不知流风日靡士习日陋乞敕所司详议条约所习经史务令贯通所述论义欲明道理提学之官所至须留旬日难疑答问先兴起其孝弟忠信礼义廉耻之行然后考其文词期以十年无成者黜为吏庶几教导有方学成而适用事下行在礼部覆奏宜行各处提学官员痛惩前毙其条约一尊元年所奉敕书具有成法无庸更改从之
　　○监察御史陈祚言乃者法司论狱多违定律务为深刻且如户部侍郎吴玺举淫行主事吴軏宜坐贡举非其人罪乃加以奏事有规避律斩及軏自经死狱官卒罪明有递减条乃援不应为事理重者概杖之其所以巧织人罪惟恐不重耳目所及知尚尔余可推矣天时不顺灾沴数见未必非此夫律原事情轻重以定我  太祖高皇帝所以斟酌至当防范至周而法司乃抑轻从重如此甚非所以广  圣朝之仁厚也今后有妄援重律违立法本意者请以变乱成法罪之大理寺职评允刑科职参驳如有徇情请与同罪＜锍-釒＞入  上嘉纳其言即示所司各警戒之
　　○庚寅都察院右副都御史朱与言奏伏睹制诏以灾沴数见引咎自责且令臣等诚心体国以回天意窃惟  皇上嗣位以来省刑罚蠲徭赋敬天爱民之心至矣夫出罪己之言甘雨时降陛下省躬引咎之心即成汤之心也按洪范传曰四时毕差七曜紊度水旱愆期终岁若此君之过也四时间有不调七曜时或紊度月中之疪臣之过也今不幸而有灾沴水旱之变然或四方间有四时间见盖一月之咎大臣之过耳如臣者自揆疏庸昧于理道误被恩私叨滥至此天降谴慝罪责有归伏乞  圣明鉴察诸大臣中如臣之比素无才德忝居其位者悉行罢黜放归田里庶几天意可回灾变可息  上以其章示诸大臣令各饬躬思过以诚感天毋事虚文以应故事
　　○巡按福建监察御史成规言琉球国往来使臣俱于福州停住馆榖之需所费不赀比者通事林惠郑长所带番梢人从二百余人除日给廪米之外其茶盐醯酱等物出于里甲相沿已有常例乃故行刁蹬勒折铜钱及今未半年已用铜钱七十九万六千九百有余按数取足稍或稽缓輙肆詈殴虽蛮夷之人不足与较而凭陵之风渐不可长已行福州等府县止将例该供给之物按日支与不许私以铜钱准当但烦琐多端终非久计乞令该部定议于人支日廪之外量加少许听令自办其林惠等不能禁戢坐视纷纭请执治之以肃夷情事下行在礼部以为于例止日给廪米凡一切之费宜悉罢之其通事人员不行禁戢请治其罪  上以远人姑示优容但令移文戒谕之如果不悛必治不宥
　　○增辽东了边军士口粮时军士无家属在卫者止给口粮三斗及差出守了不复增给巡抚辽东副都御史李浚言此等军士别无家属供给遇差宜增给口粮二斗庶不失所比其回卫仍旧支给从之
　　○左军都督府都督佥事王瑜卒瑜字廷器直隶山阳人由淮安卫总旗调常山护卫永乐中有密谋不轨者瑜发其事  太宗皇帝嘉之授辽海卫正千户洪熙改元升锦衣卫指挥同知宣德八年升都指挥佥事署左军都督佥事佩漕运印充左副总兵镇守淮安十年实授前职至是以疾卒赐葬祭瑜雅尚文学为指挥用法平恕门杜私谒为镇守宽大不猛务以德服人喜观史册每读忠臣烈士传慨然歆慕不已遇奸臣贼子则切齿恨之但发不轨事有枉者死之日自束两手如高悬者号呼救解而卒
　　○癸巳命故河南都指挥佥事盛亦秃帖木儿子俊广西都指挥佥事裴玉孙敬俱袭为指挥使四川都指挥佥事李信子真狭西都指挥佥事蒋胜子泰俱袭为指挥佥事金吾左卫指挥使萧廉兄达指挥同知张义子英指挥佥事李贵子旺府军左卫指挥同知申广子旺府军前卫指挥同知王浚子隆府军后卫指挥佥事钱实侄通济阳卫指挥佥事张普弟亮俱袭职
　　○夜月犯毕宿
　　○甲午江西按察司佥事王钰言江西郡邑皆建学设师惟龙南县以穷僻荒远未置承平日久教化＜氵亟＞濡土风人俗渐殊于昔已择民间俊秀子弟遣诣旁县受学但跋涉往来有妨学业乞于本处设学除官其教官可二员生徒可三十人俟十年之外学渐有成照例科贡从之
　　○命河南等道监察御史魏淡秦俊王悼致仕调行在浙江等道监察御史胡宗邝杰胡鉴补之以淡等喿惰不胜任故也
　　○乙未命都督佥事武兴佩印充总兵官管领漕运时左副总兵都督佥事王瑜卒故有是命
　　○命直隶大名府浚县主簿康英复职升从八品俸英秩满考称当迁巡按御史奏县民保其公勤平恕乞留之故有是命
　　○敕辽东总兵官都督佥事曹义等曰今辽东境外女直野人诸卫多指进贡为名往往赴京营私且当农务之时劳扰军民供送今因其使臣回卫已遣敕谕之如系边报不拘时月听其来朝其余进贡袭职等事许其一年一朝或三年一朝不必频数其有市易生理听于辽东开原交易不必来京如仍数遣使尔等询察即令退回脱有违碍仍奏定夺庶几不扰军民亦不失远人归向之意
　　○丙申以新造天财甲乙丙丁等库成欲盘移库藏命魏国公徐显宗行在户部右侍郎吴玺总理其事
　　○江西南安府知府林芊言比者提调学校佥事薛瑄建议凡生员疾病不堪教养者罢黜之追偿所给廪米臣窃以为生徒有志于学不幸而有疾罢之可也至于廪给糜用于累岁而追索于一朝固亦难矣且使其父兄惩偿纳之患而不能保其子弟之无疾虽有俊秀孰肯令其就学哉  上是其言命行在礼部除其令
　　○免直隶凤阳府所属州县去年被灾田亩粮草凡免粮六万五百四十余石草十一万一千一百余包从行在户部奏请也
　　○丁酉书谕庆世子秩煃曰承喻先王享堂未完欲令护卫原免子粒屯军盖造及自市丹漆绘餙具见世子体念民情之意所需钉线已令狭西布政司计料如数造办送用府中不必给直所拨指挥孙庸曹伦二贼与真宁安化二王既先王有命宜如前书令护卫军校修完与之伴读孙珙既不应与亦不必遣去已有书谕二王知之世子宜益以孝友存心兄弟至亲从容以礼相处宜无不可者世子其亮之
　　○追封松滋王贵桁母张氏为辽简王夫人
　　○命给事中御史各一员监收南京各库进纳物料
　　○召回南北直隶及山东山西河南等处清军御史以各处旱涝灾伤故也待来年秋成后仍旧清理
　　○移置广东陵水县乌石驿于其故地乌石乡顺潮驿于南山千户所城边革去博吉驿分拨其马驴人夫于乌石顺潮二驿以其取道顺直里数近远适均故也
　　○罢遣国子监及诸司历事监生老疾者二百四十人
　　○夜月犯井宿
　　○戊戌命提督备倭官浙江都司都指挥同知张翥提督福建都指挥佥事吴凯提督浙江复命南京守备襄城伯李隆等选都指挥一员提督南直隶沿海地方先是沿海备倭惟命翥提督至是以地方广阔复增命凯等仍戒遇警互相策应勿自分彼此失误事机违者罪之
　　○修南京后湖贮册库
　　○修辽东蒲河中左千户所城
　　○河南布政司右参政孙原贞言故汜水县典史曾泉先以进士擢御史缘事黜降来官汜水留心民事遍履田庐劝借贷以济乏绝察勤惰以示劝惩率民垦荒田伐材木贸易货财以纳逋租办军需官有储蓄民无科扰积其羡余买牛以助农耕造船以纾挽运置棺以给颠连之不能举者三年之间政化大行俗淳讼简男耕女织家给人足民感其惠为立生祠以奉之今没已数年民犹思之言及本官輙呜咽流涕使天下之为邑者皆若而人则  皇上之深仁厚泽周流滂连无一物不得其所矣而使之终冒降黜之名不得自白于世诚可矜悯谨采其实以闻乞录其劳绩追复其官阶优恤其子孙庶以慰邑人之思为天下为士者之劝  上命行在礼部覆实旌之
　　○户部右侍郎王瀹初巡抚浙江擅移应输盘石卫粮输松门巡行郡县携孙男以从奏章内尝遗字不谨巡按御史李奎案举其罪诏令自陈又延缓不即输伏及议事至京六科十三道劾之下狱当赎徒还职  上以瀹大臣姑宥之令复视事南京遂罢浙江巡抚官○改狭西兰州仓纳米赎罪囚犯于凉州仓纳米准黄河迤西例收受从巡抚狭西右副都御史王文奏请也
　　○己亥葛林卫女直千户撒住薛列河卫女直指挥那米纳兀者卫女直头目赛因加亦马忽山卫指挥宁哈答兀鲁罕河卫指挥孛罗脱克默而河卫指挥锁答失等各来朝贡马及方物赐宴并赐彩币等物有差
　　○命阿者迷河卫故指挥佥事咬纳子锁迷纳袭职指挥佥事朵儿只子塔升哈代职
　　○京师地震
