<!-- { "loadSidebar": true } -->
　　○福建巡按监察御史许仕达奏按察使陈璞受赂脱殴死人者且谓璞素贪懦不顾名节命执问之
　　○广西桂林府知府吴惠奏称都督佥事降为事官武毅功能乞仍还其节钺以安边境兵部言毅贪滥之状著于两广科扰之弊流及三军罪恶既彰量情降黜而惠朋比欺罔必有从臾之者乞令巡按御史究问诏不问移文谕之
　　○昏刻月犯天江星
　　○甲子少保兼太子太傅兵部尚书于谦奏比户部奏将臣选过头拨二拨官军所添月粮减省照旧奉旨查明来说查得头拨团营官军五万五千七百余人内添一斗者四万九千余人共粮四千九百余石添五升者六千七百余人共粮三百余石于内时有增损大约亦不出此臣切惟兵之勇怯强弱固系乎操习之何如而果敢敌忾亦由于遴选之有法培养之有素今拔五万人于数十万众之间使之出死力以临敌捐身命以为国而每月所费不过三五千石以彼易此其得失轻重不言可知况操练官军置买军装养赡妻子艰苦万状而此时边报方殷官军预备正宜加恩奖励振作锐气若又减其粮数切恐有失众心乞以所增粮数仍令关支庶下人益加感奋遇敌易以成功从之
　　○浙江按察司佥事上官受奏各卫所屯军多因公差失误屯种今后遇有公差于守城跟官军余内差拨户部覆奏宜从所言敢有擅调屯军者听巡抚巡按管屯佥事奏闻区处从之
　　○敕浙江都指挥佥事马良总督备倭徐宁协同备倭
　　○巡按湖广监察御史何琛奏宝庆府知府徐珙假他事杖死保升推官代己者珙奏为太仆寺丞时曾杖琛父管马主簿故琛欲倾己诏左副都御史刘广衡覆之
　　○夜有流星三色皆青白一大如鸡弹二大如杯一出娄西行至壁尾迹炸散一出天囷西行至近浊二小星随之一出天枪东南行至浊三小星随之○丙寅命右军都督佥事田真子琦袭为指挥佥事
　　○朵颜等卫使臣陛辞赐宴及钞币有差命赍敕及彩币表里赐其头目脱脱卜花等
　　○礼部奏正统十四年十二月间延平等府贼首罗丕等复啸聚官军民快人等征剿有功例应升赏今有司始具以闻稽之前例自一功以上赏各有差今有获四功九功十功十九功者俱被旨超升以官不复赏矣其获一功至三功者凡五千三百八十九人功少人众难如前例过赏盍少损之赏都指挥钞人八百贯彩叚二表里指挥钞减八之二彩叚表里半之千户并文职同知等官钞六百贯绢三匹百户并文职通判等官钞五百贯绢二匹旗军人等钞三百贯绢一匹惟副千户蒋伯良获五十六功已升三级赏如千户之例致仕通判吴寿获九功不升赏如百户之例阵亡官军及当升不愿升者加赏一陪从之
　　○兵部奏亦力把里虽处遐方恪守臣节往年不随也先犯边今复遣使来朝忠诚可嘉其使臣舍哈三等乞授官职宜不限常例允其所请诏俱授为副千户
　　○巡抚湖广右都御史李实奏巡按四川监察御史黄溥与已受封父并坐诸罪溥遂封实所撰奉使录以进言实意在鄙朝廷杨已能遗后人笑谈启中外异论请令天下收有此录者悉送官火之章下都察院请罪实及溥诏溥实所坐俱在赦前其置勿问但实奉使录民间毋得匿之犯者罪不赦
　　○裁省浙江布按二司并所属府县督屯管粮抚民佥事副理问通判县丞等官二十一员先是以户科给事中何升言官冗下各处巡抚等官核报至是巡抚折江尚书孙原贞等具以闻故省之
　　○丁卯乌思藏妙印禅师办觉冷真朵鲁只并尔能司指挥佥事畜吉坚粲剌麻锁南藏卜及董卜韩胡宣慰司生番头目领占德正等来朝贡马驼方物俱宴赐之
　　○户科右给事中路璧言往者宥天下朝觐官员之罪令运米大同此权一时之宜也明年又当朝觐所虑贪墨者假运米为口实重歛害民请命都察院预出榜禁约从之
　　○戊辰命京仓通州仓收粮不及三万石者每军斗十名内摘选精壮者五名回卫
　　○刑部按山东都指挥同知张礼不究冒关赏银者罪命宥之
　　○福建镇守巡按等官奏泉州漳州延平邵武强贼复聚掠乡村章下刑部言镇守巡按者不能用心抚安致官吏贪扰而然请即下敕切责从之○己巳赐武清侯石亨封赠三代并妻诰命从其请也
　　○升吏部验封司主事郝璜考功司主事萧彝俱为本司员外郎
　　○罢修中都天地坛以其地水灾民饥也
　　○改山西都司宁化守御千户所仓隶静乐县
　　○庚午命有司造坟安葬会昌伯孙忠赐民地六十余亩豁除应纳粮草从忠子都指挥佥事孙继宗奏请也
　　○旌表节妇庞氏徐氏庞氏山东益都县民鲁祥妻徐氏应天府上元县民潘翥妻俱早岁丧夫以纺绩为生养姑抚子守节年久旌其门曰贞节
　　○辛未户科右给事中路璧言天下陂堰圩塘多颓敝淤塞及为强梁者侵占遇有旱潦民受其患宜敕该部移文巡抚镇守官于颓淤者督官修筑侵占者重加惩治仍令府州县官于考满文册内载其事功以为黜陟从之
　　○添造大隆褔寺僧房
　　○壬申免四川新罗盐课司盐课以其被贼劫掠也
　　○癸酉命故万全都司都指挥佥事秦荣弟亮袭为指挥使
　　○免宣府前等十六卫所屯粮三分之一以其旱蝗霜雹荐灾也
　　○命榆林驿修筑城垣设立仓场运积粮料草束备用
　　○乙亥监察御史王珉被命巡河数于济宁诸处奸淫微服至所淫者家拜其父母所索运粮军官馈赠尤多为右佥都御史王竑所奏珉亦以贪淫诬竑事下巡按等官覆得实法司论赎徒为民特谪充开平卫军
　　○山东兖州府民诉灾伤艰窘所欠马匹实难买补乞悉为优免或待次年陪偿兵部言民隐固所当恤而马政亦不可缓宜先追十分之三余候来年麦熟买补从之
　　○守备万全都指挥江福占妓者为妾诏宥其罪命给还其家福眷恋不遣巡按监察御史张蓥复奏其罪诏仍宥之
　　○夜有流星大如杯色青白出北河东北行至轩辕二小星随之
　　○丙子敕监察御史项聪杨宜李＜王已＞秦颙郎胜陈璚顾＜日隺＞往各处清理军伍聪山西宜广东颙狭西胜直隶璚河南＜日隺＞山东＜王已＞浙江
　　○丁丑总督边储参赞军务右佥都御史李秉奏宣府及各城堡军士贫难缺牛具田地荒芜查得万亿库粮银数多请量给买牛耕种候秋成每银一两上米豆二石五斗余粮买陪官马事下户部覆奏从之
　　○戊寅命府军前卫署都指挥同知田贵子通袭为指挥使
　　○国子监祭酒刘铉言近者奉命考选监生年老貌陋学疏才浅者罢回为民诚进贤退不肖之盛意也然臣惟在监诸生久荷教养其中虽有年貌可议而未必无一长可取况离亲戚弃坟墓多历年所备尝艰辛惟冀沾一命以图补报今一旦概被选退不惟虚费朝廷作养之恩抑恐有轻弃人才之失伏乞  圣恩矜悯重加试验果年虽老而精力未衰貌虽陋而学识可取仍量授一职俾舒素志则才不轻弃廪不虚縻矣＜锍-釒＞闻命吏部有老疾不愿在监者发回为民若堪教养不愿退者留之
　　○直隶淮安府知府丘陵奏臣因覆视水灾遍历州县计其缺食人户自今九月起至明年四月止俱按月给粮庶不失所然本府东新大军二仓粮少请于常盈仓支给事下户部覆奏宜移文本部委官主事何铣验口赈济俟秋成偿官从之
　　○升浙江杭州卫指挥使王镇为都指挥同知以其父瑛阵亡也
　　○庚辰赐蜀王庶第六子名友墂
　　○升刑部贵州司郎中陆瑜为山东布政司右布政使
　　○户部奏遵化县乃军马经行之处其永盈仓见存粮少请将各处盐召商中纳定立则例两淮盐每引粟米七斗长芦六斗两浙六斗五升山东五斗河东二斗广东五斗俱不次支盐从之
　　○后军都督府都督同知孙安奏独石马营等处田禾霜灾军士艰窘其给过银两应还子粒乞缓其徵诏减半徵之余俟丰年
　　○巡抚山西右副都御史朱鉴言所属州县该徵边储动百万计每岁起运期在暮秋然民多顽悍逋违官府不免敲朴今闻敕遣大臣考察有司向之顽悍敲朴者挟讐攟摭诬构多方所司者亦垂首丧气苟全避祸以故刁黠得志边储不完始图考官以恤民今乃长奸而误政况巡按等官考察方已而朝觐又临黜陟有例伏乞  圣恩矜悯将考察官侍郎邹干暂召回京庶告讦之风可息未完之粮可追从之
　　○镇守狭西刑部右侍郎耿九畴奏都指挥杨得青受赂纵操军五百余命降为事官于王祯处立功
　　○巡按山西监察御史张蓥奉诏鞫为民右参政林厚罪且徵厚所盗官物厚于是历＜锍-釒＞都御史年富粗暴不法谓富昔任给事中呼为扛子继升参政号曰阎王尝用轿扛杖伤秦州李知州取美妾五人饮烧酒百杯毁襄垣王为异种陷少监韦力转于死地又欺凌太监裴当少监马庆每宴辄僣坐其上受参将都督跪拜总兵而下俱为所制擅以岁凶杀山川诸祀牲物改创斗秤削去王祭受都指挥唐鉴参议郑原银数百两出官银给贫民市牛耕种多有侵盗与代王私有所通坐屏画红日僣拟王者事下都察院请命山西巡抚等官覆之诏曰此必厚怨富而诬之朕以边事付富岂听一人言而遽加辱耶
　　○壬午命泰宁侯陈泾武安侯郑宏为正使吏科给事中杨瓒户科给事中高崇为副使持节册封晋府宁化懿简王庶长子镇国将军美壤为宁化王夫人赵氏为宁化王妃临泉庄简王庶长子钟鏶为临泉王赣州卫千户刘瑛女为宁府弋阳王妃锡册命冠服
　　○命浙江杭州等卫所明年运粮官军俱赴嘉善县支给行粮以其所积余米数多故也
　　○夜有流星大如杯色青白出内阶西北行至紫微西藩
　　○癸未擢进士周监李钧唐澞为两京给事中张＜馵-灬＞为吏部主事吴福为兵部主事汪浩为南京大理寺右寺副
　　○命大同宣府收粮参政叶盛等兼比较山西行都司所属卫所屯粮从户部奏请也
　　○复开浙江处州府松阳等县银场先是各银场悉令封闭然禁网既宽盗矿之徒复起至是民乞开煎以杜其患镇守浙江兵部尚书孙原贞以闻故有是命
　　○忠勇伯蒋信奏鞑官鞑军自正统十四年以后所给马匹累因病死各家贫乏实难陪补乞赐免追从之
　　○镇守狭西刑部右侍郎耿九畴奏平凉府固原州古城地通虏境最为要冲乞摘平凉卫一所官军于彼守御兵部议宜令九畴再会都指挥费铭参酌处治从之
　　○甲申改给方山王美垣粳米一百石以抵岁禄粟从王奏请也
　　○敕南京守备太监袁诚兵部尚书徐琦即于南京该库支钞一百六十一万四千五百贯绢五千三百八十匹布四千九百三十匹差官运赴福建浙江江西给赏先次征进有功官军民快共五千一百六十九员名
