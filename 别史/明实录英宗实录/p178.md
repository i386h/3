<!-- { "loadSidebar": true } -->
　　○敕谕木邦军民宣慰使司土官宣慰使罕盖发及大小头目人等曰尔木邦自我  祖宗开设宣慰司以来尔祖尔父世效忠诚近因麓贼不道尔克遵朝命躬率所部夷兵协同官军杀贼其忠诚尤为可嘉今贼首为缅甸所获缅甸党比匿藏肆其狡恶朕未忍加诛姑遣敕谕尔等宜体朕安边之心及尔父祖忠敬朝命之义开谕缅甸执贼来献庶使边永宁官军不劳彼处生灵得免重祸尔之功劳足以光前振后朝廷论功必加非常之赏尔等忠义之名亦将传于永世矣其钦承朕命毋怠
　　○敕谕管守麓川地方大头目恭项等曰麓川贼首思任发窜身缅甸贼子思机发潜伏草野苟图延缓尔恭项等灼见大义首来归降又为官军向道协力搜捕贼徒特令管食地方尔宜体朝廷眷待委用之意仍哨探思机发声息果彼诚心悔过欲亲来朝即差人伴送总兵官处起送来京量与宽贷如冥顽不改尔等能督率夷兵设法擒捕角□羊京朝廷论功重加升赏切不可轻听奸谋蛊诱阴相党蔽弃尔前功自重祸尔等其钦承朕命毋怠
　　○云南总兵官右都督沐昂等奏云南军民连岁征进转输财力困乏又值荒歉米价腾涌饥者尤众宜有以休养之其马匹倒死应陪偿者军器折损应脩置者官私逋负应追还者俱宜暂停止之
　　○免直隶保定府大名府和州所属去年灾伤粮二万三百九十余石草二十七万五千九百余束
　　大明英宗法天立道仁明诚敬昭文宪武至德广孝睿皇帝实录卷之一百十六
明英宗睿皇帝实录卷之一百十七
　　正统九年六月己卯朔燕山左等卫带俸都指挥使安朵耳只等一百三十九员随太监刘永诚往甘肃备御乞借支今年未支俸给本色五分折色五分从之
　　○礼科给事中徐忭行人刘逊奉使琉球还以船顺带琉球使臣梁回等三十名来京并受黄金沉香倭扇之惠校尉廉其事以闻下锦衣卫狱鞫实  上命杖而宥之
　　○户部奏辽东都司定辽左等二十五卫并安乐自在州等处官军俸粮本色数少不足供给乞如万全都司例四品以上月支本色三石内米二石折布绢一石五品以下月支本色二石内米一石五斗折布绢五斗杂职月支本色一石旗军月支本色米八斗仍每年全折布绢四月俾自易米复有不敷于各处折色内斟酌拨运供给从之
　　○设广东归善县碧甲巡检司阳江县海陵巡检司各置巡检一员徙海丰县平安马驿于茶亭铺新会县沙村巡检司于崖山吴川县＜石冈＞洲巡检司于茂名县更名博茂巡检司俱从按察使郭智言也
　　○唐辰雷雨大风拔树
　　○辛巳命故右军都督佥事毛翔子鹏袭为指挥同知○工部奏先是降兵器式样于广东甲用铁叶鋈以锡钉以皮钱裹以绵布枪用攒竹杆弓用胶筋今广东有言彼地炎蒸甲多皮布易腐弓胶遇春塺湿脱落枪杆用竹则蛀损请依旧制甲用黑漆铁叶贯以索枪杆取櫰椆木脩削火烘坚实为之弓用生漆宜如其请  上从之
　　○壬午广西思明府土官知府黄＜王冈＞遣人贡角□羊毒药味广东兴宁县猺首蓝子聪等来朝贡方物俱赐彩币等物有差
　　○敕宁夏总兵官都督同知王直等曰去冬兀良哈侵延安命沿边诸将及在京官军出境剿杀捣其巢穴获其人畜以归尚虑余党必怀报复秋高马肥之时尤当谨备闻灵州千户所土人鞑鞑官军其中多骁勇精健稔知夷情尝自备鞍马随征今年防秋之时其选堪用者令署都指挥佥事许宗指挥佥事韩鹏统领操练仍委都指挥张泰提督加意抚恤固其心志养其锐气遇警令鹏率领出境必能同心僇力用图灭贼如彼欲取便前进不必拘制有失机会亦不许摘拨以分其力至明春河开之后仍令依旧生理农业不许拘集妨废如其用之有效以后防秋依此而行尔等其尽心审处务存远图若或别有窒碍尔等驰奏以闻
　　○湖广贵州二布政司奏苗民被虫鼠灾伤田禾告欲伐山木并以土产方物变易米粮恐巡逻者遏抑无以为生  上曰苗民亦吾赤子可坐视其饥窘邪宜听其交易禁戢军士毋得激变但严加堤备仍勘实附近有粮之处量给赈济务使各安其所庶副朕一视同仁之意
　　○癸未擢河南布政使俞士悦为大理寺卿○升云南南甸州及干崖长官司俱为宣抚司以南甸知州刀落硬为南甸宣抚通判刘思勉为同知干崖长官刀怕便为干崖宣抚副长官刘英为同知先是云南总督军务靖远伯王骥奏南甸干崖宜设宣抚司抚安夷民刀落硬等屡从征剿宜升任之故有是命
　　○赏宁夏官军指挥李全季铎等白金绢布有差以其从游击将军陈友等出栲来口收捕达贼答罕卜有功也
　　○广东按察使郭智言海门大鹏等守御千户所城皆低小城上路亦狭隘不便旋折如有不虞岂能当敌请发附近丁夫增筑高广甃以砖石从之
　　○云南总督军务兵部尚书靖远伯王骥言云南东南接壤交阯西南控制诸夷其在内地亦多蛮种性习不侔变诈不一曩者麓川之叛多因近边牟利之徒私载军器诸物潜入木邦缅甸车里八百诸处结交土官人等以有易无至有教之治兵器贪女色留家不归者漏我边情莫此为甚以故边患数生致数年干戈不息军民困毙请严出入之防复有犯者必治以死家属发烟瘴地面充军按察司分巡官时时巡察如此则边防周密境土无虞从之
　　○免云南木邦宣慰使司正统七年岁输银一千四百两以屡调夷兵随征劳困故也
　　○乙酉江西南康府民黄颐四川叙州府民李政金珠鞠胜成都府民喻彦明山东济南府民李本应天府民朱俊孙友忠直隶淮安府民成仲杰凤阳府民魏胜徽州府民胡彦本池州府民方守仁各出稻麦千石有奇佐官赈济赐玺书旌劳复其家
　　○给宣府万全右等卫官军马一百三十匹
　　○丙戌加总兵官定西侯蒋贵禄米五百石总督军务兵部尚书靖远伯王骥禄米三百石各赐白金百两彩叚十表里钞万贯升左少监萧保为太监总兵官右都督沐昂为左都督都督同知冉保为右都督都督佥事毛福寿为都督同知各赐白金八十两彩叚八表里钞五千贯以征麓川功也
　　○占城国使臣回命赍敕及彩币赐其国王及妃
　　○湖广布政司右布政使蹇贤以老疾乞致仕从之　　○丁亥命故左军右都督程忠孙瑄云南都指挥佥事王镛子伟俱袭为指挥使
　　○敕总兵官左都督沐昂右侍郎侯琎暨云南三司令抚恤军民严谨边备以四月间洱海楚雄地震故也
　　○戊子大同总兵官武进伯朱冕奏大同地中军民繁夥亭舍稠密新调操军皆无寓止臣请于城外除地数顷筑墙列屋以居军士庶无流离失所之叹从之
　　○己丑韩府平利王范壑奏患气痞乞赐药饵  上命太医院给之
　　○泰宁卫都督拙赤都指挥隔干帖木儿等福余卫都指挥安出指挥阿兀歹等朵颜卫都指挥朵罗干等各遣人贡马赐宴及衣服彩币等物有差
　　○免顺天府霸州保定县去年被灾粮米六十七石谷草五千三百余束户部奏带俸达官千百户完者秃等从征迤北有功俱受升擢俸尚未支  上命本色折色中半兼支
　　○设四川眉州青神县犁头湾巡检司置巡检一员以右布政使严孟衡等奏其地方旷野盗贼窃发故也
　　○庚寅  上御奉天门谕都察院臣曰诸土达之在宁夏灵州诸处者边适有警朝廷亦藉其力彼所以为生惟马牛羊诸畜耳比闻各卫所官军有亡藉者往往假名巡捕诈取之不嗛輙肆禁辱又有横者既盗之复从而夺其器械不容追求尔都察院其揭榜为沿边多人言往者悉置不究后此敢有复尔者宁夏参赞军务官收治之军官降调军旗调守边墩民舍发充军参赞官如徇势不理罪亦不宥
　　○命工部右侍郎李蕡复职以亲丧服阕也
　　○升辽东总兵官都督佥事曹义为都督同知守备义州都指挥使施聚为都督佥事都指挥同知康福为都指挥使定辽左卫指挥使夏霖为都指挥佥事其余指挥千户百户旗军俱升授有差并赏舍人晁英等二百余人白金绢布有差以其斩获达贼献馘有功也
　　○右副都御史丁璇奏贵州所辖乌撒等十二卫所屯堡俱属四川广西地方与诸蛮杂处蛮人不时出没劫虏缘非统属不服追抚请以四川广西土官衙门与贵州卫所相参者悉听守备贵州参将都指挥同知郭瑛禁治会总督军务靖远伯王骥亦以为言欲令四川广西布按二司每岁委官一员巡视所属土官地方遇贼出没即同郭瑛相机抚捕兵部尚书徐晞等覆奏璇与骥所言皆是  上从之
　　○辛卯命浙江左参政张珂致仕以老疾不胜任也
　　○江西按察司提调学校佥事陈璲以老疾乞致仕从之　○直隶凤阳府定远县奏踏勘得民人占耕田地一十四顷自洪武年间至今未纳税粮请依民田则例起科从之
　　○癸巳四川威州保子关土官巡检董敏贵州宣慰司宣慰使宋昂广东东莞县大帽山猺头欧寿山各遣人贡马赐彩币等物有差
　　○给万全都司云川等驿马八十三匹
　　○户部奏直隶河间府静海青二县有官军草场地近被各处逃民托权豪势要之家盖屋占住耕种既不附籍当差时复潜行劫夺致令军士草束无处堆积  上命河间府委能干官同该县官查究有不系入籍应役者即发遣回原籍不服发遣仍前侵占草场及势豪之人恡不即发者俱捕治以罪
　　○广西总兵官安远侯柳溥等奏荔浦等县蛮贼莫公乔等作耗臣等奉命遣人抚谕再四不服不早除之深为边患议俟秋成调官军土兵分路进剿之  上曰溥等既会议允当其整搠军马俟秋再遣人谕之探其巢穴出没之所果冥顽不服总兵参将内一人选都指挥一人统兵剿捕布按二司各委堂上官一人协助之务在殄灭毋贻边患仍严禁官军人等毋得因此一概杀虏平人违者处死领兵官俱重罪用兵杀贼是不得已还令三司计议以后抚安蛮夷长策以闻敢有苟延岁月规避利害者俱罪不宥
　　○甲午设直隶宁国府宣城县黄池镇巡检司置巡检一员从知府袁旭奏本镇路当要冲故也
　　○兵部言湖广参将都指挥佥事张善奏贵州三千鹞架花等处苗贼屡劫杀边民贵州参将郭瑛并三司等官已尝委官会勘贼情不行奏报  上曰瑛等姑宥其罪其与善同选人往苗寨体贼情量宜抚捕务在事妥夷安或蛮人自相讎杀听依彼例陪偿仍谕今后务各改过守法再犯俱剿捕不恕
　　○乙未升礼部右侍郎侯琎为本部左侍郎都察院右佥都御史程富为本院左佥都御史户部员外郎邹来学为本部郎中兵部主事赵敏为吏部员外郎锦衣卫指挥使陈仪为都指挥佥事录其麓川剿贼馈运劳也
　　○赏辽东征进都指挥施聚焦礼裴俊并军旗人等白金绢布有差以其从都督曹义至老河杀获达贼有功也
　　○四川布政司右参政刘孟铎以老疾乞致仕从之
　　○日生晕色赤黄承气色青赤俱鲜明
　　○丙申唐王琼炟奏子侄俱授册封欲亲卒赴京谢恩  上复书止之
　　○命四川布政司给赏盐井卫土官千户剌黑马非等白金彩叚有差以靖远伯王骥陈其自愿从征也
　　○提督辽东军务左副都御史王翱奏先奉敕谕辽东各卫所官或有病故其应袭子弟果精壮堪用尔即审勘替袭今勘得故都指挥同知夏礼子忠袭调海州卫指挥使其余义州等卫指挥千百户弟男侄替袭者五十六人  上从之
