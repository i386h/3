<!-- { "loadSidebar": true } -->
　　○戊子兵部言甘肃总官兵宁远伯任礼奏哈密忠顺王使臣捏伯沙来报也先遣人至哈密勒王及王母头目狭西丁等往瓦剌至则礼待甚厚赠以貂皮马羊等物又将前后劫虏人口六百有余纵还王已回至本境闻也先将往斡儿者地面过冬捏伯沙又密言狭西丁归国时也先属其约束人马以俟亦纳失力王调用亦纳失力王者故朵儿只伯从兄弟也臣等窃观也先无一日不欲南牧事机已著不可不为之备乞敕文武大臣会议方略  上命待捏伯沙至日审问得实会官集议
　　○己丑夜月犯轩辕南第五星晓刻金星犯太微垣右执法星
　　○庚寅命羽林前卫带俸故都指挥佥事吴果来子祥袭为本卫指挥使
　　○辛卯敕甘肃总兵官宁远伯任礼曰尔收捕沙州全卫来归远猷嘉略深简朕心今特遣人赍敕奖谕并赐银弊以酬尔功朕以西陲之事悉付于尔矧兹北虏狡黠不测尔宜思患预防选拔智勇训练精锐无事抚以恩意务得其心有警资其智力共图成绩庶尔之勋名日著朝廷之报称益隆尚克勉之毋怠前志其出境一行将士一体升赏并谕知之于是赐礼及太监刘永诚各白金五十两彩币八表里升甘肃右参将都指挥佥事刘法贵为都指挥同知赐银二十两彩币四表里狭西行都司都指挥同知毛哈剌赵哈剌不花俱为都指挥使指挥使韦文为都指挥佥事俱赐银十两彩币二表里
　　○召参赞甘肃军务右副都御史曹翼回京先是翼与右副都御史程富奉命交代至是翼在边二年以疾召回时富理院事亦托疾不肯往代  上命富回乡治疗
　　○总督浙江备倭都指挥使李信等奏巡海都指挥同知王瑛纳贿纵所部出海捕鱼不俟委官以代辄回任请下巡按御史究问从之
　　○壬辰出河南道监察御史吴镒为河内县知县先是镒坐事为法司论断罚役至是吏部言其风宪失职故有是命
　　○致仕都察院右都御史顾佐卒佐字礼卿河南太康县人洪武庚辰进士初授庄浪知县端阳日守将集僚属较射以佐文士难之佐持弓矢举止从容一发而中守将大奇之丁父忧起复改监察御史永乐初  太宗皇帝命招抚广西庆远洞夷继命四川监采营造木植复命随征沙漠巡视边关既还升江西按察副使几二载升应天府尹寻召为顺天府尹未几改贵州按察使  仁宗皇帝改元召为通政使  宣宗皇帝嗣统扈从平武定州有白金文绮人口之赉宣德三年升右都御史累赐琥珀带麒麟衣  驾巡边方命佐留守京都后感风疾命太医治之累遣中贵往视于私第疾少愈视事仍免其朝参  上即位之初命经筵侍班又二载前疾复作恳乞致仕特允其请赏赉甚厚给驿舟以归仍复其家赐以玺书有曰廉清之操公忠之行确乎不拔卓然名臣居家殆十载乡之后学赖其启迪至是以疾卒讣闻遣官谕祭命有司治丧葬佐孝友谦恭操履清白及总宪度益振风采闻者起敬一时权贵为之歛迹云
　　○癸巳改刑部右侍郎马昂为都察院右副都御史奉敕往甘肃参赞军务
　　○直隶顺德府沙河县奏正统八年九年薄收民间逋负粮草准令纳钞今岁颇丰米贱钞贵其未纳完者乞仍徵刍粟布帛从之
　　○赤斤蒙古卫都指挥锁合者来朝贡驼马初赤斤蒙古之先有苦苦者娶西番女生塔力泥又娶于达达生锁合者及革古者乃分所部为三凡西番人居左帐属塔力泥达达人居右帐属锁合者而自领中帐后苦苦没塔力泥及锁合者相继来归永乐中始置赤斤蒙古卫处之及且旺失加阿速继掌卫事部众日盛遂欲并右帐累相讐杀而锁合者不能支至是诉于边将言怨隙已深势难共处欲以所部内属总兵官任礼等遣诣京且请发兵收其部众  上敕礼等曰锁合者至京欲朝廷尽取其右帐人民与之且乞波罗寺白真山之地以居然观其词情未可尽信今仍遣还尔处尔等须再三审察果无他即遣人往赤斤谕都督阿速发其家口部属同来然其人之在赤斤者未知其意亦果愿偕来乎盖此事须出本情少有抑逼则得此之心失彼之心亦非经久之道但其家口则必须遣来尔等其审处之
　　○夜东方有星大如盏色青白有光行一丈余忽大如碗光明照地东行至轩辕没
　　○是秋狭西百谷皆登
　明英宗睿皇帝实录卷之一百四十六
　　正统十一年冬十月乙未朔享  太庙
　　○遣中官祭司井之神
　　○以下元节遣官祭  长陵  献陵  景陵
　　○丙申直隶潼关卫奏先因右都御史陈谥言本卫杂犯死流徒罪于狭西兰县纳米笞杖罪于河南纳米乞令笞杖罪亦止于本卫纳米为便从之
　　○彭城卫南新仓火户科给事中劾提督侍郎张睿等不谨罪  上宥之
　　○漕运总兵官都督佥事武兴奏各处军民兑粮之际因官司不相统属以致争兢者多乞遣户部主事一员提督各该军民官员公同交兑庶免争兢从之○升漕运总兵官后军都督府都督佥事武兴为都督同知右参将锦衣卫带俸都指挥佥事汤节为都指挥同知仍督漕运
　　○巡按浙江监察御史王琳奏杭州府知府高安防范不严致强盗二十余人反狱守城门千户李珍守御不谨致盗出城方擒获之其都司署都督佥事张真署都指挥佥事王政平日慢于提督俱宜治罪  上曰盗既擒获俱宥之真政仍罚俸三月安珍令御史责取罪状仍罚俸半年再犯重罪不宥
　　○监察御史虞祯自贵州巡按归毕节卫儒学教授孙隐奏其酗酒鬻廪有玷风宪祯亦奏隐忘分取辱挟私见诬俱下锦衣卫狱法司论隐赎徒祯供明还职  上命调祯博平知县
　　○晓刻金星犯太微垣左执法星○丁酉暹罗国王思利波罗麻那惹智剌遣使臣坤普论直等爪哇国遣使臣马用良等占城国王摩诃贲该遣族兄左栗提朋并使臣逋沙怕占持等各来朝贡方物赐宴并彩币表里等物有差
　　○巡按湖广监察御史蒋诚奏各处文武官员间有因人讦己违法意欲遮掩或作建言巧词公报私讐或私关本衙门具本作当该官员佥名用印似此不惟良善被诬抑且繁渎  圣听乞敕法司禁约今后有私事须令家人陈状如仍擅具本者文职降用武职调卫奏下都察院右都御史陈镒等谓诚所言已有  先帝钦定榜例宜再申明禁约其所云文武官违者降调无例难行  上曰是
　　○＜锍-釒＞直隶常州府孟□河
　　○升浙江绍兴卫指挥同知张勇署都指挥佥事时运粮都指挥张刚被讼参将汤节举勇代之兵部以勇非军功不可从请命都督武兴委都指挥一员暂管以俟刚复职  上曰用人之际何惜一官遂有是命
　　○给延安绥德庆阳等处官军马一千五百匹
　　○戊戌瓦剌来朝正使孛端副使失兰火者等至大同  上遣敕谕之曰尔瓦剌尊事朝廷遣尔等远来朝贡缘途跋涉劳勤朕深嘉念今遣太监刘增前去接待敕大同等处总兵镇守等官应付车辆马匹差人护送从容来京往年差来众使臣及从人内有搅扰官府打伤军民屡尝宽宥尔等今宜严切禁约务要安分守法违者尔等即量情惩戒重者具实处置庶副朕眷待之意
　　○擢进士杜铭为刑部河南司主事
　　○秦府延川郡主仪宾刘振卒遣官赐祭
　　○晓刻木星犯太微垣右执法星○己亥升河南汝宁府同知张鉴为本府知府鉴初以佥事调任端谨有为属邑无扰时知府缺员所部吏民乞保升鉴巡抚少卿于谦以闻下巡按御史核之无异故有是命
　　○夜北方有星大如盏青白色尾迹有光起自天船北行至钩陈
　　○庚子命武功右卫带俸署都指挥佥事李整往狭西汉中等三卫操守
　　○辛丑敕甘肃宁夏总兵官任礼黄真等甘肃原选官军一万五千人后减其三之一宁夏原选官军五千人后减其五之二尔等可将所减军士记名在官以俟调用有功之日一体升赏
　　○守备独石左参将都督杨洪奏出哨官军获瓦剌部属三十人并马匹弓箭等物  上敕洪曰此三十人者未见其有寇边之迹宜宽待之遣人送京
　　○升哈密卫百户捏伯沙为指挥佥事从忠顺王倒瓦答失里奏请也
　　○巡按福建监察御史丁澄劾行都司署都指挥佥事蒋贵匿军以输月钱请治其罪从之
　　○晓刻木星复犯太微垣右执法星
　　○壬寅罕东卫指挥阿黑巴兀者卫都督剌塔吉河卫指挥速鲁董哈肥河卫野人女直指挥咬束四川沐川长官司通事夷林等来朝贡马驼及方物赐宴并彩币表里钞绢等物有差
　　○复除河南道监察御史吴昌衍于浙江道张海于广东道浙江道监察御史张斌于云南道俱以亲丧服阕也
　　○命福建故都指挥佥事刘海子浩袭为指挥使
　　○癸卯巡按浙江监察御史黄裳言御史给事中国初以来考满黜陟取自  上裁其后考称由吏部奏升方面府正近年以来方面府正缺员率出三品以上廷臣保升臣思御史给事中既以紏察参驳为职苟欲上忠于君下尽其言宁无致忤于人招谴于己考满待升求如宋文彦博之荐唐介吕夷简之举范仲淹者几何人哉乞敕吏部今后凡遇御史给事中考满察其才行果堪方面府正照例奏请升授如此则任用皆得其人而言路益知奋励矣  上嘉裳所言以其＜锍-釒＞下吏部行之
　　○兵部尚书邝野等奏比奉敕旨命臣会官集议御虏方略臣会太师英国公张辅吏部尚书王直等议得合行事宜谨条陈如左一大同边陲重地虏使往来所经旧分兵三路操守总兵官朱冕守中路领官军七千八百余骑右参将马义守东路领官军二千五百余骑左参将石亨守西路领官军四千八百余骑中路拥兵颇多而东路所辖天城等四卫又调骑兵九百于大同城内操备乞发回原卫以益东路之兵其西路地方广阔尤为要害领军数少不足御敌乞分中路马军二千益之庶势均力众互相应援一密云地方密迩京师而古北口尤为切要共有官军三千九百人分守关营墩堡八十三处古北口止二百二十四人乞将密云中等卫在京操军发回守口一迤东喜峰等口及大同宣府要害关隘并沿途驿站俱宜广蓄粮料乞行户部豫为措置一宣府乃京师屏蔽其西北烂柴沟地势平衍直冲境外虽有都指挥李徽守备然所领官军止二千三百余人势单力弱乞调参将纪广领马军二千与徽同守一狭西地方延绥有定边安边等营宁夏有灵州千户所二处实当虏冲守备军少乞将河南更番戍卒每处益一千五百人分遣备冬岁以为常一乞选命素有智谋闻望大臣二员领敕巡视西北二边其间有军马多寡不一者量为分调就令督察总兵镇守等官不许将精锐军士占用  上曰边境蓄粮议是其益大同参将兵及调纪广同李徽守备难以遥定宜行二边总兵等官议之密云在京操军且不动河南军士见操延绥宁夏者只如旧又曰朝廷委总兵等官以阃外之寄若又遣大臣殊非专任之意宜行文各边总兵官俾其用心御寇及具见操官军总数条陈方略以闻
　　○命直隶顺德府邢台县知县梁瑄复任升正六品俸瑄九年考称当迁邑民以其抚字有方奏保复任下巡按监察御史核之无异故有是命
　　○韩府镇国将军范土□见夫人尹氏卒遣官赐祭命有司营葬
　　○巡按山西监察御史白圭奏布政司右参议王彦英总督易州山场柴炭受属官白金宜执问从之
