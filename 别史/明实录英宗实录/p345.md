<!-- { "loadSidebar": true } -->
　　○监察御史练纲言江南漕舟俱从江阴夏港并孟渎河出大江溯流三百里抵瓜州往往风水失利今江南岸有南新河在常州府城西江北岸有北新河在泰兴县正相对江北又有白塔河在江都县与江南孟渎河参差相对若由此二处横渡江面甚近但北新河白塔河淤塞俱用疏浚北新河须二十万夫白塔河须七万夫可就宣德间曾于白塔河置闸潮涨入闸则沙土积塞潮落启闸则运水河洩今可易闸以坝章下工部覆奏纲言可行当以苏松常镇杨淮六府共事  帝以未经按视令移文尚书石璞措置
　　○丙辰
　　○致书迤北瓦剌可汗曰我国家自  祖宗以来与可汗初无嫌疑彼此使臣往来间谍生隙前事以往不必留意今可汗能敬顺  天道复遣使臣皮儿马黑麻等远来朝贡良可嘉赏已令厚加升赏宴待来使并酬所贡马匹等物价及所索一应器物皆如数付来但所言要使臣同往一事前者已有书报恐小人不知利害言语生嫌有伤和好徒使归下人怨结于上非但中国不便实瓦剌之大不便也但瓦剌人来朝贡者听从其便然亦人少为贵庶好厚待中国所有人民男女在瓦剌者今后使臣再来朝贡俱令带来当与重赏不吝
　　○赐都察院右都御史罗通诰命并封赠其祖父母父母妻从通请奏也
　　○命刑部主事邹顺卢中陈暄盛后俱署本部员外郎事
　　○  少保兼兵部尚书于谦武清侯石亨葵虏中脱回人口屡报脱脱不花王与也先讐杀而大同等处亦报烟火声息臣等窃惟也先遣背天道辜负国恩一旦无故生衅侵扰边境荼毒生灵虽悔过摅诚遣使入贡而罪大恶极终不可容今犬羊自相吞噬是天授以复讐之机不可失也伏望  皇上允臣所请统领三营团操军马分往宣府大同征剿逆虏以复前讐苟臣等于此时而奋忠义之气竭涓埃之报则负天地生成之恩而天下后世之清议亦有所不容矣  帝曰且不必劳人动众俟边关有警便为区处
　　○给蓟辽永平山海等处官军马一千匹
　　○故都督佥事卜马麟妻尤氏奏乞颁赐书籍俾子孙伏读少知礼命以五伦书赐之
　　○镇守广东左监丞阮能奏石康县流贼入境攻劫县治抢掳官员人口印信其守备都指挥汤莭指挥柏徵张豫等宜皆治罪诏巡按御史责莭等死罪状送左副总兵董与处杀贼
　　○山东右参议刘整佥事王琬以沙湾河决率丁壮塞之日久无功人多逃逸为右佥都御史王竤所劾诏宥其罪俾随尚书石璞立功自效
　　○巡按直隶监察御史郑韶户部委官郎中汪浒奏致仕户部侍郎刘琏总督边储受输来米者贿勒诸仓官攒收受不堪粝米虚縻官银盐课且委腹心镇抚林政于仓督收为毙百端又令家人刘琎等假输粝米因而侵盗官银千余两以致边储亏耗并粗粝不堪以数万情罪著甚乞正以法  帝命都察院执琏并政鞫之果验悉徵其所盗银入官
　　○工部奏浙江海盐县石塘长十八里为潮水冲决屡用浮土旧石修筑辄坏宜于其□别筑石塘以御水患从之
　　○日生左右珥背气白虹各一道
　　○丁巳
　　○升镇守浙江兵部左侍郎孙原贞都察院右副都御史轩輗监察御史谢骞陈琼右布政使杨瓒佥事邝彦誉罗经陈永等俸一给佥事艾茂等俸二级俱以剿贼功也
　　○给大同官军马一千匹
　　○戊午
　　○命故安乡伯张安弟宁袭封安乡侯
　　○湖广布政司左布政使易善以老疾乞致仕从之
　　○追赠故浙江按察司副使陶成为布政司左参政佥事王晟为左参议布政司参议耿定为按察司副使县丞张智许中和徐瑾为副理问辨事官葛叔行为巡检仍命有司致祭录用其子以成等皆因抚捕盗贼遇害也
　　○巡按山西监察御史倪敬奏大同各边卫粮储转输艰难乞将各卫军官简择分为三等上等管操中等守城下等老疾不堪操者令以应代年力精壮者保送代职如无应代者即起送本官赴部其年幼袭职未久别无过失堪操习餋锐者留原卫习学理事操练候其长成任用从之
　　○都察院劾奏镇守通州署都指挥佥事汪礼擅以官舟给驸马都尉石璟令家奴载所货私盐等物请治其罪宥之
　　○致仕都事于利宾及武岗州民段友洪等伏诛坐同庶人徽煠等谋反也
　　○己未
　　○升湖广布政司右布政使马谨广东右布政使戴弁俱为本司左布政使湖广左参政宋钦为广东右布政使广东左参政陈员韬为福建右布政使山东莱州府知府崔恭为广东右布政使户部郎中杨璇为山西右参政监察御史方员为广西右参政四川右参议周铨为陕西按察使监察御史胡新为福建副使葛诩为湖广佥事金恺为江西佥事左评事刘曦云南佥事调河南副使蒋成于广西按察司以剩员故也复除江西副使顾侃于广东按察司以亲丧服阕也
　　○赏浙江处州等府抚捕贼寇官军民快一万八百四十六人都指挥等官各钞一千贯彩币三表里百户等官各钞五百贯绢三疋旗军民快各钞三百贯绢布各一疋其阵亡及督军杀贼回任病故者俱加赏之
　　○陕西京州卫掌卫事都指挥佥事陈斌坐盗窃卫仓官银不即申报所司究理陈状伏罪宥之
　　○庚申
　　○命右都督杨俊仍理前军都督府事
　　○钦天监奏本监监正廖羲仲于正统十四年八月十五日失观象玩占祥异等书于口外恐为军民人等所拾传录私习乞令都察院揭榜晓谕遇有拾得天文禁书许令赴官出首封记差人送京与免其罪从之
　　○镇守浙江兵部右侍郎孙原贞等言比者金华不靖各处抚捕官员寇贼或领当先或督战失利或被执不屈或被胁不从遭害以死忠义难泯褒恤实宜乞将各官本身褒赠仍遣官赐祭庶慰死者之灵以为生者之劝从之于是署都指挥佥事事指挥同知脱纲都指挥同知王瑛都指挥佥事沈辚署都指挥佥事事指挥同知崔源俱褒赠一级
　　○辛酉
　　○建州右卫女直都指挥李吾哈并乌思藏阐化玉遣番僧完卜锁南领占等来朝贡马及貂鼠皮赐宴并彩币表里钞键食茶等物
　　○给辽东官军马三百二十二匹
　　○赐定西侯蒋琬诰命并封其父母妻琬父义以疾废不袭爵至是琬以为请故并其妻封之
　　○升燕山左卫阵亡指挥同知赵铭子义为都指挥佥事
　　○设隆庆州仓置大使一员
　　○紫荆关守备都督同知顾兴祖小龙门等口守备署都指挥佥事周晟受所部指挥谢贵戴明等馈银事觉诏俱令自陈奏久不上都察院移文巡按御史吴中趣之中劾兴祖等蒙蔽交通贝□庒滥已著乞下法司明正其罪更选忠勇有谋方正廉干者二人往代守备庶人心知惧边防益严命执兴祖晟下狱遣左军都督府右都督陶瑾代兴祖守备紫荆关署都指挥同知刘全代晟守备小龙门口
　　○日生晕旁生两珥色皆赤黄
　　大明英宗睿皇帝实录卷二百十二
大明英宗睿皇帝实录卷二百十三
　　废帝郕王附录第三十一
　　景泰三年二月乙丑朔  太上皇帝居南宫  监察御史朱骥下狱骥初巡按直隶尝奏请徵巡抚右都御史李实回京命都察院俟骥至以闻及至至都察院劾其罪遂下狱
　　○丙寅
　　○给庆成王府镇国将军钟镈錂西河王府镇国将军钟定岁禄各一千石米钞兼支  命来归女直嘉河卫指挥同知牙失哈卜鲁兀卫指挥佥事伯羊哈仍旧职其余歹速等十人为头目俱送南京锦衣卫支俸给房屋居住
　　○丁卯
　　○释奠先师孔子命国子监祭酒刘铉行礼  上圣皇太后圣节免命妇朝贺  山东道监察御史刘孜奏广通王徽煠所封为总兵蒙能陈添仔李祥等尚遁藏苗峒若不设法擒捕恐诱苗贼出没遗患边方诏命总督军务右都御史王来总兵官保定伯梁瑶等榜谕苗山□冈今将蒙能等送出加赏劳若阳从阴叛观望不决听来等调军殄以靖地方  造驼房三十间于郑村埧
　　○戊辰  帝祭  太社  太稷  遣顺天府官祭先农之神  宁化懿简王长子镇国将军羙壤等奏先臣薨逝葬礼未备乞将臣兄弟六人岁禄全给本色米一岁以襄大事从之  户部奏岁例应差行人往陕西四川禁约私茶今二处兵荒相仍宜暂停止第令各布政使司委官禁约从之  太仆寺卿李实奏直隶真定等府山东河南所属府州县及在京金吾左直隶通州左等卫所牧马每牡马一匹配牝马四匹为一群每牝马一匹例当二年筭驹一匹间有不生驹者輙责马户买偿缘牡马十八岁以上牝马二十岁以上俱不生育若筭驹追赔未免困民宜敕兵部移文俵马内外官员会验马岁数免其筭驹内有倒死以皮肉易钞送官庶无赔偿之苦从之
　　○镇守河间卫署都指挥佥事董□□良为所部发其侵盗官木及占夺民人湖泊等罪命巡按御史逮鞫之
　　○贵州布政按察二司及山川社稷坛仓廒儒学为苗贼所毁有司诸修理从之
　　○己巳  命金吾右卫带俸都指挥佥事王瑀子显代为指挥使  命户部召商于独石马营中纳盐粮独石中淮盐者每引米豆四斗二升中浙盐者每引米豆三斗二升为营中者各增三升俱不次支给  守备万全右卫都督佥事江福坐娶所部军女为妾及挟私棰辱属官等罪诏命自陈福具状乃宥之
　　○庚午
　　○遣顺天府官祭宋丞相文天祥  升郎中王震为福建都转运盐使司以任满九载吏部推举也  升福建建宁府浦城县县丞何俊为本县知县俊任满六载军民千余人言俊莅政公勤能御强暴乞以为县正镇守尚书薛希琏又为之请故升之
　　○哈密使臣阿力癿辞归赐宴并彩币等物仍命赍敕及彩币等物归赐其王及头目有差
　　○绥军务右副都御史马恭奏臣所守延绥庆阳诸边多系内地调来官军其官员畏避守边多有全支岁俸而诈病回卫动经一岁之上乞敕各边今后调来官员称病者十日之外即今住俸养病别选精壮者代之待彼病痊仍行支俸守边从之
　　○镇守福建右建丞戴细保奏守备沙尢等县都指挥同知秦敏索部卒贿纵之歇役请治其罪命镇守尚书薛琏及福建三司堂上官会鞫之
　　○辛未
　　○升户部右侍郎兼翰林院学士江渊为吏部左侍郎国子监祭酒兼学士萧镃为户部右侍郎兼职任事如故  复除陕西右参议赵忠仍旧任福建右参议陈浩于四川布政司以亲丧服阕也升山东按察司佥事姜永为副使仍于永平山海等处赞理军机文书以任满九载也擢进士高明戚宁马文升周必兆洪弼夏顷白良辅李瓛伍善张玑俱为监察御史刘敷应钦为南京监察御史李惠和维李观刘子肃胡钦吴立俱为刑部主事升鸿月□户寺序班韩定王琼曹冕俱为中书舍人仍隶内阁中书办定琼冕俱以秩满援例乞恩升也  户部左侍郎张睿言自通州抵京一带桥路多低洼每岁运粮车辆驴骡皆倾陷失利宜令五城兵马及该管地方预先修理从之
　　○壬申
