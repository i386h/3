<!-- { "loadSidebar": true } -->
　　○巡抚辽东左副都御史李浚言监察御史李纯有谋略工骑射属之边务必能济理今已被命刷卷于狭西请改敕御史代纯随臣巡抚为便从之
　　○镇守延安绥德都指挥同知王祯等奏鞑贼犯响水砦指挥程林率兵追之贼发伏邀战官军死者八人被创者九十余人马匹器械俱为所掠而林不以实闻请治其隐匿失机之罪  上命祯等执林鞫之
　　○鸿胪寺卿刘顺患风疾命医视之
　　○谪狭西都指挥佥事王信为为事官初信守备延安绥德数受军士赂纵之窜伍下巡按监察御史章聪执治之狱具当斩  上命谪之立功以赎
　　○甲申迤西朵儿只伯遣使臣脱来火者等并海西考郎兀卫野人指挥薛列男哥哈狭西文县守御千户所土官百户阿章等俱来朝贡马及方物赐宴并彩币等物有差
　　○乙酉岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神旗手卫官祭旗纛之神
　　○行在刑部右侍郎陈鼎卒鼎字重器广东新兴县人举进士为监察御史巡按江西有声擢建昌知府赐玺书奖谕驰传赴任建昌有王府官校恃威群行市井掠财伤人鼎禽捕正之以法由是歛迹寻荐升都察院右副都御史未几改刑部右侍郎至是以疾卒遣官葬祭鼎持己廉莅事慎虽居显职而淡泊如初
　　○是岁天下户口户九百六十二万三千五百一十口五千一百七十九万三百一十六田地四百三十二万三千一百八十顷二十八亩田赋米麦二千六百九十七万九千一百四十三石绢一十八万七千四百四十七匹丝五万七千四百七十斤绵一十八万六千一百一十五斤布一十四万三千八百九十八匹绵花一十八万七千九百九十六斤折色钞七万六千九百锭有奇杂课钞八百八十六万三百六十锭米麦五万五千八百五十九石铁七万四千五百八十三斤有奇布一千一十四匹盐课盐二百八十四万三千八百四十九引折色钞二千三百五十八万八千四百八十一锭米五十万三百二十八石布七百八十六匹茶课茶五十五万三千六百斤折色钞一十八万九千四百七十贯屯田子粒二百七十九万一千七石采纳银二千八百余两水银二百四十七斤朱砂一百七十斤漕运京师儧运过粮四百五十万石各处运纳粮六十六万六千六百一十石减免天下官田等项税粮计米麦一十二万二千七百九十三石有奇
　　大明英宗睿皇帝实录卷之三十七终
　明英宗睿皇帝实录卷之三十八
　　正统三年春正月丙戌朔  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼太皇太后  皇太后俱免命妇朝贺
　　○丁亥立春顺天府官进春文武群臣行庆贺礼赐宴
　　○文武群臣朝亲王于奉天门东廊
　　○戊子  宣宗章皇帝忌辰遣卫王瞻埏祭
　　景陵
　　○敕大同总兵官都督陈怀等曰得奏知瓦剌脱欢又遣人来朝然虏情谲诈不可不阿敕至尔即谕令正使三五人赴京所贡马驼令人代送其余使臣从人俱留止大同并脚力马给与刍粮听其与民交易仍戒敕军民毋容相犯以失远人之意
　　○己丑书复辽王贵烚曰长史汤新纪善陈绍先法司论其不能以正辅导当罚役调用朕特宥之令复任王自今听纳正言事须商确者无率意径行庶几永保令誉
　　○建州左等卫都督凡察朵颜卫指挥帖木儿并四川叠州等处六十一族番人米牙肖等各来朝贡马及貂鼠皮赐宴并赐币袭衣等物有差
　　○设狭西绥德州义合驿吴堡县河西驿鄜州张村隆益镇二驿合水县邵庄宋庄二驿宁夏卫大沙井白塔儿二驿及二递运所从镇守右副都御史陈镒表请也
　　○庚寅遣中官赍敕及彩叚八百疋往大同赐瓦剌使臣人等并酬其所贡物直敕其太师顺宁王脱欢曰尔遣使臣兀思塔阿里等来朝贡马具悉尔之诚意兹遣正使指挥同知陈友副使指挥佥事李全等同兀思塔阿里等赍去回赐彩币表里尔其领之
　　○辛卯孟春享太庙
　　○遣中官祭司户之神
　　○敕镇守各边总兵官都督谭广等曰比瓦剌脱欢遣使臣速丹等赴京朝贡及请合兵夹击阿台朵儿只伯随遣都指挥康能等赍敕与之偕往所请事朕已区画之矣但虑脱欢谲诈或假此为由来犯边境不可不预为之防卿等其整搠军马严督哨备如其果来相机战守务在安靖边疆用副委任
　　○命故兀鲁罕河卫指挥同知哈里子咬纳指挥佥事著脱子令加阿古河卫指挥佥事勒忒子克因哥木忽剌河卫指挥佥事弩答子长吉答俱袭职
　　○大同总兵官都督陈怀奏近者达贼三百余人饮马黄河调都指挥佥事石亨戴旺率兵追捕至丰山得其踪迹我军陈官山下贼众迎敌亨等奋勇进击败之俘获而还  上遣敕谕怀等令录有功官军以闻
　　○癸巳召两淮两浙长芦整理盐法内外官员还京敕曰今盐法已清敕至尔内官即与监察御史一同回京其盐场事务悉令盐运司理之有仍前科扰通同盗卖私贩之类事发一体重罪不宥
　　○甲午以大祀  天地  上御正朝誓戒文武群臣致赍三日
　　○进封晋府灵石文水定襄三县主俱为郡主仪宾高逊曹祥骆善俱加封中奉大夫主晋王美圭之女以王由平阳王嗣封晋王故有是命
　　○神机营把总指挥佥事庞得纵卒纳赂怒其总旗不附己辄假以伐薪公用困辱之总旗不得已鬻月粮军装买薪代输无所继自经死事觉有司论赎罪还职调卫  上以得贪酷害人至死不可以常律断命于教场枷号一月发遣戍边
　　○太常寺卿姚友直卒友直名益以字行浙江萧山人洪武甲戌进士授中书舍人累升司经局冼马永乐中  宣庙为皇孙时奉命授书并授蕲献王凡所顾问必以止对王以宾礼待之未几升左春坊左庶子及滕王建国云南升云南左参政掌长史司事滕王薨因事至京  宣庙嘉念旧劳擢太常寺卿至是卒遣官赐祭命有司给舟车归其丧营葬焉
　　○乙未命行在礼部裁省各边城日给外夷朝使饩廪毋重扰军民从总兵官都督陈怀奏请也
　　○游击将军都指挥佥事杨洪出边巡哨遇贼奋击之马蹶伤足命医驰驿往疗之
　　○丙申遣敕赐董卜韩胡宣慰使司致仕宣慰使喃葛等文锦彩币表里及其子宣慰使克罗俄监粲诰命冠带
　　○游击将军都指挥佥事杨洪奏比因达贼犯边臣率兵剿捕至伯颜山遇贼奋击生擒贼首指挥也陵台等四人余贼悉溃既而追至宝昌州贼复迎敌我军贾勇而进又擒贼首何台答剌花等五人遂大败遁去斩获首级并器械孳畜以千计全师而还  上遣敕谕劳之仍命录有功官军以闻
　　○丁酉大祀  天地于南郊遣卫王瞻埏行礼
　　○命董卜韩胡剌麻班丹也失为妙智通悟国师松潘卫剌麻罗只儿监藏为净戒弘慈国师给诰命银印金织袈裟等物
　　○旧例边军杂犯死罪者杖一百复役万全都司永宁卫军受新军财物导令越山脱逃巡抚佥都御史卢睿请严加禁治行在都察院覆奏  上命斩其为首者示众其逃军及为从者俱锁镣守烽堠仍著为令
　　○福余等卫酋长阿鲁歹等纠集五百余骑从葭州渡河肆掠为官军所破归至西凉亭游击将军都指挥佥事杨洪遣将邀之斩六人生擒百户乞里麻等三人夺所掠女子马驴骡衣服器械  上命集兀良哈使臣于市戮乞里麻等以示之仍枭首喜峰口外女子给主马驴骡等物就犒有功官军
　　○戊戌命修南京东安门仓
　　○己亥赐清平伯吴英诰命并封其妻
　　○命直隶保定府祁州深泽县知县高文复任升从六品俸文九载任满当代属民数百诣府告留掌府事参改周监以闻  上命巡按御史廉之果有治绩故有是命
　　○赐辽东定辽中等卫千户董源等钞布以招集逃军功也因著为令
　　○福建布政司等衙门左布政使等官周颐等奏巡按福建监察御史赵奎刑政详明吏民畏服人尝提督官兵擒获强寇五百余人乞加升擢以劝将来事下行在吏部覆奏以为御史乃耳目之官出莅一方为民典利除害固其职也何以擢为而颐等为之干请不可听从之
　　○行在户部言直隶池州府奏本府所属地土卑湿不利小麦岁税夏麦俱于安庆府等处易之往复盘载虚费乞以夏麦抵斗折米俟秋成送纳从之
　　○庚子上元节赐文武群臣宴并赐假十日
　　○升狭西按察使王文为行在都察院右副都御史镇守狭西副使金濂为右佥都御史参赞宁夏军务
　　○召巡抚狭西工部右侍郎罗汝敬还京以年老有疾故也
　　○直隶池州府知府叶恩言本府附郭贵池县止三十八里民间俊秀选充府县二学生员不敷况春秋祭祀俱诣府学行礼其贵池县学乞裁革  上以学校宜兴不宜废不听
　　○壬寅四川播州宣慰使司土官宣慰使杨昇遣子纲右城卫女直舍人苦女等狭西秦州卫黎芽簇番僧多尔只辇占等俱来朝贡马赐彩币等物有差
　　○升广西思恩州土官知州岑瑛为田州府知府仍掌州事以其从征蛮寇有功也
　　○癸卯命故考郎兀卫指挥使薛列河子哥哈建州左卫指挥佥事兀鲁速子兀乞童答兰子阿哈里俱袭职
　　○瓦剌正使兀思答阿里等五人至京命给赏如例
　　○旌表孝子王起孝节妇俞妙观等九人起孝山西高平县人父娶后妻起孝奉养如所生母父亡庐墓三年葛子成山东费县人事母孙氏孝母殁庐墓不靧面栉发晨夕哀号不辍高朗河南杞县人父母相继卒朗躬负土为坟庐其傍敝服枕块历十余年诏各旌其门曰孝行妙观直隶上海县民张文通妻夫疾殆不起妙观誓不独生既而夫亡具殡殓毕即自经诏旌其门曰贞烈郭氏河南胙城县民阎友能妻刘氏江西南城县民张儒文妻罗氏山西太原左卫千户张斌妾张氏直隶山阳县民赵尚义妻金氏鸡泽县民张三妻俱夫死守节不移诏各旌其门曰贞节
　　○参赞宁夏军务监察御史郭智奏宁夏等卫地方草湖通计三百四十九处一千七百四十五顷每岁派草四百万束俱委千百户看守官军以时采用若不属官虑后官旗侵占专利乞将各湖隶宁夏河渠提举司掌管明立簿书收放草束仍造册送该部稽考事下行在户部覆奏从之
　　○湖广等处总兵官右都督萧授奏贵州靖州等处与广西接界苗贼出寇不时永乐宣德间常储粮数万石以备急用比年少储遇调运饷贼每先觉而远遁无由殄歼乞于清浪靖州二卫除官军俸粮外每卫增储五万石以备调用庶边有备而机无泄  上命行在户部议行之
　　○宁夏总兵官都督同知史昭奏宁夏边军缺马骑操者众今访知延庆平凉等处官员军民之家养马成群宜出榜招之令将马匹赴官中盐验马以定引数奏下行在户部兵部会议上马一匹与盐百引中马一匹与盐八十引听于狭西地方鬻之其马匹送总兵官都督史昭参赞军务右佥都御史金濂处公同验收从之
　　○广东潮州府知府王源奏暹罗国遣使臣柰霭纳孛剌等航海来朝其通事柰麻沙等既登岸而舟为风涛漂去不知所向潮州卫指挥孙瑜百户魏刚以计诱取柰麻沙金珠宝石等物请治其罪  上以远人穷无所归而孙瑜等不厚抚之反剥夺其财与寇盗何异令巡按御史执治之
　　○甲辰升总督独石等处游击将军都指挥佥事杨洪为都指挥同知余升赏如例以西凉亭获虏功也
　　○赐瓦剌朝贡使臣宴
