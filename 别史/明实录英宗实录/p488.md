<!-- { "loadSidebar": true } -->
　　○乙酉致书襄王瞻墡曰比因所传药方有验致书再求数方用广其传承复惠良方及所制良剂用以疗疾多效足见叔父仁术之妙第恐府中药材有欠今择其良者百数十品专人奉去以副济人利物之功凡珍珠片脑犀沉等药九百八十斤有奇至可领也
　　○调忠国公石亨家属京卫指挥佥事石宁等十人于广东雷州等卫
　　○兵部奏中军都督佥事杜清锦衣卫千户刘盘等二十员俱系夺门有功人数  上命清带俸不管事盘以下俱革新升职事复注原卫所兵部复奏清旧充厨役应募报效从石亨于大同得所镇抚景泰间亨奏起清赴京又随亨征进有功升千户寻取回尚膳监仍本官给役大庖及查得亨所叙功次文册无清姓名亦宜革去新升职名  上曰清曾效勤劳不必革
　　○夜有流星大如杯色赤尾光屈曲如蛇西行至危宿
　　○丙戌文安伯张輗有疾  上命医疗之
　　○命都督同知李奇镇守居庸关
　　○云南左参政罗崇本以老病乞致仕从之
　　○丁亥命忠国公石亨餋病
　　○夜南方有星大如盏色青白尾迹有光起自危宿正南行至斗宿没
　　○戊子重阳节赐文武百官宴
　　○宣宁王逊炓奏妃杨氏故无子今庶长子仕堁年十岁乞赐封爵事下礼部议以为旧制亲王年五十无嫡生子方得立庶长子今宣宁王年甫三十有七仕堁庶生难遽封为长子宜如例封镇国将军候王年至五十无继妃生子然后奏请处分从之
　　○命故金吾右卫指挥使丁全子礼燕山前卫指挥同知路荣子逵俱袭职
　　○己丑兵部劾奏管操都督佥事陈友韩志阿附石彪故纵军旗旷役  上曰姑宥之
　　○擢进士夏澄陈瑾陈迪为主事
　　○晓刻有流星大如鸡弹色青白起昂宿约行丈余发光如盏大光明照地北行至天船星
　　○夜月犯牛宿下星
　　○庚寅命哈密忠顺王使臣得失儿哈为指挥同知
　　○忠国公石亨奏臣奉命管五军营及掌后军都督府事今以疾废蒙恩优餋不能莅事乞改命能者  上曰既病宜加调摄公务暂遣人代理病愈仍复治事
　　○肃州城中火延烧官军人等五千四百余家粮九千九百余石草三十三万束军器甚众死者六十余人
　　○晓刻金星犯太微垣左执法星
　　○夜有流星大如鸡弹色青白有光起天仓西南行至近浊尾迹炸散
　　○辛卯赐隰川王逊火□翏第四子名曰仕塕汧阳王第二子名曰诚涺
　　○朝鲜国王李瑈遣陪臣朴原亨等来朝贡马及方物赐宴并金织袭衣彩币等物有差
　　○义勇后卫指挥邹叔彝尝往来忠国公石亨家讲论遁甲兵法及太乙书数被行事校尉缉知以闻  上命执叔彝送法司鞫之亨置不问
　　○壬辰命南京礼部署郎中事周达实授郎中署员外郎事欧阳复实授员外郎
　　○升南京工部员外郎王政为营缮司郎中
　　○癸巳司礼监太监福安奏内外衙门累年成造各王府宝册仪仗关用黄金数多官库收贮缺乏乞照永乐宣德年间差内外官员往西洋等处采买及云南等处差发课程差人采办进库应用  上曰采买不必行云南等处金课数亦无多其以云南岁办差发银折收金应用
　　○修造内府宝钞司库作等房
　　○甲午下监察御史康骥锦衣卫狱初广东廉州府知府李逊与内使谭记相讦奏命骥往核之适有贼道阻骥归过期故下狱
　　○巡抚大同宣府右副都御史王宇奏马邑守备都指挥佥事袁宝闻边警召众号令县官不往宝辍挞之且使人促乡民入城避寇因索民鸡黍民有出城刍荛者守门百户韩昇等逐之迫误坠河死死者之弟欲诉昇等反诬告其违令宝又挞之请究宝等罪都察院左都御史寇深言宝闻警故如此亦其职当尔昇等亦非威逼人死者比请免鞫  上曰宝处事谬以致伤人本当究治姑宥之昇等仍令巡按御史鞫问
　　○夜月犯外屏第三星
　　○乙未免山西太原平阳二府所属三十四州县去年灾伤田地夏税一十万七千四百余石
　　○镇守江西御马监太监叶达奏江西进贡果品多用递运所红船装载恐污秽不洁乞敕三司造匾浅船以便进贡从之
　　○丙申命总督南京粮储都察院左都御史轩輗兼理凤阳等处仓粮
　　○命户部输银五万两于辽东籴米以足军饷
　　○丁酉夜月犯天高东星
　　○戊戌命驸马都尉焦敬往凤阳督修  皇陵殿宇
　　○赐锦衣卫带俸都指挥使钱僧护祖母陈氏河南归德州宁陵县黄河退滩地一百顷从其请也
　　○降吏部左侍郎孙弘为云南大理府通判通政司右通政刘文为云南临安府同知翰林院学士黄谏为广东广州府通判光禄寺寺丞金铭为广州右卫经历兵部主事杨福宋谅潘荣为广西庆远等卫知事太仆寺寺丞蒋道隆为湖广新化县主簿弘等先附石亨冒夺门迎驾之功得升秩至是以亨等败露故有是命
　　○己亥调湖广都司带俸都指挥佥事刘清李敬四川带俸都指挥佥事陈纲邢斌于广西都司管事
　　○初锦衣卫指挥逯杲奏英国公张懋会昌侯孙继宗太平侯张瑾锦衣卫都指挥同知孙绍宗俱侵官田立私庄命各具状以闻至是懋等皆输罪  上曰勋戚大臣已享厚禄而又若此论法本难宥既输罪姑宥之管庄人仍执问之其田还官
　　○初忠国公石亨私遣义勇后卫指挥同知裴瑄出居庸关市材木适兵部召瑄不至以闻命都察院锦衣卫捕之弗得乃命索诸亨亨不以实告捕愈急已而锦衣卫指挥佥事逯杲自大同械瑄至京下狱会三法司鞫得状请治亨罪且劾守居庸关都指挥佥事仲福凭亨私书即纵瑄出关阿附之罪尤重  上命姑宥亨罪降福为指挥使
　　○夜月犯井宿
　　○庚子造山川坛斋宫应用器皿
　　○大同总兵官高阳伯李文奉旨籍石彪私庄得其驼马骡驴牛羊七百有奇送至京
　　○辛丑命都察院右佥都御史徐瑄复任仍巡抚延安绥德以奔母丧夺情回京也
　　○擢进士谢芳门相为南京主事调南京户科给事中黄甄于工科复除右给事中江玭于刑科监察御史郎胜于河南道郎中叚寔署员外郎事主事童信于南京工部汪回显于南京户部甄以旧官代回玭等俱以亲丧服阕故也
　　○壬寅晋府文水郡主薨遣中官谕祭命有司营葬
　　○巡按广东监察御史白侃奏广西徭贼攻围化州守备都指挥孙旺不行救援乞正其罪  上命旺戴罪杀贼再犯必杀不宥
　　○卯时日生晕上生背气一道随生左珥各色淡背气珥先散晕至酉时云遮
　　○癸卯加赐哈密使臣撒满赤等十二人人彩叚一表里从其都指挥使把帖木儿奏请也
　　○都察院言忠国公石亨擅遣大同前卫带俸指挥同知卢昭往直隶武平卫追捕亡仆事觉昭已就鞫请治亨罪  上曰姑宥亨
　　○下监察御史田景旸锦衣卫狱景旸自山东巡按还纳其印尚宝司言印有缺坏故下狱
　　○夜有流星大如盏色赤白有光起昴宿约行丈余发光如椀大光明烛地西北行至娄宿尾迹后散
　　○甲辰法司言忠国公石亨不能训戒其侄彪且受其所送违禁寝床请治亨罪  上曰姑宥亨罪寝床没入之
　　○浙江温州府永嘉县教谕雍懋言朝廷每三年开科取士考官出题多摘裂牵缀举人作文亦少纯实典雅比者浙江乡试春秋摘一十六股配作一题头绪太多及所镂程文乃太简略而不纯实且春秋为经属词比事变侧无穷考官出题往往弃经任傅甚至参以已意名虽搭题实则射覆遂使素抱实学者一时认题与考官相左即被黜斥乞敕自后考官出题举子作文一惟明文是遵有弗愋者罪之  上善其言命礼部议行
　　○乙巳广东韶州府翁源县抚猺总全善清并广西庆远府南丹州土官知州莫必胜等来朝贡马及方物赐钞币有差
　　○兔山东济南青州东昌三府所属二十二州县去年被灾田地夏税一十一万三千八百四十余石
　　○降四川按察司按察使王裕为广西南宁府知府罢山西布政司左参议卢彬为民先是裕等俱坐罪落职以附石亨冒夺门功得复升秩至是亨败故有是命
　　○夜金木星合于角宿
　　○丙午福建建安县老人贺炀言四事一县令之职民生休戚所系即今铨授多年老监生有近六十岁者其意岂不以逮满九载年几七十非惟高显升擢所不敢觊抑且吏部勒令致仕有所不免昌若多索金银为子女计纵获罪罢职亦不失为富翁此所以贪酷庸懦者众廉能仁惠者少宜敕吏部今后县令必于进士举人监生年力壮富者试有才能诠选及令方面御史廉访屈在下僚并山林隐士才德胜任者荐举一景泰间录先贤颜孟程朱嫡长子孙授以翰林博士俾奉祠祀然徒有官而无俸禄其于仕必有禄之义似为有欠宜各给以本秩俸禄并所应得隶卒一景泰间福建按察司佥事吕昌奏准以忠肃公黄干文简公刘爚文正公蔡沈文忠公真德秀四子配享朱文公之祠然告文中未附四子配享之祠宜敕翰林院增入之一预备义仓之设将以广储积而振贫民也柰何豪滑大户往往冒名代借连年拖欠以幸恩宥是致义仓空虗有其名而无其实乞令出粟义民各＜锍-釒＞里内饥民姓名同委官开仓给放西成之日仍令催督还官如此则豪户免冒借之弊而义仓无空虗之患矣  上命礼部议行
　　○丁未旌表孝子庞景华节妇奚氏等一十二人景华应天府上元县人蚤丧父事母孝母久病痢景华尝粪味甘哀号吁天乞以身代母疾遂瘳邻弗戒于火景华抱母号呼所居左右前后俱灼烬无余独母卧室三间无恙人咸以诚孝所感旌其门曰孝行奚氏云南大理卫中前所千户胡杰伯父浚妻夫亡年甫十七矢不他适时杰父母俱殁奚悯其幼孤抚育长成袭职雷氏狭西巩昌卫故指挥佥事董得男谅妻杨氏山东东平州民徐二妻靳氏东平州民丁大妻叶氏江西临川县民方希轼妻唐氏直隶上海县民蔡伦妻黄氏浙江定海县生员邹诚妻王氏狭西文县守御千户所土民张镇妻籍氏金州卫右所官舍杜麟妻王氏宁远县民魏文兴妻郑氏河南温县民孟景妻王氏直隶浚县民路逵妻俱年少丧夫育孤有成守节无玷旌其门曰贞节
　　○广东潮阳县民郭吾山西太原府民栗仲仁代州民李斌各出米四百石助官赈恤赐玺书旌劳复其家
　　○夜有流星大如盏色青白有光起天苑东南行至近浊尾迹炸散一小星随之
　　○戊申直隶松江苏州池州宁国府广西桂林平乐柳州梧州浔州南宁府贵州宣慰司及贵州都司各卫湖广荆州德安府及郴州各奏今年四月至七月不雨田苗旱伤事下户部覆视之
　　○日未入时有星大如盏色青白有光起东南方东南行至近浊
　　大明英宗睿皇帝实录卷之三百七
大明英宗睿皇帝实录卷之三百八
　　天顺三年冬十月己酉朔享  太庙
　　○遣中官祭司井之神
　　○以下元节遣官祭  长陵  献陵  景陵
　　○夜南方有星大如盏色赤尾迹有光起自参宿西南行至云中没
