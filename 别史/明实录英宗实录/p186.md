<!-- { "loadSidebar": true } -->
　　○丙申升通政司右通政吕爰正为左通政仍旧清军职贻黄以九年考满故也
　　○擢进士王宣为吏科给事中
　　○甘肃总兵官宁远伯任礼奏狭西署都指挥佥事张通宋忠杨斌刘英备边年久多效劳勚乞实授其职  上曰军职论功受赏通等奶旧俟有功时议之
　　○赤斤蒙古卫遣舍人颜卜郎建州卫都督李满住遣人各贡马赐宴并彩币表里有差
　　○戊戌榖城郡主薨遣中官致祭命有司营葬
　　○己亥命故永清左卫达官指挥同知朵罗秃子广全南京金吾左卫指挥同知刘政子经俱袭职金吾右卫指挥使罗敏子祺羽林前卫指挥同知王通侄玉济阳卫指挥同知萧贵子旺俱代职
　　○敕谕安定王亦班丹及安定卫都指挥那南奔等大小头目人等曰前因尔那南奔及所部头目劫掠曲先卫都指挥都立帐房人畜朝廷遣官往彼追理尔那南奔等肆恶不悛复劫掠官军驼马行李又特敕尔安定王等追究尔等正当挨捕前贼追还所掠之物庶彼知所畏惧乃姑息曲蔽将来小人何所惩乎此等小人论法当调大军剿灭但念其蠢然无知且尔安定王已遵朝命追理又陈词乞怜今特遣国师摄剌藏卜赍敕前去尔等即同彼晓谕各头目部属自今务各敬顺  天道尊事朝廷坚秉臣节谨守法度各安生业用图长久不许分外生事侵扰邻境及听人蛊惑自作不靖敢有违者听尔大头目依治惩治或有冥顽不悛构祸启衅必命边将调大军剿杀不恕仍命摄剌藏卜就尔本地方居住协同尔安定王推广慈教以化部属果有功者俱论功升赏又安定王奏保瓦思答儿阿奴袭职俱从所请并谕尔等知之
　　○敕谕朵颜卫故都指挥使完者帖木儿男塔不都指挥同知朵罗干倒斤等曰得尔等奏尔卫指挥佥事都儿秃系同管事紧要头目先曾差人进贡至关不曾放入乞准令进贡已准所奏敕边将今后遇都儿秃差人进贡至关果有尔卫印信文书即放入关尔等宜省谕都儿秃须选诚实之人给以本卫印信文书赍执前来庶见其恭敬朝廷之意
　　○庚子升户部广东司主事李琚苏肄为郎中从尚书王佐奏请也
　　○崇信伯费钊等督官军牧马于草场死亡几三千匹至是兵部劾钊等怠弛废事宜治其罪  上曰姑勿罪令其具实自陈
　　○壬寅升辽东提督屯种监察御史李纯为都察院右佥都御史仍理旧事以九载考最故也○哈密卫镇抚沙免力来朝贡马赐宴及彩币表里
　　○巡按直隶监察御史李奎奏苏松常镇四府今年七月大风拔木洪水冲塌公私庐舍居民溺死者千数禾稼尽被渰没粮草无从办纳  上命户部覆视以闻
　　○癸卯命河南山西逋负税粮折钞河南解京山西贮之本处备用从巡抚少卿于谦奏请也
　　○复设四川叙州府宜宾县横江镇巡检司
　　○甲辰给宣府前等卫官军马一千余匹
　　○直隶神武右卫奏七月大水禾稼俱伤秋粮子粒无从办纳  上命户部勘视以闻
　　○四川按察使致仕龚鐩卒鐩字子谏江西南昌县人由举人授兵科给事中擢云南按察佥事秩满诣京以谏议谪役寻起为广西佥事复调广东荐升按察使所至以廉洁自将尽心所事多所建明咸切时弊年七十一乞致仕诏允之至是卒历官余四十年家计萧然无黍絫积平生刚介直谅不以富贵累其心官虽莅宪臬未尝尚严威尤人之所难云
　　大明英宗法天立道仁明诚敬昭文宪武至德广孝睿皇帝实录卷之一百二十三
　大明英宗睿皇帝实录卷之一百二十四
　　正统九年十二月乙已朔  上省郊祀牲
　　○升提督易州山场柴炭通政司左通政陈恭为工部右侍郎仍理前事恭九载秩满保定等府州县采柴夫数千余人奏乞留恭提督吏部以闻故有是命
　　○兀者卫都督剌塔劄童卫指挥塔哈纳等爱河等卫指挥朵儿只等各遣人贡马及方物赐宴及彩币等物有差
　　○命南京户部以内帑绢布一万八千赴云南给赏征进有功官军
　　○丁未广东左参政王来言广州等府州县民每岁输粮于碣石肇庆惠州雷州等卫所道路险远况彼仓粮俱足十年之用地既炎蒸米多浥烂徒劳民供请将下年实徵并上年逋负之数每米四石折银一两解送甘肃宁夏辽东等处备用其存留之数斟酌岁用多寡米银布疋兼收以为官军俸粮支用其各卫官军不系备倭时月令于附近有粮仓分关给户部覆奏来所言便从之
　　○广西思恩府土官知府岑瑛湖广散毛宣抚司宣抚覃瑄各遣人贡马赐彩币等物有差
　　○巡抚大同宣府右佥都御史罗亨信言壮中国威外夷固在士卒精强而亦在边城巩固臣见万全左卫及保安右卫二城但以土筑易致颓敝已尝奏准甃以砖石柰委非其人久未成工访得守万全右卫都督佥事朱谦守柴沟堡都指挥佥事李徽皆有才能可以服人乞令于边烽不警之日不妨本职督工修完从之
　　○戊申狭西右参政杨立以老疾乞致仕从之
　　○＜锍-釒＞镇江常州运河　○夜有流星大如鸡弹色青白有光出北斗魁东北行至近浊
　　○己酉升提督大木厂大理寺右少卿韩翼为左少卿翼九载任满工部尚书王卺等言翼提督公勤乞仍理前事故有是命
　　○命修南京通济等十九门城垣
　　○庚戌塔麻速等五卫舍人把令加等童宽山等二卫舍人察木哈等兀者等三卫并哈三千户舍人木哈良等来朝贡马及方物并狭西凉州卫庄严寺剌麻哈萨室哩等来朝贡马及佛像舍利俱赐宴并彩币等物有差
　　○户部言民间刍草岁用不给请令法司囚犯以四分为率二分仍旧运砖运粮二分输草二死罪纳草一千八百束三流并徒三年一千四百束徒二年半以下每等自一千二百递减二百束笞杖罪每一十四十束从之
　　○升瓦剌使臣都指挥佥事卯失剌为都指挥同知指挥同知孛端秃秃儿俱为指挥使授头目恍合为都指挥佥事
　　○壬子腊节赐文武百官晏
　　○湖广保靖州宣慰司宣慰使彭舍怕俾广东化州徭首彭彦清各遣人贡马及方物
　　○升南京太常寺少卿兼翰林院侍读学士金问为南京礼部右侍郎南京鸿胪寺主簿张俊为本寺右寺丞
　　○命沙州卫故指挥同知保童子绰思加袭职
　　○癸丑免直隶常州府属县去年被灾粮一十万五千七十余石草一十三万九千五百八十余包
　　○夜有流星大如杯色赤有光出星宿西南行至游气
　　○甲寅朝鲜国王李祹遣陪臣进表及方物贺明年正旦野人女直葛林等十八卫指挥打里哈等建州左右二卫都督同知董山凡察兀里奚山等十二卫指挥塔必□兀的罕等各来朝贡马及方物赐宴并赐彩币等物有差
　　○镇守狭西右都御史陈镒奏比得各处报瓦剌也先既遣人伪授沙州罕东赤斤蒙古三卫都督喃哥等为平章等官又擅置甘肃行省名号意在邀结夷心为患边境宜严为防御之计章下兵部集太师英国公张辅等议兰县系甘肃喉襟宜选官军三千人益之甘肃宁夏延绥大同偏头关各有下班官军宜催调前去操守俟边境宁息仍旧轮操甘肃左参将王敬久病宜选骁勇有谋老成都指挥一员代之大同左右参将分守东西二路所领兵少亦宜催调下班官军益之其余机宜猝难遥度宜令靖远伯王骥等及总兵镇守官筹度  上命选智勇惯战都指挥一员往兰县守备军马姑勿增益仍推智勇超出堪为参将者＜锍-釒＞名以闻各处下班官军俱不必催调仍旧轮操还移文各总兵镇守官严督了备
　　○敕右都御史陈鉴曰前虑边储不足民人儧运艰难命所司运银于边境籴粮备用今闻甘肃官司定与粮数籴买多损军民尔与总兵镇守官即提督管粮官务要照依彼中时直两平籴买毋致多收损人又甘肃前选精壮余丁备用果有不敷亦须酌量丁力添选处置得宜人必悦从今闻尔等不论贫富多寡见丁选用人将何堪尔即同总兵等官酌量果有余丁二三丁者选一丁四五丁者选二丁七丁者选三丁八九丁者选四丁十丁以上者选五丁若已选在官者照例存留强壮者备用例外多余者皆放宁家生理帮助军资不许该管官旗托此生事拘留役占盖守边在于保民若边境军民充足粮储朝廷自有处置况备敌之道当以安静为本不可自为纷扰致人心惊疑尔等其慎之敕至尔等仍具实奏来
　　○命建州左卫故指挥佥事那那子剌塔孙袭职升毛怜卫指挥佥事莽哈为指挥同知
　　○命会川伯赵安子瑛为正千户升狭西都指挥使鲁失加为右军都督佥事都指挥同知汪寿为都指挥使都指挥佥事哈剌苦出毛哈剌哈剌不花可可帖木儿俱为都指挥同知以安等守边年久有劳故也
　　○乙卯敕靖远伯王骥等曰近又得右都御史陈镒等奏瓦剌遣人往沙州三卫要结又分遣人马于沙州近界围猎已敕哈密并沙州三卫不得听诱为非卿其即同各总兵镇守官严饬守备头目中有勇略超出者采访拔用以励其余
　　○丙辰置官房于彰义门收□税课钞从正阳门宣课司奏请也
　　○景陵神宫监右少监阮菊擅伐  陵树百余株私用事觉法司论罪应斩从之
　　○丁巳升山西右布政使石璞为本司左布政使右参政杨鼎为右布政使知府叶宜为浙江左参政给事中陈浩为福建右参议巡视银矿马谅为山东左参议员外郎朱弼为广西按察司副使监察御史邢端为湖广副使韩阳为佥事提调学校萧鸾为广西佥事提调学校评事马嵩为福建佥事提督屯种复除佥事杨辅于广东从吏部会廷臣荐举及亲丧服阕也
　　○命后军都督佥事王喜充左参将往甘肃领兵山东都指挥佥事李进往兰县守备升锦衣卫带俸指挥使张軏为都指挥佥事在京督操
　　○命建州左卫故指挥佥事巾卜子木哈三袭职升正千户忙忽为指挥佥事授舍人纳剌孙头目亦失哈俱为所镇抚
　　○狭西按察司佥事陈斌先奏守备延安绥德署都督佥事王斌贪虐王斌亦具条陈斌赃污事下镇守官右都御史陈镒都督同知郑铭覆核各有虚实  上命王斌改过守边执陈斌下锦衣卫狱坐杖赎罪还职调湖广按察司
　　○己未敕谕在京各营管军人等曰国家兵备军马为重曩因军士餋马多不尽心致有损失特命于马房饲餋即今天气隆寒新正在迩朕悯念军士辛勤悉令各还原处俟来春操练时月仍入马房点视务在马疋肥腯军装齐备违者该管官皆治罪不宥
　　○升沙州卫都指挥佥事桑加失里为都指挥同知指挥同知乃儿不花为指挥使指挥佥事只孙彻米彻滕吉思俱为指挥同知
　　○增给狭西延安绥德二卫守边军士月粮先是二卫军月给米豆五斗余折布靖远伯王骥言诸处储粮有余守边军食不足  上特命月给米五斗豆二斗余折钞如旧
　　○庚申命罕东卫故净慈普应大国师格剌思巴监藏侄端岳监藏袭其叔大国师之职
　　○辛酉命塔麻速卫老疾指挥佥事哈剌张子八令哈代职童宽山卫故指挥佥事麻里出子察木哈袭为正千户以尝寇边故特降之也
　　○靖江王佐敬奏护卫百户戴震与其男仪宾瑄共为非法欺罔诽谤瑄又殴辱乡君请治其罪  上命王府固禁瑄以俟区处震令巡按御史鞫问仍廉瑄不法事情以闻
　　○壬戌命锁南劄为崇修善教国师赐以诰命
　　○命故金吾左卫指挥同知胡林子通金吾右卫指挥佥事铁儿孙卞海俱袭职腾骧右卫指挥同知陶真有疾以其子俊代之
