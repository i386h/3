<!-- { "loadSidebar": true } -->
　　○行在吏部言比者秦王奏保民人李灏除补本府伴读已蒙准授移文令灏就彼到任今狭西布政司奏灏本逋亡军余初以剪字习医出入秦府今为事见监耀州狱夤缘举保长史马伟等不能匡正俱合究治  上命行在都察院械灏诣京鞫治令按察司取长史重罪招伏仍贻书戒王自今毋蹈前愆
　　○移置直隶和州牛屯河巡检司于西梁山镇以牛屯地僻而西梁地冲要也
　　○甲辰复除监察御史赵全于行在山东道王巍于行在江西道李俊于行在河南道全巍以汰省放回取至俊以亲丧守制服阕故有是命
　　○永兴王志＜土仆＞奏先蒙拨屯田旗军五十名改作从人跟随臣弟镇国将军志埁然各军岁纳子粒又复月给粮饷请敕该都除其子粒粮饷令自种食为便从之
　　○修正阳崇文二门城垣○行在礼部尚书胡濙等奏哈密等处使臣都指挥脱脱不花等来朝进贡欲将赏绢货换食茶纱罗等物回还茶系出境违禁之物未可许其纱罗等物宜听于街市两平交易从之
　　○日生左右珥色黄赤鲜明
　　○乙巳赐镇国将军志埁庶子名长曰公锜次曰公钤次曰公铠
　　○命故山西行都司都指挥佥事马旺子俊袭为指挥使燕山右卫指挥同知裴忠子信羽林前卫指挥同知鬼里赤子伯家驴李通子勇金吾左卫指挥同知李广弟旺指挥佥事蛮政子泉济州卫指挥使李绎弟纶府军后卫指挥佥事李兴子广俱袭职
　　○旌表孝子崔鉴节妇陈氏等五人鉴直隶献县人父＜王扁＞任工部主事殁于万全都司鉴奉柩归葬庐墓表其门曰孝行陈氏狭西绥德州民郝郁妻守节二十八年刘氏江西永新县民江继文妻守节四十九年教子玉琳擢进士为监察御史储氏直隶丹阳县民王得华妻守节四十二年祝氏直隶吴县民诸士贤妻守节五十年教子质为国子监丞俱旌其门曰贞节
　　○行在吏部言山东博兴县知县梁吉湖广襄阳府儒学训导马进俱坐匿母丧经法司论断请罢为民从之
　　○丙午赐常德长公主驸马都尉薛桓诰命冠服仪仗鞍马等物  上谕行在户部臣曰去岁北京直隶诸府旱涝灾伤军民饥窘官曾给粮赈贷比闻今岁颇收有司遽责还官非宽恤下人之道尔户部即遣人驰令各府悉止勿收如已收入仓者仍给还食用其往年赈贷未还者亦且停徵俱待来年丰熟府县具奏处置不许故违
　　○丁未云南车里军民宣慰使司土官宣慰使刀霸羡八百大甸军民宣慰使司土官宣慰使刀招三各遣头目来朝贡象马金银器皿及象牙犀角诸方物赐宴并赐彩币钞绢等有差
　　○改河南卫河提举司为山东卫河提举司从山东右布政使王质奏请也
　　○宥行在锦衣卫指挥同知刘源佥事刘勉等罪初有诏命五城兵马及锦衣卫官校缉盗久之未获监察御史姜永等劾奏其罪命锦衣卫锁其项限缉获以赎不获且连坐源等源等乃奏各官仍冠带否  上曰任汝为于是行在刑科都给事中郭瑾等劾其烦渎专擅源等惧亦陈状服罪  上乃宥之仍戒其再犯○并应天府句容县东阳马驿入龙潭水驿改龙潭水驿为水马驿
　　○晓刻四方浓雾至已渐散
　　○戊申重阳节赐文武百官宴
　　○命监察御史陈诏往狭西朱良暹往广东侯爵往福建赵全往浙江李俊往江西清理军伍
　　○修浙江海盐县海岸
　　○辛亥浙江布政司奏都司欲遵敕谕发民夫修观海等卫所城垣而不顾人之丰窘时之可否且旧制城垣凡有颓敝守备官军随即筑之近来督兵者非人城垣少损略不究理及日久颓甚却欲理然沿海居民累遭旱涝税役艰辛今西成之日农务未遑不可复劳其力事下行在工部覆奏以为城固不可不修民亦岂可不恤宜令有司审视之工力用少宜如其言果工力用多以十分为率发民三分协助从之
　　○修河西务及直沽等处河堤　○壬子行在吏部奏襄垣王府教授王智以母丧服阕惧仍旧职私自挑断右手无名指筋奏称残疾难胜前任又于奏本内错写字样被行在吏科参出盖欲故坐过名意图改用似此欺罔岂宜复用  上命罢黜为民
　　○有监生诉淹滞言比年例监生率以坐堂月日多寡为年之浅深其入监月日虽居先而依亲日多坐堂日少者顾以为年浅置之后因此监生往往改易月日而官不之察先后倒置奸弊不胜乞付法司查究事下行在都察院右都御史陈智等劾奏行在礼部及北京国子监官不严查究罪请治之  上命姑识礼部官罪国子监官俱住俸三月
　　○放免老疾工匠六十八人
　　○甲寅致书庆王秩煃曰比者护卫军匠刘神保具讦府中事情朕度其妄即下锦衣卫狱既而鞫之所讦果诈已杖一百发戍辽东但逃必处之以死其家属今在宁夏者即令本卫械送京师转发随住叔祖为国亲藩素称贤德而府中小人往往告讦如此尚宜以礼自度以全令誉焉
　　○浙江按察司副使胡轸亲丧服阕复除山西按察司
　　○宥广西巡按监察御史陈浚都指挥佥事胡成右布政使孙曰良按察副使胡智罪初广西都指挥佥事陈鉴坐失机贪暴罪当斩会赦亡命至京诉为都指挥田真所诬今真充参将恐见害刑部拟鉴当赎调都御史陈智论鉴非赦所原并劾浚成曰良智等不奏鉴罪命自陈至是浚等服罪  上俱宥之
　　○乙卯宁阳侯陈懋奏臣于先朝以太保兼侯爵二俸兼支后镇守甘肃坐失机宥死闲住俸禄停止近蒙  圣恩给臣侯爵日奉朝参伏望令臣仍为太保兼支二俸  上不允
　　○宁夏总兵官都督史昭等奏境外烟火非一处  上敕沿边各处总兵镇守官严加堤备
　　○八百大甸军民宣慰使司等司土官宣慰使刀招散头目刀三板浩等奏递年进贡象马方物金银器皿等物本土夷民不识礼法不通汉语乞依永乐年间例仍令通事赍棒敕谕金牌信符依时催督进贡驿路令军卒护送庶无失所  上曰今后有公事总兵官务令公正官及通事同去通达下情不许因而扰害违者不宥其番人来朝贡者亦宜沿途护送毌致违误
　　○丙辰赐云南丽江军民府知府木森诰民加授太中大夫赞治少尹以杀获麓川蛮寇功也
　　○置直隶扬州府通州狼山巡检司设巡检一员○省广西桂林府理定县入本府永福县其横塘驿亦从隶焉以本布政司都事王怡奏民稀事简故也
　　○初巡按广西监察御史陈浚劾奏总兵官安远侯柳溥贪忍失机及参将田真都指挥姚麟阿溥诸罪  上命溥等自陈仍命巡按御史执其属及家僮按状既而溥等所自陈与御史所案状异行在都察院右都御史陈智及六科十三道交章劾溥等居官既恣不法自陈复不输罪乞正国典为将来者警  上曰官属家僮悉如律朕念溥等旧劳不忍即罪姑识之
　　○戊午宁王权奏臣第二子临川王盘熚第三子宜春王盘烑第四子新昌王盘炷岁禄各二千石然折钞者四之三日用不足请中半兼支给从之
　　○行在礼部尚书胡濙等奏比者辽东总兵官都督佥事曹义言海西哥吉河黑龙江等处野人女直苦纳亦里加纳等皆生拗番夷兹者输忱慕化欲赴京朝贡盖由  皇上化被万方之所致也请敕镇守太监及总兵等官如遇海西黑龙江等处夷人赴京朝贡务令谙晓夷情官员伴送加意抚恤以悦其心更在密切关防毋令生衅从之
　　○山西都指挥佥事陈亨奏迩岁山西饥馑军民艰窘其各卫年例柴炭已蒙优免其半俟秋成输纳今民田薄收军贫愈甚请并免其半庶不迫人逃徙从之
　　○己未给惠安伯张昇岁禄一千石米麦兼支
　　○监察御史阎皞初照刷行在光禄寺文卷所有遗漏不收吏究问及是事觉皞致仕将归右都御史陈智等劾奏其罪命下行在都察院狱鞫之○行在兵部奏罕东卫指挥绰班儿加安定卫都指挥那南奔等劫掳申藏簇人口财物已蒙降敕镇守西宁都指挥佥事汪清等遣人赍敕抚谕使还所掠各番生拗俱不听化又纵容部下头目阿束千官切汪儿加等劫夺敕谕杀害官军宜仍敕总兵官蒋贵等选通晓夷情者再赍敕往谕如其革心悔过令还所夺敕书及申藏簇人畜否则耀兵番境擒其首恶固押解京释其胁从抚令安业从之
　　○敕谕建州左卫都督凡察等曰乡已敕尔等回朝鲜镜城居住今总兵镇守官又奏尔等已离朝鲜镜成同原叛土军马哈剌等四十家来至苏子河家口粮食艰难今已敕辽东总兵官曹义等安插尔等于三土河及婆猪江迤西冬古河两界间同李满住居处尔等若果粮食艰难即将带回男妇口数从实报与总兵镇守官给粮接济听尔自来关给其土军马哈剌四十家已赦其前逃叛之罪仍令各带家口回三万卫著役照旧关与月粮养赡不许再犯尔等既改过复归须要始终一心敬顺天道不许复怀二三之意尤宜约速所部人谨守朝廷法度自在耕牧安分生理永享太平之福毋仍侵犯邻境以取罪愆
　　○广东道监察御史王受下狱时受九年考满匿其前任遂安县丞二次过名行在吏部以为言  上命法司执受鞫之
　　○壬戌赐都察院右副都御史朱与言诰命并赠封其祖父母父母妻时与言自陈臣赖父母育教禄不逮养欲得推恩褒赠若候九年恐臣年老不可得乞悯愚恳先赐颁给庶少赎不孝之罪  上以与言老成廉介特允其请
　　○升河南按察司副使郑柱为布政司右参政柱在任专理军政九年考称当迁巡按河南监察御史苑恪奏其公勤廉洁请升补参政仍理军政事下行在吏部会官廷议称当故有是命
　　○行在礼部尚书胡濙等奏洪武永乐间天下府州县儒学岁贡生员不分地理远近俱本年正月以里至部听候考试已有定例近年各府州县提调官并学官恣肆怠惰罔守成规不依限催促赴京听考以致各生迁延过期间有无籍不该应贡生徒畏惧提调学校官考试朦胧前来应贡欲行浙江等布政司并直隶府州县转行各属提调官及教官今后起送应贡生员自正统七年为始先将本生姓名年甲食粮年月预申本部知会俱限正月以里到部听考若有仍前故违旧制过期不到及纵容不应岁贡生员朦胧应贡者提调官教官生员究问如律从之
　　○癸亥升刑部主事周南巽彭谦俱为本部郎中以九年考满也
　　○行在兵部言狭西绥德卫指挥使马兴奏军人缺食野多饿殍本卫指挥同知赵恕具告狭西参政年富乞给粮赈济被其鞭棰富既坐视民瘼不知矜恤又故违旧制擅辱军职宜行巡按御史体勘如其事实即将富解京发落从之
　　○月犯轩辕星
　　○甲子行在都察院右都御史陈智等论福建盗采银矿者以徒杖罪时有新例盗为首者即其处斩以徇从者发戍云南智等所论与例异  上命查例以闻智等覆奏犯者在例前行在刑科都给事中郭瑾等劾奏智等擅出囚罪且奏不输情乞正以法  上特宥之第命犯者悉从新例
　　○江西饶州守御千户所奏本所城边湖港比因久雨水泛颓六百余丈请于附近有司倩民夫同军余相兼修筑从之
　　○乙丑夜有流星大如鸡弹色赤有光出五诸侯入参宿
　　○丙寅方山王美垣奏蒙赐叔庆成王旧府与弟临泉王美塎分居然其房屋多损敝乞赐工匠物料修葺从之
　　○丁卯顺天府尹姜涛等奏本年十月初一日例应举乡饮酒礼是日祭无祀鬼神正当齐戒请移于初二日从之
　　○提调直隶学校监察御史程富坐受教官嘱论密云县丞以法事觉行在都察院请逮问其罪从之
