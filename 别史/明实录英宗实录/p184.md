<!-- { "loadSidebar": true } -->
　　○户部右侍郎王质卒质字梦瑾直隶太和县人由乡贡为南阳县学训导秩满擢监察御史宣德十年升四川参政寻迁山东右布政使正统六年升户部右侍郎八年刑部缺尚书  上命廷臣择老成有学公廉谨厚者众以质对遂升刑部尚书居五月以失狱囚左迁户部侍郎会闽浙银场盗起命质往治其事至彼得疾或谓行可少缓质不听至杭之武陵驿卒有司为备棺歛送至故里讣闻遣官赐葬祭质在四川尝言十事皆中时弊每行郡邑不食肉惟啖青菜蜀人呼为青菜王为人平易廉而不苛博学善记不能融会为文其僚友尝曰质之学如蜂采众花不能成蜜云
　　○庚寅擢训导等官孙谟周文李琮周文盛陈雍曹敬为监察御史谟等初以吏部选送都察院理刑至是考中故擢之
　　○广昌王羙坚奏臣祖晋恭王父广昌悼平王遗留绘容未有祠堂欲如伯父宁化王启建而物料工匠皆无从出乞以命有司  上曰山西民力罢敝岂宜重困其令王自造之
　　○辛卯召镇守狭西都督同知郑铭还京以其年老也
　　○定西侯蒋贵擅管左哨马步官军操备因其奏乞掾史书办  上始知之曰军马重事非奉命不得预蒋贵何所受命而管左哨成国公朱勇何故容之论法皆在所不宥念其大臣姑从宽贷
　　○建州左等卫都督凡察董山遣女直千户大藏吉等奏事赐之彩币
　　○免直隶镇江府旱灾粮七万九千八百二十余石草六万八千二百六十余包
　　○夜有星大如杯色青白有光出危宿西行至游气
　　○壬辰命工部右侍郎王永和提督军器等局
　　○癸巳命故右军都督府都督佥事曹俭子淳袭为指挥使
　　○浙江都指挥同知王英奏臣祖母孟氏母杜氏俱在湖广荆州府居住乞将臣该支俸米移彼餋赡从之
　　○乙未巡按狭西监察御史蒋诚奏都指挥佥事岳广受状不理请治其罪  上曰广镇边卫无重情其贷之
　　○晓刻月犯井宿○戊戌给赵府临漳王祁鋆汤阴王祁＜釒芮＞襄邑王祁锃岁禄各二千石米钞中半兼支
　　○少师杨士奇男稷死锦衣卫狱中稷挟父势掘他人墓葬己祖多餋无赖子为奴强夺婚姻家田地子女擅抽分□货屡杀同乡无罪人为怨家所诉也
　　○己亥立云南陇川宣抚司以麓川头目恭项为宣抚使时麓川既平恭项请除授官吏总兵官左都督沐昂佥都御史程富等议奏恭项首先归顺屡效劳力乞量授官职于麓川故地开设衙门  上从所言立宣抚司设宣抚使同知副使佥事各一员以恭项为使副使以下僚属俱命恭项推举以闻
　　○都察院录京卫指挥千百户二百二十二人受赂放军  上曰此属论罪俱当死姑宥之再犯不宥
　　○庚子庆成王美埥祖母苏氏卒遣官致祭营葬　○辛丑狭西布政司奏往岁所属官仓积粮数多奏将甘宁等处官军月粮增给今所属各府连遭亢旱百姓徵纳艰难况官仓收积渐减于旧乞加撙节前所增给者巳之为便从之
　　○壬寅初四川草坡贼加悟以私忿杀寒水巡检乘势劫掠居人比追捕之遁匿杂谷至是杂谷土官朵儿思加为请于朝乞贷其死  上以其既知悔罪宜听自新敕朵儿思加开谕之如果服罪输情躬诣所在官司陈首归所侵掠当贳其死若顽拒不悛必发兵剿捕尽杀乃已其有阴相比附蔽护党匿者罪并及之
　　○初肥河卫都指挥别里格奏兀良哈拘杀其使人朝廷许其报复别里格遂同呕罕河卫都督你哈答等率众至格鲁坤迭连地与兀良哈头目拙赤安出等战大败之遣指挥咬失以状闻  上赐彩币奖谕之时兀者卫指挥莽剌随别里格往诸部互市格鲁坤迭连之战达寇悉掠其所赍莽剌忿其强暴复请于朝欲率众追杀从之
　　○癸卯命南京礼部右侍郎赵新为吏部右侍郎
　　○直隶广德州奏本年七月大雨居民所种田禾俱渰没事下户部覆之
　　○甲辰命锦衣卫带俸都指挥佥事哈答子脱连帖木儿袭为指挥使
　　○广西总兵官安远侯柳溥言广西在城二卫罢软官七十八员俱以幼年承袭失于读书不明义理所以不堪委任乞于操练之暇令其读诵经书讲解故实庶知礼义廉耻及尊君亲上之意仍委通文墨指挥一员督教及行提督学校佥事一体考校从之
　　○南京工部奏请修理操江战船四十余艘为风雨所损坏者从之
　　○夜有流星大如杯色赤有光出奚仲西北行至天纪后二小星随之
　　大明英宗法天立道仁明诚敬昭文宪武至德广孝睿皇帝实录卷之一百二十一
大明英宗睿皇帝实录卷之一百二十二
　　正统九年冬十月丙午朔日食
　　○享  太庙
　　○遣中官祭司井之神
　　○以下元节遣官祭  长陵  献陵  景陵
　　○命大同总兵官武进伯朱冕宁夏总兵官都督同知黄真镇守延安绥德都督佥事王祯守备偏头关都指挥马贵巡视塞外先是真奏乞于天暖草青之时会大同延绥偏头关边将各率轻骑出境巡历起自东胜黄河西抵百眼井按视贼来径路豫知地利所在遇儆乘便易于追剿兵部下其事于冕等议冕言大同距宁夏颇远难以合兵大同与偏头关近臣与马贵各整军马出境会于东胜宁夏与延绥近宜令黄真与王祯各整军马出境会于百眼井从之
　　○修德州耿家湾等处堤
　　○夜五鼓北方生黑气一道长约余十丈阔余五尺离地余三尺徐徐北行渐散
　　○丁未命道录司右演法邵以正点校道藏经于禁中
　　○建永乐十年进士题名碑于南京国子监初  太宗皇帝既策进士毕巡幸北京故碑未建及是祭酒陈敬宗以为言  上从之命翰林院侍讲学士王英撰文勒石
　　○永宁伯谭广自永乐中出镇北边至是召还陛见年已八十余  上悯其老艰于步趋特免常朝
　　○金吾后卫带俸达官指挥千百户蒋胜等奏臣等父祖俱于洪武间降附蒙拨通州令公屯等处居住许令开垦荒田自种自食后因征讨有功各升官阶近者户部额定种地事例臣等所种一概俱令起科恐不安生乞赐区处  上谕户部臣曰朝廷待遇臣下岂计小利胜等所奏田地既系洪武间拨赐俱令照旧耕种其该纳子粒勿徵
　　○戊申命故锦衣卫达官指挥使迭儿必失子北斗奴袭升都指挥佥事湖广清浪卫指挥使陈忠子节袭升湖广都指挥佥事俱以其父从征麓川阵亡故也
　　○乌思藏大宝法王遣剌麻锁南杰等献马及佛像舍利等物赐之彩币
　　○己酉赐永宁伯谭广无额荒田三顷四十亩从其奏请也
　　○宥狭西都指挥使马让左布政使郭坚按察使邓棨等罪让等弗严提督致强贼二十余人反狱事闻命陈状让等文饰都察院劾奏之请命巡按御史鞫治  上宥其罪命录劾章示让等俾亟捕逃贼不获不宥
　　○辛亥命国子监生杨杰等八十八人归狭西时狭西旱饥杰等自陈家有父母恐供餋有失乞归省视  上许之命俟稍稔即复监肄业
　　○壬子命剌麻耶舍朵儿只巴藏卜为净修崇善国师给银印诰命并赐衣帽先是加木隆宣慰使克罗俄监粲言哲兀窝寺在加木隆西北境外富庶甲于诸簇前此未通朝贡有耶舍朵儿只巴藏卜者为众所服今愿以土地人民内属乞与一名分委任之必能效力且遣人导之入朝故有是命
　　○户部奏山东青州府荒旱该徵秋粮起运远仓者已令殷实之家送纳外其存留本处粮民愿折纳绵布于沿海军仓抵数  上悯其饥荒从之
　　○癸丑襄垣王逊燂奏自幼失母保护有阙遂得齿疾脱落之余所存无几而守国塞下方药所湏百无一二乞赐颁给以资调适凡求药百余品并书六十部大抵多异方杂说及诸金石之剂  上命止以仁孝皇后劝善书为善阴隲二书与药性和平者给之且谕以书言清心省事自然能底寿康过尔纷纭恐有损无益
　　○迤北瓦剌脱脱不花王及太师也先使臣卯失剌等一千八百六十七人来朝贡马三千九十二匹并赍也仙母敏答失力阿哈所进狐白皮以献  皇太后宴赐有差
　　○河南右布政使年富初任狭西右参政威严廉直任满将赴京吏部会官举升今职有言富酷虐者
　　○  上命吏部查富举主以闻欲罪富而连坐之尚书王直等言少保礼部尚书杨溥所举  上意乃角□羊命移文谕富令其用心理事如再酷虐军民必罪不贷
　　○乙卯山西都指挥佥事张瑄子误伤人命瑄匿弗举事觉法司请鞫治  上曰姑宥之仍录状以示
　　○丙辰升浙江处州卫指挥使王政署都指挥佥事提督温州等卫海道从巡海御史等官康荣等奏保也
　　○设广西思恩府在城苏韦古陵三驿
　　○丁巳命河南都布按三司营伊王庶子府第从王奏请也
　　○狭西平凉卫土官所镇抚朵罗秃岷州番僧著即尖昝泰宁卫指挥讨均等来朝贡羊马及佛像舍利赐彩币有差
　　○巡按四川监察御史俞本奏威州古氐羗地王董二姓世为婚姻曩者董敏以军功升巡检王永不平遂杀死敏人口朝廷特宥永而敏讼冤不已臣访得永与杂夷人共类敏与董卜韩胡共宗若制驭不早贻患匪轻乞敕大臣一员总督军务以控制之庶消未然之患  上曰不必命官兵部移文四川三司暨巡按御史计议处置如敏永果各安分守法则已万一聚众为非即会官熟计相机抚捕期于事妥夷安或他有方略具实奏闻
　　○戊午蕲州造荆王府成  上以书报荆王瞻堈令自择时日往居之
　　○吏部听选官夏澄言臣原籍浙江上虞县淩湖洪武间尝遣官＜锍-釒＞通积水可溉田八百余顷近因年久湖口深阔虽有土坝随修輙坏以致不能积水乞于湖口作石闸量水势高下而为启闭庶旱则高田足以灌注雨则洼田不致渰损句容县税课局大使叶俊亦言本县有河溉田迩来壅塞水不能积稍有亢旱田禾即荒仅致薄收乞＜锍-釒＞通之事俱下工部核实覆奏之
　　○己未赐驸马都尉薛桓生母王氏诰命追赠阳武侯夫人从桓奏请也
　　○命故金吾左卫指挥同知王贵子瑛府军前卫指挥同知常荣子能羽林右卫指挥同知朱贵子辅俱袭职
　　○谪监察御史李俨戍辽东铁岭卫俨在光禄寺监收祭物太监王振过之怒俨应对不跪遂下锦衣卫狱已而谪之
　　○辛酉升南京都察院右副都御史周铨为左副都御史仍提督仓粮如故铨九载秩满吏部以闻故有是命
　　○设江西袁州府万载县铁山界巡检司萍乡县草市巡检司
　　○夜望月当食不食
　　○壬戌命辽东金州海州二卫春秋择日祀天妃庙令守备官行事从山东按察司副使王宪奏请也
　　○云南总兵官左都督沭昂等奏麓川头目曩涣来归愿捕贼自效  上命其还守本土抚民捕贼俟有功升赏自今凡来归者视此例○靖远伯王骥等奏延安绥德地方广远通贼路多我兵聚之则防御不周分之则势力寡弱即今备冬除各营寨墩隘哨守官军外惟都督王祯王斌所领各千人东西相距辽远有警恐难策应臣等议于狭西见操及甘肃下班官军内更选一千人令都指挥杨得青统领时于延绥往来哨守俟春暖仍还各处庶边境有备易为调遣从之
　　○癸亥  诚孝昭皇后大祥遣官祭  献陵  上不视朝率亲王祭奠几筵
　　○夜有流星大如杯色青白尾迹有光出室宿西北行至游气
　　○甲子  诚孝昭皇后祔  庙免文武群臣朝
