<!-- { "loadSidebar": true } -->
　　○癸巳直隶苏州府经历司奏先诏有司成造军器皆用在官船车输运而牧民贪污者乃复绐称借贷歛取于民潜以肥家事下工部请令各按察司巡按御史廉其违诏之罪从之
　　○甲午召巡抚四川左佥都御史李匡还京从太子少师兼吏部左侍郎江渊言匡在蜀不能修职故也
　　○命南京守备官同工部修大报恩寺
　　○乙未  仁孝文皇后忌辰遣官祭  长陵
　　○敕署都督佥事陈友镇守鴈门关都指挥王淳镇守涿州等处
　　○复除光禄寺少卿李素于南京光禄寺户部四川司主事翁世资于本部云南司俱以亲丧服阕故也
　　○福建都指挥佥事闵忠蒋贵坐事降广西南宁等卫所镇抚至是遇赦当还职适广西都司奏缺官兵部请以忠等补任从之  先是兵科右给事中黄仕俊言广东副总兵都督董兴占＜忄厷＞官军不遣戍广西都督武毅在广西往往以以广东军不至为词不肯进讨且闻毅贪墨玩事又闻人言兴若不移易必再致黄萧餋者出＜锍-釒＞闻敕监察御史王允往廉之允奏兴毅及参将范信俱贪懦无为纵寇长奸乞执赴京究治别选智勇廉介武臣三员代之事下兵部议少保兼兵部尚书于谦言兴毅等各掌三军之权均为两方之蠹访得镇守涿州等处署都督佥事陈旺镇守鴈门关署都指挥使翁信俱谋勇廉介堪以大受乞将旺信召赴京师各升实授都督佥事充副总兵官令旺代毅信代兴仍将兴毅及范信俱降为事官就从旺等立功又言广西广东两处总兵不相统摄不肎互相应援乞以安远侯柳溥充总兵官佩印总督两广军马如溥不可轻动或令臣谦或太子太保兼户部尚书金濂太子太保兼左都御史王翱内遣一人往命旺署都督佥事翱往任总督之寄
　　○湖广苗贼犯武冈州守备署都指挥佥事范真拥兵不出巡按御史张翰清治真罪诏姑免问令取死罪状仍捕前贼赎罪再误不肎○修山东德州城
　　○丙申命在京文武官吏俸钞俱准时直给银每五百贯给一两以钞法不通故欲少出以为贵之也
　　○锦衣卫指挥佥事卢忠言本卫指挥同知毕旺受赂生事下三法司鞫忠赎杖还职诏以忠旺同僚不和难居近侍降忠为事官于广西总兵官处立功旺调宣府左卫理事
　　○中都留守司都指挥使冯庆挟势借人赀物久不偿反詈辱之下刑部论当赎杖职从之
　　○丁酉命都督佥事丁信复职仍于总兵官王祯处听调信先坐事降都指挥同知立功至是遇赦故复之
　　○诏在京雨水连绵仓廒坍塌者工部修理其粮不拘资次先行放支
　　○户部言各处布政司府州县库收贮官物近来监收官吏有因公差考满或中途闻丧径回原籍者其官物并不盘诘岂无侵欺之弊今后宜令明置簿籍佥人守掌遇有官吏事故盘讫起程如或侵欺许代者奏治其罪从之
　　○巡按山东监察御史顾＜目隺＞劾右布政使裴纶索部属驴骡及侵欺官物左布政使张鹏畏纶挟制让其署印常自公出纵其违法以军丁并官家极刑子孙收充知印承差俱宜问罪  帝曰纶鹏姑不问其令巡按御史廉实以闻
　　○戊戌调金吾右卫带俸都指挥同知杨政武成中卫带俸署都指挥佥事隋兴于陕西都司治事
　　○令口外万全  都司隆庆等州造报前岁惊移逃户总册送户部兵部转发各处挨究复业有不首官者并其地邻窝主俱重罪治之
　　○陕西西安府咸宁长安二县民居南山有隔五六百里者山间采矿并逃移军民杂聚者多镇守等官恐其生患谋析二县地于乾祐巡检司北置镇安县从之○巡按山东监察御史顾＜目隺＞劾颜氏五十九代孙希仁自恃主祀殴辱族长并奸收义女为妾且言希仁不系正派嫡孙宜易之章下都察院谙下巡按御史并布按二司官躬诣曲阜县集颜氏族人选择正派中端厚者主祀黜希仁从之
　　○造越靖王等坟祭器先是诸坟赐祭器经胡寇残缺守坟者以为言故命重造之
　　○镇国将军美壤奏臣父宁化懿简王薨制止得葬地三十亩甚浅迫今庶母夫人白氏死节未给葬所乞益以地共为七十亩庶足安臣父母之神下工部议言郡王葬地定制也不敢更第以夫人白氏死节请益以二十亩如亲王之制不为常例从之
　　○河南按察司佥事刘清奏沁河至武陟入黄河正统四年沁河决马曲湾入卫因此沁河黄河卫三水相通舟楫往来将及半年今决口已塞卫河胶浅运船皆由黄河常遭沉溺请敕廷臣相沁河原决之处浚其水以资卫河使军民运船或由黄河或由卫河视其远近之便而为转输长久之计事下工部请移文巡抚右都御史王暹率三司议其利否而为行止从之
　　○夜有流星大如杯色青白出阁道西南行至螣蛇
　　○己亥国子监祭酒刘铉言国子监生徒必由乡选岁贡而后得齿其中今朝廷念死事之臣特许令一子入监其间往往初离襁褓尚在羁丱洒扫应对之事且未能知尤可教以修齐治平之事乎宜遣其姑就学于家及年稍长然后赴监务令肄习一经或通书筭一艺然后许其以次出身于是礼部请令年十五以上者留监肄业十五以下者遣回从之
　　○山东莱州府奏本府所属存积粮多无从支用乞将今岁以后税粮每麦一石二斗米一石俱折阔白绵布一疋收贮官库以备沿海卫所并用辽东支用其见贮粮除存三年之积余贷借贫民俾其秋成还官易故以新可无腐坏从之
　　○庚子调金吾右卫带俸指挥佥事谢英于武骧左卫管事
　　○户部言广西今复用兵恐乏馈饷请遣本部能干官赍银三万两会湖广布按司官同诣永州等府将原运南京粮尽改赴桂林府仓接济或粮已起运南京即于存留仓内支十万石运给若数不足则以银籴补已足则以银雇债船脚从之
　　○巡抚四川右佥都御史李匡言近令人谕董卜韩胡宣慰使司令还所侵杂谷安抚司及达思蛮长官司之地皆悉听命但二司虽得地方自今俱畏董卜韩胡听其约束其保县旧维州之地尚为所据且以银罂及金珀贶臣求  御制大诰周易尚书毛诗小学方与胜览成都记等书其词甚恭非复故时诞慢之态昔唐吐番遣使求毛诗春秋于休烈以为与之以书使知权略愈生变诈非中国之利裴光庭言吐番久叛新服因其有请赐以诗书使渐陶声教化流无外休烈徒知书有权略变诈不知忠信礼义皆从书出玄宗从之今董卜韩胡所求臣以为与之便不然则彼因朝贡之人市之书肆甚不难惟方舆胜览及成都记形胜关塞所具不可以与从之
　　○辛丑赐守备南京宁远伯任礼追封三代诰命从其请也
　　○陕西行都司掌司事都督佥事任启以年老乞致仕兵部言启年虽七十精力未衰兼久谙边务宜留治事从之
　　○福建武平县奏县治毁于兵火今寇灭民安请积材率工重造从之
　　○壬寅巡按山东监察御史陈瓛案辽东都司署都指挥佥事任义等巡护沿边不严守备致达贼三百余人从小团山入境抢掠宜依律治义等罪发边远充军从之
　　○太子少师礼部左侍郎兼翰林院学士王一宁卒一宁浙江仙居县人十三能诗父峻用任国子监丞一宁从侍时  仁宗在春宫以其善抚琴召见命赋早过银河诗嘉之使就国子监读书登永乐戊戌进士授吏部稽勋主事于文华殿供事满考改翰林院修撰预脩  宣宗实录书成进侍讲两被命为京闱考官正统十三年迁礼部右侍郎景泰初敕往湖广督理军饷明年召还升本部左侍郎兼翰林学士命入内阁预机务以中官王诚辈尝受业马报其私恩也壬申易储进太子少师仍兼旧职寻卒于官赐赙钞祭葬赠太子太保礼部尚书谥文通一宁性敏捷词翰清俊然不慎名检君子无取焉
　　○昏刻金星犯太微垣左执法星月犯南斗杓第二星
　　○癸卯少保兼太子太傅工部尚书东阁大学士高榖言臣闻国家之待臣下功绩茂著者则尊其官而重其禄人臣之事君上才学肤浅者当避其位而辞其禄盖爵禄所以优贤学识所以任事既叨遇擢之恩勉思不称之诮臣以一介腐儒六旬余齿位连进于三孤禄兼支于两俸量才揣分诚所不堪夫内阁乃严密之地机务为重学士实清华之选词翰为先缘臣性资愚拙笔力生疏虽荐升于东阁自愧少文每进讲于经筵深惭无补加以近岁两目昏花百疾交作命医视疾屡获保全于  圣德遣官赐物敢忘轸念于微生况翰林内阁凡百公务大学士陈循足以干办臣但素飡而月支俸百四十八石以岁计之共一千七百七十余石顾臣何人敢膺斯任不惟滥授于菲才实亦冒忝于重禄伏乞  圣明去臣尚书学士二职及太子太傅一俸免办文渊阁事仍日经筵进讲或专辅导  东宫或令别职理事以图补报庶几官不瘝旷禄不虚糜不胜感恩之至诏曰朕念卿老成特授辅导之职加禄餋瞻何累见辞但当用心共理国事所辞不允
　　○甲辰升兵科左给事中苏霖为本科都给事中时都给事中缺员给事中王宣等言霖年深老成乞升补故有是命
　　○召颜孟二氏主祀嫡孙颜希惠孟希文至京师
　　○狭西布政司言秦愍王子故庶人尚炌男女十人皆未有室家请如诏令于军民之家自择婚配从之时其长女年四十长子年三十六矣
　　○乙巳召掌玉林卫都指挥王淳诣京从总兵官武清侯石亨操练以亨奏请也
　　○山西鴈门守御千户所千户暨泰奏按察司佥事蔡愈济因增下屯军余衔臣应答迟缓酒酣发怒杖几二百贪酒酷刑有失宪体都察院请下巡按御史廉之如实则执愈济鞫罪以闻如泰词伪则治以诬罪从之
　　○丙午中元节遣官祭  长陵  献陵  景陵
　　○都察院右佥都御史王竑奏今年夏初淮安雨水二麦无收至五月复被山东水涨冲塌房屋漂流人畜失业缺食者众乞免徵夏税以苏民困诏户部遣官覆视处之
　　○巡抚河南右都御史王暹奏开封府祥符等十五县卫辉府胙城新平二县汝宁府西平县俱被水灾乞停免科办以宽民力命该部覆实处之
　　○广东高州府奏广西猺贼入本府地方流劫杀掠而都指挥孙旺等各拥兵高坐日设宴乐不行剿除事下兵部言宜将旺等执付总督军务都御史王翱治罪仍令翱等议剿前贼从之
　　○丁未建州卫都督李满住奏曩时都御史王翱镇守辽东夷民感惠今闻回京如失父母乞仍令镇守又言本卫指挥使赵安秃乞增一职同臣治事诏报满住翱已别委任矣升赵安秃为都指挥佥事
　　○戊申复除河南右参议徐弼于福建布政司升江西按察司佥事陈恕为贵州布政司右参议南京监察御史胡颢为贵州按察司佥事
　　○兵部奏请选府军前卫幼军二千及围子手三千并作一营操习武艺以备随侍东驾从之
　　○河南按察司佥事叶遄令洛阳知县金挀取王府木料创按察分司为事吏钟信发其事法司请执遄与信辩从之
　　○狭西行都司掌司事都督任启等言羌夷近岁以玉石进者每石一斤得赐绢一匹今哈密使臣哈的所贡至三万三千五百余斤是为绢三万三千五百余匹也夫以丝帛易此玩物已为伤财况远运至京重劳民力殊为非计且其意实规厚利假称朝贡曰某头目所差某王子所遣杂遝纷纭不可识别而所贡玉石草恶杂进不复辨验日长日增宜有处置以抑其贪心以纾我财力于是礼部请令遣关视其碎杂瑕玼者却之其入贡无验者勿纳从之　　○直隶凤阳府奏所属凤阳等三县小麦无收乞令起运之数折徵银两存留之数抵纳米豆从之
