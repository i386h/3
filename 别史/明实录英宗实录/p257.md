<!-- { "loadSidebar": true } -->
　　○广东东莞县民邓恭言七事一钦州密迩交阯居民衣服语音举相似而难别白乞遣官诣彼变其衣服俾从中州设立乡学变其语言悉从华言则风移俗美而异服殊音易于辨矣一广东诸司所系重囚乞免死发充军于钦廉州要害卫所以御外侮一乞准两广之人于钦州中盐以广军储一乞将边海义仓迁入城内以绝寇盗觊望之心一南雄大庾岭崒嵂险峻东连福建西接广西北距江西南跨广东诚为要冲之所其南雄南安二千户所宜广十年之储以备不虞一清远韶州俱当要路近年城池常有颓缺乞为增高加厚以慎封守一韶州南雄沿江田土洪武中因其荒弃数多与减粮额今官民税户陆续垦种成田乞遣官丈量增回原额以给军饷  上命廷臣议行
　　○夜月犯心宿
　　○丁卯命故金吾左卫指挥使滕真从弟瑄袭职
　　○命大理寺左寺丞李奎巡抚河南及直隶真定等四府吏部右侍郎赵新巡抚山东及直隶凤阳等四府各赐敕谕之曰比闻各处附籍人民仍复转徙失业今特命尔前去巡视令其各安生理无田者量拨闲田耕种愿于所在附籍者听逃军囚匠自首者免罪或有虚旷去处自相团聚生理居住者设法编管抚治各府州县官年老有疾阘茸罢软者起送吏部贪官污吏豪猾军民众所怨恶者拿问处置廉能抚民人心悦服者以礼奖劝或有邪术惑民者访察擒捕公差官员科要银两等物卖法害民者一例拿问遇有＜风-几＞蝻生发即令所司设法捕扑尽绝如赈济粮不敷令所司以礼劝借具奏旌异或猝有急事及兴利除害等情干系三司御史者公同计议处置尔尤须以公正廉谨存心行事必使官称民安利兴弊革斯副重托切不许依阿姑息推托利害虚应故事颠倒是非或处置不宜巡历不周致有后患罪必不宥尔其慎之
　　○戊辰巡抚浙江大理寺少卿张骥等奏处州府贼首陈鉴胡领千余徒攻金公岩分劫义乌武义东阳境烧毁县治署都指挥佥事王政等率官军民壮捕之擒杀贼徒三十余人为贼杀者八十人  上命有司优恤阵亡之家蠲其徭役
　　○顺天府奏本府厅事及经历司照磨所吏典六房皆岁久朽敝请起所属州县民夫修葺从之
　　○四川松潘镇平等堡守备指挥吴谦等以贪淫激变番人致伤官军镇守右佥都御史冠深鞫谦罪当斩时镇守都指挥佥事王杲调都指挥佥事周琥往摄守镇平琥复不即赴深上谦等罪并劾琥及杲  上命罪谦等如律杲不问琥罚俸三月
　　○己巳先是沁水王幼塐为其弟乞建府第  上赐以地命自起造至是王复以工料不足请敕有司协助从之
　　○狭西按察司劾守备广武营都指挥使种兴等擅移文改调戍卒于属卫法宜究治  上以兴等在边颇效勤劳且守备方急皆姑宥之
　　○庚午擢进士王璧罗俊张蓥朱永宁程昊李玘倪敬谢骞徐溥杨宜吴淳王常李本道沈义沈琮戴昂黄溥叶普亮王豪桂怡朱瑄邢宥杨文琳陈璘陆阜杨敩余复黄誉为两京监察御史
　　○贵州按察司副使李睿奏诸苗连结动以万计攻劫贵州湖广一路边城屯堡势甚猖獗官军数少守御不敷请调四川云南湖广官军土兵会同剿捕更命大将一员镇守如都督萧绶吴亮事例节制二都司官军及选都指挥三四员分地备御章下兵部尚书邝野等议乞敕靖远伯王骥及总兵官宫聚等同郭瑛张善或分据要害或直捣巢穴相机剿灭以除民患俟平议留人镇守从之
　　○赏广西总兵官安远侯柳溥并都指挥指挥千百户军旗人等七百六十一人彩叚表里绢布钞有差以征剿林峒沙田等寨蛮寇功也
　　○辛未大同左参将都督佥事石亨备御署都督佥事卜马麟率兵出境巡哨至箭豁山亨分巡山北麟巡山前各遇达贼数百人俱击败之擒四十六人斩首四级获马七十余匹牛四头及弓刀衣甲贼盖兀良哈部属也亨等以闻  上命械俘来京马给官军骑操军器牛赏有功者寻召麟还京实授都督佥事
　　○修直隶高邮州鄟河塘
　　○福建左布政使宋彰奏所属愚民啸聚作耗都指挥千百户等官率兵剿捕每战輙北者盖由平昔不能记诵武经操习武艺以致临敌不能筹画以取胜也切观将门八宝箴深有益于武事乞敕该部刊行颁示各都司卫所使诸武臣及其子弟朝夕记诵以启发忠勇事下礼部尚书胡濙等以为即今福建贼势尚殷彰为方面正官既不能承流宣化以乂安之于先又不能运筹设策以剿捕之于后其罪不容诛己顾敢从容自肆归咎军职掩饰己罪其怀奸欺罔于法难容且所言将门八宝箴鄙俚浅陋武经诸书俱所不录彼乃欲刊行之良由其不学无术故美恶有不能知乞俟贼平之日行文逮治从之
　　○广东按察司佥事穆铎坐进表赴京枉道还乡延住法司奏拟赎杖还职从之
　　○礼部奏中军都督府都督佥事陈荣比奉敕往征福建至江西玉山县猝与贼遇遂为所杀宜赐葬祭  上曰荣受命为将甫临贼境即堕其计其无智勇如此不必葬祭
　　○壬申  上御奉天门谓礼部臣曰自岁首至今雨泽愆期榖种未布麦苗就稿民事弗遂朕用惕然其遣官告祀  天地百神祈降甘霖以苏吾民
　　○癸酉秦府兴平王尚土□舟薨王秦愍王第四子母张氏洪武二十二年生三十五年册封至是薨享年六十一讣闻  上辍视朝一日赐谥恭靖遣官致祭命有司营葬
　　○升狭西按察使邓棨为都察院右副都御史
　　○徙浙江仙居县田市巡检司于苍岭坑
　　○福建海贼陈万宁攻广东潮阳县劫官库银钞杀主簿邓选潮州府知府刘湛劾奏守备指挥高亮千户周诚畏缩不援之罪  上命俟秋后逮问如律
　　○甲戌擢进士马驯为户部主事
　　○  上御奉天门谓礼部尚书胡濙等曰旧制僧道之数府四十州三十县二十其行童度牒之请悉由里老并所司勘实方得申送近闻多不通本教及来历不明之人妄报贯籍一概冒请尔礼部即行文诸司待三年后凡有应给牒者先令僧道衙门勘试申送该管有司审系额内并贯籍明白仍试其精通本教经典如行童令背法华等经并诸品经咒道童令背玉皇本行集等经并诸品科范番僧审通场坛十个方许申送礼部覆试中式然后具奏请给敢有似前滥保事发其经由诸司官吏里老俱重罪不宥
　　○乙亥修南京通济门水关闸
　　○丙子广西总兵官安远侯柳溥奏敕调官军土兵会剿清浪镇远苗贼窃以广西地方辽远官军分守要害无从摘拨恐出境远征蛮夷乘虚窃发何以御之况两江土兵叛服不常亦恐起调烦扰致生他变兼且深山穷谷时方瘴疠未可进兵亦委署都指挥孙麟等量调官军先往怀远相机截杀请俟秋后量湖广广东贼势缓急先后征剿  上可其奏
　　○丁丑狭西延绥龙州寨戍卒因修理城堑得铜钱金盏等物把总守备署都指挥佥事陈聚收贮之官因而侵欺其半事觉下狭西按察司论当徵赃赎斩还职从之
　　○广东都司重囚一百七十人越狱掠军器破城门逸去都指挥佥事姚麟劾夜巡官军及广州诸卫官军不策应六科给事中鲍辉等劾麟怠弃兵政挟诈饰非及广州诸卫指挥等官王瑾等纵军歇役失守城池  上怒命锦衣卫官乘传执麟命巡按御史收瑾等鞫之仍命广东三司官严督所在有司缉捕逸贼弗获俱治以罪
　　○戊寅广东按察司佥事张忠奏闽贼二千余徒攻劫海阳县杀伤人民甚众官军民壮击却之斩首二十九级民壮余孟理等三人功居多潮州卫指挥佥事高璚等哨守黄冈不即策应乞嘉有功正有罪以示惩劝  上命巡按御史逮璚等取死罪状俱杖八十俾领兵杀贼以自赎有功民壮人赐白金四两
　　○己卯诏亲王母妃郡王母妃将军母夫人坟地房屋悉如其夫与子之制
　　○府军前卫指挥同知卫忠老疾以其子震代之
　　○左副总兵保定伯梁＜王卸-卩＞奏臣兵至延平时贼首已诛而福州道犹梗遂率兵南行贼五百徒□□处武步铺官军败之擒杀百余人余溃逃清风洞纵火尽焚之又贼千余驾舟二百艘截水口驿官军水陆并进斩伪都指挥及从贼四百余级生擒六十四人尽获其舟道始通兵至福州府备榜遣官分谕各县复业者五千余人其贼首伪尚书陈得广等五十余徒不服招抚尽擒杀之  上曰＜王卸-卩＞既开通路道驻兵福州兵部其移文令榜谕各县云朝廷出师重在剿除首贼今邓茂七已诛其为贼胁从及受伪职者俱宥罪复业及避贼回还者有司善抚恤之有不服者悉剿捕之无遗又闻漳州及汀州一路未靖＜王卸-卩＞等量度事势或抚或捕悉听处置务在盗息人安仍遣人密报宁阳侯陈懋等协同行事庶兵有策应厥功易成
　　○巡抚江西刑部右侍郎杨宁奏谍报沙县贼首陈政景等攻围汀州甚急欲调兵援之然石城瑞金贼亦不靖宁化贼首张伯坚巢穴去石城甚迩声势相连故不敢远出惟戒严备守俟间会兵攻剿  上曰已敕总兵官陈懋等进兵剿陈政景矣兵部移文令宁整搠官军民壮酌量贼势如可破乘其不备径捣宁化巢穴庶贼无驻劄之所不敢扰赣州境而汀州之围亦可角□羊也
　大明英宗睿皇帝实录卷之一百七十八
　　正统十四年五月庚辰朔福建都指挥佥事邓安等奏初御史柳华捕贼福建擅置更楼冷铺于诸村且编民为甲使提督巡夫又令私造钩刀铁钯诸器自卫而反贼邓茂七等俱起自夫甲遂籍以为乱请正其罪时华出为山东按察副使都察院奏华已死  上命遣官籍其家妻女送浣衣局男子尽发铁岭卫军华之死人言其饮毒云
　　○辛巳升江西建昌府推官黎忠为本府知府时闽寇猖獗建昌密迩其地民亦啸聚为盗忠多方抚捕良善获安未几知府缺员属民千余人保忠才能堪任巡抚侍郎杨宁以闻故有是命
　　○升锦衣卫带俸署指挥同知牛循指挥佥事郭登王英府军前卫指挥使过兴腾骧右卫指挥使冯洪金吾右卫指挥同知方善俱为署都指挥佥事寻调洪于广东都司
　　○命剌麻锁南坚粲为禅师赐印并诰命
　　○初贵州有百户坐以军粮卖银因而侵易当赎斩是时适有新例克减军粮俱边卫充军其人以废疾及亲老诉愿如旧例输赎巡按御史陈鉴为请且乞今后克减军粮数踰五十石者如新例充军以军粮卖银因而侵易者如旧例输赎  上命今后以军粮卖银因而侵易者赎罪还职于本卫带操听调当先杀贼毋得仍前管军果有情重及奸诈不服者具闻处之
　　○顺天永平二府所属州县蝗  上命户部移文所司捕之
　　○壬午先是强贼千余徒攻陷福建罗源县及延亭巡检司官军敌死者甚众都指挥佥事邓安第以失机劾守备罗源百户王得顺  上命锦衣卫官驰传执安鞫之
　　○癸未命狭西瞿昙寺已故大国师喃噶藏卜侄完卜簇克林藏卜为禅师赐之诰命
　　○贵州参将都指挥同知郭瑛奏镇远等府洪江等处苗头苗金台等紏集苗类伪称顺天王等号敌杀官军攻围城堡四川播州所属翁谷龙等寨苗獠亦相扇作恶延蔓侵掠缘贵州都司卫所官军数少捍御不敷乞敕四川湖广二都司各调官军并土军前来会同剿杀  上命兵部驰文与郭瑛张善及四川三司各率所部官军亟往会剿若再稽延推调必置诸重典官军有功者升赏退缩者以军法处治毋事姑息
　　○日生晕色黄赤鲜明
　　○昏刻月食金星
　　○甲申端午节赐文武百官扇及宴
