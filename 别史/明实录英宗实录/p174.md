<!-- { "loadSidebar": true } -->
　　○少师兵部尚书兼华盖殿大学士杨士奇卒士奇名寓以字行江西泰和县人少孤感奋力学洪武中为邑庠弟子师以事亡入武昌有司荐其能文徵入翰林考为优等授王府审理仍供职翰林  太宗即位擢为编修命与角□羊缙等七人入内阁典机务进升侍讲  仁宗为皇太子以本官兼左春坊左中允寻升左春坊左谕德兼侍讲  太宗幸北京  皇太子监国命蹇义并士奇等四人辅导  车驾回南京问士奇曰尔辅东宫久所行果何如士奇以孝敬对又历举其事实  太宗上宾凡丧仪治体皆士奇等议行踰二十七日尚书吕震欲易吉服士奇不可明旦  仁宗素冠衰绖出视朝谓左右大臣曰梓宫在殡吾岂忍易士奇所执是也未几进礼部侍郎兼华盖殿大学士寻升少保既又升少傅天下朝觐官至尚书李庆奏令其餋马士奇执不可乃止洪熙改元进兼兵部尚书辞不得命乃辞兼俸  仁宗允之顾蹇义曰廉洁之风士奇有焉  宣宗即位汉王高煦反  车驾亲征罪人既得有言赵王通情亦宜往正其罪士奇以未有显迹力争比还京师命士奇草诏并群言封示赵王王涕泣感恩  宣宗谓士奇曰赵王得以保全者卿之力也间问民隐士奇历历尽言又言古人罚不及嗣今极刑之家子弟虽贤例不许进用  宣宗命即除其例一日又谕士奇曰  母后为朕言  先帝在青宫时惟卿正言不避迕意  先帝能从以不败事又谓朕曰凡正直之言尔不可以为迕而不从士奇对曰此  皇太后盛德之言也愿陛下念之暨上即位凡宽恤事宜多从所言士奇请开经筵遂命同知经筵事进升少师光禄大夫柱国有所建白多见施行至是卒赠特进光禄大夫左柱国太师谥文贞敕有司祭葬录其子＜禾道＞为尚宝丞士奇处心公正论事存大体在  上前有德者必扶有过者必掩取人必先德行而后才能且博询于众论故所荐皆名士为人秉谦执虚薄利笃义文章谨严有法议论往返卒归于理表然为一世之望临终自志其墓云越自授官所觊行道心存体国志在济人惟理无穷而学殖未充事有至难而智虑弗逮故进慕陈善退勤省躬而施以公而守以约始终一意夙夜不忘考之平日盖无愧其言云
　　○乙丑以雨雪愆期遣官祭  天地社稷太岁风云雷雨岳镇海渎之神其文曰祁镇嗣位以来仰荷  天眷以安民为重宵旰惓惓惟民食是念乃自去冬迄今春暮雨雪愆期麦苗将槁谷种未布为农之忧此不德所致懔乎兢惕谨殚诚吁乞赐霈泽以润群生以苏民望
　　○先是上谓兵部尚书徐晞曰征进云南达官舍人久劳于外妻子相离衣食不给即具数以闻至是晞等查奏官军共一千五百余人  上命每人家属给绢二疋布三疋有愿省视者仍给口粮脚力
　　○丙寅进太子太保成国公朱勇为太保封中军都督府左都督陈怀为平乡伯右军都督府左都督马亮为招远伯如旧视事以剿杀达贼功也
　　○户部奏成国公朱勇先奉敕统军从喜峰口出境剿捕达贼勇乃迂路回至关口借支粮料方才出境以致所费过多计用过粮一万六千余石料八千余石草八万余束宜责勇偿官  上命宥勇罪免偿
　　○守备独石等处左参将都督杨洪言独石极边遇警军马出战外无援兵内无固守宜推选弓马熟闲勇略才干者于要害去处定立二员令善战者领兵善守者守城事下总兵等官议永宁伯谭广等奏公同议得宣府左卫指挥使周义万全右卫指挥使王祥怀来卫指挥使李刚俱堪任用宜令随右参将都督佥事朱谦等于葛峪堡等处操兵防备从之
　　○命修芦沟桥通州白河富河桥
　　○丁卯诏运江西等处折粮银一万四百余两于万全都司令镇守总兵巡抚等官公同收贮官库用籴边储
　　○复除监察御史张文昌于江西道以丁忧服阕故也
　　○刑科右给事中使臣奏京畿内外冬无雪春不雨农功艰甚天道咎徵未有不因人者去秋以刑部囚越狱论决数多今春又以犯边达贼及强盗诸囚论奏夫罪苟至此法固当诛但刑戮太多恐伤和气请见鞫重囚俱俟秋后庶几可以去沴召和  上从之仍令情罪可疑者具闻请谳执诉冤枉者皆与详勘务在刑当其罪毋令滥及无辜
　　○徙四川眉州鱼耶镇巡检司并水驿于本州两河口从判官李瑛等奏请也
　　○辽东辽海等卫百户舍人戈胜等坐罪当杖输赎屡言生长边卫称贷无从愿的决刑部为请百户如山东官吏例输米原卫舍人如边卫军余例的决各还职役具为令  上从之复命后有犯者仍具以闻
　　○戊辰命狭西兰州等卫负欠灾伤屯粮每石折钞三十贯于所在府州县官库收贮以备支用从镇守狭西都督同知郑铭等奏请也
　　○己巳擢进士田玹王概为刑部山西司主事沈彬福建司主事娄良山东司主事杨镛浙江司主事姚龙广东司主事骆敏贵州司主事郑宁湖广司主事刘锴狭西司主事张瑄四川司主事陈玑广西司主事玹等久观政刑部尚书金濂奏其可任故遂命之
　　○命府军前卫指挥使山俊弟泉燕山前卫指挥佥事杨春子旺代职故羽林前卫指挥使王俊侄刚指挥同知王刚子铎杨兴子铭指挥佥事高原子昇金吾左卫指挥同知卢春子璘指挥佥事卫猛哥子清季聚子通金吾右卫指挥佥事潘政子黑儿府军前卫指挥佥事曹泰子鉴锦衣卫指挥佥事卜罕子克失秃袭职
　　○庚午宁夏总兵官都督同知黄真奏同都指挥陈友率领官军于阿良哈等处追杀达贼获到人口四百余驼马牛羊一万七百有奇  上敕真等人驼送京马给官军骑操牛给屯军耕种羊给与有功官军
　　○宥宁夏总兵官都督同知黄真等罪先是总兵官都督史昭以宁夏等卫阙铜铳请以军屯样田子粒市铜造之  上不许而都督同知黄真等乃擅给子粒造铳九百有余至是参赞军务佥都御史卢睿劾其专擅请罪之  上曰真等姑置不问铳已铸者令其收用若再蹈前失必罪不宥
　　○辛未增置喜峰口收贮粮草仓场
　　○壬申湖广施州卫散毛宣抚司舍人谭光宅来朝贡马赐彩叚表里
　　○回回也里阿失来归奏愿居京自效赐彩叚表里及金织纻丝袭衣钞布房屋器皿
　　○诏独石沿边今年四月分军士如例全支料豆饲马
　　○癸酉为民监察御史章圭诉先奉敕体察大臣不修省改过以应天变者欲劾少师杨士奇职爕理不引避同官者泄之沮不行及都御史陈智坐事下多官鞫问吏部尚书郭琎与智有隙既已奏避复首先发言鞫智臣面折之为二人者所衔会有命简属官之不职者乃嗾都御史王文中臣以他事黜为民乞辩其诬时士奇已卒琎已致仕文亦公差不在京法司奏圭朦胧希用  上命仍发原籍为民
　　○甲戌大宁都司都指挥佥事掌潼关卫事姚深奏乞暂于本卫支俸从之
　　○并湖广平溪卫黄土堡于鲇鱼堡以云南总督军务靖远伯王骥奏二堡密迩宜并也
　　○乙亥升江西抚州府崇仁县县丞潘原清为本县知县原清先以县丞九年考满属民保留升正七品俸仍旧职管事至是本县缺知县属民吴郭生等八百余人诉于巡按御史乞为奏升原清补之御史具以闻故有是命
　　○赏征剿克列苏等处达贼官军九千九百八十六人白金彩叚绢布有差
　　○广西柳州府知府曹衡奏比年镇守总兵等官皆屯兵桂林府去柳州府窎远蛮贼出没卒难援救每年九月至次年三月天气清和宜于柳州府操备四月至八月天气炎瘴回桂林府驻劄为便  上从之命总兵官安远侯柳溥等选精壮官军分定班次时月令总兵参将内一员统领守备协力杀贼务要边方宁靖
　　○初宁夏左参将都督佥事丁信奏石沟至清平五驿铺所地临边境军夫众多而寨堡不固兵器不足恐无以备寇  上命右佥都御史卢睿同总兵等官处分至是睿等奏各寨堡可修者即令修之惟山城驿山城递运所巴门摆铺百户所军夫散居西北二沟寇至无所凭依且沟水泛溢时时溺死人畜驿旁近有古城高爽宽平可尽迁驿铺所于其中令都指挥佥事杨信督修军器则俟秋成请给于京库从之○直隶新城县奏本县汾水驿经过操备等项马驿应付料草尽绝乞将预备仓黑豆不堪民食者支与应用仍于秋粮内扣算支过黑豆每石折徵粟榖一石五斗偿官事下户部覆奏从之
　　○丙子命直隶真定府知事卫景严复任升正八品俸景严九年考满属民赴巡按御史处言其赞郡勤慎有泽于民乞为奏留御史具以闻故有是命
　　○命上直官军额外增添马如例支草
　　○兵科给事中郑悠言二事一内外总兵镇守等官多怠慢旷职以致都指挥而下虐害军士略不戒饬今后宜令操练之余询问下情如有仍蹈前非者指实具奏治罪一边将固欲得人而参赞官尤欲得人盖边将得人则士卒知所警惧参赞得人则边将得其禆益今后宜敕各处镇守都御史推访具奏简用  上命兵部议行之
　　○户部奏借过滦州并迁安县民料豆支给征进马匹宜准今年夏税从之
　　○丁丑镇守狭西都督同知郑铭右都御史陈镒奏送孔提峪西吴等簇清修禅师宗诸识宜招抚各簇来降番人管著藏卜等二百三十七名诣京朝贡  上命赐彩叚表里有差因谓礼部臣曰来降番人既多边将宜量遣来京今一概送至缘途军民供给疲困此铭镒处置乖方所致其移文令其后勿复尔
　　○戊寅赏征剿绥德延安达贼将士一千七百八十一人白金彩币绢钞有差
　　○蠲朝阳门外旧木厂地租税令神机营五军大营围子手锦衣卫府军前等卫团槽饲马于其地
　　○四川茂州黑虎寨蛮贼劫掠近地为巡哨官军所获掌茂州事右参议陈敏镇守松潘等处都指挥佥事王杲从其土俗与誓而释之已而复来杀虏军民巡按御史陈员韬奏其状  上曰蛮贼犯边既获敏等何得擅释之致令猖獗令具实以闻既而敏等输罪引伏遂皆宥之
　　○己卯瓦剌哈密等处使臣察力把失等陛辞命赍敕并金织纻丝表里归赐其太师也先并忠顺王倒瓦答失里等
　　大明英宗法天立道仁明诚敬昭文宪武至德广孝睿皇帝实录卷之一百十四
　明英宗睿皇帝实录卷之一百十五
　　正统九年夏四月庚辰朔享  太庙
　　○遣中官祭司灶之神
　　○上以雨泽愆期遣太师英国公张辅等官遍告于寺观城隍及大小青龙之神曰朕忧念民难靡遑宁处特遣祭告尚祈神化昭彰早降甘澍以慰民望
　　○辛巳升哈密卫都指挥佥事狭西丁为都指挥同知从忠顺王倒瓦答失里奏请也
　　○壬午命云南布政司以库银折钞赏官军时征进官军赏钞于本司取给既而本司奏钞不足而库有银故有是命○旌表孝子侯显烈妇王氏等九人显直隶昌黎县学生母卒哀毁几丧明结庐墓侧负土成坟虎狼远遁张琛山东东平州人浙江衢州府同知父殁庐墓有巨蛇驯绕俱旌其门曰孝行王氏山东都指挥赵荣妾夫亡自缢从死旌其门曰贞烈包氏直隶江阴县民何起潜妻李氏江阴县民夏公表妻吴氏直隶束鹿县民甄陆妻李氏河南灵宝县民吕材妻屈氏灵宝县民苏陆妻孙氏浙江慈溪县民王祖禧妻皆守节年久旌其门曰贞节
　　○癸未宗室系封唐府新野悼怀王庶长子芝埩为镇国将军楚府通山王嫡长孙均鏼为辅国将军俱锡以诰命冠服等物
