<!-- { "loadSidebar": true } -->
　　皇太后毕出御  奉天殿文武群臣行庆成礼  吏部尚书王直等奏臣等奉命会同都察院考察天下司府州县等衙门朝觐及在任官员右布政司等官彭远等三百四十五员俱老疾当致仕典史等官丛泰等二十一员俱阘葺知府等官骆暹等五员俱贪污知县等官张镛等三员俱酷刑驿丞王时柔懦当黜为民按察司等官孔文英等一百三十一员俱为事宜移文法司究理从之  故平江伯陈瑄有浚河功清河县民为立祠祀之祠甚隘至是瑄子仪以旧祠隘小奏徙他所广其制从之  戊戌以大祀礼成  上御奉天殿大宴文武群臣及四夷朝使  给永兴王子辅国将军公锜公铃公铠岁禄各八百石米钞中半支给女＜执皿＞厔郡君仪宾范麟岁禄共四百石米二百五十石折色一百五十石郑府新安郡主仪宾周濂禄米亦如之  升考郎兀卫正千户兀的哥怜毛卫副千户阿的纳俱为指挥佥事命故指挥同知不得纳子欢察指挥佥事苦女子阿给哈锁奴子阿哈建州左卫指挥同知扣你赤子滩纳哈亦里察河卫指挥佥事咬纳子袄哈阿古河卫指挥佥事秃能哥子亦笼哥卜鲁兀卫指挥佥事台改你子木答考郎兀卫指挥佥事木答哈孙塞鲁黑俱袭职  吏部奏朝觐官直隶太平等县广西上林长官司典史把事人等一十四人俱失期后至又有在途称病官吏二十九人被盗遗失本册官二人丁忧官吏一十五人称考满官一人逃回吏一人及失期未至府州县诸衙门八十一处俱当究治  上曰中途逃者令巡按御史逮治余俱宥罪移文责令知警  给迤北公斡官军一年粮料内米一月余俱折布绢  赏安陆卫后千户小旗刘广等三人人银二两布二匹以麓川攻克上江刀招汉寨功也  己亥六部六科十三道等衙门各具本劾奏朝觐官浙江左布政使等官孙原贞等或庸懦不振或诛求无厌或倚法以为奸或矫情以干誉俱当治罪以警后来  上曰孙原贞等不称任使论法本难容今姑记罪即令还任用心治事以赎前愆若再犯必罪不宥  庚子敕通政司右参议邹来学曰曩闻蓟州林南等仓山海等卫所永平府等州县喜峰等关口收支粮草作毙侵欺者多屯田亦被豪势侵占欺隐有名无实遵化蓟州邻山之地产榛实豪势者亦据之而与小民争利今特命尔往莅其事如有奸顽怙终不改者拘问惩治尔宜廉洁公勤凡事从宜区画务使军民利便粮饷充盈庶副委托之重  禁口北一路不许将弓箭军器与虏使交易违者处死  礼部尚书胡濙等奏广西太平府太平州头目黄贵赍捧  圣节冬至表文过期宜罪不敬  上特宥之  狭西瞿昙寺大国师喃葛藏卜巩昌府妙华寺剌麻劄巴领占洮州卫圆成寺番僧桑舟星吉四川山潘松卫丕地等寨番僧舍劳先结等各来朝贡舍利马驼及方物赐宴并彩币表里等物有差  升迤北瓦剌使臣都指挥同知皮儿马黑麻为都督佥事指挥使纳哈歹舍黑咱赛夫剌俱为指挥佥事指挥同知阿老丁阿撒阿黑麻舍黑麻黑麻俱为指挥使指挥佥事约里把亦不剌金俱为指挥同知正千户孛罗伯蓝火只七人为指挥佥事  辛丑朵颜卫达子火儿赤台等男妇六人来归  上命为头目月给米二石隶南京锦衣卫赐彩币表里布绢钞锭房屋器皿等物  壬寅上元节宴武文百官赐假十日  天下朝觐官员回赐之敕曰朕承大统夙夜祗惧惟体  天地  祖宗之心安养斯民用图化理然犹未臻其极岂政教有未尽洽欤抑亲民者敷宣王之未至欤尔等继今益务洗乃心励乃行奉法循理为长僚者正己以率下居属任者殚心以从事庶几副朕图治之意夫民必务耕桑而后衣食可足必循礼义而后俗化为淳书曰食哉惟时又曰资富能训王政之大莫先于此尔等尚懋乃攸绩朕惟汝嘉如或因循玩愒蠹政害人责有攸归于乎爵赏刑罚国家之大典福祸予夺天道之至公皆人所召朕不敢私尔等其敬慎之  琉球国王中山王世子尚思达遣使臣者阇班那哈密忠顺王倒瓦答失里遣使臣鬼里赤亦力把里等地面亦迷力火者王遣使臣宰奴丁海西塔山等卫野人女直指挥永的建州女直都指挥召歹羊加辽东安州达官指挥苦失帖木等俱来朝贡马驼银鼠及方物赐宴并赐彩币表里绢布钞锭等物有差  户部奏去岁山东河南并直隶府州县多有蝗蝻今春恐移种复生其山东河南宜令都布按三司各委堂上官分巡严督南北直隶宜令巡抚官无巡抚官处遣在京堂上官分巡严督军民官司寻掘扑灭  上曰所请良是其无巡抚官处不必遣官第各委所司庶不扰人  刑部奏山西都指挥佥事陈亨张瑄擅补所部一考吏仍旧役违例宜命巡按御史逮治从之  乙巳书复沈王佶焞曰承喻府中止有典膳正杨音其余承奉等官皆缺请以音及年深内使何保等九人补之特从叔祖所言升杨音为承奉正授何保阮吾俱为承奉副梁成为典服正黎乏为典服副范巨为典膳正张能为典膳副张神保为典宝正黎兰为门正杨福全为门副令各就职供事  敕谕建州等七十五卫所都督同知李满住等及大小头目人等曰比闻北虏屡遣人来尔处怵诱今若再来尔等即明白说称尔野人女直系朝廷开设卫分世受节制不敢擅为若彼生事尔即设法擒送辽东总兵官奏来处治朝廷论功行赏必不吝惜敢有轻听所诱私通夷虏引寇为患必调军马剿杀不宥  丙午夜火星犯房宿北第一星  丁未广东广州左等卫补造军器多不堪用提督边务右参政钟禄劾奏都司并总督备委都指挥同知李昇等及该卫官罪  上命巡按御史究治宥备倭官不问  戊申复除吏部考功司郎中李贤于文选司以丁忧服阕也己酉复设贵州镇远府税课司置大使一员  庚戌朵颜卫达子  剌答儿并伯都等二十六人来归  上命为头目月给米二石隶南京锦衣卫赐彩币表里布绢钞房屋器皿等物  免直隶广平府广平县去岁被灾税粮一千二十余石  云南澂江府新兴州奏本州人少地多被云南左等五卫豪强官舍军余占种一办粮差又有强以私债准折民田不听归赎者奏下户部请行云南都布二司勘实惩治从之  辛亥敕大同左参将都督佥事石亨朝廷简命内外重臣共守边境今尔闻声息领军出巡总兵镇守官武进伯朱冕太监郭敬既不肯奏又嗔怒尔其曲昭然在彼已遣敕切责之尔今亦宜与冕敬和睦商确行事盖古之良将不惟才智过人而实德行可重故能建立勋业其以古良将为心用图远大副朕至怀  四川掌茂州事右参议陈敏奏按察司曹泰杖死夷人下泰刑部狱论当斩泰言敏尝诬其判官秦景魇魅事嘱镇守右佥都寇深逼己入景罪不从深敏以故憾己取久亡蛮人无尸者媒成己罪乞调问大理寺卿俞士悦等以例有诉冤别问之条为悉其状以请  上不从  壬子迤北瓦剌使臣皮儿马黑麻等陛辞  上赐之敕仍遣指挥马政等赍彩币等物赐其脱脱不花王并太师也先等  擢行人甘泽为江西道监察御史以问刑都察院考称故也  先是鲁王肇煇妃薨奏留护卫运粮军造坟朝廷允其请命于济宁等卫所拨军补运至是坟已久完各卫诉差役繁重且平山东昌卫达官数多乞量存军守备仍以护卫军儧运从之  四川长河西番人及琉球国番伴相殴会同馆门外有重伤者事闻  上命殴至死者抵死  癸丑升广西按察司副使胡智为布政司左布政使智九载任满以总兵官安远侯柳溥等奏保故升之  开设狭西岷州卫阴阳医二学置正术正科各一员从都挥佥事后能奏请也  直隶河间保定二府各奏桥梁驿路被山水冲坏乞发军民相兼修筑从之  敕宣府总兵官杨洪朱谦广纪馆待瓦剌回还使臣护送出境  甲寅庆王秩煃以赐佛道藏经及护持欲来谢恩  上复书止之中书舍人刘钺丁忧于家乡人与其家相讦不法事为所连及命巡按御史逮鞠之  敕沿边总兵官武进伯朱冕等谨守边疆以缘边报有烟火虑贼窥伺也福建邵武府民王贵郑旻田志和广东肇庆府民严亚福叶季昌杨伯润杨曦邵武卫百户贾能各出谷千石有奇赈济上俱赐敕褒谕之  乙卯南京礼部右侍郎金问卒问字公素苏州府吴县人永乐初以善书进久之授司经局正字  仁宗在东宫时喜其字有格法后坐累与黄淮杨溥系狱十年仁宗即位升翰林修撰每论时政得失皆见采纳宣德乙卯进太常寺少卿兼翰林院侍读学士正统癸亥调南京太常寺明年升礼部右侍郎至是卒遣官祭葬问性孝友能为文尤长于诗虽为学士而供事他所故翰僚友多不与之合云
　　大明英宗睿皇帝实录卷之一百六十二
大明英宗睿皇帝实录卷之一百六十三
　　正统十三年二月丁巳朔释奠先师孔子遣户部右侍郎兼翰林院学士陈循行礼  敕谕哈密忠顺王倒瓦答失里及管事大头目人等曰昔我  皇曾祖君临大位尔祖之叔安克帖木儿首先率义来朝特封忠顺王锡以金印命管治哈密人民保御边境其后尔祖脱脱承袭王爵克效忠勤特命守把西陲后门缉探外夷声息恩待尤  逮尔父卜答失里及尔嗣爵以来遣使朝贡恩赏愈加尔宜尽心补报凡外夷来朝贡者必护送之毋令所失其有狡黠之徒诈诱良为非者悉拒绝之庶见尔之忠诚前岁撒马儿罕等处来朝使臣回至尔处不即遣人护送却纵令无知之人潜通瓦剌拘留使臣夺取赏赐揆之大法当捕治示众今姑不问尔等自今宜各效忠诚谨守法度若迤北人来诈诱悉拒绝勿听远夷使臣往来者皆如旧护送庶盖前愆若尔等悖逆朝命仍私通夷虏贻患生灵必调大军剿捕尔等其毋忽  戊午祀  太社  太稷  遣顺天府官祭先农之神  夜火星犯罚星南第  星  己未  皇太后圣节  上率亲王上寿免命妇朝贺赐文武百官宴  升直隶真定府隆平县县丞米进为栾城县知县进九载任满知府张玉奏保进在官有惠政堪任知县吏部亦考称职当升故有是命  狭西平凉府镇原县县丞李显复任升七品俸显九载考满丁父忧服阕属民告保复任镇守都御史王文覆实以闻故有是命
