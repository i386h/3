<!-- { "loadSidebar": true } -->
　　○更定山东等处罪囚赎银例先是狭西按察使陈正伦言所属府县旱涝边储不敷河南山东民力颇舒河南罪囚纳米赎罪者已行折银类送狭西备用山东等处亦宜照例事下行在户部奏准将山东浙江江西直隶犯罪该纳赎米者折银死罪三十六两流罪二十四两徒罪三年二十一两二年半一十八两二年至一年递减三两杖一百六两九十五两五钱八十至六十递减五钱笞五十二两五钱四十至一十递减五钱俱本处官司收贮半年一次差人类解狭西布政司交收不愿纳银者照旧纳米笞杖本处徒流死赴兰县贫难者笞杖的决徒流死煎盐备御徒照年限流四年死五年满日疏放命下而山东按察司佥事薛瑄奏云山东每银一两买米五石以银折米数多三倍有余乞将赎罪银数照依时直斟酌轻重使之送纳无力者官吏解京做工其余仍照旧例发落庶赎刑得轻重之宜狱囚蒙宽恤之惠  上命户部三法司会议以闻至是议将山东纳米罪囚有力者死罪纳银二十两流罪十三两徒三年十一两二年半十两二年九两一年半八两一年六两杖一百五两九十四两八十至六十递减五钱笞五十二两四十至一十仍照原定则例所收银类解赴京不愿纳银者仍照原先纳米例赴济宁临清德州仓纳军民官吏受赃该罢职役降调者解京无力者俱照前例发落  上从之
　　○乙亥行在礼部引会试中式举人杨鼎等一百人陛见
　　○辽简王妃郭氏薨妃武定侯英之女洪武二十七年册封至是薨讣闻  上遣官致祭命有司营葬
　　○丁丑敕总兵官黔国公沐晟镇守都督沐昂等曰先得奏尔等渡江杀败贼众攻破巢寨可谓有功又奏都督方政分路进兵而陷盖尔等失于节制而政贪功轻躁故耳朕深惜之朕虑此贼必益猖獗尔宜量留军金齿操备然万里之外难以遥度今命佥都御史丁璇锦衣卫指挥倪正往与尔议若今冬进兵必须云南选兵五万听调其他处宜调若干粮草足用几时并合行事宜悉议以闻
　　○命河南武安县逃民粮草折徵布疋先是武安县旱蝗民转徙者一千六百四十八户有司招回复业者三之一遂并徵未纳粮草至是民乞每石折绵布一疋事下行在户部覆奏从之
　　○夜南方有流星如盏大色赤有光出屏星西南行至近浊
　　○戊寅命江西都指挥佥事汤节充右参将同左副总兵都督佥事王瑜提督漕运
大明英宗睿皇帝实录卷之五十二
　　正统四年闰二月己卯朔狭西咸宁县民徐四奏居近秦愍王坟园内使占据其地四十余亩  上令三司巡按御史覆视得实给还之
　　○晓刻火星犯垒壁阵
　　○辛巳升赤斤蒙右卫指挥同知可儿即为指挥使所镇抚阿儿结桑儿加肖宗塔儿赛因帖木儿及头目切领为副千户副使塔儿奔舍人阿者都俱为所镇抚故百户卜剌卜答儿子搠俄加等六人俱袭职
　　○山西按察司佥事刘翀言二事一振业贫民山西府州县逃徙之人遗下田地少者千百余亩多者一二万顷见在人民类多贫难若令布种岁计可充但畏惧徵租不敢开垦请通行诸处将荒田取勘条叚先尽丁少粮多之家自备牛具任其耕种应输税粮停徵五年使人无不耕田无抛荒此惠而不费之道也一加惠边军大同宣府辽东狭西诸处号为极边官军衣食止凭月粮虽有屯种之利未广衣食之源况朔漠之墟田地旷远弥望动数百顷若令耕种岁计不赀但边军畏惧禁例不敢额外擅耕请移文诸处镇守等官但有沿边空闲之处即许官军户下人丁尽力耕种免其子粒因地利以厚民生此足食养兵之道也  上从其言命行在户部行之
　　○壬午命行在右军都督府左都督陈怀理行在中军都督府事
　　○福余卫指挥脱罕赤斤蒙古卫镇抚宗塔儿陛辞命赍敕及金币归赐指挥安出指挥使可儿即等
　　○并广州府清远县横石马驿于水驿以广东左布政使王俊得言二驿密迩舟楫为便骑乘可省故也
　　○云南左布政使应履平等奏征麓川官军回驻金齿支费甚多日久难继乞敕总兵镇守管官酌量存留偏裨率领附近士卒在彼备御其余暂令回卫以听调用从之
　　○癸未行在兵部尚书兼大理寺卿王骥等奏在外各卫所成造军器旧有定制有司奉行不至今沿边卫所及狭西行都二司遇警辄言缺少军器每于京库支给宜行各处催促成造  上敕浙江等都司按察司巡按监察御史将造完军器公同点检收贮给与官军仍具实以闻
　　○甲申命羽林前卫故指挥使拴住弟锁住四川天全六番招讨使司故招讨使高敬让子凤俱袭职
　　○赏湖广贵州有功官军都指挥各钞一千贯彩叚三表里指挥各钞八百贯彩叚二表里千户各钞六百贯彩叚一表里百户等官各钞五百贯绢三匹旗军民兵人等各钞三百贯绢布各一匹以杀败苗贼功也
　　○初巡抚辽东左副都御史李浚奏辽东征哨军士所被青甲已经二十余年其间修坏补废不免扰军臣以辽东各库绵布绵花官铁各数十万请给造新钓线青甲其旧者修之以给屯军事下行在工部移文总兵等官会议称便从之
　　○监察御史郑颙奏在京操备马军不系牧放时月亦将马匹于顺天保定等府地方指以牧放为由通同彼处无籍之徒生事害人乞敕兵部会同五军都督府官计议禁约从之
　　○乙酉行在礼部奏会试取中副榜举人有年及二十五以上者二百三十三人请送吏部除授教职年未及者五十八人例送监及依亲读书从之○广东阳春高要二县猺首进贡至京言祖居深山刀耕火种累被过往军民侵扰恐吓各猺星散不安生理宣德初生员廖毅宣布  天子抚怀远人之意先后招抚猺人一百一十九户二百六十二口乞就委毅抚治  上以毅能使远人向化其命为试巡检仍抚诸猺
　　○山东按察司佥事薛瑄言各处儒学生员多有屡犯刑宪全无忌惮盖缘例许纳米赎罪还学不但刁顽无耻终难教养抑且良善同居被其染污况考试不中者皆发充吏为民奸恶犯法者却得赎刑复业轻重失宜何以劝惩  上以瑄言良是命行在刑部议于是侍郎何文渊等覆奏自今生员有犯除诖误听赎被人侵损者许家人诉其余廪膳追米解京增广发附近军民衙门充吏从之
　　○丙戌书复韩王冲＜火或＞曰承喻访买伤残净身民人王秀等府中使令朕惟旧制明有禁令而叔祖遣官访买是教人自宫有违  祖宗成宪当逮秀等治罪特念亲亲姑置不问今后宜敬守礼法用笃藩辅之义
　　○命署都督佥事事都指挥佥事李谦同安乡伯张安理左军都督府事
　　○湖广澧州奏洪熙元年以州治为华阳王府州事暂就澧阳废县东偏听理其幕厅吏舍囚狱俱无乞即其地创建州治从之
　　○行在礼部奏行在锦衣卫带俸达官指挥佥事等官完者台等八人行在金吾右卫带俸都指挥佥事郭忠广东都指挥同知徐贵贵州都指挥佥事李玖江西致仕都指挥佥事来用相继卒例皆遣官赐祭从之
　　○丁亥给赐楚府故镇国将军季壣夫人杨氏诰命冠服
　　○升行在湖广道监察御史李柰为山东按察司佥事督理辽东各卫钱粮
　　○起复贵州思州府知府郭晟任狭西西安府初晟为西安府同知考满有最绩升思州府知府以忧制去任西安民思之不置适本府知府他迁民千余人诉乞复晟镇守狭西都督郑铭等以闻故有是命
　　○万全都司百户告巡哨都指挥佥事文弘广受财渔猎等事  上命弘广具＜锍-釒＞回奏弘广服罪宥之仍命法司移文示戒
　　○戊子山西都司强盗反狱御史给事中等劾奏都指挥宫得陈亨提督疏慢并巡按御史颜继按察使徐永达不行紏举  上命行在都察院刻期督继等捕获至是期满仅获一人都察院再劾得等诏记其罪再刻期严捕务在必获时继已代还复遣往督捕
　　○己丑朝鲜国王李祹遣陪臣崔士仪等安南国王黎麟遣陪臣阮廷历等俱来朝贡马及金银器皿方物赐宴并赐彩币等物有差
　　○改灵武监于镇原县清平苑万安苑于开城县以狭西三司官奏旧监及苑逼近胡虏累被抢掠牧养不便故也
　　○湖广贵州总兵官左都督萧授自贵州班师苗贼佛保等紏集其党千余复肆攻劫沅州卫千户黄端百户徐瑾等领所部百余分哨皆为贼所害指挥王质等策应杀贼九人生擒三人贼乃遁去巡按御史时纪等劾奏授及都指挥马烨于班师之际不设方略留兵备御以致贼势复张杀害官军乃妄称质杀退苗贼掩饰己罪皆当逮治  上曰授罪诚如纪言但先已有敕责其用心设法相机抚捕今姑识其罪都察院其以朕命谕之
　　○夜东南张宿旁生彗星大如弹色白西行
　　○庚寅四川东川军民府土官知府普得贵州慕役长官司女土官适由广西江州土官知州黄能政万承州土官族许永铭上林县土官舍人黄永高永康县土官知县杨璚四州土官知州黄宗广等各遣人并广东阳江县猺首方广湖广九溪卫土官舍人向斌云南罗次县土官舍人杨璇贵州金筑安抚司土官舍人金镛俱来朝贡马及方物赐彩币钞锭等物有差
　　○时运粮官旗人等多有弃粮来京告讦刑部请今后运粮官旗人等有讦诉该管指挥千百户者即将原告递回运粮完日将应问军职另行奏请提问从之
　　○辛卯设福建南靖县小溪和溪寒婆三巡检司改古雷巡检司隶漳浦县从知府殳文通奏请也
　　○壬辰清明节遣官祭  长陵  献陵  景陵
　　○山东布政司右参政李永年自陈老疾乞致仕许之　　○襄王府再被盗王怒侍卫不谨所致不时捶挞之仪卫正金聚等白湖广三司诣京奏王不法十四事其一言王于  万寿圣节日令内使施兴女户徐亮拜焚表章呼道士萧道真扶鸾有天数玄玄妙不可言等语  上命行在锦衣卫体实以闻王抗章陈诉襄阳卫指挥同知汤震又奏王令仪卫司群牧所擅出批文遣军校执器械夤夜于城内外擒捕行人搜检军民警惧事下行在都察院覆奏  上以聚等所告于法难容特念亲亲姑置不问其兴亮道真事及震所奏未知虚实命行在锦衣卫遣人执送法司鞫之擅出批文官吏及军校下巡按御史逮治仍以书戒谕王既而锦衣卫鞫兴等事连韩宁等王府内外官校军余法司请通行究治  上命监禁兴等余置不问○云南布政司奏征讨麓川粮用浩大儧运不及原定则例中盐米价踊贵中纳者少请以本司官库收贮银钞运赴金齿大理籴粮备用仍请以大理原中黑盐等四井盐一引米二石今减作一石五斗金齿原中安宁五井盐一引一石二斗今减作一石黑白二井盐一引一石今减作八斗从之
　　○丰城侯等官李贤等奏臣等承命摆堡运粮至大同亏折数多欲令京军长运至宣府其宣府大同军运送大有仓  上以粮储至重典守者非无人乃亏折如此即命行在户部驰文往令会议既而覆奏以长运为便  上不允命行在都察院选御史往彼酌量定数务俾官粮不亏军士无损
　　○癸巳行在刑部主事刘清言直隶淮安等府官马三年要二驹凤阳等处官牛一岁要一犊陪补实难乞蠲免为便事下行在兵部会议佥谓马驹已有定规若免陪补恐奸人乘此作毙牛犊宜照马例果有倒死免其偿官从之
　　○甲午泰宁卫指挥脱脱等陛辞命赍敕及金币赐都督拙赤头目纳兰脱脱伯等
　　○日生背气一道色青赤随生左右珥色黄赤鲜明
　　○乙未命署都督佥事都指挥佥事马翔张荣俱实授都督佥事
