<!-- { "loadSidebar": true } -->
　　○巡抚浙江户部右侍郎王瀹等奏浙江沿海等处洪武间量其险易建立卫所备御倭寇陆置烽堠水设哨船无事则各守地方有警则互相策应是以海道宁息人民奠安永乐间因调官军于沈家门等处设立水寨既而松门等处累被倭寇登岸劫掠卫所官军不敷水寨策应不及致彼得以乘虚而我军莫能制胜乞照洪武事例悉免转输俾专捍御仍令都司每岁令都指挥一员严加提督从之
　　○甲申以修  长陵遣卫王瞻埏诣陵行祭告礼遣少保兼行在工部尚书吴中祭后土及天寿山之神
　　○遣行在工部左侍郎李庸祭浑河神以河岸冲决兴工修筑也
　　○巡按狭西监察御史张政言边务二事一甘肃地寒少生五榖近日中盐商贾多就彼买米以致谷价涌贵宜令布按二司官于兰县巡视遇有中盐者务令他处载粮赴边上纳则边储易足人不缺食一边卫兵器乏缺近令狭西民间买办物料付军卫成造缘人匠不敷官吏苟且是以有名无实宜于遵化铁冶转运熟铁一十万斤仍令狭西买办余料会官成造于该班匠役选拨用工仍令按察司官一员往来稽考则兵器易就民不重困从之
　　○乙酉给神机营及独石等处官军马一千五百疋
　　○省海印寺收钞官属时监察御史李匡奏在京九门及诸处收钞已有内官同御史主事锦衣卫五城兵马司官并铺户人等收受送赴海印寺又有太监御史等官监生校尉库子铺户共三百余人磨筭送赴内府天财库又有内官御史给事中主事并铺户三百五十人收检此一事经历三所不无重复请令九门及诸处收钞官属以所收钞迳送天财库收受省海印寺官员人等事下行在户部覆奏请如所言从之
　　○丙戌都督沈清修理京城濠堑既完请榜揭示以禁居人污毁从之
　　○镇守西宁署都指挥佥事金玉奏市马缺茶请发丁壮于四川运茶赴卫备用  上以西鄙用兵民方困竭兹事宜少缓须灭虏后行之
　　○云南曲靖军民府知府晏毅言四事一土官承袭或以子孙或以兄弟或以妻继夫或以妾绍嫡皆无预定序次多致临袭争夺以故讐杀连年边方弗宁乞敕该部移文所司预为定序造册土官有故如序袭职一天下军官有阵亡者或子孙懦弱或有司欺蔽仍袭旧职不蒙升录切惟崇德报功明王盛典于兹不赏何以为劝乞敕该部查照阵亡子孙奏请升赉一俸禄所以养廉今云南自布政司俸月一石余皆六斗学官生员尤少家给不赡且四川有司官月俸二石学官全支生员一石乞敕该部于云南官俸悉如四川之例一天下户口田地虽自洪武间已有定额然当是时人少地多家饶户足自此以后人众者安养弗赡田荒者税粮无徵乞敕该部于此县户口众者给与彼县荒闲之地庶田无抛荒人无艰窘税粮无不足矣事下该部议行
　　○丁亥命撒只剌河卫指挥同知销吉子劄路兀者右卫指挥同知以里子色替友帖卫指挥佥事彻里帖木子苦女建州卫指挥佥事帖因哥子勒路亦罕河卫指挥佥事速同哥子必剌兀俱袭职
　　○命行在户部遣官于大名顺德广平三府赈济饥民
　　○戊子革甘肃苑马寺及西宁卫递运所并甘肃所牧马隶狭西苑马寺从右佥都御史罗亨信言也
　　○己丑河南右参政孙原贞奏陈州项城县南抵颍州归德州鹿邑县东抵太和县地方数百里田土膏膄亡命者多聚居焉近令占籍此县追之则称占籍于彼彼州追之则称占籍于此互相影射有违国法请令各州县会官分定地界俾田于此者籍于此田于彼者籍于彼有搀杂影射者罪之其籍备载丁口每十家为甲互相保知分隶当地里长俾供租赋仍行各处如例区画则奸民无所容矣从之
　　○庚寅顺天府武清县民安忠妻傅氏一产三男命有司给赐如例
　　○行在都察院奏南京守备襄城伯李隆副都御史吴讷奏请处决重囚漏使印信臣等已陈其失致蒙恩贷及臣阅所请囚先已有旨令处决而讷等又以烦渎宜从逮问以儆其慢  上以为小过赦之
　大明英宗睿皇帝实录卷之二十八
　　正统二年三月辛卯朔升监察御史卢睿为行在都察院右佥都御史巡抚大同宣府
　　○壬辰书复晋王美圭曰比年边方多事民生艰窘所喻修葺恭园堂宇权宜停止以俟豊年
　　○行在刑部右侍郎何文渊等奏两淮商旅辏集盐课不足比见南京光禄寺并大军食盐岁给一十万引有奇可暂停止以给商旅则盐法通而民用不乏又言旧制煮盐之家复其他役今有司奉行不至是以人多贫窘盐课逋负宜申明旧章其该输税粮亦于附近上纳则徭役均而盐课足从之
　　○云南白盐井盐课提举司奏本司积盐三万九百引有奇岁久未支事下行在户部请召商于狭西临洮府兰县上纳米豆每四斗一引从之
　　○癸巳行在户部奏京库阔生绢颇多请给武臣准南京俸两月每绢一匹折米二石从之
　　○会宁伯李英有罪革其爵先是西宁卫指挥祁震死其子幼震庶弟之子监藏李出也谋袭职震之叔太平与争俱诣京英恃强执太平及其义子拷掠于家义子竟死言官劾英下锦衣卫狱具特宥其死而有是命
　　○免翰林院待诏邹循户下军役先是循祖弘道洪武初坐事谪戍辽东东宁卫至是循自陈父缉由明经举累官左春坊左庶子兼翰林院侍讲病故止生循一人原卫军伍无人应役  上准免其军不为例
　　○行在兵部奏在京卫所旗军多因管军头目虐害以致逃徙及至勾取又被解人沿途剥削比至京例该送问罚工仍复逃回有司被其勾摄卫所不得其用请自今以后逃军一次二次者记罪免其工作发原卫着役三犯不悛者依律处决仍勾户丁调发外卫充军从之
　　○行在工部奏昨以都督王瑜言将修葺张家湾通济仓遣匠视之十坏八九臣见京城及通州尚有空仓可以贮粮如稍不足则于大运西仓傍增造为便  上敕行在户部工郎都察院锦衣卫各遣官一员往察利害以闻
　　○备御榆林庄狭西都指挥王永等奏累年黄河涷消将西安等卫发来备冬官军放回今闻达贼在河套逼近府谷等处恐探知无备窃来犯边乞暂留守哨从之
　　○守备延安绥德监察御史章聪奏狭西绥德卫备御榆林庄指挥佥事刘鹏千户刘兴等哨守不严致达贼潜入羊羔山等处杀伤军人抢掠孳畜请治之  上命执问如律
　　○甲午  上虑法司久淹罪犯命籍重囚以闻遂宥都督同知刘广等四十五人死各杖遣戍边
　　○乙未敕云南总兵官太傅黔国公沐晟镇守云南都督沐昂及云南都布按三司巡按监察御史等官曰比得副使徐训奏鹤庆土官知府高伦同弟纯屡逞奸凶屠戮士庶及与母杨氏并叔宣互相贼害灭绝伦理朕惟蛮夷争夺相杀固其本性而伦等肆恶如此不容不理尔等其公同勘实谕使输款如恃强不服宜即调军擒捕务在安妥人民
　　○＜土答＞山等卫指挥色冷哥等可令等卫野人女直指挥兀黑等广西茗盈等州土官知州李子清等遣人贡马及方物赐宴并彩币等物
　　○升福建建宁府建阳县县丞何景春为本县知县时同知姚闻通奏保景春在建阳兴利除害民赖以安堪任正官行在吏部勘报果有治绩故有是命
　　○行在兵部奏在京卫所勾补军士多无房屋居住及被官旗侵害乞敕行在工部相拨空地起盖营房然亦不能济目前之急宜差监察御史给事中各一员督五城兵马于原分定卫所地方将新到军士暂于军民等家借住给与月粮修整营房仍令原委官不时巡视敢有私役科差者具奏问罪仍移文在外都司卫所一体存恤  上以所言切当命即行之
　　○镇守狭西都督同知郑铭等奏岷州卫累被番贼入境杀伤军民抢掠孳畜其官吏视为泛常稽延不报指挥陈武等虽领军追捕今经三月未获一人纵寇扰民宜加惩治  上命行在兵部移文铭等勘实问拟奏闻
　　○丙申爪哇国王杨惟西沙遣使臣亚烈来哲等来朝贡胡椒苏木乌爹泥等物赐宴并彩币
　　○命故察剌秃山卫指挥同知哈出你子散卜苦失帖木儿子沙泷加肥河卫所镇抚朵罗欢子色冷哥列门河卫指挥同知弗里鲁子朵儿只俱袭职
　　○土鲁番城都纲佛先舍人南忽力等奏愿居京自效命佛先等安插在京寺院日与饩廪南忽力等隶锦衣卫给房屋什器月粮
　　○丁酉  宣宗章皇帝禫祭遣卫王瞻埏诣  景陵行礼
　　○遣少保兼工部尚书吴中祭潞河之神
　　○敕四川三司巡按御史等官曰比闻盐井卫土官千户剌马非累为云南永宁土官知府南八等扰害及攻乌节等寨掠去人畜财产南八亦尝奏剌马非拥众杀掠侵夺境土朕未究其曲直安在已敕云南总兵官太傅黔国公沐晟等会集尔等公同验问如两失相当俾各归其侵地奉公守职如各执一词不从抚谕即相机剿捕之毋宥
　　○行在吏科给事中郑泰等奏今行在吏户礼刑四科俱缺都给事中遇有给事中考满无官考核事下行在吏部覆奏今后若无都给事中许掌科给事中考核从之
　　○戊戌书复唐王琼炟曰所喻南阳卫指挥郭泰擅鞭朴旗手比王召问又不输款此小人之尤无忌惮者已令巡按御史执治之又谕进士傅宽为指挥夏敬纵徒百数围守谋害纷扰如此其必有由亦令具实来闻区处
　　○给衮垣王府校尉四十人从王奏请也
　　○行在兵部奏沿边卫所投充内府各监局匠役者其中有官军九百六十六人今已退出宜送行在后军都督府委官押赴万全都司所属原卫交收仍前哨备  上以合发回卫官军已成家业不必动若彼处缺军待法司问拟罪囚补伍
　　○行在兵部奏外夷朝贡使臣回至甘州假以道路不通连年延住经营买卖日支廪米所费不少乞敕总兵官都督任礼等从实取勘若事完道通悉令即还其有愿留者即住支廪米  上是其言命即行之
　　○行在兵部奏各处总兵镇守等官凡遇征哨出入将原关并自己马驴空闲却以赍去符验字号并兵部关文带领家人厨役令所在官司应付马驴车辆扰害不可胜言乞加禁约从之
　　○己亥右城卫贡使木答哈等陛辞命赍敕及文绮表里归赐其都指挥木答兀
　　○命罪囚于龙门守御千户所仓纳米赎罪杂犯死罪者三十三石三流并徒三年者二十七石徒二年半者二十二石徒二年者十七石徒一年半者十四石徒一年者十二石杖一百者八石余四等递减八斗笞五十者二石余四等递减四斗
　　○庚子山东布政司奏东昌府丘县民缺食已发本县及馆陶县仓廪赈济俟秋成还官
　　○壬寅遣官持节册封华阳悼隐王庶长子友堚为华阳王庶次子友壁为镇国将军
　　○设万全都司万亿库置大使一员从山东右参政刘琏奏请也
　　○革山东长清县城南等四递运所时山东布政司奏洪武永乐间起运官物俱赴南京经由各所比年运赴北京车辆人夫皆闲旷故革之
　　○癸卯纳怜河等卫野人女直指挥满哥等及四川泥溪长官司遣通事来朝贡马及方物赐宴并彩币等物有差
　　○免直隶扬州淮安二府逋负户口食盐钞以比年灾伤故也
　　○增云南所属儒学师生廪米先是以云南边储不足师生月给米各三斗至是以曲靖军民府知府晏毅建言遂增至六斗
　　○革福建延平府将乐县万安税课司以其当输课程并入将乐县税课局
