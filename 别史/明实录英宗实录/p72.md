<!-- { "loadSidebar": true } -->
　　○辽东总兵官都督同知巫凯卒凯应天句容人初以庐州卫百户屡从征讨有功累升都指挥同知永乐元年升都指挥使调辽东都司宣德元年升都督佥事佩征虏前将军印充总兵官镇守边东以功升都督同知至是卒遣官赐祭命有司治葬事凯性刚毅饶智略驭众严而有恩在边三十余年威惠并行边务悉举论者以前后守东陲者皆莫之及云
　　○戊辰夜月生晕色苍白
　　○己巳旌表孝子吕仲和节妇郝氏等十七人仲和直隶归德卫军父卒事母尽孝冬温被夏扇枕率以为常母丧竭力营葬哀毁骨立乡人称曰吕孝子轩茂良河南太康人幼失母父老疾卧床饮食汤药必亲调品尝而后进不解衣夜卧者几十年父殁既葬露顶跣足日负土培冢隆然若冈阜王俊山东城武人父宾顺天府丞俊事父孝谨母殁扶柩归葬手刈草苫舍于茔侧野火延爇将及俊向火叩头恸哭火及茔树而止俱表其门曰孝行郝氏山东莘县民祝大妻顾氏直隶吴县民杜德润妻费氏浙江长兴县民毕文信妻周氏直隶无为州民倪景肆妻张氏广东琼山县民陈普恤妻袁氏河南通许县民桑王住妻吴氏山西太原右卫舍人王颐妻陈氏江西庐陵县人行人鄢惟高妻杜氏直隶怀宁县民昝保儿妻杨氏直隶无锡县民赵礼妻狄氏直隶吴县民俞毓妻张氏直隶邢台县民柴辛妻王氏邢台县民华瑛妻李氏山东济宁州民解亨妻皆丧夫守志抚育孤子孝养舅姑为乡里所称俱表其门曰贞节
　　○庚午行在工部奏先奉旨给与守卫官军盔甲刀枪各三千八百一十余件然其所给皆准备给与边军者今总兵官都督谭广等遣人关领请补造给与从之
　　○初户部主事吴軏过本司郎中盛遴家适遴他出軏调戏遴妾遴忿怒诉于尚书刘中敷中敷不奏黜軏但责詈之而已至是本部侍郎吴玺举軏为山东按察司佥事给事中御史闻之连章劾奏軏见美色而起贪淫之心居僚佐而污长官之妾不可以任风宪中敷容奸玺滥举俱合正其罪  上宥中敷命逮玺軏下狱鞠之
　　○辛未泰宁卫指挥答孩等陛辞令赍敕赐都督拙赤等曰朝廷设置诸卫锡以印章所以关防奸伪保境安民为尔等长久计也而尔等文移奏状印信互用使臣来往差遣混淆杂乱若斯将何准信万一小人乘间生事殆难别白今后陈奏文字须用本卫印信所遣使止许本卫人庶事有归一朝廷得有所稽而尔等亦不至为小人所累盖欲曲相保全以永安靖其听朕言毋速尔戾先是有帖木儿者称泰宁卫使臣来贡而所赍文字乃朵颜卫印审验之实福余卫头目又尝为朵颜卫使臣及答孩等来贡其奏状亦用朵颜卫印盖虏人不知法制且狡黠多端其印每相借用或一人而屡易其名故戒约之
　　○徙直隶苏州府昆山县宁海驿于县之西北隅
　　○革广西柳州府马平县云腾驿
　　○癸酉命直隶扬州府通州知州魏复复任复丁父忧去职部民数百人保复公廉慈惠民赖以安乞留复任巡抚侍郎以闻事下行在吏部覆奏故有是命
　　○升瓦剌使臣阿都赤为右都督把伯察占昂克三人俱为都指挥使皮儿马黑麻为指挥使
　　○初河南中岳庙损坏  上命有司修葺至是以其地饥命罢之
　　○行在户部主事赵迪诉巡按狭西监察御史马昂尝同主事尹亨窃粜官场剩余米豆市肉面酒果私用又以之易木植创书房于察院之内千户王瑛坐盗粮重罪故释之而移罪于其弟且屡索所属衣服鞍马等物  上诏昂陈状昂条奏其诬特宥焉
　　○复广东潮州府知府王源官初源以本府东门桥年久废圮歛银万余两造之以其余创亭亭中设先圣四配十哲像刻蓝田吕氏乡约碑立民人为约正约副约士等名尝率属官至亭讲论诸书河东山有韩文公祠源于祠左造亭每朔望輙悬己像其中西湖山上有大石源以为怪琢为碑大书潮州知府王源除怪石自立书院刻诗文于内既而杖死部民民之子诉焉并举源创桥立碑亭等罪且言其创造之时民多压溺而死  上命巡按御史鞫之得实逮源至京法司论赎徒还职潮州民复奏留源故有是命
　　○夜月生左右珥寻生背气一道白虹贯两珥
　　○甲戌遣中官祭司灶之命
　　○乙亥韩府承运殿灾  上遗王书曰闻府中失火良为恻然已令所司措置事宜盖兹事有非偶然者王宜宽释用以自警
　　○起刘广为狭西行都司都指挥佥事初广以都督同知充甘肃副总兵有罪谪戍辽东至是太监王贵往甘肃镇守荐广闲习边务乞与之俱故有是命
　　○敕大同等处总兵官都督陈怀等曰近得镇守延绥都指挥王祯奏累次了见境外东胜缘山一带烟火必是胡寇在彼出没卿等其整军严备务在殄灭以肃边境
　　○敕锦衣卫指挥佥事刘勉监察御史萧銮带领官校往通州直抵东昌捕盗
　　○命各处有司逮逃匠四千二百五十五人
　　○时宣府大同轮班操备官军经过州县乡村多纵马驴食践田禾偷刈粟谷及潜行径路震耀兵器肆为奸盗其头目官因资以为利不复禁制甚至敺伤驿丞索取财物  上廉知之命都察院出榜禁约
　　○丙子命辽东副总兵中军都督佥事曹义佩征虏前将军印充总兵官镇守辽东时总兵官巫凯卒故命义代之
　　○升太常寺少卿魏骥为行在吏部试左侍郎
　　○起复四川成都府威州知州陈冕赴任冕以母丧去任州民赴阙言威州在蜀极边万山中羗夷杂处号称难治前任者往往不谙土俗致有激变冕到任绥怀抚谕甚得民情乞留之事下行在吏部覆奏  上以冕得羗夷心故有是命
　　○行在刑部尚书魏源等从狱中诉称会问辽王奸淫事实臣等愚昧参拟失当然年俱老耄且多病乞速赐  圣断不允
　　○丁丑命廷臣太师英国公张辅等会问辽王贵烚淫秽事具得其实论巡抚侍郎吴政等规避不奏当斩乃诏皇亲驸马议宜遵  祖训召王至京治罪  上是之降敕符遣驸马都尉赵辉同内官召王仍录所犯谕诸王令其议拟以闻
　　○戊寅瓦剌顺宁王脱欢遣使臣克来忽赤等□和宁王子妇速满答儿遣指挥猛哥帖木儿等俱来朝贡马赐宴并赐彩币等物有差
　　○夜金星犯木星
　　○己卯岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神旗手卫官祭旗纛之神
　　○授瓦剌使臣奄者土干等二十人为指挥佥事把里白等三人为正千户亦不剌欣等三十二人为副千户奴温帖木儿等八人为百户以其愿受朝廷官职故也
　　○行在刑部右侍郎曹弘卒弘字文渊湖广长沙人永乐乙未进士授刑部主事升员外郎宣德庚戌朝廷以东南诸处粮赋不充而民疲于趋事特命廷臣荐可当重任者往抚治之得弘等五人俱拜为侍郎弘受敕巡抚山东淮扬等处事集而民不扰一方赖之以安至是得疾卒于扬州年四十有八讣闻遣官谕祭命有司归丧治葬
　　○巡抚河南山西行在兵部右侍郎于谦奏山西行都司所属官军俸粮折色钞贯每年差官于山西布政司关领往往延住通同所司官吏侵欺抵换非惟官军不得实惠而边境亦误防守乞令山西布政司量拨钞五十万贯于大同府积贮支给事下行在户部请如所奏从之
　　○是岁天下户口户九百七十万四千一百四十五口五千一百八十四万一千一百八十二田地四百三十二万二千一百二十五顷五十四亩田赋米麦二千七百三万六千七百七十六石九斗绢一十八万七千九百七十八疋丝五万六千八百八十七斤绵一十八万六千一百二十九斤布一十四万三千九百四疋绵花一十八万八千一十五斤折色钞七万六千八百七十七锭有奇杂课钞一千三十一万五千五百一十二锭有奇米麦五万五千八百七十五石铁七万四千五百八十三斤有奇布一千七十四疋盐课盐二百五十六万八千二百七十六引折色钞二千二百四十六万七百二十三锭有奇米四十六万九千二百四十九石布七百八十六疋茶课茶五十五万八百八十一斤折色钞一十八万九千四百七十四贯屯田子粒二百七十八万六千四十六石有奇采纳银五千五百五十两有奇水银四百四十四斤朱砂一百六十二斤石绿二百五十五斤雄黄三十斤漕运京师儧运过粮四百五十万石各处运纳粮六十三万六千二百二十石减免天下官田等项税粮计米麦八万三千四百三十六石有奇
　　大明英宗法天立道仁明诚敬昭文宪武至德广孝睿皇帝实录卷之四十九
　大明英宗睿皇帝实录卷之五十
　　正统四年春正月庚辰朔  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼太皇太后  皇太后俱免命妇朝贺
　　○辛巳文武百官朝亲王于奉天门东廊
　　○榜葛剌国使臣下而椰眉等一十四人以正旦节赐宴失于入谢鸿胪官劾之  上曰夷人不必究治
　　○狭西署都指挥使任启等遣人赍奏外封失佥名给事中刘海等劾其不谨  上宥之令启等具实以闻
　　○壬午  宣宗章皇帝忌辰遣驸马都尉西宁侯宋瑛祭  景陵
　　○甲申云南大理府邓川州冠带把事杨旺浪穹县土官典史王宁贵州石阡府葛彰葛商长官司土官长官安宁并湖广施州卫施南宣抚司东乡五路忠孝大旺金峒四安抚司遣舍人把事向兴隆等俱来朝贡马及方物赐彩币等物有差
　　○乙酉孟春享  太庙
　　○遣中官祭司户之神
　　○命罕东卫故指挥佥事盻泥子阿儿加袭职安定卫指挥佥事罕东子散即思失里木卫指挥佥事纳领哈子哈的哈俱代职
　　○襄王府被盗湖广分巡参政杨贞襄阳卫府等官汤震等不即为捕王奏诉事下行在都察院右佥都御史王翱等以为宜令巡按御史督湖广三司官挨捕  上疑其缓以示六科于是给事中郭谨等劾翱等纵奸旷职俱合治罪  上皆宥之
　　○夜月掩食土星
　　○丙戌行在礼科给事中刘海等奏孟春时享  太庙陪祀官武安侯郑能驸马都尉井源王谊武进伯朱冕未祭之先于神宫监博戏自如宜治以不敬之罪  上曰源等罪固不可贷但以勋戚姑宥之
　　○命湖广衡州府酃县税粮悉于邻近仓上纳以所司奏其僻居深山不通舟车故也
　　○丁亥朝鲜国王李祹遣陪臣尹延命等奉表贡方物谢恩福余等卫指挥帖木儿薛列河卫指挥革同哥朵颜卫指挥孛罗失里木卫女直舍人哈丁加泰宁卫指挥咬脱欢呕罕河卫女直舍人丹八广西太平府龙英州官簇赵安等俱来朝贡马驼及方物赐宴并彩币等物有差
　　○行在吏部尚书郭琎等奏臣等奉命考察天下朝觐官今布政使等官吴润等开报在任官老疾茸懦酗酒贪污者二百二十员宜照前例老疾者冠带致仕茸懦者罢为民酗酒贪污者置之法从之
　　○戊子行在吏部奏天下朝觐官吏例当去岁十二月到京今广西太平府罗阳县头目官族唐安等十名俱违限当置之法又有在途托故丁忧官六员称病官四员逃回官二员及违限未到官八十五处俱当究治  上曰唐安等远方土人姑置不问其未到者令具实以闻逃回者逮治之丁忧称病者移文体覆若虚诈必罪不宥
　　○阳武侯薛诜有疾  上命医往疗之
　　○月生晕色苍白围圆浓厚
