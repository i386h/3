<!-- { "loadSidebar": true } -->
　　○吏部文选清吏司郎中李贤言  陛下即位之初大开言路凡朝廷之阙遗有司之利病民生之休戚军务之得失中外进言者论之详矣若夫关于  陛下正心修身之道则或略焉臣以为  陛下一身乃国家天下之本也而  陛下一心又身之本也夫正其本万事理臣所以忘其愚陋献此中兴正本策其目有十十策既举则大本既正天下之事可推而行之矣今将十策开录于后一曰勤圣学臣观自古圣贤之君率皆留心于学曰人心惟危道心惟微惟精惟一允执厥中此尧舜禹相传之学也曰以义制事以理制心成汤之学也曰终始惟一时乃日新太甲之学也曰惟学逊志务时敏厥修乃来高宗之学也日克厥宅心文王之学也访于洪范丹书武王之学也日就月将学有缉熙于光明成王之学也若夫汉唐宋之君或讲论经理夜分乃寐或执业尊师升堂讲说或锐情经术夜艾不休或留意典坟采为龟鉴不以炎暑而辍经筵不以风雨而罢讲读亦可谓后世好学之贤君较之懵然不学而昏乱百度者不啻天渊之相远矣伏愿  陛下历观前代圣贤之君所好者何学所学者何事不但口耳之粗迹务考义理之奥旨专心致志居敬存诚帝王之学既有所得应事接物无或不当异日嘉靖邦国卓然为中兴之令主未必不由好学之所致也二曰顾箴警臣闻前代圣贤之君必赖箴规警戒之助然后此心不敢怠忽若成汤之圣而犹铭其沐浴之盘以自新武王之圣而亦铭其席杖楹牖以自戒无逸一篇列于讲阁前代遗迹写为鉴图书洪范之语于座屏书孟子之言于屏障此皆宋之令主也由是观之前代圣贤之君内外交养表里俱修是以君德日隆多福自至其余不  知警戒是以流连荒亡盘乐怠傲以败乱者往往皆然伏愿  陛下法前代圣贤之君存箴规警戒之助摭往事之明鉴采古人之格言或施之障屏或设之殿壁出入起居常目在是于以防过于未然禁欲于未兆如此则意诚心正身修而天下治将无愧于古之圣帝明王矣三曰戒嗜欲臣观自古圣贤之君未尝不以嗜欲为戒益戒舜曰罔游于逸罔淫于乐皋陶之戒舜曰无教逸欲有邦仲虺戒成汤曰不迩声色不殖货利周公戒成王曰无淫于观逸田张蕴古作大宝箴以戒唐太宗范祖禹讲五子歌以戒宋哲宗人君能受人臣之戒者天下以之而治若夫昏暗之主虽有忠臣进戒拒而不纳以致天下之乱者多矣伏望  陛下以前代圣贤之君为法绝去嗜欲之私养其清明之德讲周孔之遗编考帝王之治道务成中兴之业以慰  祖宗之心四曰绝玩好臣惟人主一心攻之者甚众能不为玩好所惑者寡矣是以古昔圣贤之君常有所警珠玉犬马珍禽奇兽一切玩好之物悉皆罢去此心湛然虚明渊静召公恐武王受西旅之獒曰不役耳目百度惟贞盖谓心无所主反为耳目所使必欲心得其职非从事于学不可也伏乞  陛下于内侍之中择读书知义者四五人置诸左右外听儒臣讲论经史内与左右解说其义心通情悦智虑益高静观左右之人或以玩好来陈者必严斥曰尔以圣明之君待其主耶以庸暗之君待其主耶夫以圣明之君待其主者必以尧舜之道陈之以开  陛下之心胸必忠臣也以庸暗之君待其主者必以玩好之物陈之以惑  陛下之耳目必奸臣也历观前代未有明君而不法尧舜之道者未有昏君而不溺玩好之物者惟  陛下留心省察则行无不谨身无不修中兴之业不成者臣未之信也五曰慎举措臣惟人君之举措不可不慎也书曰惟皇作极盖谓人君一身立至极之标准而天下四方之人环顾取法焉举措一失其当则远近之人得以窥探其好向之偏可不惧哉记曰虞夏商周有师保有疑丞设四辅及三公皆所以防君之过举也至于汉唐宋之君皆有起居注之职有失即告有过必录盖亦严于自防矣伏愿  陛下试加留意一日之间举一事也必再思之果当于理然后行焉措一事也必更审之或乖于理而即止焉内则告夫贵近之臣外则勉夫辅导之职若人君既以伊傅周召望其臣则人臣必以尧舜汤武致其君由是君臣一体志同道合而  陛下之举措无有不得其当矣六曰崇节俭臣观自古圣贤之君未有不崇节俭者若帝尧茅茨不剪土阶三尺大禹绝旨酒菲饮食卑宫室恶衣服文王卑服即康功田功当时雍熙泰和之治不可尚矣汉文帝欲作露台不忍百金之费唐太宗欲营一殿材用已具鉴秦而止宋仁宗器用止于漆素衾禂止于黄絁汉唐宋各有天下数百年求其海内富庶无如三君之时盖人君既以节俭存心臣下岂敢奢侈相尚自然家给而人足也况今贼寇惊扰人民尚未宁息伏望  陛下躬行节俭凡内府服食器用必须减省以苏民力七曰畏天变臣闻天心仁爱人君必出灾异以谴告之为人君者务求天意所在而存修省之诚可以变灾为祥转祸为福昔者商之中宗有桑谷并生于朝恐惧修德而天意即回高宗有飞雉鸣于鼎耳克正厥事而中兴卒振宋之太宗避殿减膳而东井彗灭仁宗久旱不雨而密祷即应是四君者俱能上感天心变灾为祥遂享灵长之福以成中兴之治往岁以来山崩河改地动殿灾蝗旱相仍天象交变谴告之意可谓至矣当时若能废黜奸邪任用忠良克己自新以答天谴未必不转祸而为福也惟其修省未至是以不免于难由是观之灾异之见何代无之顾人君修省何如耳伏愿  陛下修德正事以承天心凡各处奏来灾异必早夜思省以回天意凛然敬畏以弭灾变将见天人感应之速未必不如商之中宗高宗宋之太宗仁宗于以为守成之令主而致中兴之盛治岂不美哉八曰勉贵近臣观前代中官正直忠良有功于国家者不为无人若汉唐之世史游良贺吕刘马严或勤心纳忠有所裨益或清俭退守无所引荐或清忠奉公直言切谏或排去奸邪委政庙堂或以一身捍人主之难或辞两军抗□□具鸿之志千载之下仰其芬烈视彼招权挠政卖弄威福取快一时不旋踵而遭大僇者远矣今  陛下左右内侍之臣大非前日之比率皆小心畏谨恪勤匪懈守  祖宗之家法绝外人之交通盖能以覆辙为戒也犹望  陛下时加勉励不使怠忽且  陛下一日之间接文武群臣之时少亲左右贵近之时多若能辅成今日中兴之治皆其  也可不勉哉果能取法于前人兴循理好善之念存正直忠良之心载之方册播令名于无穷岂不美哉九曰振士风臣闻唐虞三代之世人人有士君子之行比屋有可封之俗降自后世西汉尚忠厚东汉尚名节虽所尚不同而莫非善行国祚所以绵远者由士风之振有以维持之也宋之士夫有三代之风详其所由亦上之人有以励之耳观太宗有戒欺诞之诗真宗有疾奔竞之黜势家子不与孤寒并进录廉吏后愧贪墨之徒宜乎士风争尚清廉也伏愿  陛下取法于宋戒欺诞疾奔竞重清廉抑侥幸将见士风大振未必不如宋之可追三代也十曰结民心臣观书曰天视自我民视天听自我民听盖民心之向背系天民之去留有天下者不能固结民心而欲久安长治者难矣夏商周汉唐宋俱有天下数百年而历世绵远者固结民心之所致也其余不能百年甚至三四十年而止者率由民心不固故也刘基曰三代之民如以胶搏沙言其难散也五霸之民如以水搏沙言其易散也伏愿  陛下远法前代结民之道近体  祖宗恤民之心发矜怜恻怛之念于九重之上播春风和气之仁于八荒之表孟子曰德之流行速于置邮而传命盖  陛下省一分之费则民受一分之赐施一分之宽则民被一分之泽务使海内富庶衣食充足将见下民爱戴  陛下之心亦如三代之民以胶搏沙而不散或遇寇贼奸冗之变必不负朝廷之恩如此则  宗社可安于永久虽历亿万斯年可也惟陛下注意熟察幸甚  帝嘉纳之
　　○戊寅  帝祭  太社  太稷
　　○遣顺天府官祭先农之神
　　○升南京太仆寺少卿王荣为本寺卿先是大理寺丞李茂考察荣年老召赴吏部未至时太仆缺官主簿胡鼎奏保荣历练老成精神强健堪以陛补吏部覆实遂升之
　　○升广西庆远府知府杨禧为本布政司右参政仍掌府事禧先以任满九载其民保留升三品俸复任至是左副总兵都督佥事武毅等奏保禧抚字勤劳乞升职以理府事故有是命
　　○复孔公堂山东曲阜县知县仍命致仕公堂先坐赃罢为民至是其侄袭封衍圣公彦缙为白其枉故命复原职致仕
　　○正一嗣教真人张元吉请给上清宫道童周玄章等四百七十五人度牒从之○广东左副总兵右都督董兴奏封川县猺贼入境抢掠杀指挥周智等其都指挥同知姚麟正在肇庆府密迩封川亦不督军策应宜治其罪  帝命巡按御史取麟死罪招状令当先杀贼
　　○己卯兵部奏在京官军儧运宣府边储跋涉日久衣鞋破损宜移文左侍郎刘琏粮到收受毋得留难从之
　　○遣顺天府官祭宋丞相文天祥
　　○参谋大同军事左都御史沈固自陈衰老庸懦乞罢归田里不允
　　○免直隶扬州河间二府所属州县被灾无徵秋粮一万六千余石马草一十二万余束盐粮六千余石
　　○命山西布政司勘太原府州县饥民量支本司官银一万两给买种子
　　○礼部右侍郎储懋闻母丧吏部请令守制诏夺情视事懋乞奔丧不许
　　○诏存留召募达官舍人操练人赏银一两月支口粮三斗　　○以德胜等门外杀贼阵亡功升金吾左卫指挥使赵福子杰汪张云子涌张胜叔福金吾右卫指挥使杨贵弟胜王贵子玉锦衣卫指挥使海贵弟全俱为都指挥同知金吾左卫指挥同知袁胜子宝耿昇子钊王英弟雄顾荣子骢金吾右卫指挥同知程昭侄雄羽林前卫指挥同知坑贵子信李珍弟瑛锦衣卫指挥同知把兴弟泉通州卫指挥同知王林弟刚俱为都指挥佥事金吾左卫指挥佥事丘源子玉张忠叔祥车通子云金吾右卫指挥佥事李杰弟英羽林前卫指挥佥事张林子弼王宣子能俱为指挥使金吾左等卫正千户项八十子珍等十一员为指挥同知金吾左等卫副千户管通弟政等十三员为指挥佥事金吾左等卫百户王海子瑰等十七员为正千户锦衣卫试百户王刚子玉为副千户锦衣卫所镇抚完者不花子阿先帖木儿为正千户○赏四川指挥千百户军旗陈瑄等一千三百九十一人钞绢布有差以乌江堡杀贼功也
　　○总兵官武清候石亨奏五军中军等营马步官军操备月久盘费艰难即今声息稍宁宜令轮流取讨衣装命兵部计议分为二班或三班量地远近定与限期少保兼尚书于谦等言宜作三班常留两班在京北直隶保定河间并天津等卫所俱放五十日河南山东俱放三个月淮安扬州凤阳等处俱放一百日选都指挥指挥请敕领回依限赴操若有事故务要选取精壮补数不许缺少其紫荆关倒马白羊等关口并保定等处各城拨去操守官军系山东河南等处者亦照此例轮班休息遇有调用星驰前来仍通行禁约但有不候该班疏放擅自逃去者官降三等终身守边军全家谪戍边卫敢有希求卫所保留者亦降三等终身守边如此庶恩威得以并行军政不致隳废从之
　　○夜月犯鬼宿
