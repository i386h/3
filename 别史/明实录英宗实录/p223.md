<!-- { "loadSidebar": true } -->
　　○四川布政司言四川岁办课钞数少文武官吏旗军俸粮钞有经四五年不得关支者今本司广济库赃罚绫锦布帛氁褐衣被杂物年久恐致朽坏请依时值折作俸粮钞从之
　　○遣给事中陈博行人万祥往琉球国谕祭故中山王尚忠并持节册封王世子思达赐敕谕之曰尔比遣长史梁球等奏尔父王尚忠亡殁良深悼念特封尔为琉球国中山王继承尔父主理国事尔宜笃绍先志益坚事上之诚敬守臣节恪修职贡简任贤良善抚国人和陆邻境以保国土庶几永享太平之福钦哉仍以皮弁冠服常服及织锦纻丝罗叚等物赐之复诏谕其国大小头目人等尽心辅翼惇行善道各循礼分毋或僣踰俾凡国人同乐雍熙副朕一视同仁之意
　　○夜五鼓南方有星如盏大青白色尾迹有光起自角宿西南行至太微西垣内后有二小星随之
　　○戊子给秦府保安王公鋉镇国将军公镀岁禄各一千石米钞中半兼支
　　○复除浙江按察司佥事董敬于湖广按察司以丁母忧服阕也
　　○河南邓州流民马贵等言臣等三百五十余户原居山东山西因地狭民众徭役繁重逃移至此近承恩例命于所在附籍均田耕种颙望已久郡县不即举行乞早加恩恤使得宁居  上命有司亟行之
　　○己丑五伦书成命工部刻板
　　明英宗睿皇帝实录卷之一百五十一
　明英宗睿皇帝实录卷之一百五十二
　　正统十二年夏四月壬辰朔享  太庙
　　○遣中官祭司灶之神
　　○升锦衣卫指挥佥事王琦为指挥同知
　　○福建银场进去年课银一万三千四百两先是福建银课二万一千一百二十余两后遣户部侍郎焦宏踏勘回奏云约可办二万八千二百五十两至是  上以所进之数不及宏约之半仍命各场补办
　　○癸巳广东肇庆府新兴县故土官典史廖谦男继祖云南北胜州土官舍人章远能等来朝贡马赐彩叚表里等物有差
　　○甲午复除户科给事中张敏于工科南京山东道监察御史葛崇于南京浙江道俱以丁忧服阕也
　　○设四川成都府简县龙泉镇巡检司置巡检一员从参议杨润奏请也
　　○乙未赐代世孙士壥子名成鐭
　　○升提督辽东军务左副都御史王翱为右都御史总兵官都督同知曹义为右都督参将都指挥同知胡源刘端俱为都指挥使右佥都御史李纯为右副都御史都督佥事焦礼施聚俱为都督同知仍赐翱义白金各五十两彩币四表里源等白金三十两彩币二表里以剿杀兀良哈寇贼功也
　　○敕提督松潘兵备右佥都御史寇深等曰得奏尔等设法擒获巡检董敏及其亲属械送四川都司鞫问晓谕人民复业审放平民子女及请免逮敏疏远亲属具见尔等克遵敕旨区画允当悉从所议曩者敏与王永讎杀报复抗拒官府抢劫粮夫阻绝道路朕已曲宥其罪令还职业岂意敏不知感激仍与永构兵今既就擒其所辖番民善加抚恤未复业者恐怀疑逃窜尔等更宣布朝廷恩意悉宥其罪俾各安生业庶无后患
　　○敕保定伯梁＜王卸-卩＞左都督梁成署都指挥佥事申忠提督各营官军牧放骑操马匹
　　○设直隶凤阳府定远县僧会司置僧会一员从本府奏请也
　　○江西左参议夏时以均徭法编布按二司隶卒于临江府诸县多增数十人掌临江府事右参政朱得执不遣时躬至临江索之亦不得会巡按监察御史李玺及二司官以得老病奏黜之得赴京发其事词连右布政使张斐按察使李彝副使周安谓斐尝以私书求所增者彝安风宪亦滥受之事下后巡按者覆得其互相奸利请俱加罪  上命罚时俸一年斐等三月得致仕
　　○狭西富平县奏本县北大河有永兴桥岁久倾圯不便输运边储请备工于农隙时修理从之
　　○丙申免广东惠州府归善长乐二县潮州府海阳揭阳二县被灾税粮米麦一万四千三百四十余石
　　○戊戌总督独石等处守备左参将左都督杨洪奏臣于附近独石虎山墩诸处旧壕外增筑墩台瞭望旧壕内地可耕者令官军耕种荞麦糜黍贴饲战马甚为便利内臣韩正插定牌橛不容耕种即今农事方兴设或过时又难效力乞如旧令其耕种为便  上令户部议速行之
　　○己亥赐文武百官宴
　　○升郎中张琛为福建左布政使寺副陈安为狭西右参议府同知赵绅为山西右参议专管柴炭御史张文昌为江西按察使俞本为山东副使郎中萧晅为云南副使御史张文为山东佥事罗经为浙江佥事给事中高旭为江西佥事提调学校俱以在廷大臣荐举也
　　○云南总兵官黔国公沐斌奏臣遣千户明庸招谕贼子思机发思机发以其所遣弟招赛及男哀准不回心怀疑惧终不肯出近缅甸卜剌浪为思机发掠其牛马金银欲进兵攻取臣等议遣人分谕木邦缅甸诸宣慰司令集夷兵刻期过江分道并进臣等率官军万人驻腾冲以助其势使贼四面受敌成擒必矣  上遣敕允之
　　○庚子发内库白金彩叚给赏辽东征讨有功总兵等官太监亦失哈杨宣复岁给米三十六石
　　○辛丑命户部输银一万两于密云遵化二处籴粮上仓以备军饷
　　○山东官台场盐课司言本处煎盐甚艰况久雨浸灌盐课日亏请折纳绵布从之
　　○命故辽东都指挥使裴俊子显袭为三万卫指挥同知金吾右卫带俸都指挥佥事马谅子昱袭为指挥使济阳卫指挥佥事韩勇弟杰武骧右卫指挥佥事夏义子能通州右卫指挥佥事范兴子增余绩子祥俱袭职
　　○户部奏御马监并坝上马于武清县诸处草场牧放其管马内使等官并餋马官军三千五百九十四人请如例给口粮从之
　　○云南总兵官黔国公沐斌言思机发遣夷首赍银一百五十两馈臣与太监并参赞侍郎等官固拒之恐生疑惧已封识于公府  上命易粮以备官军支用
　　○癸卯晋府宁化王济焕庆成王羙埥各奏乞赐物料工匠为子女建府第  上以山西百姓艰于征役命有司给地与王令自为之
　　○大同总兵官武进伯朱冕言大同军民疲于役税已极今复为代王造坟如腹里亲王之制诚不能堪臣见代王生前所居宫殿地不过二顷饰惟以黑瓦今已薨逝坟地反广而瓦用琉璃使王有知亦不忍困军民以自奉也乞敕该部将原定坟茔地亩房屋减半饰用黑瓦庶工易完而人不困巡抚少卿于谦亦以为言且及代世孙妃坟亦请减省  上皆从之
　　○免直隶保定河间府大同中屯卫大宁都司保定等卫被灾秋粮子粒一万七千二十五石草五万四千八百余束
　　○南京云南道监察御史谭善言直隶淮安属县民因去年春旱秋潦粟麦无收饥馁不能聊生甚至鬻质子女况道路流民所至成聚必是各处荒歉故皆转徙就食请令各处巡按御史督同司府州县官但是人民缺食即将官廪谷粟验口给散如有不敷或发邻近仓粮或于殷实之家劝贷赈恤  上命户部行之
　　○礼部奏武骧右卫军崔广儿妻李氏一产三男命给赏如例
　　○南京太平门税课司旧额辨课钞一十九万九千八百三贯后因钞法不通加添二万二千三百五十一贯至是有司言□税稀少陪纳艰难命仍旧额
　　○广东备倭署都指挥佥事杜信言缺军守城恐倭寇登岸难于防制请以海南卫南山守御千户所屯军取回守城以屯田牛具拨民承种事下户部言倭寇出没防备有时屯田法废使民经涉海洋以给军饷恐非经久至计本处如果缺军防守止宜摘拨正军守城操备仍令余丁如旧屯种务俾不失原定分数如故违不遵从提督屯田风宪官逮治从之
　　○武功中卫指挥使华嵩坐宿娼当杖特命髡其首漆之枷示教坊司门既而谪充大同军嵩与太监王振侄林争妓故也
　　○撒马儿罕回回哈肥子来归奏愿居京自效命为头目隶锦衣卫给赐布钞房屋器皿
　　○甲辰总督马营守备署都指挥佥事杨俊奏比因边务警急简选精壮舍人一百一十名编成队伍给与马匹自备军装常川哨备今管粮侍郎刘琏将行粮住支请仍给为便事下户部言方今夏炎边寇远遁可以农种之时住支行粮必有所为宜问琏应否支给  上曰既常哨备如旧给之
　　○户部照磨张瑾言八事一乞敕各处总兵镇守等官选兵马精锐者为头班另编队伍常具刍粮与次班官军俱操习有警遣头班先行次班随后接应一乞敕总兵镇守等官量摘旗军将沿边营堡隘口并工甃以砖石一边军月粮乞全支本色免折胡椒苏木仍禁卫所官旗侵克之害一边官俸米支给本色外其余折俸宜如在京兑以银绢一沿边墩台守了军士乞人赐皮袄一以御冻寒一迎送瓦剌等处使臣乞预于诸边官旗有耕牛者量借驾车以免军士推挽之劳一乞以直隶隆庆所辖榆林土木二驿俱隶附近万全都司督辖一乞各总兵官处俱增设阴阳衙门置官以审天时地利事下礼部议尚书胡濙等以为事多见行其言改隶土木榆林二驿及增立阴阳衙门于旧例有戾难如所言其言侵克军粮宜禁约军士皮袄宜关给  上是其议因谕濙等曰今后群臣言事有切于政治者尔等月一集议行之毋或延误
　　○乙巳直隶保定府安州民杨暄发土得银一百五十两来进命赏以钞
　　○丙午巡按狭西监察御史冯靖奏徵收西宁罕东安定阿端曲先五卫番民马二千九百四十六匹给茶一十二万五千四百三十斤
　　○命故沙州卫指挥使乃剌卜花子昆藏思加指挥同知彻米彻子结果坚正千户哈麻思子葛渴副千户奔思加子那南等九人俱袭职
　　○戊申兵部及五军都督府奏直隶寿州卫指挥同知李素锦衣卫指挥佥事牛循通州卫指挥佥事张俊大宁保定中卫正千户张英俱应荐举试以弓马智识颇优  上命俱升署职一级隶成国公朱勇处操练
　　○巡按山东监察御史史濡等奏山东青州府地瘠民贫差役繁重频年荒歉诸城一县逃移者一万三百余户民食不给至扫草子削树皮为食续又逃亡二千五百余家地亩税粮动以万计请暂停徵从之
　　○己酉卢沟河东有凿山伐石之禁太师英国公张辅纵家奴即其地辟煤窑都察院请罪辅  上特宥之
　　○浙江湖州府饥免其轮班人匠赴工
　　○庚戌免直隶大名广平真定三府所属州县去年被灾粮一万八千五百四十余石草三十二万八千五百余束
　　○户部奏广东广州府永丰仓粮收贮年久蛀折亏耗一千五百九十余石请如例免追从之
　　○辛亥巡按湖广监察御史阎＜宀十见＞奏岳州襄阳荆州等府郴州麻城等州县连年荒旱民采苦株掘野菜食以度日其预备仓粮赈给不周即今农务方殷又缺种子布种已会官发公廪及于附近有粮之处借支赈恤请俟秋成抵斗偿官从之
　　○守备延绥诸处署都督佥事王斌为所部指挥发其慱鬻官草巡按监察御史覆得实请治斌罪  上特宥之
