<!-- { "loadSidebar": true } -->
　　○总督边储参赞军务右佥都御史李秉奏迤北差来使臣纳哈赤等三千余名所带马驼等畜四万余匹除进贡之外余存养于宣府日支草料然宣府预备草不过二十余万束料不过二万余石本处马匹尚虑支给不敷其虏使马驼等畜支草料恐不足一月之用且永乐宣德间虏使所进马匹会官辨验其不堪进者令自于草地牧放不许入境驻劄窥伺正统间方许大同驻劄牧放以故深知地利大肆犯边之举今虏使数多头畜不少谲诈之计不可不防乞敕该衙门计议于是敕遣户部右侍郎孟鉴兵部右侍即王伟同往处之兵部言宣府独石怀来等处俱奏缺马乞令伟将所进马匹选取其良者来京其次堪骑操者就给各卫缺马官军又其次损瘦者散与军卫有司牧养以备供亿使臣之费户部奏宜将两淮运司盐召商于宣府纳豆及草豆每引六斗五升草每引三十束不分大小官员军民人等报纳限一月内完不次支盐俱从之
　　○乙酉左副都御史刘广衡奏湖广佥事胡贯进表如京兵科给事中刘清以事回自贵州俱于蕲州受知州陈范所科道里费今范为民所讦辞逮贯等诏俱俟其至执问之
　　○巡按云南监察御史柳春奏先奉诏条革例从律然军职犯赃律应输赎还职故肆无忌惮请复旧例令革职立功庶有所警三法司谓旧例颇过严刃斟酌定新例以上凡官旗军吏人等犯克减粮赏者粮至五十石布至五十疋绵花至百斤官革冠带立功旗军吏人等充军守了有击贼功即奏闻复职役粮布花不及前数犯当死者官为为事官立功旗军吏人等充军守了军官有犯受财枉法因公科歛及监守自盗窃发银矿常人盗仓库钱粮俱计赃犯当死者亦为为事官立功满五年各复职役期内有功者亦即请复之俱仍带操于原卫所不得管军其犯徒流杖罪者照常例断有诬构者宜各抵以所诬罪概令立功守了如系卖放操军三名以上自都督下至指挥奏闻听裁处千百户所镇抚即降三等调边卫哨守有功以闻所发地方宜仍如旧例北京北直隶河南发大同宣府缘边南京南直隶江西发浙江并直隶金山等卫缘海广东发广西缘边其余福建浙江山东辽东宣府贵州四川广西云南狭西山西湖广俱发本处缘边缘海各押送总兵及把总守备官处处置从之
　　○丙戌升户部郎中卢钦为江西布政司左参政太仆寺丞陈圭为右参议佥事韩阳为按察司副使
　　○命湖广金沙州所收船钞运储常德等府以备贵州军职俸给支用从户部奏请也
　　○命金吾右卫带俸都指挥佥事张信子雄代为本卫指挥使
　　○光禄寺奏近闻瓦剌使臣三千余人将至会计供馈牲酒俱不足而酒尤甚议将钦赏内官吉祥刘永诚兴安李三陈祥阮简陈鼎陈敬王诚舒良及翰林院官陈循高谷萧镃商辂四人酒肉如旧其余内外官员国师禅师僧官医士人等凡酒醴皆住支凡日支肉一斤半斤者如旧其余旧支一斤以上者令皆支一斤修书官支二斤庶可足供馈之用诏循等酒馔如旧吉祥等俱住支待北使去后定议内府酒醋面局当赐内官冬至正旦节酒俱与光禄寺用
　　○  丁亥河南西华县奏县治地卑累遭水害请徙建于高阜从之
　　○戊子升狭西右参政刘宾为山西右布政使监察御史毕鸾为右参议朱英为广东右参议刘琚为山西按察司副使
明英宗睿皇帝实录卷之二百二十二
　　废帝郕戾王附录第四十
　　景泰三年冬十月己丑朔  太上皇帝居南宫  帝享  太庙
　　○遣官祭  长陵  献陵  景陵
　　○遣中官祭司井之神
　　○太子少保兼左副都御史罗通言达贼所恃以突阵者马无马是无两足矣今也先遣来使臣三千余人带来马四万余匹宜量增其价以酬之彼见增价则又来来之不已胡地之马自空此亦强中国弱夷狄之道也诏曰虏贼谲诈多端带来马俱不堪若增其价是堕贼计中所言不可行
　　○庚寅升礼科左给事中张轼工科左给事中国盛俱为本科都给事中
　　○右军都督府脱走充军犯人时安远侯柳溥总府事刑科左给事曹凯等劾之谓充军者隆平侯张福之亲福乃溥壻不无递相营救虽曰脱逃实出指使诏宥溥不问但责其立法擒之
　　○巡按直隶监察御史王常案都指挥使张钦率操兵如京纵之攘夺命都察院收问之
　　○日生背气色青赤左右珥色赤黄鲜明
　　○辛卯吏部言户部等衙门堂上官考察各属主事等官王琮才力不胜李景华等老疾不堪任凡十员送部请以才力不胜者降县典史老疾者冠带致仕从之○户科给事中何升奏江南各府州县民闻许逃户随处附籍因乘机仿效有军匠灶丁逃回輙徙他处报作民籍乞移文浙江等处巡抚等官查勘各处逃户附籍者以十丁为率务分五丁还原籍应办粮差或全户愿回者听从之
　　○女直头目赛圪的来归命于南京锦衣卫安插赐钞布纻丝衣服柴米牛羊房屋床榻器皿等物
　　○巡按直隶监察御史张晳奏太监阮仁得以事如南京沿途多索人马扰有司命先提从仁得官校鞫问
　　○魏国公徐显宗妻夫人沐氏卒遣官致祭命有司营葬
　　○壬辰四川行都司越嶲卫卭部长官司土官领阿寿遣把事领阿得等湖广施州卫宣抚司土官舍人覃得胜及罗鬼洞长覃文斌等来朝贡马赐彩币等物有差○癸巳给沁源王第二子镇国将军幼土□差岁禄一千石米钞中半兼支
　　○乙未复指挥同知毕旺于锦衣卫仍掌卫事先是旺坐事调卫至是召而复之
　　○命南京济川卫指挥同知纪兴子勋金吾前卫指挥佥事智善子能俱代职以兴等老疾故也
　　○户部奏贵州平越都匀普定毕节四卫见缺军粮请以四川盐课提举司景泰五年盐十万九千余引定拟则例召商于四卫中纳其盐配搭均平华池上井兼黄市渰下井每引米四斗通海新罗永通上井兼云安罗泉下井每引米三斗五升福兴富义广福上井兼□亻□大山□泉郁山大宁下井每引米三斗从之
　　○总督边储参赞军务右佥都御史李秉奏守备葛峪堡都指挥同知杨文纵其部将科歛军士命巡按御史张蓥俟来春覆治之
　　○工部侍郎赠尚书王永和妻淑人陆氏卒遣官致祭命有司营葬
　　○丙申净修禅师葛藏往乌思藏公干回还并其徒剌麻列巴禄竹等各贡方物升葛藏为国师赐彩币僧衣等物有差
　　○总督军务右都御史王来奏湖广平溪清浪镇远偏桥四卫与贵州接攘密迩诸苗其管操都指挥佥事陈节幼弱多疾都指挥佥事安顺尝为参将累立战功谙晓夷情乞以顺代节庶边夷有所控制从之
　　○南京内使范甚送上用物来京纵其奴李容缚高邮知州李友文殴伤事觉命送甚司礼监惩治容编戍开平卫
　　○靖江王府奉国将军佐立薨家眷无禄养赡事闻诏每岁给米二百石
　　○升浙江金华府知府石瑁为福建右布政使山东济南府知府黄忠为狭西右参政
　　○命龙门卫今年屯粮全免开平卫龙门千户所免十分之八以其被霜也
　　○戊戌命右都督方瑛镇守贵州都督同知陈友镇守湖广召右都御史王来保定伯梁珤还京以来等奏地方已宁乞班师也
　　○诏各处巡抚等官严督司府县委官挨究山西大同等处故官子孙附籍寄住者发回原籍沿途给与口粮从户部奏请也
　　○少保兼太子太傅工部尚书东阁大学士高榖言内外诸司惟贤是用臣切见经筵每日讲书官及文渊阁办事官员数颇少乞敕礼部同臣等于翰林院左右春坊并各衙门内推选平素学问老成操持清白志存忠孝庄重不矜或处繁剧之司或居闲散之地者进用二三员俾之供职上以裨益圣学下以协恭臣职庶无浮靡趋竞之风而尽赞襄启沃之道命礼部会内阁官推举乃举大理寺右少卿陈询翰林院侍讲学士兼右春坊右中允吕原左春坊左中允兼翰林院侍讲杨鼎堪日侍经筵讲书太子太保兼都察院左都御史王文太子少保兼大理寺卿萧维祯右春坊右庶子管国子监司业事王恂堪文渊阁办事＜锍-釒＞闻命询鼎侍经筵讲书文入文渊阁办事
　　○户部奏顺天府宛平县杨福祥妻一产三男其家及分养之家各月给食米五斗然无住支之期请令分养之家满三岁住支著为例从之
　　○己亥复给兵仗局造作军器民匠口粮从印绶监奏请也
　　○户部奏湖广大有仓官攒牌斗侵盗官粮请令湖广按察司委堂上官鞫问追粮完日俱发广西充军仍请通移文各布政司及南北直隶有犯者俱如例江南者发广西都司江北者发万全都司卫所从之
　　○庚子命都督同知李信镇守浙江都督佥事张真掌浙江都司事先是真镇守兼掌司事信协同镇守至是分命之从兵部请也
　　○褒城王范堮奏臣嫡长子徵钜年已长成无给禄米例乞以臣禄米折色四百石内改赐本色米一二百石以资养赡从之
　　○辛丑召巡抚山西右副都御史朱鉴回京命右佥都御史萧启代之
　　○夜土星犯亢宿
　　○壬寅少保兼兵部尚书于谦奏访得各营军士自团营外多为权要及所管官旗私纵役使今边务方殷正用人之际而将臣所为若此国何赖焉乞令法司究治庶有所警诏太监阮简尚书俞士悦同谦等点视
　　○山东河南都指挥佥事赵辅李贵坐率属卫官军赴京操备多脱亡赎杖还职
　　○癸卯书复宁化王秩炵曰得奏宁夏卫指挥同知倪谦等不法事情已令巡按御史逮问具奏处治今又欲同宫眷赴京陈诉朕已具悉可不必来
　　○户部奏大同宣府边饷浩大请敕总督边储左副都御史年富等将大同宣府各卫所空闲军余官舍人等速为取勘见数候来年东作之时令其耕种秋成徵收子粒敢有官豪势要人等私役军余及占种屯地者亦听富等具奏执问从之
　　○户部右侍郎张睿闻母丧吏部以睿提调京储请令夺情从之睿辞遂命右侍郎沈翼摄其事许睿奔丧仍遣官致祭其母及营葬事
　　○吏部言吏科参出大宁都司都指挥同知王昇等奏举保定左卫经历周昂公勤敏捷大河卫指挥使管惠奏保本卫知事陈晔才足应繁各乞升补司卫经历宁无擅法市恩而昂晔又不自量概随佥名俱宜逮治俾知所警诏姑宥昂惠余悉逮治
　　○礼部右侍郎兼左春坊左庶子邹干言臣考察山西布政司等衙门右布政使等官侯复等三十余员俱昏耄不堪任右参议等官于泰等二十余员俱簠簋不饰己皆＜锍-釒＞名送部请如例黜罢窃惟臣自奉命以来夙夜勤慎务求公论以称委任凡有军民告讦官司必详加审覆果得其实而后行未尝轻信而躁发故于诬告輙抵以罪近巡抚山西右副都御史朱鉴奏称因臣考察告讦之风甚行有司惧诬不敢追督边储此盖贪官污吏畏发其私假此耸动幸免考察而鉴徇情偏听代陈过当况臣初至考察之时当边储起运之后其有未完皆由平日有司庸惰之所致岂因臣考察而有所妨误哉夫民之豪黠诬构官司者固不能无而官之不才蠹政害民者亦不为少原其所自皆由方面风宪之非人故纪纲荡然无所表率而有司之中又多出于镇守巡抚等官之所举故一有败露曲为回互以致官有所恃而无所畏民有所害而无所诉继今之后乞敕吏部严选方面风宪之正员以为诸司之表率杜绝镇守巡抚之举保以归吏部之铨除如此庶几官得其人民受其惠＜锍-釒＞闻是其言下之吏部
