<!-- { "loadSidebar": true } -->
　　○敕镇守广西左少监朱详总兵官泰宁侯陈泾参将都指挥使范信巡抚右佥都御史吴祯曰得梧州府知府袁衷奏流贼攻破岑溪县及郁林州戕杀官民剽虏财畜已令巡按御史逮治领军官不能防御之罪详其所自盖由尔等平昔号令不严所致乌得无罪今姑宥不问敕至尔等即同心比力督调官军刻期剿灭前贼以赎前愆如仍玩愒罪不尔贷
　　○辛酉命贵州四川湖广云南各布政司出榜晓谕旗军舍余民人有能输米百石于贵州缺粮仓分上纳者就彼给与冠带以荣终身及命各都布按三司及所属问刑衙门今后一应囚犯照定去则例纳米赎罪笞杖罪每等纳米五斗徒罪一年纳米八石每一等加米三石流三等俱纳米二十五石杂犯死罪纳米三十石从巡抚湖广左佥都御史王俭请也
　　○夜火星退犯氐宿西南星
　　○壬戌中都留守司都指挥佥事陈鉴坐贪淫罢职
　　○癸亥升户部右侍郎杨鼎为本部左侍郎改工部右侍郎薛远为户部右侍郎
　　○命故河南都指挥佥事张昊子杰袭为河南卫指挥使
　　○复除翰林院编修尹直仍旧任以母丧服阕也
　　○太仆寺少卿金辅伯卒遣官赐祭
　　○甲子擢进士崔仪为兵科给事中王谊为刑科给事中阎恕谈经俱为户部主事张悦金愉俱为刑部主事刘钊为礼部主事项文泰为工部主事徐鉴常显俱为南京户科给事中显专管黄册王徽为南京刑科给事中周宗智为南京户部主事奏夔为南京兵部主事凌镐张子言王霁俱为南京刑部主事
　　○召都督佥事李杲还京初杲充右参将同副总兵冯宗等往陕西征剿虏寇宗已先回留杲提督兰县一带边防至是杲屡奏烽火宁息各边俱有将佐乞还京以省供亿故有是命
　　○周王子埅奏本府祭器袍服等件因黄河泛涨俱被渰没乞造给从之
　　○夜北方有星大如鸡弹色青白尾迹有光起自天厨西北行至近浊
　　○乙丑升贵州布政司左布政使范理为南京工部左侍郎支从二品俸
　　○命弗提卫都督同知察安奴为右都督指挥佥事牙速可撒俱为指挥同知
　　○辽东总兵官成山伯王琮奏海西女直紏众犯开原洪钱头屯剽掠人畜左参将曹广等帅官军及与战遁去获被虏男妇牛羊等物
　　○丙寅修  孝陵墙垣
　　○升通政司左参议杨穟为左通政右参议刘昭为右通政刑科给事中陈嘉猷为通政司左参议
　　○命故金吾右卫指挥同知袁成子刚旗手卫指挥同知翟胜子肯羽林前卫指挥同知李迩子瑾袭职济阳卫老疾指挥佥事白玉子雄代职
　　○丁卯赐文武百官宴
　　○命故安顺伯薛忠子珤袭封安顺伯
　　○广宗王幼土□术妃王氏薨妃府同知瓘之女天顺元年册封至是薨讣闻遣中官致祭命有司营葬
　　○鲁府邹平王庶长子阳锧薨遣官致祭
　　○升大理寺右评事苏雄为山西按察司佥事南京河南道监察御史王齐为河南按察司佥事
　　○己巳新建弘仁桥成桥在南海子东墙外旧名马驹桥水自城西南经南海子出岁以木为桥水涨即冲去往来者病涉  上悯之欲建石桥遂发内帑银数万两顾工匠民夫为之因命内阁臣李贤陈文彭时等往观焉贤言工程浩大顾民夫莫若用军士一月人与银一两彼亦乐为之矣不惟军士得济抑且力齐而工易完  上从之既而文武大臣亦皆感激出俸银以为助桥成改名弘仁命贤为碑记
　　○升都察院右佥都御史韩雍为兵部右侍郎贵州按察司按察使陈价为都察院右副都御史巡抚宁夏四川布政司右参议秦颙为云南左参议狭西布政司右参议谷茂为贵州左参议
　　○敕广西镇守总兵等官泰宁侯陈泾等曰近得广东副总兵欧信奏广西流贼数万越入广东流劫乡村敕至尔等会议调集官军土兵民快等先将浔梧怀贺等处两岸山巢贼寇痛加征剿严令沿江用心防截仍湏约会广东镇守等官督众合势夹攻务湏同心协谋以靖地方以安人民毋得自分彼此互相推托重贻边患以取罪愆
　　○岳阳王季境薨王岳阳悼惠王长子母妃刘氏永乐十二年生宣德五年册封至是薨享年五十讣闻  上辍视朝一日谥恭僖遣官赐祭命有司营葬
　　○庚午以明日奉  孝恭章皇后神主入  太庙遣官诣  太庙行祭告礼
　　○升户部云南司主事谢士元为江西建昌府知府
　　○调河南都指挥使林盛于狭西都司理事
　　○巡抚甘肃右佥都御史吴琛奏庄浪凉州等卫所累因遭贼侵扰兼连岁霜雹为灾军民缺食者多正军月粮照例支给外其贫难土民并正军户内家口自今年三月至四月终止每大口给米三斗小口给一斗五升餋赡秋成偿官从之
　　○辛未免朝奉  孝恭章皇后神主入于  太庙黎明设酒果于几筵殿设  神主辇一并册宝亭二于殿前丹陛上  上浅淡服行祭告礼如常仪用祝文毕司礼监官诣  几筵前跪奏请  神主升辇奏讫内侍一员捧  神主内侍二员捧册宝俱由殿中门出安奉于辇及彩亭册宝亭前行内侍擎执伞扇侍卫如仪辇既出几筵殿内侍即撤去  几筵帷幔等物送至清宁门外洁净处焚化  上随  神主辇行至左顺门辇稍缓行  上易祭服升辂后随至午门外仪卫伞扇前导至庙街门内仪卫伞扇分列于  太庙南门外之右  上降辂司礼监官导  上诣  神主辇前赞跪  上跪司礼监官跪于上左奏请  神主奉安  太庙奏讫赞俯伏兴  上俯伏兴导引官前导内侍一员捧  神主内侍二员捧册宝前行  上后随由中门入至  寝庙奉安讫  上叩头兴导引官导  上由殿东栏杆内转至丹陛上祭祀如时祭仪用祝文文武官依常仪具祭服随班行礼祭毕  上还行奉安  神位礼先期司礼监官设彩亭于武英殿安置  神位于亭内俟  太庙祭毕  上仍祭服升辂诣武英殿前降辂升殿奉迎  神位内侍八员举  神位亭前行由中门出  上升辂后随由思善门入至  奉先殿门外  上降辂司礼监官导  上诣  神位亭前赞跪  上跪司礼监官跪于  上左奏请  神位奉安  奉先殿奏讫赞俯伏兴  上俯伏兴导引官前导内侍一员于亭内捧  神位前行  上后从由中门入至  奉先殿奉安讫  上叩头兴就位用酒果行告祭礼用乐用祝文
　　○哈密等处遣使臣写亦哈三等乌思藏朵甘卫番官星吉藏卜等建州右卫都指挥佟火你赤等贡马及方物赐宴并彩币等物有差
　　○壬申复除浙江布政司右布政使谢转于本司以丁忧服阕也升浙江布政司右布政使秦敬为本司左布政使
　　○夜月犯亢宿南第二星
　　○癸酉兵部奏辽东义州开原等边守备都指挥佟昱皇甫英孟贵等失机宜令巡按御史执问仍请治左少监覃玑右监丞韦朗总兵官王宗参将曹广刘端右副都御史胡本惠提督不严罪  上曰玑琮等且贷之余如所议
　　○甲戌命故大宁都司都指挥佥事李暠子洪袭为保定中卫指挥使弗提卫年老指挥佥事阿哈塔子亦失哈福胜哈子拙赤纳俱代职
　　○乙亥赐宁化王府乐阳郡君仪宾刘江诰命冠服等物
　　○丙子调浙江都司带俸都指挥同知裘忠都指挥佥事徐宁福建都司带俸都指挥佥事姜铭桂福俱于广东都司任事
　　○丁丑擢进士黄景隆陈表王玺饶钦余璞张王□赞范瑛韩广俱为户部主事徐怀为刑部主事李宗羡项澄戴浚俱为南京户部主事吕凤为南京工部主事
　　○命工部左侍郎霍瑄不妨部事提督修理在京及通州仓廒
　　○岷王徽煣言臣年老疾多不久于世没后必蒙  皇上闵念命有司营葬然武冈水土浅薄乞于衡州或长沙赐地令有司预为之  上以无例不允
　　○戊寅户部奏近该迤北小王子遣使臣五百余人赴京进贡本部合委官一员带办事官十员人吏二十名于沿途官司预备粮料草束以俟应用从之
　　○巡抚辽东左副都御史胡本惠以年老乞致仕不允
　　○己卯京城南薰坊火焚民居数十家延毁文德坊牌楼
　　○壬午监察御史李蕃巡按大同宣府有譛其擅挞军职及用军容迎送者代回六科被旨劾其张势无忌惮下锦衣卫狱已而命枷于长安左门外未久而死
　　○癸未命修周王府初河决开封城王府皆沦水中至是王以为请故有是命仍命俟农隙时为之
　　○朝鲜国遣陪臣梅佑等哈密地面遣使臣哈只等贡马及方物赐宴并彩币等物有差
　　○巡抚陕西右副都御史王概奏西安等六府连年灾伤军民饥馑流离死亡甚多除令所司勘实生存贫病者验口赈给外其死亡流移者具数以闻
　　○日色赤如血
　　○甲申谪锦衣卫总旗林本于广西南丹卫充军本尝附指挥逯杲都御史寇深势害人得贿赂以千计至是事觉故有是命
　　○乙酉擢进士黄孔昭沈熊俱为工部屯田司主事
　　○日色变白
　　○丙戌命奉御来僧内使韦肖往浙江杭州及直隶苏州等府提调织造叚疋
　　○丁亥敕镇守福建右少监冯让曰得尔奏上杭县贼首李宗政等复聚众作耗敌杀官军都指挥丁泉等敕至尔同巡按御史伍骥并三司官计议多调官军民快分投于上杭龙岩南清等县地方合势并力或扼其险要捣其巢穴务在抚捕尽绝以靖地方亦不可滥及无辜冀图功赏重取激变之罪尔其慎之
　　○命故山西行都司都指挥佥事陈忠子玺袭为大同后卫指挥同知
　　○戊子敕沿边总兵太监等官曰近福余卫遣使扣关奏报虏酋孛来于今年二月间差人紏集福余等三卫人马为前驱意在侵扰我边福余等卫头目虽称不肎从彼因来奏报然孛来与三卫交通已非一日所奏情词实难听信预防之道在我当然敕至尔等各整搠士马申严号令以逸待劳不可以此虏入贡怠于边备尔等其慎之
　　○升陕西按察司佥事姚哲为本司副使从巡抚右副都御史王概等奏保也
　　○致仕工部左侍郎吴政卒政浙江丽水县人由进士擢礼部主事寻升员外郎以干济称宣德中升本部右侍郎巡抚湖广锄强扶弱民用以宁正统中转南京工部左侍郎未几致仕至是卒遣官谕祭命有司治丧葬
　　大明英宗睿皇帝实录卷之三百五十一
大明英宗睿皇帝实录卷之三百五十二
　　天顺七年五月己丑朔日食
　　○修试院
　　○庚寅黑娄地面母塞亦王遣使臣马黑麻舍儿班来朝贡方物赐彩币表里纻丝袭衣等物仍命马黑麻舍儿班赍敕并彩币表里归赐其王
　　○淮王祁铨奏本府基地湫隘不称请拓府后军民地并仪卫司审理所治以广居室  上从其请命有司拨在官隙地易与之
　　○辛卯封  寿王子镇国将军公镤妻王氏公鉌妻张氏公链妻赵氏俱为夫人赐诰命冠服等物
　　○给安顺伯薛珤岁禄一千石本色四百石折钞六百石
　　○户部言京师及通州仓去年所收粮因天寒河冻恐误粮船回程不及晒日□良后虑有热蒸亏损之患请不必挨陈先为放支从之
　　○壬辰封保安王公鋉庶祖母赵氏为保安怀僖王夫人赐诰命
