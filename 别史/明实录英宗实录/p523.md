<!-- { "loadSidebar": true } -->
　　○降监察御史李杰为四川南溪县典史杰巡按直隶奏漕运都督徐恭无综理约束才乞各选文武大臣各一员代之还  上敕杰＜锍-釒＞名以闻杰言副都御史林聪堪任其事于是恭甚衘之适大河卫带俸指挥同知张銮为杰所挞诉于恭淮安府知府杨曰□永因公杖人致死其家亦诉于恭恭乃奏言张銮皇亲杰挞辱之曰□永与有姻则纵其杀人不恤且杰乘八人轿擅操歇班官舍违法甚多遣官往核之遂执杰下锦衣卫狱鞫送刑部论杰当赎徒还职  上以杰乖宪体不可复任御史故降之
　　○庚寅乌思藏地方都纲剌麻番僧朵日言千等湖广永顺军民宣慰使司宣慰使彭显遣舍人答知送等四川马湖府土官舍人王佐等贡马及方物赐彩币等物有差
　　○户部奏送官银三万两于独石预备有警给军买草秣马从之
　　○宣府总兵官都督同知陈友奏初顺圣川牧马官军占据蔚州卫屯地割人田禾拆人房屋屯军不胜其害赴诉于臣臣已委官勘实移文府部定夺讫今覆勘官御史朱绅等劾臣所勘不实不宜为之申理  皇上令臣陈实臣切思受命镇守一方惟欲边人淂所彼时见牧马官军逼害屯军恐致生变不敢不凭实申报缘臣智识疏庸致烦  圣问合当有罪事下兵部覆奏绅劾友不禁下人致有毁骂内臣者友不输罪及此而泛为饰词宜执罪之  上曰友固宜执问缘职在守边姑宥之
　　○命巡按江西监察御史执问仪宾郭琦以宁王奠培奏其不拜敕书故也
　　○湖广江华县民蒋复春四川永川县民程伯良邓诚严威龚用明直隶真定府民杨刚各出米四百石助官赈济赐玺书旌异复其家
明英宗睿皇帝实录卷之三百四十三


大明英宗睿皇帝实录卷之三百四十四
　　天顺六年九月壬辰朔命蓟州等处总兵官都督佥事马荣督修密云潮河川等关城从锦衣卫指挥佥事吕贵奏也
　　○日晕色黄赤鲜明
　　○癸巳命羽林前卫指挥同知殷雄子鉴金吾前卫指挥同知彭能子真代职以雄等废疾乞致仕故也
　　○中书舍人杨贵芳言旧时诰敕勘合字号国王用礼字追封用文行忠信字文官二品以上用仁义礼智字三品以下用十干字新制武官诰命初编用二十八宿字续编用千字文永乐三年十一月内以武官诰命二十八宿字编尽该中书舍人黄芮善奏请同翰林学士兼右春坊大学士解缙等议用百家姓编奉旨惟用汉急就章字今文官三品以下诰敕干干字号俱已编尽乞敕翰林院别取他字编号庶无重复  上命用十二支字编之
　　○甲午先是诏天下举才兼文武谋勇出众之人久无应诏者兵部移文督责之至是平江侯等官陈豫等举指挥钱能等九人至兵部如旧例试之千户过玉张英李庆能答策问兼骑射钱能等四员仅能骑射余不中  上命中者送五军营操赐钞有差
　　○晓刻金火星合于张宿
　　○乙未  圣烈慈寿皇太后崩遗诏内外文武群臣曰予奉承  宣宗皇帝嗣守  宗祀盖有年矣不幸  先帝弃违予茕茕在疚已无意于人世赖  皇帝仁孝诚敬奉养隆至俾予获享余年兹者遘疾弥留殆弗可起然死生常理修短有数今得从侍  先帝左右夫复何憾顾惟皇帝缵承  祖宗大业负荷至重尚赖宗室亲王及中外文武群臣同心辅翼康济兆民予素无德及下身没之后丧礼宜遵先太皇太后遗诏哭临三日即止服制以日易月二十七日而除君臣皆同不得故违毋以哀戚而妨大政毋废  郊祀宗庙百神常祀毋禁中外臣民音乐嫁娶宗室诸王藩屏为重不必赴京送葬但遣人进香在外大小文武衙门并免进香特兹诰示其遵行之毋违
　　○夜金星犯轩辕左角星
　　○丙申  上不视朝素服诣  大行皇太后宫哭尽哀宫中自  皇后  皇太子而下皆哭尽哀哀止括发设奠复举哀哀止各归丧次
　　○遣讣宗亲
　　○颁遗诰于天下
　　○小歛
　　○礼部定  大行皇太后丧礼仪注以进命如仪行之其仪注悉与正统七年十月十八日  诚孝昭皇后崩同但改思善门为清宁门
　　○命工部备制  大行皇太后丧仪
　　○丁酉  上诣  大行皇太后前举哀设奠朝夕同  皇后  皇太子而下哭临礼皆同各归丧次
○戊戌朝夕哭奠
　　○增置礼部仪制司主事一员以尚书石瑁言司事繁冗故也
　　○南京工部尚书王永寿卒永寿字延龄山西太原县人正统丁巳以举人任江西饶州府推官三载选为广西道监察御史尝从征北虏凯还受赉巡按山东贵州及苏州等处久之升工部右侍郎调南京工部历三载升本部尚书未几调北京工部奉敕巡抚湖广以安静得人心寻命兼督军务征铜鼓五开等处苗贼成功赐从一品俸天顺初复调南京工部至是卒于官遣官祭葬永寿长身多髯无他才能盖淳谨寡默之士云
　　○都察院右副都御史芮钊卒字宗远顺天府宝坻县人由进士授河南道监察御史景泰初迁江西按察副使未几升狭西右布政使寻进左布政使天顺初拜都察院右副都御史芮钊卒字宗远顺天府宝坻县人由进士授河南道监察御史景泰初迁江西按察副使未几升狭西右布政使寻进左布政使天顺初拜都察院右副都御史巡抚甘肃四年以母丧夺情视事又明年卒于官年五十五遣官谕祭命有司营葬事钊仪观丰伟资性厚重历官二十余载虽未大有建明然所至人敬惮但其入为都御史时进非其道士论不满云
　　○大雷雨
　　○夜东方有星大如盏色青白有光起自北河东北行至轩辕没
　　○己亥  上素服束发诣  大行皇太后前举哀设奠大歛奉安  梓宫设几筵安  神帛立铭旌哭尽哀  上服缞服诣  梓宫前举哀行祭礼  皇后  皇太子而下皆成服设祭告归丧次
　　○庚子擢翰林院庶吉士刘健汪谐张元祯俱为本院编修郑纪张颐周经俱为检讨张谨李温俱为礼部主事张赈为户部主事王范为刑部主事杨德为大理寺左寺副张溥蔡霖俱为评事
　　○癸卯礼部请以万机之重为念勉遵  遗诰视事于西角门  上曰览奏具悉顾朕终天之痛方殷何忍遽出但恐重违  母后遗诰其勉徇所请以十五日于西角门视朝
　　○南京通政使司左通政冯贯卒贯狭西泾阳县人自都督府吏被荐累擢通政司知事经历右参议景泰间督理军饷进左参议天顺初石亨用事贯以乡人谄事之复进右通政寻转左通政父丧服阅调南京通政司失其所倚悒悒不乐踰二载而卒
　　○夜有流星大如杯色青白出危宿北行至近浊三小星随之
　　○乙丑夜三鼓天无云而西北方有声如雷
○丙午  上谕衰服御西角门文武群臣素冠服腰经行奉慰礼  上兴召礼部官至前跪内侍官捧制谕授之礼部官捧至午门外文武百官随出行四拜礼跪宣其文曰朕惟有大德者必受大号此天理之至公古今之通义也洪惟  圣母大行圣烈慈寿皇太后大德至仁本于天性配我  皇考宣宗章皇帝恭敬之诚昭于两宫仁慈之泽被于四海诞育朕躬恩勤备至朕自幼冲嗣承大统以至于复位前后几三十年得以奠安宗社康济黎庶而丕显前烈者皆我  圣母训诲保护之德之功也朕方思隆至养岂意遽尔弃违鸣呼痛哉追惟  圣母功德兼隆名言莫罄上荐徽号厥有旧章宜博采公论称  天而谥用昭示于千万年尔礼部其集群臣会议以闻宣毕行四拜礼遂退会议
　　○以  大行皇太后将合葬  景陵命抚宁伯朱永都督佥事赵辅兵部右侍郎白圭帅官军徐道及建明楼筑宝山城
　　○命造  大行皇太后奉先殿供祀祭器
　　○怀柔伯施聚卒聚本山后人后居顺天府通州永乐七年袭父忠职为指挥使十二年随驾北征有功升都指挥佥事宣德正统间累功升至右都督奉命充右副总兵镇守辽东景泰三年以征虏功升左都督天顺元年加封怀柔伯奉天翊卫宣力武臣特进荣禄大夫柱国食禄一千一百石子孙世袭授以诰券为人有膂力善骑射守边岁久以敢勇称至是卒子荣嗣
　　○丁未户部奏福建古田福宁县银场采矿煎银数少欲从民便验粮办纳今酌量每岁古田一千二十五两福宁一千五十两  上命于酌量数内各减其半
　　○戊申  上释衰服易素翼善冠素服腰经视事
　　○视日  景陵启土遣驸马都尉石璟祭  三陵抚宁伯朱永祭  天寿山之神都督赵辅祭  后土之神
　　○给  天寿山工役官军每月行粮二斗
　　○己酉命南京礼部署郎中事主事萧青实授郎中
　　○内阁臣李贤言昨闻  圣断欲令都指挥谷登充副总兵镇守凉州臣退而思之凉州实狭西临边要地彼处协同都指挥赵英素有名望若为副总兵者谋勇过之可服其心今谷登弓马虽善而勇略不及英臣闻刘玉才老成可居英上  上然之命驿召玉
○庚戌录故浙江按察司佥事王晟子忠孝为河南府经历正统间温处寇作晟督兵剿捕死于贼例得荫子以忠孝幼命有司优赡至是吏部请授以职故有是命
○内阁臣言臣等查得本朝时享  太庙初皆于四孟上旬择日后定为初一日惟孟春照旧择日以正旦有妨故也今遇  皇太后大丧孟冬时享正在二十七日忧服之内乞于除服后祭祀为宜  上从之择初六日时享
　　○夜月犯毕宿右股第一星
　　○辛亥哈密忠顺王母努温答失里遣使奏称前后所遣使臣往往于甘州延住或三年或五年者有之乞行催督回还兵部奏请命甘肃总兵等官遣出境从之
　　○夜月犯六诸王东第二星寻犯第一星
　　○壬子掌锦衣卫事都指挥佥事门达言天下囚犯皆聚本司而狱房甚少臣见城西武邑库隙地有余乞敕工部盖造狱房从之
　　○癸丑都察院请禁镇守总兵官参将之理讼者庶无侵职从之
　　○甲寅升户部署郎中事员外郎阎铎为浙江布政司左参政兵科给事中张海为江西饶州府知府
　　○给大兴宛平县餋济院贫人御寒绵布一百余疋
　　○致仕吏部尚书王直卒直字行俭江西泰和县人永乐甲申进士选为翰林庶吉士文学居优寻授修撰  太宗巡幸北京  仁宗为皇太子监国翰林留黄淮杨士奇与直三人辅导及来北京与修  太祖实录未成以忧去服阕升侍读  仁宗即位进侍读学士寻升右春坊右庶子仍兼侍读学士  宣宗嗣位与修两朝实录成升詹事府少詹事仍兼侍读学士  上即位与修  宣宗实录为总裁书成升礼部左侍郎寻出视礼部事正统癸亥升吏部尚书己巳秋虏寇犯边  上欲亲征直率廷臣上章谏止不报命留守京师既而加太子太保景泰中升少傅太子太师天顺改元  上复位上＜锍-釒＞辞师傅之职未几致仕至是卒年八十四讣闻赠特进荣禄大夫太保谥文端仍敕有司祭葬直伟貌修髯端谨持重望之如神仙中人在翰林三十余年屡为考官得人为盛经筵进讲辞旨明畅在吏部廉慎自守居家俨然子弟不敢近为诗文条畅简洁在二十八宿中登显位成大器者惟直为取与学士王英齐名而行检过之
