<!-- { "loadSidebar": true } -->
　　○丁酉敕把总守备威远卫指挥使储瑾得尔等奏虏贼人马累次攻围城池俱被尔等及各将士运谋奋勇以却之今特升尔瑾为都指挥佥事其余官军人等已令参将许贵计议如果威远城内积粮粮多人各赏米五斗以酬其劳又敕贵摘右卫精锐官军五百或三百委官率领赴尔处协同守备尔等务在奖劝士卒设法固守毋为贼诱以堕其计朕欲赍赏官军以道梗难行待事宁有功之日重加升赏必不吝惜尔等其谕以朕意
　　○命巡抚广东户部右侍郎孟鉴增俸一级土官知府岑英进阶嘉议大夫俱以剿杀贼寇功也
　　○赏四川守备余庆署都指挥佥事李铭并官旗人等二百七十三人彩叚表里钞绢有差以剿戮苗贼功也
　　○福建按察司奏协同备倭署都指挥佥事王雄新授方面辄回原任平海卫作威临众遂为宿讐指挥李昇等所辱失大体甚请治其罪从之
　　○河南卫总旗丁许祥宿州卫小旗张义各所谷千石有奇助官赈济饥民诏赐玺书旌劳复其家
　　○戊戌瓦剌阿剌知院所遣使臣完者脱欢等来朝贡马赐宴并彩叚等物有差
　　○升太常寺少卿章文为南京太常寺卿
　　○赏巡按云南监察御史左璟指挥丁显并官军人等彩叚表里钞绢有差以乌撒卫剿戮蛮寇功也
　　○减免山东所属济南等府德州等二十七州县被灾秋粮一十万四千八百五十三石马草二十二万四千九百二十三束
　　○巡按贵州监察御史黄镐奏贵州苗贼纵横米价腾涌乞将原拟湖广秋粮折布住运仍敕该部于湖广拨粮米五万石运赴兴隆卫仓供给兴隆清平平越新添都匀黄平六卫所四川拨粮米五万石运赴贵州宣慰司丰济仓供给贵州贵州前龙里威清平坝普定六卫二万石运赴永宁卫仓供给永宁赤水毕节鸟撒普市五卫所再行云南布政司于有粮之处量拨米一万五千石运赴普安州普济仓供给普安安南安庄三卫俱以近就近令纳户运赴户部覆奏从之
　　○山东莱阳县民十余人率众共执其知县牛俊欲讼于京因而掠取其赀物辱其妻妾法司论以徒罪诏命悉编充铁领卫军
　　○己亥升礼科都给事中李实为礼部右侍郎大理寺右寺丞罗绮为本寺右少卿以二人被命将使瓦剌故也
　　○庚子敕蔚州卫署指挥使赵瑜即今达贼在边侵扰特升尔为署都指挥佥事不妨卫事用心严督所在官司民壮人等设法操练军马固守地方所属紧要关隘务在躬亲督视并工修理完固拨军严谨守把遇警相机战守不可顷刻怠忽误事如违取罪匪轻
　　○命故襄城伯李珍弟瑾袭封襄城伯珍随征迤北陷殁以无子命谨袭其爵
　　○调南京左军都督府都督佥事赵伦任中军都督府事
　　○命故羽林前卫指挥佥事何忠子全南京金吾前卫指挥同知曳贵子顺济川卫指挥佥事张兴子琳俱袭职
　　○肃府仪卫司余丁聊让言五事一近年以来土木屡兴异端并起太监番僧进贡络绎于道途污吏贪官残虐纵横于郡邑相臣不正其非御史不劾其罪遂至上下蒙蔽民生凋瘵胡虏侵犯边疆  上皇躬罹不测  陛下正忱戈尝胆之时可不思举拔贤能以充任使乎昔赵宋时宗泽岳飞为将而胡人不敢呼名韩琦范仲淹出将入相而西贼闻之破胆司马光居相位辽金夷人戒勿犯边为今之计武臣之有威名者使治军旅文臣之有德望者使典枢机又延访有智术才能之士使布满乎朝廷如此则胡人闻之亦必畏服而  太上皇车驾可指日复矣一臣闻大臣阳也宦寺阴也君子阳也小人阴也阳长阴消国祚以长阳消阴长国祚以促迩者日食地震乃阴胜阳微之兆宦寺专政乃阴长阳消之实伏望  陛下睹兹天变总揽乾纲痛抑宦寺使不得专国政遏绝小人使不得居庶位则阴阳顺而天变弭矣一臣闻天下以一人为主人君以一心为主君心正则天下治君心不正则天下乱是天下治乱之分在君心之正不正耳彼驰骋田猎足以荡君心也宫室崇尚足以侈君心也宦寺妾媵足以蛊君心也三者有一焉君心即不正也伏愿  陛下涵餋于燕居无事之事操存于不睹不闻之际格物以致其知穷理以尽其性而又一日之间接贤士大夫之时多亲宦官宫妾之时少则自能革奢靡戒游佚而心无不正矣一臣闻尧立谤木惟恐人之不言此所以得天下也秦除谥法惟恐人之议己此所以失天下也伏望  陛下广从谏之量旌直言之臣则国家之利弊闾阎之休戚臣下必无所顾忌而悉言之矣如此则上下之情通而天下其有不治乎又昔苏子有曰平居无犯颜敢谏之臣则临难必无仗节死义之士臣愿  陛下恒念是言而审察之则臣下之贤否亦可识矣一臣闻先王御戎狄之道叛则振之以威服则怀之以德未闻使夷虏与中国杂处也夫夷虏生于沙漠今而徙居中国譬诸樊笼之鸟野性常存稍有不密则逸去矣昔五胡乱华刘渊为首职此故也为今之计凡夷虏有寇边者则严兵攻守之而不必穷其所往来归者则宴赏遣去之而不可留居中国如是则夷夏有辨而国家可保无虞矣诏兵部议而行之
　　○辛丑书复唐王琼炟承遣人以马一百来进具见资助国家之意兹以白金百两纻丝纱罗绢布各若干酬王至可收用惟叔祖亮之
　　○发南京天财库等钞二十五万八千六百贯绢八百八十匹绵布七百三十三匹给赏广西征剿有功并阵亡官军
　　○少保兼兵部尚书于谦言近日以来虏使迭至皆以讲和为名而边关虏贼窥伺自如兵法有曰无约而请和者谋也况黠虏也先奸诈百端恐以讲和缓我兵备而别出精骑攻袭关隘侵犯京畿＜锍-釒＞入敕各总兵守备等官严勒士马不可怠忽
　　○壬寅大同总兵官定襄伯郭登遣人伴送也先使臣哈丹纳察罕赴京到居庸关提督守备右佥都御史王竑以闻诏李实顺赍厚赏以赉之遂与俱往免其至京
　　○广东布政司右参议郭循卒循字循初庐陵人仪观甚伟言动有则富才识以诗经授徒多登科第有至第一甲者循由进士为刑部主事有盛称宣德间开拓西内皇城大兴土木循极谏不可以氊褁至大内问之循不屈乃射伤其颅血流被面仍监锦衣卫狱正统改元遇恩宥复职升郎中尚书魏源荐升广东布政司参政海寇作乱剿捕有功感疾卒
　　明英宗睿皇帝实录卷之一百九十三终
　明英宗睿皇帝帝实录卷之一百九十四
　　废帝郕戾王附录第十二
　　景泰元年秋七月癸卯朔  太上皇帝在迤北
　　○  帝享  太庙
　　○遣中官祭司门之神
　　○遣礼部侍郎李实少卿罗绮指挥马显偕瓦剌知院使臣完者脱欢等使迤北瓦剌遣书其可汗曰我国家与可汗自祖宗以来和好往来恩意甚厚往年奸臣专擅减克使臣赏赐遂因小物以失大义邀留朕  兄伤害军马今各边奏报可汗尚留边地杀掠人民朕欲命将出师征讨但念人民皆上天之赤子付朕与可汗者可汗杀朕之人朕亦杀可汗之人与自杀之无异夫天以赤子付之主管今乃互相杀害其逆天莫大焉朕所以不恃中国之大人民之众轻于战斗者恐逆天也近得阿剌知院使臣奏言已将各家军马约束回营是有畏天之意深合朕心特命使臣赍书币以达可汗其益体朕意以副天心
　　○复敕太师也先曰自尔祖父至尔我国家所以待遇之恩至矣曩因小隙遂致连兵将臣弗戒  大驾淹留此特一时之失不可以为常理昨已遣人重赍金帛奉迎  大驾至三至四而尔不发不报以此使命不通此非朝廷之过乃者纵兵四出杀掠人民夫彼此人民皆天之赤子欲其啖饭著衣长养生息若有生事残害其生绝其衣食者是天之讐也既为天之所讐岂能享有其富贵近阿剌之使来言追止各家兵马仍议和好是能畏天爱民真大丈夫矣而近边尚闻有劫掠者是情与词异朕固不惜大战但恐害天之赤子违天之意故特命使臣偕来使往谕此意太师其念往日之恩顺上天爱民之意罢兵息战以图永远之福又以敕谕阿剌知院并遗可汗及也先阿剌各白金百两金织文绮八疋其知院帖木儿以下给赐有差
　　○迤北瓦剌脱脱卜花王遣使臣皮儿马黑麻等入贡至怀来守备都指挥杨信以闻敕信等遣人护送来京
　　○给宣府操练余丁舍人每人银一两布一疋从总兵官朱谦奏请也
　　○以大兴县三里河菜园地六十三亩房屋十五间赐锦衣卫指挥汪瑛
　　○福建左布政使黄懋奏福建各府仓粮多缺恐误军饷除沙尤十余县被贼劫掠秋粮停免外其福州府候官等五县泉州府晋江等四县漳州府龙溪等四县不曾被贼田地每年两季种收禾稻乞将今年秋粮不为常例每一石先徵粮米五斗运赴缺粮仓分接济事下户部议请移文覆实而行从之
　　○江西吉安府庐陵等四县被水灾伤田地一千二百七十余顷夏税米四千三百二十八石无从办纳巡抚侍郎杨宁覆实以闻诏户部蠲之
　　○筑德胜门北双线铺及东直门外望京村墩台
　　○甲辰升保定等卫指挥同知刘信指挥使王振俱为大宁都司署都指挥佥事从镇守保定右佥都御史祝暹所荐也
　　○命故万全都司都指挥佥事陶忠子洪袭为指挥同知
　　○免山西寿阳县岁办皮张以其地遭虏寇侵掠岁饥民艰也
　　○总兵官石亨杨洪柳溥右都督张轨上言大同宣府屡报声息丑虏虽来请和恐猝然侵犯缺官调用切见都督宫聚王喜先为贪暴失机见拟死罪系狱张斌降为事官立功复以罪逮问缘聚等俱系武夫愚昧触犯刑章罪当万死但以其骁勇曾经战阵乞曲法垂宥量复职事令其当先杀贼以图成功  帝曰宫聚王喜张斌情犯深重于法何可容今以用人之际姑从尔等言宥之俱降为指挥佥事令于各营操练以备调遣
　　○平江候陈豫言二事一漕运之重国计所关近年以来官不得人漕法废弛闸坝甎石损坏经年不修河道舟船拥塞阻滞运粮军士又被所管官员剥削财物嗟怨不胜乞敕该部禁约一南京各卫马快船军士例支月粮外每遇差遣又各支行粮比之征操官军非惟劳逸不均实亦虚费粮赏乞命该部量与减省俟边务宁息仍旧关支事下户部议自通州直至扬州一带河道近工部已奏差郎中主事莫道生等十人分督修理宜各移文令其用心整治儹运官员剥削军士宜令巡按巡河监察御史及按察司官纠劾擒治马快船军夫行粮宜暂住支从之
　　○山东按察司佥事古镛坐奏刁民劫囚状有不实下巡按御史顾榷鞫论赎徒还职从之
　　○升指挥使樊青为署都指挥佥事协同都督王祯守备延绥等处地方仍降敕谕之
　　○湖广按察司副使刘绍以老疾乞致仕从之
　　○吏部言云南大理府蒙化州等三十四儒学俱系边远选贡学校今后彼处校官考满乞不拘举人有无考其通经者升用不通经者别用如武学例从之
　　○给蓟州密云等关寨及大宁都司盔一千八百二十余顶甲四千八百八十余副弓四千九百余张弦倍之箭二万二百枝长枪一百根刀七百九十有奇
　　○三千营把总操备都指挥使锁住侵克所部官军赏银法司奏当赎斩还职从之
　　○丙午  仁孝文皇后忌辰遣官祭  长陵
　　○兵部奏巡抚直隶工部尚书周忱言伏见故信国公汤和曾孙汤胤勣议论谋略俱有可取又系功臣子孙若置之总兵帐下必有所助臣等验之果如所言乞授一职诏以胤勣为百户随总兵官办事
　　○减内府酒醋面局厨役一百五十名省冗食之费从顺天府宛平县耆老奏请也
