<!-- { "loadSidebar": true } -->
　　○赵王瞻塙奏臣第四子襄邑王祁锃妃鲁氏薨无嗣欲于本府地方军民良家续选婚配从之复命监察御史巡视两浙盐课先是岁命御史巡盐后以各处已有巡抚镇守等官兼理罢之至是镇守浙江右都御史洪英回京故复命御史巡视
　　○升都察院右都御史兼大理寺卿王来为南京工部尚书仍旧兼职来总督湖广贵州军务至是召还京故有是命
　　○调南京工部尚书王永寿于工部专理柴炭
　　○升太子少保兼大理卿萧维祯为都察院左都御史太子少保兼都察院左副都御史罗通为右都御史俱太子少保如故大理寺右寺丞李茂为本寺右少卿
　　○禁军民越讼时军民刁顽者或怀挟仇怨或避免操羌往往搜求细故罗织重情赴京越讼比至究理诬者过半且连染无辜死于非命太子太保兼刑部尚书俞士悦等请如洪武永乐间例揭榜禁之自今朝廷机密重情外军民一切私忿细故俱先所在官司理之其越诉于京者无问虚实悉杖遣口外充军从之
　　○甲戌辽王贵＜火受＞岷王徽煣俱欲以明年正旦来朝复书止之
　　○乙亥升南京刑部河南司员外郎庄约为本部浙江司郎中浙江司主事陈旺署山东司员外郎事兵部武选司员外郎洪常署本司郎中事主事盛纶署员外郎事调职方司主事焦钝于武选司
　　○监察御史周斌等劾奏太子太保兼刑部尚书俞士悦右副都御史刘广衡于内府直房争辩私忿失大臣体诏士悦等各陈罪状宥之
　　○监察御史刘孜张蓥屡劾顺天府府尹王贤年老纵吏害民且云今旱气成灾畿尤甚皆贪官未去民生怨望所致诏宥之贤两乞致仕不许
　　○丙子右春坊右谕德兼翰林院侍讲徐珵上＜锍-釒＞言为人臣当避国讳子孙当避家讳臣幼误犯宗讳据理当避请更名有贞从之先是北虏之难京师震惊有荐珵才者召入问计泣曰验之星象稽之历数天命已去无能为矣莫若请幸南京尚书胡濙于谦陈循等力以为不可太监兴安励声叱珵曰  祖宗陵庙在此将谁与守珵大惭而出寻有诏凡主南迁者必处以死自是朝廷薄珵不肯重用虽大臣屡荐引不允珵意为循所抑阴憾之而阳为謟事求进循具告之故故谋更名
　　○巡抚山东刑部尚书薛希琏奏沙湾决舟胶不得前臣借倩江西等处运粮军民一万九千六百人协助山东丁壮浚治然运粮军民劳力已久乞将所运粮该输京仓者改于通州上纳庶省僦车之费以偿浚河之劳从之
　　○丁丑命孔子五十九代孙彦遵入国子监读书
　　○提督宣府军务右佥都御史李秉奏隆庆保安二州之民自被寇惊今渐复业又被岁凶恐复转徙已将缺食之家给与口粮俟丰年偿官从之
　　○戊寅赐少傅兼太子太师礼部尚书胡濙少傅兼太子太师吏部尚书王直少保兼太子太傅户部尚书文渊阁大学士陈循少保兼太子太傅工部尚书东阁大学士高榖少保兼太子太傅兵部尚书于谦太子太保兼吏部尚书翰林院学士王文太子太保兼吏部书王翱太子太保兼户部尚书金濂太子太保兼兵部尚书掌詹事府事仪铭太子太保兼刑部尚书俞士悦太子太保兼工部尚书石璞太子太保兼都察院左都御史陈镒太子太保兼都察院左都御史掌鸿胪寺事杨善太子少师兼吏部左侍郎翰林院学士江渊太子少师兼户部右侍郎翰林院学士萧镃太子少傅兼吏部左侍郎俞山太子少保兼兵部左侍郎俞纲兵部左侍郎翰林院学士兼左春坊大学士商辂诘命善以上并封赠其曾祖父母祖父母父母父母妻渊以下并封赠其祖父母父母妻南京工部尚书兼大理寺卿王来奏臣母年已九十止有臣弟谦侍养而从伯在云南金齿充军者物故无丁继后有司欲以谦补伍乞用都御史王文朱鉴恩例分豁军伍从之
　　○己卯命复江南折粮银二万两于大同运米实边先是已运银八万两至是以山西旱灾供给不敷故复增是数
　　○给湖广听调征剿达官达军马三百匹
　　○巡按直隶监察院御史沈性劾镇守蓟州等处左参将都指挥胡镛因公杖死所部千户命执鞫之
　　○庚辰敕谕两京三法司十三布政司按察司南北直隶及各处巡按御史各府州县曰刑者民命所关自古圣帝明王莫不以此为重故钦恤之训载诸虞典式敬之言著于周书我国家  列圣相承尤拳拳致谨于斯近闻内外法司罔体此意或任好恶或避嫌疑或视权豪势要以为重轻或畏患害艰危不加辩理甚者吹毛求疵刑及无辜是致良善冤抑奸宄自如伤阴阳之和召水旱之沴远迩荐饥流亡所失兴言及朕为测然兹特敕谕尔等务体至怀恒存矜恤凡百大小刑狱务在悉心推究情轻而罪重者可矜罪轻而情重者难宥必使无辜不致于受冤有罪不得以幸免刑罚得中人心称快然后副朕悯恤之意如或故违罪不尔宥
　　○诏停天下不急工役为弭灾也
　　○升湖广布政司右布政使崔恭为江西左布政使广东道监察御史张翰为左参议复除云南布政司右布政使萧晅为湖广布政司以亲丧服阕也
　　○升云南布政司右参议甘敬修为本司左参议命按察司佥事倪端复任敬修端以剩员当裁送吏部为本处缺员故仍用之
　　○河南开封府儒学教授黄銮奏学校乃育贤之地科贡取士之方以科贡取士尚患真材之不得况以纳粟而贡士乎近因山东饥馑有司既发仓廪粟以济之  陛下复出内帑以赒之又劝谕殷实之家出粟或褒以玺书或锡以冠带救荒之策亦云备矣而议者又令学校生徒纳粟八百石者得入国子监循次出身夫纳粟拜官古衰世之政虽有之犹未闻以纳粟而贡士者今以纳粟贡士臣恐书之史册将取后世作俑之讥矣且比年旱涝皆因臣庶失职赃滥无厌是以感召天灾殃及于民今以浮浪不教之子纳粟进身数年之后寄以民社是犹驱狼虎以牧群羊欲其不恣啖噬得乎朝廷资其利于旦夕而遗其患于悠久诚非计之得也乞速罢之其已纳粟者止复其家或旌异其父兄庶几浮薄竞进之俗少抑事下户部尚书金濂等议曰纳粟贡士乃救荒权宜之策而非经久常行之道请俟秋成仓廪稍实饥民得所然后停罢从之
　　○辛巳升湖广道监察御史朱绂为大理寺左寺丞以藩邸旧臣也
　　○升兵部武库司主事金钝为本司郎中仍写诰敕以任满九载也复除翰林院检讨李本仍旧任南京礼科给事中卢祥于吏科工科给事中奚伦于兵科监察御史冯靖苏廉禄邓洪户部员外郎卢茂主事任荣李才郁俱仍旧任以亲丧服阕也
　　○云丘王美堛奏母杜氏患风乞赐药饵命太医院给之
　　○造岷府荆府祭器
　　○守备万全左卫张家口堡都指挥佥事齐广先是坐役军出口捕鹿事下监察御史执问得实命枷号百日谪戍极边提督军务右佥都御史李秉以广犯在例前今百日垂满乞释广令如常例赎罪还职开其自新之路诏特宥之
　　○壬午升刑部署员外郎事主事陈兰为山东按察司佥事专理河道
　　○漕运总兵官都督佥事徐泰奏沙湾河决水皆东注以致运河无水舟不得进者过半虽设法令漕运军民挑浚月河筑坝遏水北流然北高东下时遇东南风则水暂北上舟可通行设遇西北风则水仍东注舟不得动况秋气已深西北之风常多经旬累日舟行不过数里诚恐天寒水冻不敢必其得达京师乞蚤为定计事下户部议宜敕恭与石璞王竑计议如舟可前进则令运赴通州上纳如不得进则令沙湾以北者于临清上纳以南者于东昌及济宁上纳漕挽
　　○军民令回本处运次年粮储从之
　　○癸未升顺天府府尹王贤正二品俸以九载任满故也
　　○广东三司奏给事中潘本愚等奉使占城回还于本船内搜出下番官军镇抚罗福等二百四十二员名带回象牙梳坯乌木锡蜡等物共一千九百三十三斤俱应入官命所司照数给还各人
　　○四川右布政使蔡寿等奏先是以本处用兵粮储不足文武大小官员每月止支本色米二石今地方宁息粮储足用乞如宣德正统间例关支从之
　　○夜有流星大如杯色青白出五车行夹余光大如椀光明烛地北行至文昌
　　○甲申赐靖江王府奉国将军佐诚子名相宾佐茂子名相荩佐慎子名相经佐善子名相晖佐孚子名相资佐弼子名相迪相遵佐通子名相舆相辚相轼佐顺子名相觉佐常子名相显
　　○河南按察司四川按察司俱奏请修理司厅从之
　　○四川播州宣慰司土官宣慰使杨辉遣办事长官赵暹乌思藏剌麻番僧绰劄等来朝贡马赐彩币钞锭有差
　　大明英宗睿皇帝实录卷之二百三十一
大明英宗睿皇帝实录卷之二百三十二
　　废帝郕戾王附录第五十
　　景泰四年八月乙酉朔  太上皇帝居南宫
　　○升户部右侍郎孟鉴为本部左侍郎调兵部右侍郎李贤为户部右侍郎
　　○直隶徽州府婺源县儒生朱楙奏系文公熹九十孙乞入国子监读从之
　　○升锦衣卫带俸指挥使吴安为前军都督府左都督南京锦衣卫带俸指挥使吴信为南京前军都督府左都督
　　○直隶真定河间广平安庆河南彰德山西平阳诸府各奏数月不雨直隶松江府奏今夏蝗蝻生发伤害禾稼租税无徵事下户部令覆视以闻
　　○礼科给事中张轼奏今顺天府乡试取士闻各处举保儒士其间多有文理不通已为翰林院考黜为民乃久延京师冒军民籍入试以图侥幸谨敕礼部转行顺天府严加审察不许入试违者连坐其罪从之
　　○征进湖广贵州总兵官保定伯梁珤奏达官达军都督佥事克罗俄领占等在湖广等处杀败苖贼累立
　　○功今仍留在彼操守俸给有限用度孔艰乞敕巡抚湖广右都御史李实将彼处每岁秋粮折色并赃罚银布按季送赴都督陈友处赏劳庶使益效忠勤以御边寇从之
　　○户部餋病主事钟成奏黄河冲决被其患者尤莫甚于原武县盖原武北自旧黄河黑羊山界南自古汴河陈桥铺界相去五十余里水皆浸灌县治居其中于今已六年矣男欲耕而无高燥之地女欲织而无蚕桑之所束手愁叹坐待其毙屡蒙朝廷发廪赈济然水患未除民饥无巳仓廪之积恐不能继乞敕有司疏浚筑塞以消水患转运邻近粮储以备赈济从之
　　○朝鲜国王李弘暐遣陪臣李仍孙等奉表贡马及方物贺  万寿节赐宴并金织纻丝彩币表里等物
　　○丁亥  万寿圣节遣官祭  长陵  献陵  景陵  帝诣  奉先殿  上圣皇太后宫  皇太后宫行礼毕出御奉天殿受朝贺大宴文武群臣及四夷朝使
　　○释奠先师孔子遣太子少师户部右侍郎兼翰林院学士萧镃行礼
　　○礼部奏比者浙江备倭都指挥佥事马良等擒获贼徒文吞只等五人送部审等吞只等系朝鲜国渔户入海捕鱼遭风坏舡漂流海岛遇巡海官军禽获今朝鲜国王遣陪臣李仍孙等朝贡至京宜给与衣粮就令仍孙等领回以示优待远夷之意从之
　　○戊子  帝祭  太社  太稷
　　○复镇国将军幼□土□干□夫人宋氏家从沁源王信埠奏请也
　　○命狭西行都司都指挥佥事李贵往庄浪地方代都指挥刘杰操练军马以杰有疾也
　　○移广东广州府东莞县官富巡检司于屯门村以旧署隔涉海道而新治为要冲地也  永兴王志＜土仆＞奏患风疾乏药治疗乞赐片脑犀角沉香等药命太医院给与之
