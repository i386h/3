<!-- { "loadSidebar": true } -->
　　○戊子  赐晋王嫡子名奇源庶长子名奇渶  太子太保兼户部尚书金濂下狱先是诏免景泰二年民间税粮十分之三然秋粮例输米其间有折收银布者夏税例输麦其间有折收丝绢者濂移文有司止减米麦而银布丝绢不减有司承其意追征甚急民颇怨望至是以学士江渊言命户部查理濂奏税粮已遵明诏减免未尝移文追徵户科给事中李侃等奏渊言不虚而濂以未尝移文追粮请敕各处巡按监察御史追问有司奉何明文擅敛于民濂恐事败上疏曰米夏秋正税也臣已遵明诏免民三分惟丝绢银布之类明诏未载况今国家多事用度倍常若一概减免恐国计不足请敕巡按监察御史止问有司曾无全徵米麦至于丝绢银布不必究境于是御史给事中交章劾濂失信于民为国敛怨又敢肆贡奸言以蔽聪明遂发其阴私数事  帝曰尔等言是濂姑宥其罪税粮悉依诏书减免侃与御史王允固争曰濂欺罔法不可纵遂下都察院狱  命故劄岭卫指挥佥事撒儿乞子苦失随满河卫指挥佥事木答忽子额失捏兀者卫所镇抚忽申拔子干冬奇卓里哈子木黑尚俱袭职  致仕河南左布政使李昌祺卒昌祺名祯江西卢陵县人少頴异以进士进为翰林院庶吉士预修永乐大典号称传洽书成擢礼部主客司郎中廉慎效职宣德荐升广西左布政使以德化人溪洞诸蛮闻风敛迹不复为患未几以注误谪役房山已有宥还改河南左布政使亦有惠政及民寻丁内艰诏特起之正统中疏乞致仕从之至是卒家事萧然几不能歛其诗文敏赡流丽时辈称之  四川播州宣慰使司扬等湖广贵州所管辖臻剖五岔等处苗贼纠合本司所属草塘江渡苗羊□戊黄龙韦保等杀害官民流劫人财虽今招抚仍复叛逆乞调兵剿杀以除民患奉上命贵州总督总兵官等右都御史王来保定伯梁瑶等会同四川巡抚左佥都御史李匡等随宜招抚剿灭
　　○庚寅  命法司论断罪囚于京仓运米赴宣府宣德仓赎罪杂犯死罪四十五石三流并徒三年三十五石余四等递减五石杖  石十石余四等递减一石  协赞延缓军务右副都御史马恭奏守备高家堡都指挥佥事王信并旗军李驴儿等要功故杀被虏走回官军王指挥宜治其罪命锦衣卫指挥刘敬同监察御史一员往执信等鞫之
　　○辛卯
　　○升瓦剌正使都督佥事李端为都督同知都指挥佥事阿黑麻为都指挥同知副使卜儿罕忽力等四人俱为指挥佥事并给冠带  命都察院释太子太保兼户部尚书金濂  命修束镇所山神庙
　　○壬辰○调金濂为二部南书革去太子太保  朵颜卫头目赤兰伯建州卫女直都指挥佟来你赤等来朝贡马及方物赐宴及钞币等物有差  以提督辽东军务都察院左都御史王翱在边年久还京命副都御史寇深往代之  命故辽东自在州达官指挥佥事若答纳子兀登哥卜勒克子牙失答卜乞答侄乞斗卫镇抚奴花奴子李贵俱袭职  总督边储参赞军务右佥都御史李秉劾奏提督怀来等处都督杨信违例私效官军信奉诏陈状特宥之  五军左掖管操中军留守司署都指挥佥事郑通坐不能钤束所部依期操赴兵兵部劾之下法司论赎杖还职从之  江西宜黄县大疫民死者四千六百余人
　　○癸巳
　　○河南都指挥佥事王荣老疾命其子杰代为指挥使  夜有流星二一大如杯一大如鸡弹色皆青白有光一出角宿北行至斗杓一出明堂西北行至轩辕
　　大明英宗睿皇帝实录卷二百十三
　大明英宗睿皇帝实录卷二百十四
　　废帝郕戾王附录第三十二
　　景泰三年三月甲午朔  太上皇帝居南宫  给三千宫官军马二百匹宣府等处守备官军马一千匹  达官百户把把哈只等四人来归进驼马赐钞彩段布等物有差
　　○参赞云南军务大理寺左少卿郑颙奏云南山路崎岖不通舟楫粮储艰贵甚于他边今大军驻贵州普定卫粮储尚缺乞将云南文职衙门土流官员不分在任久近果无赃犯七品以上应封赠本身并父母妻室者流官自备米四十石土官五十石八品九品止给中身者流官自备米二十石土官三十石俱赴普定卫仓交纳请给诰封从之  以银二千两给大同所属卫所军之种子者三千两给独石马营等处军乏牛具种子者令其趁时籴买耕种  敕谕襄垣王逊燂曰比所奏副都御史年富事情乞令御史给事中体核明白从公发落今富又奏王仍怀恨欲行谋害等情且富风宪大臣朝廷委以边务重事禁革奸弊乃其职耳王岂可妄加诬陷故失大礼王自今宜遵守  祖宗法度镇静自处毋或干预外事自启衅端庶几永享富贵不然  祖宗之法具在朕不敢私王其慎之  夜孛星见于毕
　　○丙申
　　○升中书舍人王采董玙刘文为吏部郎中检校何英为中书舍人采玙仍隶内阁书办文英殿仍四夷馆教习译字从大学士陈循奏保也  升府同知祝铭为辽东苑马寺少卿知县王泽孙洪为太仆寺寺丞  升四川宁川卫指挥使李璇成都右卫指挥同知李文俱署都指挥佥事璇掌都司事文协同镇守松潘从巡抚佥都御史李匡言也
　　○湖广署都指挥佥事毕通守备武冈州知庶人微煠等反状故纵不奏及其所部永州卫指挥同知梁忠卫州卫指挥佥事朱瑄俱为微煠家人段友洪等诱进为及等物亦不先事首状法司鞫验当通斩决不待时忠等徒听赎还职  诏特宥通死谪戍开平卫免忠等赎俱降为事管俾随提督马营都都督孙安杀贼立功
　　○丁酉  命毛怜卫故指挥同知根帖木子阿剌孙指挥佥事赏秃子克忒里阿因帖木子阿哈俱袭职  给淮府贵溪郡主并仪宾莫愚余一郡主并仪宾张鹏岁禄各八百石本色米五百石折钞三百石  命山西大同府所属人民今年该徵粮草俱于本处仓场上纳从知府霍塇奏请也
　　○戊戌
　　○朝鲜国王李珦遣陪臣安完庆等来朝贡马方物并奏事
　　○赐宴并彩币衣服等物有差仍以其送回被虏人口  命完庆赍敕及彩段表里归其王
　　○召镇守四川行都司大理守右少卿张固至京理本寺事
　　○赐定襄伯郭登诰券并封赠其祖母父母妻从登请也  升兵科都给事中叶盛为山西布政司右参政吏科左给事中程信为山东布政司右参政刑部郎中章绘为山西按察司副使署郎中事主事杨镛为山东按察司副使先是户部言万全辽东二都司仓粮俱军卫管辖奸弊日滋乞添设山西山东布按二司官各一员分督边储吏部举盛等堪任故升用之  提督独石马营都督同知孙安奏达贼百余骑攻围平胡墩投虏夜不收数人都指挥张寿等飞报不实巡按御史张蓥劾安及寿等失机事遣  敕切责安  命蓥取寿等罪死状  四川按察司佥事成功奏臣父已故母年九十朝不谋夕先以臣应授诰命先封赠父母庶尽人子之道从之  镇守福建右监丞戴细保奏按察佥事孙振望巡捕兴化泉漳三府擅毁敕封天妃宫东岳关主烈女等庙弥勒观音等五十余寺并碎其神像民其僧徒且以未毁佛寺听民僦占为京又以观买耕牛为名擅罚额外并被事僧徒白金三百余两又令居民家畜母彘一牝鸡五蕃自生利而滥役有过官民为老人督之请治其罪奏下都察院谓振望毁淫祠劝民买耕牛畜彘鸡皆厚俗富民之道第毁敕封庙宇及役有过官军等有戾于法然未详虚实请下巡按御史许仕达躬勘其状如验即令逮治从之
　　○巡抚四川左佥都御史李匡劾奏贵州永宁等卫及贵州布按二司官佥事张溆等妄费粮储等罪事下户部覆奏  命巡按贵州监察御史究治之其干碍五品以上及军职仍其以闻  巡按浙江监察御史程昊奏镇守都督佥事张真故纵都指挥佥事张勇等令军旗虏处州避贼平民十一人真取其二为奴请治其罪诏以真镇守年久当效微劳宥之戒无再犯
　　○己亥
　　○沈王佶焞奏府中缺厨役使令命于山西布政属邑内选四人与之  释都督同知顾兴祖署指挥佥事周晟兴祖坐受所部贿事觉乃以给主而自陈不实晟坐受所部馈遣法司论俱当赎徒还职诏免兴祖赎令操练于京晟如拟
　　○守备倒马关带俸都指挥使陈友坐诬奏镇守镇守等官诸罪法司当赎徒还职从之
　　○庚子
　　○命福建布政司于今年起运京库折银秋粮内存留一十万石于本处缺粮仓分上纳从镇守尚书薛希琏等奏请也  女直有来归者  命指挥佥事苦失等五人于辽东广宁左卫带俸安插轸等四人于南京锦衣卫安插赐钞纻丝衣服柴米牛羊房屋床榻器皿等物
　　○浙江都指挥佥事姜恭坐不能钤束家人隐占所获贼属家口陈状服罪宥之  周府镇平王有爌妃任氏薨妃兵马副指挥广之女宣德二年册封至是薨讣闻遣中官致祭命有司营葬
　　○辛丑
　　○琉球国中山王尚思达遣使臣亚间羙陕西必里卫指挥佥事康泰乌思藏等处番僧公葛卒陆等来朝贡马及方物等赐宴并衣服等物有差  升中军都督事范雄为都督同知以剿闽寇功也  复调工部尚书金濂于户部以吏部尚书何文渊言经理财赋非濂不可故也  命六科都给事中凡内外叙坐书衔俱居监察御史之左时刑科左给事中王镇同监察御史邢宥往覆福建镇守尚书薛希琏等奏以书衔不定交＜锍-釒＞辨之刑科都给事林聦等奏定着为令故有是命
　　○敕操守通州都指挥佥事汪礼守备浮图峪
　　○给审王佶焞子清源王幼＜土予＞辽山幼奖岁禄各二千石米钞中半兼支  山西潞州知州等官与沈王父子数置酒饮巡抚右副都御史朱鉴奏其状都察院请自天下诸王及时节及遇  万寿圣节等项可以酒食赐守土文武官员余日不许置酒食饮自启衅从之  周府西华县主薨主镇平王第七女正统十二年三月封配仪宾张斌至是薨讣闻遣中官致祭营葬
　　○壬寅
　　○清明节遣官祭  长陵  献陵  景陵
　　○升南京大理寺置右寺副事右评事关哻为山东按察司佥事督理河道徐复工部主事孔诩于户部云南司督理山海等处粮储以亲丧服阕也  升金吾左卫指挥同知李弘为指挥使以其父顺殁于战阵也  命故金吾右卫带俸都指挥同知孙良子铎袭为指挥使  户部奏贼首也先上逆天道篡杀其主又累遣使人窥我虚实宜预备边饷以待不虞乞令宣府大同二处总兵等官设法募运仍令吏典民人愿于大同宣府官仓纳米者各照奋例冠带及授职管事  命宣府粮料在京军民愿雇运者给以脚钱大同粮料遣侍郎一人往山西措置儧运其吏民纳米冠带授职管事其止勿行
　　○户部尚书金濂奏臣昨被御史给事中劾奏臣其言臣充生员时为盗出妻盖永乐七年臣因妻兄董英瞰臣在学读书盗去臣家财物后臣访知搜出告官将英枷号决断妻亦休出改嫁又言臣往福建时母死不临及至回还竟不发丧盖臣初以军务至重民在倒悬不敢以家门之私废君父之命但痛泣而行后蒙取回奏乞奔丧奉旨不允又言臣令妻侄高刚中纳淮盐动以万计本部累次开中盐粮具有卷簿可查并无高刚侄名臣虽至愚然于君臣大义父子至亲伦教所关岂敢亏损今一旦被其装诬伏望  皇上垂慈乞赐骸骨放归田里杜门自保以终年余  帝曰尔大臣是非曲直朝廷悉知外人亦有公论今正用人之际所请归田不允
