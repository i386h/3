<!-- { "loadSidebar": true } -->
　　○漕运总兵官右都督徐恭奏运粮官军为事自流罪以下者旧有运罚米数其杂犯死罪则未定拟事下户部请比流罪加米三十石共八十石俱于徐淮二仓支粮运赴京仓交纳从之
　　○命广东左布政使宋彰间住初彰荐考满佥事乐曰□永为参政吏科吏部劾其专擅适彰朝觐遂下狱都察院论罪当赎徒复职第彰交阯人若令复任恐交阯有盗廉州珠池者彰不能禁故命赎毕间住
　　○刑部奏御史郭文鞫百户安洪与其妹乱今洪与妹俱不伏文奏事不实当赎徒  上曰文失宪体赎毕黜之遂降为直隶徽州府休宁县县丞
　　○致仕兵部尚书兼翰林院学士苗衷卒衷字秉彝直隶定远县人由进士历翰林院编修修撰预修  两朝实录成升侍读正统初  上即位衷日侍经筵预修  宣宗实录成升侍读学士久之命入内阁预机务十二年升兵部右侍郎景泰初进兵部尚书以老疾乞致仕降敕褒奖赐钞三千贯金织文绮衣一袭给驿舟送归至是卒于家讣闻遣官谕祭命有司治葬赠荣禄大夫少保谥文康衷温厚简重外和内贞谙于世故谈论亹亹忘倦以善导人文章典实家居十余年翛然尘外之乐恩荣始终君子不谓其幸也
　　○乙卯命翰林院学士吕原尚宝司少卿兼翰林院修撰柯潜为会试考官赐宴于礼部
　　○广西庆远府南丹州土官知州莫必胜等太平府永康县护印土官族杨武昌等来朝贡马赐彩币表里钞锭
　　○丙辰赐哈密地面使臣都督佥事虎迭力迷失等宴及彩币表里袭靴帽钞绢等物
　　○丁巳释奠先师孔子遣吏部尚书兼翰林院学士李贤行礼
　　○预给迤西公干官军俸粮有差
　　○戊午祭  太社  太稷
　　○遣顺天府官祭先农之神
　　○重造大龙兴寺寺在凤阳洪武间建有御制碑文及御书第一山三字正统五年被火天顺二年折都督府等衙门三百余间改造至是住持僧以人夫不足请于附近卫所州县发丁夫协造从之
　　○己未给辽府新佥校尉月粮人一石
　　○庚申朝鲜国遣陪□金有礼等来朝贡海东青赐宴及彩币表里等物
　　○追封圆融妙慧净觉弘济辅国光范衍教灌顶广善大国师智光为大通法王遣官赐祭
　　○辛酉擢秀才金溥王恒顾本黄清俱为中书舍人以写诰满三年也
　　○壬戌升建州右等卫指挥同知卜赤秃儿困为指挥使指挥佥事薛克列牙剌古鲁麻俱为指挥同知命故指挥佟速鲁哈子兀儿搭指挥佥事塔必纳弟面忽俱袭职
　　○巳时日生晕午时生戟气二道各色淡戟气先散晕至申时云遮
　　○夜月掩太微垣上相星
　　○癸亥命故金吾左卫带俸都指挥同知王政子林山东署都指挥佥事程瑄子裕俱袭为指挥使
　　○石亨瘐死刑部狱中法司请斩首枭示且＜锍-釒＞其罪状榜谕天下  上曰亨既死其完尸瘗之
　　○甲子给隰川王女新安县主仪宾张珍太平县主仪宾袁斌禄米如例
　　○升延绥官军正千户等二十八人俱一级军旗等三十七人赏有差以柴家沟等处杀贼功也
　　○巡抚湖广右副都御史白圭奏湖广地方灾伤者多公私匮乏无从接济乞将金沙洲见收船钞改收米赈饥事下户部议每钞五贯折收米三升从之
　　○命修筑滑县土城及颛顼帝喾孔子城隍等庙宇从本县奏请也
　　○乙丑遣顺天府官祭宋丞相文天祥
　　○给灵州千户所土官俸粮土官俱夷人其先洪武间归附不支粮自买马骑操但人给田百亩免纳税岁给冬衣布三疋绵花斤半后渐有功历升千百户布花停赏俸粮仍不支至是累贫困愿纳田税官给马骑操各支俸粮镇守太监总兵等官言此皆骁勇堪用之人乞赐矜恤从其所请  上曰远人当优待彼为军时尚给赐布花今有功升官反不支俸岂理乎其如例给之纳粮给马勿听可也
　　○命浙江四川湖广江西等布政司及应天并直隶苏州等府造运粮舟一千二百艘从漕运右都督徐恭奏也
　　○丙寅命都察院右佥都御史韩雍复任以奔丧还京也
　　○丁卯封临潼王公铭庶第二子诚浩为镇国将军赐诰命冠服
　　○赐晋府沁水王幼塐长子名曰诠金□替
　　○升湖广左布政使萧晅为礼部尚书
　　○诛定远侯石彪彪骁勇善战自舍人累积边功至封侯北虏亦知其名然心术险谲矜能恃功犯法多矣谋镇大同欲与亨表里握重兵不能不启上下之疑也及诛人既快之复惜朝廷失一骁将云
　　○戊辰升应天府府丞陈宜为云南左布政使光禄寺少卿李春为右布政使广西左参政钱奂为湖广左布政使直隶淮安府知府丘陵为右布政使
　　○锦衣卫指挥使门达袁彬指挥同知逯杲自陈臣等累蒙升职俱出特恩非缘石亨奏请  上曰达等以勤劳升职非冒也视事如故
　　○命巡按狭西监察御史执佥事张春鞫之春坐视华州洛南□县银坑不谨致有盗发为御史所劾也
　　○庚午升户部郎中龚敩为河间长芦都转运盐使司运使董昱山东都转运盐使司运使顺天府治中刘实为广东南雄府知府户部主事周宣为广东潮州府知府工部主事何永宣为广西桂林府知府李尚为江西瑞州府知府大理寺右评事雍浩为江西南康府知府四川道监察御史邢宥为浙江台州府知府南京工部主事周莹为江西抚州府知府
　　○辛未云南都司带俸都指挥同知杜清以石后造妖言有土木掌兵权之句土木杜字也其意指清俱下狱法司论清当比谋叛兄弟流二千里  上命削其官发云南金齿为民
　　○石后坐妖言诛籍没其家后亨侄孙也
　　○致仕国子监祭酒陈询卒询字汝同直隶华亭县人父祯仕至河南参政询由进士为翰林院庶吉士以才气自负久不得选时同乡沈度为学士讽询少贬损以图速化询面斥度  太宗皇帝闻之嘉其刚直寻擢编修侍  皇太孙宣德间升修撰  上初启经筵询为讲官纂修  宣宗实录成升侍读秩满升侍讲学士坐累黜知安陆州正统己巳召为大理寺少卿巡抚大名诸府景泰初改太常寺少卿兼翰林院侍讲学士经筵讲读寻改国子监祭酒天顺二年致仕卒于家  上命有司致祭询性刚直言论慷慨三为乡试考官人无异议平生所作诗文不留藁善草书兴至辄染翰挥洒然嗜酒好使气客至辄留饮以不能辞者即乘醉诟詈之及为祭酒竟以酒废职务云
　　○壬申礼部引会试中式举人陈选等一百五十人陛见
　　○癸酉  驾幸南海子
　　○甲戌夜有流星大如鸡弹色赤尾迹有光出自轩辕西行至北河星
　　○乙亥致书襄王胆墡曰旧岁承喻以明年例当朝觐欲一来京足见谨礼之意朕念至亲久别亦欲一会已尝致书奉复期在春暖之际遣人诣府专报今遣太监王定赍奉敕符金牌敬往迎请可从容就道从行之人随意带来专书以达惟叔父亮之
　　○修南京  天地坛殿宇
　　○丙子升都察院左副都御史年富为户部尚书云南左布政使贾铨为都察院左副都御史代富巡抚山东
　　○镇守广东左监丞阮随等奏广西蛮贼八百余徒流劫信宜县乡村乘夜攻破城池其守御千户杜英等委城逃避纵贼劫掠盖把总都指挥孙旺守备署都指挥石鐤号令不严所致请俱治其罪为守将戒  上命杀贼赎罪
　　○锦衣卫指挥佥事陈纲坐私买石亨所据官房以居下刑部狱论当赎徒还职从之
　　○丁丑升南京户部郎中毛凤为贵州镇远府知府南京礼部郎中姜德政为山西平阳府知府南京兵部郎中田瑧为直隶淮安府知府工部郎中张王□赞为山西太原府知府南京兵部员外郎李寯为河南彰德府知府户部员外郎余子俊为狭西西安府知府大理寺左寺正张柷为直隶保定府知府
　　○广东海康县民唐子汪聚众流劫拒敌官军巡抚佥都御史叶盛委雷州卫镇抚顾云率旗军民壮千人捕之生擒子汪及贼徒八十人斩首一级余贼溃散盛上云等功  上命兵部升赏
　　○给辽东及大同怀来官军马三千八百三十一匹
　　○山东恩县收积官草有浥烂者户部请令每束卖钞一贯或黄黑豆一升收贮本处备用从之
　　○礼部尚书萧晅奏三月初一日殿试天下举人合请读卷执事官  上命吏部尚书兼翰林院学士李贤吏部尚书王翱户部尚书年富刑部尚书陆瑜工部尚书赵荣左都御史寇深通政使张文质太常寺少卿兼翰林院学士彭时翰林院学士林文为读卷官余执事如例
　　明英宗睿皇帝实录卷之三百十二
明英宗睿皇帝实录卷之三百十三
　　天顺四年三月戊寅朔  上御奉天殿策试举人陈选等一百五十六人制曰朕惟治天下亦多术矣举而行之必有其要传谓礼乐刑政四达而不悖则王道备然其要固不出此四者而行之亦有先后缓急之序与唐虞三代所以措天下于雍熙泰和之盛者率用此道可历指其实而详言之欤后之有天下者莫若汉唐宋其间英君谊辟亦有用此道者而治效不能比隆于唐虞三代其故何欤朕嗣承  祖宗鸿业孜孜图治夙夜不遑于礼乐刑政亦既备举而并行之矣而治效犹未极于盛何欤兹欲究礼乐之原求刑政之本行之以序而达之不悖用臻唐虞三代之盛其道何由子大夫潜心经史有年矣其详著于篇朕将采而用焉
　　○户部奏送官银于辽东宣府狭西各十万两大同五万两密云五千两令各巡抚及管粮官预备籴粮从之
　　○己卯  上幸南海子
　　○庚辰  上视阅举人所对策赐王一夔等一百五十六人进身及第出身有差
　　○辛巳赐进士宴于礼部命会曰侯孙继宗待宴
　　○朝鲜国王李瑈琉球国中山王尚泰久各遣使来朝贡方物赐宴及彩币有差
　　○壬午赐状元王一夔朝服冠带诸进士钞各五锭
　　○协赞广西军务监察御史吴祯奏臣奉敕剿捕田州府反贼吕赵选调官军土兵分水陆路进攻破功饶婪凤二阙直捣府城吕赵携妻子挟知州岑铎等宵遁官军追至云南富州夺回铎等擒其子若婿斩首四十九级贼众悉降赵以数骑走镇安府追及之斩赵及其子四人从贼十八人获其妻孥及伪太平王木印无敌将军铜印龙凤旗盔甲等物复委知府岑镛仍掌府事抚安人民田州以平  上遣敕奖谕祯等仍敕镛谨守法度保全宗族
　　○甘肃总兵官宣城伯卫頴辽东总兵官海宁伯董兴俱以左右都督冒迎驾功升伯爵奏乞改正  上曰頴等镇守边方伯爵仍旧
　　○癸未清明节遣官诣  长陵  献陵  景陵行礼
　　○状元王一夔率诸进士上表谢恩
　　○文武官百十七人失朝下锦衣卫狱俱赎杖还职
　　○甲申升湖广襄阳府同知李梦芳为湖广布政司右参议提督太岳太和山事支正四品俸以九年考满也
　　○命故羽林前卫带俸都指挥佥事郤罗锅子福玉袭为指挥使永清右卫指挥使周琏子杲羽林前卫指挥同知李英侄刚尚通子昇腾骧右卫指挥同知胡能孙勇府军后卫指挥同知王刚弟纪指挥佥事李广子聪等俱袭原职
　　○狭西布政司左参政刘纲按察司佥事吕璘俱以老疾乞致仕从之
　　○免河南开封等府所属去岁夏秋税粮米麦共一十三万八千七百三十余石丝八百五十余斤草一十四万一千七百二十余束以其地被水渰没故也
