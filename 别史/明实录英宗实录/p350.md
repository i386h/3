<!-- { "loadSidebar": true } -->
　　○巡按湖广右都御史李实奏新化新宁祁阳东安绥宁通道溆浦辰溪八县临边每遇贼发民輙奔散宜各筑土城以便守护从之
　　○置东宫官属命宁阳侯陈懋武清侯石亨少傅礼部尚书胡濙少傅吏部尚书王直俱兼太子太师安远侯李溥少保户部尚书兼文渊阁大学士陈循少保工部尚书兼东阁大学士高谷少保兵部尚书于谦俱兼太子太傅都督佥事张輗兼太子太保升吏部尚书何文渊户部尚书金濂南京礼部尚书仪铭刑部尚书俞士悦工部尚书兼大理寺卿石璞都察院左都御史陈镒王翔俱为太子太保吏部左侍郎兼翰林院学士江渊礼部左侍郎兼学士王一宁户部右侍郎兼学士萧镃俱为太子少师吏部左侍郎俞山为太子少傅兵部左侍郎俞纲为太子少保俱仍兼旧职璞止兼尚书升翰林院学士商辂为兵部左侍郎兼左春坊大学士仍兼旧职命户部左侍郎刘中敷兼太子宾客升太常寺少卿习嘉言为詹事府詹事命吏部右侍郎项文耀礼部右侍郎萨琦俱兼少詹事礼部右侍郎邹干兼左庶子升翰林院侍读彭时为左春坊大学士侍讲刘俨为右春坊大学士周旋为左庶子赵恢为右庶子修撰林文为左谕德侍讲徐珵为右谕德修撰李绍侍讲刘定之俱为司经局洗马侍讲杨鼎倪谦为春坊左中允侍讲吕原修撰柯潜为右中允俱兼旧职都给事中李佩监察御史魏龄俱为詹事府府丞编修周洪谟刘俊为左赞善检讨钱溥编修兵正为赞善编修万安李泰都给事中林聦典簿邹循俱为司直郎洪谟王泰俱兼旧职侍书陈榖徐泌监丞鲍相县丞高诚俱为清纪郎检讨曾暹傅宗五经博士陆艺典籍李鉴俱兼司谏编修王与兼司经局校书郎中书舍人刘钺赵昂俱兼正字升教谕李琼为检书待诏赵政为詹寺府主簿教谕刘洁为录事序班杨钦王政周宁傅荣俱为通事舍人
　　○赐大理寺卿萧维祯诰命并封赠其祖父母父母妻从维祯奏请也  命礼部主客司主事孙茂署本司员外郎事
　　○给周府镇国将军子堳子土□蓬岁禄各千石米钞中半兼支  日生比□月气色青赤鲜明
　　○丁亥  命少傅兼太子太师吏部尚书王直少傅兼太子太师礼部尚书胡濙少保兼太子太傅兵部尚书于谦少保兼太子太傅户部尚书文渊阁大学士陈循少保兼太子太傅工部尚书东阁大学士高榖太子少师兼吏部左侍郎翰林院学士江渊太子少师兼礼部左侍郎翰林学士王一宁太子少师兼户部右侍郎翰林院学士萧镃兵部左侍郎翰林院学士兼左春坊大学士商辂太子太保兼吏部尚书何文渊太子太保兼户部尚书金濂太子太保兼刑部尚书俞士悦太子太保兼都察院左都御史王文杨善王翱太子少傅兼吏部左侍郎俞山太子少傅兼兵部左侍郎俞纲俱兼支二俸直等具＜锍-釒＞陈让不允  命故济州卫带俸都指挥佥事宋忠子鉴袭指挥使
　　○戊子
　　○赠东宫随侍执事官旗将军共六十四人
　　○升通政司通政使李锡大理寺卿萧维祯都察院左副都御史罗通俱为太子少保仍兼旧职
　　○少保兼太子太傅户部尚书文渊阁大学士陈循言翰林院官俱执事经筵惟脩撰柯潜编修王＜亻与＞未与潜＜亻与＞皆初科第一甲进士请并令于经筵侍班从之
　　○四川布政司左参议杨闰以老疾乞致仕从之
　　○南京都察院右都御史张纯奏旧制两京洛设饭一所官备廪米养济贫病军民近者户部以樽节粮储俱令停罢遂致贫病军民人无所依赖乞仍旧开设选差公廉御史给事中不时稽考庶几上无妄费下沾实惠从之
　　○赵府有校尉纠徒夜劫民者为民所格杀赵王瞻塙遣总旗王忠讯其状忠径诣民家缚其民欲以归复为民所殴王怒召彰德府同知高谅执其民至府杖死之事闻下河南三司勘状因劾长史谈道胡永兴不能谏止及谅等俱当究治王上书陈罪且乞宥道等不究诏究道等罪遗书戒王令自今恪遵礼度勿蹈前失  都督同知王通卒通陕西咸宁县人追封宁国公真之子也靖难初贞殁王事通嗣之  太宗皇帝正大统录功封武义伯永乐中督工修  天寿山加封成山侯洪熙改元进太子太保宣德初交阯叛充总兵官征进扼于内官山寿处置失宜地方日蹙遂弃交州城拥众北还言官交章劾其擅弃城守法司当以死罪系狱久之遇赦削爵为民正统己巳北虏内侵复起为都督佥事寻升同知守护  山陵至是卒子琮袭为景陵卫指挥佥事
　　○夜金星犯井
　　○庚寅
　　○遣驸马都尉赵辉祭告  孝陵曰兹者陵树城垛被风损坏殿梁柱被虫蛀伤瓦上生长草木兹特命官脩理谨用祭告  命太子太保兼官立班以衙门为次初兵部尚书于谦进少保左都御史王文进太子太保班在诸尚书上至是诸部尚书保进太子太保文请定班次故有是命
　　○镇守辽东太监宋文毅都督曹义副都御史寇深等奏广宁义州等处鞑贼入境杀官军掳掠人畜当治守备官之罪兵部谓文义等宜俱究问诏姑记文毅等罪录兵部奏章示之  命太子少保兼都察院左副御史罗通经筵侍班
　　○户部右侍郎孟鉴奏臣会巡抚山西右副都御史朱鉴等计议大同宣府各仓岁收粮米有数而支给无穷乞令于夏秋成熟之时将官军月支本色俸粮折与银绢布尺三个月若不系成熟时月情愿折支者亦听其便庶几边饷积用度不乏从之
　　○壬辰
　　○升中书舍人吴希纯为吏部员外郎王叔安为礼部员外郎冠带官金铭为试何宗中书舍人于内阁书办  命故锦衣卫指挥同知马顺子升为世袭百户
　　○裁省贵州永宁镇宁二州同知判官各一员以事简故也
　　大明英宗睿皇帝实录卷二百十五
大明英宗睿皇帝实录卷二百十六
　　废帝郕戾王附录第三十四
　　景泰三年五月癸巳朔  太上皇帝居南宫  爪哇国王巴剌武遣陪臣亚烈麦尚耿等来朝贡方物赐宴并彩币表里纻丝袭衣等物仍命尚耿等赍敕并彩币表里归赐其王及妃尚耿等请袭冠带遂赐冠帽钑花金银带有差  升尚宝司卿朱礼为太常寺少卿任事如故从礼请也  命故南京锦衣卫副千户沐僖季子瓒袭职从其兄总兵官都督璘奏请也  命宣府诸处皆设养济院从巡抚右佥都御史李秉请也  贵州思南府奏本府四面皆山大小关隘五处无城可守乞发附近土军修筑事下工部覆奏都御史王来处置从之  以明日立太子具香亭奉天门有一人自外径入执红棍击香亭曰先打东方甲乙木内使执之命附锦衣卫
　　○甲午
