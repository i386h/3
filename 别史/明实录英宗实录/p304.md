<!-- { "loadSidebar": true } -->
　　○先是虏酋阿剌知院遣其参政完者脱欢等贡马请和边将留于怀来以闻文武大臣议请往审其情伪于是命太常寺少卿许彬锦衣卫都指挥同知马政往审虏使言欲朝廷差大头目去阿剌及也先脱脱不花讲和退军如欲迎  上皇就奉还京若不讲和我三家尽起人马来围大都彼时毋悔且言此非特阿剌意凡我下人皆欲讲和如朝廷不信留我一人为质奏至召户部尚书兼翰林院学士陈循等于文华殿谕之曰也先背逆天道邀留  上皇不共戴天之讎如何可和循等请敕谕阿剌并赏来使令回以缓其谲诈之情仍敕在京各营及各边关整搠军马以备从之敕阿剌曰自我  祖宗以来与尔瓦剌和好尝加恩意相待不意也先违背天理去年率领军马犯边朕兄  太上皇帝兴师问罪也先背义邀留  大驾毒我生灵残我边境赖  天佑我国家命朕嗣承大统宗室臣民咸请兴兵复讎朕以也先屡奏欲送  大驾回京是以遣人赍书给赏乃知也先谲诈终无实情今阿剌使至又奏要朝廷遣使讲和朕欲从之但闻也先军马尚在边上似有挟制之意恐违天道难以讲和盖天下者天所与之天下朕不敢违天阿剌若欲讲和必待瓦剌军马退还原地之后异日和好如旧未为晚也若在边久住往来寇掠中国人民朕决不惜战斗也先后悔恐无及矣使回朕加恩赏赉并颁赐阿剌礼物以答来意至可领之
　　○命代府宣宁王逊炓岁禄给本色米六百石余仍折银绢钞贯王岁禄二千石本色米一千石折钞一千石后因大同粮少本色米亦折银绢至是以空乏自陈故有是命
　　○礼部奏楚府麻城县主选福建泉州府知事李让子旵为仪宾未成婚而县主卒旵宜罢官为民仍将原给诰命送吏部焚毁冠服鞍马等物送内府该库收贮从之
　　○给英国公张懋岁禄三千二百石米钞中半兼支
　　○镇守大同东路左参将都督同知方善奏虏兵压境薪米乏绝请以官仓粮赈给阳和天城二处军余命与左都御史沈固量赈给之
　　○复为事官黄宁为都指挥佥事陈信为指挥同知以德胜门杀贼功也
　　○以犯人王振庄田给锦衣卫千户吴诚
　　○旌表节妇朱氏等十二人朱氏辽东金州卫前所军余王士举妻抚孤子养舅姑守节四十九年许氏狭西扶风县民李拾妻守节三十三年李氏顺天府大城县民薛大妻守节四十五年刘氏东安县民王添孙妻守节三十六年张氏山西泽州民常凤妻梁氏直隶内黄县民傅海妻张氏直隶河间卫千户所军白启妻胡氏江西泰和县民曾继福妻孙氏江西丰城县民范用中妻董氏浙江临海县民侯思鹤妻张氏河南郏县民姚民妻梁氏江西泰和县民王钦妻俱早年丧夫甘贫守节俱旌其门曰贞节
　　○夜有流星大如鸡弹色青白有光出北落师门南行至近浊
　　○是夜南京雷电大雨水渰没通济门外军储仓米一万四千三百四十余石中和桥草场草一十七万一千三百六十余包并漂没芦席竹木各十数万
　　大明英宗睿皇帝实录卷之一百九十二终
　明英宗睿皇帝实录卷之一百九十三
　　废帝郕戾王附录第十一
　　景泰元年六月癸酉朔  太上皇帝在迤北
　　○敕户部右侍郎沈翼自直沽抵徐州沿河催督儹运粮储
　　○命故前军左都督冯斌曾孙寿袭为龙骧卫带俸指挥使
　　○六部都察院等衙门太子太保兼吏部尚书王直等言戎狄为患自古有之惟在中国制驭尽其道耳汉之初兴匈奴强盛高帝以三十万众困于平城中外不得相救乃厚遗阏氏得解围去其后常入为寇汉以天下初定疮痍未瘳忍而不校至武帝时国富兵强连年北伐斩获不可胜计匈奴由此遂衰元成之间单于降伏唐太宗时突厥入寇进至渭水便桥太宗自往临之责以负约突厥恐惧请和而去后亦常为边患太宗每优容之及其凶岁乃大举兵征伐突厥遂亡彼皆小忍于前而大获于后者盖候时而动也今国家承平日久丑虏忽为寇患  太上蒙尘军民涂炭其祸惨矣诚不可与共戴天  皇上宵衣旰食欲雪讐耻徵天下之兵誓殄此寇群臣兆姓同心一力助成大功有日矣兹者黠虏自遣使来言请送  上皇还京罢兵息战盖  上下神祗阴诱其衷使之悔悟欲使华夷之众免此杀戮此转祸为福之机也伏望  皇上许其自新俯就虏情亦遣使臣前去审察诚伪如果至诚特赐抚纳迎奉  太上皇帝以归则  祖宗之心可少慰矣臣等切惟  陛下嗣登大宝  天与人归四方万国同心欢戴永永无贰  陛下隆敬  兄之心已昭告  天地  祖宗  社稷遵为  太上皇帝名位已定天下之人皆以为宜今既留寓虏中而归以  太上之尊不复事  天临民  陛下但当尽崇奉之礼永享太平悠久之福  陛下于天伦既厚则天眷益隆矣臣等猥以菲才叨蒙  大恩不敢不尽其愚伏乞  圣明垂意采纳  帝曰卿等所言理当然此大位非我所欲盖  天地祖宗及宗室文武群臣之所为也自  大兄蒙尘朕累遣内外官员五次赍金帛往虏地迎请虏不肯听从若今又使人往恐虏假以送驾为名覊留我使仍率众来犯京畿愈加苍生之患朕意如此卿等更加详之勿遗后患
　　○设直隶淮安府戚家桥巡检司置巡检一员
　　○久雨决通济河东西岸命有司修筑之
　　○甲戌实授浙江署都指挥佥事王政为都指挥佥事先是有旨边将署职者皆实授至是镇守浙江太监李德以政今虽在司理事昔尝巡海备倭援例为请故有是命
　　○顺天丰润县直隶兴州前屯卫蝗生右副都御史王暹以闻且言其已遣官督捕
　　○监察御史谢琚言知州张廉燕云知县李＜王扁＞皆廉能著称知州徐纲知县牛俊董宗显皆贪婪显著宜加黜陟以示劝惩诏吏部廉察其实而进退之
　　○山东布政司奏兖州济南东昌青州等府连岁亢旱税麦无徵诏户部勘实以闻
　　○狭西按察司副使郭原任满九载当升镇守右副都御史刘广衡等言原存心谨厚遇事勇为民吏畏服乞留复任  帝从其请命升正三品俸
　　○命狭西西安府咸阳县知县王瑾复任升正品品俸瑾任满九载巡按御史陆厚保瑾廉能有为乞留复任事下吏部覆验无异故有是命
　　○给靖江王府镇国中尉相兴相□□冀相雍岁禄各四百石米钞中半兼支
　　○夜有流星大如鸡弹色青白出紫微东藩西北行至天纪星
　　○先是四川军民官吏人等笞杖徒流杂犯死罪俱输米松潘等处以赎左副都御史王来以各处修理军器奏乞当输米一石者输铁二十五斤既而松潘等处边饷不足四川三司白刑部请如旧例输米刑部为奏从之
　　○丙子升江西道监察御史胡拱辰为贵州布政司左参政翰林院检讨何瑄为四川右参政刑部郎中曾翚为广西右参政户部员外郎李贵为山西右参政山西左参议尹聪为狭西右参政大理寺左评事谢琦为云南按察司佥事从吏部会大臣荐举也
　　○擢进士刘羽翔为刑部主事
　　○命光禄寺以粟米一万石作炒供给大同宣府官军从都察院司务陈典庸建言也
　　○丁丑户部奏比因真定保定易州涿州用运浩大本部已奏请将河南诸处运来民粮一十五万石起倩军民运赴诸处均收借用今请再以河南并直隶民运京粮摘拨三十万石运至保定易州均收及将今年原坐京仓小麦河南右政司四万石改运真定府山东布政司五万石改运定州收积待用从之
　　○锦衣卫奏府军前卫带俸都指挥孙继宗绍宗指挥显宗侵占官民田地起塌房令家奴邀截客□引盐发卖  帝以继宗等  上圣皇太后兄弟皆宥之
　　○戊寅升广西都指挥佥事杜衡为都指挥同知以杀获蛮贼功也
　　○辽东备御都指挥同知唐春年老命其子泉代为大兴左卫带俸指挥使
　　○福建贼邓茂七既败死其党罗丕廖宁八收其余众复据陈山寨及闻镇守都督佥事范雄等官军压境遂逃匿深山官军求之不得雄令有能擒丕等献者赏银五十两量授以官县民罗文通等密令里人尝被丕胁为贼者置酒佛寺约丕饮丕至犹执刀自卫从者数十人有顷文通等拥众入执丕杀其徒五人余遁去丕执时为乱兵所伤道死雄磔其尸以徇函首献京师
　　○湖广按察司佥事韩阳男昌言三事一曰敬  天命臣闻诗曰畏天之威予时保之书曰皇天无亲惟德是辅天人相与之际甚可惧焉臣愚以为  皇上继统之初尤当思  上苍付托之重念下民归仰之深敬天之忱日存于心畏天之诚日切于念四海之广则思抚绥之一民之细则思怀保之祀  郊庙则恩尽寅畏之恭事  圣母则思竭奉养之孝能事事以  天命为重而无少怠忽则  天眷益隆而国家享无穷之福矣二曰法  祖宗臣闻诗曰不愆不忘率由旧章书曰迪我高后以康兆民诚以前圣立法后人所当遵守也洪惟本朝  太祖  太宗创业垂统立法定制百度著明细大毕举  皇上缵承统绪当法祖宗之成宪则尊天命敬宗祀安中国抚四夷所当法也谨灾异恤饥荒保小民惠鳏寡所当法也崇圣学重儒术亲贤臣远小人所当法也明赏罚杜微渐撙国用惜民财所当法也与夫嘉言善行当熟讲而躬行之  神功圣烈当善承而丕显之  皇上能事事以  祖宗为法则措世道于雍熙太和之治不难矣三曰揽权纲臣观汉唐以来人主之势孤位虚大抵由乎不能总揽权纲明慎政体庙堂之职不重台谏之言不听士夫之论不明故也伏愿  皇上于威福重权躬亲操揽然后以天下之事责大臣以天下之平委风宪以天下之论付士夫如此则权不下移而治道昌矣疏入嘉纳之
　　○己卯升大兴左卫指挥使单广署都指挥佥事守备东昌平山二卫
　　○命在京官军运米豆二万石赴怀来卫仓
　　○谕户部臣曰今西北用兵朝廷旰食大同诸处粮用尤艰尔户部即榜示天下晓谕军民人等定与则例令于山西代州纳米中盐有能自备脚力于临清领粮运赴代州至三百石者即与冠带二百石者给敕旌异复役三年于是户部定中盐则例两淮盐每引米八斗两浙盐六斗长芦盐三斗河东盐二斗俱不次支给
　　○征进广东左副总兵都督同知董兴等奏反贼黄萧餋既诛其族党犹屯聚三山及大良堡等处拒守四月十五日臣等率官军进攻三山贼船六百余艘来迎臣等分兵五哨傍两哨为左右翼进抄其后中三哨直冲贼船生擒八人杀溺死者甚众焚船百余艘吕公车七辆十六日至五斗口及北水堡十八日抵潘村冲鹤金斗前后遇贼拒敌生擒二十余人斩首三百余级焚船三百余艘鹤金斗实贼巢所在悉焚其庐寨发其坟墓贼巢遂空复遣人哨探惟大良贼徒始与萧餋倡逆其地倚山濒海未易攻下乃分兵三哨一自南海水口攻其前一自东海水口遏其后一自西海小水＜氵害＞截其去路二十三日我军乘顺风直捣大良贼众约万余徒船八百余艘横亘海岸立栅拒守两山俱置烟燉瞭望树旗帜鸣鼓角用大将军飞枪神铳等器拒敌矢石乱下如雨臣等督率官军水陆并进火器弓弩齐发先令奇兵登岸拔寨次破水栅力战数十合贼不能支官军乘胜追击生擒八人斩溺无算胁从者抚令抚业所获有伪太王黄大纲者萧餋父伪太子贰仔者萧餋侄其余三十一人皆伪公侯伯太傅都督尚书都御史等官臣等已审实俱械送京师诏兵部议升赏兴等例及勘官军功次以闻
