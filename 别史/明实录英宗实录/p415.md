<!-- { "loadSidebar": true } -->
　　○癸巳  命故府军后卫指挥同知宣进弟通济阳卫指挥佥事韩杰子胜燕山左卫指挥佥事胡兴子山金吾左卫指挥佥事李祯弟广俱袭职羽林左卫指挥同知史瑄子昭代职
　　○甲午敕总督两广军务右都御史马昂总兵官远安侯柳溥近得广西广城县奏今岁二月中有归仁等镇守贼韦朝德招集南路首贼李朝印等二万余徒攻击县治焚杀居民劫取囚犯仍于县境驻劄分头剽掠寻被都指挥葛宗荫杀贼及斩首三百余级虽所奏如此未审虚实  敕至尔等即会都督佥事陈旺体量此贼如在彼出没为患官调官军相机剿捕毋或怠慢参赞军务大理寺少卿曹琏闻母丧  诏乘傅奔丧起复视事
　　○致仕南京都察院右副都御史朱与言卒与言江西万安县人永乐辛卯进士浙江道理刑曰监察御史事
　　○癸巳
　　○拜湖广按察司佥事宣德庚戌升四川按察司副使奉  敕捕盗劾都司布政司守士官之失机者而削其官升赏巡捕之有功者立守卫所二巡检司三于要害盗遂息雅州妖人自称鬼王聚众作乱与言执械京师境土以宁寻诏还拜都察院右副都御史莅任南京号称明允尝有所建名多切时病未几乞致仕至是卒与言为人刚方廉慎不屈于物有所犹为二务存大体不事苛察人谓其得大臣之体
　　○乙未  命礼部移文天下今后僧道务要本户丁多本人持行修洁不系军匠盐灶等籍里老保结呈县覆实具申府司类呈该部方许收度如有扶捏诈冒不实者巡按御史按察司将本人并保送佥书官吏一体治罪仍勘各寺观原定额数目如有不及给与度牒如有数多不与出给从巡按河南监察御史程亨奏言也
　　○丙申  诏建内官直房于思善门侧
　　○户部尚书张凤等奏洪武年间天下徵纳粮草田地山塘共八百四十万顷有余今止有四百二十八万顷有余加以水旱相仍粮草连年停徵京师供给浩大仓廪支费不敷其山东河南北直隶并顺天府无额田地甲方开荒耕种乙即告其不纳税粮彼此互争不已若不起科争竞之徒终难杜塞今后但告争者宜依本(律)[(部)]所奏减轻起科则例每(亩)科米三升二合每粮(二)[(一)]石科草二束不惟永绝争竞之端抑且少助仓廪之积从之户(部)[(科)]都给事中成章等劾凤等不(贷)[(守)]  祖宗之成法不顾民心之归怨朦胧奏请起科粮草合执问其罪  帝曰凤等惟恐国用不足故措置如此若论其罪谁肯用心干办还依所议行礼科给事中杨穟等复交(章)论辩  帝曰洪武中立国南京(借)[(供)]用易办今在北京国用浩繁其悉令从轻起科
　　○陕西按察司副使项璁初为御史巡按江西数督责南康府知府陈敏政(敏政)衔之据匡卢驿吏言奏璁以廪米寓之驿令以船载赴京  命执璁下都察院狱鞫璁坐不应赎杖还职从之
　　○丁酉  提督宣府军务右佥都御史李秉奏乞于口外各仓召商中纳盐粮斟酌时直量减斗数事下户部议马营赤城仓淮盐每引七斗五升浙盐四斗长芦盐二斗五升宣化永宁新兴仓浙盐五斗长芦盐三斗五(升)从之
　　○戊戌  命故延安立功都指挥杨得贵子钟龙为临洮卫(指挥)佥事
　　○夜(月)[(有)]流星大如碗色青白有光烛地出六甲西北行至华盖
　　○己亥  南京大理寺右寺正向敬言比者两法司鞫囚有二弊  其一推情论罪不当审不允者輙问痛加棰楚至三四次仍依原拟不免有冤请自今三次不允送别衙(门)推鞫原问不当者罪之  其一(辟)[(斗)]殴骂詈违限等类轻罪律者正条者法司以正条罪轻拟依不应从重其罪免枉法强窃盗贼等(项)[(赃)]罚金银律追本色今乃准其费用追钞此皆轻重不当乞禁令如律从之
　　○巡抚辽东左副都御史寇深奏都指挥佥事李贵屡索军人赀物当究其罪  命巡按御史执鞫之
　　○守备万全少监阮化州长随训衔千户赵昂杖己军伴诬以罪妄奏之巡按御史劾其不实  帝宥不问但命法司录状示之
　　○命故户部左侍郎刘琏子铨入国子监读书从琏妻张氏请也
　　○庚子  命辽东都司都指挥使王崇弟山□宏代为三万卫指挥使以崇病风故也
　　○河间长芦都转运盐使司舍人马彪首送掘出银五十七两二钱  诏每两给赏钞四十贯
　　○晓刻木星犯六诸王东第一星
　　○辛丑  遣中官祭中霤之神
　　○都知监左少监高琳奏太监刘(顺)死遗下河间府皮箱庒杜柳墓二处田地四十五顷乞  赐臣耕种事下户部覆奏欲从之  帝不允命与民耕种办纳粮草
　　○户部奏宣德间  赐真定公主漷县张家庒草地三十二顷今本县民岳真奏包占有百余顷真田亦在所占之内本部遣官勘出六十八顷三十亩欲移文顺天府拨与丁多田少无田之家真田四顷有余仍还真俱如减轻则例起科从之
　　○命故文渊阁大学士兼左春坊大学士(湖)[(胡)]广孙观入国子监读书从(规)[(观)]奏请也
　　○壬寅  升行人司行人陶铨为礼部仪(祭)[(制)]司员外郎王宴为南京户部广西司员外郎俱以九载任满也(
　　○)复(除)陕西道监察御史贾恪于江西道户部江西司主事曹恂于吏部文选司山西司主事蔡昇于考功司
　　○赏右参将都指挥佥事周贤协赞军务右参政叶盛各(银)二两彩叚一表里为首官军八十四人指挥等官各银一两绢布各一疋千百户等官绢布各二疋旗军人等各绢二疋以独石龙王堂杀贼功也
　　○癸卯  刑部广东司监候听决强盗反狱尚书俞士悦等劾原问提牢巡风等官刘子肃等不行(妨)[(防)]闲臣等失于严谨当俱有罪  诏堂上官姑宥其罪余命锦衣卫执鞫之
　　○命故哈密卫都指挥佥事掌吉帖木儿子克失秃袭职
　　○甲辰  先是巡抚南直隶户部尚书李敏言应天等府县自往岁大雪穷阴今年淫雨亢旱民方匮食遑遑焉无以安生而内官令应天府采买翠毛铜丝鉄丝羊角毛竹鱼魫以百千万计夫以饥荒之际加此烦扰臣恐人心动摇致生他变乞暂停止以俟秋成之后采买其翠毛宜令广东产有之所贡之诏以内府急用之需不允(致)[(至)]是监察御史周文盛又(以)为请乃免之
　　○守备辽东锦州都督佥事梁瑄卒瑄由金吾右卫指挥使屡以军功升至今官至是卒遣(祭)[(官)]赐祭命有司治丧事
　　大明英宗睿皇帝实录卷二百五十四
大明英宗睿皇帝实录卷二百五十五
　　废帝郕戾王附录第七十三
　　景泰六年闰六月乙巳朔  太上皇帝居南宫
　　○命故镇守广东雷廉等处都指挥佥事陈德子昭袭为陆安卫指挥使
　　○四川按察司佥事刘福奏保泸州知州贺让富顺等八县知县李贞等俱堪升调又保为事知县刘原改任别任吏科劾其狥情滥举不谙宪体请下巡按御史治罪从之
　　○丙午南京监察御史苖穟言臣见南直隶府州县卫所问刑官不问罪之轻重一概监禁有一年不决者有半年不理乞通移文在外问刑衙门今后真犯死罪监禁外其余轻重罪囚不许久禁照旧例大事五日小事三日不与决断者听受禁之人赴巡抚巡按等官伸告则囚犯不致淹禁而囹圄空虚矣  诏从之
　　○戊申升礼科左给事中杨燧为本科都给事中
　　○赐辽府松滋王庶弟镇国将军豪塽夫人秦氏及第二妹临武县主仪宾杜通第三妹邵阳县主仪宾阳伯川  诰命冠服鞍马等物
　　○周王子垕昨城王子壉各奏以受册封欲亲赴阙谢恩复书止之
　　○保安王公鋉奏母何氏患风疾求  赐药饵  帝命太医院依方给之
　　○己酉设四川灌县守御千户所摘成都后卫右千户所官军实之先是左副都御史寇深董卜韩胡久蓄异志而灌县实当其冲宜筑城置守以防未然事下兵部移文四川巡抚及三司议以为故宜有是命
　　○庚戌巡按广西监察御史沈琮等奏湖广武冈州杨峒等寨首贼杨通秀等纠率夷类越境屡于全州及西延巡检司地方杀掠为民患把哨都指挥秦敏哨守西延都指挥李敬等不能防御乞治其罪  诏姑不问移文总督等官廉察敏等失机事实及贼情如何从实具奏处置
　　○辛亥广东高要新会二县抚猺人谢守信猺首朱亚回等来朝贡方物  赐彩币纱绢有差
　　○易午门朝钟旧钟无故忽失声故易之也
　　○降福建按察司杨珏为湖广黄州府知府浙江道监察御史练纲为狭西西安府邠州判官纲巡按福建兴珏不相能珏乘轿道遇纲不下纲憾之由是互相抵讦珏奏纲应科举时怀挟文字及巡按又与盐运使史潜赂贿交通以求人保升都御史纲奏珏额外滥设皂隶役占马夫纳月钱俱下狱法司言纲珏奏词俱伪坐赎还职  帝以纲等有乖宪法体俱降之
　　○壬子调吏科给事中卢祥为山西平阳蒲州判官初祥劾吏部左侍郎项文曜憸邪谲诈愚弄尚书王直尝以私注其乡人为直隶行唐县丞适旧任县丞未满复以注福建沙县二邑皆丰富及朦胧奏升坐事御史张澜为参议丁忧御史项璁为副使专擅蠹坏选法下多官按其状文曜亦讦详尝嘱己欲升本科都给事中及左右给事中俱不从乃挟私陷害并诉奏升二御史时悉同尚书直无胧朦状乃命并执详按之刑部及多官坐文曜赎杖详赎徒俱还职诏以文曜未免有私其姑宥之详职近侍乃挟诈妄奏令赎既调用于外已而十三道御史张蓥等复上疏言廷鞫时时文曜尝面讦礼部右侍郎姚夔为祥嘱直等求升左右给事中法司乃党比不奏及恐御史执法等不从不令预议乞自今凡廷鞫罪囚宜会内阁大臣并六科十三道庶几奸党不致欺蔽而刑罚得以适平诏文曜等事既已处之姑置不问但今后凡多官议事俱会内阁及六科十三道
　　○铸给四川都司新设灌县守御千户铜印一颗百户所铜印十颗印夜巡铜牌五面
　　○江川徽王徽煝奏冠服年久朽敝保安王公鋉奏原赐织金常服窄短不堪用  命工部造办仍命各先给大红织金襄龙纻丝纱罗各一疋
　　○少傅兼太子太师吏部尚书王直少傅兼太子太师吏礼部尚书胡濙任满六载俱  命复职羊酒劳之
　　○癸丑赐永寿王第四子镇国将军公镤并镇国将军志王□垂第三子辅国将军公镕  诰命冠服等物
　　○交城王美垸奏旧赐免服并皮弁服损坏乞赐新服  命工部制与之
　　○甲寅升四川布政司右参政何瑄为左参政监察御史顾曜为福建按察司副使汪琰为山东按察司副使周文盛为四川按察司副使余泰为广东按察司司事复除山西布政司右参政李贵于四川布政司以亲丧服阕也
　　○总督两广军务太监班祐奏湖广武冈州黄蓬峒襕等寨苖贼往往越境流劫广西全州地方北及调兵剿杀则奔避岩壑官军一退施得出没以致经年累月军士疲于守哨欲令湖广总兵官及守备武冈参将等官量率士马与臣等克期会合剿捕尽绝从之
　　○巡按直隶监察御史杨绍工部右侍郎赵荣总督主事刘善指挥王玉修盖通州仓廒日久弗成军匠劳苦当究其罪  帝宥荣罪余命刑部鞫之
