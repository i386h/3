<!-- { "loadSidebar": true } -->
　　○宥辽府官属及湖广巡抚等官罪先是行在都察院右都御史陈智等奏荆州右卫千户曹广辽府奉祠正马骙左使辽王无故杖死长史杜述内使陈延诈传诏旨巡抚侍郎吴政巡按御史陈祚布政司参政杨贞匿王内乱重情俱应斩都指挥佥事武安按察司佥事许资知王淫秽故不奏闻辽府仪宾刘亨受王赐军人许俊为奴仪宾周英璧受王赐许俊妻与之奸仪宾赵庆全秉谟凡遇王诣各郡主府设酒同酣夜深始散俱应杖今遇诏赦请释之  上以广等情重仍锢禁之至是辽王削为庶人智等又＜锍-釒＞广等所犯系大赦以前请裁决  上以广等论法在所不原姑记其罪俱令复职周英璧刘亨赵庆全秉谟俱释之若蹈前非必罪不宥曹广调山西威远卫马骙送吏部改调陈延送南海子吴政调南京工部陈祚调南京都察院云南道杨贞调山西布政司许资调狭西按察司武安调万全都司
　　○壬申广东钦州猺民侯秀忠广西太平府左州官族黄杰狭西岷州卫番僧剌麻葛失监藏东宁卫鞑官指挥教化等俱来朝贡马及方物赐彩币钞绢等物有差○行在户部奏云南见调马军征剿麓川用粮浩大本处无粮其都司按察司原定月支本色米比之布政司官数多合行量减折与钞贯平蛮之后再为处置自都指挥使而下十五石者减作六石十二石者减作五石八石者减作四石按察使而下亦然从之
　　○万全都司奏近奉敕旨于宣府大同蓄积粮料二百万石摘拨旗军摆堡儧运窃惟守边军士正当养其锐气不可以他事劳其力且大同运粮军余共一万六千人以儧运之故添支口粮月计四千八百石所得不偿所费况沿边军士全仰余丁屯种养赡近又辏补儧运设有乘虚窥伺一时无以制驭乞停止运粮仍旧屯守  上以所言诚是命驰报丰城侯李贤等令四月初即停儧运以休军士俟秋成再议
　　○癸酉增给南京并在外文武官吏旗军俸粮先是诏书有云南京及在外文武官吏俸粮军人月粮所司即验有粮之处量加以米俾官吏足以养廉军人得以足食于是户部定议南京五品以上官月添米一石六品以下三七关支杂职月添二斗旗军吏典仍旧山西狭西河南广西贵州辽东直隶凤阳淮安扬州徐州和州诸处递年供给边储或岁收不及岁用照旧关给浙江湖广江西广东山东四川直隶苏州等处系有粮之处文武官员正五品以上米钞二八分支从五品每月添作本色米三石二斗六品七品米钞三七分支八品以下见关二石者不加一石者添二斗旗军诸处已添者仍旧滁州见给六斗添给二斗大宁都司北直隶卫所官军以粮储不充止给米一石今都指挥指挥每月加二石卫镇抚千百户所镇抚每月加一石俱折与布绢旗军有室家增一斗无者半之老幼则优加一斗行在一品至九品官在南京并分俸原籍关支者俱添一石在京折关银军职一体添支杂职月加二斗
　　○宣府总兵官左都督谭广等奏宣府地方密迩胡寇正宜深沟高垒时常操练以备不虞今将操备及摘拨军士尽调运粮恐贼寇乘虚而入猝无御敌乞将输运军士暂止给与粮饷督令修筑从之
　　大明英宗法天立道仁明诚敬昭文宪武至德广孝睿皇帝实录卷之五十三
　　大明英宗睿皇帝实录卷之五十三
大明英宗睿皇帝实录卷之五十四
　　正统四年夏四月戊寅朔享  太庙
　　○遣中官祭司灶之神
　　○安南国王黎麟遣陪臣黎伯琦等奉表贡方物谢罪先是其国思郎州土官农原洪等寇掠太平府安平州思陵州窃据二峒二十一村朝廷遣给事中汤鼎等赍敕谕麟麟乃遣伯琦等来谢罪其表词曰仰惟  圣天子一视同仁遐迩罔间臣自受命以来惟思保境安民以仰副  圣心岂敢曲蔽原洪以累一国之生灵哉随令奉还所据地方及虏掠人畜仍戒饬原洪俾革心改过毋复造罪以累臣身伏惟  圣慈俯垂宽恕谨奉表及贡黄金一百两白金二百两沉香一百斤土绢降真香线香象牙牙扇各数百臣不胜战栗俟罪之至又遣陪臣裴擒虎等赍奏云先是农原洪言屡被安平等州土官知州李鹤赵仁政等攻占思郎州境土杀掠人畜臣以蛮獠讎杀边事之常而原洪之言岂足尽信未敢上渎  圣聪随戒饬原洪毋挟讎生事并移文广西布政使司请禁鹤等近蒙遣使谕以前事臣战栗惶惧不知所裁窃惟普天之下莫非王土率土之滨莫非王臣思郎州之民亦朝廷之赤子也而鹤等侵扰无有宁息九重之上岂能悉知此臣所以不能自己而再伸哀吁者也伏惟  圣明俯赐矜察  上以远人知悔勿追咎其非其言李鹤等攻掠令广西总兵等官审覆以闻
　　○己卯行在六科给事中刘海等劾奏少保兼工部尚书吴中左侍郎李庸右侍郎邵旻等罪时将册封辽府兴山王贵＜火受＞为辽王妃杜氏为辽王妃特敕造金册冠服等物各官延缓日久于是给事中劾其有阻亲亲之恩请治其罪  上特宥堂上官罪其该司官吏命法司逮治如律
　　○设福建南平县湖口巡检司
　　○给御马监勇士马一千六十六匹武骧等卫官军马二百五十七匹
　　○辛巳革河间长芦都转运盐使司沧州分司仍岁命监察御史一员巡视盐法从本司知事黄孔恕奏请也
　　○行在兵部言广西都指挥佥事彭英等二十二人先坐罪谪编戎伍今安远侯柳溥奏英等征蛮有功又在诏例所宥请复其官从之
　　○癸未赐宁府庄惠世子庶子三人名曰奠垒奠堵奠壏临川王嫡子一人名曰奠埨宜春王嫡子二人名曰奠坫奠埦
　　○楚府寿昌王孟焯奏府中火者家童抗拒不服  上遣书谕王曰火者家童已令锦衣卫收问治之以罪朕惟王生长贤藩德义之训闻之有素继今宜以暴怒为戒嘉纳善言体念人情用全令德以副朕亲亲之望仍致书楚王季埱令戒饬之
　　○秦府永寿王志埴奏前教授陈本道男深谙晓文义乞除教授资其辅导
　　○上从之
　　○河南布政使司左布政使李昌祺以老病乞致仕从之
　　○行在教坊司奏请修乐器衣袍事下行在工部覆奏谓近蒙诏书停止不急之务而乐器衣袍所以供上用者宜从其请  上曰如诏不可违也
　　○甲申  太皇太后圣节  上率亲王上寿免命妇朝贺赐文武百官晏
　　○监察御史唐慎奏近奉诏内外系囚赦所不原有情法可疑所司不能决者令具状以闻今在京系囚悉承  圣断恐在外所司奉行未至或被挟讎妄指或因权势诬害或争占田土分异财产妄作反叛强盗或将死尸作谋杀诬人或官司挟讎故入重罪设有申诉者而理刑之官或因前官鞫成罔究虚实或原问官偏见或同僚互生嫌疑弗为之辨其间岂无含冤而死者乞敕各处巡按御史会都布按三司及直隶府卫正官将见系赦所不原及情可矜疑之囚俱如京例审录以闻如有推托利害弗从公核实致人冤抑死于无辜者事发俱重罪不宥从之
　　○乙酉赐文武百官晏
　　○伽木隆地面已故国师朵儿只监藏徒弟温卜什夏坚藏及广西太平府茗盈都结二州贵州黎平府蛮夷长官司各遣人来朝贡马及方物赐彩币绢钞有差　　○丙戌书谕庆世子秩煃曰得奏欲同兄真宁王安化王及第六弟送先王灵柩往韦州螺山安葬俱准所奏沿途尤宜严切关防谨守礼法以副亲亲之望
　　○命故万全都指挥使唐铭子璘袭为指挥同知河南都指挥佥事张祯子政袭为指挥使武功左卫指挥使丘贤弟荣指挥同知白永子道安孝陵卫指挥同知蔡玉子春府军卫指挥同知徐兴子铭俱袭职武功左卫指挥佥事张从礼侄福济州卫指挥佥事文贵子忠俱代职
　　○以获盗功升高邮卫正千户刘瑛为指挥佥事赐钞四百锭
　　○丁亥敕谕安南国王黎麟曰得奏王拘原洪父子究问及将占管虏掠悉行退还具见王之循礼守法又奏安平州土官知州赵仁政等攻占地方虏掠人畜已令总兵官安远侯柳溥及广西三司查勘明白具奏定夺自今王宜戒饬守边之人各守疆界毋妄生边衅自取祸愆
　　○初建州等卫都指挥李满住等奏都督凡察指挥童仓等听朝鲜招引叛去有诏追索朝鲜国王李祹上奏自明并陈述累朝安边诏敕  上赐敕谕之曰得奏李满住等虚捏奏情及曾有敕谕听令童仓凡察等仍在镜城地面居住等因具悉朕惟王之父子世守礼法永笃忠诚童仓凡察等既在彼安生乐业不必般移王更宜戒饬其安分守法勿作非为以累王之令德
　　○泰宁等卫使臣完者秃等陛辞命赍敕并织金文绮袭衣彩币等物归赐其都督拙赤等
　　○放狭西都司操练军余民壮四千二百八十九人还各卫府以边务宁谧故也
　　○夜月犯左执法星
　　○戊子命故广西总兵官右都督山云子俊袭为府军前卫指挥使
　　○己丑设狭西靖虏卫儒学
　　○代世孙妃杨氏薨妃西城兵马副指挥瑛之女宣德六年册封至是薨讣闻  上遣中官致祭命有司营葬
　　○敕辽东都司卫所凡祭祀合用仪物俱照洪武定制支官钱两平收买不许科歛害人从署都指挥佥事毕恭言也恭又奏鞑子海西野人女直归自京师道过边境輙以所得彩币或驽马市耕牛及铜铁器皿臣以耕牛边人所恃以为生而铜铁器外夷所资以为用乞禁勿与市  上可其奏谕总兵巡抚等官禁之敢有犯者治罪不宥
　　○行在户部奏近制在外诸司岁收钞贯悉送南北京内府库上纳今诸处官吏俸给缺钞支用请以沿河船料及两京各司钞送纳内府库其在外诸司所收者悉听本处支用岁终以所余剩上纳京库从之
　　○庚寅张家湾通济仓草场火凡烧草二十三万束有奇
　　○夜东方有白虹一道南北至地
　　○辛卯书谕庆世子秩煃曰得奏护卫老军杨茂春告被伊男文殴打等因具悉既而总兵官都督史昭等遣人解送至京付锦衣卫收问其人不服词连本府工正李缨等已令法司遣人提解问理庶俾小人服罪不敢欺诳人回专此以复世子其亮之
　　○命云南金齿司指挥使车琳云南左卫指挥佥事卢钺澜沧卫指挥佥事李福六凉卫指挥佥事方瑾俱署都指挥佥事事从黔国公沐晟奏请也晟又奏征进麓川官军退驻金齿粮饷不继议令暂还各卫淬厉械器期八月至云南听调臣于官粮区画儧运以备支给  上赐敕从之
　　○壬辰行在锦衣卫带俸都督同知李诚老疾命其子忠代为指挥使
　　○赐神乐观乐舞生董以诚大岳太和山道士黄永安各钞一千贯以祷雨有验从礼部尚书胡濙请也
　　○命狭西府卫犯人纳草赎罪时镇守狭西右副都御史陈镒奏延安绥德等处榆林庄等堡操备军马众盛急缺草束而各堡距有草之地远至百里且属外境分遣军士采办恐致鞑贼寇边暂借延安绥德州县地亩草束分拨支用又恐民难不可以继请将西安庆阳延安三卫府文职官吏舍人承差有犯非赃罪笞杖徒流及军民犯笞杖审其有力与军职犯笞杖不该立功者俱照兰县纳米例每粮一石折谷草一十五束束重十五斤运赴各堡候除授仓官至日通行收受并秋青草束兼支仍令都指挥王祯按察司副使周廉等比较每岁具数以闻奏下行在户部覆奏称便  上命从之
　　○夜月食
　　○癸巳实授广西署都指挥佥事史雄为都指挥佥事指挥千户百户孙麒等二十人俱升一级给赏以杀获蛮寇功也
