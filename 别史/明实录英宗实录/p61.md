<!-- { "loadSidebar": true } -->
　　○乙丑进  宣宗皇帝实录前一日设表案于奉天门之东设  实录案于丹陛中教坊司设中和韶乐及大乐如常仪设宝舆香亭于史馆是日早锦衣卫设卤簿驾史官具服至馆捧实录置宝舆中  上御奉天门里具衮冕鸿胪寺官导迎  实录宝舆用鼓乐伞盖从东廊北行由左顺门外引由桥南中道行史官后随至奉天门阶下史官捧  实录置于案乐止俟香亭宝舆退鸿胪寺奏执事官行礼赞五拜奏请升殿导驾官前导乐作  上御奉天门乐止鸣鞭史官入班文武官各具服诣丹墀分左右侍班鸿胪寺官奏进  实录乐作序班举  实录案以次由中道升班首由左阶升  上兴序班以  实录案置于御座前乐止班首跪于案前赞史官皆跪乐作内侍官举  实录案入内殿置于中  上复座乐止赞俯伏班首及史官皆俯伏乐作兴平身乐止赞进表乐作序班举表案置于御座前乐止赞宣表赞众官皆跪表词云奉天靖难推诚宣力辅运武臣特进光禄大夫左柱国太师英国公臣张辅等诚惶诚恐稽首顿首上言臣闻自古帝王有大德以及于万民则必有信史以传于万世是故尧舜之道载诸典谟文武之政布在方册汉唐而下莫不皆然钦惟  宣宗宪天崇道英明神圣钦文昭武宽仁纯孝章皇帝刚健中正广大高明缵  祖宗之鸿图隆  慈圣之至养修六府而备三事亲九族以和万邦好生之德允洽于民心育物之仁实协乎天道有戡暴除乱之武有经天纬地之文声教宣昭礼乐明备华夏蛮貊罔不率俾山川鬼神莫不底宁大略雄材豊功伟烈辉映前代仪范后来奄六御之上升切万方之哀慕恭惟  皇帝陛下聪明睿智文武圣神尊  祖敬宗继志述事上念  先皇之德业必著简册以流传爰敕儒臣纂修实录启兰台之所载细金匮之所藏徵诸官府之文书参以耳目之闻见大经大法备究于精微善政善教致详于本未言足为训虽简必书事之可师虽繁必录造化生成之妙固莫罄于名言日月照临之明亦岂容于绘画至若臣下之附载勉尽是非之至公恭成  宣宗章皇帝实录一百十五卷  宝训十二卷合目录凡例一百二十九册谨缮写上进臣辅等愧肤浅之无庸属编摩之甫就传于永世丕昭道德之光率是嘉猷茂衍太平之庆臣辅等无任瞻  天仰  圣激切屏营之至谨奉表随进以闻宣讫赞俯伏乐作赞四拜兴平身乐止进  实录官退于东班侍立文武百官入班鸿胪寺官奏太子太保成国公臣朱勇同文武百官恭惟  宣宗章皇帝神功圣德纂述成书光华万世群臣欢抃礼当庆贺宣讫赞鞠躬乐作各官四拜兴平身乐止赞有制史官仍入班赞跪宣制  宣宗章皇帝功德配天纪述详实朕心欢庆与卿等同之宣讫赞俯伏乐作兴平身乐止赞搢笏鞠躬三舞蹈赞跪山呼赞出笏赞俯伏乐作四拜兴平身乐止礼毕  上命行在礼部宴史官仍稽赏例以闻
　　○直隶徐州砀山县扬州府高邮州宝应县淮安府海州浙江绍兴府嵊县福建邵武府光泽县各奏去年人民乏食已给官粟赈贷俟秋成抵斗还官从之
　　○行在工部言今缮治京师城河已完恐人牧牛马堤上或莳蔬菜诸物致易损坏  上命守城门官军及五城兵马相兼巡逻都察院遣御史一人察其巡逻不谨者罪之
　　○南京守备襄城伯李隆等奏奉敕省内府军民匠今鞍辔局军器局造作方殷请发操备军匠五百人应天府民匠四百人协造之  上以操备军不可动民匠如所请
　　○丙寅以败朵儿只伯功封左都督任礼为宁远伯右都督蒋贵为定西伯俱食禄一千二百石都督同知赵安为会川伯食禄一千石行在兵部尚书王骥兼大理寺卿二俸兼支行在兵部左侍郎柴车行在都察院右佥都御史曹翼罗亨信俱升俸一级仍命司礼监官赍银币往赏劳之礼贵安骥各银八十两彩币八表里车翼亨信各银四十两彩币四表里余有功官军俱给赏有差
　　○以  宣宗皇帝实录成赐监修官太师英国公张辅总裁官少傅兼兵部尚书华盖殿大学士杨士奇少傅兼工部尚书谨身殿大学士杨荣礼部尚书兼翰林院学士杨溥总裁兼纂修官少詹事兼翰林院侍读学士王直少詹事兼翰林院侍讲学士王英白金各一百两彩币六表里罗衣一袭鞍马一副纂修官侍读学士李时勉钱习礼洗马蔺从善侍读苗衷曾鹤龄马愉侍讲高榖胡穜邢宽修撰周叙尹凤岐孙曰恭习嘉言陈叔刚陈询曹鼐仪铭王一宁杜宁储懋编修杨翥董璘杨寿夫林文钟复主事刘球刘铉洪玙评事张益白金各四十两彩币三表里罗衣一袭稽考参对并催纂官编修萧镃赖世隆吴节检讨李绍姜洪何瑄主事潘勤正字沈寅白金各二十五两彩币二表里罗衣一袭誊录正副本郎中等官黄养正等十一员白金各二十两彩币二表里罗衣一袭誊藁修撰等官黄裳等九员白金各十五两彩币一表里罗衣一袭收掌文籍修撰等官胡让等三员白金各十两彩币一表里罗衣一袭誊写正副本冠带秀才陈学等十八名白金各十两彩币一表里纂修官侍讲学士陈循白金三十两彩币三表里御史邵宏誉白金二十两彩币一表里罗衣一袭稽考参对等官王玉白金十五两彩叚二表里徐珵白金十两彩币一表里以循等忧制宏誉久病故也
　　○丁卯行在礼部尚书胡濙奏广西太平府万承州头目赵保茗盈州官族李四龙英州头目黄禄陪全茗州头目许福泰等奉表贺正旦节悉后期而至请付法司治罪  上俱宥之
　　○除北京安定门外教场占用民田地税粮五十四顷八十亩有奇
　　○诏逮浙江备倭都指挥朱兴初兴所部告兴役军越境贩易  上命都指挥张翥会巡按御史按察司廉之乃复得兴他不法罪故有是命
　　○戊辰书复庆王＜木旃＞曰所喻小旗陈咬住诬罔之事已令锦衣卫及巡按御史究问矣朕惟曾叔祖为国至亲乐善循理虽古之贤王莫或过也必不为奸狡小人所间已尝致书释疑今云心实惊忧岂以朕言为不足信乎尚冀坦情宽意毋介于怀庶副朕笃厚亲亲之意
　　○永昌卫土官保保部下达民太平来归赐彩币钞布令往山东大嵩卫住坐有司给房屋器物
　　○行在户部奏河间长芦都转运盐使司所属归化等四场盐课司先因积盐多而支销少已命住煎今客商中纳支盐数多宜令各场照旧煎办从之
　　○己巳擢进士张浚黄廷仪崔恭为行在户部主事张溥康汝芳工部主事韦观万旬俱礼部主事杨德敷大理寺右评事刘静刘文高炚俱行在行人司行人
　　○庚午行在太常寺少卿蒋守约奏牺牲所所畜牛羊数少明春大祀  天地供具不敷例应遣官赍内帑钞往山东山西等处收买  上以国家大事莫先于此其速行之
　　○以  宣宗皇帝实录成赐监修总裁纂修等官太师英国公张辅等八十五人宴于行在礼部会成国公朱勇尚书吴中郭琎刘中敷胡濙右都御史陈智待宴
　　○赏杀获蛮寇官军贵州都指挥佥事郭瑛等二十二人钞绢布有差
　　○行在户部奏山东山西河南布政司并顺天真定等府停徵逃户刍粮不下三百余万恐误军饷请将正统三年以后未复业逃民所负令各有司挨究种地人户分收子粒草束输纳毋得私擅停减仍移文巡抚巡按官严督各司府县用意招抚复业从之
　　○直隶凤阳府泗川淮安府清河等县各奏去岁天雨连绵淮水涨漫沙淤地亩不能布种今年夏税无从办纳  上命行在户部遣官覆视除之
　　○辛未以  宣庙实录成升总裁官少傅兼兵部尚书华盖殿大学士杨士奇少傅兼工部尚书谨身殿大学士杨荣俱为少师兼职如故礼部尚书兼翰林院学士杨溥为少保兼礼部尚书武英殿大学士总裁兼纂修官少詹事兼翰林院侍读学士王直少詹事兼侍讲学士王英俱为礼部左侍郎兼职如故纂修官侍读学士李时勉钱习礼洗马蔺从善俱为翰林院学士侍读苗衷为侍读学士侍读曾鹤龄马愉侍讲高榖俱为侍讲学士修撰周叙尹凤岐孙曰恭习嘉言陈叔刚陈询俱为侍读曹鼐仪铭王一宁杜宁储懋俱为侍讲编修杨翥董璘杨寿夫林文钟复评事张益监察御史邵宏誉俱为修撰改主事刘球刘铉洪玙俱为翰林院侍讲升从五品俸侍讲胡穜邢宽及稽考参对催纂誊录收掌文籍官编修萧镃等三十一员俱升俸一级擢誊录冠带秀才监生生员陈学等十八名俱为试中书舍人
　　○壬申云南按察司副使徐训奏元时云南行省平章政事赡思丁以萝槃甸叛率兵讨之及师临城不忍加戮卒致甸主感激出降一城之命赖以全活迨卒老稚悲哀之声连日不绝后赠为咸阳王谥忠惠至今庙貌具存人民怀仰乞敕礼部定仪物降祝册俾春秋致祭  上命行在礼部议行之
　　○巡抚河南山西行在兵部右侍郎于谦奏请于正统三年原定起运万全等卫粮料内改拨六万石赴大同府仓收纳备用从之
　　○徙置龙江关龙江宣课司龙江抽分竹木局以水决旧关前洲故也
　　○癸酉升顺天府涿州知州朱巽为本府治中仍理州事命山东汶上县知县卫昉复任巽昉皆任满当代部民耆老言其躬亲劝课有惠及民乞留复任事下巡按御史等官覆实以闻故有是命
　　○命故长陵卫指挥使方忠子义旗手卫指挥同知刘成孙通府军后卫指挥同知祝广子能永清左卫指挥同知韩原受子福虎贲左卫指挥同知李亮子敬羽林前卫指挥佥事王顺子鉴俱袭职河南都指挥佥事李瑾老疾以其子端代为指挥同知金吾前卫指挥同知彭福子真金吾右卫指挥同知李忠子俊金吾左卫指挥同知汪家奴子张云指挥佥事祖顺子旺陈彬子友辛宁子贵俱代职
　　○朵颜卫所属哈剌孩卫指挥捚可来等施州卫散毛宣抚司土官男于端等俱来朝贡马赐宴并赐彩币等物有差
　　○浙江按察司按察使林硕副使王豫江銕佥事严烜以赦宥故出人死罪为为事佥事耿定所发下狱法司各拟徒杖当赎复职从之
　　○甲戌鞑靼猛哥帖木儿同男都勒失等四人来归贡马  上命隶锦衣卫赏赐如例
　　○通州等卫荒芜屯田军民占种三百四顷九十八亩不纳税粮行在户部请移文所司照例起科从之
　　○山西大同府大同县奏本县税粮分拨宣府龙门千户所及猫儿峪等处山路崎岖民用困乏久不能完又起取人夫采办柴炭切见本县地瘠民贫兼夷人往来支应浩大夫役迭起多效逃窜若不存恤愈难聊生乞命自今本县税粮俱存本府以备军饷采柴人夫亦乞优免事下该部覆奏俱从之
　　○命山西运米赎罪囚人俱赴大同府大有仓交纳从巡抚侍郎于谦奏请也
　　○大同总兵官都督陈怀奏初置威远卫尚未筑城今偏头关官军数多况黄河冻开可不哨备乞摘拨三千人协筑从之
　　○编修谢琏监察御史赵全等下锦衣卫狱寻释之以其监试岁贡生员不严致有商议及易卷之毙也
　　○命浙江处州府知府武全宁波府奉化县主簿钟荣复职先是巡按御史王琏参政俞士悦副使江銕考核全荣庸懦无为皆黜罢之部民相率诣琏请留琏不为理既而二人伏阙称冤行在吏部移文巡抚等官廉察云琏以私憾诬之故令全等复职琏坐考核不公先以他事系狱遂并论之士悦等坐阿顺御史俱罚俸三月
　　○丁丑巡抚直隶行在工部右侍郎周忱言南陵素号剧县县丞颜礼初任未谙民情旧理马政县丞吴庶才识视理为扰乞以庶易礼使官得尽其所长事不至于隳弛从之
