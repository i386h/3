<!-- { "loadSidebar": true } -->
　　○己未浙江按察司奏临山卫备倭指挥佥事盛清千户董诚等擅离原守地方私自回卫致坏官船漂军器渰死官军数多  上曰论清等罪本当处死今姑宥之杖一百发广西边卫充军仍令清随住壮丁三名诚等壮丁各一名俱发原卫充军守备但逃俱处死不宥哨船军器免追
　　○赤斤蒙古卫指挥同知锁火者乞恩进秩并奏掌肃州卫事都指挥胡麒阻其到边市易  上曰锁火者在边效力年久远来朝贡升为都指挥佥事回卫管束人民其余事未知虚实令宁远伯任礼体勘奏来胡麒宜谨饬兵备遵守法度抚恤边夷不许生事扰害有失远人之心
　　○开原备御都指挥使裴俊奏参将都指挥同知胡源役占军余二百余侵盗官刍取部属女子纳军士粮豆之赂下巡按山东监察御史芮钊覆之而实  上命钊责源罪状特宥之且命究其役占军余以代巡哨军士之贫苦者所侵刍所纳赂悉徵焉
　　○夜月掩南斗魁
　　○庚申遣隆平侯张淳等为正使给事中陈宜等为副使各持节册封赵王瞻塙嫡长子祁镃为赵世子第二子祁鋆为临漳王第三子祁＜釒芮＞为汤阴王第四子祁锃为襄邑王封北城兵马指挥王逊女为晋王钟铉妃西城兵马副指挥袁诚女为代王第十子隰川王逊火□翏妃南城兵马副指挥王鉴女为辽简王第十九子衡山王贵煘妃北城兵马副指挥秦昙女为第二十子蕲水王贵熡妃
　　○周府孟津县主薨遣中官致祭命有司营葬
　　○刑部奏有口外民犯受财枉法例当充仪从缘口外民多坐罪迁居者苦其地寒常潜居京师如以例处之适中其奸宜发充鹞儿岭诸处巡司马驿兵夫杂犯死五年流四年徒如所徒之期俱满日宁家著为例从之○辛酉秦王出府有民所畜驴遮道前导卒击之畜驴者父子数人曳卒下马痛殴之法司论当杖  上以其侮慢亲王命藉其家充辽东军
　　○狭西文县千户所所辖下毛工番人盗汉人财物被获上毛工寨首祈哀请释之  上以番人无知犯法特从其请
　　○辽东总兵官都督同知曹义奏朝鲜国报倭贼声息  上命缘海备倭官整饬兵备谨慎堤防遇贼近边相机剿杀但怠慢误事俱治以重罪
　　○壬戌中元节遣官祭  长陵  献陵  景陵
　　○命翰林院侍读学士高谷侍讲陈询为应天府考试官
　　○狭西秦州卫中千户所军人李用进玉兔赐钞六十锭
　　○命山东存留草折钞每草一束折钞五贯从山东布政司奏请也
　　○太常寺丞许俊等供祀  景陵有失下锦衣卫狱○设云南晋宁州阴阳学铨官降印以云南布政司奏请也
　　○乙丑  太宗文皇帝忌辰遣官祭  长陵
　　○丙寅命福建汀州府经历王得仁复任升正七品俸得仁九载任满属邑民言其廉能勤恕乞留之巡按御史张淑等以闻事下吏部覆实无异故有是命
　　○赤斤蒙古卫剌麻喃哥坚昝遣指挥锁合者等贡马驼赐宴并赐彩叚绢衣服靴袜有差仍命锁合者赍敕及彩叚归赐喃哥坚昝等山东武定州民王真奏先以罪给学士杨荣家为奴今荣卒请从戎自效  上命仍给荣家
　　○京师仰山寺僧金和尚自称王太监门僧诈罪人金银数百两例赎罪还俗刑部尚书金濂言其污佛氏之清规玷忠良之名节鬼神共怒阴谴昭彰难以例论  上是之命充铁岭卫军
　　○福建龙溪县奏请修柳营江桥长汀县奏请修城东太平桥从之
　　○丁卯书复庆王秩煃曰承喻第六弟秩炅受封欲亲率来谢足见厚意然封建宗室  祖宗恒典况当炎暑道途跋涉不易可不必来
　　○敕提督辽东军务左副都御史王翱往者总兵等官恃边境久安废弛兵备以致兀良哈达寇屡来犯边尝命尔往提督整饬近者官军颇知畏惧边方亦皆有备比因达贼稔恶不悛分命将官率兵出境搜杀丑类并获人畜以归虑其余众不知改悔必邀合部落窃图报复尔等整搠见操官军务要人马精徤器械锋利修理沿边城堡墩台严督官军勤谨哨探遇贼近边即相机剿杀飞报附近边军互相策应敢有怠慢误事者悉以军法从事朝廷以尔廉公有为谙练兵务特简拔委任一应军务悉听尔便宜处置事干总兵镇守官者仍公同□确而行务要正己率属凡事必求公当以图万全庶几贼寇震慑边境肃清以副委任所有合行事宜开具于后一选任将士务在得人尔同总官兵于各卫所都指挥指挥千百户内选拔勇敢惯战者各领精兵听调有能斩获贼徒者即论功升赏如有临阵退缩失机误事不遵号令透漏军机者斩首号令一抚餋将士必求实用但有畏惧征操投托势要隐身不出者尔即拿问明白官削其职发辽东极边立功军发极边哨了但有逃避皆处死一犯罪立功官旗其中果有谋略勇敢者令其当先杀贼有功者令复职役一军官户下子弟家人有能自愿随征即便收用一官军粮饷悉令监察御史李纯提调尔宜总督区画务要屯种有法粮食充足一各卫所官老疾亡故其子弟果精壮堪用尔即审勘准令袭替随征一凡进兵杀贼其词讼干碍军职暂记其罪准令立功赎罪其军余词讼非人命强盗重事俱候事完之日有功者免罪若功多者仍论功升赏一各卫所官内有才干善抚军士者令管卫所及屯田事果无其人听尔于别卫所调用其软弱老疾不堪任事者令其带俸守城贪暴玩法废弛军务者轻则降官重则枷钉解京处治一各卫所军士有奸诈强横胁制官府教唆词讼陷害良善者即便拿问打一百全家发辽东极边守墩哨了但逃处死一各卫所军士及土达官军须加意优恤不许纵容头目及跟官之人剥削虐害敢有违者尔即便拿问一条件内该载不尽者尔与总兵镇守官从长议处置以图成功如或遍执己见以误事机者罪有所归
　　○少保礼部尚书兼武英殿大学士杨溥自陈臣历事  列圣叨居显秩今年踰七十筋力衰耗虽欲勉图报称而力不从心伏乞允臣休致俾得全始终之节  上曰卿辅相老成朕所倚毗而优礼者其视事如故毋更求去
　　○都察院右佥都御史卢睿参赞宁夏军务以病代回＜锍-釒＞请还家治病  上令在京调治仍遣太医往视之
　　○戊辰永安懿简王妃赵氏薨妃后军都督府都督佥事赵清女洪武三十三年册为永安王妃至是薨讣闻遣中官谕祭命有司营葬如制
　　○镇守狭西都督同知郑铭等奏狭西频岁旱灾人民艰窘乞将该佥幼军六百余名暂行停止待年豊佥补  上命布政司酌量有收州县于殷实丁多之家陆续佥点无收处待明年秋成后补解
　　○己巳诏除乐平王冲休□火妃坟地应徵粮草
　　○给直隶隆庆等卫官军马一百二十八疋
　　○户部奏京师土城沿河空地七十一顷有余俱内官并平乡伯家占据军民僧人一概仿效欺隐请逮治之并追其粮  上曰姑宥其罪军民所种者如例输纳刍粮内外官占种者令拨御马监苜蓿餋马令后主守官擅拨与人与者受者俱罪之
　　○庚午敕缘边诸将曰近得辽东总兵等官奏兀良哈头目俺出传报泰宁朵颜头目拙赤等部屡言被官军擒杀人畜欲收拾人马犯边又言也先见差头目在三卫索取以先漫散人口其情俱未可测此贼谲诈每岁秋冬常为边患况今春被官军擒杀其党类必有报复之心尔等宜整搠军马器械预备粮炒如法操练缘边关隘墩台急为修整完固精选守了官军勤谨哨望遣夜不收往来巡探遇贼入寇即相机擒剿务在谋画周慎用图万全庶几军威振举边境肃清敢有怠慢边事遇贼不能殄灭及闻邻境有贼推托畏避不即策应者俱重罪不宥
　　○琉球国遣使臣伍是佳羙等贡马及方物赐彩币布有差
　　○昏刻太微东垣彗星光芒长一丈渐长至闰七月初二日入角宿没
　　○辛未升狭西右参政年富为河南右布政使郎中孔注为狭西左参政参议戴弁郎中陈谟都给事中胡清监察御史孙毓俱为右参政弁湖广谟四川清浙江毓狭西员外郎王瑛监察御史赵忠徐璟俱为右参议瑛山西忠狭西璟四川监察御史陈诏佥事顾侃俱为按察副使诏四川侃江西监察御史王通朱良暹主事刘清何自学评事王亮俱为按察佥事通良暹江西清亮河南自学山西俱从吏部会大臣荐举也
　　○应天府府丞檀凯以老疾乞致仕从之
　　○罢江西道监察御史潘楷为民先是有僧导迎木佛觅人施财楷收其僧付兵马司尚膳监太监班祐奏佛乃己造第遣僧送之寺楷不当收  上释僧下楷锦衣卫狱当赎徒还官会有言楷先任浙江仁和县学训导尝举黜退生员鲍誉为明经儒士得授教职楷遂坐行止不端送吏部罢之
　　○壬申给庆府安塞王秩炅岁禄一千石
○癸酉镇守狭西都督同知郑铭奏今年收纳番马该四川运茶八十四万三千六十斤至狭西界狭西起倩军夫运至各茶马司用军夫二万一千七十余名即今岁旱人饥乞暂停运以侍豊年兵部言西宁茶马司见有茶二十五万四千余斤请将该运茶减半或从铭所奏暂停  上曰茶马国家要用既狭西军民艰难令侍郎丁铉等与郑铭等议除用各茶马司见在茶外将今该运茶减半令有力军民陆续运去辏用如秋后不熟再议以闻
　　○丙子给辽东各卫官军马三千疋
　　○丁字库奏岁收桐油黄麻等料数多库不能容请暂折收铜钱从之
　　○镇守山西后军左都督致仕李谦卒讣闻遣官致祭命有司营葬
　　○丁丑朝鲜国王李祹遣陪臣杨厚等奏表贡马及方物赐宴并彩叚绢布有差
　　○楚王妃杨氏薨妃武昌府儒学教授杨莅女本年四月册为楚王妃至是薨讣闻遣中官谕祭命有司营葬
　　○南京吏部尚书致仕黄宗载卒宗载江西豊城县人以进士任行人历左右司副迁司正永乐癸未荐为湖广按察佥事武陵多戎籍民家虑与为婚恐累己男女率年至三四十岁尚不婚配宗载谕之以理一时成婚者三百余家旁县闻风而成者不可枚举他如慑豪强起疲剧多有声绩丙戌召修永乐大典书成受赏以还未几会都指挥吴玉徵兵湖广贪暴失期宗载与同僚坐不举察谪役杨青驿已而复起为山东道监察御史侃侃不阿出巡交阯时称得体比还擢詹事府丞洪熙元年升吏部侍郎时少师蹇义犹领部事宗载一辅以正寻升今官莅事久之引年致仕至是卒遣官谕祭安葬宗载持廉守正不矫不随学问文章俱有时望云
　　大明英宗法天立道仁明诚敬昭文宪武至德广孝睿皇帝实录卷之一百十八
大明英宗睿皇帝实录卷之一百十九
