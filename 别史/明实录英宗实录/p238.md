<!-- { "loadSidebar": true } -->
　大明英宗睿皇帝实录卷之一百六十四
　　正统十三年三月丙戌朔驻跸天寿山  丁亥  车驾还驻跸沙河  戊子文武百官军民耆人等及四夷朝贡使臣迎  驾于都门外拜呼万岁  上还大内谒  奉先殿及  皇太后出御奉天门朝见群臣
　　○上以云南孟养军民宣慰使司大头目刀变蛮等隐藏贼子思机发敕谕之曰孟养乃朝廷开设衙门尔刀变蛮等敢拒违朝命一可伐思机发系贼子尔等故纵不捕二可伐尔孟养昔被思任发侵夺其地逐尔宣慰刀孟宾见在云南优养尔等与讐为党三可伐云南总兵等官世世管属尔地兹奉朕命接取贼子尔等不从调度四可伐尔等不过以为山川道路险阻官军未易遽到又以为气候瘴疠炎热官军不可久居势强则拒敌力弱则奔遁殊不知昔马援远标桐柱险阻无伤诸葛亮五月渡泸炎热无害皆能破灭蛮夷开拓境土况今大将有决胜之机前麓川之战已可知矣尔等宜悔过自图转祸为福令思机发亲自来朝朕依前敕授一职与一地令归管食如彼不肯出尔等擒捕来献为上策若尔等拘思机发报官军接取为中策若尔等代彼支吾延缓或报彼逃遁别所朝廷必命大将统率大兵直抵尔处合围奋剿此时悔无及矣尔宜其深省之  监察御史林廷举言漳河自山西沁州发源七十余沟会而为一至肥乡县等处堤岸逼隘水势湍激以故为民患元时分支流入卫河以杀其势永乐间湮塞旧迹尚存去广平大留村十八里宜发丁夫凿通仍于漳河水减可免居民之患而卫河水增亦足为漕舟之便从之  庚寅命署都督佥事张軏田礼董兴范雄俱实授都督佥事  朝鲜国王李祹以赐还其漂海人民遣使奉表谢恩贡方物赐宴并彩币等物有差  广西太平府万承龙英都结镇远四川土官知州许奎养利州判官李荣思明府忠州土官孙黄溥凭祥县土官男李寿祥四川成都府保宁县土官孙王永各遣人来朝贡马赐钞币  夜月犯五车东南星  辛卯参赞云南军务侍郎侯琎奏奉命选广南卫官军操备腾冲已得精锐士卒二千分为二班请于金齿大理二卫各选六百人益之亦分为二班共三千二百人四分屯田六分守城与腾冲土汉旗军相兼屯守俱隶守备指挥李昇提督  上命提督等官善抚士卒毋致失所  河南都司官军操备宣府者多道亡总兵官左都督杨洪等奏其数且劾把总都指挥佥事林祥等不严钤束罪  上宥祥等但命巡按御史究治官军之道亡者  壬辰升狭西按察司副使张楷为都察院右佥都御史  命工科给事中张敏复任敏九年考满自陈乞照中书舍人例升除在京职事或留在科以图补报故有是命  以漕运粮将至京师诏官军人等如例于太仓先关俸粮四个月空廒以俟收受新粮  先是直隶淮安府税课司岁办课钞一百三十四万余贯存留支折府卫官吏人俸粮不敷至是命户部主事李秉闸办今年课钞增至一百八十余万遂为定例  癸巳免顺天府河间府四川庆重府所属州县被灾无徵税粮七万五千三百余石  命大同选操屯军一千余人仍屯种以供边储  狭西金州学正陈圯奏今丁母忧所有责偿先年渰烂仓粮七十余石实无所办乞容于原籍直隶常熟县措办偿官事下户部覆奏从之  甲午韩府襄陵王冲炑奏臣嫡母及韩王赐臣园池一所臣念尺天寸地皆属朝廷谨奏以请  上命受之
