<!-- { "loadSidebar": true } -->
　　○敕谕镇守山西右副都御史罗通并山西布政司按察司曰近得巡按御史左鼎等奏山西太原等府州县人民艰难流移者众欲将今年夏税三分秋粮六分并运粮赴大同人夫宥免停止及欲赈济饥民敕至尔通并布按二司堂上官即公同计议分诣各该府州县从实体勘如果田禾旱伤人民缺食就将前项税粮全与宥免中间若蒲州等州县人民安业税粮有收之处仍照户部先次议拟减徵则例照旧徵纳及将见起运粮人夫三万名暂行停止其差去起夫官员即令回京如遇小民缺食督令该管官司即将见贮食粮并官库见有赃罚银布等物变卖及为设法劝借等项以济其急务令得所不许将太原代州寄收边储一概支用仍行大同左都御史沈固查勘彼处缺粮卫所就令管军官员设法差人于附近有粮处仓分暂且关支接济待边境稍宁即便设法儹运以备供给尔等尤须宣布朝廷恩意严督卫府州县官员加意抚恤军夫务令安生乐业不许纤毫科扰致有激变如违罪有所归尔等其钦承朕命毋忽
　　○夜天鸣有声如泻水
　　○辛酉命靖江王府辅国将军佐茂子相益为镇国中中尉
　　○升直隶凤阳府临淮县知县彭光为滁州知州从巡抚尚书赵新奏保其勤能有守也
　　○命南京锦衣卫带俸都指挥使金广子鉴袭为指挥使
　　○巡抚贵州大理寺右寺丞王恂奏贵州龙里等卫被贼攻围日久将士饥馁请令湖广四川云南贵州罪人俱发贵州各卫纳米以济一时之用事下户部议贵州囚犯已有减轻纳米则例宜令湖广四川云南囚犯俱准例赴贵州纳赎从之
　　○巡抚广西右侍郎李棠奏广西蛮贼生发而城内仓粮会计止足一年之用恐误军饷请开中盐课纳银于官籴米奏下户部议两淮盐每引银四钱五分两浙盐银三钱五分四川仙泉盐银五钱从之
　　○巡抚贵州大理寺右寺丞王恂奏贵州诸处卫分站堡军卒比年剿贼杀亡数多有户绝无从勾补者乞以见问囚当充军者补之奏下刑部议将南直隶湖广浙江江西见问充军囚暂发贵州都司补伍从之
　　○免直隶海州并安东盐城二县被水渰没田亩秋粮米四万三千五百九十石马草十一万九十余包
　　○直隶广平府邯郸县奏本县连岁亢旱无麦民饥兼被达贼惊疑逃徙者众应徵粮草乞暂停免以苏民困奏下户部议请移文勘实除见在人户难免外其余逃徙者宜除豁从之
　　○设四川渠县僧会司置僧会一员
　　○癸亥礼部右侍郎李实及也先使臣把秃等至自瓦剌时边关储积一空使臣至关始命光禄寺以大官酒馔诣怀来居庸接待又给白金百两以备匮乏实等既至宁阳候陈懋吏部尚书王直等上＜锍-釒＞曰臣等适询李实言自出塞北行道中凡遇群虏闻为议和使臣皆举手加额欣幸其来及至虏营也先见之大喜自言急欲议和今可汗与阿剌已先还矣但朝廷迎使夕来  大驾朝发天日在上决非妄语遂令人引至  上皇所  上皇言虏人欲和自是实情不必致疑此中需少物作人事汝归为朕取来朕得南还就令朕守  祖陵或为庶人亦所甘心臣等切详虏人悔过请和实  天地  宗社之福  皇上德感远人使其惭愧息兵彼此生灵俱免营苦宜仍遣实以衣物礼币诣虏迎复  上皇于理为宜于事为当＜锍-釒＞入报曰虏人虚诈难测李实方回杨善已去不须更遣使臣但以迎  上皇之意敕谕也先付其来使足矣
　　○敕大同宣府辽东甘肃沿边总兵等官曰今得瓦剌公干回还右侍郎李实说称也先要于八月内遣人马奉  上皇回京师朕念此贼谲诈非一日矣其情实难凭信不过指此为由欲来诱我边将谋夺城池尔等务须昼夜为战守计如遇贼到不可轻信以堕其计如违误事取罪非轻尔等其慎重之
　　○减顺天府良乡县税课局钞十之五以商旅自去年被达贼惊散之后一向少聚也
　　○狭西宁夏左屯卫指挥同知周瑛具＜锍-釒＞镇守太监来福擅权贪暴诸不法状以闻诏都察院移文巡按御史覆之
　　○兵科给事中黄仕俊奏各处有司强盗人命重囚往往久淹犴狱因思脱出之计遂成莫大之患比者广贼黄萧养初以强盗系都司狱因勘疑竟年不决辄纠众越狱攻城亡去遂胁无辜之良民为攻劫之凶盗祸连官府毒流生灵究其所以皆执法官狐疑不决以致之也况今多事之秋其各处问刑官率因他务牵制不暇理勘诚恐积祸遗患请如正统间恤刑例慎选郎中御史等官分行天下会官审录有疑即辩当罪即决如此则犴狱无淹滞之苦官府免奸冗之患奏下时已用给事中于泰等言敕镇守巡抚巡按等官会官审录未报法司因议遣办事官驰驿趣其论报从之
　　○宥守备怀来等处都指挥杨信等罪先是朝廷遣官军运粮赴怀来永宁两处敕信及居庸关都指挥夏忠各领军马护送信等护送行十余里闻炮响信即奔还怀来忠亦走归居庸委馈运军士于道守备居庸关右佥都御史王竑以闻少保于谦请  信等付法司治之或令竑拘信等至关数以畏怯之罪责死状仍令防护运粮  帝以境外贼情未宁姑不问但令信等设法防护如误必罪不宥
　　○乙丑给靖江王府辅国将军相继岁禄八百石米钞中半兼支
　　○命岁给秦府宝鸡郡主并仪宾樊瑛禄米如例从秦王志＜土絜＞奏请也
　　○巡抚山西右副都御史朱鉴奏镇武卫并鴈门关地临边境精壮官军俱分番大同操备虏寇侵犯无以制御乞将下班官军指挥何清等千二百人留卫守关事下兵部移文大同总兵官郭登议登等言大同地方敌境相连自洪武永乐以来承平之日尚调各卫人马以备不虞况今贼势猖獗移巢近侧觊觎京师其代岢岚等处虽曾有贼侵犯终系腹里比入辄出岂非惧我大同抄其归路而不敢久留乎且各卫操备官军俱分两班一班在边大同得以防御虏寇一班在家本处得以保障人民两无所失乞仍更番备御为便从之
　　○丙寅擢进士史敏为刑部湖广司主事
　　○宁阳候陈懋吏部尚书王直等复言臣等详询李实其虏中动静皆系实情且所需衣服费用实出  上皇之言所云奉迎车驾亦出也先之意昨者脱脱不花及阿剌知院遣使议和朝廷尚遣使偕往今也先专使以请迎为说乃不遣使与偕诚恐虏心致疑有失和好兵连祸结不得宁息宜如所言遣使与偕以全和好以迎  上皇庶彼此人心两得＜锍-釒＞奏  帝意未决令再议之
　　○大同总兵等官言往时大同接待北使俱于东关馆驿供帐饮食预为储备精洁丰厚自遭兵燹以来道路不通商旅断绝供馈所需一切匮乏臣等以宣府未经残败人力完全兵马既足储积尤多如虏情效顺  圣驾南还宜从宣府进入庶供给不乏财用易办可以制其骄悍之气窥伺之心从之
　　○裁省云南广南府流官同知知事检校各一员以事简故也
　　○内织染局左副使阮伯山言都督刘安先守大同因虏寇边弃城奔还京师及守易州不修边备又守备倒马闻都督刘聚柔懦不才守紫荆关都督顾兴祖老疾伤残俱难委任迄选智勇官代安等庶关隘严固事下兵部言宜降敕切责安仍降聚与兴祖为为事官或不降其官亦降敕切责俾其图报  帝曰边境得失系干重务不可以一人所言轻易更改安聚兴祖朝廷已委用之未见有失俱令仍旧治事
　　○监察御史宋瑮坐不劾太监金英赎杖调用瑮奏实左都御史王文所沮文亦自＜锍-釒＞瑮尝嘱诸道御史恳左都御史陈镒及己为奏免调己却之因为所诬法司鞫瑮奏不实赎徒仍调用并奏镒文互听瑮嘱不纠宜逮问诏瑮赎既付吏部降用之镒文俱置不问
　　○革福建布政司军器局以间旷故也
　　○丁卯命应天府府尹李敏复任升二品俸敏以任满九载当代民千数百人告保留之南京吏部尚书魏骥等以闻故命增俸
　　○命故永顺伯薛绶子辅袭封永顺伯初绶当袭指挥使  仁宗特恩令袭伯爵至是从征迤北陷殁辅宜袭指挥使吏部以闻  帝念绶殁于王事命辅仍袭伯爵
　　○升狭西行都司带俸都指挥使李荣为署都督佥事甘州左卫指挥使刘杰山丹卫指挥使张熊甘州后卫指挥同知朱能甘州右卫指挥佥事丁刚俱为署都指挥佥事俱留在京随操先是宁远伯任礼荐荣等曾经战阵俱有谋略宜取赴京备用至是会官验中故有是命
　　○礼部右侍郎李实言臣自瓦剌还时也先与臣言今奉  太上皇帝回京尔朝须遣一二大臣于八月五日至此奉迎臣言差人与否须归朝请旨使臣岂敢擅为期约也先言此期决不可过如正使一时难遣亦须先遣一二人同我使臣来报如违此期异时勿谓吾失信也遂令其头目偕少卿罗绮往大同一带调回扰边人马臣还过宣府怀来见各处官军出郊牧牛羊采薪刍收获黍粟伐运材木人心稍安生意颇盛其歛众回营殊为可信臣复命之日蒙召问赐对已详述虏情近者在廷大臣累请遣人迎复  上皇未蒙俞允臣窃谓臣将命往使止为讲和而已其欲遣人迎复定约日期出于也先之口臣特传道其语言伏望  陛下从群臣之请别遣材智大臣以往奉迎虽虏情变诈不测亦可塞彼无词不然则直在彼曲在我犹豫趑趄过期失约及后复欲遣使或者又以命臣臣自揣愆期决不敢往彼此猜疑和议不成则  上皇终不可复干戈终不可息边鄙终不可宁乞早赐刚断实为大幸＜锍-釒＞入仍命大臣再议之
　　○瓦剌使臣把秃等还敕谕其太师也先曰把秃等至具悉议和之意但前已遣杨善赵荣赍书币至可汗及太师处专为迎朕兄  太上皇帝朕念朝廷自  祖宗以来待瓦剌甚厚一旦因嫌构隙以致连兵太师既能复修旧好朕亦当勉从所请继今益宜上顺天意下顺人心休兵息民以实前言把秃等回特颁赏给至可领也所言欲送回  大驾实朕所愿果出诚心就令杨善等奉迎还京朕当永保和好太师其深省之
○宁阳候陈懋吏部尚书王直等言事会不再机不容缓今虏使已发愿体  上皇之心顺臣民之情因虏人之意遣使回答迎  上皇以归不然则重违众志恐失事机虏人指此以为兵端边事未有宁息京师亦不得安然无忧于是命群臣共择其人以闻懋等以李实还自虏中得其要领若别遣人创与通议恐礼意不接有妨成功请仍以命实命姑待杨善还
　　○监察御史毕鸾等复言臣等伏听群臣之言可谓切矣而  陛下逆料虏情必欲待杨善之回虽神谟妙算非臣等所能测识然臣等窃以为中国之所恃以尊安者信义而已今迎复之使不遣非惟义有未安和不可合而虏之于我且有词矣就令彼以诈来我以诚往如万一不测则我之兵备固未尝弛也  陛下亦何惮而不为哉不报
　　○戊辰禁边城无得徵私负时宣府等处屯堡田稼牛畜等物为虏蹂践劫掠殆尽而富室徵索私负甚至逼其市鬻子女致军士窜避守备失人宣府右卫官以为言都察院请通行宣府大同等处及顺天等八府经虏地方禁约俱俟兵息岁稔乃偿违者罪如律从之
　　○先是四方多事御史出巡调军转饷募兵抚民有二三年未换者至是左通政栾恽请依旧制一年一换从之
