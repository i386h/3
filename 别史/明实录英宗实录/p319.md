<!-- { "loadSidebar": true } -->
　　○先是工部尚书兼大理寺卿石璞奏留山西河南府州县朝觐官吏儧运大同边储至是户部奏前项府州县官吏儧运军粮事完令如例朝觐以稽其钱粮从之
　　○代王仕壥奏大同系西北绝塞自胡虏犯顺官军屡战失利精兵健马丧亡殆尽及广宁伯刘安来镇逾月还京继得都督郭登充总兵官时城中兵不满千马才百匹虏众不时围城登令于四门外造木榨近城设陷阱伏军守了募勇敢亲督训练数月士气振作今年闰正月闻虏屯沙窝登率兵千人乘夜直趋贼巢擒斩二十余人大破贼众而还所获牛羊悉以给主而烹其余以劳有功官军四月虏众万骑自东北来攻登令开东土城诱之入举号放榨率兵出战擒斩十五人贼败去又于南门外修战场周围为陷沟七百余丈六月虏骑数千复自西南突至战场登率兵出击自晨至暮战数十合贼中箭炮死伤擒斩五人又置毒于酒具羊豕肉香纸伪若祭冢者见贼佯走贼争食饮死者尤众又于四土城门置陷阱阔三丈深半之起浮桥傍穴以伏军士四城角置大小将军铳以遏奔冲先是军民出城樵采每为虏所得登造偏厢车四百辆以为营卫军民便之有自虏中还者言也先初意欲取大同以为巢穴故数来攻后每至辄败有一营数十人死不还者虏众相谓大同新总兵有智略自今不可与争未几虏果遣使求和奉  上皇还京即今大同已宁军民尚艰食登律己治人善抚绥慰谕以逸制劳以少胜众虽古名将何以过之臣忝藩维每念孤城危困宗室保全维登是赖凡其克捷皆诸郡王目击故得其详登虽已荷封爵而其奇谋秘策人未必知乞以臣言降敕褒谕使登感恩思报益知勉于将来奏下兵部议谓登虽有功已进伯爵王所请无例不可从遂止
　　○给三千营官军马五百一十余匹
　　○赏腾骧右卫前千户所军余刘泼儿钞一千贯初泼儿被虏也先送侍  太上皇帝至是驾回泼儿以原收御衣白绢衫自陈故命赏之
　　○置狭西西安府商县道会司
　　○有报效民壮伪造兵部职方司印诈传诏旨卖放民壮及自冠带还原籍诏押赴报效营斩之枭首营门
　　○庚辰诏军卫有司具报京畿殷实之家令各运官仓粮料赴大同宣府三百石者给与冠带二百五十石者旌为义民一百五十石者量免徭役
　　○升辽东苑马寺少卿谭溥为江西布政司右参政
　　○给户部折粮银三万两遣官赍往河南山东依时价买牛分送大同宣府给军屯耕
　　○通政使司通政使李锡乞经筵侍班许之
　　○赏脱脱不花王使臣苦秃不花金银珍珠器皿等物从总兵官武清侯石亨请也
　　○以马邑等处杀败达贼功赏都督佥事石彪等官人银五两彩叚二表里
　　○壬午升吏科给事中乔毅为本科右给事中户科给事中王庾为本科左给事中李侃为右给事中刑科给事中王镇为本科左给事中曹凯为右给事中工科给事中国盛为本科左给事中王让为右给事中以各科都给事中张让等保举也
　　○命金吾左卫指挥使扶昂侄英府军右卫指挥同知郑忠弟信大兴左卫指挥同知毛成弟朋燕山左卫指挥锁儿子福顺羽林前卫指挥同知葛本子盛俱袭职金吾后卫指挥佥事邵荣弟贵羽林前卫指挥佥事张兴子昂俱代职
　　○甲申瓦剌使臣苦秃不花等进马三百二十九匹御马监验系下等二匹下下等三百二十七匹命悉照下等例每匹给赏纻丝一匹绢八匹折钞绢一匹
　　○迤北瓦剌使臣兀马儿奏脱脱不花王子寄马二匹进  太上皇帝命收入御马监给赏如例
　　○朵颜卫头目兀马孩等遣达子兀孙帖木儿等二十二人泰宁卫头目打台等遣达子土木歹等十人俱来贺明年正旦并送回也先虏去男子二人各赏彩一表里
　　○太常寺奏工部送到  长陵  献陵  景陵祭器朱红漆戗金一千九十事素红漆三百八十三事二朱红漆一百二十三事金漆九事朱红油二百五事矾红油四十四事明油一百九十二事铜三百六十事生铜九十事熟铁五十四事锡二十七事象牙一百八事杂物四百七十七事皆前此虏寇所焚毁今始补完者也诏送  三陵供用
　　○免四川筠连等县永宁宣抚等司今年无徵税粮失采茶课叙南卫并浙江金乡卫无徵子粒以其俱被贼劫扰惊散也
　　○给万全都司官军马一千匹
　　○命有司逮逃匠三万四千八百有奇
　　○乙酉赐襄垣王长子仕＜土匮＞妃管氏冠服等件
　　○真定大长公主男王瑛奏臣父谊卒已葬香山今臣母薨蒙择地安葬缘臣母临终遗言令迁柩合葬从之
　　○给事中金达等劾奏淮府长史王彰谬以有疾男书及受有过民人刘垕赂选为仪宾事觉遇赦复职不行改正命法司究问之
　　○迤北使臣哈三刘五儿察乞儿来归命俱为头目隶南京锦衣卫给房舍月米
○夜月食
○丙戌以陕西岷州卫杀败番贼功赏千户王铭钞三百贯绢二疋
　　○阳和高山等卫军余一百六十六名各拾土木遗弃神枪来进赏钞有差
　　○以大同各城军民乏食命左都御史沈固验口赈济之
　　○裁革浙江黄岩桑盆上虞三河泊所
　　○丁亥赐都察院左副都御史寇深诰命并封赠其祖父母父母妻
　　○复除给事中祝颢于刑科
　　○陕西巩昌府安定县民王从义进马十四匹助边给赏如例
　　○命故广东都指挥同知李端子关公保袭为指挥使
　　○命故掌武骧右卫事署都指挥佥事冯麟孙忠代为指挥佥事
　　○戊子升五军营督操署都指挥佥事萧文为署都指挥使以福建杀贼功也
　　○昌平侯杨洪奏都指挥佥事张林守备怀安等卫以人命见系都察院狱臣廉其事诬况林勇敢出众累建军功而怀安等处正急用人乞宥令戴罪自效从之令于洪处立功既而十三道御史劾洪妄脱林罪请寘洪于法不从
　　○己丑迤北使臣副千户哈失哈剌所镇抚答兀沙来归命仍原职带俸南京锦衣卫给房舍如例
　　○巡按浙江监察御史黄英言三事一浙江丽水瑞安县俱僻在万山民不识官府负固为非今虽招抚稍靖虑难革其顽心请于丽水县鲍村瑞安县罗洋地方添设县治巡司及千户所衙门一宋高宗赐衍圣公孔玠衢州田五顷以奉先圣庙祀子孙世守其业至洪武间有王希达冒姓附籍因得罪没前田入官散佃民间升科纳粮请拨前田复赐孔圣子孙一各布政司田土自洪武初差监生分区丈量造鱼鳞图本府州县里各存一本今世远无存明年例该重造黄册请仍举洪武丈量图本之法庶田粮得清小民不困事下户部覆奏诏没官田地起科纳粮已定不必更改添设衙门并丈量田土命镇守副都御史轩輗会官体勘以闻
　　○昬刻火星犯垒壁阵西第五星水星与木星同度
　　○庚寅遣宁阳侯陈懋告于  长陵  献陵  景陵曰曩因虏贼干犯山陵兹以修复灵座一新卜以今日铺设谨用祭告
　　○升监察御史陈员韬为广东布政司左参政蔡愈济为山西按察司佥事湖州府知府姚政为两浙都转运盐使司运使
　　○赏使瓦剌还正使工部右侍郎赵荣银二十两副使指挥使石忠银十五两织金纻丝衣各一袭随去官军人等人银十两素纻丝衣一袭
　　○以宁夏忠卫左千户所总旗龚道富父子擒获达贼赏银三两布二匹
　　○撒马儿罕地面进贡回回哈三土鲁番进贡回回察乞儿并凉州回回沙即班等来归命为头目送南京锦衣卫安插给赐钞布纻丝衣靴袜牛羊柴米房屋床榻等物
　　○给宣府等处屯军牛六百头时遣官于山东河南买牛未至恐妨春作故也
　　○辛卯朝鲜国王李珦遣陪臣李纯之进种马五十匹赐宴赏如例
　　○礼部奏脱脱不花王男也先猛可的正使苦秃不花等告要游看寺宇副使兀马儿要阜城门外祭墓并求朱红描金马鞍座及减金鞍镫皆从之
　　○总兵官保定伯梁珤等奏十月二十九日官军分四路进攻苖贼贼聚众迎敌官军奋击之贼弃兵奔溃生擒四百八十余人斩首七千余级破四百八十余寨获船七百五十余艘及被掠男妇一千七百有奇  帝降敕褒谕仍命其乘势歼厥余党毋恃胜自骄以隳全功副总兵官都督方瑛等亦奏今年四月以来屡破贼寨擒斩甚众及抚安余寇令务生理亦降敕褒之
　　○壬辰升工部右侍郎赵荣为左侍郎羽林前卫带俸指挥使石忠为都指挥佥事以使瓦剌功也
　　○镇守易州右佥都御史曹泰言臣父老病日增长兄近亡无人侍餋况臣筋力已衰心志俱丧忠既莫效孝亦有亏今虏寇悔过边境清宁伏乞矜怜别选贤能代臣罢臣归田俾得少纾孝忱不允
　　○兵部劾奏宁夏左参将都督佥事丁信指挥佥事李进等遇虏贼入掠不能追剿俱宜逮治诏责死罪状宥之再犯不宥
　　○升赏辽东官军四千余人有差以杀获达贼功及阵亡也
　　○总兵官武清侯石亨言五军等营把总官一营有至十数员者往往互相推托不肯尽心训练亦有幼弱无能者营求把总以图占役军士乞令内外官同臣等从公将各营把总头目一一选其弓马便捷年力壮健智谋优长过万人者令统万人过千人者令统千人每营置坐营都督一员管骑队管步队都指挥各三员如无都指挥方于指挥中推选其有贪酷幼懦不闲骑射者黜之庶几大小相承纲领不紊又言各营骑步官军强弱混淆遇警弱者怯走勇者难支乞选膂力骁勇长于骑射者为上等人加月米马增刍豆每一万为一营令骁勇都督统领臣亲督训练随宜处置不拘故常务使兵将相识上下一心亲管官旗不得私占临敌之际将必身先士卒指示方略如有畏怯退缩阻惑众心者枭首以徇庶几政令严明战无不克＜锍-釒＞入诏兵部集各营总兵官议而行之
　　○癸巳敕镇守陕西左副都御史刘广衡曰偏头关守备官军急缺粮储陕西延安府绥德州等仓见在粮米数多尔即督同布政司按察司堂上能干官驰往延安府量起人夫于绥德州仓领米二万石趁今河冻自高家堡一带运至府谷县过河赴保德仓交收接济偏头关守备官军支给不许稽误如违责有所归尔其钦承毋忽
　　○命巡抚大同宣府佥都御史任宁等查追大同并山西各州县大户负官库银货者
　　○巡按陕西监察御史陆厚核守备庆阳等处都督佥事王斌夺人地基已充参将在贵州都察院请行贵州总兵官督兵擒贼赎罪不在升赏之列如无功俟其回京治罪从之
　　○甲午以大同寺儿山并沙窝栳栲山等处杀败达贼功赏奋勇当先冲入贼阵官军人等六百七十三名把总领军都指挥各银十两指挥各银三两俱彩叚一表里千百户等官各银二两绢二匹旗军人等各银二两布二匹策应官军六百一员名指挥各银二两千百户等官各银一两绢一匹旗军人等各银一两布一匹阵亡者加一倍被伤者加半
　　○巡按贵州监察御史黄镐等奏贵州各属卫府儒学多被苖贼攻劫见在师徒救死不赡乞将教官起送赴部别用候边事宁息复设从之
　　○以大同宣府米日涌贵禁上粮升官人等不许于二处籴买
　　○日上生背气一道又生交晕日下生背气及右旁生戟气俱鲜明
　　○乙未立春顺天府官进春  帝御奉天殿受之赐文武百官宴
　　○命故前军署都督佥事李全子琦袭为指挥使
　　○丙申礼部尚书胡濙奏以明年正旦节在京文武群臣至日早行庆贺礼毕俱赴延安门朝贺  太上皇帝行五拜三叩头礼诏免行
