<!-- { "loadSidebar": true } -->
　　○己卯吏部等衙门尚书王直王翔张凤胡濙蒋守约于谦俞士悦江渊侍郎项文曜李贤杨鼎姚夔俞纲王伟宋琰孔文英周瑄张敏左都御史萧维祯杨善右都御史罗通左副都御史刘广衡右佥都御史余俨以天灾屡见奉敕修省共奏云臣等顾惟鄙陋叨此显荣当夙夜尽心以图补救而素无学识人鲜才能临事乖方行已失当典祭无祀神之敬掌选乏知人之明军民有未安刑罚有未善风纪不振好恶不公揆诸至理百无一堪是以下失人和上致天戒合当万死  圣度宽容未加重谴敢不仰体宸衷务循理道臣等伏思中间有年当致仕老病昏倦或材力不及不称任使伏望明睿采择罢黜以惬人心以回天意诏曰致谨天戒朕所当先但君臣一体不可不同勉辅朕躬方望卿等顾以老疾为辞毋乃有孤朕志敕天之命尚其勉诸所请不允  先是监察御史王常巡按直隶民有妄以怀材抱德荐者命常覆之常覆奏不以实当逮问会常以忧去职至是起复命下刑部鞫之
　　○庚辰  仁宗昭皇帝忌辰遣官祭  献陵  给楚府崇阳王均镦岁禄一千石
　　○辛巳户部奏顺天府并直隶河间保定真定顺德大名广平诸府蝗蝻延蔓请差左京堂上佐贰官往捕之仍移文巡按监察御史督属捕治务全残灭毋遗民患从之
　　○壬午巡按四川监察御史陈全奏都指挥张瑛不严朿狱官致囚徒白昼越狱又因而尽杀之宜治其罪从之  故户部尚书王佐孙瑜奏乞入国子监读书从之
　　○癸未  命左春坊左庶子兼翰林院侍讲林文右春坊右庶子兼侍讲刘定之侍讲周宏谟左春坊左中允兼编脩黄谏俱于史馆纂修宋元通鉴右春坊右中允兼编修万安右赞善兼编修岳正修撰刘翊刘宣俱于内府授内使书以文等授内使书日久故以安等代之也  四川按察使黄溥左布政使侯轨都指挥使张英等奏近闻  皇后崩逝例当进香但边境方殷乞候明年遣官赍进礼科言各官无哀悼之心有怠慢之意旦都布按三司原有定序今溥轨英三人佥名越次宜逮问如律诏姑宥其罪移文示之
　　○丙戌  命翰林院编修徐溥复任溥先以养病归乡至是病愈还朝故有是命  鞑靼官军有为强盗者诏恭顺侯吴瑾会锦衣卫官往捕瑾往率众捕之获四人其二人杀死余二人一坐为众为迫一坐不知情俱减死锦衣卫言瑾素不铃束纵之为盗今既不奉诏会官又擅杀二人以减口庇二人出其罪疑有私刑部讯二人果皆强盗奏逮瑾鞫问诏姑宥之
　　○丁亥辽王贵＜火受＞奏以明年正月朔当朝会之期欲亲赴阙行礼复书止之
　　○戊子礼部奏朝鲜国王李瑈以  肃孝皇后崩遣陪臣安崇效等赍捧祭文方物进香并进表陈慰请照例令工部造与哀服光禄寺办祭物于几筵前致祭就将祭文方物进献使臣人等在思善门外行礼毕次日本部引进陈慰表文从之遂宴崇效等及赐彩币衣服靴袜有差  敕谕罕东卫都指挥阿黑巴赤斤蒙古卫都督阿速并各大小头目人等赐织金文绮表里有差俱命来使阿儿吉等赍与之  命故云南楚雄卫带俸都指挥佥事李铉子嵩袭为本部指挥使  命四川布政司右参政陈浩冠带闲住以有疾也  昏刻彗星见西北方在柳宿尾长九尺余扫犯轩辕星
　　○己丑南京兵部给事中谢琚言直隶凤阳等府所属州县民连遭旱涝灾伤不胜凋弊所养孳牧官马每年北京差官印烙之后例应南京差内外官三员同太仆寺官于各处俵散官多事扰民何以堪乞用北京事例止差御史太仆寺官庶不扰民事下兵部覆奏从之  初满剌加国正副使柰霭等来朝贡至广东新会县霭以犯奸自戕死副使巫沙等已讫事还鸿胪寺通寺马贵等凭番人亚末首请称霭有夜光珍珠并猫晴石未进朝廷信之遣员外郎秦颙并贵带回亚末等乘傅至广东会官追取至是镇守广东并巡按三司等官及颙等会奏将霭男女行礼逐一检阅别无前项宝物命擒贵等送法司如律治之
　　○庚寅南京锦衣卫指挥使张英老疾命其子纲代职于本卫带俸  巡按山西监察御史费广劾右参议毕鸾督公务于属县受其馈金命执鞫之
　　○辛卯  命宋儒周敦颐十二代孙冕为翰林院五经博士仍还乡奉祠事子孙世袭  唐王琼炟妃宋氏薨妃兵马指挥真之女宣德三年册封至是薨讣闻辍视朝一日遣中官致祭命有司营葬  免湖广黄州沔阳等府州黄冈等县去年地灾被粮七千七百五十三石有奇马草八十二万一千六百三十六包
○壬辰  敕谕中外大小文武群臣曰朕恭膺天命总理笃机顾凉德之靡胜致乖违之有自上天悬象垂戒实深窃惟敬谨之严宜布宽恤之厚咨尔百辟体朕至怀其悉心以奉行毋用情而违拒敢方命者罪在不原所有合行事宜条列于后军民利病敕书所不及者并许开具来闻冀上答于天心下安养于黎庶共臻太平之治永隆  宗社之仁故谕一天下司府州县官员中多有管粮等项拨设数多俱支实俸及其名下皂  马夫供给等项不无害民悉从吏部斟酌裁减取回别用以省民力一天下府州县官果有年老残疾罢软不能任事及贪婪酷暴生事科歛害民者许巡抚巡按并按察司公正堂正官员会同考察从实具奏黜罢其布政司按察司官悉听巡抚同巡按官一体考察具奏罢黜不许虚应故事视为泛常一考满起复等项官吏承差人等有违批限年限及在申送火水盗贼漂失公文并在逃等项吏部行查明白在本年五月二十四日以前者俱免其罪复还职役一江西湖广等布政司并直隶府州县自景泰五年以前拖欠未完税粮马草农桑绢布户口食盐钞贯除已徵在官外其余有拖欠未完者暂行宽免一福建等处都转运盐使司并盐课提举司见追正统年间以前亏折盐课暂行宽免一在京各衙门各卫所官吏旗军匠役人等预先关过景泰七年七月九月分月粮除文武官吏不支外旗军匠役人等关过一石者再支五斗关过六斗者再支三斗以济穷困一太医院医士光禄寺厨役果有在逃并佥补未到者俱暂停止待丰年勾补解官一各营弁各军卫有司原领寄养骑掺孳生脚力等项马骡驴但有亏欠倒死迷失未曾买补还官者敕书到日悉皆停罢免其追陪一逃军逃囚逃匠敕书到日在京限一个月在外限三个月以里许令自首俱免本罪军还原伍民发宁家匠仍当匠一湖广等处贼寇但有饥馑逼身不得已而啸聚情犯虽重敕书到日有能悔过自散者悉宥其罪听从复业本分生理诸人不许搜寻前事加害如果敕书到日一月不能散者仍究前罪贼首蒙能若能赴官自首待以不死决不失信一军职官有犯罪发立功哨守等项敕书到日各还原职其犯科钦害军等项者止令带掺不许管军管事一内外各衙门皂隶马夫不许额外滥占躲避差猺敕书到日随即改正不许故违一内外法司见监问及行提未到一应罪囚自景泰七年五月二十四日以前除谋反大逆子孙杀祖父母父母  妾杀夫奴婢杀主蛊毒魇魅毒药谋故杀人强盗不宥外其余罪无大小并见发做工运砖运灰等项俱各宥免如炒鉄摆站年限满日拟人更替其文职官吏人等有犯赃罪原籍为民若犯奸贪行提照勘未结者仍候问理明白依律照例发落一内外衙门见追并行原籍原卫追徵一应给主入官未完赃物不分远年近日俱各免追一浙江等布政司苏州等府州县织造岁办额办各色纱罗叚疋绢疋等项自景泰六年终以前一切拖欠未完除已徵收在官并起解者仍送赴部交纳其未收在官未起解者悉从宽宥一浙江等都司直隶等卫所岁造军器盔甲弓箭枪刀等项自景泰六年终以前拖欠未完者悉皆停止其有徵收物料在官者明立文案收贮以待下年造用一浙江等布政司并直隶府州县年例买办采办白真黄牛皮底皮羊皮羊角红花青靛椿木筀竹毛竹等项并该载未尽除已徵收在官者仍送赴部其未徵收者俱暂停止待丰年照例买办一浙江等布政司直隶府州县斫办芦柴并河泊所析收鱼油翎鳔瓜铁生鉄银朱生漆桐油等项自景泰六年终以前拖欠未完未徵起解者悉与宽免一各府州县各色轮班住坐人匠洪武永乐年间一户止当一匠后因工部奏准将丁多之家分作二名或三四名应当匠役者及其从前未曾习晓匠艺正统年间至今被人讎报在官连年官司勾扰不能安生者该部有司悉与明白查勘三四名者止当一匠果系讎报者悉与除豁一各布政司府州县官有在逃失班各色人匠今后不必拿解免其罚班止当正班其有私买伪印批工批回等项在景泰五年以前者许其首告改正悉宥其罪一各处造作不急之务听从所在有司申达该部具奏定夺以苏民困  命四川按察司各道分巡官兼督盐课时户部奏四川兵粮仰给于盐有司因循课日以亏请令按察司兼督考满以之课其殿最故有是命  命锦衣卫中所副千户崔友为本卫镇抚  设寿陵祠祭署置奉祀祀丞各一员  命故兵部尚书张本孙继宗福建布政司右参议刘深子缙俱入国子监读书以本从  太宗渡江深在福建杀贼有功也
　　○癸巳广东英德县塔冈高道中潭等山猺头何福海等来朝各贡方物赐钞绢有差  命山西行都司带俸都指挥佥事江源孙永袭为大同前卫指挥使  以山西忻州地三十一顷四十亩有奇给还人谷王钟鋐其地本晋恭王收地荒弃日久为民人侵种大各王恭王曾孙也以为言既覆实故命给还之
　　○甲午拨顺天府昌平县民五十户看守  寿陵仍免其民杂役  昏刻彗星见张宿光芒七尺余尾埽太微西垣往西南行
　　○丙申刑部左侍郎孔文英卒文英狭西安化县人由进士授江西庐陵知县迁浙江道监察御史调河南道正统乙巳廷臣荐其堪大任赐食五品禄仍为御史
　　○庚申升湖广按察司景泰庚午转大理寺卿镇守紫荆关督练军马
　　○乙亥召还进刑部左侍郎理部事至是卒讣闻  赐祭葬文英刚方有守然颇浅愎而短于才
　　○戊戌  赐岷府溆浦郡主并仪宾夏隆岁禄本色米五百石折钞三百石以其由县主初加封也  周府泌阳王子墽薨王周简王第十一子母南氏正统十年生至是薨年十二既薨而册封之命始下讣闻辍视朝一日遣官致祭  提督大同军务左副都御史年富上疏乞致仕诏以边境用人不允其请  是月广西桂林府疫民男妇死者二万余人
　　大明英宗睿皇帝实录卷二百六十六
大明英宗睿皇帝实录卷二百六十七
　　废帝郕戾王附录第八十五
