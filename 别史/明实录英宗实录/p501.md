<!-- { "loadSidebar": true } -->
　　○以胡虏围大同右卫城敕总兵官李文御之宣府总兵官杨能仍领兵策应
　　○辛巳兵部奏自今年五月至七月广西桂林等府兴安等县累次申报贼情七十余起杀虏男妇七百九十余口抢去马牛等畜二百六十余头烧毁官民房二百五十余间及查广西地方自天顺元年以来至今未及三年累报贼情不下四百余起劫虏人口头畜三万五千有余所属军卫有司被贼残破殆遍其镇守总兵等官过兴等袖手坐观略无御备之策苟且因循玩愒岁月既不躬行剿捕又不随即驰报积至百十余起方行总类开奏以致缓不及事失机误事原其情罪俱合通行究治缘今地方不宁缺人管理乞行巡抚两广右佥都御史叶盛会同过兴等计议区画仍督同监察御史查究领军哨守失机官员将情重之人具实奏闻以凭区处从之
　　○山东济南府长山县青州府临胊县登州府宁海州福山县俱奏五六月亢旱不雨螟虫食苗秋粮无徵命户部勘实以闻
　　○壬午重阳节赐文武百官宴
　　○命南京户部左侍郎马谅于户部视事先是以工部缺从内阁臣李贤言召谅既至京贤又言谅宜户部故有是命
　　○癸未命乌思藏故都指挥佥事昝卜巴子安聘袭其父职
　　○顺天府房山县栗园地十九顷有奇  仁宗时以赐嘉兴公主驸马都尉井源源阵亡太平侯张軏占据之軏卒源弟濙以请命给还之
　　○甲申四川三司奏比奉敕番僧人等朝贡京师者不得过十人余悉留彼伺候缘本处迩年荒旱若悉留所余番僧伺候动经数月疲于供亿宜准正统间例以礼宴待发回各地方伺候为便从之
　　○守西直门右监丞王臻纵守门指挥钟敩等携妇女夜饮于城上事觉法司以常律奏请输赎还职  上特命锦衣卫枷号于正阳等九门各一月
　　○乙酉敕沿边镇守总兵等官应飞报军情上闻者遣都指挥指挥千百户夜不收舍人旗军不许遣吏典承差人等
　　○敕丰城侯李勇安顺伯薛忠印记南京太仆寺孳生马骡驹
　　○丙戌诏占城国自古帝王之有天下莫不一视同仁故虽在荒服之外者德教亦恒及之尔占城国僻居海隅有土一方必立君长以统其众故国王摩诃槃罗悦比袭王封嗣理国政未及四载而又告薨继承之理岂可乏人其弟槃罗茶全性资淳笃执礼谦恭兹特遣正使给事中王汝霖副使行人刘恕赍诏封为占城国王凡一国众庶悉宜顺从务循理以安生母乖争而凌犯悉心辅翼共致和宁庶臻仁厚之风永享太平之福复敕槃罗茶全曰惟王先世远处海邦克笃忠敬顺  天事上愈久愈虔今王复能继承其志遣王族且逸陀朋等以方物来贡勤诚可嘉使回特赐王及妃锦币用答至意王其益顺  天心永坚臣节副朕眷待之意
　　○命兵部署郎中事员外郎黄节刑部署郎中事员外郎欧阳熙南京户部署郎中事员外郎翁世用俱实授郎中南京户部署员外郎事主事杨琏实授员外郎
　　○升刑部员外郎程宗为吉安府知府南京兵部员外郎王勤为直隶扬州府知府
　　○丁亥月犯垒壁阵东第三星
　　○戊子遣成国公朱仪定国公徐永宁泰宁侯陈泾广平侯袁瑄遂安伯陈韶惠安伯张琮为正使吏科右给事中潘荣户科给事中杨壁礼科给事中李木兵科给事中杨王□赞刑科给事中赵忠工科给事中黄甄为副使持节册封蜀王第四子友＜土贡＞为石泉王第五子友土□詹为汶川王衡阳庄和王长子豪土□集为衡阳王夫人刘氏进封衡阳王妃及封教授周恂女为韩府汉阴王妃宁夏右卫百户王王女为庆府平凉王妃宁夏前卫指挥佥事孙广女为真宁王妃南城兵马指挥赵兴女为沈府内丘王继妃胡斌女为岷府南渭王继妃故事凡节册案一第用黄伞一覆之是日覆以二伞  上曰是例出自何年主之何人锦衣卫以遵礼部仪制司文移为言于是尚书萧晅仪制司郎中俞钦等各自陈不谨罪诏下钦锦衣卫狱
　　○给怀仁王府灵山县主岁禄三百石内一百石折钞县主仪宾成婚例共给禄米六百石时灵山县主仪宾江浩有罪既赎复命戴头巾习礼一年故但给县主禄米三百石
　　○命给稷山王府故铜鞮县主葬地十亩如系徵粮之地则拨隙地以补其额
　　○己丑晋府镇国将军钟錤卒赐赙祭命有司治葬
　　○夜月犯外屏东第三星
　　○庚寅赐江川王徽煝庶第二子名曰音垫
　　○命抚宁伯朱永都督白玉鲍政统领官军七千往宣府巡边
　　○中都留守司奏凤阳等卫城垣坍塌者多而各卫军余见存用工者少虽终年弗克成功请令凤阳府州县起夫役物料相兼修理从之
　　○辛卯命云南按察司按察使李玺复任时玺任满当代镇守巡按等官奏留复任故有是命
　　○兵部奏锦衣卫带俸都指挥佥事金贵等遣往哈密并三个城土鲁番地面公干行次甘肃闻先遣使撒马儿罕等处都指挥佥事马云等尚在哈密为癿加思兰攻劫欲如云例遣兵送至卜鲁古秃地面并敕赤斤蒙古罕东二卫防护  上敕甘肃总兵等官留贵等待道通时遣之
　　○福建泉州卫指挥王振奏南日山水寨备倭都指挥杨海卖军失机诸罪事下刑部谓振以指挥径奏都指挥乖体统且恐其怀私相讦请下巡按御史并执振究状从之
　　○楚王奏今年四月府中火累起随救随熄至八月十八日复火经昼夜不绝宫殿家庙门廊并所赐释道藏经悉毁命所司覆实以闻
　　○壬辰复除中书舍人朱奎仍旧任以丁母忧服阕也
　　○湖广贵州总兵官都督李震等率官军追截妖贼李添保斩获首级三百七十五级遣人以功状来上添保湖广麻城县人初因逋赋税假以卖药为由逃入苗境伪称唐太宗之后僣王号立故贼酋蒙能子聪为总兵官得能所遗银印伪作敕书紏集苗兵万余筑将台高九丈余悬黄白旗服红袍戴银顶帽改元武烈屡率苗兵攻城堡声言欲攻武冈直抵湖广至南京登殿至是为震等所败添保仅以身免兵部言渠魁未歼难以升赏乞命震等用心剿捕并行巡按御史核实所获功次以闻从之
　　○夜月犯毕宿右股北第三星
　　○癸巳毛怜等卫女直都指挥奴升哈并乌思藏剌麻番僧坚千伯等来朝贡马及方物赐宴并彩叚表里等物有差
　　○出内帑银一万四千四百两赏京卫出边杀贼官军
　　○甲午升南京都察院左都御史萧维祯为南京刑部尚书
　　○蠲江西吉安瑞州广信饶州南昌等府所属县分并吉安永新安福广信信丰赣州等守御千户所去年被灾地亩秋粮子粒四十一万五千一百九十七石有奇
　　○乙未镇守浙江都督同知李信卒辍朝一日遣官谕祭命有司营葬
　　○夜月犯天樽星
　　○丙申敕寿昌王季＜土予＞曰今得湖广三司等官奏尔于今年八月十七日领步骑二十人出城往灵泉山祭墓至次日还府该部劾教授不能匡谏之罪已令巡按御史执问且尔为朝廷宗室举措不可不慎若岁时欲祭先茔亦须奏请俟报启行况八月非祭扫之时人不奏请敢擅出城其轻妄如此揆之礼法俱有乖违但既往不咎今后务在循礼守法毋蹈前非以贻后悔
　　○都察院右副都御史白圭自巡抚湖广召还升兵部右侍郎仍支从二品俸
　　○夜月入鬼宿
　　○戊戌哈密忠顺王母努温失里奏求诸色颜料金箔并香纸等物  上以努温答失里先求厚薄纸并桐油白矾金箔之类已如数给予今几何时乃复有求不允
　　○庚子升南京刑部署员外郎事主事张畹为四川按察司佥事
　　○壬寅广东韶州府翁源县抚猺头卢振成云南寻甸军民府土官知府安晟遣把事刘瑾来朝贡马赐钞币有差
　　○夜有流星大如杯色青白尾迹有光烛地出壁宿西行至土司空
　　○是月顺天府香河县直隶深赵徐通六安等州肥乡隆平武强桃源含山当涂芜湖繁昌宣城泰兴仪真全椒怀宁桐城潜山太湖宿松贵池上海华亭宜兴嘉定浙江秀水嘉善湖广景陵桃源武陵龙阳沅江公安宜城嘉鱼京山监利南漳江陵等县河南钧裕邓磁等州太康襄城柘城鹿邑阳武新郑舞阳鲁山内乡镇平南阳新野泌阳临漳汤阴河内修武温安阳孟登封等县并南京羽林旗手虎贲金吾鹰扬应天龙骧和阳府军留守龙江武德天策沈阳中都留守司凤阳直隶建阳镇江寿州徐州安庆扬州河南頴州南阳湖广沔阳安陆等卫俱奏五六月大水伤稼秋粮子粒无徵  上命勘实蠲之
　　明英宗睿皇帝实录卷之三百十九
大明英宗睿皇帝实录卷之三百二十
　　天顺四年冬十月癸卯朔享  太庙
　　○以下元节遣官祭  长陵  献陵  景陵
　　○遣中官祭司井之神
　　○巳时日生晕未久散申时日生左右珥色鲜明良久云遮
　　○甲辰召宁府临川王磐熚及其长子奠埨至京命内官同皇亲鞫之
　　○乙巳吏部尚书王翱九年考满  上命复职赐宝钞羊酒
　　○复安远侯柳溥岁禄一千五百石先是溥被劾闲住诏停其禄至是命复之
　　○丁未命试监察御史陈贵实授南京江西道监察御史
　　○赵王庶长子见灂奏  万寿圣节  千秋令节在迩欲进表笺称贺缘未受封不敢署名用宝乞赐处分  上命姑已之俟受封之后如例以进
　　○己酉敕陕西都司比得巡抚宁夏右副都御史陈翌等奏尔都司于宁夏等四卫派买茜草宁夏地方沙漠穷荒素不产此无从买输该部劾治尔罪今姑从宽贷尔即将原派茜草改泒产有卫分支给官价买之今后凡有买办务在用心斟酌不许似前忽略乖违如违必罪不宥
　　○庚戌命修徐王坟殿宇先是南京太常寺言徐王坟殿宇多朽敝乞令有司修理既而以诏止修至是复命修之
　　○右少监打剌兀赤自宁府还奏宁王奠培及各郡王将军仪宾诸罪  上敕宁王曰近闻尔与各郡王禄米不受本色每石勒取白银一两五钱间收本色每石加耗米八斗养马料豆每石折银一两及占周围城壕养鱼或有损坏有司不敢修葺又占沿江地方起坚仓廒停□取利军民不得居息又将王府东墙开通小门与郡主仪宾私相往来凡此数事于理则乖于法则违于民则损若因循不改民何以堪必归怨朝廷矣尔等得利于己而使归怨朝廷是岂藩辅之所为哉论法本当追理第念亲亲之谊已往者姑置不究敕至尔等即以前项违法事一一改正不得执迷不悛又敕宁王曰先因临川王子奠埨首父之恶谨遵  祖训特遣内外官员赍书与王取其父子赴京书既到府郡王仪宾俱不来迎行礼及长史等官累次启请间有来者其镇国将军奠埦觐鎀并仪宾葛旰等仍放肆不来论法俱难容恕特念宗亲之故法不概施其葛旰等已遣人执至京治罪郡王将军姑从宽贷敕至王即召至府中宣读戒谕使其修省改过如仍蹈前愆  祖宗之法具在朕不敢私又敕戈阳王奠壏曰近体知尔闻教授顾宣女有姿色设计欲取宣不肯从輙杖之以百强取入府且尔居王爵正宜修身慎行岂可贪色纵欲矧教授为辅导之官岂可凌辱酷打强取其女今尔恣意妄为乖违礼法宣女本宜给亲姑置不究宣难以仍在尔处辅导已令送部别用今后宜改过自新以保名爵如仍怙恶弗悛法难再恕
　　○兵部奏胡虏二百犯边宣府总兵官武强伯杨能等统领官军七千余人不能以众击寡反被射伤官军乞正其罪  上曰能等罪固难容姑记之再犯不宥
