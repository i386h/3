<!-- { "loadSidebar": true } -->
　　○旌表孝子王约节妇周氏等十人约山西蒲州猗氏县民母牛氏病风二十余年侍养不离左右毋殁庐墓寝苫枕瑰身自负土诏旌其门曰孝行周氏德州卫后千户所舍人王敏妻丁氏辽东金州卫前千户所总旗萧仕清妾俱以夫亡自缢诏旌其门曰贞烈单氏广西融县民甘长寿妻刘氏山东文登县民宫课儿妻丁氏山东历城县民卢海僧妻徐氏直隶仪真卫右千户所军殷成妻刘氏锦衣卫小旗祝泉妻江氏直隶怀宁县民陈通妻鲁氏直隶当涂县民王礼二妻俱以早寡甘贫守志孝养舅姑善教孤子各旌其门曰节妇  甲申命故山东都指挥佥事孟庆子忠辽东都指挥佥事康敬弟玉云南都指挥佥事张雄子纲俱袭为指挥使葛聚子瑛袭为指挥佥事腾骧左卫指挥使徐贵弟荣府军卫指挥佥事张俊子瑛俱袭职  甘肃左副总兵都督任礼等奏臣等拟于来春合兵剿贼缘贼人巢穴无常莫知所止访得为事都督刘广久历边事习知虏情乞暂释之用为向道  上以广纵贼出入罪当诛夷不可释甘肃官军岂无如广者令礼等别委用之  驸马都尉焦敬令其司副李曰□永于文明门五里建广鲸店集市井无赖假牙行名诈税商贩者钱积数十千又于武清县马驹桥遮截磁器鱼枣数车留店不遣又令阍者马进于张家湾溧阳闸河诸通商贩处诈收米八九十石钞以千计事觉下刑部曰□永等俱引伏尚书魏源上其罪请执敬治之  上曰姑赦敬曰□永等徵其赃人杖八十释之  乙酉遣中官祭司灶之神  命故督罕河卫女直指挥佥事哈答你都袭职升福余卫指挥佥事把秃不花为指挥同知  命河南罪囚于狭西兰县纳米赎罪二十石三流并徒三年十八石余四等递减二石  先是镇守湖广贵州总兵官都督同知萧授等奏广西蒙顾等十六洞寨贼首蒙再万紏结湖广武冈靖州逃民胡进拳杨保行等聚众行劫敌伤官军  上敕授合广西湖广官军讨之授亲率分道并进捣其巢穴生擒保行斩首三百余级已而再万等率众迎敌官军又破之再万进拳等俱死贼众遂溃至绥宁复聚据刘冲蓝溪大山拒敌官军又进击之擒斩五百九十六人俘其男妇牛畜八百有奇余贼绥乏自相吞噬死者无算授械保行等七十五人于狱至是以闻  上敕授会官审实枭首以徇  狭西布政司奏西安府坝桥倾圮其河淤塞水溢南河为民居患涉者病焉请浚河筑堤修桥以便民从之  丙戌北京司钥库左副使龚政奏广惠库检钞人夫该顺天府及大兴宛平二县委见任官率领应役近以办事官代之人心不服奸弊日滋请仍令府县官率领为便从之  广东高州府知府富敬奏广东去京师万里其布政司所属杂职衙门官员三年六年考满赴部艰于往复事下行在吏部覆奏拟照广西云南例驿丞递运所大使三年六年考满许赴本布政司至九年考满赴部其余河泊所税课司等衙门仍旧从之  夜月生背气随生白虹贯珥色各苍白  丁亥革直隶永平府抚宁县兔耳山巡检司太子太保成国公朱勇奏夷狄桀黠从古为然近闻瓦剌脱欢与朵儿只伯互相讎杀势不俱立臣恐其并吞之余势益强大乞敕各边广其储积以备不虞  上嘉纳之  戊子升行在刑部郎中严贞户部郎中张恕员外郎丁镃监察御史韩伟都给事中卜祯俱为都转运盐使司运使贞两淮恕福建镃两浙伟河东狭西祯河间长芦  敕谕福余卫都指挥歹都并赐织金纻丝彩绢命来使指挥阿儿歹赍与之  乙丑狭西整饬兵备右佥都御史曹翼奏缘边夜不收出境探贼昼伏夜行劳苦特甚请自今官给衣粮剿贼之后视奇功升赏庶几人乐为用从之  庚寅岁暮享  太庙  以明日正旦遣官祭  长陵  献陵  景陵  遣太常寺官祭五祀之神  遣旗手卫官祭旗纛之神  狭西整饬兵备右佥都御史曹翼奏瓦剌前有两起使臣在我中国年久未回今年又连差使臣来臣料此意无他一则探看前使在此有无及作何看待一则窥我边境整搠军马严怠何如况彼使臣久留不回恐脱欢心生疑贰别起衅端今问得新来使臣说哈密一路已通以臣愚见莫若将彼前后使臣一一发回本国以安彼心事下行在礼部覆奏从之  行在吏部主事李贤言臣闻帝王之道在赤子黎民而禽兽夷狄夫黎民而赤子亲之也夷狄而禽兽＜锍-釒＞之也虽圣人一视同仁其施也必自亲以及＜锍-釒＞未有赤子不得其所而先施惠于禽兽况夺赤子之食以养禽兽圣人忍为之切见京师达人不下万余较之畿民三分之一其月支俸米较之在朝官员亦三分之一而实支之数或全或半又倍□□彳步□矣且以米俸言之在京指挥使正三品该俸三十五石实支一石而达官则实支十七石五斗是赡京官十七员半矣传曰朝无幸位则食者寡矣此又非幸位之比也夫以有限之粮而资无限之费欲百姓富庶而仓廪充实未之有也近者连年荒旱五榖不登而国家之用则不可缺是以天下米粟水陆并进岁入京师数百万石而军民竭财殚力涉寒暑冒风霜苦不胜言然后一夫得数斛米至京师者幸也若其运至中途食不足衣不赡而有司曾莫之恤督责之愈急是以不暇救死往往枕藉而亡者不可胜计其达官坐享俸禄施施自得呜呼既夺赤子之食以养禽兽而又驱其力使馈之赤子卒至于饥困以死而禽兽则充实厌足仁人君子所宜痛心者若夫俸禄所以养廉也今在朝官员皆实关俸米一石以一身计之其日用之费不过十日况其父母妻子乎臣以为欲其无贪不可得也备边所以御侮也今边军长居苦寒之地其所以保妻子御饥寒者月粮而已粮不足以赡其所需欲其守死不可得也今若此去达官臣愚以为除一害而得三利焉何则计达官一岁之俸不下数十万省之可以全生民之命可以赡边军之给可以足京官之俸全生民之命则本固而邦宁也赡边军之给则效死而守职也足京官之俸则知耻而守廉也得此三者利莫大焉臣又闻圣王之道贵乎消患于未萌易曰履霜坚冰至书曰惟几惟康不可以不察也臣切见达人来降络绎不绝朝廷授以官职足其俸禄使之久处不去腥膻畿内无益之费尚不足惜又有甚者焉夫夷狄人面禽兽贪而好利乍臣乍叛荒忽无常彼来降者非心悦而诚服也实慕中国之利也且达人在胡未必不自种而食自致而衣今在中国则不劳其力而坐享其有是故其来之不绝者中国诱之也诱之不衰则来之愈广一旦边备有警其势必不自安矣前世五胡之乱可不鉴哉是故圣人以禽兽畜之其来也惩而御之不使之久处其去也守而备之不诱其复来而为社稷生民之虑至深远也近日边尘数惊而达官群聚京师臣常恐惧而不安寝伏愿  陛下断自宸衷为万世长久之计乞敕兵部将达官渐次调除天下各都司卫所彼势既分必能各安其生不惟省国家万万无之费而又消其未萌之患矣  上是其言命该部议行之  是岁天下户口户九百七十一万三千四百七口五千二百三十二万三千九百九十八田地四百三十七万三千一百八十七顷六亩田赋米麦二千六百七十一万三千五十七石七斗绢一十九万七百四匹丝五万五千二百九十三斤绵一十八万六千一百八斤布一十四万三千八百九十八匹绵花一十八万八千二十九斤折色钞六万六千八百八十五锭有奇杂课钞九百五十三万八千二百九十九锭有奇米麦五万九千七百五十五石铁七万四千五百八十三斤有奇布一千八十三匹盐课盐三百四万二千八十四引折色钞二千二百五十四万五千三百四十八锭有奇米四十九万九千二百九十七石布七七百八十六匹茶课茶五十五万三千七百五十一斤折色锭一十八万九千四百七十四贯屯田子粒二百七十七万二千六百二十七石有奇采纳银五千五五十两水银九百四十四斤朱砂一百六十二斤石绿二百五十五斤雄黄三十斤漕运京师儹运过粮四百五十万石各处运纳粮一百四万三千六百八十五石减免天下官田等项税粮计米麦四十三万九百八十二石有奇
　　大明英宗睿皇帝实录卷之二十五终
　大明英宗睿皇帝实录卷之二十六
　　正统二年春正月辛卯朔  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼  太皇太后  皇太后俱免命妇朝贺
　　○癸巳  宣宗章黄帝大祥遣卫王瞻埏祭  景陵  上不视朝率弟郕王祁钰奠于几筵
　　○甲午  上奉  宣宗皇帝神主升祔  太庙并  奉先殿祭告如常仪
　　○都察院右副都御史朱与言奏盐法二事一两浙运司所属西兴等十五场盐课俱由绍兴盐仓批验所掣挚转往严衢诸府鬻之然其间西兴钱清二场先由钱清南北二坝盘过到所掣挚复回前坝过往各府展转重费人甚不便请于山阴县镇都钱清江畔设置批验所则商旅便矣一长亭杜渎黄岩三场盐课俱由海道商旅畏涉风涛不肯就关请著为令以百引为率他场给九十五引三场给五引则盐利均矣  上悉从之
　　○宁夏总兵官都督同知史昭等奏比闻达贼阿台朵儿只伯等欲紏合入寇宁夏守备官军数少乞于腹里卫所添调操备  上遣敕谕秦王选调西安护卫精锐军校一千益之候贼灭仍还謢卫
　　○乙未升宁夏总兵官都督同知史昭为右都督赏白金五十两彩币四表里参将都督佥事丁信参赞军务右佥都御史郭智俱赏白金三十两彩币二表里以获虏寇功也
　　○赐瓦剌顺宁王脱欢使臣阿都赤等宴于礼部命英国公张辅尚书胡濙待之
　　○夜有流星大如杯色赤有光出紫微东藩内北行至游气
　　○丙申升大同总兵官都督同知方政为右都督敕之曰朕嗣承大统笃念旧臣以尔练达老成智勇兼备特命镇守大同尔能体朕之心抚恤军士绥怀远人今特升尔为左军都督府右都督仍充总兵官镇守大同尔其益懋忠勤以副委任
　　○丁酉孟春享  太庙
　　○遣中官祭司户之神
　　○遣官持节册夷陵守御千户所千户郭忠女为麻阳王妃以竹山郡主配全秉谟命秉谟为宗人府仪宾赐诰命冠服等物
　　○广东布政使王俊得等奏肇庆府阳江等县强贼张三木仔公等紏合贼徒伪称太平王及大将名号劫杀人民  上敕俊得等曰闻尔等差官会捕此贼未知获否敕至尔等即严督官兵剿捕务在尽获会问无疑固禁以闻毋坐视故纵以遗民患仍戒饬捕贼官军毋托此生事扰害良善妄及平民其见获助贼为恶老吏及脱放强贼官兵亦皆会讯固禁奏闻区处
　　○己亥宁化王济焕母樊氏卒遣中官赐祭命有司治葬
　　○宁夏等处累奏达贼犯边由迭烈孙雪山入境剽掠又欲紏集贼众往掠楚府孳畜迹其所在多于庄浪兰县及宁夏山后潜藏出没  上敕大同总兵官都督方政都指挥杨洪总率兵二万出大同迤西敕宁夏总兵官都督史昭量选精兵付都督佥事丁信统之出宁夏西北敕都督蒋贵甘肃右副总兵都督赵安各率兵自凉州扒沙出境直抵宁夏与信等会合或分道追袭虏酋阿台朵儿只伯等俱于三月初旬举兵务在殄兹黠虏靖我边疆
　　○庚子福建左参政颜泽朝觐通经历郭铉歛从人银四十二两为路费事闻  上命按察司巡按御史审实以闻至是以所歛银不入已宥之但纪过停俸半年
