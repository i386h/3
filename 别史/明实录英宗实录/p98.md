<!-- { "loadSidebar": true } -->
明英宗睿皇帝实录卷之六十八
　　正统五年六月辛未朔遣中官祭中霤之神
　　○云南呵吒力僧纲司土官都纲李久广东阳春县猺老黄汉山等俱来朝贡马赐袭衣钞绢有差
　　○德州等卫达官指挥佥事满哥卜花副千户脱罕沙在宁夏为总兵官乡导至是贡马至京以边境宁靖乞还原卫从之人赐纻丝衣一袭钞一千贯
　　○行在户部奏云南夏秋税粮数少都布按三司等官俸月支米一石乞将南京库藏海＜贝巴＞运去折支余俸  上命支五十万斤户部选官管送不许迟误仍敕云南布政使司务依时直准折以称朕养贤之意俟仓廪有储即具奏闻如旧支米
　　○筑溧水县叶家桥坝浚胭脂河初溧水县广通镇之西有固城湖入大江镇之东有三塔堰河入太湖东西之间陆地十五里水不相通洪武间凿通固城湖水入三塔偃河舟行甚便后水溢为灾筑坝于广通镇以御之而三塔偃河水不能至坝下故复改筑坝于叶家桥胭脂河自溧水入古秦淮苏松船皆自此达南京近为沙石壅塞故浚之
　　○壬申敕谕行在都察院右佥都御史丁璇曰今命尔往云南同左布政使戴新及按察司廉干堂上官一员自云南至金齿一路预备粮料尔等同志协力从长设法务使官有储蓄人不疲困大抵云南频岁供给烦劳人情厌苦朕甚念之故兹遣尔必推抚恤之诚惇奖劝之道金齿除军官准俸职田外或有空闲田地即勘拨附近卫所旗军屯种如例徵收子粒但有豪强占据治之如律其余官民诉讼悉付巡按御史理之军机边务尔有所见便于事者宜与总兵及三司官议协而行凡事关大体及利害之当建革者悉奏来处置用副朕委任之重钦哉
　　○敕云南总兵官都督同知沐昂及云南都司按察司并巡按监察御史前已遣敕谕麓川开其自新之路如其能悔罪向化即为奏达凡外夷有来归服者尔等须善抚恤勿致失所
　　○命故浙江都司都指挥佥事刘纲子瑄袭为杭州卫指挥佥事
　　○癸酉敕甘肃总兵官定西伯蒋贵等比因虏寇侵庄浪杀伤官军已宥尔等失机之罪但令察此寇部落以闻今乃以地方旷漠寇贼谲诈为辞夫为边将寇至不知其来寇去不知所向其所设巡哨之人何用尔为将之道何在敕至尔等宜深思改过饬励士卒毋狃于宴安因循惰慢非分之恩不可再得其深省之勿贻后悔
　　○行在礼部言广西镇安等府州湖广施州卫散毛宣抚司等衙门所进庆贺正统四年冬至  圣节表文各有谬污当罪其不敬  上命姑宥之
　　○甲戌升行在在礼部祠祭司郎中马骏为福建都转运盐使司运使
　　○狭西都指挥佥事陈＜王巳＞私通义女怒其义男亦与之通阉为火者又强夺军妹为妾以偿私债卖放操军占人田地以私茶令军余入番贸货事觉  上命按察司鞫实以闻
　　○乙亥复除行在翰林院侍讲学士陈循仍旧职以母丧服阕也
　　○镇守大同太监郭敬奏沿边自大夫山至马头山东西百里平坦空旷正胡寇出没要路宜为深沟以防奔突更立堡俾官军往来巡哨者得以安处奏下总兵官武进伯朱冕等议冕以敬言诚守边长策请摘操练军士次第浚立  上从之命行在兵部选委廉能都指挥董之毋贪污虐下以取罪愆
　　○镇守延安绥德都指挥使王祯守备土门寨都指挥刘福受舍人赂妄奏功次事觉  上命祯自陈其实余下巡按御史收鞫之
　○丁丑免去年灾伤田土粮草钞贯顺天保定真定大名顺德苏常淮安八府粮三十九万六千一百七十一石草四百六十七万二千一百八十六束在京蔚州左等二十二卫在外通州左等十八卫所粮二万一千二百五十七石草九十一束钞七万二千六百贯
　　○戊寅书谕靖江王佐敬并各辅国将军奉国将军曰朝廷封建宗室禄米已有定制曩因王及各将军每遇岁徵先令大者人等下县不收本色加倍折钱民用诉告  先皇帝曲贷不问但谕令改过仍敕广西布按二司巡按御史但有再犯者执送京师无非欲其知警而图保全之道也今按察司奏辅国将军赞亿复令家人杜胜雷椿收兴安等县禄米每石逼折钱七百文甚至一千五百丈比时价加三四倍民何以堪且法令乃  祖宗之法令百姓乃  祖宗之百姓今弃法令虐百姓如此而求保全殆不可得已令按察司将胜等解京发落继今宜痛自警饬严戒下人谨守法度仍遵  先皇帝敕旨勿差人扰害州县庶几可以长保富贵以副朝廷亲亲之意
　　○命右春坊右中允吴余庆署掌左右二春坊事
　　○巡抚南直隶工部侍郎周忱奏苏松常镇四府属县自去年八月至今五月大水民饥已发廪赈之具数以闻
　　○行在户部言大同宣府偏头关永平山海密云及山东备倭处岁用马草人民供给艰难乞令总兵镇守备御官武进伯朱冕等及时摘拨官军广采秋青草备用仍令佥都御史罗亨信等提督从之
　　○  上谕法司官曰今盛暑罪囚骈首就系熏蒸烦郁宁得无病宜即检看情轻者依律发遣重者即具奏所犯处置勿令久淹法司具＜锍-釒＞以闻  上命杀人及应死者俱如律其非真犯死罪者杖一百发戍边余皆宥之
　　○宥狭西都指挥同知戴旺罪先是巡按御史冯诚劾奏旺私役军余占种田土饮酒宿倡命旺自陈至是旺输情服罪  上曰旺既输情姑贷其罪都察院仍录状示之如再犯必罪不宥
　　○己卯革湖广归州登云驿以地迂僻使客不经故也
　　○庚辰免山西各府州县逃户该徵秋粮凡六十五万四千七百四十五石有奇
　　○给万全宣府左等卫操备官军马一千一百一十五匹
　　○先是行在都察院右都御史陈智等劾奏云南按察使赖巽既知都督佥事张荣失机误事不即奏闻及考满至京闻荣被劾方具奏掩饰诏下法司究治拟杖还职  上曰巽失职如此岂可复居风宪命吏部改用之至是吏部拟所改职以闻  上复命还职
　　○山东按察司副使钟禄公干济南府等处役夫舁轿又擅用官马与从人私乘事觉刑部论赎杖还职从之
　　○壬午宥都督吴亮太监吴诚吉祥死亮等坐征麓川寇失误军机应斩至是遇恤刑诏法司以闻  上俱宥死降亮为都督佥事
　　○宥行在锦衣卫指挥佥事王裕马顺罪
　　○癸未升刑部主事郑敩张维寇深林淮宗为本部郎中罗崇本为本部员外郎
　　○甲申宜城王贵＜火节＞奏蒙给岁禄二千石内本色米一千石于荆州府常积仓关支挽运实难乞如兄松滋王事例拨附近府州县税粮自行收受从之
　　○命安定卫指挥使鲁古塔儿子乞不鲁代职从安定王亦攀丹奏请也
　　○升赤斤蒙古卫都指挥使且旺失加为都督佥事指挥使可儿即为都指挥佥事正千户把丹为指挥佥事副千户切领等六人为所镇抚可儿加等十三人舍人困匝失加等十五人升授有差先是朝廷遣使哈密且旺失加备糇粮骡马遣切领等与俱  上嘉其诚故升授之
　　○狭西延安府宜川县奏四月雨雹伤稼人民乏食  上命有司发粟赈之
　　○乙酉行在礼部言今岁例度僧道天下僧童至者三万七千有奇有旨止度一万余令俟后再度道童先至者二千三百俱度矣今至者又二千五百宜令俟后再度  上曰僧道旧有定额今所度已滥甚未度者姑已之
　　○丙戌湖广施南宣抚司宣抚覃彦昇遣把事向怀并云南北胜州土官舍人章英广东博罗等县猺长李应山等俱来朝贡马及方物赐彩币钞绢等物有差
　　○浙江衢州府饥以广盈仓粮七万六百余石粜给民用凡得银一万二千七百五十余两
　　○命行在户部于花园并通州卫草场轮月放支上直将军餧马草束
　　○命山西偏头关滑石涧诸堡夜不收官旗军人每岁自冬十月至春二月增给行粮二斗以其出境袭贼劳苦故也
　　○锦衣卫奏直隶太平府丹阳湖五月雨水渰没草场群象无食已俾原差官旗军奴领回本所象房移文户部暂如旧关支草料饲之俟湖水消日仍发牧放
　　○丁亥升行在吏部文选司郎中吴敬为北京行太仆寺卿行在刑部山西司郎中仲昌为南京太仆寺卿○命长河西鱼通宁远故灌顶国师完卜绰丹剌卓儿巴藏卜袭国师赐之诰命
　　○添设万全都司万亿库副使一员以库收银两布绢数多无人接管从参政刘琏奏请也
　　○戊子以耀州民李灏为秦府伴读从秦王志＜土絜＞荐其能诗善医故也
　　○湖广按察司副使曾鼎言窃见内外庶官廉能者少贪刻者多迩者御史王受建言准令有司正官开具僚属臧否事迹巡按御史并布按二司覆验其间宁无互相牵制容隐不实乞敕吏部别为裁处使贪暴病民者无所逃廉谨治事者有所劝庶几官得其人  上谓行在吏部尚书郭琎曰朝廷累遣大臣考核有司不职者黜罢之今鼎乃谓容隐不实鼎司风纪必知其人宜令指陈姓名实迹来闻若知而不以言亦不职也
　　○己丑致书永嘉大长公主曰得奏言所买净身人杨敬因盗金册自经夫自净身者
　　祖宗有禁买之违法及其为盗乃不送官而致其死又违法矣曾祖姑高年虑不及此必皆指挥郭珍之罪今念至亲宥珍不问自今望戒珍凡百谨守礼法庶全亲亲之谊
　　○升甘州左卫指挥同知马驯为指挥使行在金吾右卫指挥佥事季铎为指挥同知以出使外夷擒获逃叛故也仍给赏如例
　　○庚寅敕谕罕东卫都指挥班麻思结等曰近赤斤蒙古卫且旺失加等奏本卫指挥锁合者因杀人逃往尔卫又令其子往乌思藏取毒药且欲率众侵害又言尔卫可儿即切阿把诱去镇抚哈剌苦出等三十家不肯遣还朕以  天地之心为心推恩布德无间远迩劝善惩恶一出至公帷欲使四方万国之人各得其所尔等宜体朕心谕锁合者改过迁善可儿即切阿把所诱去三十家其悉还赤斤蒙古卫今后各宜约束部属安分守法永敦和好以保境土毋结衅私相讎害则尔与一方之众均享太平之福于悠久矣
　　○山东德州清平观城临清馆陶范冠丘恩八县蝗
　　○赵简王妃翕氏薨妃常山中护卫镇抚陆之女永乐二年册封至是薨讣闻  上遣中官致祭命有司营葬如制
　　○辛卯河南固始县学署训导举人黄俊言  太祖高皇帝御制孝慈录已常颁布天下今四方学中鲜有存者乞仍锓印颁布令士民讲诵以隆孝道  上曰朕观孝慈录所论仰  太祖圣见卓冠百王寔万代不刊之盛典宜家传而人诵者礼部亟印颁之
　　○命湖广德安府月给迁居土官知州阮公庭俸米三石并头目范元亨口粮○运河水涨决龙王庙南石堤诏遣侍郎李庸往治之
　　○壬辰复刑部主事唐海谢璘李棠于本部海等皆以冗官待次于家及是以例召至故有是命
　　○癸巳  上以内外管军官员侵欺粮赏致军士逃匿命兵部刑部都察院议禁例以闻右都御史陈智等议今后克减粮至五十石布至五十疋绵花至一百斤以上者拟死罪官充军立功总小旗充军守哨五年满日还役其计赃四十贯以下者拟徒流罪官称为事官立功总小旗充军守哨流罪四年徒罪照年限满日各复职役调边卫差操请出榜禁约从之
　　○甲午敕谕北京国子监祭酒司业等官贝泰等曰夫太学者国家成贤育才之地昔我
