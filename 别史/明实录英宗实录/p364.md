<!-- { "loadSidebar": true } -->
　　○甲子擢庶吉士张永为礼部主客司主事
　　○赐瓦剌也先使臣太尉察占平章哈只阿力等二千九百四十五员名宴于礼部
　　○肃王赡火□舀焰被盗擅揭告示谕军民云获盗者赏以银马自首免罪仍给以赏陕西巡按御史史颐奏长史杨威不能以法谏止王祈恩宥威罪不允
　　○提督宣府军务右佥都御史李秉劾守备独石等处内官弓胜日擎鹰引犬构事虐人宜徵回京诏曰守边事重难遽如秉言其命巡按御史覆而处之
　　○乙丑给襄王赡墡湖广襄阳等五县无粮空闲山地一百顷先是王请此地下户部移文勘实至是湖广布政司及襄阳等府县具图其状以闻故给之
　　○以  天寿山长陵等卫包砌土城毕赏管工军民官各钞二百贯军旗人匠各钞五十贯
　○总兵官武清侯石亨言臣素无勇智言不能服众计不能谋远抚恤无方战阵无法况患暗风不便骑射倘遇敌岂能决战成功伏望  皇上敕廷臣推选智勇命为总兵臣或随朝听调或放归田里以全残喘诏曰朝廷以卿老练托付重任其尚勉图国事所辞不允
　　○丙寅升陕西按察司副使白圭为浙江布政司右布政使浙江按察司副使罗箎山东佥事古镛俱为本司按察使湖广副使陈质为山东布政司左参政福建佥事曾蒙简为湖广左参政知府高安为浙江右参政郎中梅森为山东左参议寺正陈云鹏为右参议员外郎凌志为湖广右参议监察御史涂谦为山东副使黄誉冯节俱为浙江佥事余复为江西佥事徐彬评事王宣俱为湖广佥事调山东右参政韩弘于浙江布政司四川右参议徐璟于山东布政司四川佥事刘益于山东按察司
　　○免大名广平顺德三府所属开州长垣南和曲周等十五州县被水渰没无收田地五千六百余顷秋粮并枣株课米三万六十余石谷草四十八万二千七百余束盐粮钞十六万六百余贯
　　○丁卯  帝以  仁宗昭皇帝音容见于梦中未御兖服遂制兖服一袭遣太监尚义祭告于  献陵献而焚之
　　○山西按察司副使章绘奏边务四事一近例各都司卫所管屯官屯粮不完者住俸催徵切恐各官畏此正当徵收夤缘别差推托误事乞令各都司卫所每年将管屯官职名造册送部屯粮未完不许别差一宣府独石马营用粮浩大虽已召盐商上纳米豆然以路远久无完者切见怀来城内原有空仓七十余间乞增盖一二十间可积粮十万更定则例令盐商于此上纳道路近便纳者必多一宣府长安岭雕鹗堡赤城云州独石马营龙门八卫所每岁有旗军一万六千余名采草各卫自委官收放数目无考作弊滋甚乞令八处各立草场总铨官攒属隆庆州管辖收草则奸弊可革一边城马匹月给料豆军士多克减粜银私用不顾马匹瘦弱乞令户部出榜禁约仍移文总兵镇守提督参赞等官捕获惩治＜锍-釒＞下户部覆奏以总设官攒管草恐误支给宜于各城堡官仓添除副使一员管草为便余皆可行从之
　　○革直隶永平府所属滦州并昌黎乐亭二县三河泊所岁课各令本州县带管从提督军务右佥都御史邹来学奏请也
　　○戊辰赐周府新郑延津长葛三郡主并仪宾何通李琎吴鼎三人诰命
　　○太子太保兼刑部尚书俞士悦言兵政有国之大事朝廷养军于无事之时正欲用之于有事之日也比者臣点视各营军伍自总兵而下私纵役占动以万计辇毂之下尚尔其他在外可知臣曩任御史之时凡问私役军人者俱照榜例重罪以故人不敢犯乞敕兵部申明旧榜严加禁革又言昔肃何入关首收图籍曹彬下江南回载图书后世皆称其贤为治之要固不可无图籍以资稽考也臣见各营官军略无籍册文卷可查止凭自具数目若有欺蔽何由得知乞令兵部自今将军马数目造册二本一进内府藏收一存本部备照诏是之下其章于兵部然卒寝不行
　　○免直隶保定真定二府所属安州晋州等二十三州县今岁水渰田亩秋粮米八千九百二十余石草十七万三千三百余束从镇守佥都御史祝暹奏也　○户部郎中汪浒等奏奉命抚安山东淮安徐州等被灾地方切见数处人民戍役繁兴迭遭旱涝殊不聊生况复应徵粮草马匹颜料之类追逼急于星火乞敕该部量与停罢事下该部集议言买办药材宜从浒言停止牲口宜支给官钱买纳从之
　　○贵州右副总兵右都督方瑛奏臣等累率官军攻剿白石崖等处苗贼擒斩二千五百人招降四百六十寨地方遂宁然虑贼情叛服不常议留云南四川土连官军一万二千分守平越都匀威清永宁诸处其余悉令还卫休息更番调守事下兵部议行
　　○山东都指挥佥事朱信坐吓取财物赎徒还职
　　○己巳  太上皇帝万寿圣节礼部请令群臣诣延安门行朝贺礼诏免礼
　　○升兵科给事中刘清为刑部右侍郎先是清往湖广贵州等处参赞军务剿捕苗寇少保于谦尝奏其功至是以宁息召回故有是命
　　○瓦剌巴先使臣察占等续进马匹貂鼠皮玉石等物命办其等第给赏
　　○庚午襄王赡墡以景泰四年例当朝觐奏欲诣京行礼复书止之
　　○提督宣府军务右佥都御史李秉奏旧时宣府待使臣及内官饮食皆出卫所科歛今宜给官钱买办从之
　　○太子太保兼左都御史王文会同南京五府六部都察院各堂上官议事以闻一正统十四年选南京锦衣卫舍人余丁四千余名操备每人月支米五斗后续选五千三百余名未支米今议原支与未支者俱月支米三斗照旧操备一南京各卫驾船军余每次差遣旧有行粮后各除支今议往回两月者人支米八斗半年者人支米二石八斗一南京各卫差千户一员带领旗军巡捕多至三四百人扰害军民今议止选廉能官五员三月一更专巡捕盗贼及妖言惑众重事其余斗殴奸淫等事俱从各兵马司自理一南京上元江宁二县铺户累年借银买物送官公用应给钞一千五百二十余万还之一向无钞可给今议将应天太平池州安庆庐州扬州镇江府和州并江西九江府所属巡检司折纳芦柴并折纳均工钞俱送官收贮支还一上元江宁二县人户洪武中拨住房屋今多焚毁倒塌而办纳房钞如故宜移文委官勘实除豁一南京光禄寺新添酒户五十名不无滥占今议咸除三十名以便民一上元江宁二县有丁尽户绝军人保结至三四十次未与开豁者今议曾经保勘十次以上者除之一南京骁骑等卫所屯田景泰元年水旱灾伤勘实奏下户部不与除豁但令俟景泰二年徵一半三年徵一半缘今年诏免元年负欠秋粮若又催迫上辜圣恩今议遵诏书停免悉从之
　　○先是山东六月雨坏大嵩等二十卫所城至是诏修筑之
　　○辛未致书庆王秩煃曰承喻以冕服俱纱所造欲易以纻丝此  祖宗定制不敢擅改所言典宝等官缺员欲以内使等升除悉如所拟
　　○升广东广州后卫指挥使徐宁惠州卫指挥佥事张通清远卫指挥佥事尹通俱署都指挥佥事事分守泷水德庆等处地方从总督两广军务太子太保左都御史王翱奏请也
　　○江西司左布政使吴润以孙绰为宁府郡主仪宾援例乞退休从之
　　○壬申以京城内外盗多诏擒获者无首从俱处以死能自首或指陈同盗者免罪仍给以不首者家赀之半
　　○癸酉命成安侯郭晟为正使兵科右给事中王铉为副使持节册封东城兵马指挥司副指挥张斌女为泾阳王祁铣妃群牧千户所副千户呼斌女为朝邑王祁镕妃
　　○调左军署都督同知冯宗于右军都督府以掌右府事安远侯柳溥奏本府缺官故也
　　○兵部左侍郎翰林院学士兼左春坊大学士□辂奏各边操守官军寡弱艰难夫寡弱则不能战艰难则不能守切闻口外田地广饶多被势要之家占耕收利入己其军士非但无力耕种亦无近便田地可耕衣食既不给则壮气沮丧安望其能守也乞命户部选能干官分往大同宣府怀来永宁等处会同都御史等官将田地尽数拨与军士令其分为两番六日操守六日耕种收成之后并力备御如此则转输之费可省又岂有寡弱艰难之足虑哉奏下户部覆奏云此事之便本部亦屡言之后因沮抑不行今辂又奏请敕左副都御史年富右佥都御史李秉提督管粮管民参政副使王庾章绘一如所奏核实行之敢有沮坏边事者听各官奏闻区处从之
　　○免山东布政司都司所属并直隶淮安徐州等处今年水灾田地税粮子粒八十四万三千六百余石
　　○甲戌命顺天等府并山西山东等布政司抚恤逃民免粮差五年军丁匠役俟三年后角□羊补从太子太保兼左都御史王文奏请也
　　○沈王佶焞奏臣原封武乡王后袭封沈王爵有妃韩氏仍用武乡王妃冠服轿乘仪仗未经改造诏赐妃冠服其轿乘仪仗俱仍旧
　　○监察御史吴遵受为事官银三百余两谋为复职事觉命锦衣卫收问当赎徒为民诏特谪戍边卫
　　○总督两广军务太子太保左都御史王翱奏广西军士正统十四年至景泰三年折粮钞一向官库无钞支给缘军士连年征哨蛮贼不得休息军器损坏亦是自修十分艰窘切见广西布政司官库收赃罚银铜钱绢布乞依时价折钞与军如或数少乞支籴粮银补足事下户部议赃罚籴粮银俱不宜轻支惟宜支铜钱布绢其有不敷宜将湖广金沙州江西湖口县二处船料钞三百五十七万贯运赴广西布政司将直隶扬州淮安二府船料钞三百万贯运赴湖广布政司以备各处官军月粮折色支用从之
　　○乙亥初命岁时致祭  孝陵懿文陵等处制帛俱于南京司礼监关用
　　○命故朵林山卫指挥同知亦剌兀子木当哈哈儿分卫指挥佥事阿牙子必鲁哈俱袭职
　　○升番僧禅师葛藏为广善慈济国师赐诰命僧帽僧衣银印以奉使乌思藏有功也巡抚江西右佥都御史韩雍奏户部原定则例江西民能纳米一千二百石于官者给冠带六百石者立石免役缘今江西民艰难乞减则例户部请令出谷一千六百石以上者给冠带谷六百者立石免役从之
　　○府军前卫带俸都指挥佥事孙继宗乞命翰林儒臣撰述父会昌伯孙忠碑文从之
　　○山西按察司副使章绘奏军官多纵勒妻妾与人通奸丧廉耻坏风俗宜例以败伦伤化削职为民从之
　　○丙子命岁给民王徽煣禄米一千二百石
　　○提督宣府军务右佥都御史李秉言万全所属卫所岁造军器先以物料乏军士艰诏暂止之今所乏如旧而艰难愈甚请如先诏又言宣府沿边屯种皆有土堡遇警军士可保其身比遭虏寇侵掠遂皆废弛请敕万全都司率各卫所军士仍前修筑用便屯种从之
　　○丁丑升羽林前卫带俸指挥使童珤为都指挥同知指挥佥事房名为指挥使副千户姚胜为指挥佥事金吾右卫带俸指挥佥事孟洪为都指挥佥事追论其父兄阵亡故也
　　○仍给神机营选操余丁月粮六斗从太子太傅安远侯柳溥等奏请也
　　○增给沿边寺子峪大安口等三十四营操守军士月粮有家小者米八斗无者六斗从提督军务右佥都御史邹来学奏请也
