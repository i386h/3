<!-- { "loadSidebar": true } -->
　　○乙丑书与达达可汗曰近得遣来使臣忽秃不花孛端等赍书朝贡具见可汗顺天爱人修和保名之意朕与可汗自  祖宗来和好非一世矣自今各宜上顺  天心下顺人心勿妄生事以伤和好使臣往来只可一二岁一次所遣止百十人则伤和好之事自无由生和好若全天心亦顺此朕与可汗之利也今因使臣之来加意晏赏升其官职以偿其劳仍命回使赍织金文绮彩币表里二百一十六匹归赐可汗及妃以答擒贼之功并献马之意所求金银器皿等物亦命回使赍去至可领也又敕谕瓦剌王子也先猛可头目伯颜帖木儿等二百一十六人各以彩币表里命其使臣赍回赐之
　　○辽东自在州鞑官指挥阿卜剌湖广忠建宣抚司土官舍人谭文忠四川芒部军民府女土官知府奢贵遣舍人以麻等来朝贡马赐钞彩币表里有差
　　○吏部言为事充军官吏按察使谢庄副使王裕等三十人先于大同城西朝见  上皇奏准复还职役今又会赦到部  帝曰此辈先因贪酷枉法等情充军今若还职任用何以警众其会多官更详议之于是太子太傅兼礼部尚书胡濙等议王裕先从武清候石亨立功宜仍送立功谢庄等俱令冠带闲住天文生一人仍送着役吏典五人罢为民从之
　　○少保兼兵部尚书于谦奏朝觐官吏运粮其间有老疾拣退隶卒散去者有裁减衙门艰难者请量减粮数事下户部议宜将原拟一百石者减作七十石八十石者减作六十石四十石者减作三十石三十石者减作二十石十石者减作五石俱限三月以里完足从之
　　○丙寅韩王徵钋以受封并赐冠服奏欲诣京谢复书止之
　　○吏部言各处府州县正官举保儒士堪任教官者多有不公或因本处无缺一概泛保或一官连保数人乞为禁约今后府州县正官各候本学有缺方许举保不得隔越滥举从之
　　○后军都督佥事张荣先以征云南失利谪戍甘肃至是以恩例降为狭西行都司都指挥同知
　　○户部奏官军运至宣府粮储颇足支用今怀安天城阳和急缺粮储宜令各官军如例于京仓支粮运去怀安一万六千石天城阳和各一万七千石诏朱谦任宁设法就令彼处官军运赴怀安天城阳和庶省人力
　　○诏直隶凤阳府凤阳等县去年该徵粮米以麦豆抵纳因其旱灾也
　　○丁卯升兵科给事中苏霖为本科左给事中黄仕俊为右给事中从都给事中叶盛等奏保也
　　○征进贵州湖广总兵官保定伯梁珤奏湖广荆州府同知陈禧闻母丧当守制缘禧即今督领民壮杀贼乞令夺情从之
　　○镇守广东都指挥同知姚麟等奏化州地方累被广西猺贼烧毁仓舍杀虏人财孳畜诏广西总兵官等会合两广官军相兼剿杀以弭边患
　　○调镇守广东都指挥同知姚麟往廉雷高肇地方领军杀贼
　　○戊辰诏以官银一万两给大同卫所州县贫难军民籴买种子
　　○免直隶真定府所属州县粳粟米四万六百余石谷草七十九万九千余束绵花四千四百余斤以其旱灾故也
　　○镇守狭西内官王庄儿奏庆阳卫安边营柳树涧鞑贼入境抢掠守备都指挥张友等不严堤备署都指挥佥事樊青指挥东得李荣等率军追贼不能奋勇向前俱宜治罪命巡按御史责其罪状仍俾备边杀贼如再误事必罪不宥
　　○己巳致书韩府襄陵王冲炑曰朕惟孝弟之性本乎天赋然人往往有弗能行行之而或怠者无他诚与不诚故也叔祖藩室懿亲孝友天性出于至诚尝敬事母无间嫡生皆极其至不但旨甘定省靡违母遘危疾叔祖刲股和汤以进与夫稽颡吁天愿减己年以益母寿愈久愈至愈获响应母疾屡安及事兄韩恭王尤尽逊弟王尝寝疾叔祖晨夕侍侧亦如事亲况于母乎具见叔祖孝弟兼至今得曾叔祖妃所奏极称叔祖竭尽孝诚如前所言予心欣悦夫为人子之道奉亲固难而能得其欢心尤难能得父母欢心非诚孝不能也使天下之人皆能如叔祖孝事其亲国家天下不患其不平且治也叔祖可谓有光于宗室矣专此奉扬盛德惟叔祖亮之
　　○书复镇南王徽煣曰王比奏本府地方迫于苖贼欲迁居腹里州郡近得总兵官奏征剿苖贼不久当灭况彼人民艰难叔祖惟当固守藩疆不可轻动庶可以固人心专此以报
　　○赐工部尚书陈恭诰命并封赠其祖父母父母妻从恭请也
　　○户科给事中何升奏口外摆堡运粮官军每人止带口粮四斗今俱食尽事下兵部议宜移文署都督佥事雷通每人给口粮二斗五升从之
　　○夜有流星大如杯色青白有光出天柱北行至近浊
　明英宗睿皇帝实录卷之二百一
　　废帝郕戾王附录第十九
　　景泰二年二月庚午朔  太上皇帝居南宫
　　○升镇守延绥等处都督同知王祯为右都督协赞军务右佥都御史马恭为右副都御史各赐银十两彩币二表里敕之曰得尔等奏二次率领官军于打浪山追杀贼寇生擒四名斩首三级夺所虏人口头畜并获其马匹盔甲等物余贼败遁今特升尔祯为右都督尔恭为右副都御史仍各颁赐彩币尔恭仍将杀贼有功并射伤官军从公开奏毋容下人作币妄报
　　○命镇守山西左副都御史罗通委官勘山西大原府迤北被贼惊疑州县饥民验口赈给之仍命河南山东布政司令所属府州县遇有山西逃民到彼善加抚恤省令复业
　　○诏以边境稍宁大同等处选操等项舍人余丁民壮暂且放回屯种生理
　　○夜木星犯牛宿
　　○辛未  驾幸太学释奠先师孔子命太保宁阳候陈懋少保兼兵部尚书于谦太子太保兼吏部尚书王直户部尚书兼翰林院学士陈循工部尚书兼翰林院学士高谷户部右侍郎兼翰林院学士江渊翰林院学士商辂翰林院侍讲学士刘铉分献四配十哲两庑礼毕幸彝伦堂祭酒萧镃司业赵琬讲书毕  驾还宫
　　○壬申以幸太学礼成国子监祭酒萧镃率诸生上表谢恩  帝御奉天门赐袭衣钞绢筵晏故事幸太学赐讲官纻丝罗衣各一袭学官纻丝衣一袭监生钞五锭是日特命讲官增冠带监生增绢一匹
　　○宣府左参将纪广等奏请将独石等处官军暂于龙门卫驻劄往来长安岭巡哨
　　修复独石等处方令官军家属前去从之
　　○广东都指挥佥事王忠奏广西流贼二百余人至封川县张峒村劫掠后又集聚四百余人攻围城池烧毁县治杀死哨守指挥周智其巡检等官毛宁刘愈坚千百户所镇抚萧忠徐宁等各领军兵不能策应宜治其罪事下兵部议少保兼尚书于谦言忠亦畏缩无谋失机误事宜责取死罪招状其余官员宜令巡按御史执问从之
　　○癸酉国子监祭酒萧镃复率师生谢恩赐敕勉励之
　　○赏巡抚辽东左副都御史李纯参将都督佥事刘端并都指挥千百户等官军王祥等四百人彩币表里银绢布有差以斩获达贼功也
　　○南京翰林院侍讲学士周叙言臣闻尧舜兢兢业业一日二日万机盖人君几事之多非兢业不足以理之也粤观自古帝王未有不以勤而兴以怠而废者我  太祖高皇帝  太宗文皇帝以暨  列圣临御恪守一道  皇上嗣位正天下臣民仰望治平之时宜复午朝之典加宵旰之勤常思曰上天玄远何以格之阴阳和气何以召之正人君子何以使之亲奸邪小人何以使之远兵戎何由整刑赏何由当寇盗反侧何由平今日黎民何由安正统之仇何由复夷虏之祸何由息经筵之暇每日一二次赐左右大臣以及近侍之官讲论前所云政理以绵  宗社以福苍生  帝曰朕常诏天下臣民凡有利国利民皆许进言择而行之今叙所言勤政之事深合朕意尔礼部其申明前诏凡闻朝廷得失许诸人直言无隐
　　○巡抚四川右佥都御史李匡奏比奉敕俾录诏书备榜抚谕播州苖民缘无印信苖民致疑乞给巡抚印从之
　　○赈给狭西西安府卫军民以被旱灾缺食故也
　　○山西行太仆寺主簿蔺让以御史左鼎案其多役皂隶求索财物等罪让亦讦奏鼎尝以军人家属擅宿馆驿及奏丁忧御史齐让饮酒于都督孙安都指挥翁信所用乐妇歌唱嗔己言其不当且言于鼎鼎遂令州官查臣多役皂隶诬坐赃罪事下法司请行巡抚巡按官廉让等情状以闻从之
　　○楚王季埱奏臣弟大冶悼僖王季堧岁禄住支遣妃翟氏并其宫眷无以养赡诏每岁给米二百石
　　○南京总督机务兵部尚书靖远伯王骥等奏正月十八日山川坛井醴泉迸出馨香上闻臣等躬诣汲取祗荐  奉先殿以昭圣世之祥事下礼部尚书胡濙等以为此盖  皇上圣德上答  天心是以嘉祥协应文武百官理宜上表称贺第先奉诏书敢有献言祥瑞以事謟谀者罪之以此未敢辄行命免贺
　　○命大宁前卫带俸都指挥佥事保儿子火儿忽歹燕山中护卫带俸都指挥佥事甘润子礼俱袭为指挥使
　　○户科给事中李侃等奏今年会试礼部奏准取士不分南北臣等切惟江北之人文词质实江南之人文词丰赡故试官取南人恒多北人恒少洪武三十年  太祖高皇帝怒所取之偏选北人韩克忠等六十一人赐进士及第出身有差洪熙元年  仁宗皇帝又命大臣杨士奇等定议取士之额南人什六北人什四今礼部妄奏变更意欲专以文词多取南人乞敕多官会议今后取士之额虽不可拘而南北之分则不可改刑部侍郎罗绮亦以为言事下礼部议以为顷者诏书科举自景泰元年为始一遵永乐年间例行本部查得永乐二十年间凡八开科所取进士皆不分南北已经奏允今侃称礼部变更意在专以文词多取南人夫乡举里选之法不可行矣取士若不以文考官将何所据且北方中土人才所生以古言之大圣如周公孔子大贤如颜曾思孟皆非南人以今言之如靖远伯王骥左都御史王翱王文皆永乐间不分南北所取进士今岂可预谓北无其人况本部止遵诏书所奏即不曾奏请多取南人少取北人今各官所言如是乞敕翰林院定议命遵诏书行侃等所言不允
　　○给大同西路官军马三百匹
　　○给蓟州永平山海等处官军马一千匹
　　○巡按狭西监察御史甘泽奏沿边卫所寨堡墩台守了官军往往逃躲合照佥都御史卢睿所奏凡逃躲者提问明白俱发极边墩堡立功哨了一年满日还职着役从之
　　○乙亥升南京刑部右侍郎郑泰为本部左侍郎翰林院修撰刘俨为本院侍讲俱以九载秩满故也擢行人程璥为贵州道监察御史监生姜约为吏部稽勋司主事
　　○命运直隶保定府仓粮一万石于广昌县听蔚州卫官军支用
　　○赤斤蒙古卫使臣绰失加等陛辞命赍敕并金织纻丝彩币等物归赐其都督阿速等
　　○丁丑释奠先师孔子命户部右侍郎兼翰林学士江渊行礼
　　○命户部侍郎兼翰林院学士江渊修撰林文为会试考官赐晏于礼部
