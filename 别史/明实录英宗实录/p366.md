<!-- { "loadSidebar": true } -->
　　○太子太保兼工部尚书石璞＜锍-釒＞言邦畿千里万国瞻依礼乐刑政胥由此出今乃盗贼窃发披戴盔甲悬插弓矢明火持杖公行劫掠近闻所获强盗俱言谁不惧死但以粮赏不得全关妻子饥饿难忍又闻山东河南南北直隶等处今年秋被水患小民缺食盗贼潜起虽已遣官禁捕岂得人人尽获福建浙江斯为可验若不宽贷抚绥赈济尤恐此患甚于边患又访得口外边军夜行日伏艰苦万状不可胜言今亦减去月粮若此窘逼实非节财足用之术是乃启盗误国之端语曰小人穷斯滥矣谚曰礼义生于富足盗贼起于贫穷书曰民惟邦本本固邦宁诚不可不恤矧今胡虏虽来朝贡谲诈之心犹未可度倘遇有警将何措置昔贾谊当文帝承平之世尚有痛哭流涕之言今外则夷狄侵横内则盗贼生发军士乏粮小民缺食尤为可痛哭流涕者矣于此之际正当添粮加赏厚为奖劝岂可又减月粮与其减敢死军士之粮莫若减臣等滥叨之俸且臣一介庸愚无补于世僣厕重任滥叨厚禄诚宜减俸以资军食若果不敷乞敕吏兵二部省冗滥之官去蚕食之辈则仓库自充军粮亦足尤愿  皇上诏蠲被灾州县税徭暂停一应军需仍遣一二大臣督同各该巡抚镇守巡按并司府州县等官发仓赈济设法抚恤务俾得所其文武官俸粮除六品以下俸少不减五品以上俸禄斟酌减支量添军马粮草培餋士卒锐气则兵食既足而盗贼潜息士马精强而胡虏不足虑矣＜锍-釒＞闻下多官集议少保兼太子太傅户部尚书文渊阁大学士陈循等言河南等处已有太子太保左都御史王文及大理寺右少卿张固在彼赈恤不宜重差军士月粮诚当全支而武官俸禄尤不可减文官自三品以上宜量减其俸及令各该堂上官斟酌烦简量省冗员诏曰文武官员俸禄俱不必减禄以养廉若减其俸何以养赡其余如议
　　○协赞军务山西右参政叶盛言三事一独石马营各城自失守以来田园荒芜狐兔之迹交道戍守官军家属尚多寄住他处宜令卫所招徕抚绥舍余人等有愿操练听调者量给月米三斗以资餋赡一在边总兵镇守内外等官将官军私纵役使及自出批帖任情差遣自今凡有差遣宜令俱赴提督协赞官处斟酌审验一近因各城缺军将犯罪充军者编补柰此辈畏惧边方将家属多行贿脱免因无顾恋辄便逃去自今例应家属随住者所司务审系正身验发事下兵部议悉从其言
　　○丁亥岷王徽煣奏求祭器乐器并斋郎乐舞生厨役诏以今湖广地方未宁姑给与一半复书谕之
　　○都察院奏户部右侍郎张睿不能防官攒侵盗仓储宥之
　　○周王有爝薨王周定王第四子母胡氏洪武二十五年生三十五年封祥符王正统四年袭封周王至是薨年六十一讣闻辍视朝三日谥曰简遣官致祭命有司营葬
　　○戊子命录用故诚意伯刘伯温嫡长子孙浙江布政司言伯温长子琏之七世孙禄年十一岁未堪起送今起送其次子璟之四世孙文谦礼部言禄系嫡孙宜令候出幼送部从之
　　○免直隶河间府所属六县水灾田粮三千三十二石有奇谷草四万九千八百二十余束
　　明英宗睿皇帝实录卷之二百二十三
明英宗睿皇帝实录卷之二百二十四
　　废帝郕戾王附录第四十二
　　景泰三年十二月己丑朔  太上皇帝居南宫  帝省郊祀牲
　　○哈密忠顺王倒瓦答失里头目脱脱不花亦力把里地面也先卜花王并妃虎都速旦头目舍剌土鲁番地面也密力虎者王并妃右瓦儿速擅等头目马麻米儿咱等察力失地面也密力虎者王姊打剌闷等头目打剌癿儿的脱忽麻地面卜剌孩王赛兰地面头目革来坛把丹沙地面头目速鲁坛马黑木速鲁坛牙地面头目速儿卜撒温阿思癿地面札尼癿王舍力湾乃丁地面速坛阿力王等阿剌毋剌地面赛你阿卜丁王子阿的罕沙并克失迷儿哈剌火州帖力蛮扫兰等一百二十一处地面头目俱遣使来朝贡马赐宴并彩币表里纻丝袭衣等物仍命来使各赍敕书彩币表里归赐其王及妃并头目有差
　　○诏有非应捕之人能擒获强贼者以宣德时例升赏之从监察御史张鹏所言也
　　○敕谕华阳王支堚曰比者镇国将军支壁奏被王积恨深重累欲加害乞分居异地然分居固难允从但王于镇国将军实同气至亲岂宜怀隙致令不安  祖宗之训殆不如此王自今当守礼法务全友爱庶可保富贵于永久
　　○提督宣府军务右佥都御史李秉因宣府左副总兵杨能役千百户私从遂劾能叨边寄忽武备肆贪饕且言总兵官纪广衰惫不能严号令以肃官军宜推人望武臣代广而逮能正其罪诏曰今边境正当用人如搜其细故一一治之有警谁当调用者姑命巡按御史张蓥覆实以闻
　　○宁府镇国将军羙墌卒遣官致祭命有司营葬
　　○夜月犯六诸王西第三星
　　○庚寅命前军都督佥事薛失莲台更名忠从所请也
　　○辛卯敕考郎兀卫都指挥使格哈及大小头目人等曰尔等自祖父以来世受朝廷官爵设卫给印俾尔等管束人民自在居牧尔等既不能效力补报朝廷乃又结连外寇扰我边境掠我人口肆为悖逆论尔等罪本难容但朝廷恩同天地念尔等既能认罪悉宥不问敕至尔等即各将原虏人口令人尽数送赴辽东总兵等官处交还庶盖前愆今后但有外寇来侵尔等即便奋勇剿杀以除边害其有功之人朝廷升赏不吝如或阳为顺从阴持两端不还所掠人口必调大军征剿悔无及矣　○瓦剌太师也先知院阿剌等各遣头目察占等贡马及方物赐宴并彩币表里有差仍命察占等赍敕并彩币表里归赐也先及阿剌
　　○改大理寺右少卿陈询为太常寺少卿兼翰林院侍读学士
　　○升直隶苏州府知府朱胜为江西布政司左布政使
　　○都察院右副都御史朱鉴以老病乞归田里从之
　　○驸马都尉焦敬石璟薛桓上章乞分用故驸马井源家人  帝念源没于王事其家正当优恤不允所请既而兵科给事中谷茂劾敬等略无忠厚惟务贪饕乞皆执付法司以治其罪诏姑宥之
　　○壬辰兵部左侍郎翰林院学士兼左春坊大学士□辂奏近闻河南开封等府并南直隶凤阳府等处今岁水涝田禾无收积年在彼逃民俱各转徙赴济宁临清各处趁食动以万计有司闻其入境一切驱逐不容潜住缘此等流民转徙已久无家可归迫而不恤恐生他变臣切见畿内顺天等八府所属一百三十余州县尽有空闲抛荒田地足以居民乞敕户计议榜谕逃民有志复业者即令复业其无所归者听于八府所属州县分住拨田与耕设法赈恤其口粮种具之类或暂给官储或劝贷富室俟有收之际如数追偿诏户部移文河南山东巡抚等官斟酌事宜可行则行如有窒碍从其设法处置但事妥民安以副朕意
　　○协赞军务山西右参政叶盛奏万全都司各卫所折俸胡椒苏木钞锭每岁委官赴京库关领近闻在京有等无赖者名为揽头积年邀揽各卫所委官于家通同库官并开食店之人遇库中关出官物俱各以赝易真钞则易以软烂苏木则易以浅淡嫩小胡椒则与店户煮去辣味及以面糊搅入铁屑砂土以增斤两物虽出于官库利则归于奸贪卫所官军不蒙实惠若不痛加禁革恩泽岂能下流户部议今后各卫关支折俸官物本部遣主事督领各卫委官并本部办事官同关钞内取十锭椒内取一斤如法封识苏木用印烙记令委官等领运赴各处总督边储都御史并管粮参政处看验无毙转发各卫唱名给散如有仍前作毙即将揽头委官等执送法司追究明白悉发戍边远两邻知情而不举者罪同从之
　　○癸巳敕哈密忠顺王倒瓦答失里曰我朝廷自  祖宗以来待尔哈密恩礼极厚今尔复遣使臣黑牙思等赴京进贡求医士特念尔等久居边鄙坚守臣节保障地方悉允所请尔等宜体朕意图报国恩近闻中国被虏之人自北回南者多有在尔哈密地方存住敕至尔等即遣人送赴甘肃总兵官处交送来京庶见尔等忠顺朝廷之意
　　○升广东广州卫指挥佥事王宾为指挥使以坐营都指挥佥事赵辅言宾父署都指挥佥事清死于贼故特升之仍命礼部给赏
　　○总督军务少保兼兵部尚书于谦总兵官武清侯石亨等议选五军神机三千等营精锐官军十五万分为十营每营置坐营都督一员都指挥三员把总都指挥十五员指挥三十员每队置管队官二员有警分调剿贼其余官军各委头目于本营训练守备京师命太监阮让陈瑄卢永都督杨俊郭震冯宗提督让俊四营瑄农三营永宗如之俱听太监刘永诚吉祥及谦亨等约束调遣
