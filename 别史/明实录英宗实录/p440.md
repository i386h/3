<!-- { "loadSidebar": true } -->
　　○升太仆寺寺丞孙弘为工部左侍郎光禄寺少卿陈诚为通政司右通政仍管光禄寺少卿事吏部验封司郎中刘文为右通政尚宝司司丞兼翰林院编修黄谏为尚宝司卿兼翰林院侍讲中书舍人金铭为光禄寺寺丞从忠国公石亨言其曾同议大事也
　　○升锦衣卫带俸都指挥使马政为后军都督佥事哈铭为指挥佥事俱带俸仍为通事出使瓦剌
　　○命兴济□杨善理左军都督府事
　　○增给太平侯张軏食禄岁一千五百石
　　○命锦衣卫千户李溶往槛徐正来京
　　○命锦衣卫差官执汪祥冯益
　　○辛卯  上敕吏部臣曰会昌伯孙继宗戚里至亲事朕有年多效忠勤兹特进封为会昌侯食禄一千二百石子孙世袭
　　○  上谓户部兵部臣曰朕新复位凡百行事当遵  祖宗旧制各处巡抚提督等官是一时权宜添设宜即将各官取回其各处边备及军民事务令总兵等官理之事有不便及官有不法者从巡按御史究治重者奏闻区处
　　○升工部左侍郎赵荣为本部尚书户部浙江司员外郎刘本道为本部右侍郎工部屯田司主事吴复为通政司右通政专管柴炭调户部右侍郎陈汝言为兵部右侍郎俱太监吉祥等荐之也
　　○命钦天监舍人汤贤汤赞太医院舍人徐埙俱为锦衣卫正千户大兴县民匠钱旻张鉴史得戴长孙周福缘宛平县民匠朱祥袁比受倪官音保汪记生光禄寺□役蔺小九俱为锦衣卫试百户以太监吉祥奏其有夺门保  驾功也
　　○吏部尚书王直乞致仕从之赐之敕曰卿以贤科高第发身事我  皇曾祖考以至于朕踰五十年历官翰苑佐典秩宗遂为冢宰宅心允藏处事惟慎虽经变故无改厥常忠清之操简于朕怀盖有素矣兹朕复正大位如卿老成方在倚毗而卿恳以衰疾固辞弗已惟光哲王求旧之义莫能忘而士大夫甘退之志不可拒是轸朕衷勉从卿请特赐白金三十两新钞三十贯金织纻丝衣一袭仍给驿舟送卿还乡卿其体朕至意安精神慎药食颐养天和优游田里用享清平之福以臻遐永之龄
　　○总兵官忠国公石亨奏即今边境宁靖宜将正统十四年以来添拨各关口官军民壮放回原籍蓄威养锐原系京操者仍取回京操练听调从之
　　○减淮安临清沙湾巡河主事三员从定襄伯郭登言也
　　○夜有流星大如杯色赤有光起自太微西垣东北行出东垣外尾迹后散
　　○壬辰诏京官景泰七年折俸钞俱准给银从户部奏请以官库钞少故也
　　○升右都督刘深为左都督
　　○升鸿胪寺右少卿齐政为本寺卿左寺丞杨询为左少卿右寺丞赵瑄为右少卿陕西布政司右布政使芮钊为本司左布政使
　　○升留守前卫指挥佥事李胜沈阳右卫指挥佥事侯通俱为都指挥佥事金吾前卫总旗汪贵为副千户腾骧左卫舍人张林沈阳右卫舍人侯俊俱为正千户家人侯宣为试百户俱调锦衣卫带俸武成后卫正千户仝斌为指挥使仍调原任永清右卫以太监吉祥奏其有夺门功也
　　○命故安乐州指挥同知委剌子也黑纳指挥佥事歹孙子克奴八十子阿哈俱袭职指挥佥事松古奴子每羊加代职
　　○命忠国公石亨仍理后军都督府事
　　○镇守狭西内官王庄儿奏汉中府洋县有寇聚众欲攻县治烧栈道占据汉中已与守备官军设法擒其数人角□羊送按察司缘本府地方广阔逃民数多恐乘机蠭起乞敕镇守并都布按三司官调西安左等卫官军前去剿捕以除民患从之
　　○金吾右卫带俸正千户白琦请尽诛王诚于谦等党及郕府旧僚且以诚谦等罪榜示天下事下都察院覆奏请如琦言榜示郕府旧僚诚谦等党宜令该部具名以闻从之
　　○有卫卒缚刑部福建司署员外郎事司务李棨谓其王诚党命下锦衣卫讯之
　　○癸巳赐忠国公石亨会昌侯孙继宗太平侯张軏文安伯张輗兴济伯杨善勋号散官亨奉天翊卫推诚宣力佐理武臣特进光禄大夫右柱国给诰券本身免三死子免二死追封三代继宗軏輗善俱奉天翊卫推诚宣力武臣特进光禄大夫柱国给诰券本身免二死子免一死追封三代
　　○升府军前卫带俸都指挥同知李奇锦衣卫带俸都指挥同知北斗奴为都督同知锦衣卫带俸都指挥佥事阿剌帖木儿顶住驴羽林前卫带俸都指挥佥事胡朵儿哈金吾左卫带俸都指挥佥事鲍政为都督佥事俱注后军都督府带俸
　　○命海宁伯董兴仍理后军都督府事
　　○调孙绍宗孙显宗孙续宗孙纯宗俱于锦衣卫带俸
　　○礼部等衙门尚书等官胡濙等奏恭惟  皇上应天顺人复正大统改元之初论功行赏封石亨张軏张輗杨善为公侯伯臣等伏睹敕谕拥立  圣躬之功已蒙奖录而迎还  銮舆之迹未赐褒嘉切惟当  陛下北狩之日虏氛甚恶群情震恐佥举杨善堪充北使而善即挺然自往奋不顾身罄家赀置行李父子五人蒙犯霜露间关沙漠深入不测之险言足以折服狂虏之口义足以感动巨酋之心虽唐郭子仪之于回鹘宋富弼之于契丹不是过也遂奉乘舆安然来归斯固  皇上盛德格天至仁化暴所致而善之忠诚勇敢保护万全其功岂小小哉真可谓有社稷之勋者矣伏望  皇上原其始终之心特赐进封之典庶使臣节益励人心益悦  上曰杨善之功朕所备知报功之典自有次第不必尔等言
　　○后军都督府带俸都督佥事马政奏臣原在御前答应及翰林院译写番字文书所有与臣共事金吾右卫带俸都指挥使李铎为事降调福建延平卫副千户武忠亦为事退闲乞敕该部将铎取回忠复任同臣等御前答应  上曰铎令兵部移文取来另行定夺忠且罢
　　○礼部尚书胡濙乞致仕从之赐之敕曰卿以硕德发身贤科事我  皇曾祖考以至于朕踰五十年历任黄门遂升宗伯宅心允臧处事惟慎虽经变故无改厥常恭和之度简于朕怀盖有素矣兹朕复正大位如卿老成方在倚毗而卿恳以衰疾固辞弗己朕勉从卿请特赐白金三十两新钞三千贯金织纻丝衣一袭仍给驿舟送卿还乡卿其体朕至意
　　○甲午升礼部仪制司郎中章纶为本部右侍郎纶在景泰间以谏易储事系锦衣卫狱几三年被拷掠死而复苏者屡矣  上复位之明日即命释之及是又进官以旌其直
　　○云南都指挥同知杨浚老疾命其子杲代为指挥使
　　○命兴济伯杨善兼掌鸿胪寺事从木寺卿齐政奏也
　　○给怀宁伯孙镗海宁伯董兴食禄岁各一千一百石
　　○吏部尚书王翱乞致仕不允
　　○江西道监察御史贾恪奏各处巡抚等官悉取回京惟口外宣府大同各边城堡及浙江等布政司俱有太监内使等官其跟随军伴家人多积年豪猾之徒拨置教唆颠倒是非甚至纵欲贪得多畜鹰犬广种田地占役军士不得操守况日逐供给尤多宜照巡抚事例斟酌取回为便  上曰此事朝廷自有处置
　　○命诛前昌平侯杨俊景泰初俊为宣府参将分守永宁怀来闻北虏欲奉驾还密戒军士毋轻纳及  驾还又言是将为祸本俊又负气与张軏等素不相能至是軏等数以俊为言时俊已得罪罢侯家居遂徵下锦衣卫狱狱具  上曰俊情罪深重论法当凌迟处死姑斩之其子珍革爵发广西边卫充军
　　大明英宗睿皇帝实录卷之二百七十四
　大明英宗睿皇帝实录卷之二百七十五
　　天顺元年二月乙未朔  皇太后制谕宗室亲王及中外文武群臣仰惟  太祖高皇帝  太宗文皇帝开创帝业统御华夷仁宗昭皇帝继述鸿猷大敷治理承传至我  宣宗章皇帝克宽克仁万邦允怀不幸蚤弃臣民遗命于吾爰立嫡长子祁镇为  皇帝已历十有五年敬天勤民无怠无荒比因虏寇犯边生灵荼毒为恐祸延  宗社不得已亲率六师以御之此实安天下之大计也不意兵将失律乘舆被遮时尔文武群臣以  社稷为重恪遵  宣宗皇帝遗诏表请于吾立  皇帝长子见深为皇太子因其幼冲吾仍命庶次子郕王祁钰辅之岂期性本枭雄遄据天位已而虏酋畏天知  帝德罔愆历数有在奉帝回京而祁钰既贪天位曾无复辟之心乃用邪谋反为幽闭之计废出皇储私立己子斁败纲常变乱彝典纵肆淫酗信任奸回毁奉先傍殿建宫以居妖妓污缉熙便殿受戒以礼胡僧滥赏妄费而无经急徵暴歛而无艺府藏空虚海内穷困不孝不弟不仁不义秽德彰闻神人共怒  上天震威屡垂明象祁钰恬不知省拒谏饰非造罪愈甚既绝其子又殃其身疾病弥留朝政遂废中外危疑人思正绕乃于今年正月十七日先朝内臣暨公侯驸马伯文武群臣六军万姓同诚表请已命  皇帝复正大位以慰群情以安  宗社惟天道福善而祸淫吾当体天以行罚人心好善而恶恶吾当顺人以正名虽母子之至情于大义而难宥其废景泰僣子祁钰仍为郕王如汉昌邑王故事已令群臣送归西内俾知安养于戏天下乃  祖宗之所开创天位乃  列圣之所相传天位既复人心乃安布告天下咸使闻知
　　○升吏部验封司郎中张用瀚为本部右侍郎以忠国公石亨等荐之也
　　○命文安伯张輗理左军都督府事都督范雄理前军都督府事
　　○命定襄伯郭登代广宁伯刘安掌南京中军都督府事
　　○召紫荆关内使张诚右都督陶瑾鴈门关内官阮谈署都督佥事陈友怀来内官韦源内使田霭署都督佥事赵辅居庸关左少监潘成永宁内官弓胜蔚州内官张普还京
　　○命兵部左侍郎俞纲仍理部事罢礼部尚书章文太医院院判欣克敬俱为民改南京户部右侍郎杨舆都察院右佥都御史余俨大理寺右少卿朱绂太仆寺少卿李亨俱为知府吏部文选司员外郎董鼐等七员为知州等官降匠官工部右侍郎蒯祥陆祥为太仆寺少卿仍旧管工先是云南道御史沈性奏景泰年间郕府旧僚及匠作庸流皆擢美官乞裁省之下吏部议及是吏部悉具职名以闻故有是命
　　○以夺门功升忠义前卫指挥使詹忠为后军都督佥事济州卫都指挥同知刘纪为右军都督同知永清右卫都指挥佥事王福武成后卫都指挥佥事赵胜俱为前军都督佥事羽林前卫都指挥使季伯家奴为左军都督佥事锦衣卫带俸都指挥使李文为右军都督佥事俱带俸
　　○命羽林前卫新升总小旗阎味招高福等一百九十五人冠带以其有夺门功也
　　○升总兵官忠国公石亨家人石溟石永兴王亮为都指挥使石冲石浚为指挥同知石纲范进石增为指挥佥事石金石溥石洵为正千户溟等俱锦衣卫带俸洵于蒲州千户所管事
　　○会昌侯孙继宗奏正月十七日早臣同总兵官忠国公石亨太平侯张軏文安伯张輗及臣弟显宗率领子侄甥婿义男家人军伴四十三人各藏兵器夺取东上门直抵宫门恭请  皇上复登大宝乞将跟随臣等官军人等照依跟随石亨等官军一体升授  上曰功赏朝廷自有定夺且罢
　　○总兵官忠国公石亨奏五军存操等营官军人等景泰七年以来多因内官张永王勤等朦胧具奏调三千营团操及拨各监局匠作以致队伍空缺宜俱取原  营操练从之
　　○丁酉  上圣皇太后圣节上率后妃上寿免命妇朝贺赐文武百官宴
　　○释奠先师孔子遣兵部尚书兼翰林院学士徐有贞行礼
　　○命神机营管操都指挥佥事陈亮镇守密云地方以前镇守都指挥赵玫病卒也
