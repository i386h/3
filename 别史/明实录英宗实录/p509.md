<!-- { "loadSidebar": true } -->
　　○免河南布政司开封汝宁怀庆彰德河南南阳六府所属五十州县去年被灾田地秋粮二十六万七千九百一十三石有奇草三十四万四千三百余束河南都司所属卫所屯田子粒一万一百八十余石
　　○移涿州陆樊仓于大龙门堡革宛平县斋堂仓俱从守备紫荆关署都指挥佥事左能奏请也
　　○戊申升工部虞衡司员外郎宋廉为四川布政司右参议复除广东按察司佥事殴辉于湖广按察司以丁忧服阕也
　　○户部奏南京广洋卫运粮赴蓟州至山东德州军士炊爨遗火焚其八舟粮一千六百余石绵布一千九百余匹兹欲如例改拨本卫应纳京粮于通州仓省脚费米以补所焚之数其布乞免追偿  上曰遗火本非有意军士艰难悉如所请
　　○己酉命定西侯蒋琬遂安伯陈韶襄城伯李瑾为正使吏科给事中樊冕户科给事中胡荣礼科给事中魏元为副使各持节册封南城兵马副指挥杨福女为周府颍川王妃李谦女为义阳王妃西城兵马副指挥梁俊女为汝阴王妃袁谅女为临汝王妃东城兵马副指挥谭通女为睢阳王妃王纯女为河阴王妃山阴守御千户所副千户赵寯女为代府宣宁王继妃襄阳护卫指挥使鲁瑛女为襄府  王继妃
　　○庚戌命岁给秦府宜寿县主并仪宾李孟寅禄米六百石
　　○辛亥  仁宗昭皇帝忌辰遣官祭  献陵
　　○升南京太仆寺少卿程信为刑部右侍郎
　　○命故后府带俸都督同知于忠子刚袭为指挥佥事锦衣卫带俸
　　○命金吾左卫指挥使汪泉孙礻□青羽林前卫指挥使张敬子晟府军卫指挥同知乐永子宁俱代职
　　○镇守凉州右监丞福保奏达贼犯白塔儿等处会同总兵官宣城伯卫頴等各率官军追击败之
　　○夜东方有星大如盏色青白尾迹有光起河鼓东北行至近浊
　　○壬子设顺天府蓟州道正司置道正一员
　　○癸丑湖广施南宣抚司东乡五路安抚司舍人峒长王相等来朝贡马赐钞彩币表里
　　○甲寅夜月食
　　○乙卯致书代王仕壥曰先因边城狭隘于腹里营造山阴等六王府第迁居之以定安博野二王系王亲子当朝夕在左右侍养特不遣今王乃欲并迁二王原王之心只是憎恶二子欲其远离不相见也夫人伦至亲莫如父子王视其子如胡越然不使相见何其乖戾至此二王宜依旧居住不准迁移今后王宜务循正道以保令名长史须尽心辅导若再缄默致王有过举必罪不贷专书以达惟叔亮之
　　○修山川坛南天门及神路
　　○敕右都督冯宗曰先因达贼侵犯凉州等处已命宁夏副总兵都指挥仇廉统官军土兵往兰县会剿今虑廉独力不能成功特命尔亟往代统其军与兵部右侍郎白圭计议会保定侯梁珤宣城伯卫頴刻期进兵并力杀贼及督庄浪镇守等官林宏等听调策应仇廉仍协同尔行事朝廷以尔历练老成特兹简任尔须感激奋志以图成功
　　○丁巳命□给袭封武进伯朱云禄米一千石半支钞
　　○己未命哈密使臣牙安帖木儿阿鲁巴俱袭父职指挥佥事千户克俄加升为指挥佥事
　　○辛酉封秦府辅国将军公鐼妻张氏公锴妻张氏公镕妻雷氏俱为夫人赐诰命冠服等物
　　○免江西南康饶州九江南昌四府并南昌等卫所去年被灾秋粮子粒五万一千三百六十余石
　　○狭西按察司佥事李观奏宁夏军马众多而并河四百一十四处采草官湖多为势家所据乞命宁夏巡抚镇守等官督同所司踏勘第为三等每岁采草奏闻仍命巡按并按察司官察其奸弊庶地利不遗支用不匮从之
　　○壬戌赐楚府广济县主仪宾张文英永明郡君仪宾张鑨汉阳郡君仪宾赵京宁化王府安泽县主仪宾张岳虞乡县主仪宾王琦罗阴郡君仪宾郝铭诰命冠服鞍马等物
　　○兵部言迩者都督同知和勇率两京达官旗军征讨两广奏给马九百五十二匹乞敕南京守备官给以见操马四百七十六匹其余令广东江西布政司各市一百匹广西七十六匹湖广二百匹  上曰江西则可两广师旅所驻供亿繁杂又益以市马可乎其减广东广西各半令湖广市之
　　○乙丑升南京山东道监察御史赵瑛为狭西按察司佥事南京河南道监察御史徐毅为山东按察司佥事
　　○命故狭西署都指挥佥事曹胜子雄袭为西安卫指挥同知
　　○赐辽府施容县主并仪宾吴访诰命冠服鞍马等物
　　○云南孟良府土官知府庆马辣遣头目谷鲁卜等贡银器等物赐钞彩币表里纻丝袭衣等物仍命赍敕并彩币表里归赐其土官及妻
　　○丙寅调通政司左通政冯贯于南京通政司以丁忧服阕也
　　○丁卯朝鲜国王李瑈遣陪臣金处礼等奉表来朝贡方物赐宴并钞彩币表里金织罗袭衣等物仍命赍敕并彩币表里归赐其王
　　○兵部言狭西河州卫奏前调本卫马军二千从征括马止得五百六十余匹余不能办乞将本卫庆安库所贮下番赏赐叚匹绢布绵等物市马给军尝移文户部区处户部拒以禁例今边警甚急乞遣户部官一人会狭西三司同河州卫官查盘易马  上从其议遣中官李广往议行之
　　○给事中杨壁等官九十八人称病不朝参  上命锦衣卫遣官就各家视之实不病遂下锦衣卫狱鞫送都察院论赎杖还职上从之命仍停俸一年
　　○戊辰安南国故王黎浚弟灏遣陪臣丁兰等诣京请封赐钞彩币表里等物
　　○先是锦衣卫指挥逯杲奏发江西弋阳王奠壏败伦事既而有旨令体审复以无是事闻  上怒即遣敕责问杲杲惧得罪仍以为实  上不得已命王母子自尽曰无污我宗室方舁尸出焚时雷雨大作平地水深数尺父老无不惊愕以为逯杲上罔朝廷诬陷宗室故有此异云
　　○广东南雄府知府刘实瘐死狱中实在郡切切爱民适中官过郡有所索弗得怒叱左右捽之时候役夫百余人闻之遂大呼入拥实以去中官惭且益忿上言实殴之实亦言中官酷状诏两逮至  上亲召至前面诘之得状遂俱下锦衣卫狱鞫中官具伏罪实得白将出乃病以死实字嘉秀江西安福县人由进士改翰林庶吉士历浙江金华府通判顺天府治中迁知南雄为人廉介寡欲不以一毫妄取在官逾三十年不携妻子所至环堵萧然敝衣粝食晏如也及其得罪方见知于  上而遽卒士论惜之
　　英宗睿皇帝实录卷之三百二十八
明英宗睿皇帝实录卷之三百二十九
　　天顺五年六月庚午朔修晋府
　　○辛未免浙江布政司所属杭湖嘉兴宁波四府去年被灾田粮七万三千五百七十三石有奇草一万五千四百包
　　○靖江王府奉国将军佐常卒讣闻遣官致祭命有司营葬事其子镇国中尉相显奏故父禄当停支奈所遗人众且丧祭用无从措置乞赐以本年禄米从之
　　○夜有流星大如鸡弹色赤有光出东北云中西行至紫微西藩
　　○壬申复除浙江布政司左参政陈述于四川布政司以丁忧服阕也
　　○命故左军都督佥事梁瑄子镇袭为辽东广宁卫指挥使辽东都指挥同知甯荣子玉袭为东宁卫指挥使都指挥佥事常洪子凯袭为定辽中卫指挥使狭西署都指挥佥事蒋鉴子泰袭为汉中卫指挥佥事
　　○兵部言顷者宣府新河口失机其总兵等官陈友等宜治罪  圣恩宽宥令其自陈今乃浮辞掩饰仍乞治之以戒将来  上曰友等姑贷之尔兵部移文俾继今严慎堤备遇警即设奇斩获若再有失非分之恩不可数得
　　○礼部奏湖广施州卫木册长官司故土官舍人谭文寿在乡凶暴代人书奏词造不法诽谤之言法司论罪当刑今文寿母向氏进马以赎如从之恐土人无忌惮仿效成风  上曰国法不可以不正向化之心亦不容以不纳宜给钞百锭以慰其母其子犯罪者仍锢禁之
　　○癸酉减独石上粮中盐则例先是户部奏准召商独石上粮每粟米三斗五升中长芦盐一引至是巡抚大同宣府右佥都御史韩雍奏则例太重上纳者少下户部议减每盐一引纳粟米二斗五升或粟米二斗豆一斗从之
　　○丙子庆王秩煃奏妃薨蒙赐葬祭欲躬诣京谢恩  上复书止之
　　○致仕河南左布政使徐义卒义字仲制江西南昌县人以进士授山东道监察御史宣德丁未升广东按察司副使改河南满考升今官以疾致仕至是卒义在御史时颇能守职比居方面贪墨无状士类鄙之
　　○丁丑命给靖江王府辅国中尉规峻规际规隆规陟规磲规砥规祐规禋等岁禄各三百石
　　○命狭西都司以库贮青甲二千三百六十副给宁夏官军从巡抚宁夏右副都御史陈翌请也
　　○戊寅书与灵丘王逊烇曰比得奏称绛州城池不固地瘠民贫不如蒲泽二州城池高深地饶民富且其地天气炎甚不宜水土屡生疾病欲仍回大同或迁居代州夫绛州系山西腹里非若边境必须城池地之肥瘠民之贫富于王何与况绛州与蒲泽相去不远气候水土不异疾病未必因此而生初怀仁王奏求迁居绛州朝廷以公道处之不允因王所愿特迁于此乃今居之未久又欲迁移所奏难从又王诸子亦奏前事且以孝亲为言为孝子者当谕父母于道今乃荀徇父母私情以求便安而又不遵朝廷成命岂道也哉王宜自调摄安心以居仍戒谕诸子勿再奏扰自取过愆特以此复王  知悉
　　○命月给故达官都指挥同知脱欢妻米三石以脱欢死家无遗胤故优恤之也
　　○安乡伯张宁早朝越位与都督佥事赵辅语六科十三道被旨劾之下锦衣卫狱鞫送都察院论当赎杖还爵  上命送锦衣卫系之
　　○己卯书与宣宁王逊炓隰川王逊火□翏曰比得奏称迁居泽州不宜水土多梁疾病欲求改迁夫泽州去大同不远气候水土未必不同疾病未必因此而生往者因王兄弟欲同迁一处以便养母故定居于此今居之未久辄因疾病多生疑虑又欲改迁何纷更如此近灵丘王奏云绛州不如泽州水土肥饶人民丰富心欲之而不可得而王乃以为恶地何所见不同如此是皆溺于便安心不专一之过也所请难允王宜慎自调摄安心以居毋自私以求便安毋自惑以生恐惧毋再奏扰以取祸愆特书以复王其知悉
　　○命直隶河间府给达官脱回等闲地五十九顷
　　○江夏王妃郝氏薨妃五开卫千户真之妹宣德五年册封至是薨讣闻遣中官致祭命有司营葬
　　○设福建泉州府安溪县道会司置道会一员
　　○庚辰升狭西布政司左布政使谭溥为南京户部左侍郎仍食从二品俸
　　○韩王徵钋奏蒙封弟徵鍉为汉阴王择教授周恂女为妃婚期在迩思先祖宪王墓在南京安德门外向山之原欲令承奉副吴斗中赍香币往祭告之未敢专也请赐明训  上曰据礼止可于家庙祭告不必往坟所礼部其移文长史司启王知之
　　○壬午命兵部尚书马昂总督军务怀宁伯孙镗佩印充总兵官右都督冯宗充副总兵都督佥事鲍政充左参将赵胜充右参将统京师精锐骑兵一万五千往狭西击虏寇又先遣官发河南山东北直隶京操下班官军二万先赴狭西屯驻以待
　　○命法司具真犯死罪囚徒以闻余杂犯死罪及流徒者减等论决笞杖者宥之
　　○敕通政司左参议尹旻曰今虏寇侵犯狭西边境遣将调兵往彼征剿特命尔前去狭西督都布按三司及户部委官先查军行附近府州县卫所实在刍粟会计起运军前供给或有不敷必须设法措置仍委三司官分投督运或近贼出没之处合用官军民壮防护者须与总督总兵计议酌量接济护送毋致疏虞
