<!-- { "loadSidebar": true } -->
　　○命故中军都督同知杨旺子茂袭为景陵卫指挥使浙江都指挥使萧华子佐代为温州卫指挥同知
　　○初  上敕有司增给岷府庶人徽煠徽焟米薪布花等物仍听男女婚配至是有司奏庶人男女锁闭深严不通往来选择女子已送入成婚惟男子不敢送入宜令县官建屋舍取庶人女子出成婚配从之
　　○初狭西都指挥佥事黄玉与左布政使谭溥有隙相讦奏遣给事中等官往核之得玉掊克官旗俸钞及溥家人收俸米多得斛面状余皆诬遂执玉等至锦衣卫狱鞫送都察院坐玉监守自盗赎斩溥奏事不实赎徒俱还职从之
　　○丁巳万全怀安卫军余丁成友妻贾氏一产三男命给米钞如例
　　○戊午襄王瞻墡谒  长陵  献陵  景陵
　　○命羽林前卫指挥同知张兴子宣代职故府军后卫指挥同知戴贵子贤旗手卫指挥同知李贵子刚指挥佥事张钦弟林俱袭职
　　○府军右卫指挥同知樊雄初以失朝下狱论赎杖赎既当谢恩又以醉卧误不至复下狱法司论仍当赎杖  上命枷示长安门外
　　○谪翰林院学士倪谦戍边削辽府仪宾魏玉武缙周远官初谦为顺天府考试官其受业生章黼不中式衔之因惎令缉事者言谦尝奉使辽府辽庶人贵爕以其母与谦妻皆出武定侯郭氏因馈谦谋复王爵谦还庶人遣人诣谦庶人壻玉缙远亦诣谦谋请仪宾职谦为具奏稿玉等得授职庶人虽未得复爵然亦德谦寓物酬之语闻下谦等锦衣卫狱鞫送都察院论谦当充军玉等当赎徒还职故有是命
　　○己未敕谕镇守浙江都督同知李信及按察使曾蒙简都指挥同知王政左参政黄誉巡按监察御史阎鼐曰今得尔等奏云处州府所属县分先经贼首陶得二等残耗地方人民艰苦至今未苏欲将闸办银课办事官七员取回一应事宜悉听太监卢永督理今计此贼剿平已十余年矣岂得犹称百姓未苏若果未苏是尔等不能用心抚恤之过若已苏而假此以冀朝廷之信则是自陷于虗妄不实矣况办事官闸办银课永乐中故事非新增者但其生事扰人宜奏罪之如何辄欲裁省然既是会议必有创始立意者敕至即从实输情以闻毋得托辞得罪反重故谕
　　○庚申朝鲜国王李瑈遣使贡白雉安南国王黎琮遣使贡金银器皿方物各赐宴及赐彩币等物
　　○交城王羙垸妃曹氏妒而悍王宫人生子辄加棰楚有至死者王母瞿氏训戒之为其所诟不能堪因避居晋定王坟园王惧得罪召仪宾张瑛诈为母具本称固疾愿守坟园以终天年已而母恐其侍女为曹氏所杀因尽纵遣之王乃迎母归置别馆事闻  上曰曹氏不孝当处极刑念其亲亲遣内臣往视令其自尽
　　○降南京锦衣卫指挥使刘敬为千户调辽东边卫带俸差操敬初为指挥同知阿附石亨冒迎  驾功累迁都指挥佥事事觉降指挥使及亨败敬言其迁官皆出自特恩不系冒功兵部劾敬不改正  上命锦衣卫鞫之都察院论当赎徒革升职  上怒其奸诈故有是命
　　○夜月晕色苍白木星氐宿俱在晕
　　○辛酉命给左军都督佥事茹鉴顺天府东安县草场地五十二顷三十二亩
　　○壬戌先是  上命山西布按二司于代蒲霍忻绛诸州造代府各郡王府第至是工部具府第式样以进  上定其基址地东西二十丈南北三十丈俾勿过制
　　○癸亥初序班张亮李敬同治事敬辱詈朝觐官投册报名者亮劝阻之因忿争已而青州府同知杜旭至亮青州人也因请旭炀火啜茶敬于朝面奏之乃俱下锦衣卫鞫得状  上命释亮旭枷敬百日降除外任
　　○甲子襄王瞻膳奏臣府中食盐皆买□人所贩者味苦不堪乞量赐淮盐数引每岁自令人领给非敢多求营利但充食用感戴不已  上命户部每岁令两淮运司遣人用官舟载白盐三百引送襄府供给不为例
　　○乙丑赐灵丘王逊烇第六子名曰仕埍第七子曰仕堹山阴王逊煁庶长子曰仕堸次子曰仕圯
　　○丙寅狭西洮州卫匾都等簇番僧坚昝星吉西宁弘觉寺完卜剌麻舍麻干即尔等来朝贡马及方物赐钞锭彩币
　　○湖广都指挥佥事高昱以总兵官委守永州地方苗贼犯全州昱领所部官军往捕之见贼辄遁官军被贼追杀者甚众巡按御史及三司官劾之下巡按御史执问罪应斩  上命宥死降辰州卫带俸指挥佥事
　　○户部奏＜氵旱＞石桥南仓积豆盈满原拨黑豆五千四百四十石无仓收贮今欲改拨坝上北马房仓收从之
　　○巡抚南直隶左副都御史崔恭奏覆视松江苏州二府所属去年民田一万八千九百三十顷有奇旱伤无收秋粮四十一万三千七百一十三石马草十三万□□六百二十包  上命户部除豁之
　　○丁卯命岁给弘农王□□禄米一千石米钞中半兼支泾源县主并仪宾王辂禄米共六百石米四百石钞二百石
　　○命故广东都指挥佥事姚玑子玉袭为广州左卫指挥同知
　　○戊辰御用监办事指挥同知殷善自陈年老乞令子偕代职兵部言善以画艺得官例不代  上特令偕代以后仍世袭不为例
　　○己巳命诸宗室王府凡无子者方许请继室生子至八岁者方许请名女至十五岁者方许请封著为例
　　○庚午致书襄王瞻膳曰兹承跋涉远遁入觐京师会晤间屡闻嘉言良有裨益及叙亲情乃知世子之妃李氏多病未有所出而其庶长子见淑年已十岁且知向学朕甚喜之况叔父年高德邵重闱之下宜有令孙以绵藩封之绪兹特立见淑为襄世孙赐与郡王冠服以正名分以遂叔父裕后之心叔父其勿逊辞
　　○擢进士于钦为吏部主事叶敏陈载张璝胡琛蒋云汉黎逊马驯俱户部主事万翼礼部主事徐贯乔凤俱兵部主事涂淮于懋周正俱工部主事熊怀胡睿罗广龚鼎俱刑部主事薛璘张洽俱大理寺评事王渊朱宽南京给事中方朝宗刘瑜梁材吴忱王翰淩文徐显方嵩沈富李昂俱南京主事
　　○巡按贵州监察御史李志纲等奏首贼王阿榜等复聚众作乱据险立寨敌杀官军副总兵都督佥事李贵等督令将士奋勇攻破寨落斩首二百三十余级阿榜等遁去地方颇宁官军各还守备兵部言移文贵等仍量调士马设法搜捕阿榜务在目下得获角□羊京不许因循再致猖獗从之
　　○法司＜锍-釒＞纵淫使酒殴人无赖数十人以闻  上命枷之示众已而死者十九
　　○辛未四川建昌卫昌州长官司把事苗阿支马湖府泥溪长官司把事王明德天全六番招讨司土官舍人张雄松潘等处双马等寨番人聂加广东韶州府陈材等山抚猺总甲杨福成等来朝贡马及方物赐以钞币
　　○壬申致书襄王瞻墡曰朕念叔父为国家至亲雅有贤誉宜享优游之乐每岁秋冬之间若府中从容间暇可出城游赏三五次或世子郡王出游亦可玩览山水腊取禽兽于以舒畅襟怀怡悦情性庶表朕笃于亲亲之意
　　○癸酉夜东方有星大如盏色青白尾迹有光起自河鼓正西行至云中没
　　○甲戌敕朝鲜国王李瑈今得王回奏杀死毛怜卫都督郎卜儿哈盖因其通谋扇乱依法置罪且王之依法置罪止可行于王国今以王国之法罪邻境之人得乎若郎卜儿哈扇乱既已监候宜奏闻朝廷暴白其罪今王辄害伊父子九人其族类闻之得不忿然以复讐为事乎无怪其子阿比车之不靖也朕为王虑或可释怨其犹有五人存焉者一乃阿比之母已沙哥王宜将五人送至辽东都司朝廷令阿比车收领完住庶可以谕角□羊仇如或不然王虽自持国富兵强恐亦不能当其不时之扰害也且王素为礼义之邦尊敬朝廷故为王虑如此无非欲其境土宁靖安享太平之福王其勿忽朕命
　　○起复都察院右副都御史林聦聦丁母忧守制至是特召复任聪具＜锍-釒＞乞终母丧不允
　　○命给前军都督佥事薛忠元氏县地二百五十亩
　　○夜有流星大如杯色青白尾迹有光出角宿发光如椀西北行至轩辕二小星随之
　　○乙亥襄王瞻墡辞  上亲送至午门外握手泣别王拜  上亦拜王起行数步顾且拜  上使中官扶掖之王起行顾且拜者十数次  上目送出端门乃还百官送至端门外行礼毕王乃去是行也其赐予尤极厚云
　　明英宗睿皇帝实录卷之三百十四终
明英宗睿皇帝实录卷之三百十五
　　天顺四年五月丙子朔赐襄垣王长子仕＜土匮＞夫人王氏诰命冠服等物
　　○丁丑召致仕户部左侍郎张睿至命仍督理京储
　　○镇守宁夏都督佥事张义卒  上辍视朝一日遣官致祭命有司营葬
　　○通事都督同知马显都督佥事季铎道逢襄王不下骑为校尉所觉六科十三道奉旨劾其轻侮亲王失人臣礼下锦衣卫鞫送都察院论当赎徒诏固禁之
　　○国子监生万经会试不第奏同考官修撰刘宣以同县故黜已命礼部同内阁试之文词多疏谬  上怒命枷示礼部前一月黜为民
　　○敕毛怜卫都指挥尚冬哈顷者尔奏都督郎卜儿哈被朝鲜国王诱害已尝遣官诘彼情实今朝鲜国王奏郎卜儿哈与其子亦升哥谋欲会宁作乱因是杀之伊妻已沙哥等五人见在又言郎卜儿哈次子阿比车紏合人马屡欲报讎朕详此情彼此俱失郎卜儿哈既不当与朝鲜交通朝鲜亦不可因事杀之若彼无故擅杀朝廷举兵问罪何难但事起有因理难穷治今已降敕切责朝鲜国王令即将已沙哥等送还阿比车完聚尔等宜省谕阿比车将见聚人马散回依旧住牧生理不许仍前讎杀自取祸败
　　○己卯修造直隶广德州祠山神庙从巡抚左副都御史崔恭奏请也
　　○庚辰端午节赐文武百官扇及宴
　　○浙江处州府民奏按察司佥事郑建私采银矿纵所属为虐诸罪命锦衣卫官往执之
　　○辛巳朝鲜国王李瑈遣陪臣金淳等奉表笺贡方物赐宴及彩币等物有差
　　○灌顶崇善普惠净修弘知西天佛子大国师锁南释剌卒遣官致祭
　　○壬午肃王赡焰奏已身并长子洵阳王禄埤各患风疾乞赐药品  上命太医院如数给与之
　　○免直隶广平府并浙江杭州等府属县去年被灾粮三十三万三千余石草十五万余包绵花绒七百余斤
　　○左军都督府掌府事恭顺侯吴瑾奏臣岁禄本色七百石南京支五百石京仓二百石折白熟粳米一百六十石乞如例于本府仓关支糙粳米二百石事下户部覆奏从之
　　○江西万安县民罗学渊录诗歌三百余首名大明易览以进中有咏犬蚤虱嘲丑妇及阿谀当道者辞多缪妄  上览之怒出其诗命法司锦衣卫会诸大臣廷鞫坐造妖言律斩命禁锢之
　　○癸未礼部奏即今天雨不降有妨农种宜命在京堂上官于各寺观宫庙行香祈祷从之
　　○肃王妃弟及畿内民数人俱以自宫首官  上命留畿内民数人发肃王妃弟充军
　　○直隶淮安卫指挥使张忠因族人发其索所部赂下锦衣卫鞫送都察院坐徒命械充铁岭卫军
　　○甲申占城国遣陪臣究别陀朴等陕西岷州高地平等簇番僧头目苍者他等四川马湖府泥溪长官司土官舍人王明德等贡犀牛象马方物赐宴并彩币等物有差
