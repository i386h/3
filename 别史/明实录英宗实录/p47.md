<!-- { "loadSidebar": true } -->
　　○贵州按察使应履平建言四事一食盐臣所辖镇远等六府洪武时俱隶湖广食用淮盐永乐中改隶贵州食用川盐且诸府去四川陆路月余盐商素所不至土民经年不知盐味乞许其仍食淮盐一军饷臣所辖贵州等卫军粮俱于重庆等府仓关运缘彼舟楫不通就易轻赍回卫给散展转贸易十耗八九实非良法今所属镇远等府土民秋粮计五千四百六十余石却于湖广清朗等卫输纳乞运贮镇远府仓听附近清平等卫关支一杂办臣所辖思州镇远等处已有额办黄蜡一千五百六十余斤今又派黄白蜡于黎平乌罗等府买办夷民家无甔石衣不掩胫额办粮马已为重难加派重买刀何能胜乞为停免一俸粮贵州都布按三司开设之初因粮储不充都指挥每月关俸不及一石布按二司官暂支食米一石方今仓廪充足况三司官员不过数人乞每月人给俸米五石就于官收赎罪米内关支  上从其言惟俸米止给二石
　　○丁未行在户部奏巡抚南直隶工部侍郎周忱移文言徽州府地产无丝每年夏税绢于各处营买织纳请每疋折银五钱解京淮作北京军职俸粮  上命姑从之俟一年后仍旧例
　　○镇守狭西都督同知郑铭奏狭西平凉等六府所属州县今岁亢阳所种豆麦灾伤秋田乾燥播种甚艰即今徵纳夏税民力消耗不能营办  上命行在户部遣官勘实蠲之
　　○戊申增置山西行都司大同左卫等八卫经历司经历各一员以巡抚佥都御史卢睿言各卫仓支收粮储岁久弊滋故也
　　○行在鸿胪寺劾奏太师英国公张辅等二百四十人无故不朝参合寘于法  上俱宥之
　　○福建行都司都指挥佥事蒋贵受部属贿赂及改官房为私室事觉行在刑部请械贵诣京  上命贵自陈其实贵输罪宥之
　　○庚戌度僧道六百五十三人
　　○顺天府府尹姜涛奏昨修灵济宫市物民间应给钞十二万贯  上命御史一人监给之且曰凡市物民间所司即给直毋迟缓以困民
　　○四川布政司奏重庆府武隆县民逃徙死亡乡落空虚乞补编户以承租税事下行在户部议以四川湖广所问罪囚应徒流迁徙者连家室迁往为民从之
　　○辛亥贵州按察使应履平奏窃见所在郡邑郊野之外或坟墓被发或骸骨委弃所司不为掩藏收痊有伤至仁之治  上即命行之仍令按察司及巡按御史以时督察
　　○行在户部奏河南布政司每年于夏税内折徵布一十万疋运赴狭西给军后又增一万疋今巡抚侍郎于谦奏河南连岁荒旱殚民之力止可输纳十万疋其余宜于京库关给遣官运赴狭西备用从之
　　○下行在刑部主事蒋铭监察御史马昂等锦衣卫狱铭昂等决囚复命讫有顷方以奏本送科本有遗脱字给事中宋雍劾其迟慢不谨遂下狱已而论赎还职
　　○夜有流星大如杯色赤有光出卷舌西北行入文昌后五小星随之
　　○壬子封汉纪信为荥泽侯谥忠烈制曰汉将军纪信当草昧之际能捐躯以脱主难用肇洪业岂独有功于汉室其危身奉上之义足以表励于后世朕载阅前史嘉念惟深特赐封谥立祠命有司春秋致祭灵爽不泯尚克歆承先是郑州儒学训导郭明郁奏郑州荥泽县孝义保实信死节之地今其遗墓尚存而刍牧不禁祠庙未立窃以为汉祖荥阳之厄非信则大事去矣是四百年之天下实信一死之所致而汉定天下褒恤之典未闻史氏之传复缺至今泯泯夫以楚汉相持大事未定纷纷者不过苟相依乘以图富贵而信之忠烈如此良可嘉尚乞下礼部定议封谥表墓立祠以为人臣之劝且使信千年不白之大忠一旦表著于天下其于风教不为无补  上命有司定议以闻故有是命
　　○命行在尚宝司卿张信复职升正四品俸升行在山西道监察御史陈耘为浙江按察司佥事俱以九载考满故也
　　○夜有流星大如杯色赤有光出奚仲东北行至浊
　　○癸丑安南国遣陪臣蔡士明等来朝贡金银器皿占城国遣使臣逋沙帕麻叔奉金叶表文贡方物辽东东宁卫达官指挥教化等四川马湖府平夷等长官司遣土吏来朝贡马赐宴并彩币表里等物有差
　　○甲寅给晋府乐舞生厨役乐户月粮初晋王始复国未得给至是以为请故给之
　　○乙卯敕镇守狭西右副都御史陈镒曰安边在得人而尤贵谋略今将帅多玩愒不事事而卿夙夜在公朕甚嘉之特命卿往宁夏抵延安绥德遍历边徼其大小政务同总兵官史昭及都指挥王永从宜区画务致允当卿所奏设墩堡及委官巡督方略其再相度可否可即行之毋俟再奏
　　○给三千五军神机等营官军马一千八百余匹
　　○丙辰行在户部奏广备库盘并收粮仓廒一十一连请以五连立彭城卫南新仓六连立府军前卫南新仓从之
　　○丁巳命辽东苑马寺卿方圆复职仍兼掌行太仆寺事圆以九载任满考称当迁因其在官有过故有是命
　　○命故广东都指挥佥事朱瑛子瑱袭为指挥使旗手卫署都指挥佥事张雄子献袭为指挥佥事金吾右卫指挥使崔荣子敬通州左卫指挥使陈礼子雄金吾左卫指挥同知马源叔腾济阳卫指挥佥事陈胜弟刚俱袭职致事金吾前卫指挥佥事刘海子全代职
　　○行在兵部奏四川会川卫数为蛮贼罗罗集众劫掠乞敕三司委官相机抚捕从之
　　○戊午升直隶顺德府知府张时为山西右参政仍理府事先是时以九载任满考绩诣京为部民所保留升从三品俸至是时以职名为请故有是命
　　○给狭西西安卫操备官军马一千匹
　　○行在吏部奏浙江嘉兴府知府齐政为监察御史等官考其老疾黜之今改自陈久理剧郡素无过举亦非老疾宜移文巡抚侍郎广询细民验其诬实从之
　　○旌表义民十人胡有初谢子宽吉安府人范孔孙浮梁县人于敏榆次县人巩得海邳州人张雷石州人梁辟李成俞胜徐成俱淮安人人各出稻千石有奇佐官赈济诏赐玺书旌劳复其家
　明英宗睿皇帝实录卷之三十一
　　正统二年六月己未朔命行在大理寺右少卿贺祖嗣率京军采秋青草
　　○贵州都匀卫平州六洞长官司副长官杨平等并土官宣慰使安聚遣人贡马赐彩币文绮钞布有差
　　○福建延平府丰衍仓奏是岁二月十五日火毁仓粮四千二百余石
　　○酉免应天诸府岁办饲象芦根茭草
　　○谪万全都司都指挥佥事杜衡戍广西初衡诬奏都指挥杨洪谋为不轨又擅执夜不收以误事机下行在刑部论衡绞罪  上特命谪之
　　○壬戌敕行在刑部尚书魏源曰得奏令署都督佥事李谦往独石提督守备与游击将军杨洪协和行事且见尔之用心朕岂不欲尔日侍左右以匡政务第因边将恣肆非为特命尔巡视其任甚重尔尚体朕心凡事从长处置俾将士悦服边方宁静庶副委任
　　○镇守狭西都督同知郑铭募军余民壮愿自效者四千二百人分隶操练人给布二疋月粮四斗时有榜例令召募故也
　　○癸亥广东按察司副使贺敬等奏万州陵水县治不利居者死亡相踵且其负郭田无水源不足耕故民皆四散县与儒学数遭劫掠臣考元时县治在南山其地居民颇众且与南山守御千户所城密迩请徙治为便又奏万州万宁县多陈驿山水险恶不可居请徙于县之莲塘  上皆从之
　　○琉球国中山王尚巴志奏本国各官冠服皆国初所赐年久杇弊乞赐新者又奏本国遵奉正朔而海道险阻受历之使或半载一载方返事下行在礼部覆奏  上以冠服可令本国依原降者造用大统历其命福建布政司给与之
　　○甲子升广东道监察御史孙敏为四川按察司佥事广东按察司佥事赵礼为浙江按察司提调学校副使俱以九载考满行在吏部奏请也
　　○行在礼部奏琉球国贡马矮小宜咨本国令选高大者以充后贡  上以远人慕义入贡不必计物优劣其听其自贡
　　○诛狭西行都司都指挥使安敬先是都督蒋贵佥都御史曹翼统兵剿胡寇驻鱼海子以敬言前途无水草不可进引还都御史等官劾贵等怀奸失机宜治以军法  上命尚书王骥责贵等死罪状戮敬军中以徇
　　○宁夏总兵官右都督史昭等奏五月十六日胡寇五千余骑犯唐来渠退驻三塔墩剽掠马牛三千有奇署都指挥施云指挥刘理戴全领兵哨备玩寇不追请治其罪  上以昭等拥重兵而达贼入境不自追剿乃归咎偏禆以掩过总兵参赞所掌何事乃以所奏示兵部都察院于是左侍郎邝野右都御史陈智等交章劾昭等失机欺罔罪在不宥宜下法司鞫治  上命文武大臣议其罪以闻
　　○丙寅敕宁夏总兵官右都督史昭等曰去冬达贼匿宁夏山后草枯马瘠正殄灭之时也朕屡敕尔等及都督蒋贵赵安合兵剿之尔等不遵朝廷之命欲自为功适贵进兵而尔报云贼往亦集乃去致贵趑趄不进及了贼起营驰报则缓不及事矣尔等虽云领兵追剿去贼仅一二程乃畏缩不前使贼得遁失此事机今贼又犯唐来渠纵横劫掠实尔等之咎欲诿之于下可乎廷臣论尔等罪不可宥其洗心涤虑图以自赎否则以军法处之无赦
　　○丁卯擢进士柳文为行在户部主事章陬行在礼部主事陈瑊李同仁齐汪黄舆逯端行在兵部主事邓履纯刑部主事李秉福建延平府推官
　　○镇守密云都指挥陈亨擅率军出郊围猎致虎伤军又占所部枣树八百株以图利巡按御史奏劾之  上命姑记其罪罚俸半年
　　○戊辰行在都察院右佥都御史鲁穆卒穆字希文浙江天台县人永乐丙戌进士拜福建道监察御史执法无私时  太宗巡幸北京  仁宗监国穆屡上封事以敢言称升福建按察司佥事瘗露骸之无后毁淫祠之不经者泉州进士调官广西富民林肆慕其妻少美乃鸩杀其夫而纳之其族人诉于官所司俱通肆胳反罪诉者穆廉得其情遂正肆罪富民周允文无后以侄继之晚而妾生子因析资与侄以子及产托之周死侄谬言子非叔出逐之妾诉其故穆乃密处其子于群儿中历试诸父老咸指是儿状类周遂归其产其余理冤绳奸多类此民因目之曰鲁铁面正统改元膺大臣荐授都察院右佥都御史命往捕蝗于大名诸郡还京以疾卒遣官谕祭给舟归其丧穆为人刚方廉介始终不渝历仕中外二十年被服如寒士卒之日殆无以为歛同朝卿士咸赙助之穆初被荐入院工部尚书吴中见其萧然助以器用穆悉却之及卒中复具棺衾歛焉以穆之行可重也子崇志为吏科给事中升南京太仆寺少卿
　　○己巳直隶扬州府江都县奏民间缺食已发廪赈济俟秋成偿官
　　○定国公徐景昌卒景昌凤阳府凤阳县人赠定国公增寿之子永乐二年  太宗命景昌承父公爵至是卒讣闻命礼部赐祭有司治葬子显忠嗣十三年卒子永宁嗣
　　○庚午修  太庙  社稷坛祭器
　　○凉州右副总兵都督同知赵安奏镇番永昌抵庄浪黄河千有余里无高山险阻贼人出没路多而哨备军少都督蒋贵领京卫及潼关官军近驻甘州虚糜粮饷请调庄浪哨备为便  上敕尚书王骥同总兵官议行之
　　○辛未命以大同官库绢折府卫官一季俸粮
　　○增宁夏诸卫战马料豆时每马日支料豆三升以将追捕虏寇增至四升
　　○狭西西安等府秦州卫阶州右千户所河南怀庆府各奏天久不雨蝗蝻伤稼  上命行在户部遣官覆视以闻
　　○壬申擢行在行人司司副王复行人范霖推官马恭陈固知县计澄严敬俱为监察御史复等俱以朝臣荐举理刑考称故擢之
