<!-- { "loadSidebar": true } -->
　　○命巡抚直隶工部右侍郎周忱兼理松江分司盐课先是分司隶两浙都转运盐使司至是其民自陈盐课逋负盖因官司处置失宜乞令忱兼理从之
　　○壬申福余卫都指挥安出遣指挥卜儿台泰宁卫都督脱火赤男讨勤遣指挥咬脱欢朵颜卫都指挥完者帖木儿遣指挥乞林秃等俱来朝贡马驼赐宴并赐彩币等物有差
　　○命直隶凤阳府临淮县县丞阎斌复任升从七品俸斌九载考称当迁县民保其勤慎平恕乞留复任巡抚侍郎曹弘等覆实以闻故有是命
　　○设狭西西宁卫惠民药局从署都指挥佥事金玉奏请也
　　○癸酉降江西按察使石璞为副使都指挥同知汤节为都指挥佥事以越狱囚未尽获故也
　　○甲戌升行在户科给事中焦起良为本科都给事中以九年考最故也
○书复永兴王志＜土仆＞曰所喻买到民人秦二等自幼被伤男秦泰等六名使用已从叔所言然买被伤之人未免有违  祖宗定制况自宫之人恐矫诈以求进用有累清德今后切宜戒慎其守成宪庶副亲亲之意
○命江西吉安府安福县知县何澄复任澄在任慈祥外若无为内有区画先是巡抚侍郎赵新言是县繁剧别选知县潘怿代澄回部县民赴宪司恳留又相率诣阙奏保下巡按御史等官覆核如民所言至是行在吏部以闻故有是命
　　○朝鲜国王李祹遣使臣洪汝方琉球国中山王尚巴志遣使臣义鲁结制等各赍表文来朝贡马及方物赐宴并赐彩币等物有差
　　○乙亥行在吏部言少保兼户部尚书等官黄福等四十余员并验封司主事等官李贤等五百余员各以三年六年考称应授勋阶请俱给之上从其请因谕尚书郭琎曰勋阶之制所以宠荣百官岂文具为哉苟不察其职之称否而循例概授之名器滥矣人罔攸劝今后初任及考不称者慎毋滥授
　　○命召商于辽东广宁义州辽海三万四卫仓中纳盐粮淮浙长芦盐每引米豆七斗山东河南福建广东四川盐每引米豆三斗俱不次支给
　　○免直隶凤阳淮安扬州等府军民所负官马以其地水旱灾伤故也
　　○狭西按察司按察使陈正伦奏关中比岁旱涝军民艰食兼以转输边储劳瘁尤甚今小丑就擒而渠魁未殄飞挽之役未有纪极请以山东浙江江西南直隶诸处坐法者自杂犯死罪而下以罪之轻重为差俱于本处纳银赎罪积至半年令人类解赴狭西布政司转送各边管粮官收贮依时直易米上仓庶可苏关中民力之万一事下行在户部以为宜从所请遂定例杂犯死罪者纳银三十六两三流二十四两徒五等视流递减三两杖五等一百者六两九十以下及笞五等俱递减五钱  上悉从之
　　○丙子命以辽东岁积余剩冬布绵花折作官军俸粮从诸卫奏请也
　　○丁丑金浙江杭州府富阳县知县吴堂复职先是堂坐巡按监察御史等官考察不达政体已黜罢堂冤下巡抚侍郎等官覆勘咸称堂有政绩惟猾胥不便为其所枉故令复职
　　○戊寅赐福余卫都指挥安出头目阿兀歹泰宁卫已故都督脱火赤男讨勤等纻丝织金袭衣彩绢等物命各卫来使班丹等齐与之
　　○徙洛南县风云雷雨坛以旧有在洛水北基址沦没故徙水南从知县张琛奏请也
　　○己卯行在锦衣卫奏魏国公徐显宗吏部主事俞宗大锦衣卫指挥刘庆等二百四十四员失误朝参俱合治罪  上悉宥之
　　○行在礼部尚书胡濙言比者湖广桂东县知县范忠奏本县每遇春秋祭先师孔子教官生员逼取祭仪扰民虑各府州县亦有此弊请定其仪猪每只重七十斤山羊每只重二十斤绵羊每只重三十斤其余品物不系出产者鹿兔以羊代榛枣以土产果品代令风宪官严加禁约教官训导生员毋责取扰民  上从之遂著为令
　　○庚辰升礼部精膳司郎中郁文盛为山东东昌府知府文盛宣德间以本部尚书张英举其才堪府正寻丁忧去至是服阕故有是命
　　○直隶淮安府言大军仓与市廛檐楹相去咫尺恐民间失火延及乞徙其民于已废西仓之隙地从之
　　○革河东狭西都转运盐使司丰济库
　　○山东汶上县请修河岸广东南雄府请造太平桥江西泰和县请修陂墉俱从之
　　○辛巳漕运总兵及各处巡抚官与廷臣会议事宜一近制运粮官军犯筶杖徒流者罚运米赎罪然罚运之数不及该运之数以此轻于犯法自今有犯者罚运之外仍运该运之米其无力者谪戍极边则人知所警矣一山西行都司威远卫及大同府山阴马邑二县俱宜置仓设官以贮粮储一各边夜不收军士月增口粮二斗一独石马营并西猫儿峪守备官军其挈家居住者不给行粮一河南水旱相仍该起运粮储宜存三十万石于本处备用一湖广镇远偏桥平溪清浪铜鼓施州六卫俱临极边不通舟楫挽运艰苦请以湖广罪囚该纳米赎罪者每米一石折银三钱积至半岁类送各卫与米相兼支给一运粮官有比试违限已经法司论断者即令复任于次年自备米九石运赴京仓赎罪  上悉从之
　　大明英宗法天立道仁明诚敬昭文宪武至德广孝睿皇帝实录卷之四十五
　明英宗睿皇帝实录卷之四十六
　　正统三年九月壬午朔升浙江布政司左参政饶礼为河南布政司左布政使王哲为湖广布政司左布政使知府李晟为河南布政司左参政员外郎甄完为广西布政司左参议主事马骥为浙江布政司左参议监察御史左瑺为广东布政司右参议佥事林坦知州何暹监察御史郭智左参议黄翰俱为按察司按察使坦贵州暹浙江智福建翰山东监察御史李敏王琦主事徐禄评事李福俱为按察司佥事敏广西琦福山西禄湖广从行在吏部会官举之也
　　○赐朵颜卫指挥完者帖木儿朵罗干头目朵罗帖木儿完者秃只儿瓦歹和宁王阿鲁台子妇速满答里等织金文绮有差
　　○行在六科十三道劾奏镇守狭西右副都御史陈镒河南右布政使虞信罪初镒嘱知州林厚于信信亦嘱教谕董应轸于镒各求为考试官后皆不遂镒遂奏信专制自由沮坏风纪信亦奏镒挟势市恩欺凌方回于是给事中御史请逮镒信至京究治  上命法司姑记其过且录状示镒信以戒之
　　○长陵卫余丁窃卖  长陵水沟铁窗事觉行在都察院拟杖戍边  上以其窃  陵寝中物特命枭首示众
　　○癸未镇守狭西右副都御史陈镒言延安庆阳二府民运边粮往往道被胡虏剽掠宜分定疆界命镇守官拨官军防护绥德以命都指挥王祯延安以命都指挥陶敏庆阳以命都指挥张通各于所辖界首交割如有疏失照地方坐罪从之
　　○直隶池州府知府叶言本府所属六县洪武间户口二百七十余里岁办绢六百匹自宣德以来户口止存三之一而岁办绢仍旧乞敕该部量减以苏民困从之
　　○山东济宁州东平川直隶徐州属县各奏七月中骤雨河溢军民庐舍俱被倾荡田亩禾稼渰没无遗  上命行在户部遣官覆视
　　○山西安东中屯卫百户周谅言故东胜州废城西濒黄河东接大同南抵偏头关北连太山榆阳等口其中有赤儿山东西坦平二百余里其外连亘官山等山实胡虏出没往来必经之地臣愚以为若屯军此城则大同右卫净水坪偏头关水泉堡四处堡营皆在其内可以不劳戍守每遇冬月就命将统领四处守备官军于此驻劄备御待春乃回既不重劳军马又不虚费粮储非惟籍以捍蔽太原大同而延安绥德亦得以保障矣事下兵部请敕大同总兵等官陈怀等议以闻从之
　　○甲申书复永兴王志＜土仆＞曰所喻妃陈氏已故先选张氏为使女已生二子今欲立为继室治□家事悉从所言
　　○宣府总兵官都督谭广奏近边桑乾河□□道旧有木桥数为山水溢坏乞以石甃庶坚且久  上可其奏
　　○漕运左副总兵都督佥事王瑜奏朝廷运储皆仰给东南柰何近年各处公差官员多不遵禁令上洪过闸务为搀越致粮船违期限军士无休日乞申禁约  上谓工部臣曰瑜言良是其从之
　　○乙酉赐永宁王有烧庶长子子埸遂平王有熲庶长子子墌诰命冠服等件
　　○升武骧左卫指挥使高通为都指挥佥事仍理卫事
　　○行在工部尚书李友直卒友直字居正直隶清苑人  太宗皇帝在潜邸将举兵靖难北平布政使张昺知其谋会其僚欲奏发之时友直为库吏密以告于  太宗得擒斩昺等友直以功授北平布政司右参议既建北京改布政司为行部升左侍郎时初作宫殿营缮务殷咸命友直董之遂改为行在工部左侍郎  仁宗皇帝临御升北京行部尚书奉命代祀西岳及周诸陵既还言关中民疲困状深见嘉纳  宣宗皇帝嗣位改行在工部尚书凡朝廷有大兴作悉以委之至是卒遣官谕祭命有司治丧葬
　　○丙戌行在兵部奏巡抚河南山西兵部右侍郎于谦言今河南岁歉民艰事宜减省乞暂将清军御史召还其各处并乞暂停臣等窃惟自遣御史清理之后近三年于兹矣天下都司卫所发册坐勾逃故军士一百二十万有奇今所清出十无二三到伍未几又有逃故难以遽皆停止惟河南荒歉狭西用兵云南贵州军少宜暂取回及顺天等八府原差御史二员宜减一员从之
　　○丁亥书复荆王瞻堈曰所喻建昌居址岁久屋宅阴森欲徙河南且建昌本江南善地非卑湿瘴厉之所昔  皇祖仁宗皇帝择此以为叔之封国今居十年亦自安稳且人之生死自有定命岂居河南者皆不□□叔宜恪遵  皇祖之命安静以居不可惑于邪言骤求改徙书至仍令长史纪善具情回奏
　　○戊子麓川平缅等宣慰使思任发等遣头目陶孟刀派本等并右城等卫女直指挥首同千户亦里哈俱来朝贡象马及金银器皿等物赐晏并赐彩币等物有差
　　○忻城伯赵荣疾命医往疗之
　　○行在工部左侍郎李庸奏臣奉命督造军器缘军匠逃故者多工力不赡乞令有司械逃者赴京故者勾丁补役从之
　　○己丑置狭西古浪城丰盈仓先是左副总兵都督任礼等奏以古浪城改设古浪守御千户所移文巡抚右副都御史王文拨粮备用其地旧有收屯粮仓未设官降印文以为言故置是仓铨拨官吏斗级
　　○夜月掩建星晓刻金星犯轩辕左角星
　　○庚寅重阳节赐文武百官宴
　　○大同参将都指挥同知石亨奏欲令大同边卫指挥等官应袭子孙二十岁以上者自备鞍马兵仗与见任官一例操练出哨俾其熟闲武艺习知边境他日袭代庶得其用从之
　　○工部右侍郎蔡信卒遣官祭之其辞曰尔以精通工技久效劳勤兹特遣祭命官治丧葬尔其承之
　　○夜月犯牛宿
　　○辛卯巡按山东监察御史陈韶奏胶州新沽二河东平州嘉祥等县皆因大雨堤岸冲决民居渰没济宁州城北门及宁卫军器局亦被灌塌上命布政司及管河官俟农隙时发民修筑
　　○壬辰命四川按察使龚鐩佥事孙敏等复职初本司强盗十人反狱委经历邹友信指挥吴迪等补之止获五人巡按御中张玉劾鐩等提督弗严俱宜逮治  上命革去冠带住俸自效至是鐩等获余贼以闻故有是命
　　○行在礼部奏会官试得四夷馆谙晓回回等字官并监生子弟冀舞等三十二人第为三等请定其赏罚  上命一等有官者月加折钞米二石无官者与冠带二等三等月减折钞米一石使知自励
　　○癸巳唐王琼炟有疾请医调治且言良医正副俱缺  上命遣医者驰驿往视所缺良医正副俱铨补之
