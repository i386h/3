<!-- { "loadSidebar": true } -->
　　○户部言锦衣等卫仓岁收秫米年久虑恐陈腐请每石准糙粳米一石五斗给与京卫官军从之
　　○戊午建州等卫都督李满住都督同知凡察朵儿必河等六十余卫指挥阿出朵颜泰宁福余三卫都指挥隔干帖木儿乌思藏答隆地面剌麻泥麻劄失想初领占等各遣人贡马驼方物赐宴及彩币等物有差
　　○命故把河卫指挥佥事的可子薛克列哈剌子答剌巴俱袭职升指挥佥事歹因哥为指挥同知
　　○命狭西延安西安庆阳临洮等府逋负户口食盐钞折纳米麦豆布绢从镇守右都御史王文言也
　　○大同总兵官武进伯朱冕奏天城阳和二处筑城功用浩大请暂借天城镇虏阳和高山四卫屯军并力免其明年子粒从之
　　○己未命故屯河卫指挥同知哈答子哈三哈阿儿温河卫指挥佥事莫里马子忽失八麦兰河卫指挥佥事劄佟哈子哈撒哈塔麻速卫指挥佥事哈儿答子安成哈俱袭职
　　○南京行人司左司副刘武考满因赍公文驰驿沿涂支廪赴京法司鞫武冒支廪坐徒为民武陈冤  上命赎还职
　　○庚申周府汝阳王子坣以受册封欲来朝谢恩复书止之
　　○复除山西右参议尹弼于贵州布政司以亲丧服阕故也
　　○日生重半晕及背气左右珥晕背色皆青赤珥色赤黄俱鲜明
　　○辛酉提督松潘兵备右佥都御史寇深言松潘叠溪二卫所地临极边军士艰窘难以责其效力请不分人口多寡月粮俱给一石事下户部言松潘原定拟十口以上者给一石八九口者支八斗七口以下自七斗递减之垒溪军士俱给八斗中间差拨哨守者又支口粮若再添支诚恐供运益艰请已支一石并八斗者如旧七斗以下俱添至八斗从之
　　○壬戌命四川都指挥佥事徐贵郭礼孙敬提督官军分守松潘等处地方贵自西宁关至平夷堡礼自金瓶崖至靖夷堡敬自永镇堡至新堡俱听镇守都指挥佥事王杲等调遣从提督兵备右佥都御史寇深奏请也
　　○户部郎中杨谌奏比因福建复设银场闽浙流民盗矿劫掠命臣同御史等官设法抚捕受命以来夙夜靡宁躬冒矢石已招抚附籍复业流民三千五百三十九户男妇共八千三百九口生擒贼徒伪马大王等八名
　　○癸亥岁暮享  太庙
　　○以明日正旦遣官祭长陵  献陵  景陵
　　○遣太常寺祭五祀之神
　　○遣旗手卫官祭旗纛之神
　　○升瓦剌使臣都指挥使把伯为都督佥事指挥使孛端哈只阿力二人俱为都指挥佥事指挥同知舍黑咱答等三人为指挥使指挥佥事舍黑马黑麻等二人为指挥同知正千户援失兰火者纳门约者把等六人为指挥佥事副千户狭西丁等三人为正千户授阿不都等七人为正千户亦马剌丹等二十六人为副千户俱给冠带
　　○是岁天下户口户九百五十二万八千四百四十三口五千三百七十四万三百二十一田地四百二十四万五千六百九十九顷三十九亩田赋米麦二千七百一万四千七百七十九石五斗绢一十九万二千八百一十三匹丝六万四千一百九斤绵一十八万五千四百六斤布一十五万八千一百七十九匹绵花二十万六千一百八十二斤折色钞二十万二千三百九十二锭有奇杂课钞九百四十四万五千六百六十七锭有奇米麦七万八千四百一十二石铁七万四千五百八十三斤有奇布一千七十四匹盐课盐二百八十九万九千五百四十五引折色钞一千九百二十二万九千六百六十二锭有奇米四十九万二千六百九十三石布七百八十六匹茶课茶五十五万三千七百五十一斤折色钞一十八万九千四百七十四贯屯田子粒二百七十七万六千四百三十九石有奇采纳银五万二千三百三十两水银九百四十四斤朱砂一百六十二斤石绿二百五十五斤雄黄三十斤有奇漕运北京儧运过粮四百三十万石各处运纳粮九十六万六百一十二石减免天下官田等项税粮计米麦五十八万七千二百九十八石有奇
　　明英宗睿皇帝实录卷之一百四十八终
　　明英宗睿皇帝实录卷之一百四十九
　　正统十二年春正月甲子朔  上诣  奉先殿  皇太后宫行礼毕出御奉天殿受朝贺大宴文武群臣及四夷朝使  皇太后  皇后免命妇朝贺
　　○乙丑文武群臣朝亲王于奉天门东廊夜有流星大如杯色青白有光烛地出玄戈旁东行至天市垣外尾迹炸散
　　○丙寅  宣宗皇帝忌辰遣官祭  景陵
　　○己巳孟春享  太庙
　　○遣中官祭司户之神
　　○庚午以大祀  天地  上御奉天殿誓戒文武群臣致斋三日
　　○辛未升建州卫指挥使歹因哈为都指挥佥事指挥同知官八奴为指挥使正千户你哈并忽鲁爱卫副千户忽失八俱为指挥佥事四川目牙地面都指挥佥事思东哈儿蒙老疾命其子朵忙扑剌代之
　　○癸酉大祀  天地于南郊  上还谒  皇太后毕出御奉天殿文武群臣行庆成礼
　　○总督独石等处守备左都督杨洪有疾命医往疗之
　　○朵颜卫都指挥倒斤遣指挥郁兰泰宁卫都指挥纳哈出遣指挥口勘毛怜卫指挥色仲哥建州等卫指挥召乃纳等俱来朝贡马及貂鼠皮等物赐宴并彩币袭衣等物有差
　　○甲戌立春顺天府官进春  上御奉天殿受之文武百官行庆贺礼
　　○以大祀礼成  上御奉天殿大宴文武群臣及四夷朝使
　　○乙亥魏国公徐显宗卒显宗凤阳府凤阳县人中山武宁王达四世孙洪熙元年袭父钦爵至是卒讣闻命官赐祭有司营葬事
　　○命南京工部改造操江战快船五百余艘从守备丰城侯李贤言旧船损敝也
　　○代府长史司左长史李洪奏代王桂薨逝本国山川社稷等神春祭在迩欲令代世孙仕壥主祭从之
　　○骁骑右等卫带俸副千户马青等奉使瓦剌回还赏钞锭彩币表里有差
　　○丙子郑世子祁锳奏选到民人巫喆女为新平王祁锐妃迎取入府习礼既而长史司启本女乃军匠均儿妻万氏所生周岁母殁为喆妻任氏收养难册为妃乞另选从之
　　○户部奏四川泸州并江安合江二县正统九年奏旱已经三司覆视其税粮六万二千二百七十石有奇例当蠲免其纳溪县当时未奏旱今有司亦欲免其租税当论以法上曰凶年蠲税朝廷仁民之意也惟在事核而无伪尔已奏闻覆视者免之未奏闻者令巡按御史覆视以闻有司姑置勿问　　○云南鹤庆军民府知府林遒节奏所辖诸州多土官其见任者家僮庄户动计数百不供租赋放逸为非请依品级量免数丁其余悉入编氓俾供徭役下可以纾百姓之力上可消不虞之患事下三司议四品以上宜免十六丁五品六品免十二丁七品以下递减二丁其余悉入编氓  上曰所议良是然处置须安详务俾夷民得所不致惊疑敢有托事侵扰者罪之
　　○爪哇国办事八智李斌奏蒙本国王遣来朝贡被已故使臣陈麻勿将智斌及通事柰霭等铜钱锡蜡拘占及欲自备船回国  上命移文广东三司拘陈麻勿家属验实追还其回国船听自备
　　○丁丑四川杂谷安抚司加撒等寨向化番僧加藏等来朝贡马及明铁甲赐宴并彩币僧衣等物
　　○戊寅上元节宴文武百官赐假十日○巡按四川监察御史严颐奏镇守松潘等处指挥佥事王杲擅役军造私室占种人田园又与都指挥佥事高广坐视番人杀虏官军弗即率兵剿捕请置诸法  上曰杲等法本难恕第有事之秋姑识之再犯重罪不宥颐又奏叠溪千户李荣招抚黑水等处番人妄报擒贼有功得升指挥佥事罪应赎绞复职  上曰荣奸诈至此处之常律何以警众杖一百发戍松潘边卫立功再犯处死
　　○上御奉天门谓工部臣曰官民服饰皆有定制今闻有僣用织绣蟒龙飞鱼斗牛及违禁花样者尔工部其通谕之此后敢有仍蹈前非者工匠处斩家口发充边军服用之人亦重罪不宥
　　○提督松潘兵备右佥都御史寇深言四川抵松潘路皆临河倚山山高水急乞敕四川有司委官督夫积木修桥凿石广路务在坚致平坦为长久计庶军马得以并进粮夫永无疏虞从之
　　○己卯乌思藏答隆地面剌麻赏初坚锉巴藏卜等遣番僧奏称宣德年间遣来使臣国师哈力麻指挥必力工等三百余人分住于丹的寺等处被达贼阻杀至今未回乞遣军马开通道路护送  上从之仍谕礼部宣德年间乌思藏来朝使臣亦有在河州居住年久家业已成不愿回者今若一概逼迫出境恐致失所其领镇守西宁都指挥佥事汪清同该卫官体勘见在人数并各人实情其愿回者量拨人马护送出境听其自回仍严戒饬护送人在途不许生事扰害有失远人之心
　　○赐迤北瓦剌等处脱脱不花王朝贡使臣孛端也先使臣把伯回回阿□锁鲁檀等男妇一十一百六十五人宴于礼部
　　○庚辰升兀良哈台使臣指挥佥事阿撒为指挥同知命辽东自在州故指挥同知咬哈侄王槟指挥佥事伯颜卜花孙锁住哈答子卜阿兀卜花侄脱火奴哈留塔子速合赛因塔弟京儿奴哈当哈子马玉塞伯侄伯家者得温子王胜泼皮子富常奴尹出哥子添保阿卜哥子者英哥别里哥子官保俱袭职安乐州指挥佥事若失帖木子管子代职
　　○设山东兖州府曹州税课局
　　○兵部尚书邝野等奏瓦剌虏酋也先自其父脱欢时吞并阿鲁台部落益以强大而西北一带戎夷被其驱胁无不服从惟元良哈三卫不服也先又亲率人马分道掩杀自此北漠东西万里无敢与之抗者前年也先尝欲俟我边将送彼使臣出境乘间抢杀及分遣人马于甘肃宁夏等处约期入寇仰赖  皇上深烛其奸豫敕沿边严备又命定西侯蒋贵等统率精兵巡边备之其计不行今也先率其丑类远离巢穴来边窥探烟火不绝乞敕在京各营拣选精壮军马各数万令智勇头目分投管领整点军装器械于虏使起程之日命将统领往宣府大同两处驻操壮我边军勇敢之气消彼虏贼觊觎之心又京师官军为因修城摘拨二万人工作已一年之上宜令休息养锐遇警调用  上曰已敕大同总兵镇守官整兵护送使臣又命沿边操兵堤备在京军马且俱不动只令大头目用心提督务要马匹膘壮器械齐整果边陲有警相机调遣修城军该管头目加意抚恤不许私役俟城完即令休息辛巳镇守延绥等处都督佥事王祯奏协同守备署都督佥事王斌不应将已归并宁塞等营舍人尽调安边营又占留应归并榆林庄等寨舍人跟随不放回操备  上命兵部移文协赞军务右佥都御史马恭覆实以闻恭言祯所奏虽当缘祯与斌各挟私忿俱宜问罪  上曰朝廷深虑虏寇累敕边将整兵堤备祯等全不为意却因微事忿争讦奏论罪本难容但守边紧要姑置不问今后再不改过及遇警不相策应俱处死不宥
　　○江西布政司奏所辖赣州等七府十六县去春淫雨江涨田禾渰没其应输南京税粮乞折银运赴京库从之
　　○夜月犯木星
　　○壬午瓦剌也先诱麻亦哈等处地面头目阿剌答瓦米儿咱遣使臣赛亦打力等来朝贡玉石五百四十斤有司验俱不堪却之赛亦打力乞怜  上命收之减半价给赏○工部尚书王卺以年至七十乞致仕  上察其精力未衰仍留莅事
　　○光禄寺少卿高寅丁父忧掌光禄寺事户部左侍郎柰亨等奏乞夺情视事从之
