<!-- { "loadSidebar": true } -->
　　○太子太保成国公朱勇言其父能坟茔未有石人石兽之类乞令工部造给  上曰方今百姓艰难姑已之勇如有力其令自为
　　○癸卯赏辽东三首山等处杀贼获功□军都指挥佥事文广银十两彩叚二表里生擒达贼并被伤指挥范广等每员银三两彩叚一表里千百户每员银二两绢二匹旗军人等每名银二两布二匹阵亡者加赏一倍被伤者加赏半倍
　　○行在高峰奏行人司司正陈升行人李荣私相嘱托盗印门籍升暨荣罢职峰赎徒复职吏部言峰宜照例别用礼部尚书胡濙为之请  上曰峰既无嘱托情准律还职
　　○云南镇南州土官同知叚护判官陈全阿雄村巡检者此□歹沙桥驿驿丞杨北极奴广通县土官主簿叚惟忠定远县土官主簿李祥太和县主簿溪瑶大理卫指挥使郑俊胡直楚雄卫致仕所镇抚华雄并旗军吏民六十五人各出榖三百石助官赈济  上赐玺书旌劳之
　　○甲辰巡按江西监察御史李匡奏江西十一府五十六县三卫九千户所田亩旱伤请应徵秋粮子粒薄收者折纳银两无收者蠲免  上命户部覆实以闻
　　○中都留守司奏  皇陵砖土城内外皆有青黑毛虫食松林树叶  上命有司捕之
　　○巡按江西监察御史李匡奏都指挥佥事冯凯诣京进香擅役军半四十余人显有营利情弊命执而鞫之
　　○丙午赐永兴王志＜土仆＞嫡长子公鉐一品冠服择西安右护卫百户尹徽女为夫人候袭爵日行册封礼封第二子公金□冉第三子公矿俱为镇国将军命长安县民韩温女为公金□冉夫人咸宁县民路直女为公矿夫人以三原县主配仪宾窦镛各赐诰命冠服等物
　　○肥河卫女直指挥乞温哥贡方物赐宴并彩币等物
　　○设女直成讨温卫改命兀者卫指挥佥事娄得掌卫事娄得都督剌塔弟析居成讨温请立卫给印以自效故有是命
　　○天津卫城外濒河挽舟路为居民所侵舟行弗便或以为言事下工部覆实请令所司勒居者反所侵距河四丈许方许作屋从之
　　○戊申楚府黔阳王季埱奏楚王季堄薨本国社稷山川等神今秋祭祀未敢擅行  上以黔阳王在郡王中为长命以时行礼
　　○封庆成王美埥第三弟美土□列为镇国将军以致仕驿丞屈亨女为夫人赐诰命冠服等物
　　○顺德长公主下葬辍视朝一日
　　○户部奏广西贵县仓所贮粮年久浥澜簸出成灰不堪食用者五百九十三石有奇累经勘实宜为除豁从之
　　○山西右布政使石璞奏山西土瘠年荒人民流徙朝廷岁用黄蜡果品物料有司科派克民今本司收积折粮银九千余两欲将给付殷实之家依时直籴米上仓仍存一千两请令风宪官盘点收贮凡遇科派以其银相兼在官钞贯买办庶官用可完民以不扰事下户部覆奏从之○己酉初赤斤蒙古卫都督佥事且旺失加遣指挥把都麻致书总兵官宁远伯任礼欲移居也恪卜剌地以避瓦剌礼以其地近肃州不许已而且旺失加奏请建寺其地山中乞颜料及工匠事下礼等以为夷虏异类若许其建寺彼必移居之矣恐遗后患不可许  上是其言
　　○庚戌陵川王佶煃黎城王佶燏奏府中缺内使  上各遣四人给与仍谕王善遇之
　　○复除四川按察司佥事王迪于福建按察司以丁忧服阕也
　　○锦衣卫指挥佥事吴良奏臣奉命使海西见女直野人家多中国人驱使耕作询之有为虏去者有避差操罪犯逃窜者久陷胡地无不怀乡为其关防严密不得出或畏罪责不敢还情深可悯今海西各卫累受升赏皆知感激请给榜开原及境外于野人女直则谕以理使无拘禁于逃叛则宥其罪俾之来归  上可其奏仍敕辽东总兵官禁约守边官旗自今有军余逃叛者俱重罪之
　　○户部奏彭城等卫仓收贮白粳糯米五万二千四十七石有奇年深陈腐不堪光禄寺支用请作在京文武官吏今年五月俸粮每一石折与八斗粳糯中半兼支从之
　　○夜有流星大如杯色青白有光烛地出天市东南行至箕宿
　　○辛亥复书安化王秩炵曰承喻近于寝房后起楼已见叔祖敬谨之意然此在墙垣内无妨于人不足为虑也
　　○刑部右侍郎杨宁母太淑人袁氏卒遣官谕祭命宁奔丧起复任事
　　○癸丑赐庆成王美埥六子名庶长子曰钟镒第二子曰钟钢第三子曰钟镈第四子曰钟錂第五子曰钟＜釒贯＞第六子曰钟钥
　　○敕湖广四川都司布政司按察司巡按监察御史及户部管粮官曰得靖远伯王骥奏湖广四川去云南水陆险远已将原坐起运曲靖仓粮分次儧运先运二千五百石赴仓朕念军民艰难已敕骥等凡云南合用粮令就彼区画敕至尔湖广四川原坐并王骥今拟先运粮悉皆免运如或起运在途就所在仓交纳若折收轻赍即令该管官司明白给主不许毫发侵欺朝廷以恤人为心尔等敢有指此科扰军民及纵容该管官吏人等通同作弊克减入己者必罪不宥
　　○擢进士刘善庆秦颙俱为行人司行人
　　○升兀者等卫都指挥同知莽剌为都指挥使指挥使兀六住弗剌出俱为都指挥佥事指挥同知保秃等六人俱为指挥使指挥佥事海散等二十九人俱为指挥同知正千户亦马纳乞散兀为指挥佥事故副千户必撒兀弟法长哈为正千户百户阿加所镇抚呀答洪等五人俱为副千户舍人头目六十四人俱授所镇抚以从指挥王息使兀良哈功也
　　○巡按山东监察御史郑观奏山东济南等府长清历城等县蝗蝻生发已委官督捕所掘种子少者一二百石多至一二千石
　　○甲寅先是光禄寺少卿王贤淮安府知府彭远皆请修淮安西湖挽舟堤事下督漕总兵官武兴等请令直隶及湖广江西府卫出物料给用漕舟顺便载输  上许之至是泰州判官王思旻奏是役之兴计其所费物直白金当不下万万余两比者旱涝不收人民饥窘财何由出臣见朝廷建三殿二宫及文武公署不役天下一夫今西湖堤无大关涉纵不修治不过挽舟迟缓而已柰何以此困民请罢各处徵需惟蠲往来舟税钞量取杂木等料随时修理事下工部言徵需不可罢第可少减其言蠲钞恐格废钞法不可从  上曰方今军民艰难其毋扰之堤损坏者总兵官量度修治物料已徵在官者仍令漕舟载至淮安未徵者巳之敢侵欺作奸者必罪不宥
　　○减狭西延绥等处屯粮先是屯军一名纳子粒六石镇守右佥都御史王翱奏减一石近因命都督王祯巡按监察御史王通选强壮屯军备冬又令酌量减免祯等拟通前减三石五斗止纳二石五斗户部以减免既多必劳民远运非足边计请通减二石止纳四石从之
　　○户部言狭西行都司并所属卫所官下家人子先以管粮右参政年富言定拟每顷纳子粒一十二石今总兵官宁远伯任礼又奏各官守边俸给不足全资所种田养瞻请减其额宜令每顷止纳十石从之
　　明英宗睿皇帝实录卷之一百三
　明英宗睿皇帝实录卷之一百四
　　正统八年五月乙卯朔遣宁阳侯陈懋等为正使给事中王铎等为副使各持节册韩恭王庶长子开城王范圯为韩王郭氏为韩王妃辽王长子豪墭为辽世子伊王庶长子勉塣为洛阳王
　　○升兀者右卫指挥使桑吉塔为都指挥佥事翰林院侍读周叙言人君之道莫大于奉天勤民人臣之职惟在于辅君成化比者天旱  皇上躬自引咎特召群臣齐沐祷祠  天地百神三日果雨然而雨泽未大敷禾稼未沾溉民生未满望
　　皇上惓惓是念为臣下者所当钦承德意思陈阙政以消天谴以助成化理柰何未闻有共致忧勤效忠补过之＜锍-釒＞徒见有年老陈情自乞留用之章掌铨选者贤否未广于咨询升黜每循于资格司国计者农桑生殖不加勤而赋税科征日益增军士困于造作刑罚失其中正风宪乏激扬之公言官唯缄默之尚至若僧道之流无益政教洪武旧有定额比年多至数万徭役乏人户口日耗蠹损国政感伤和气莫此为甚又言近年畿甸山东诸府流民众多老扶幼携风飡露宿移徙他方推原其故皆由有司不加矜恤或窘衣食或迫征徭之所致也又言风宪为耳目之司守令任抚字之寄尤切治体宜精其选若风宪得人则守令自职  上以章示诸大臣于是吏部尚书王直等言叙所言良是臣等庸劣旷职不能上禆  圣治下厚民生罪当斥逐  上曰卿等能修省自责则天谴可弭矣自今宜益加敬慎有不利于治者须具实来闻以副朕敬天勤民之意○直隶庐州府无为州扬州府海门兴化二县各奏岁歉民饥已发预备仓粮赈济俟秋成偿官从之
　　○顺天府霸州文安县奏春夏不雨直隶保定府清苑县奏四月雨雹伤稼  上命户部遣官覆视以闻
　　○丙辰命江西所属府县该输去年秋粮以其半折钞每米一石折软旧钞一百贯以是岁薄收故也
　　○建山东灵山卫儒学设官降应
　　○黜国子监老疾鄙猥监生陈义等一百二人为民
　　○监察御史徐郁言直隶徽州等府民困于供给乞如苏州府知府况钟所言例以民户分为七等岁出米麦有差贮均役义仓以给应用仍通行各处州县置立仓库每遇丰年随其土俗所有米麦钱布绵花羊毛等物量加收贮遇有买办计价给买送纳转易银解京买纳为便事下工部言易银解京买纳恐物价翔涌不若就产有处买为便  上曰朝廷岁用已有例于存留粮内折纳果有不敷于产有处给官钱市买或紧用物件于在京买者给钞与之岂可纷更作弊扰民如此
　　○河南磁州并安阳县各奏漳河古渡每岁秋冬水落为桥春夏水溢则更以舟近者民贫岁造舟桥不给临漳县去渡甚近且无他役可令出费协助从之
　　○丁巳后军都督府左都督李谦老疾以其子泰代为指挥同知
　　○福余卫都指挥安出都指挥佥事猛古乃子帖木儿指挥可可歹等遣头目乃剌忽等贡马赐彩币表里有差乃剌忽奏在边捕盗有功乞加升赏  上曰乃剌忽等卿者有功已尝赏之矣今又奏加升赏论法难容姑曲法宥之再犯必处以死
　　○己未端阳节赐文武百官扇及宴
　　○命户部员外郎坑齐仍往通州等处收草时济收草满三年例应更代侍郎李暹等言其公勤遂有是命
　　○命剌麻扎已坚粲为灌顶圆妙广智大国师舍剌巴为弘善妙智国师俱赐诰命
　　○中军都督府左都督陈怀夫人张氏卒遣官赐祭命有司营葬
　　○庚申敕谕福余卫都指挥同知安出都指挥佥事歹都都指挥佥事申帖干子阿兀歹都指挥佥事猛古乃子帖木儿管野人都指挥佥事卜兰乞及大小头目人等曰昔因尔兀良哈三卫部属累次抢劫辽东边境特遣指挥王息等赍敕命尔等挨捕贼徒已闻尔等往各处追捕既而遣指挥乃剌忽等三十人贡马谢罪重念尔部属安分者多为恶者少况安出去岁冬曾报寇声息慈又输情服罪其已往罪愆悉宥不问所留头目卜台等俱已令回还仍谕尔等挨捕前贼并追抢去人畜解京今乃忽剌等回再谕尔等宜遵前后敕旨设法追捕不许故违党蔽恶人自取重愆更须严饬部属毋令近边搅扰敢有违者守边官军剿杀不宥尔等受朝廷官爵须感恩思报同心协力殄除恶人保全良善庶为尔一方生灵之福如再约束不严纵容下人为寇则天道不容国法难宥大军一去直捣巢穴尔父母妻子及一方老幼皆不可免尔其深省之
　　○先是云南金齿大理二处俱召商中盐纳粮至是佥事陈璇奏大理储积已丰请专于金齿中纳每盐一引视前例减米五升从之
