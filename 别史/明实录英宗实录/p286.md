<!-- { "loadSidebar": true } -->
　　○升呕罕河卫都督同知你哈答为右都督指挥同知沙笼哈为指挥使塔山左卫都指挥同知弗剌出为都指挥使葛林卫指挥同知答鲁哈为指挥使朵儿必河卫指挥佥事额昇哈阿者迷河卫指挥佥事公把奴引门河卫指挥佥事叫化肥河卫指挥佥事必鲁俱为指挥同知命故土鲁亭山卫指挥同知阿剌哈子额勒孙葛林卫指挥佥事沙笼哥子答里哈俱袭职
　　○总兵官武清侯石亨奏五军三千神机三营官军二十余万见于东西二教场操练人马数多布阵窄狭难于教演宜挑选游兵一万哨马一万敢勇一万异其号色分遣东直西直阜城门外空地筑场别选善战廉干武臣管领操习臣等往来比验勤怠诏兵部同三营官议行之
　　○广西总兵官都督佥事田真奏广西贼势滋蔓流劫远近乞调湖广广东贵州官军征剿事下兵部议各处官军俱在本地方杀贼难以调发宜令真调广西官军土兵剿灭仍令参将都指挥使武毅速平广东贼寇回广西策应从之
　　○福建汀州卫指挥佥事韦政等奏沙县流贼二千余突入清流县杀死民人烧毁房屋诏兵部遣人促高礼仲福领军星驰前去剿杀
　　○庆成王府洪洞县主卒遣官赐祭命有司营葬
　　○夜晓刻月犯五诸侯南第一星
　　○甲午命太仆寺卿崔奎致仕以吏部言其年八十六昏耄不能任事也
　　○升江西赣州卫指挥使来昇袁州卫指挥使养贤俱为置都指挥佥事往江西都司视事听调杀贼以巡抚刑部右侍郎杨宁荐其骁勇能干善抚军士也
　　○命户部官二员督运江西米四万石浙江米三万石赴福建以调官军剿延平府遗寇也
　　○山西布政司奏本城新集士马岁费米八万四千五百石有奇料豆三万一千二百余石草七十八万束有奇见贮者不能给其半岁请于本司该运宣府税粮三十二万五千石草七万束内量存十分之五以备供亿从之
　　○大理寺卿孔文英奏直隶保定并山西大同等府州县居民先被虏寇惊散各处潜住差官招抚未还即今农事将兴若不预图耕种今岁秋成决无可望乞敕总兵官各统精兵出关沿边巡哨振扬威武则逃住人民必各回还耕作矣事下兵部议宜敕石亨自紫荆关往大同杨洪自居庸关往宣府巡哨提督官军堵塞关口修完墙榨墩堡于是亨言四事一增添边兵以大同宣府官军数少贼若小至可以出击倘如日前大举岂敢迎锋抗敌乞每处添精兵三万一整饬边备大同沿边原设烟墩九十余座每座用人十五名占人数多莫若于紧关要路并立大墩一座各添人三四十名守望一摆堡运粮大同粮道不通即今将岁纳粮草俱积于代州城内宜于鴈门关北广武站西安驿设城堡二处转输粮草供给一置造军器今军器缺少而新收报效之人多有殷实之家不敢私造宜听其自置赴官看验量给工价昌平侯杨洪言八事一怀来永宁雷家站三处当用精兵守备除原守备官军外宜将在京官军添辏一处可用五千一千守城二千耕种二千巡哨一宣府大同等卫所屯田军余被贼惊散未得耕获子粒粮草无从追徵临城田地宜听其耕种不许禁止一大同边城俱少铁以造军器宜于在京官库内关领每处给十万斤一紫荆关城低壕浅东西受敌难以备御合于春暖土开之时移窑子口修筑关隘城郭其石门峪东至白阳口直抵居庸关宜遣都督一员率领曾经修筑官军将通行人马道路设法砌垛一大同宣府各边隘口甚多虽设置栅榨挑掘壕堑但恐贼人窥伺越过闻山西潞州出铁宜令于秋粮内折办铁蒺藜一百万遣人送至鴈门关俟官军自运备用一向者虏寇入境保定等处俱无火堠所以人不得知宜于各村社立柴墩五座接至边墩但闻举放炮火各村随即接应人得移入附近城中庶不失所一万全都司所辖卫所原有余丁编成队伍宜令把总管队官员如法操练以防不虞一永宁城宜令都指挥黄宁守城都指挥张受巡哨指挥张荣提督边墩怀来城宜令都指挥康能守城都指挥沈礼巡哨指挥朱亮提督墩台雷家站宜令都指挥王俊守城指挥郝忠巡哨指挥汪琮提督墩台  帝曰领兵巡哨及措置边务俱准所言但京城守备尤重兵部同多官议石亨杨洪柳溥内推一人以闻
　　○巡抚山西右副都御史朱鉴奏平阳等卫府泽潞等州县民壮共一万五千九百余名俱在山西教场操备听候策应京师太原府所属原调二千余名在振武卫操备听候策应鴈门今闻诏书谕以事定仍旧宁家为民即便各将原领器械马匹径自散回原籍乞敕巡按御史及都布按三司委平阳等卫府州县官拘集押赴原处照旧操练俟边境宁息再行定夺从之
　　○山西太原左卫指挥佥事江涌奏臣父洪备边一十三年征哨不缺今与虏寇对敌勇不顾身父叔兄弟四人俱死抱恨于心莫能报复乞将父原操旧军令臣总领赴边操备遇警竭力杀贼以复讎从之
　　○乙未命魏国公徐承宗掌前军都督府事
　　○命都指挥使许贵充右参将镇守大同西路
　　○升斡兰河卫指挥同知牙失塔为指挥使亦马剌卫指挥佥事阿兰哈为指挥同知命故亦里察河卫指挥佥事咬纳子古鲁麻袭职
　　○命故金吾左卫指挥同知李顺子弘金吾右卫指挥同知金溥子柱指挥佥事晋全弟用俱袭职
　　○赏辽东官军一万五千人银币先是京城戒严命都督焦礼施聚帅众赴京既而虏寇遁去官军悉回朝廷以其道路跋涉特命赏之礼聚各赏银十两二表里都指挥各赏银三两一表里指挥各赏银二两千百户镇抚旗军各赏银一两
　　○武清侯石亨奏紫荆关白羊口等处累遣人守砌止在内伐木遮榨其外未及垛塞以致贼来无阻乞敕都督王通总兵官朱谦等调拨官军委老成知识兵事谙晓道路官分住各关口相视阔狭设法作急砌垛拦截从之
　　○宁夏总兵官都督同知张泰等奏河东达贼约有三百余披戴明盔青甲欲来犯边缘宁夏兵分三路调用不敷乞敕该部将河南都司直隶潼关等卫所见操听候策应官军三千韩府安东中护卫等衙门及平凉卫见操汉土官军六百庆府宁夏中护卫见选止回官军五百俱调赴臣处操备并力杀贼庶不误事从之
　　○巡抚江西刑部右侍郎杨宁奏江西运粮官军虽有七千其阵亡伤故一千有余征进广东二千各处缺人守备乞将江南附近无警去处官军调往福建征进留江西官军以守地方事下兵部议江西福建密迩宜令宁酌量福建贼情缓急将附近官军民壮遣官调往策应庶彼此相济不致误事从之宁又奏戎狄禽兽也不可以恩结不可以义感迩来漠北降虏散处中原自京师直抵徐州布满郊邑即今广东福建寇盗生发宜将新旧达官达军精选勇悍者令众所信服达官头目管领从大军征剿给与赏赐俟贼平就分布各卫所守御将其家属送之同住非惟潜分其势亦可因用其力  帝曰所言良是已命都督毛福寿高礼等选调以往其妻孥且不可动恐致惊疑
　　○直隶扬州府泰州如皋县浙江处州府属县各奏岁歉人民缺食已废廪赈济俟秋成抵斗偿官从之
　　○直隶真定山东济南青州湖广襄阳诸府各奏去年夏秋亢旱禾稼焦枯租税无徵命户部覆视以闻
　　○丙申赏办事官吏监生何清等一千一百六十人布米有差以其随文职官员北征回也
　　○升直隶定州卫带俸指挥使吴英为都指挥佥事命故通州卫指挥佥事余五十弟泉袭职
　　○总兵官武清侯石亨奏在京官军马匹不敷且瘦弱不堪乞敕各营总兵等官取勘各军原领马匹除膘壮堪用及虽瘦弱堪以饲牧调理骑操者如旧领养果有十分瘦损者拣出送太仆寺转发附近未经贼掠州县有丁力人户餧养膘壮之日送京给军操练从之
　　○少保兼兵部尚书于谦奏隆庆左卫泥河沙窝达贼三十余人下营因见都督范广等巡哨回还又在彼窥伺为患宜敕广仍统领精锐官军前去会同居庸关守备内外官员计议并敕宣府总兵官朱谦等量调官军前后夹攻仍委都指挥一员率领轻骑五百往黄花镇驴鞍口一带巡哨以截贼路从之
　　○镇守天津等三卫都指挥李端为人发其盗官物强奸部卒妻诸罪命巡按御史验治坐绞宥之戍边
　　○夜有流星大如杯色赤有光出自内阶西北行至大陵尾迹炸散二小星随之
　　○丁酉命直隶真定府藁城县知县徐荣复任荣九载任满部民怀其惠政赴监察御史保留之御史以闻故有是命
　　○命故济州卫指挥使曹贵叔顺羽林前卫指挥同知谷斌侄原通州卫指挥佥事后保儿子钦俱袭职
　　○巡按贵州监察御史沈义奏贵州苗贼猖獗其赤水毕节等处俱被阻截乞令云南参将都督佥事方瑛协同贵州总兵官宫聚先将赤水至水西一带苗贼剿杀开通道路直至清平平越设法解围从之
　　○湖广武冈州诸峒苗出肆虏掠巡按御史奏署都指挥佥事毕通失机命责取其罪状宥之
　　○晋府徐沟王钟铎薨王晋宪王第二子母邵氏宣德六年生正统六年册封至是薨年二十讣闻辍视朝一日谥悼僖遣官赐祭命有司营葬
　　○戊戌少保兼兵部尚书于谦言怀来永宁内捍京师外连宣府若无人守备则声息不通京师非便乞将总兵官杨洪原带来官军二千再添调一千量给赏赐令都指挥王林李纲分领赴二处操备仍令都指挥杨信往来提督务须修理城池筑立墩台收刈田禾预备粮草探报声息堤防贼寇如遇贼犯边少则出兵剿杀多则飞报宣府总兵等官夹攻从之
　　○宁夏右参将都指挥使王荣奏灵州城外先有达贼二千余人过城下说送  太上皇来续又有二万余人称说若不开门迎接在此住著打搅事下兵部议乞敕总兵镇守等官严加堤备如本处军马不敷飞报邻境调兵策应亦须设法招募民壮勇敢协同战守有功照例升赏从之
　　○致仕祭酒贝泰卒
　　○己亥命锦衣卫带俸都指挥同知马政协同都督佥事昌英于三千营管操
　　○赏征进福建达官达军六百人各银二两布二匹
　　○镇守大同左少监陈公奏威远卫达贼三百余骑临城四散剽掠砍伤军人探知也先见在断头山驻劄奏下兵部同石亨等议请令署都指挥佥事石彪领军往鴈门关巡哨探贼势多寡相机出奇剿灭从之
　　○夜月犯心宿
　　○庚子敕谕随满河等五卫指挥佥事歹扎等及大小头目人等曰朝廷以尔归顺故加恩于尔亦既有年今朕嗣承  祖宗大统尔又能不为瓦剌所惑特遣人来朝忠诚可嘉兹特令赍敕谕尔尔当恪守人臣之节益坚向化之心但遇瓦剌来边侵扰即便密报总兵镇守等官相机剿杀不许信其哄诱为非若能杀贼有功朝廷重加升赏必不吝惜尔其钦承朕命无怠
　　○升浙江道监察御史李宾为太仆寺卿
　　○赏大同等处都督方善张斌并官舍旗军七百七十三人银彩叚表里有差以斩获达贼功也
　　○赏怀来永宁各城新集官军银各一两
　　○命浙江都指挥佥事萧华分守衢州姜恭分守金华提督官军操备
　　○蠲顺天等八府军需三分之一从巡抚官李奎奏请也
　　○少保兼兵部尚书于谦奏有军人王贵自虏中还能悉彼事情言阿剌知院等人马往辽东抢掠也先人马往狭西抢掠今都督焦礼施聚领军还辽东乞敕其沿涂谨慎堤备务湏首尾联属互相应援不许自分彼此因而误事从之
