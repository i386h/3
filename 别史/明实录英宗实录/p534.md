<!-- { "loadSidebar": true } -->
　　○镇守庄浪奉御进保与都督林宏不协屡失边机又挟私妄相讦奏徵还下镇抚司鞫送法司当失机斩秋后处决从之
　　○丙戌旌表孝子宗祉节妇丁氏等十三人祉浙江金华县人父殁哀毁庐墓三年母盲不能视物舐其翳膜母目复明祉后自太学生仕至泸州知州薛良直隶和州人为解州儒学正父丧负土为坟庐墓植松柏数百株有乌鹊雉兔驯扰之祥后为获嘉县知县母殁徒跣赴丧复庐墓芝草生于墓隧俱表其门曰孝行丁氏直隶全椒县人袁兰妻兰死哀号数日遂经死事闻表其门曰贞烈杨氏山西蒲州人解辉妻霍氏直隶柏乡县人郝得能妻张氏怀宁县人严文昌妻叚氏湖广浏阳县人陈忠妻赖氏江西丰城县人胡亮文妻杜氏直隶卢龙县人李达妻李氏卢龙县人昌文秀妻胡氏五河县人欧信妻皆年少丧夫守节无玷俱表其门曰贞节
　　○免狭西买办缨毛以其地饥也
　　○锦衣卫奏捕获违禁屠牛人四十六人共杀牛二千八百四十余头诏每人追牛一百头完日罪之
　　○戊子先是宣府总兵官都督同知陈友奏独石龙门等处守备内外官多私役军士缺兵防守以致达贼数入为寇事下巡抚右佥都御史韩雍等核实至是雍奏五月六月达贼凡四入寇杀官军一百余人掠人畜一千有奇及右参将都督同知江福私役军六百余右监丞阮禄四百余都指挥佥事张杰二百九十余奉御陈庄一百六十余都指挥等郑祥等共几二千因论福等职居守备平时既不能廉以律己而役兵图利临事又不能勇以率众而玩寇失机宜痛惩其罪以为将来之戒兵部复劾之如雍言  上曰私役军士如此寇至宁不误事福禄杰庄尔兵部其即移文召还另选人往代其余失机者令巡按御史执问不系失机者姑宥之令退还操守
○己丑命有司逮捕逋逃工匠
　　○庚寅岁暮享太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○夜有流星大如杯色青白有光烛地出井宿西北行至五车星
　　○是岁天下户口户九百三十万九千九百六十六口五千四百一十六万六百三十四田地四百二十四万五千九百八十三顷二十四亩田赋米麦二千四百七十一万六千八百八十七石绢一十九万三千三百九十匹丝五万七千八百三十三斤绵一十八万六千一百九十一斤布一十二万三千五百三十三匹绵花二十四万五千六百三十六斤折色钞七万八千六百六锭杂课钞九百九十一万六千六百七十二锭米麦一十万四千二百七十七石铁七万四千五百八十三斤有奇布一千七十四匹盐课盐二百七十三万三千八十四引折色钞一千六百四十七万三千六百一十一锭米五十二万一千七百六十八石布七百八十六匹茶课茶五十五万一千三十四斤折色钞一十八万九千四百七十四贯屯田子粒二百九十七万四千九百九十石有奇采纳银五万八千六百九十八两水银二百四十七斤有奇珠砂一百七十斤有奇漕运京师儧运过粮四百三十五万石各处运纳粮一百一万一千九百二十石减免天下官田等项税粮计米麦共七百四十九万六千八百一十九石有奇
　　大明英宗睿皇帝实录卷之三百四十七



大明英宗睿皇帝实录卷之三百四十八
　　天顺七年春正月辛卯朔  上御奉天殿文武群臣公服朝参如朔望仪诣  东宫止行四拜礼  皇后免命妇朝贺以  孝恭章皇后丧也
　　○命守备龙门都指挥佥事黄瑄充右参将镇守独石马营等处
　　○壬辰文武百官朝亲王于奉天门东廊
　　○癸巳  宣宗章皇帝忌辰遣官祭  景陵
　　○甲午夜有流星大如杯色青白有光出角宿行丈余发光如椀大东南行至骑官星
　　○丙申孟春享  大庙迎  孝恭章皇后神主入祀遣  皇太子行礼
　　○遣中官祭司户之神
　　○丁酉南京西安门木厂火延烧于皇墙
　　○戊戌立春顺天府官进春  上御奉天殿受之文武群臣行庆贺礼赐宴
　　○命故陕西署都指挥佥事金镛老疾以其子澂代职
　　○壬寅  上谓兵部臣曰陕西山西地旱人民艰窘朕甚悯焉宜有以优恤之其召清军监察御史还京
　　○山西都指挥刘政为所部奏其私役边军牧马耕种诸罪且言其目疾已笃恋贿不求更代巡抚等官覆之验命巡按御史执治之
　　○失里木等卫女直都指挥木刀兀等陕西岷州等卫拱卜等寺番僧速南官等来朝贡马驼及方物赐钞币等物有差
　　○夜月生连环晕各浓厚鲜明东北至于北斗西南及于参宿至四更方散
　　○癸卯以大祀  天地  上御奉天殿誓戒文武群臣致斋三日  上召内阁臣李贤谓曰大祀期至朕足疾未愈欲自行礼但艰于拜起令人扶可乎贤曰  陛下力疾行礼足见敬  天有诚虽扶何妨  上从之
　　○甲辰东宁伯焦礼卒礼字尚节山后广宁人指挥佥事捌思台之子都指挥同知谦之弟也洪熙元年谦没子幼礼借职袭指挥使屡树边勋谦子既长  上命还其职念礼之功仍命袭其父职为通州指挥佥事宣德二年命往辽东操守生擒虏寇升世袭指挥使寻命守备宁远后以获虏功累迁至右都督正统十四年率兵擒斩达贼获其马牛兵器甚众命充左副总兵仍守备宁远寻复获其酋长进升左都督天顺元年  上以礼久任边事积有勋劳特封奉天翊卫宣力武臣特进荣禄大夫柱国东宁伯食禄一千二百石子孙世袭授以诰券礼有胆略精骑射善以寡击众边方赖以宁谧者十余年至是卒  上辍朝一日追封东宁侯谥曰襄毅遣官谕祭营葬孙寿嗣
　　○乙巳上元郎以大祀斋戒免文武百官宴
　　○丙午大祀  天地于南郊  上还宫免文武百官行庆成礼
　　○日生背气青赤鲜明
　　○丁未漕运参将都指挥同知杨茂奏绍兴卫指挥何洪等侵欺漕运米七千七百石有奇诈称遭风请下理官讯治从之
　　○夜月犯内屏西南星
　　○庚戌贵州贵州宣慰司湖广施南等宣抚司广西泗城等州县四川泥溪等长官司各遣人贡马及方物赐宴并钞币等物有差
　　○辛亥命土鲁番等处使臣百户满剌马哈麻为副千户所镇抚亦不剌忻为百户授法虎儿丁等五人俱为所镇抚
　　○吏部言昨奉命会同都察院考察朝觐并在任官左布政使张文昌等一千四百一十六员俱年老有疾知府李琏等二百十三员俱罢软无为左参议张琛等十三员俱犯赃乞裁处  上令老疾者致仕罢软者冠带间住有赃者罢为民
　　○壬子升吏部左侍郎姚夔为礼部尚书
　　○升户部四川司郎中施绅为通政司右参议仍于蓟州永平等处管理粮草
　　○临泉王钟鏶乞有司为其妹弘化灵山二县主建府第从之
　　○夜有流星大如椀出郎将东南行至角宿五小星随之晓刻火星入氐宿
　　○癸丑命哈密使臣都督同知把帖木儿为右都督副千户锁鲁滩为正千户故指挥同知夫哈里弟阿力癿指挥佥事阿哈麻子哈兰沙脱脱子哈儿必失副千户真帖木儿子昂克帖木儿赛因台子完者帖木儿俱袭职
　　○吏部言贵州四川等布政司黎平等府卫新化蛮夷长官司等衙门土人头目把事人等杨昺等二十二名俱朝觐失期后至当送法司问罪  上以土人俱宥之
　　○福建汀州府奏本府推官王得仁先为经历廉能刚正满考民保留升推官狱无冤滞后同官军守城杀贼屡立功良民避贼山中者四百余人官军掠以为功得仁力办释之贼寇属邑宁化得仁率民兵追至柳阳里与战斩首数百汀民被胁者闻得仁名悉来降余贼退屯将乐欲追灭之得仁疾革呼众曰贼势可平汝等勉之言讫而卒柩还柳阳民男妇哭奠者道□□名相属绘像祀之六邑民至今哀慕愿为立祠以祀礼部奏宜移文覆实以闻从之
　　○南京巡捕都指挥刘璧等率官军与盐徒刘清等遇于江干逗遛不进纵清等弃舟脱走已而执平民数人诬其为贼侦候欲坐以罪守备魏国公徐承宗等以闻命南京刑部收璧等鞫之
　　○甲寅升迤北使臣右都督纳哈出为左都督指挥同知虎又为指挥使指挥佥事忽歹答为指挥同知正千户努得为指挥佥事授哈把里的等十二人为百户阿把赤等二十四人为所镇抚
　　○广东广州府知府沈琮奏臣先任主事与弟御史珒以父丧同庐墓三年寻丧继母又同庐墓珒以阴湿成疾死于墓庐有司奏闻臣被褒旌而珒不及臣念珒以庐哀毁殒身是为死孝过臣远甚乞移旌臣之典于臣弟不胜感幸下礼部议之
　　○夜月犯南斗杓第二星
　　○乙卯复除大理寺右寺丞乔毅于本寺以丁忧服阕也
　　○太子少保吏部尚书王翱自陈年老有疾乞致仕  上曰卿年虽高迈精力未衰朕方倚任不允所请
　　○陕西庆阳卫奏去岁被灾人多缺食请发廪赈济俟秋成偿官从之
　　○褒城王范土□□土口□十□□以假韩府隙地为道不得辄偕仪宾彭祥自诣左副都御史王竑诬称韩王数出府微行酗酒荒淫诸不法及为所欺凌状竑遽以闻乞遣官覆之  上以竑风宪大臣遇事宜审实具奏而乃欲委遣他官敕令自覆已而事皆不实竑惧陈状谢罪上宥竑不问遗敕戒谕褒城王仍命巡按御史收鞫祥坐赎杖还职从之
　　○工部右侍郎吴复奏臣奉命总督各处柴炭于易州山厂然恒回京于内府各司查勘官夫输运柴炭之完否本部以臣为添除官员不设公座但于本部朝房暂居今复取朝房别用乞许臣设公座于部署仍以朝房与臣查勘柴炭从之
　　○丙辰镇守湖广大监郭闵奏贵州洪江苗贼苗虫虾等紏集二十余徒伪称王侯攻劫镇远囤寨杀虏人财屡遣官抚谕不服第恐滋蔓为患宜行所辖总兵官抚捕之章下兵部请行湖广贵州镇守总兵等官各再遣人招抚如旧仍不悛会兵剿捕从之  丁巳命都指挥使李刚充右参将镇守万全右卫时右参将都指挥陈安卒故也  命陕西都指挥佥事张友孙通代为西安卫指挥使留守后卫带俸都指挥佥事夏旺子时代为本卫指挥使
　　○广东指挥韦俊守德庆千户所城不严守备为贼所袭陷委之而遁事下巡按御史论轩  上特命充广西南丹卫军
　　○戊午废辽府奉国中尉豪坨为庶人初辽王嬖婢游氏生豪坨因俾游为内主夺妃曹氏服饰尽与之摈妃与其子豪土□＜显-页＞于他室豪土□＜显-页＞几死者屡矣豪坨长而淫暴屡私娼于家虐使下人有捶至死者尝詈妃与豪土□＜显-页＞引巫魇魅之又尝敺其母游事觉会官议当斩  上特宥为庶人俾守祖坟
　　○陕西延安府奏去岁夏旱秋潦麦禾俱伤租税无徵事下户部令三司覆视以闻
　　○正一嗣教大真人张元吉请度龙虎山上清宫道童三百五十七人礼部言例未应度  上命度一百五十人
　　大明英宗睿皇帝实录卷之三百四十八



大明英宗睿皇帝实录卷之三百四十九
　　天顺七年二月庚申朔夜木星犯牛宿下星
　　○辛酉升湖广按察司副使吕囦为云南按察使福建延平府知府胡钦为陕西左参政湖广汉阳府知府姚昱为四川右参政
　　○壬戌遣顺天府官祭宋丞相文天祥
　　○升詹事府詹事陈文为礼部右侍郎兼翰林院学士于内阁参与机务
　　○赐沁源王第二子名诠鑋
