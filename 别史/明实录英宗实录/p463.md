<!-- { "loadSidebar": true } -->
　　○己巳书与庆王秩煃曰淂奏以府中军校余丁因榜例多于太监总兵处投充报效欲同母与妻子赴阙哀诉等因具悉比者朝廷为边备之计故于军民之中召募壮勇初不干于王府今府军校妄自投充自宜行移该管官员分理何乃仓皇失措母子相继烦琐奏陈且欲阖家赴京以此小事搅扰朝廷甚乖藩辅之义今后务存大体毋蹈前失所奏之事已令该部处置不许轾率来京特书戒喻遂命兵部移文各处今后王府军校毋淂令投充土兵诸役
　　○赐沈府内丘王幼土□寅广宗王幼土□木唐山王幼墧永年王幼塨煤户菜户各二户
　　○升福建按察司佥事沈讷为本司副使仍巡视银场
　　○庚午定远伯石彪奏臣岁禄例于南京支给然臣在京家口众多乞于京仓岁给三十石餋赡从之
　　○辛未以大祀  天地  上御奉天殿誓戒文武百官致斋三日
　　○升也孙伦卫指挥使卜不剌为都指挥佥事弗提卫指挥同知管秃为指挥使指挥佥事塞卜兀为指挥同知命故指挥佥事彻里不花子斡你驳希塔子额者卜俱袭职
　　○夜月犯井宿东南第一星
　　○壬申立春顺天府官进春  上御奉天殿受之文武百官行庆贺礼次诣  东宫行庆贺礼
　　○甲戌大祀  天地于南郊  上还谒  皇太后毕出御奉天殿文武百官行庆成礼
　　○上元节宴文武百官赐假十日
　　○日晕夜月亦晕俱围圆浓厚
　　○乙亥以大祀礼成  上御奉天殿大宴文武群臣及四夷朝使
　　○丙子南京掌右军都督府事武安侯郑宏奏新江口乃往来总要宜操习水战以备不虞乞敕兵部将原调去浦子口操备舍余并选去漕运放回屯种官军共四千五百五十人仍回新江口操练就于各卫空闲官军内选补运粮舍余内拨补屯种如无丁者召人承佃通校子粒庶两无违误从之
　　○夜南方有星大如鸡弹色白尾迹有光起自轸宿西南行至游气
　　○丁丑迤北达子奄克孛罗等男妇九人来归  上命为头目送南京锦衣卫拨房居住月给米二石
　　○总兵官忠国公石亨等奏外卫官军骑操马匹递年随班带回原卫多因路途跋踄瘦损倒死及有捏作被盗走失者无凭查考宜令兑与在京无马官军领餋骑操其有该陪补者令该管官回卫买补来操从之
　　○夜月犯太微垣左执法星
　　○己卯  上率文武群臣奉册宝尊皇太后为  圣烈慈寿皇太后是日早鸿胪寺官设表案于文华门外文武百官候  皇太后行谒告礼并受宫中贺礼毕百官诣清宁宫前门外上表司礼监官捧表进文武百官行庆贺礼
　　○命故速塔儿河卫指挥同知哈答子答笼哈友帖卫指挥佥事桑哥速子沙鲁哈阿资河卫指挥佥事察班孙阿古山你散子塞勒木兴卫指挥佥事哥脱木儿子卓李锁忽子瓦儿哈忽鲁爱卫指挥佥事哈答子马忽失列木子都鲁哥孛速子赛实失当哈子孛的钦真河卫指挥佥事答儿马子都鲁兀察剌秃山卫指挥佥事阿力麻子淂兀塞乞剌兀卫指挥佥事者笼哥□劄方哈撒里卫指挥佥事卯义子苦列捏童＜宀十见＞山卫指挥同知罕长哈子都儿淂克可木卫指挥佥事当哥子锁儿孛俱袭职升考郎兀卫都指挥使哥哈为都督佥事弗提卫都督佥事察安奴为都督同知马英山卫指挥使速木哈为都指挥佥事朵林山卫指挥同知额真哥为指挥使
　　○户部奏去岁南北直隶并山东河南蝗蝻害稼恐今春遗种复生请行有司设法扑灭从之
　　○庚辰以  圣列慈寿皇太后受册宝礼成  上御奉天殿文武百官行庆贺礼是日文官四品武官三品以上命妇由西华门入至仁智殿前上表行庆贺礼毕赐彩币有差
　　○广西总兵官武进伯朱瑛等奏率领桂林中右等卫官军及土兵人等直抵永福县理定南乡兰麻等处贼巢与贼对敌攻破贼寨前后斩获首从贼陈公架等一千一百余人夺回抢掠良民子女一百二十余口  上命兵部移文巡按御史查理功次以俟升赏
　　○浙江按察司佥事和维奏欲将浙江等处布政司衙门年久马夫惯能作弊富寔大户悉皆革去别选中等三丁民户每马一匹定拨一十户计人三十丁常川餋马不许营干他事其布按二司盐运司各府官马夫就于邻近所属验其都图里保多寡人民贫富均泒编册申送上司收炤遇有消乏等项然后佥补送之
　　○锦衣卫指挥佥事逯杲奏勋卫郭璟乃坐罪削爵都督佥事郭登弟不宜带刀侍卫合令锦衣卫镇抚司带俸从之
　　○辛巳以上  皇太后徽号诏告天下曰朕惟为治莫先于孝而孝莫大于尊亲自古帝王德教加于百姓刑于四海者率由此道也朕以眇躬缵承丕绪仰惟  圣母皇太后生成厚恩曷能云报曩予嗣位之初属在幼冲罔知攸济惟我  圣母劳心训育俾克继述用底乂宁迨居南宫危趋之问亦惟我  圣母忧勤保护赖以无虞及内难将萌遂伸大义俾予复位奠安  宗社康济生民功德兼隆逈超载藉用是博采公议表著徽称乃于正月二十日率文武群臣谨奉册宝上尊号曰  圣列慈寿皇太后特侈非常之庆庸昭锡类之心于戏推之而准允惟政治于家邦动之斯和尚冀风行于天下所有合行事宜开示于后布告中外咸使闻知一军民之间有年八十以上者不分男妇有司给与绢一匹绵一斤米一石肉十斤九十以上者倍之男子百岁者加与冠带以荣终身一军民之间年七十以上者许一丁侍餋免其杂泛差役无丁者有司时加存恤毋令失所一军官老疾不能任事告替职者准令儿男赴部替职免其自来一内外官员有父母年老在家愿分俸助餋准令分俸于原籍关支一两京文官七品以上未及三年任内无过其父母年至七十未受封者先与诰敕如其子职封之不为常例敢有冒年者治以重罪一四品以上官年七十以礼致仕家贫不能自存者有司岁给俸米五石以资餋赡一官吏监生有亲老愿回侍餋者准令回家侍餋亲终赴部听用一军匠厨役人等年六十五以上筋力衰惫者许令壮丁代替听其优闲一孝子顺孙义夫节妇有司开具实迹奏闻以凭旌表一诏书内优老恩典有司务当从寔遵行不许虗应故事违者必罪不宥
　　○四川播州宣慰司宣慰使杨辉遣长官夏琛等弗提等卫野人女直都督长安奴等建州左等卫野人女直都督李满住等泰宁等都督佥事革干帖木儿等遣指挥苦出兀儿等朵颜等卫千户俺克帖木儿等来朝贡马赐宴并彩币表里袭衣等物有差
　　○命故建州卫指挥同知散秃子完者帖木儿指挥佥事只儿哈子沙鲁塔亭卫指挥佥事纳剌吉子脱火赤来奴子马昇哈亦儿古里卫指挥佥事完者秃子失升哈伯颜古子者淂兀阿称哥子答吉卜俱袭职升兀者卫指挥同知都鲁秃为指挥使
　　○命故辽东安乐州带俸达官指挥同知阿克里子忽失纳指挥佥事泼皮侄失卜葛弗撒奴子出羊加毛怜卫指挥同知阿里孙咬殊奴塞住哥子苦奴答起子帖失塔失子纳鲁指挥佥事赛的子奴木哈管知八子孔失阿卜子歹因察莽哈子乃塔奴哥奴子木郎哈兀鲁哈子答力哈火儿塔子塔里哈答羊哈子买秃孙昌塔子帖革喜乐温河卫指挥同知余笼哥子速鲁哈指挥佥事和罗孙不颜格建州卫指挥同知塔失子失而古答指挥佥事木答忽子滩答俱袭职升喜乐温河卫指挥同知者里奔哥为指挥使指挥佥事知鲁哈为指挥同知建州卫指挥同知都列阿失塔木俱为指挥使指挥佥事阿哈答张卜捏克帖木儿俱为指挥同知
　　○壬午辰时西方有星大如椀色赤尾迹有光起自云中往西南行至游气中没
　　○癸未乌思藏等处剌麻番僧藏完等西宁弘觉等寺国师劄思巴镇南等四川盐井卫土官副千户剌苴白遣舍人白儿非等来朝贡铜佛方物赐宴并彩币表里等物有差
　　○以山西大同城中草场地为镇国将军仕珏第宅从灵丘王逊烇奏请也
　　○朝鲜国王李瑈奏嫡长子暲蒙立为世子今暲病故请立次子晃以慰国人之望礼部以闻  上从其请赐敕谕之
　　○宣府总兵官武强伯杨能奏万全所属官军俸粮折钞者例于京库关支路途遥远乞于本处官库折与绵布每匹准钞一百七十贯从之
　　○巡按山东监察御史江勋奏济南等府连年水旱蝗疫相仍乞将清出军丁暂且停止候秋成起角□羊从之
　　○甲申赐宁府临川王第二子名曰奠墼瑞昌王长子名曰觐鐊第二子名曰觐鎀
　　○命故山西署都指挥佥事郑玉子英袭为指挥同知
　　○升四川成都府茂州同知汪浩为本州知州以长官司护印舍人昔只等奏保浩能均平徭役熟知夷情也
　　○乙酉巡抚直隶左佥都御史王俭奏直隶徐州及萧沛等县被灾人民乏食欲令前去南京太仆寺领马曰还餧餋则艰苦愈甚逃亡必多乞将今年该领马匹□与附近成熟州县暂餋从之
　　○丙戌给永和昭定王孙奉国中尉钟录钟铗岁禄各二百石米钞兼支
　　○调礼部右侍郎章纶于南京礼部
　　○迤北脱脱不花王部属完者台等八人来归  上命兵部送南京锦衣卫拨房居住月给米二石
　　○户部奏陕西山西岁歉民饥河南怀庆府并陕州积有粮储请减价粜济饥民以所淂银钞运赴京库备用从之
　　○丁亥命致仕都察院左副都御史年富为南京兵部右侍郎富初为石彪所讦奏命归致仕及是廷臣有言其公廉且年未老故复起用之
　　○命故朵儿必河卫指挥佥事朵列秃子台不花建州卫指挥同知撒里子得鲁伯速孙果斡指挥佥事帖失子爱伯毛怜卫指挥同知石帖子果儿果哈答子管秃指挥佥事卜良吉子管孙奴兀者前卫指挥同知加木哈子都里吉河鲁忽子兀丁格屯河卫指挥同知忽失木子哈儿速指挥佥事忽失塔木子斡昇兀者右卫指挥佥事尹列帖木儿子亦猛格俱袭职升忽石门卫指挥使你笼哈为都指挥佥事建州卫指挥同知也隆哥为指挥使指挥佥事孛克为指挥同知木兰河卫指挥佥事建哈你为指挥同知
　　○巡按狭西监察御史郭纪等奏华州洛南等县地方军民相聚在山私掘银矿淘取银砂盖由州县官吏平日不能禁革之所致也俱宜究治  上敕镇守太监王敏及三司官严禁如仍怠忽一体治罪其州县官吏命纪鞫之
　　○巡抚南直隶右佥都御史李秉奏苏州府岁歉已发廪赈济然仓廪之积有限而民之饥疫未已欲将浒墅镇该收船料每钞二十五贯折米一斗收贮以备赈济从之
　　○四川重庆府江津长寿二县奏去岁自六月至八月不雨禾稼枯槁租税无徵命户部覆视以闻
　　○戊子升湖广道监察御史包瑛福建道监察御史曹景俱为福建按察司佥事刑部江西司主事赵京为山东按察司佥事
　　○乙丑命  皇太子候时和讲学先是刑科给事中王理奏白古帝王承  宗社之重莫不深念太子为天下之本而慎择方正文学之士置之左右以辅成德器今  东宫殿下聪明天纵睿知日新宜慎简宫僚日侍讲读以成元良之德永  宗社无疆之休实天下臣民之幸也  上是其言故有是命
　　○复除太仆寺寺丞刘芸仍旧任支正五品俸升中书舍人金湜为太仆寺寺丞户部湖广司署员外郎卞荣为本司郎中行人司行人甯良为刑部云南司员外郎擢进士王聪为户部福建司主事芸湜良俱以九年考满也
