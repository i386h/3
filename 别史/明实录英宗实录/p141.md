<!-- { "loadSidebar": true } -->
　　○壬戌命英国公张辅为正使少师兵部尚书兼华盖殿大学士杨士奇为副使持节行纳采问名礼纳采制曰朕承天叙钦绍鸿图经国之道正家为本夫妇之伦乾坤之义实以相  宗祀之敬协奉餋之诚所资维重祗遵  圣祖母太皇太后  圣母皇太后命今遣使持节以礼采择问名制曰朕惟夫妇之道大伦之本正位乎内必咨名家特遣使持节以礼问名尚伫来闻于是中军都督府都督同知臣钱贵奏曰臣贵伏承嘉命正使太师英国公张辅等重宣制诏问臣名族臣女臣夫妇所生先臣昭勇将军金吾右卫指挥使万一之玄孙先臣昭勇将军金吾右卫指挥使整之曾孙先臣昭勇将军金吾右卫指挥使通之孙先臣明威将军燕山前卫指挥佥事包谅之外孙臣女今年十六谨具奏闻
　　○敕谕朝鲜国王李祹曰闻附近鸭绿江一带东宁等卫密迩王境其中多有过犯之徒或逃至王国或被国人诱胁去者此皆反复小人不可信用自今但有至者不问汉人女直即差人擒角□羊来京庶几不贻尔国中之累
　　○升刑科都给事中郭瑾为刑部左侍郎贵州道监察御史薛希琏为刑部右侍郎由吏部尚书郭琎会少师杨士奇等荐举也
　　○升云南临安卫指挥使万珹为都指挥佥事以捕反寇韦郎罗功也
　　○癸亥命刑科给事廖庄掌本科事○浙江湖州府民吴孝先处州府民叶仲仪杭州府民潘钰绍兴府民应行简嘉兴府民怀荣宁波府民陈处庭金华府民钟以淳衢州府民祝安湖广公安县民王安仍陈寿荣刘宗琳李素邓  余琛陈仲山西潞州民张宏狭西西安府民卢质王恭郭文礼各出稻麦千石有奇佐官赈济诏赐玺书旌劳复其家
　　○设四川泸州纳溪县纳溪河口巡检司置巡检一员先是但设守卒多奸弊扰民故革之而设司置官
　　○甲子端阳节赐文武百官扇及宴
　　○升山东布政司右参政沈固为户部右侍郎先是固奉敕往大同参理军务九载任满升从二品俸至是又历九载总兵官武进伯朱冕等以为请  上念其劳故升之仍令理前事○丙寅命成国公朱勇为正使少保礼部尚书兼武英殿大学士杨溥吏部尚书郭琎为副使持节行纳吉纳徵告期礼纳吉制曰大婚之卜龟筮卿士协从敬循礼典遣使持节告吉纳徵制曰卿女有贞静之德称母仪之选宜共承  天地  宗庙特遣使持节以礼纳徵告期制曰岁令用良吉日戊寅大婚维宜特遣使持节以礼告期
　　○命给蜀府镇国将军友壁岁禄一千石米钞中半兼支
　　○升尚宝司丞朱礼为本司卿以九载考称吏部奏升也
　　○丁卯书复淮王瞻墺曰承喻欲制衮冕皮弁冠服今选新材皆足所用之度令人赍回从府中自制庶几适宜专此奉复
　　○少师隆平侯张信卒信凤阳府临淮县人洪武中袭父兴指挥佥事从征紫江等寨克平孚升北平都司都指挥佥事累以靖难功升都指挥同知继升都指挥使进中军都督佥事渡江封隆平侯宣德元年总右掖兵寻从征武定州信之在北平也尝先上变告  太宗德之呼为恩张而不名闻有女欲纳为妃信坚拒之以为不可乃止人以此多之至是以疾居南京卒追封勋国公谥恭僖
　　○戊辰顺天府并直隶广平大名凤阳三府河南开封怀庆河南三府所属州县各奏蝗蝻生发  上曰民以稼穑为生今蝗蝻为灾民将何依尔户部速移文督责有司捕燎尽绝
　　○庚午福建政和县民诱处州贼盗银矿因肆掠乡村巡按御史郑颙言银冶利之所在人所必趋况愚民见利忘害不预处之销其觊觎心恐党类日蕃重为民患宜设官增户主之或命武臣率兵戍之按察司官岁以一人巡督都察院议银场处分已有成令如颙言恐防范不严愈生患  上曰然
　　○太医院医士王敬数冒太监王振名绐得人金锦衣卫鞫实法司坐赎徒为民  上命戍威远卫
　　○辛未  仁宗昭皇帝忌辰遣官祭  献陵
　　○命宁化王济焕三子镇国将军美垎美坊美埇今年禄米五百石折支钞贯者给与米麦
　　○复晋府镇国将军美土□度夫人张氏家
　　○命南京造遮洋船三百五十艘给官军由海道运粮赴蓟州等仓收贮
　　○修南京三山门朝阳城江东等门城楼及全节坊等牌楼十九座
　　○玄城卫女直指挥朵儿哈舍人阿剌加秃等愿住坐辽东安乐州从之给赐供馈如例
　　○追景东等卫指挥同知柳瑛等赏赐初麓川贼侵景东官军出御瑛在营观望知府陶瓒等追围之瑛潜遣人通贼纵之遁去反杀本地夷人以为功其所属千户阮高百户李良等或营守或家居未尝见贼瑛皆纳贿妄报有功于总兵官沐昂昂以闻升赏有差既而良等惧罪奏之下巡抚官及三司御史察访得实  上命调瑛巡哨极边关隘余罢其所升职所赏自百户以上钞帛追折银军旗免追
　　○壬申进封总兵官定西伯蒋贵为定西侯封总督军务兵部尚书兼大理寺卿王骥为靖远伯右副总兵都督佥事刘聚为左都督左参将都指挥使宫聚右参将都指挥佥事冉保俱为都督同知总督粮储户部左侍郎徐晞为兵部尚书都察院右佥都御史丁璇为本院右副都御史赐贵骥各白金一百两彩币十表里钞万贯聚保各白金八十两彩币八表里钞五千贯晞璇各白金六十两彩币六表里钞四千贯以平麓川叛寇功也
　　○命狭西岷州卫都纲舍剌坚参为慈化禅师
　　○癸酉免韩恭王妃韩氏坟地原额税粮一十八石有奇
　　○升锦衣卫带俸都指挥使毛福寿湖广都指挥使郑通俱为都督佥事以从征麓川功也
　　○褒赠麓川死事将士江洪等洪万全右卫千户赠昭勇将军都指挥佥事侯义贵州都司都指挥佥事赠镇国将军都指挥同知任永义勇左卫指挥使赠昭勇将军都指挥佥事张胜金吾右卫指挥同知赠昭勇将军指挥使刘谦以纳粟任楚雄卫姚安千户所镇抚与子泰俱阵亡李记儿大理卫前所百户与子辕俱阵亡谦记儿赠武略将军副千户泰辕俱镇抚夏保子彭城卫总旗阵亡赠百户各赐祭优恤其家
　　○都察院劾奏都督佥事刘聚发军南京不严纪律请治其罪  上以在赦前不问
　　○甲戌命监察御史高峻提督浙江海道
　　○国子监祭酒李时勉言凡写诰等项监生选坐堂年深者次及年浅者已是定例今中书舍人宋怀等以年深监生写字粗拙欲不拘资次选用具奏已准臣闻往时监生坐堂或一年或半年或二三月輙请托各衙门取以历事侥幸出身用是奔兢蜂起贿赂公行弊莫甚焉自立定例此弊乃革诸生方安心肄业今若从怀等所奏则前弊纷纷一旦复起乱朝廷之成宪坏诸生之心术臣之教法不得行矣自古轻薄之徒好言生事背公徇私变更国法类多若此臣往在翰林窃恨此事今蒙恩典教知而不言言而不尽是不忠也乞仍遵前例以塞请托之路杜贿赂之门抑奔兢之风庶朝廷之成宪可守臣之教法可行诸生可专业有成以资任用且中书舍人本以写诰为职业近年专委监生是废弃其职业矣况监生乍书未熟不能无误乞令写诰已满监生授之职事专一写诰久惯熟便可无误事  上命该部详议以闻
　　○都督同知李安下狱初安充左副总兵讨贼麓川总兵蒋贵令安驻兵潞江护饷道既而贼破安耻己功不与闻贼有屯于高黎贡山者违贵令往攻之不利为贼所蹑都指挥赵斌等死伤者千八百余人至是六科十三道交章劾安  上命群臣廷鞠当斩遂下狱
　　○乙亥升北京行太仆寺少卿李蕡为工部右侍郎兵部郎中侯琎为礼部右侍郎刑部郎中杨宁为本部右侍郎录其随征麓川功也
　　○礼部言广西太平府茗盈万承二州奉表贺  万寿圣节踰期方至当罪其不敬  上曰远人姑宥之
　　○增直隶扬州卫所军士月粮有家小者二斗无家小者一斗五升以仓储积久数多故也
　　○月食○丙子升云南按察司佥事徐观为本司副使大理府知府贾铨为云南布政司左参政楚雄府知府冯郁为右参政各仍理府事先是兵部尚书王骥等在麓川奏保观等皆廉干转输有劳乞量升擢  上以寇未平缓之至是骥复以为请故有是命
　　○丁丑以明日发册迎立  皇后遣官祭告  天地  宗庙
　　○戊寅遣英国公张辅为正使少师兵部尚书兼华盖殿大学士杨士奇户部尚书王佐为副使持节行发册奉迎礼册曰朕躬膺  天命祗嗣  祖宗大位统御天下致理之本肇自正家惟夫妇之道体乾坤之义越稽古先圣君明主咸有令德辅成于内以兴王化之美以厚万福之原咨尔钱氏生于勋门天禀纯茂慈惠贞淑静一诚庄敬承姆师恒循礼度敷求懿德穆卜大同今遣使持节以金册金宝立尔为皇后于戏惟君暨后奉神灵之统理万物之宜惟孝惟诚以奉  九庙之祀惟敬惟爱以承  两宫之欢惟勤致儆戒相成之益惟无忘诗书图史之规惟谦和以睦宗姻惟节俭以处富贵弘樛木逮下之惠衍螽斯蕃嗣之祥于以表正六宫于以母仪四海懋钦乃行用永光华止王后受册宝自其第至大内行礼皆如仪
　　○己卯楚府崇阳王第四子镇国将军季坩卒遣官致祭命有司营葬事
　　○庚辰以立  皇后诏天下曰朕以天序祗承大统君临海宇子育兆民仰惟隆古帝王政由彝教礼谨大婚兹承  圣祖母太皇太后  圣母皇太后命慎简贤淑作配朕躬谨昭告  天地  宗庙以正统七年五月十九日册钱氏为皇后正位中宫以共承宗祀协赞化理敷告中外咸使闻知
