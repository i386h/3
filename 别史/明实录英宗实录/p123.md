<!-- { "loadSidebar": true } -->
　　○敕四川都布按三司曰今得董卜韩胡宣慰使克罗俄监粲奏其所进语录经文已贮成都府兴福寺马二百一匹欲从保县前来被杂谷瓦及谷敦之人伐树寨路不容经过乞差原管进马沈镇抚男羽等往彼接取此事虚实虽未可知第夷人远来朝贡不可为小人所沮敕至尔等即遣羽等或增选一二人同其差来人前去接取就访察杂谷瓦及谷敦之人果不遵礼法阻绝道路即令谕以祸福利害不许生事启衅如彼执迷不从尔等同议停当奏来区处不可视以为常有失远人归向之心尤须严饬所遣毋得纤毫有所需素搅扰番夷取罪非轻尔等其钦承朕命毋忽
　　○辛亥敕宣府总兵官都督谭广左参将都督佥事黄真右参将都督佥事杨洪往因备边及操习神铳军士常令尔等就彼造演箭用今闻尔广于宣府立神铳演箭局尔真尔洪于独石等处亦团局造火枪神铳等器此器旧无在外成造之例虑日久传习者多必有漏泄之弊敕至尔等即便停止将已造完者会同镇守内官赵琮佥都御史罗亨信盘点贮库具数奏闻遇有警急酌量取用如后阙用来京关领
　　○壬子  太宗文皇帝忌辰遣官祭  长陵
　　○命故惠安伯张昇孙琮袭封惠安伯
　　○八答黑商地面使臣火者舍黑马哈麻等陛辞命赍敕并彩币表里归赐速鲁擅马哈木等敕曰自古帝王奉  天明命主宰天下无间远迩皆欲使之安生乐业我  祖宗临御之时上体
　　天心推恩布德抚绥万邦是以薄海内外罔不摅诚朝贡尔亦不远万里屡遣使来献方物朕恭膺  天命嗣承大统尔复遣使臣以方物朝贡朕深喜脱使臣回持敕奖谕自今宜益顺  天道益坚事大之诚以抚恤部属使各得其所而同享太平之福于有永
　　○复除监察御史俞本吴瑜于行在福建等道以亲丧服阕故也
　　○狭西苑马寺卿杨应春以老疾乞致仕从之
　　○癸丑命故金吾右卫指挥使许文弟旺袭职留守前卫指挥使宗礼子智羽林前卫指挥同知张信子能指挥佥事刘海子兴童荣子祥俱代职
　　○哈密使臣马哈麻沙马力等回命赍敕及彩币赐忠顺王倒瓦答失里
　　○甲寅命故云南都司都指挥佥事吴坚子瑾袭为指挥使
　　○加云南顺宁府土官知府猛盖勋阶为太中大夫资治尹赐诰命及金带彩币以褒之其千夫长阿都思等三十人各升赏有差以讨麓川叛寇功也
　　○漕运右参将都指挥佥事汤节言每岁漕卒附载土物以益路费往往为抽分司盘诘军甚苦之臣请勿抽分又言闸河水浅粮艘不能进缘河南金龙口及山东徂徕金沟等泉缺官提督＜锍-釒＞浚之故臣请遴选廉干官分投提督及移文河南山东各委官及时＜锍-釒＞理  上皆从之
　　○乙卯敕建州左卫都督佥凡察及建州卫都指挥李满住等曰尔奏朝鲜国王李祹将尔叔指挥逢吉等所属人民一百八家拘留不遣又称各人不愿回还乞朝廷差人往彼分豁已敕朝鲜将所留尔处人口愿回还者发还完聚朝鲜复奏各人在彼居住年久结为婚姻不愿回还已谕尔等知之今尔等奏乞朝廷差人往彼分豁此言可行至云如彼不与候明年率众往取此言非理此盖由尔等昧于天道不顺人情欲生衅端自取危亡朕深悯之敕至尔等谨遵法度约束部属毋犯朝鲜待其使臣来朝审其实情必为尔等从公处之若不遵朕言擅动人马自作不靖必有天殃人祸尔等其慎之慎之
　　○擢行人等官方员罗鹄丁澄蔡愈济丁瑄等为行在福建等道监察御史先是员等以行在吏部选送行在都察院理刑至是右都御史王文言御史缺多乞不拘例考授之故有是命
　　○
　　○丁巳给云南大理府邓川州医学印
　　○行在礼部会官拣选南北二监监生黜年老残疾鄙猥不堪教养者八十人
　　○云南总督军务行在兵部尚书兼大理寺卿王骥言近因调兵征剿思任发召盐商纳粮给军其淮浙云南四川今年盐课中纳俱尽惟四川盐课额尚多乞复召商中纳奏下行在户部议请开中金齿足食仓每引纳米一斗五升大理崇盈仓二斗从之
　　○戊午巡按山西监察御史曹泰言二事其一曰备边臣闻三军之胜负系一将之得失故将宜精择近年边将率多掊克之是先淫酗之是务其视兵谋师律不复知为何事如此而欲望其脩军政作士气以强国势如镇守山西左都督李谦同守备偏头关都指挥使马贵署都指挥佥事李庸数月之间备边之良策未闻利己之私情叠见彼此讦告词讼纷纭臣已核奏诏令法司逮问第恐缘边诸将似此者众乞加禁约廉察其似此无良者按而罪之智勇超卓者举而代之庶几军政脩而士气作国势强而外侮不足虑其二曰任官臣闻古者擢用台谏未必皆贤所言未必皆善然须养其锐气假其重任使得以折奸臣之胆而救时政之失伏惟我朝之任监察御史小其职而重其任略其细而求其大所以养其锐气也九年考满不次擢用所以劝其尽职也昔汉萧望之以谏议大夫出补郡守上＜锍-釒＞以为轻而不屑为近年监察御史九年称职无大臣举荐升府同知九年平常又无荐者升州同知其间按巡于外有能锄击豪强振扬风纪者往往为憸邪之徒讦其细过輙奏逮问或加以罪或贬其官盖欲销沮其锐气俾不得尽其职也乞敕该部自后御史贪淫不法者治以重罪庸懦阘茸者罢归为民平常不胜任者即行贬黜其他小过量加宽贷九年考称虽无大臣举荐乞准旧制不次升用庶几锐气不沮而将来人臣之有憸邪时政之有缺失得以悉闻于上而无所顾忌命该部议行之
　　○设浙江处州府青田县卢山巡检司置巡检一员以其地当庆元龙泉丽水瑞安平阳及福建政和诸县银冶之冲故也
　　○己未诏免宣圣五十八代孙镒五十九代孙纪徭役先是镒等自陈系河南宁陵县支派见收宗文图及前代袭封衍圣公印信祭帖可证乞为优免至是行在户部勘实上闻故有是命
　　○大同参将都指挥同知石亨言西路操备人马数多费用浩大民间转输不胜劳苦又军士家口及置买军装俱仰给月粮一遇岁歉不无失所见得行屯院净水坪迤西土地广沃洪武永乐间尝在彼屯耕乞将大同左右王林云川四卫军士除巡边守城外通选三千名每名月减粮三斗止支五斗往彼屯耕各立营堡随带军器且耕且守仍选管队官员提督种子牛具官为措置秋成每军暂纳粗粮六石后果成效量加粮岁计其费减一万八千石利增一万八千石庶使民免输转之劳军无饥窘之患奏下行在户部请令镇守总兵及巡抚都御史勘议而行从之
　　○庚申行在都察院右副都御史陈镒奏臣先镇守狭西闻有山西亡卒刘肃谙天文及诸邪术边将多师礼之者未及缉捕奉命回京今闻彼处岁饥军民流窜恐扇诱为患  上命锦衣卫遣人擒之
　　○直隶太平府芜湖县言陶辛圩东埂边临山河水深不能填筑乞于埂内别筑新埂以备旱涝从之
　　○辛酉命行在都察院右都御史王文侍经筵
　　○总督粮储都督佥事武兴言湖广都司德安守御千户所漕舟遭风破坏其捞晒粮米二千九百九十余石虽堪食用不耐久积乞将湖广都司所属卫分该纳京仓粮内摘拨一万九千九百四十六石于通州仓纳撙出脚钱补纳捞晒米数仍将前米给与本都司各卫旗军食用准作次年该给口粮从之
　　○宥两淮都转运盐使司运使严贞罪初巡按御史张裴案贞倍公务私盐课不理送吏部处分既而诸守支者复连发其索赃状斐具以闻行在都察院请下贞狱贞诉言所索之物皆为公用己无所私  上特宥之令复职
　　○壬戌省湖广德安府抚民通判一员从知府范理言本府所属县少事简故也
　　○癸亥交城王美垸奏晋王薨逝欲偕阳曲王西河王奔祭几筵  上以往还跋涉非易复书止之第令其于府中为位哭临而遣人诣太原致祭以尽同气之情
　　○复故少师工部尚书兼谨身殿大学士杨荣家从其子尚宝司丞恭奏请也
　　○甲子谪狭西都指挥佥事周全戍边全坐挟讎杖死千户罪当斩巡按御史李匡辨其无挟讎情但酷暴难居方面  上是之令杖一百赦其死谪之
　　○直隶淮安府民高宗泰杨州府徐毅等共二十八人山东济南府民李通等二十七人各出谷千石有奇赈济赐敕奖谕复其家
　　大明英宗法天立道仁明诚敬昭文宪武至德广孝睿皇帝实录卷之八十一
　　明英宗睿皇帝实录卷之八十一
明英宗睿皇帝实录卷之八十二
　　正统六年八月乙丑朔增给南京各衙门历事监生月粮有家小者月支八斗无者六斗
　　○顺天府直隶真定府山西平阳府所属州县各奏春夏不雨田禾旱伤租税无徵  上命行在户部覆视以闻
　　○丁卯释奠先师孔子遣行在翰林院学士苖衷行礼
　　○戊辰祭  太社  太稷
　　○镇守延安绥德等处都督佥事王祯奏先年奏请召商中盐止于绥德高家堡榆林庄近处上纳以致边远仓分无储而近处则又陈腐虚耗乞将今年坐拨高家堡榆林庄之粮斟酌转拨边寨粮少仓分庶得远有储蓄近不腐耗命行在户部议行之
　　○山西按察司佥事刘翀被劾下狱奏佥事李运使其子索书吏赂书吏发之按察使徐永达副使胡轸佥事李福俱庇运不为理巡按御史曹泰亦运旧僚徇情不劾事下行在都察院谓泰永达等尝按翀罪翀有衘而诬之宜令审刑评事王亮及后巡按者体覆从之
　　○己巳给山西行都司官军马千一百十二疋以大同总兵官武进伯朱冕等奏请也
　　○参赞甘肃军务右佥都御史曹翼言国家之制郡邑各设养济院以收恤无告独狭西行都司各卫俱无请一体设置以广同仁之政事下行在礼部覆奏边城荒远兵饷不充供亿烦劳难同内地如果有笃废鳏寡孤独之人所司勘实量给口粮送还原籍其无家可归者俱送狭西布政司分送附近州县养济院从之
　　○河南河南府宜阳县奏境内累岁水灾人民乏食逃移者一千八百九十余户地废税存包纳艰难乞将该徵秋粮三分之一折收绵布转输狭西布政司官库以备边用  上命行在户部酌量行之
　　○庚午新建伯李玉陈情言臣历事五朝累效军功已蒙封以伯爵第念子孙未荷袭爵之命倘蒙矜悯乞赐世袭臣即老死尚当结草以图报  上谓吏部兵部臣曰朝廷于功臣袭封率遵  祖宗定例若李玉论功封爵出  先帝特恩于例岂得袭乎第如例行之
　　○直隶常州府武进江阴无锡宜兴县池州府桐城县被灾饥民三十一万九千一十七户有司发官廪米一十八万五千五百六十余石赈济之○裁革狭西平凉府杂造局初设局隶府专造平凉卫军器后卫例自置局至是以本府知府陈杰言本局冗旷故革之
　　○行在兵部奏在外都司卫所多有清解新军被官旗扰害复逃今后许首领官指实具奏若有容隐巡按御史按察司官执问如律从之
　　○辛未命行在翰林院学士钱习礼编脩萨琦为顺天府乡试考官赐宴于本府
　　○命灌顶广智弘善国师喃葛藏卜袭其世父为灌顶净觉弘济大国师赐之诰命
　　○新建伯李玉卒赐祭及赙遣官治丧葬追封新建侯
　　○行在兵部奏沿边各关隘守把官旗多受赂纵放逃军今后宜惩治从之
　　○壬申四川盐井卫土官千户剌苴白遣把事曰要申藏簇禅师永隆攀等遣剌麻锁南加等来朝贡马赐钞
　　○癸酉命襄城伯李隆管三千左右十队并府军前等卫军马操练
