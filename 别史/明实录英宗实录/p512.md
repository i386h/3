<!-- { "loadSidebar": true } -->
　　○命修蠡县城以被水坍坏也
　　○夜月犯毕宿
　　○辛酉兵部奏奉旨会文武群臣议得虏酋孛来三上书求遣使讲和宜顺夷情选谙晓夷语素有名望者往彼开谕如其诚意请和即令退兵远牧而我兵亦得暂息以待如其谲诈邀求无厌候通事还即与拒绝往来堤备剿杀  上允所请命指挥佥事詹昇假与都指挥使充正使都指挥同知窦显充副使以行
　　○命出狭西布政使司官库银三千两付太监王清给赐征虏官军
　　○狭西庄浪卫奏虏寇连年入境虏掠畜牧践踏禾稼人不聊生乞发官廪验口赈济从之
　　○壬戌敕左军署都督佥事董□□良往直隶扬州等处总督备倭都指挥佥事管斌往狭西兰县镇守地方
　　○赠故翰林院庶吉士杨瑛为本院编修瑛早朝遇曹钦贼党被伤而没  上悯之故有是命
　　○夜月犯井宿钺星寻又犯井西北第一星
　　○癸亥命右军署都督佥事刘纪实授都督佥事锦衣卫指挥使门达为都指挥佥事仍掌卫事金吾左卫指挥同知张通为指挥使俱以曹钦反时守卫效劳故也
　　○给怀宁侯孙镗岁禄一千三百石内米九百石余折钞
　　○甲子升刑部主事赵章为狭西按察司佥事
　　○乙丑命工部侍郎霍瑄督修京城为雨所坏者
　　○给辽府辅国将军豪圢岁禄八百石奉国中尉豪垛豪埢岁禄各二百石俱米钞中半兼支
　　○顺天府霸州浙江绍兴府各奏六月间雨涝伤禾狭西西安延安诸府卫各奏今夏亢旱二麦不收事下户部覆视以闻
　　○修河西务耍儿渡口
　　○丙寅命工部右侍郎吴复往直隶保定等府抚民
　　○丁卯兵部奏达贼寇万全右卫等处虏去人畜其镇守参将都指挥佥事陈安左少监阮化州右监丞严顺等先次失机已蒙恩宥今又失机难再宽贳宜选人更代及宣府总兵官陈友副总兵董斌太监王受长随张遐都督同知白玉在边镇守不能御贼以致误事俱合究治  上曰陈安阮化州严顺且不代俱令从实回奏其余失机官巡按御史究治之陈友董斌王受张遐白玉且宥之
　　明英宗睿皇帝实录卷之三百三十
明英宗睿皇帝实录卷之三百三十一
　　天顺五年八月戊辰朔
　　○己巳敕谕迤北太师淮王孛来口比得凉州总兵官奏进太师文书前后三纸其间事情俱已尽知所言拘留使臣并无此事恐是小人捏构以为衅端且往者我朝廷与尔北边国土遣使往来和好最久其后背约构怨常在北边其中是非得失朕与太师各自知之上天神明所共鉴也事在已往彼此不必深究今年以来太师部下人马深入庄浪等处抢掠财畜残害人民边将出兵追捕两有所伤在朝臣宰屡请动调天下大军并力攻剿朕体上天好生之德爱惜生灵不曾动调大军今太师文书中累累以爱惜多人性命要相和好为言似此言语方能上顺天道下合人心虽古之大丈夫不过如此朕一览之再三嘉悦特遣正使都指挥詹昇副使都指挥同知窦显赍敕前来谕以朕意若太师果有和好诚心宜即晓谕部下人马散归北边差遣使臣照旧往来朕厚以礼物赏赐决不追咎前失且世间道理莫大于顺天恤民自古以来奉顺天道爱惜民命者无不久远享福背逆天道伤害民命者无不立见灾祸太师宜深体此意弃细故行大道永远和好使南北人民各安享太平之福使臣行间念太师在外劳苦特赐织金彩叚表里用表朕怀是日又赐孛来下大头目阿罗出等十余人织金彩叚五十表里皆命遣去使臣赍与之
　　○庚午乌思藏剌麻温卜阿蒙葛等来朝贡方物赐钞彩币表里纻丝袭衣等物
　　○命修南京工部
　　○辛未敕谕昌化王仕墰曰王尝乞封次子成镞所司查得成镞年方十岁例不当封已行知会今王又奏先年造册误书成镞生年今实一十五岁仍乞赐封所司参看先年造册既误今年请名如何亦开十岁岂有两度错误是王溺于私爱欲早封故增添年岁妄称错误如此以礼法论之教授虽缺而署事之官不行谏止亦当究治既遇恩例置之不问王自今以后凡百行事务存诚信不可徇私虚妄自陷于有过之地特兹以谕王其戒之
　　○锦衣卫捕获反贼曹吉祥管家并同居内使张鉴等五十三名奏请拟罪  上以其不知反情悉宥之
　　○宁夏总兵官都督同知翁信监收边粮与狭西佥事李观交章诬奏不法事敕责自陈至是各陈诬状且会赦  上命皆宥之
　　○癸酉修汉中府城
　　○夜木星犯钩钤星月犯罚星
　　○甲戌致书襄垣王逊燂曰比得王奏蒲州知州徐孚及千户孙伦等违法非一中多牵指他事恐王一时轻信下人譛愬之言不及详察虚实遂以陈奏今其事虽在革前然不可不见明白已令都察院移文巡按监察御史会同三司官从公体勘奏闻书至王宜自省前本所奏何事是实即从实奏来不可概将虚事枉害人若一事涉虚与御史等官体勘不同非惟不足以全令名是亦自重其过也王其审察毋仍前轻易妄为专书以达惟王亮之
　　○乙亥晓刻老人星见于丙位
　　○丁丑释奠先师孔子遣吏部尚书王翱行礼
　　○书复襄王瞻墡曰蒙遣承奉副施兴赍本问安称贺足见叔父亲爱至情然吉祥此贼朕初以其旧人而待之优厚不知其包藏祸心如此今虽歼灭而予心犹以不能辨之于早为慊也继今以后尚冀叔父匡其不逮以隆  宗社之福兹因施兴还专书以复惟叔父亮之
　　○浙江左布政使梁楘卒楘字叔车江西泰和县人故春坊赞善潜之子正统丙辰进士授刑部主事能辨冤狱他司不能辨者上官悉以委之有衔冤幽禁二十五年者以楘辩得出正统丙寅荐升广西按察副使进广西左布政使寻升浙江左布政使天顺庚辰朝觐官受旌异者十人楘与焉有袭衣宝镪之赐宴于礼部明年秩满乞致仕不听还任阅两月而卒楘和厚平易未尝以辞气如人乡党宗族皆有恩惠其操守澹素始终如一日云
　　○戊寅祭  大社  大稷
　　○召南京锦衣卫指挥佥事吕贵于锦衣卫管事
　　○己卯命前军署都督佥事张荣充副总兵协同镇守宁夏
　　○论剿反贼曹钦功升带俸金吾左卫都指挥使张旺留守后卫都指挥使常荣金吾左卫都指挥使滕鬼里赤锦衣卫都指挥使王铨金吾右卫都指挥使王顺为五军都督佥事锦衣卫指挥使袁彬为都指挥佥事仍管本卫事其余奋勇当先并生擒贼徒官军二百三十余名俱升一级怀宁侯孙镗子軏阵伤而殁赠义勇卫百户子孙世袭
　　○命故云南都指挥佥事蒋昱子震袭为曲靖卫指挥使
　　○赏擒斩反贼曹钦有功官军通三千一百六十四人广义伯吴琮银二十两彩叚三表里都指挥各银六两指挥各银五两千百户等官各银四两旗军人等各银三两其被伤都指挥加银四两指挥加银三两千百户等官加银二两旗军人等加银一两
　　○庚辰遣顺天府官祭宋丞相文天祥  上谕户部臣曰广义伯吴琮能报逆贼曹钦反谋事又效力杀贼勤劳可嘉其加岁禄二百石
○辛巳命兖国复圣公颜回六十世孙议袭五经博士主奉祀事以议父希仁卒故命继之
　　○兵部奏五军都督府官多缺乞会总兵官同吏部尚书兼翰林院学士李贤等荐补  上曰尔兵部会总兵官推举后凡保官审囚之类俱不必会同翰林院先是法司审囚吏兵二部保官俱会翰林院贤等＜锍-釒＞言乞勿与至是兵部复请故有是命
　　○壬午加兵部尚书马昂太子少保工部尚书赵荣兼大理寺卿俱以与剿反贼曹钦故也
　　○升都督同知刘聚为右都督都督佥事赵胜喜信韩志芮成茹鉴李铎马良俱为都督同知署都督佥事张荣董□□良李杲宫兴靳忠俱实授都督佥事以与剿反贼曹钦功也
　　○命故云南都司都指挥同知高远子瑢袭为云南左卫指挥使贵州都司都指挥佥事张贵子晟袭为威清卫指挥同知
　　○癸未命户部等部署员外郎事主事桂山李昂范镛严端俱实授员外郎
　　○致书叔祖庆王秩煃曰先得镇守宁夏总兵等官乞暂借护卫官军一千五百员名就令本卫指挥李宪管领协助守城今得叔祖奏护卫及仪卫司旗军校尉逃故者多见在数少欲将余军校尉不动兵部覆奏守城御寇彼此俱利宜从权借拨已令总兵等官再究府中军校果有空闲见在之数遇警即启请相兼守城候宁夏征进官军还仍令回府不可托故占留若见在数少宜从斟酌取用大抵宁夏城池守备完固则叔祖府中亦可无虞望叔祖以此为念可也专书以达惟祈亮之
　　○加吏部尚书兼翰林院学士李贤太子少保贤具＜锍-釒＞言臣性质凡庸才识卑下误蒙  皇上简任置诸清切之地擢为吏部尚书兼职翰林学士班高曳履任重演纶自顾非才承此异数因循度日于兹五年仰惟  皇上进德维新励精图治躬勤庶政独断万几如臣之愚徒尔充位于文墨则未精于学问则不博论思之所当尽者不能尽职分之所当为者不能为曾无毫发之长以补万分之一久处密勿祇增忸怩昨者偶被贼伤幸无重损今蒙  皇上加太子少保臣闻命有惊指身无所不惟自惭于非据实忧仰累于殊私敬殚迫切之诚甘触渎烦之谴伏望  皇上察臣侥幸已多念臣满盈是惧既俾不去旧秩自足勉效愚忠揣分当然恳辞非假愿惜名爵收回宠恩尚冀矜从伏须允报  上曰官以酬劳朝廷自有功论卿宜承命所辞不允
　　○甲申夜有流星大如鸡弹色青白尾迹有光出华盖北行至文昌星
　　○丙戌祭山川城隍等神
　　○遣旗手卫官祭旗纛之神
　　○戊子赏守皇城四门并守卫直宿官军人等五千六百一十人都督各银四两彩叚一表里指挥各银三两千百户等官各银二两旗军人等各银一两死者加赏银二两以御反贼曹钦之功也
　　○己丑镇守万全右卫等处右参将陈安左少监阮化州右监丞严顺自陈失机罪状  上曰且不问令杀贼赎罪
　　○庚寅命南京前军都督佥事王喜子兴袭为南京江淮卫指挥使湖广都指挥佥事胡震子伟代代为靖州卫指挥使
　　○辛卯命南京后军都督佥事高通子显袭为金吾左卫指挥使通州卫带俸都指挥同知杨海子瑄袭为本卫指挥使济州卫指挥佥事汤俊子纪袭父职
　　○兵部言总督扬州等处备倭都督佥事翁绍宗素与反贼曹吉祥交结乞行降调命降为都指挥使于贵州听调杀贼时职方司郎中陈锜衘绍宗尝詈其父故乘机挤之也
　　○云南孟良府土官知府庆马辣遣头目谷鲁卜等老挝军民宣慰使司土官宣慰使招板雅兰掌遣头目板直等车里宣慰使司土官宣慰使刀三宝遣头目刀罕富等俱来朝贡马及金银器皿等物赐宴并彩币表里仍命赍敕并彩币表里归赐其土官及妻
　　○交城王府平晋县主卒讣闻遣中官赐祭命有司营葬
　　○甲午赐重庆公主并驸马都尉周景诰命冠服鞍马仪仗等物
　　○乙未庆王秩煃奏蒙赐敕书谕臣以反贼吉祥与子曹钦乘机谋为不轨臣叨受封土仰沐  圣恩不意有此若非  天地  祖宗之阴祐我  皇上万万年之洪福何以致太平于今日不惟宗支之有望而四海苍生咸享无穷之福也臣荷蒙  皇上笃念亲亲谕使知之臣不胜悚惧岂敢安居欲躬诣阙庭敬展问安之礼少伸臣职之忱秦王公锡亦奏欲诣京朝贺  上念道里遥远俱复书止之
　　○命襄城伯李瑾遂安伯陈韶与都督佥事刘纪更番直宿□卫
