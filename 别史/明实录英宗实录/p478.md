<!-- { "loadSidebar": true } -->
　　○开豁临潼王府旗校屯粮先是拨西安右护卫旗军百余户给王使用至是俱为校尉王奏乞免其屯粮即准粮赏故有是命
　　○己酉南京户部主事金鼎等掊克事觉执赴京鞫之具伏于是南京六科给事中童轩等连章劾尚书张凤不能表率群属容恶长污且素偏执文过数张乐高宴章下都察院请逮凤  上曰凤姑未问令自以状闻既而凤具陈六科劾已之诬不输罪都察院劾凤文过饰非  上命罚凤俸一年
　　○通政使司通政使张文质等奏南京吏科等科给事中童轩等所劾南京户部尚书张凤奏章内以收粮作收仓事属不谨宜正其罪  上命锦衣卫执治之
　　○庚戌命户部给达官阿达忽剌等本色俸外再加米一石从都督马克顺奏请也
　　○夜客星生芒可五寸经犯爟位西北星
　　○辛亥升保定中卫指挥使张英为大宁都司署都指挥佥事仍领各卫赴京轮操官军时有旗军千余人奏保英善抚军士为众所服故特升之
　　○致仕都察院右都御史洪英卒英字实夫福建怀安县人永乐乙未会试第一遂登进士入翰林为庶吉士擢礼部主客主事历吏部文选考功主事两为会试同考官进考功郎中升山东布政使正统己巳胡寇犯顺升都察院左副都御史巡抚山东督役夫城临清筑运河堤景泰壬申进右都御史巡抚浙江会有旨考察百司贤否以行黜陟英惑于左右之言去取有未当者因恳乞致仕归至是卒英为人端重详雅在官无赫赫之誉而亦不失为善人长者云
　　○壬子掌钦天监事礼部左侍郎汤序言永乐中尝博收天下术数之人流为数世之用迄今年久凋落殆尽占候缺人请诏内外有司凡精通天文历数地理课命之术者不分军民起送赴京或避罪亡匿之人亦免罪送监量材奏请擢用知而不举及举而非人者悉治其罪事下礼部议宜从其奏通行访举如通一事以上灼有应验者封识书籍连人遣诣京师不许徇名违实概行滥举其妄言祸福违理乱众者有司严为禁约以杜奸宄从之
　　○癸丑赐翰林院五经博士孟希文敕命封其父克仁如其官母孔氏为孺人时希文以例不得封父母陈情乞恩  上以其孟子之后特命予之不为例
　　○命故朵颜卫都指挥同知卯歹子朵罗干指挥同知逞乞儿子阿剌山俱袭职升指挥佥事脱脱为指挥同知
　　○管柴炭工部右侍郎吴复奏宣德间因易州柴夫艰辛命有司于运炭之处置井堡以安其身造河梁以通其行今岁久废弛柴夫夜则露宿寒则病涉乞敕该部令有司如旧置造从之
　　○甲寅免山东济南东昌兖州青州四府所属今岁被灾田秋粮共五十一万一千三百余石草九十三万三千二十余束
　　○复除给事中杨青于南京吏科兼掌礼科黄甄于南京户科兼掌兵科项倬于南京工科兼掌刑科时南京六科给事中俱坐事逮治锦衣卫狱缺官理事适青甄倬俱以亲丧服阕候选故有是命
　　○升福建布政司左参政许仕达为山东布政司左布政使河东陕西都转运盐使司运使马显为四川左布政使
　　大明英宗睿皇帝实录卷之二百九十七
　大明英宗睿皇帝实录卷之二百九十八
　　天顺二年十二月乙卯朔
　　上省郊祀牲
　　○升狭西西安后卫指挥使张瑛西安前卫挥指佥事马澐俱署都指挥佥事事分守鄜州庆阳地方命守备靖虏卫都指挥佥事黄玉掌都司事
　　○广西贼数流劫广东德庆守备都指挥使徐宁坐罪当杖而充军  上特宥之令降二级仍于德庆守备
　　○丙辰命故河南都司都指挥佥事王政子泰袭为頴州卫指挥佥事狭西行都司都指挥佥事李贵子瑜袭为甘州左卫指挥使
　　○戊午初虏犯西陲太傅安远侯柳溥讨之至是班师人有言溥在西时闭门歛兵恣虏抢掠烧毁站堡阻绝道途又不遣人驰报但于城上坐观敌骑往来偷安失律六科十三道被旨劾之  上曰溥玩寇长奸法本难宥姑免其死革太傅间住
　　○巡按狭西监察御史郭文奏安远侯柳溥西征时纪律不严致都指挥黄钦等掠人女子肆淫乱都察院请俱执治  上特宥溥命收钦等下锦衣卫狱
　　○己未先是冬至各王府进贺  圣烈慈寿皇太后表文郑周荆唐赵蜀庆成七府皆仍称殿下庆伊岷三府又不称尊号  上出以示礼部左侍郎邹干等言皆其府僚不谨之故于是命巡按御史各逮治其长史等官并敕责诸王
　　○庚申升应天府句容县县丞刘义为本县知县先是南京吏部并应天府各具民词奏保义升补知县吏部以其缺已有补之者寝其章至是本县耆民相率诣阙言义公勤廉谨乞召回新任知县以义补之吏部具以言故有是命
　　○免宣府前左右保安等卫并兴和守御千户所今岁雹伤屯田子粒二千七百二十石草六千九十束有奇
　　○壬戌腊节赐文武百官宴
　　○升山东布政司右参政张斌为福建布政司左参政复除狭西按察司副使项璁于河南按察司运使史潜于福建都转运盐使司俱以亲丧服阕故也
　　○金吾左卫舍人马让等自陈愿纳豆中盐事下户部定议淮盐一万九千引中纳辽海三万沈阳三卫仓粮每引黑豆一石三斗从之
　　○夜客星没于井宿
　　○癸亥命故羽林前卫指挥使刘友子才得羽林卫指挥使范雄子忠指挥佥事吴宽孙义燕山前卫指挥同知孙胜弟鉴俱袭职燕山前卫指挥佥事殷胜子昂济阳卫指挥佥事李刚子祥俱代职
　　○巡按宁夏右副都御史陈翌等奏鞑贼犯归德口暖泉儿诸墩官军射却之杀其一人众贼散去事下兵部请令镇守陕西保定侯梁珤等尽心区画严督各城堡墩隘以防入寇从之
　　○甲子调监察御史吴祯为江西抚州府金溪县知县以通政司劾英章奏违式故也
　　○中军都督府都督同知郭震卒
　　○夜正北火影中见赤气一道阔余二尺直冲天中约余五十丈其形上锐杖如立枪
　　○乙丑乌思藏番僧南剌师等献佛像等物赐宴及彩币有差
　　○户部奏巡按福建监察御史庄歙按右布政使石瑁右参议唐世良不能催徵折粮布致南京犒赏不足命收问之
　　○丙寅南京吏部左侍郎郑泰卒泰字景阳直隶舒城县人永乐辛丑进士授礼科给事中后转吏科会漕卒乏人泰奉敕诣两浙遍历诸卫阅官军以定去取正统初升都给事中参预铨官不以利挠未几升南京刑部右侍郎泰鞫刑必以钦恤明允为事满考进左侍郎天顺纪元迁吏部至是以病卒讣闻遣官祭葬泰为人勤慎行已待人恭而有礼居官莅政虽无赫赫名而才亦有可称其位者但尝上章乞进秩为士论所鄙云
　　○丁卯命故大宁都司署都指挥佥事刘信子端袭为保定左卫指挥同知
　　○戊辰吏部言西河王钟鑅奏第二弟镇国将军钟锭教授田铎山东东阿县人□其嫡母老疾生母瞽废子丧妻病孤独茕茕违隔在乡无所于归乞改铎附近教职以便禄餋  上曰仁政必先茕独劝忠在于教孝况王克体其情而代陈者乎毋以例拘即允其请授铎宁阳县学教谕
　　○己巳给锦衣卫官军马一百匹
　　○敕广西总兵官武进伯朱瑛副总兵都督陈旺曰比者兵部以全州贼情紧急奏令巡抚佥都御史叶盛催督尔等剿捕而尔等故往柳庆二府巡历怀奸避难况彼处进兵惟利秋冬时不可失其及时剿贼以赎已罪
　　○故国子监祭酒李时勉孙颙乞入监读书时有例四品以下子孙乞恩入监者不许  上特命许之
　　○守备辽东金吾右等卫官军以天寒乞衣鞋工部援例请毋与  上曰此辈备边千里外往来艰辛其与之不为例
　　○先是直隶大河卫百户闵恭奏南京并直隶各卫岁运蓟州等卫仓粮三十万石驾船三百五十只用旗军六千三百人越大海七十余里风涛险恶滞留旬月及有顺风开船行至中途忽尔又值风变人船粮米多被沉溺实非漕运之便臣见新开沽河北望蓟州正与水套沽河相对止有四十余里河径水深堪行舟楫但其间十里之地阻隔若挑通之由此儧运则海涛之患可免虽劳人力于一时实千百年之计也事下工部请移文镇守蓟州总兵巡按直隶御史勘其利否至是都督佥事宗胜监察御史李敏皆报恭言善其河应挑阔五丈深一丈五尺于附近天津永平蓟州宝坻等卫府州县发一万人夫委官督领俟明年春和农暇之日兴工然各处军民艰辛者多宜一月人与行粮三斗仍官给器具庶无劳损而工易成从之
　　○山东左参议梅森阅辽东仓粮执仓副使李泉坐以监守自盗斩罪户部遣郎中马驯重阅之其仓尚有余粮泉亦诉冤巡按御史劾森失人人罪鞫森赎徒还职从之
　　○刑部尚书刘广衡卒广衡字克平江西万安县人以进士拜刑部主事历员外郎郎中有能誉升陕西按察司副使民鲜冤狱六载升陕西右布政使景泰改元改都察院左副都御史镇守陕西条上时政数十事多见采用内臣有奏其不事事者召还佐院事奉命录囚南京多所平反尝奉命讨闽浙寇平之请立寿宁县治于杨梅村以控制要害寻命提督辽东军务天顺改元召还调刑部左侍郎进尚书未几以疾乞致仕未行而卒广衡为人坦夷和厚不立崖岸处事亦通敏守法颇以能诗见称于时
　　○庚午旌表孝子角□羊礼节妇马氏等七人礼河南鄢陵县人二亲俱瞽饮食动息无不由礼左右承奉久而不□□角羊□亲没庐墓三年有驯兔之祥朱俭上蔡县人亲没家贫无以葬茇舍于野躬坎冗负土隆冬盛雪手足皲裂不辍有双鹊巢于茔树枯枝复荣事闻俱表其门曰孝行马氏山东沂州人刘让妻谢氏让弟敬之妻让敬先后俱丧二妇以死自誓不复他适表其门曰双节吴氏直隶无锡县人臧景和妻杨氏顺天府安东县人潘好古妻王氏通州人姜玉妻皆年近二十丧夫守志不二俱表其门曰贞节
　　○辛未升延安绥德等处官军二百九十八人俱一级赏有差三千八百三十五人赏有差以西黄梁等处斩获鞑贼有功也
　　○命湖广布按二司自明年为始每年各轮差佐贰官监督铜鼓五开天柱天庸枇杞安福镇远清浪偏桥平溪施州九溪永定桃川等仓收支粮料禁革奸弊整理边务从左布政使萧晅奏请也
　　○壬申升湖广布政司左参政曾蒙简为浙江按察司按察使
　　○云南南甸土官宣抚刀落盖奏南宁伯毛胜腾冲千户所千户蔺愈强占招捌地方寨子田亩分作庄户办纳银两米榖等物逼民逃窜事下户部覆奏请令云南都布按三司同巡按监察御史诣彼从公体勘所占地方田寨照数退还千碍毛胜蔺愈径奏拏问从之
　　○庄浪卫指挥佥事李瑄坐虏入所守失举烽当充军  上特宥之令降二级听调杀贼
　　○甲戌敕总兵官武平伯陈友曰得奏欲将来降鞑子奄克台及谎阿罗歹等留用具悉但虏情多诈未可深信敕至尔宜与石彪等审察诚伪果可留为克敌之助则留之如未可委信或别有妨碍即管送来京其谎阿罗反等传报虏情奄克台等缉探虚实获其马畜劳勤可嘉今特具冠带衣服十袭赍去充赏其品职待至京之日别行定拟其各人带来眷属衣食之类必使充给毋致失望务在处置得宜以图成功
　　○命给广宗王幼土□术内丘王幼土□寅永平王幼恭校尉月粮俱从王奏请也
　　○乙亥升锦衣卫带俸鞑官都指挥同知塔那帖木儿为都指挥使以其父尝征麓川阵亡故也
