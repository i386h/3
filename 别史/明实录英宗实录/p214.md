<!-- { "loadSidebar": true } -->
　　○乙丑大同参将都督佥事石亨奏大同右玉林二卫城极临沙漠而旧惟土筑臣请率军士以石甃之  上从其请
　　○修蒲州守御千户所城为黄河所败者
　　○右军都督佥事鲁失加卒失加庄浪卫西大通人任狭西行都司都指挥佥事宣德十年追剿虏酋阿台于红水败之升都指挥同知正统三年巡镇番至伯牙忽复征阿台部落败之升都指挥使十年升右军都督佥事至是卒命致祭给赙营葬
　　明英宗睿皇帝实录卷一百四十四终
　明英宗睿皇帝实录卷之一百四十五
　　正统十一年九月丙寅朔直隶徐州并河南南阳山西太原山东兖州登州湖广武昌府各奏五月六月大雨江河泛溢渰没禾稼漂民居舍湖广襄阳长沙岳州黄州汉阳荆州德安七府各奏六月七月不雨禾稼旱伤湖广常德府奏先水后旱禾稼尽伤租税无徵  上命户部遣官覆视以闻
　　○致仕都察院左副都御史李浚卒浚字伯渊山东武定州人由监生擢四川道监察御史宣德初汉庶人高煦谋叛浚以父忧居家驰京告变事平升都察院左佥都御史  上初即位选大臣巡抚辽东众举浚时浚以母忧归驿召夺情往莅边事至则备御之政益脩升右副都御史事得便宜行之八年以老疾致仕至是卒讣闻赐祭命有司治葬
　　○丁卯户部奏内帑各色绢布不多请出白绢一万疋白布四万疋令京城工匠染色备用  上曰民可资其力不可伤其财当用物料悉官给之
　　○直隶太平府当涂县宁国府宣城县各奏久雨决本县圩塘田禾尽没百姓窘甚今秋税粮尚恐无望而南京工部派办物料及起脩造夫役未已乞暂止之事下工部请下各府覆实水灾仍计脩造夫役缓急可否疏放以闻从之
　　○总督守备独石等处左参将都督杨洪奏闵安迤西鞍子山等处俱有千余人马踪踪西行此必兀良哈达贼往来窥我边境  上敕沿边诸将严兵备之
　　○戊辰直隶淮安府奏比因水患民多缺食已发廪赈济俟来秋偿官从之
　　○羽林左卫军苏阿保妻屈氏一产三男命给赐米钞如例
　　○己巳宥吏部尚书王直右侍郎赵新曹仪掌光禄寺事户部左侍郎柰亨等罪初亨为光禄卿时嘱新及验封郎中赵敏注所识吏为后府提控敏辞之未几亨秩满意图迁吏部侍郎既而得户部左侍郎仍掌寺事亨口□衔直等无所发其同乡吏徐源注卫仓亨嘱敏改注敏复不从亨不胜忿嗾源讼敏源收法司亨虑不胜连己遂奏敏任员外郎未久輙营升郎中中书舍人龙文与直同乡得超升员外郎徇私不公直等亦＜锍-釒＞亨挟诈怨望诸不法事  上怒逮直亨等命三法司六科廷鞫之论亨斩直义新等赎徒源赎杖俱还职役  上曰朝廷宽待臣下欲保全之今直亨等乃恃恩玩法若此但念其历事年久直义姑宥其罪新罚俸两月亨罚俸三月源构事连众难以常例处杖一百发戍甘肃边卫
　　○禁边卫官舍取直输草时大同岁用马草六十三万余束俱徵于山西腹里州县山路险远艰于输运有司往往倍歛银直于近地易草以输而大同诸势要官嗜其利厚挟民不得与易私役军卒采野草举贷于民军民两疲诸边概患镇守大同左参将都督佥事石亨等以为言都察院议请禁止从之
　　○庚午命署吏部事礼部右侍郎钱习礼仍任礼部事以吏部尚书王直等复职也
　　○湖广大庸千户所奏本所边诸蛮洞而城铺原以土筑草苫有警何以保障请督工甃以砖从之
　　○辛未后军都督府奏所辖大宁万全二都司并直隶诸卫所官军俸粮折钞及胡椒苏木每岁各委官赴京库关领所委者多将官物在京靡费耽嗜酒色经岁不回以致官军不得实用乞敕户部各遣办事官一人定与限期同委官运赴各该管粮官处分给为便从之
　　○户部右侍郎刘琏言沿边诸卫所官军该支俸粮有已领官筹私携归家者殆过半岁始复入仓关米以此真伪难辨奸弊日生请如在京例该支俸粮踰月不赴仓关领者住支从之
　　○撒马儿罕回回亦林的阿卜答里自瓦剌来归给衣廪房屋居之南京隶锦衣卫
　　○韩府平利王范壑以府第腐朽乞令有司为脩葺事下工部言狭西给诸边储民力已罢宜如襄城王乐平王例命韩府校卒为脩从之
　　○夜火星犯天江第二星金星犯轩辕左角星
　　○癸酉广东河源县猺首陈起高等贡方物赐之钞绢
　　○添设广东新会县管粮县丞一员先是以广海卫仓改隶新会县然县治去卫五百余里歛散不便至是参政王来以为言遂有是命
　　○移置宁夏玉泉营于灵武墩山
　　○甲戌重阳节赐文武百官宴
　　○云南芒市长官司长官放革遣陶孟放袄并乌思藏剌麻表殊言千等来朝贡马及金银器皿土锦氆氇刀甲等物赐宴并彩币表里等物有差
　　○丙子命故山东都指挥佥事赵本子辅袭为指挥使广东署都指挥佥事阮智子祯袭为指挥同知
　　○先是甘肃总兵官任礼等以沙州卫都督喃哥兄弟乖争部众离贰欲乘其饥窘迁之塞内适喃哥来言欲入居肃州之小钵和寺礼等遂令都指挥毛哈剌赵哈剌不花等偕南哥先至沙州抚谕其众而率大众随其后比至喃哥阴持两端其部人多欲奔瓦剌礼等进兵迫之遂收入塞居之甘州凡二百五户千二百三十余口及是奏至  上敕礼等曰尔等相宜调度不伤一卒旬日之间致其全部朕甚嘉之所议欲以甘州南山一带给之耕牧俟其志向安定收为土官土民随军操调皆姑从尔议但安抚远人须在经久今其来附恐非得已且向背不齐实情叵测不可不防议者谓果无异图置之边州无不可者如或不然必须徙之内地庶无后虑此二策何者为便其审计以闻
　　○调南京府军后卫带俸都指挥佥事赵钢于福建都司备倭
　　○时民有奸义男之妻未成者法司拟强奸总麻以上亲斩大理寺卿俞士悦驳奏义男于律与礼俱无服于例义男女十五岁过房不蒙恩养准雇工人科断今本男十五岁过房年已长大若告不孝尚依雇工人论况奸未成乎  上诏本犯与义男既恩情已疏又强奸未成决杖一百发口外充军著为令○丁丑南京内官监奏本监旧有净军煎熬  上用白盐今年老亡故者多请佥畿内民三十人补之事下户部尚书王佐等言畿民煎盐非旧制  上曰既非旧制柰何生事扰民其事遂寝
　　○夜雷电
　　○戊寅晋府西河王美埻累乞益建府第  上不允至是复以请且欲为长子钟鑅起第于本府隙地  上许之仍命交城王阳曲王府同本府校卒兼力用工勿侵扰有司
　　○己卯辽庶人贵烚长子擅离其先茔欲如京辽府及防守荆州卫官以闻  上命湖广三司及巡按御史体之至是奏贵烚自言其男女成人居第狭隘贫无以卒日长子欲陈诉于京乞恩进学无他故  上以书遗辽王及敕荆州府卫令审其男女成人者王府即与主婚配军民诚实之家给第宅于荆州城内听属王府其官卒防守如昔勿令交构亡赖以速罪愆
○应山王贵火□聂子豪土□睘奏先臣薨逝禄当停止伏望怜臣孤苦未襄大事仍复给赐从之
　　○夜有流星大如杯色赤有光出紫微西藩东北行至近浊
　　○庚辰户部奏永和昭定王济烺薨逝岁禄不当给而本府数授与山西布政司官吏不即移文住支以致多给禄米三年当论以法其给过禄米仍追偿官  上曰朕于宗室常加厚已给禄米勿追当该官吏亦宥之
　　○兵部奏云南木邦宣慰罕盖法先将金帛及割地与缅甸宣慰卜剌浪马哈省以速剌易反贼思任发斩首级付官军来献已蒙朝廷各赐敕褒赏今卜剌浪马哈省以速剌又奏求孟养戛里地方且请大军剿灭思机发兄弟而已出兵为助臣等以为思机发屡遣人纳贡悔罪宜敕云南总兵等官抚谕速其赴阙若再推延即遣人谕卜剌浪马哈省以速剌令其擒缚思机发来献乃可许以孟养戛里地方  上敕谕卜剌浪马哈省以速剌曰尔能调度夷兵南据戛里北度金沙置思机发于陷阱可不战而成擒矣至易之功勿为他人所得以膺重赏以树茂功时不可失尔其勉之
　　○辛巳广东左参议杨信民言广西猺贼劫掠化州执其知州茅自得索取金银赎回杀死千户汪义等官焚劫致仕御史陈贞豫等家窃原此贼皆自广西来劫广东乞暂将原调广西官军取回于两广交界之处设立营堡事下兵部议以为广西贼之巢窟尤宜镇遏信民言难从宜行广东三司会议果应立营别调旁近卫所官军哨守从之
　　○有僧四人私建佛寺于彰义门外监察御史林廷举等奏付法司坐当杖充边卫军从之
　　○壬午福建邵武卫百户贾能广东琼山县民吴恭许志海程乡县民熊璘海南卫军柳英四川彭县民赵宗喻本忠直隶凤阳府致仕河泊所官耿原池州府民李积惠等各出榖千石有奇赈济诏赐玺书旌劳复其家
　　○给晋府和顺郡主并仪宾赵琮岁禄八百石宜川王府城固县主并仪宾郭琮合水县主并仪宾周刚岁禄各六百石米钞兼支
　　○巡抚直隶工部左侍郎周忱奏应天镇江太平宁国等诸府旧有石臼等湖其中沟港岁办鱼课其外平圩浅滩听民牧放孳畜采掘菱藕不得耕种是以每遇山溪泛涨水有所泄不为民患近者富豪之家筑成圩田排遏湖水每遇水涨患即及民宜悉平之又言各处被灾恐预备仓储赈济不敷请以折银粮税悉徵本色于各仓收贮俟青黄不接之际出粜于民以所得银物上纳京库则官税不损民亦得济从之○四川叙州府宜宾县奏木用等寨夷民二百五十余户洪武四年归附占籍本县岁纳茶五千七百余斤米三百石后开设乌蒙军民府其民俱隶乌蒙而茶米仍于宜宾追徵乞改令乌蒙徵纳事下三司覆视从之
　　○甘肃总兵官宁远伯任礼奏沙州卫内附都督喃哥言其弟锁南奔先聘罕东卫指挥撒巴女为妻今往彼处成婚臣访得锁南奔曾受瓦剌伪封祁王恐有他变  上命礼遣人往罕东卫招抚之
　　○命济州卫故指挥使况忠子懋袭职金吾右卫指挥使魏信子清府军卫指挥同知田得子广羽林左卫指挥佥事傅荣子广南京金吾右卫指挥佥事缪忠子铉俱代职　　○癸未南京都察院左副都御史周铨总督南京粮储坐金川门草场火为法司所劾  上命铨自陈铨具陈伏罪宥之
　　○甲申命监察御史盛锜往浙江王巍往山东赵全往湖广姚鹏往狭西李玺往四川清理军政俱赐敕遣之
　　○丙戌擢进士谢睿沈纲为中书舍人叶冕南京刑部主事黄霖南京工部主事
　　○礼部奏旗手等卫指挥孙胜等十三人相继卒乞赐祭如例从之
　　○复除翰林院编修陈文以丁忧服阕故也
　　○唐王琼炟奏本府南阳中护卫指挥同知余海佥事芮春仪卫司仪卫副王全酗酒不理政务  上曰余海等三人俾河南按察司执问明白发辽东铁岭卫充军立功家属随住但逃罪以死兵部别选官与之
　　○夜月犯五诸侯第三星
　　○丁亥赐隰川王逊火□翏菜户○敕谕漕运总兵及各处巡抚官曰租税出于民而漕挽以军其劳苦甚矣该管官司不知存问复加侵扰以致失所者众卿等当加意抚恤暴官污吏必致之法务俾军民得所粮饷充足其有利可兴有害可除者具实以闻
　　○夜金星犯木星
