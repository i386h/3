<!-- { "loadSidebar": true } -->
　　○少傅兵部尚书兼华盖殿大学士杨士奇等言于  上曰自古人君即位之初中外军民其心未一但朝廷处置得宜庶几有备无患臣等谨以合行事宜条具以闻一命五府兵部整饬军马提督操练以振兵威以壮国势庶压小人之心及敕各处镇守总兵一体严谨防御贼寇一南京国家根本之地宜敕内外守备官员谨慎关防切见南京户部尚书黄福老成忠直宜敕令就彼参赞机务庶无疏失一江西湖广河南山东岁荒民饥恐无籍之徒啸聚为非宜择文武大臣各一员分遣镇守事妥即回一即今瓦剌强盛恐来寇边缘各处多缺马匹宜敕边将于附近太仆等寺关用其西番诸处进贡之马悉给边军骑操一行事校尉多有在外假公营私诬枉平人挟制官府瞒昧朝廷宜减其数令锦衣卫公正指挥一员提督禁约一在京在外文职虚糜俸禄者多宜通行考察廉能者存之贪懦者黜之  上嘉纳其言令悉行之○辛丑命户部尚书黄福参赞南京机务赐之敕曰朕嗣承大位深惟南京根本重地守备必湏严固卿历事  祖宗四十余年老成忠直厥绩茂著今特命卿参赞襄城伯李隆机务抚绥兵民训练军马凡百庶物同隆及太监王景弘等计议而行卿其益笃乃诚益励乃志以副朕倚毗之重钦哉  上命廷臣会举文武大臣镇守江西湖广河南山东于是太师英国公张辅少傅兵部尚书兼华盖殿大学士杨士奇等会举都督同知冯斌都督佥事武兴韩僖毛翔户部侍郎王佐李郁副都御史贾谅监察御史王翱以闻遂升翱行在都察院右佥都御史同兴镇守江西翔谅镇守湖广僖佐镇守河南斌郁镇守山东赐敕谕之曰今命尔等前去各处镇守地方抚绥人民操练军马遇有贼寇生发随即调军剿捕城池坍塌随即拨军修理其余非奉朝廷敕旨明文一军一夫不得擅役一毫不许擅科违者具实以闻必罪不宥
　　○升甘州左卫正千户王敬永昌卫正千户毛哈剌为本卫指挥佥事其余三百六十四员各俱升赏有差以获虏寇功也
　　○顺天府府尹李庸奏直隶霸州等州东安等县逋民共二万七千一百五十九户乞行禁约有久不复业并主赃者明治以罪  上宽恤之诏物下姑缓之令其复业自新
　　○壬寅敕行在礼部臣曰朕惟克睦宗族必尽孝以为先舜察人伦必尊亲以为大恭惟  圣祖母皇太后仁承天德顺协坤仪笃懿范以表正六宫佐  皇祖以嘉惠四海诞修阴教符挚仲之兴周训保冲人如光献之佐宋  圣母皇后天锡温恭地符静顺翊  皇考以子育兆姓鞠眇躬以继临万方令德令仪迈涂山于有夏仁心仁闻超明德于炎刘惟  两宫尊号之未加实一念钦承之攸切谨上  圣祖母皇太后尊号曰  太皇太后  圣母皇后尊号曰  皇太后宝册仪章尔礼部议定以闻
　　○命驸马都尉西宁侯宋瑛掌行在前军都督府事
　　○发遣狭西边卫官军操备京师者各还原卫先是  上谕行在兵部尚书王骥曰狭西官军在京操备者兹欲发回以防胡寇卿可与太师英国公张辅等计议可否以闻至是骥会辅等议狭西西北俱临边境而绥德延安庆阳平凉秦州五卫尤为切近宜即遣还各守分地其腹里卫分仍旧更番赴京操备故有是命
　　大明英宗法天立道仁明诚敬昭文宪武至德广孝睿皇帝实录卷之一
　明英宗睿皇帝实录卷之二
　　宣德十年二月癸卯朔行在礼部进上太皇太后尊号仪注一告祭礼前期太常寺官具奏致斋三日遣官祭告  天地  宗庙  社稷  宣宗皇帝几筵一上尊  太皇太后册宝礼前期礼部行移各衙门是日鸣钟鼓百官具朝服随班行礼前期一日内侍官于奉天门设册宝彩舆册东宝西设香亭于册宝彩舆之南正中教坊司设中和韶乐及大乐设而不作一是日早锦衣卫陈设如常仪内官设  太皇太后宝座于宫中陈设仪仗于丹陛上及丹墀内设册宝案于  太皇太后宝座前人设香案于册宝案前设  皇帝拜位于丹陛上正中设亲王拜位于丹墀内设内赞二人引礼二人设女乐于丹陛上设而不作至期  皇帝御奉天门内捧册宝官捧册宝俟皇帝具冕服出捧置于彩舆内侍官举舆导驾官导引  皇帝随彩舆后降阶升辂百官于金水桥南北向序立俟宝册彩舆至皆跪既过兴随至思善门外桥南北向序立  皇帝至思善门降辂女官请  太皇太后升座册宝舆由中门进至宫中丹陛上置于  皇帝拜位前册东宝西内引礼官导引  皇帝由左门入至丹陛上左边北向立内赞唱执事官各司其事引礼官导引  皇帝至拜位亲王具冕服各就拜位奏四拜传唱鸿胪寺赞百官皆四拜毕捧册宝官于彩舆内取册宝捧由殿中门入至  太皇太后前左边立  皇帝由殿左门入至拜位奏跪传唱亲王百官俱跪奏搢圭进册捧册官以册跪进于  皇帝右  皇帝受册献讫以授执事官执事官跪受置于案上之左奏进宝捧宝官以宝跪进于  皇帝右  皇帝受宝献讫以授执事官执事官跪受置于案上之右奏出圭奏宣册执事官跪宣读讫奏宣宝执事官跪宣读讫奏俯伏兴平身传唱同奏复位导引  皇帝由左门入至拜位奏四拜传唱百官皆四拜毕奏礼毕驾兴  皇太后仪注同
　　○敕谕和宁王阿鲁台男昂克孛罗及大小头目曰比闻尔等就我边疆休牧即敕边将严部伍禁侵害使尔等咸遂生业尔能克知天命具情驰奏朕悉尔意特遣指挥丁全赍敕往谕尔等其益顺天道恪效勤诚如欲率属来归悉不尔拒尔等尚体朕一视同仁之意○敕行在五军都督府及兵部比因营造差调官军不暇操练今已停役尔等其整饬兵旅以时训练务在行伍整肃戎器锋利毋事因循庶副委任之重
　　○遣郎中李约员外郎李仪赍敕谕朝鲜国王李祹曰朕初嗣大宝嘉与天下安于清静王国朝贡一循旧制非常贡之物悉皆止之因赐祹金织文绮彩币等物
　　○甘州回回指挥毋撒及卓禄簇番僧官卓舍严等来朝贡马赐币彩等物
　　○直隶凤阳府临淮等县各奏去年岁歉秋粮蒙诏免十分之四今核田亩所收不及六分乞暂停免以俟豊熟从之
　　○甲辰命兴安伯徐亨与都指挥同知韩镇等镇守永宁等卫兼提督沿边关隘
　　○乙巳  圣母皇后千秋节免命妇朝贺○命监察御史给事中巡视边关先是每季遣官巡视居庸山海等处关隘有设置未备器械未精军士未足守卒年久未更者逐一理之既而罢不遣至是行在兵部尚书王骥复请遣行故有是命
　　○遣行在工部郎中朱谦巡视徐州至淮安河道
　　○丁未复给通州左右神武中定边四卫在京操备旗军行粮先是外卫官军从役京师每人月支行粮四斗后以四卫去京甚迩不复支给至是军士以艰窘自陈故复给之
　　○戊申祭  太社  太稷遣卫王瞻埏行礼
　　○遣顺天府官祭先农之神及宋丞相文天祥
　　○上奉册宝尊  圣祖母皇太后为  太皇太后册文曰天子必有所尊圣德莫大于孝孝亲者得天下之欢心尊亲者正天下之大号帝王盛典古今所同恭惟  圣祖母皇太后陛下睿知聦明含弘光大体坤元之厚载弘天道之至仁光辅  圣祖笃生  先帝衍庆源于万世昭礼教于六宫母仪表正于四方仁泽霈沾于兆姓上同姜嫄太任之盛盖视明德宣仁有加顾予眇躬夙荷恩爱兹叨承于宝位感惓切于  圣心丕成宇内之升平祗仰宫中之尧舜特循茂典用正大名谨奉玉册金宝恭上  圣祖母皇太后尊号曰  太皇太后伏惟  天祐慈圣永承长信之恩国奉至尊隆享万年之福
　　○少傅兵部尚书兼大学士杨士奇等言近闻河南强盗三十余起往来行劫恐将来势盛宜写招抚榜文十道遣人星驰赍去张挂并敕镇守巡抚等官整理军马堤备如此贼滋蔓即遣将往率官军剿捕以息地方人民患害从之○命狭西都指挥佥事刘永镇守河州卫时永以都指挥掌卫事行在兵部请以永镇守故有是命
　　○毛怜卫都督撒满答失里及建州卫都指挥李满住等遣使奏忽剌温境内野人那列秃等率众至那颜寨劫掠人畜财物  上命其使赍敕谕那列秃曰尔与毛怜建州俱属朝廷统治宜各安分守法以保境土尔何为輙敢肆暴虏掠敕至尔等即将掳去人马财物如数发还庶免后患继今尔等尤宜敬遵国法相与和好毋肆侵渔自取祸殃尔其省之慎之
　　○庚戌  上奉册宝尊  圣母皇后为  皇太后册文曰致理必先于化本为国必重于尊亲礼典所崇名分为大恭惟  圣母皇后殿下至仁厚德配地承天端庄诚一之性柔顺静贞之行表正六宫母仪四海内佐  皇考允隆治化之原上奉  重闱备极天下之视昔任姒盛美寔同矧予眇质躬荷深恩属大统之方承维  圣兹之是仰敬循彝典用正大名谨奉玉册金宝恭上  圣母皇后尊号曰  皇太后伏惟  天隆宝祚慈寿万年嘉谟恒笃于训言长乐永伸于至餋
　　○遣敕谕福余卫都指挥安出等曰比得和宁王阿鲁台男阿卜只奄奏其妻伯颜剔斤男箸乞孛罗昔被掠去见居尔所朕念阿卜只奄今已归附朝廷授都督之职为中国臣子矣故特遣指挥王息等赍敕往谕尔等如阿卜只奄妻子果在尔处即付息等领回俾得完聚尚毋稽违
　　○肃王瞻焰奏达贼入凉州卫东南扒沙马牙山虏去本府牧放人畜  上复书曰此边将守备不严已降敕切责之矣往者  皇考宣宗皇帝尝有书达叔祖凡养马驼牛羊悉于内地牧放正虑此耳可尽收彼处孳畜牧于内地则贼不敢窥矣○辛亥册弟祁钰为郕王册文曰天子之众子必封为王子孙世世相传藩屏帝室此古今帝王之大法也朕弟祁钰今特颁册宝封为郕王尔其恪勤忠孝亲贤爱民永笃籓辅钦哉毋怠
　　○遣驸马都尉王谊为正使都给事中卜祯为副使持节册晋恭王嫡孙平阳王羙圭为晋王驸马都尉焦敬为正使都给事中陈瑺为副使持节册蜀献王庶子保宁王悦＜劭火＞为蜀王
