<!-- { "loadSidebar": true } -->
　　○敕辽府长使纪善等官曰近得王奏请加禄米及复护卫仪卫司衙门且以  祖训之制为言昔辽简王得罪朝廷  太宗皇帝特加原贷削去护卫及仪卫司止与校尉厨役三百人仁宗皇帝命今辽王袭封于原禄米一千石外加赐千石  宣宗皇帝增设旗军三百人以备使令视旧俱已倍之且王于庶母及诸弟寡恩所为非法尔等为王辅导不闻一言匡正而乃从臾非分之求本当问罪姑从宽宥敕至仍具实以闻
　　○乙卯罢云南左布政使殷序湖广佥事吴克聪裴俊为民以巡抚等官考劾序贪而不检克聪俊刻而无为故也
　　○革广东钦州佛淘巡检司佛淘防城水驿永沦递运所先是以克平安南创置至是以其地荒塞无使臣往来革之
　　○巡按贵州监察御史陈嘉谟奏乌罗府去岁薄收今夏民多缺食发囚犯赎罪米赈济不敷复贷富室积谷以继之俟秋成责偿具以数闻
　　○丙辰江西饶州府奏府治已改作淮王府请以城中空闲地别为府治从之
　　○丁巳  上将命工以是月庚申修  献陵八月壬午修景陵预遣卫王瞻埏诣  陵祭告遣少保工部尚书吴中祭  后土及  天寿山之神
　　○新野王琼燀薨王唐定王第三子母妃孙氏宣德三年册封至是薨年二十有五讣闻  上辍视朝一日遣官赐祭谥曰悼怀命有司治丧葬
　　○命行在都察院右都御史陈智侍经筵
　　○己未命山东济南卫指挥同知邓瑄署本都司都指挥佥事广东广州后卫指挥同知阮智署本都司都指挥佥事
　　○命支京库官绢十万疋运赴宣府大同折官军两月俸粮以樽节边储从行在户部议也
　　○庚申擢训导陈贽沈庆为行在翰林院待诏于内府授小内使书
　　○添设府军右卫仓副使一员
　　○行在光禄寺奏应办  奉先殿供仪及上供蜜煎用蜜八千斤请取之于附近州县  上以百姓艰难命随驾内官监如数给之
　　○镇守密云都指挥佥事陈亨奏沿边自黄门至开连口地方七百余里关隘多而军力少宜调营州左屯卫备边轮班官军指挥许志等三百四十人来守其地  上令农隙之时往守俟来年春仍旧更番操备
　　○四川成都府奏各井给军盐课累岁逋负欲尽追输破家者众请令宣德五年以前逋负者每盐一斤偿钞一贯以后者追盐仍令诸卫所差官关领回卫给军为便事下行在户部覆奏从之
　　○辛酉琉球国中山王尚巴志遣长使梁求保等爪哇国王杨惟西沙遣使臣亚烈高乃生等俱来朝贡马及方物赐宴并彩币等物有差
　　○行在太常寺卿姚友直以有疾乞归田里  上念友直先朝旧臣勉留之仍命医调治
　　○壬戌书复秦王志＜土絜＞曰所喻都督任礼拣退护卫孱弱军士三百六十人欲留在卫给使令但今宁夏等处达贼不时入境劫掠见调京卫官军尚虑不敷如王所言固有利于一府其如朝廷大计何书至其即如数易精锐与都司收操如无精锐仍将退回者发与一境安则王亦安矣王其念之
　　○命故福建都指挥佥事金昂子瑛袭为指挥使掌宁夏卫事都指挥同知阎俊子理袭为指挥同知锦衣卫指挥使李顺侄鉴袭职永清左卫指挥使孟瑛子俊府军卫指挥佥事卞兴子智俱代职
　　○行在礼部奏都指挥指挥等官曹者赤帖木儿等二十二员相继卒宜赐祭如例从之度僧道一百七十四人
　　○成山侯王通子瑛奏臣父得罪产悉没官今祖母陈故骨无所归乞将昌平县东及西山下祖坟二所给赐归葬庶得少尽人子之心  上许之
　　○癸亥甘肃参赞军务行在兵部左侍郎柴车上章言事  上敕之曰所言已付所司议可否但尔在边当以攘寇安民为急务俟有成功方可及其余毋徒为自全计
　　○右佥都御史曹翼奏甘州诸卫所新辟田亩每亩岁征租五升固已轻矣而近时言者欲再轻之致蒙诏旨令臣等覆视辟地不及五十亩者悉蠲其租且岁用之数有增无损既蠲军士之租必将重民之税然关中之民岁输边储疲弊已极朝廷何忍损彼以益此哉请仍徵之又言祖宗恢拓疆宇得尺则守尺得寸则守寸盖欲传之万世者也今言者欲弃肃州镇番镇夷诸处虽未蒙俞允然此妄言之人恐言之不已未免惑乱  圣聪如有再以此言进者乞置之法则谗邪之口杜矣  上嘉纳之
　　○通政使司左通政佘可才先任郎中署吏部事嘱验封司主事徐昱将后军都督府办事吏林文迪拨户部湖广司仓科郎中于谦员外郎王彦英不紏举事觉  上命法司鞫治之
　　大明英宗法天立道仁明诚敬昭文宪武至德广孝睿皇帝实录卷之二十
　明英宗睿皇帝实录卷之二十一
　　正统元年八月甲子朔敕宁夏总兵官都督同知史昭等曰向者人言达官牧马草场密尔境外恐为达贼所掠以助其力轻我边备已尝命尔等筹画哨备尔等略不加意以致达贼入寇果若人言乃饰词支吾以掩其过论罪难宥姑置不问顷因延安都指挥王永言欲往河曲焚草搜贼已允所请并敕尔等相机而行其会永悉心搜捕期灭此贼以赎前罪
　　○给永和王府赵城县主并仪宾吴亮岁禄六百石内米四百石折钞二百石
　　○乙丑行在福建道监察御史张忠邢端有罪下狱初忠等引犯人福建平海卫百户王胜傅保估赃低价故出入人罪事觉上命法司鞫治之
　　○丙寅升广西按察司佥事杨复为大理寺右少卿复以九年考称行在吏部会官议举故有是命
　　○擢进士李贤为吏部主事卢彬梅森俱户部主事黄瓒兵部主事吴方谢璘刑部主事王亮赵徽俱大理寺评事
　　○调工部都水司主事蔡云翰为广西平乐府通判坐赃罪也
　　○调大理寺寺副陈善为直隶庐州府无为州同知韦昭为湖广岳州府澧州同知以行在大理寺考其不谙法律故也
　　○敕甘肃参赞军务兵部左侍郎柴车整饬兵备右佥都御史曹翼曰向敕尔等审勘甘肃官军杀贼功次即加升赏比闻尔等取勘已明因挟私憾故缓其事人皆忿怨是违古人赏不踰时之意敕至尔等即将有功者依例升赏庶激士气使效力剿贼毋得稽违
　　○给密云等卫马四百十九匹
　　○赐甘肃副总兵都督任礼右佥都御史曹翼金织彩叚表里
　　○赐潼关卫指挥千百户军旗人等银两有差且命至甘肃人给狐帽胖袄裤鞋以征剿达贼道远故也行在光禄寺少卿李畛奏顺天保定真定府州县民原领山西布政司官买长生牛羊一十二万余只春秋二季每羊取毛二斤输京迨今岁久死耗者多其羊与毛递年买补乞将见在者送本寺收养死耗者悉免以苏民困继今牛羊缺用止给官价于出产去处收买其各处岁办走兽飞禽不惟沿途疲于供给抑且野性艰于驯养自今惟鹿与天鹅贡生者其余悉估价输钞便益事下行在礼部覆奏从之
　　○丁卯释奠先师孔子命少傅工部尚书兼谨身殿大学士杨荣行礼
　　○呕罕河等卫使臣指挥弗剌答等陛辞命赍敕并金织彩币归赐其都指挥乃胯等
　　○镇守密云都指挥佥事陈亨奏密云诸卫城垣损坏白河新筑堤岸亦决请起旁近军民夫协力修筑从之
　　○夜有黑云二道东西竟天良久散
　　○戊辰祭  太社  太稷遣魏王瞻埏行礼
　　○行在户部主事侯复言狭西边务四事一甘州各卫士马刍粮俱狭西各府供给远至三千余里民之送纳者岁无宁日又多高山陡涧挽运之际车摧牛仆以此民益凋毙而军食不足请自今各府税粮运至兰县然后起发军夫自兰县运至凉州自凉州运至各卫则民免凋毙而军食足矣一去岁招商于庄浪凉州各卫中纳盐粮缘路远价高商旅不至请减其斗数于兰县中纳每盐一引米麦豆四斗于淮浙运司不拘资次支给则商旅必集边储可实矣一民运粮赴甘州各卫者多因路远费繁上纳不足出息富室以偿之富室要取厚利有一倍至五倍者宜令官司禁革止许子本相侔庶几民不重困一各边俘获达贼悉献阙廷缘途护送车马资粮费用不一请自今惟获首虏献俘外余皆随发江南充军嫠妇给配军士庶免护送之劳  上悉从之
　　○己巳罢广东按察司佥事杨荩湖广按察司佥事周泰亨为民以巡抚等官考劾其不称职故也
　　○庚午河南布政使李昌祺言三事一城市乡村旧时俱有社学近年废弛即今各按察司添设佥事专督学政乞令府州县正官量所辖人户多寡创修社学延师训之遇儒学生员名缺即于社学无过犯高等子弟内选补庶得学业易成一近者禁约僧尼诚为厚俗首务比见河南各府县卫所有军民男妇自称端公师婆托神惑众人有病者不事医药惟饮符水以故死常八九伤人坏俗有甚僧尼乞严加禁治再犯及邀请容隐者悉罪之一前代忠臣烈士载在祀典若宋丞相文天祥授任于倾危之际脱身于俘执之中倡义勤王艰难万状功虽未究忠则有余竟能取义成仁从容就死为千万世臣子之式而乡无时祭谥乏美称人皆叹惋以谓缺典乞准祭张巡许远例颁降祭文仪注令吉安府支给官钱收买牲醴春秋正官于庐陵祠堂行礼仍乞追赐美谥表显忠贞以劝来裔  上嘉纳之命行在礼部会官议行
　　○辛未赐肃王瞻焰庶子名曰禄埤
　　○逮监察御史邵嵩李杲下狱嵩巡按辽东时右佥都御史李浚巡抚其地与之有隙嵩将满惧为所留乃以书求脱于随浚巡抚御史李杲浚知之索其书于杲甚急杲固称其无且以语侵浚浚怒遂发其事杲惧亡归京嵩复上章掩饰俱逮下狱坐嵩赎徒杲赎杖诏特免嵩官降杲外
　　○广东都指挥佥事朱瑛贪赃恣肆挟私杖杀百户人等又失机致贼杀死官军数多法司以闻  上命鞫实斩之
　　○壬申行在吏部言宣德间尝诏天下布按二司及府州县官举贤良方正各一人迄今尚举未已宜止之  上以朝廷求贤不可止但自今来者会六部都察院翰林院堂上官考试中者录用其不中者黜之
　　○四川布政司奏先因总兵官都督蒋贵言令本司于岁运松潘等五卫所税粮以十分为率加运二分且本司去诸卫山路险阻民之运粮者皆背负攀援往返一月人致四斗而已常年运粮不下七万苟增二分民益不堪今岁运之数足给官军其各卫所屯田子粒及中盐粮囚犯赎罪粮宜立仓别贮令都指挥一员监支不得擅散俟有缓急方许支给则民不重困而边境有备矣事下行在户部覆奏从之
　　○巡按山西监察御史吴瑜奏请修大同天城阳和朔州云川玉林高山镇虏各边卫仓从之
　　○癸酉巡抚直隶行在工部右侍郎周忱言嘉定县吴松江畔原有沙涂柴荡一所约计百五十顷有奇水草茂盛虫蜢蟛蜞多生其中近荡禾稼岁被伤损请募民辟之成熟之余徵其租税下可以消虫伤之灾上可以供国家之用从之
　　○甲戌遣顺天府官祭宋丞相文天祥
　　○敕左军右都督蒋贵曰今命尔率领京兵二千五百并往调潼关甘肃精锐战士五千往剿达贼尔宜严肃军令违者以军法从事已敕副总兵赵安领洮岷等卫锐兵五千亦于沿边哨捕仍令与尔商确或分或合务相应援其尚并力协心用剿此寇
　　○巡抚直隶右侍郎周忱言近制各处卫所官仓改隶府州县其无府州县者不改今沿海金山卫仓并青村南汇觜二千户所仓去松江府并上海县甚迩宜俱徙置城外更名改隶为便  上悉从之
