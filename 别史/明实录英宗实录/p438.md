<!-- { "loadSidebar": true } -->
　　○诏曰朕昔恭膺  天命嗣承大统十有五年民物康阜不虞北虏之变惟以  宗社生民之故亲率六师御之而以庶弟郕王监国不意兵律失御乘舆被遮时文武群臣既立皇太子而奉之岂期监国之人遽攘当宁之位既而  皇天悔祸虏酋格心奉朕南还既无复辟之诚反为幽闭之计旋易皇储而立己子惟  天不佑未久久而亡杜绝谏诤愈益执迷矧失德之良多致沉疾之难疗朝政不临人心斯愤乃今月十七日朕为公侯驸马伯及文武群臣六军万姓之所拥戴遂请命于  圣母皇太后祗告  天地  社稷  宗庙以今年正月十七日复即皇帝位躬理几务保固家邦其改景泰八年为天顺元年大赦天下咸与维新所有合行事宜条示于后一自天顺元年正月二十一日昧爽以前除谋及大逆子孙谋杀祖父母父母妻妾杀夫奴婢杀主杀一家非死罪三人蛊毒魇魅采生拆割人谋杀故杀强盗不宥外其余已发觉未发觉已结正未结正罪无大小咸赦除之敢有以赦前事相告言者以其罪罪之官司若为受理故违者以违制论一文武官吏军民人等有犯罪运砖运灰做工炒铁煎盐摆站哨了立功等项悉皆放免各还职役随住宁家一逃军逃囚逃匠逃民诏书到日为始限三个月以里许赴所在官司具首各免其罪军还原伍匠仍当匠民发宁家一自天顺元年正月二十一日以前法司该追入官及给主一应赃罚尽行蠲免一法司今后问囚一依大明律科断照例运砖运灰等项赎罪发落不许深文一自宣德十年正月以后文职官吏监生生员承差知印人材阴阳医生有犯充军例该止终本身者若本军已故遗下家下人口照例放回原籍为民卫所不许刁蹬留难一内外文武衙门署职试职官员有因功次升授者悉与实授后不为例一在京在外官员除年七十例应致仕外若年未及七十才力精健堪任用者照例升举其未及七十有疾衰弱者验实放免应得冠带者照例一各处灾伤粮税曾经巡按巡抚等官体勘是实者尽皆蠲免一景泰七年正月以前各处拖欠税粮马草枣株牛租课米农桑人丁丝绢户口食盐钞米绵花诸色课程差发金银等项屯种子粒地亩粮草钞贯及一应买办采办物件除已徵在官起解并有人承揽未纳者仍照原定仓库送纳其米麦果系水旱灾伤之处虽是承揽系虚文起解食用无存并前项物件小民拖欠未徵之数尽行蠲免一各处逃移人户诏书到日为始限半年以里有能赴所在官司首告复业就便应付口粮差人伴送原籍官司收管安插加意抚恤原旧房屋田土先有人住种者悉令退还仍免其差役二年本户原欠税粮草束丝绢等项尽行除豁不许追逼公私债负缺欠牛具种子有司设法劝谕周给一湖广贵州二布政司所属见被苗贼劫掠州卫所景泰七年十二月以前无徵税粮子粒悉与除豁一淮浙长芦山东运司所属盐课司地方近因灾伤人民艰窘各该巡盐御史通行取勘逃亡事故灶丁无人顶补遗下未办景泰七年正月以前各年盐课明白具数奏报除豁以苏人困一为事问发顺天府口外等处为民并原佥及抵充富户若有年七十之上并未及七十老疾果有显迹不堪应役并无以次人丁者所司取勘明白申达该部照例放回原籍依亲养赡毋令失所一山东等处递年逃亡事故遗下田土抛荒未曾有人承种该徵粮草负累见在人户包纳曾经取勘是实者景泰七年十二月以前未完税粮草束照数蠲免一预备仓有司常加修理蓄积粮储遇有民饥验口赈贷丰年仍将在库收贮赃罚等物照依时价收籴收支之际并委掌印官员专理不许作弊军民人等有愿出粟谷者照例收受具数奏闻以凭旌异合于上司及风宪官按临点闸但有侵欺盗用者即便拏问一各处仓廒银籴并中盐粮米盘出粗秕折罚之数年久追究未完并客□失落截角退引悉皆免追一自正统元年以后至天顺元年正月二十一日以前军官并旗军将军力士校尉舍余人等为事犯罪调卫并发遣各处立功及哨守等项者尽行宥免复还职役仍回原卫原管事者照旧管事原带俸差操者照旧带俸差操有为事发充军役者不分己未到配所俱复还职役就注充军卫所差操一军官旗军将军力士校尉舍余人等有在逃者诏书到日为始限三个月以里自首俱免本罪复还职役一军官袭替职事已有定制其中因有争袭讦告展转行勘动经岁年不得承袭今后该部类行巡按监察御史亲临体审从实具奏定夺不许淹滞人难一在京在外大小军职官员先因有疾将作老疾名色今已痊可不得食俸管事者悉令依旧食俸管事一在京各营在外各边及各处军卫有司原餋骑操孳牧走递马骡驴牛并种马马驹自景泰七年十二月终以前一应倒死亏欠走失被盗及埋没起解拖欠等项尽行蠲免一锦衣旗手武骧等四卫力士校尉有年六十岁以上及残疾不堪差操悉放宁家及府军前卫老疾幼军曾经看验明白并各处驿站囚夫年限已满者不必等候更替俱各先行疏放宁家一除内府供用香料并灌啖马匹药味外其浙江等布政司并南北直隶府州县递年拖欠药材俱各蠲免一各处连年灾伤人民饥窘一应造作除修理城垣急务所司备呈该部具奏定夺外即今内外修寺造塔一应不急之务悉皆停罢以苏民力一景泰年间有差内官内使赍送金银等物往西宁瞿昙寺赏赐及修理殿宇寺院者诏书到日悉皆罢免金银等物原系在京去者仍行照数解京其带去食茶不分公私见数收留彼处有司听支销木植等料就彼收贮官用人夫工匠尽行放免内官内使即便回京一各处额办岁造追陪纻丝绫罗绢及节次坐派改机绫并苏松杭嘉湖五府织造上用供用叚疋等项自景泰七年十二月终以前悉皆蠲免如织造已完及已徵丝料在官即准作今年岁造之数一自景泰七年十二月终以前一应派办物料除军需外其余额办皮张野味鱼油翎鳔铜铁黄白麻铜线黄蜡土硝＜石甘＞土杂草杂木枪杆银朱生漆油桩石磨榆槐等木檾麻连包荆条芦苇瀛沙白山羊角引火木炭石□某砟蓝靛蒲草黑石燋炭猫筀等竹白真黄牛皮水牛底皮羊毛槐花等料除已徵在官者仍令起解未徵者尽行蠲免其今年分该纳岁办皮张悉免徵解一内外各衙门住坐人匠宣德正统年间在逃者中间多有丁尽户绝不许坐名行提景泰元年以后在逃者照例提角□羊其各色轮班人匠自景泰七年十二月终以前在逃及正班失班一体宽免见行起取苏松杭嘉湖五府织挽等匠来京住坐者不必起角□羊仍令本处住坐其有挟讎妄报并一户分作二三户以上轮班当匠者止当一匠其余悉与除豁一今后军职犯罪＜阝燎＞除充军者不许复还原职文职有犯枉法赃罪者俱发充军一军民中有鳏寡孤独者所司依例存恤毋令失所民年七十以上及笃废残疾者许令一丁侍养不能自存者官为赈给凡军民八十以上者所司每与绢二疋绵二斤米一石时加存问一孝子顺孙义夫节妇所司保勘明白开具实迹奏闻以凭旌表一军民之中有怀材抱德堪为任用隐于山林或屈在下僚所司荐举以礼申送赴京量材擢用一凡军民利病许诸人直言无隐一自天顺元年正月十七日以前内外文武衙门但有事务悉照原奉遵行不必更易于戏多难兴邦高帝脱平城而肇汉殷忧启圣文王出姜里以开周天位既复于其正人心由是以咸安咨尔万方臣民同秉忠诚会归皇极弼予政理永享太平布告天下咸使闻知
　　○  上敕吏部臣曰朕居南宫七年心已忘于天下不意奸臣谋逆武清侯石亨等能先几弭变会合忠义奉迎朕躬复正大位功在  宗社兹特进封亨为忠国公食禄千五百石都督张軏为太平侯食禄千三百石张輗为文安伯食禄千二百石都御史杨善为兴济伯食禄千二百石俱子孙世袭
　　○命召镇守大同内官韦力转右参将都督佥事石彪还京
　　○校尉逯杲缚锦衣卫百户杨瑛谓其为张永亲且与舒良善命锦衣卫拷讯之
　　○丁亥礼部等衙门尚书等官胡濙等奏  皇上正位改元以肃孝皇后神主祔  庙之礼未安命臣等议拟以闻臣等会同总兵官石亨等议得礼莫大于分分莫大于名名分不可不谨肃孝以  皇上弟妇倨然列于  太庙四时祭享难以行礼当迁别室以正名分庶于礼为宜从之
　　○以迎驾功升太监曹吉祥嗣子锦衣卫带俸指挥佥事钦为都督同知吉祥侄铉及太监刘永诚侄孙聚蒋冕弟成叶达兄成俱为锦衣卫世袭指挥佥事且敕吉祥等敕书褒谕之
　　○升云南道监察御史张蓥为江西按察司副使南京云南道监察御史朱华为佥事
　　○召镇守辽东太监宋文毅还京以太监范英代之
　　○提督操练右都御史罗通奏先因景泰皇帝不豫百官请立  东宫不允臣与总兵官武清侯石亨都督张軏等设谋欲于蚤朝时领兵混同守御官军进南城迎  太上皇出宫夺门入登宝位亨等咸喜曰只在三日内行之正月十六日黄昏时亨遣人来约明日四更时至朝房相会臣闻知十七日蚤欲拏总兵官石亨并臣等即于本夜三更时会亨在朝房亨报只宜蚤下乎臣遂同亨等领军进南城以成大功今复位六日不蒙召问显是亨等不以臣谋达于  圣总臣若不自陈  皇上无由知臣造谋效忠之心不预论功行赏之典心实不甘  上曰此事朝廷自有区处
　　○□辂自＜锍-釒＞蒙朝廷厚恩夙夜思报比于正月十四日约群臣请立  东宫不允臣又具本拟于十七日蚤伏阙誓以死请其本系臣亲撰尚在礼部中间备言  皇上为  宣宗章皇帝之子当立  宣宗章皇帝之孙正位  东宫助理庶政臣实无逆谋乞宥臣罪不允
