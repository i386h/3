<!-- { "loadSidebar": true } -->
　　○南京三法司奏孝陵卫余丁张亚苟知  孝陵山后多古坟紏合本卫余丁朱亚和等二十人越陵墙掘开一坟获银首饰二两余各分入已又见陵后古井恐潜赀物竭其水以淘之亚苟为首当绞亚和等当赎罪着役今遇恩例应释诏曰此系护卫  祖宗陵寝人却敢发坟淘井为盗情犯深重难以常律处之亚苟依律绞亚和等杖一百发边卫充军
　　○怀仁王逊火□支昌化王仕墰因争水利灌溉田园各逞忿捏词妄奏巡按御史贾恪以闻  帝置不问遗书诲之令各改过
　　○迁直隶凤阳府怀远县洛河巡检司于寿州为北炉桥巡检司淮安府山阳县戚家桥巡检司于宿迁县为刘家庄巡检司以巡抚副都御史王竑奏无益者当革而地冲要者当设也
　　○夜月犯毕宿北方有星大如鸡弹色青白尾迹有光起自钩陈北行至近浊
　　○丁巳
　　○四川乌思藏土官番僧绰思加等贡马赐钞彩币表里等物
　○裁省天下添设官员先是  帝以各处添设官员数多扰民敕吏部量事繁简裁革于是吏部会同户部兵部工部议得浙江等布政司府州县添设管粮抚民巡海河管民壮整理文书等项官参政三员参议二员副使五员佥事二员府同知一员通判二十七员州同知二十一员判官一十二员县丞九十员主簿一十三员州吏目一员县典史一员俱宜裁省又言辽东贵州等处各卫学系正统年间开设除教授一员训导二员止令训诲军职子弟不论科贡今每卫学宜存留一员余悉省之  帝悉从其议
　　○户部奏先因湖广官军缺粮奏准差官于浙江运司盐运五万引赴常德府给军易米食用今浙江运司始奏连年灾伤无盐可运乞治各官玩事之罪而令两淮运司拨盐三万引辏浙江见有之数运去给军为便从之
　　○戊午
　　○封宁化王镇国将军钟錤妻李氏钟铒妻周氏俱为夫人赐诰命冠服
　　○己未  命监察御史赵文博杨瑄往南北直隶山东河南等处印烙马骡驹三万六千余匹
　　○给密云后等卫古北口等关官军马一千五百匹
　　○光禄寺奏供应器皿五万余件皆年久损敝请命工部督工计料修造从之
　　○庚申
　　○升钦天监冬官正倪忠为本监监副南京大理寺左评事张瑛为太仆寺寺丞刑科掌科事给事中宋儒为江西按察司佥事俱以任满九载也
　　○巡抚永平等处右副都御史李宾奏蓟州永平仓收贮海运粮多各关营去彼路远官军支运不便乞令永平等府卫所属官吏军民有愿借粮者借与食用秋成赴各仓还官并勘出腹里空地宜令永平府所属并蓟州等州县原选民壮屯田事下户部言借给边粮恐后不能完纳宜令附近官军于无警时月轮赴蓟州关用存留永平仓粮以给各边民壮屯田宜如其请从之
　　○辛酉
　　○赐应城伯孙继先泰宁侯陈泾诰命并封其妻从继先等奏请也
　　○少保太子太傅户部尚书华盖殿大学士兼文渊阁大学士陈循少保吏部尚书兼谨身殿大学士王文等奏永乐年间四夷馆译字官监生人等俱许入乡试会试其所作文字俱是番书例不属考官定其去取俱送翰林院考试中者送回科场第入正榜此是旧制永当遵守今顺天府乡试送译字官刘淳马珙二人三场文字到院臣等委本院修撰陈鉴从公考得一人中式一人不中发回试场施行及科场已毕而二人皆不中其提调考试监试等官不无互有情弊况千数百人之卷岂能一一从公辨别是非其间显有未当者俱当究问  帝曰取人旧制提调等官何不遵守其具情以闻
　　○于是考试官太常寺少卿兼翰林院侍读刘俨左春坊左中允兼翰林院编修黄谏言臣等入院之初会同监试等官焚香告天誓说若有孤负朝廷委任挟私作弊者身遭刑戮子孙灭绝如此誓词非特内外执事官吏人等之所共闻而天地鬼神实所共鉴设使臣等阳为正大之言阴为诡诈之行纵苟逭于国法亦难逃于阴谴第恐才识短浅鉴别未精或有遗材若曰狥情作弊实所不敢  帝曰考官虽无情弊终是作事不精有失旧制姑宥之  命山东三司修沿海诸卫所城从总督备委永康侯徐安奏请也
　　○壬戌
　　○赐秦府临潼王庶子名曰诚波  命故前军右都督方善子铎龚为金吾右卫指挥同知
　　○癸亥
　　○福建布政司左参议邓履纯以老疾乞致仕从之
　　○甲子
　　○巡按湖广监察御史齐昭奏辽府校尉张智等十三人先以造妖言惑众坐斩今遇恩宥当释命发边远充军
　　○给辽东各卫官军马二千四百匹
　　○狭西延安等处久雨坏各营寨城垣甚多镇守石都督王祯同布按二司等官帅军夫修筑之
　　○夜有流星大如鸡弹色青白有光出危宿入天市东垣
　　○乙丑
　　○升广东布政司右布政使梁楘为浙江左布政使山东布政司右布政使陆瑜为本司左布政使江西按察司按察使张文昌为广西右布政使广东右参政谢祐为河南左参政兵科都给事中苏霖为山东左参政调福建右参政李颙于山东布政司狭西左参议李春于福建布政司  命山东副使汪琰狭西佥事倪通仍旧任颙琰通以剩员春以丁忧起复故也
　　○漕运总兵官都督同知徐恭奏运粮军休息之时本卫毋得别有差遣从之  命宣府官军为故左参将都指挥使夏忠营葬事先是佥都御史李秉奏忠无子而效劳年久乞不为常例遣官营葬故有是命
　　○巡按湖广监察御史齐昭奏湖广汉阳等府所属州县夏涝秋旱田禾俱薄收
　　○丙寅
　　○先是少保吏部尚书谨身殿大学士兼东阁大学士王文言洪武年间殿试不公考试官并状元皆明正典刑而有钦取状元进士之制永乐年间会试不公考试官悉皆究问复有再考举人之例七八十年人皆知惧科目得人奈何近年以来充考官者贤能固有不才坏法者亦多有受赃卖题者有入院腌肉餧牲口者又有酣饮高卧全不视考卷者及至揭晓将朦胧醉眼不分美恶任意批取无才者得以侥幸有私者一概滥充以致沮误后进如今岁顺天府乡试颠倒是非不惬舆论臣子伦充原籍束鹿县学增广生习诗应试三场既毕臣令背诵所四书本经义及策论皆行文通畅辞理详明臣以为必中前列及至开榜无名令人于顺天府取伦所作三场墨卷朱卷验之委与口诵相同思得考试官太常寺少卿刘俨编修黄谏同考试官教谕姚富大肆奸懒将伦第一场文字止看三篇余者不读第二第三场文卷全未尝通阅富批云此卷平平亦可取但本房好者多取之不及者解额所拘也观此则富固不能无罪矣俨谏略无一字批断又安得逃其罪乎且取中举人文字不如伦者尤多乞依洪武永乐年间事例  命翰林院官二员同六科给事中各道监察御史将伦所作三场文字并取中举人徐泰等一百三十五人朱墨卷从公考较高下自见若伦文字胜过见取中者听各官奏请定夺仍治俨等罪庶几公道昭明宿弊消除有  旨令礼部取中式文卷与王伦文卷会翰林院六科十三道重行考对定其优劣以闻少保太子太傅户部尚书华盖殿大学兼文渊阁大学士陈循亦奏科举以文词取士人才贤否之所系也宋儒苏轼有曰科举之风文俗所系所取者天下以为法所弃者天下以为戒诚古今名言也尝闻洪武三十年礼部会试贡士考官刘三吾等出题内有讥讽朝廷及凶恶字并考试有不公御史劾奏治以重罪别命官复考取中韩克忠樊敬等数十人其后皆至显官又永乐七年礼部会试贡士考官邹缉等出题有孟子节文及尚书洪范九畴偏经论题被御史劾奏亦罪考官命他官复考而取熊概金庠等十数人其后各至都御史侍郎等官此系  祖宗成法当守而行之近来科场作弊递传易换文字略无忌惮是以所得皆非实才今年顺天府乡试复踵前弊小录累有凶恶犯讳之字如四书题人欲自绝伤于日月等语易题故犯  宣宗章皇帝御讳策题则言正统有无等词至于论题本出周易与永乐七年洪范九畴论一体致使习诗书春秋礼记者皆不能作何以取人又今朝廷命续通鉴纲目未曾成书修寰宇通志未曾颁降皆不当以此出策而所答策亦多凶恶犯讳之字何以刊行四方又闻刘俨目昏至晓不能看卷惟先送至者苟取足数后送者虽有可取亦弃之不观臣男瑛亦在不观之列夫主文考官不问考者之高下必须遍观以定去取今乃任情苟且以足额数故负屈者多乞敕多官公正有公学者取场屋取中与未中者三场文卷逐一比较优劣而去取之庶几公道昭明人得实才复有  旨令礼部取陈瑛文卷通行考较以闻至是礼部同少保太子太傅工部尚书谨身殿大学士兼东阁大学士高谷等考验得取中举人徐泰等一百三十五人文卷有优于王伦陈瑛者有与王伦陈瑛相等者亦有不及王伦陈瑛者又看第六名林挺朱卷全无考官批语墨卷多有改字笔迹不同恐有情弊是皆俨等怠慢不谨以致科目去取不当及监试提调等官俱当通究其罪  帝曰刘俨等考试不精罪不容逃但无私弊俱宥之林挺并该考官俱下锦衣卫狱鞫问实情以闻王伦陈瑛明年俱准入会试
　　○兵部奏永清左卫指挥同知黄瀚兄灏求归广西思明府有  旨不许乃私逃归灏尝杀其叔＜王冈＞父子五人罪恶深重已蒙特恩宥免今其逃去恐蹈前非构成边患  帝命速移文安远侯柳溥等密遣人沿途截捕
　　○吏部听选官刘敏奏今岁四月以来京师米价视昔尤贵饥馑益增虽蒙  圣恩预给官军俸粮并赈恤癃瞽之人奈京师万姓所聚周给不足今西成之际银一钱止易米一斗男妇老幼蒙袂辑履叫号于道路者相属也若至冬春之交其为贫困将何如耶况今又系宾兴朝  觐之年天下诸司万邦四夷毕来朝贡未免冗食者众若使京师民有饿殍岂不甚失观赡臣愿差官于京仓出米一万石减价而粜以济民艰并收乞丐人于顺天府养济院或发依亲量加赈恤事下户部议以京储供给浩繁难准粜卖惟五城兵马司挨看乞丐之人应收济者准令收济应依亲者发遣依亲从之
　　○浙西自四月至六月大雨水渰没禾稼七月至是月复亢旱
　　大明英宗睿皇帝实录卷二百六十九
　大明英宗睿皇帝实录卷二百七十
　　废帝郕戾王附录第八十八
　　景泰七年九月戊辰朔  太上皇帝居南宫  命右佥都御史陈泰巡抚南直隶苏州松江等处时泰在扬州疏浚河道巡抚南直隶都御史邹来学卒户部以闻故命泰代之
　　○夜昏刻有流星大如盏色赤尾迹有光起紫微东藩内西北行至云中二小星随之四鼓有流星大如盏色赤有光烛起地五车西北冲入文昌星
　　○己巳
　　○以南京修建山川坛于是日兴工命驸马都尉赵辉等官祭告  天地风云雷雨岳镇海渎山川及司工之神
　　○初广东副总兵翁信奏巡抚侍郎揭稽殴人致死其人之亲诉之巡按御史杨进进不理诏进陈状适进丁忧还家乃自陈稽殴死人之时适臣出巡比臣回时布政司问之未结以故未及准理  帝曰御史不理冤枉有违宪纲姑宥其罪都察院识之俟其起复至京送吏部改用
　　○少保吏部尚书兼谨身殿大学士王文自陈臣以遇直久招怨尤近者臣男伦应试京闱被主司故意黜落臣不得已陈奏蒙命礼部翰林院科道等官从公较得伦所作三场本应中式复蒙允令会试臣正当感恩效职第念臣犬马之年六十有五齿落目昏精神衰惫记前忘后岂堪任职伏乞放归田里庶得保全以终余年不允
