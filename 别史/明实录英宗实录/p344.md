<!-- { "loadSidebar": true } -->
　　○是岁天下户口户九百五十万四千九百五十四口五千三百四十三万三千八百三十田地四百一十五万六千三百七十五顷六十亩田赋米麦二千三百三十二万七百八十石绢一十九万一千七百四十五匹丝六万四千三百八十五斤绵十八万五千六百三十斤布一十四万四千五百四十一匹绵花四十六万一千三百七十一斤折色钞一十六万一千七百九十八锭有奇杂课钞九百五十七万九千八百六十七锭有奇米麦五万二千三百七十一石铁七万四千五百八十三斤有奇布一千七十四疋盐课盐三百一十一万六千四百五十一引折色钞一千一百四十九万一千八百四十五锭有奇米六十三万七千三百三十石布七百八十六疋茶课茶五十五万三千七百五十一斤折色钞一十八万九千四百九十四贯屯田子粒二百五十八万四百五十五石有奇彩纳水银九百四十四斤朱砂一百六十二斤石绿三百五十五斤雄黄三十斤有奇漕运北京儧运过粮四百二十三万五千石各处运纳粮二百五十七万四千四百九十七石
　　大明英宗睿皇帝实录卷二百十一
　大明英宗睿皇帝实录卷二百十二
　　废帝郕戾王附录第三十
　　景泰三年春正月乙未朔  太上皇帝居南宫  帝诣  奉先殿  上圣皇太后  皇太后宫行礼毕出御  奉天殿受朝贺大宴文武群臣及四夷朝使  上圣皇太后  皇太后  皇后俱免命妇朝贺
　　○丙申  升太子太傅兼礼部尚书胡濙太子太保兼吏部尚书王直俱为少傅仍兼尚书
　　○丁酉  宣宗章皇帝忌辰遣官祭  景陵  宣府总兵官右都督纪广奏柴沟洗马林葛峪等堡原守备官军先因鞑贼侵犯调往各处截杀及回各卫以致守备废弛乞调官军委能干都指挥管官率领分定地方守备从之
　　○庚子
　　○孟春  帝享  太庙  遣中官祭司户之神  升翰林院侍讲学士刘铉为国子监祭酒时少保工部尚书兼东阁大学士高縠谷荐铉存心简静饬行端庄撰述词章见称士类研穷经史堪范生徒故有是  命  给昌平侯杨杰岁禄一千石米钞兼支  改废铁厂为织染所
　　○辛丑
　　○立春顺天府进春  上御奉天殿受之文武百官行贺礼赐宴  瓦剌太师也先及头目人等所遣使臣察赤轻等辞归赐宴及彩币表里钞绢等物有差仍令赍敕及彩币等物归赐也先及诸头目  敕镇守延绥等处右都督王祯等曰尔等奏境外榆树林黑河等处了见鞑贼营大约长五十余里连夜不绝及有鞑贼骑马逐鹿往来此必虏寇意图入寇尔等将四散军民头畜收入附近城堡如果贼众近边尔等即挑选精锐官军委骁勇头目统领剿捕不许畏缩纵贼为患  初公侯伯岁禄米钞兼支  仁宗以南京积麦颇多特命米麦兼支近以仓廪虚竭仍支米钞至是魏国公徐承宗等奏乞仍支米麦户科及户部臣劾其惟知富家肥己不思为国足边请置之法诏宥承宗等罪且从其所请  罢纳粟补官例从监察御史倪敬奏请也  蠲直隶顺德府景泰元年被灾地亩秋粮米一万九千三十余石草三十五万一千五百余束  巡按直隶监察御史郑韶户部委官郎中杨璇既验徵副总兵都督纪广原盗官粮二千余石请治广罪诏以边陲用人姑宥之
　　○壬寅  命贵州都指挥张任充参将代都指挥同知郭瑛总督守备贵州边境平越卫指挥同知赵信为署都指挥佥事代张任守备隆兴等卫时总督军务右都御史王来等奏举任等历练老成有谋有勇故有是命  镇守福建刑部尚书薛希琏等奏今备倭军船分为九澳星散势弱看得烽火门小埕澳南日山涪＜山奥＞西门澳五处俱系要地欲出海军船分立五寨哨捕其腹里卫分出海军已有行粮四斗沿海军行粮宜于本卫月粮一石内分出四斗作行粮随处支给每寨委能干指挥二员岁一更代把总今后办课鱼船止许四千料以上朝出暮归装盐官船止许三百料以下编成字号每年二月起至八月终许令装载商盐各处水寨巡司过到量拨官军巡兵护送仍令出海备倭都指挥等官往来巡督庶得边防无患从之  总督边务参赞军务右佥都御史李秉奏比年大同宣府因丑虏入寇屯田废弛官给牛具种子令军民耕植然较之正统年间十乏四五乞敕各边总兵官除军士精锐者操练守城其余悉令于附近城廓之处屯田其屯田之数务令不失正统年间原额则兵农相贺而边储不乏矣从之
　　○癸卯
　　○以大祀  天地  帝御奉天殿誓戒文武百官致斋三日
　　○甲辰
　　○赤斤蒙古卫都督羽鲁伯等伴送哈密等处地面忠顺王倒瓦答失里所遣臣百户阿力癿等来朝贡马及玉石方物赐宴及彩币表里钞绢袭衣靴帽等物有差
　　○前军都督府右都督杨俊奏臣父昌平侯洪奏准存留口外官军柳春等一百人在京操练今户部欲尽发回缘春等系臣父选拣精壮惯战之人熟知号令且备口外道路险易况臣又系兵部先奏遇有警急率领官军策应口外乞留随臣操习听用从之  夜有流星大如鸡弹色青白有光出紫薇垣行至天钩星
　　○丙午
　　○大祀  天地于南郊  帝还谒  上圣皇太后  皇太后毕出御  奉天殿文武百官行庆成礼  赐中军都督汪瑛宛平县地二顷二十九亩  蠲广东广州前等卫景泰元年屯田子粒五万一千七百二十石有奇以是岁被贼攻劫也  总督湖广贵州军务右都御史王来奏平坝卫哨备指挥同知方贤等率领官军会合署都指挥佥事张贵往捕苗贼还至草场河麦＜土幻＞寨遇贼退避以致官军被杀俱宜治罪诏巡按贵州监察御史执问之
　　○丁未
　　○以大祀礼成  帝御奉天殿大宴文武群臣及四夷朝使  夜月犯鬼宿西南星
　　○戊申
　　○南京总督机务兵部尚书靖远伯王骥言男女以正婚姻以时此古今不易之常理也近年以来有于议婚之后或避粮差或执役异乡或调官他所弃前所聘者别娶成家其女家父兄不得已将女改嫁又被兴词告争所司止据常例断付前夫或被嫁卖或抑为妾原其所由皆因男家无义实非女家背盟且如已故都督吕毅男瑛先定指挥使葛覃妹为妻后瑛袭调山海卫别娶千户俞胜女为妻又娶陈氏为妾已生男女其葛覃母子因女年长三十已上嫁与南京千户刘昱为妻已生男女三人今被瑛具奏争娶两家兴词连年不绝司法依律断令离昱归瑛不惟节义两失抑且难为命妇况子母分离夫妻别异其情实可矜怜乞敕礼部会议准令年久不回并听改嫁仍乞南京刑部将葛氏女从昱完聚从之  命江西署都指挥佥事来昇子钦金吾左卫带俸都指挥使乃颜不花子五十三大宁前卫带俸都指挥同知蓝成子友俱袭为指挥使  命来归女直指挥佥事管秃子女松哈正千户阿卜哈子革撤袭职俱于辽东安乐州支俸给与房屋
　　○巳酉
　　○上元节宴文武百官赐假十日  命都督佥事郭瑛署都督佥事崔福带刀宿卫  建州卫女直指挥高乃塔等四人来归令辽东自在州安插给赐彩币表里绢布房屋等件
　　○庚戌  仁宗贤妃李氏薨辍视朝三日  升指挥佥事蒋鉴为署都指挥佥事掌理宁夏城池门禁并屯营山口烟墩以镇守总兵等官举其干济有守也  备倭都指挥翁绍宗奏崇明沙备倭船楼橹高大一泊港渚非大江潮水不得出请改造如浙江八橹船轻浅可用从之  夜有流星大如杯色白有光出天尊西行至游气
　　○辛亥
　　○四川天全六番招讨司土官舍人把事王荣董卜韩胡西天普日藏等寺喇嘛公加言千吧藏卜等来朝贡马及方物赐宴及彩币表里钞绢有差  赐朝鲜国陪臣李桦等宴  赏都指挥使刘杰等二百九十五人银绢布钞有差以阿速兰山袭获锁南奔家小部属功也  赏军人张真保等二百六十人银布绢有差以口外怀仁县灰泉儿地面杀鞑贼功也
　　○壬子
　　○蠲直隶广平府逃徙人户抛荒地亩秋粮二万二千四百五十石有奇草四十八万八千一百五十余束
　　○升金吾左卫阵亡指挥同知陈宣叔忠燕山左卫阵亡指挥同知赵铭子义俱为都指挥佥事本卫带俸
　　○免驸马都尉右璟官璟奉使湖广令家奴货私盐载以官舟又尝夺苏州民田六科十三道交效其罪命都察院执鞫之论璟赎徒还职诏免璟官为民家奴二人俱杖戍边
　　○巡抚湖广右都御史李实及湖广三司奏镇守内官梁还内使陈灵逼索属县银两及纵厨役家人等凌虐人夫至死诸不法状请治其罪诏还虚姑不问其厨役家人等令巡按御史执治之
　　○癸丑
　　○升都察院右都御史王文掌鸿胪寺事左都御史杨善俱为太子太保兼职任事如故
　　○夜有流星大如杯色青行丈余有光大如椀出天纪东北行至河鼓三小星随之
　　○甲寅
　　○命建州左卫故都指挥佥事佟黄绰子添保奴袭职
　　○给云州等堡官军马二百八十五匹
　　○镇守西宁内官保受奏河州卫黑章口□□簇下番民累次侵劫隆卜小簇抢杀人畜命镇守陕西兴安侯徐亨等差人谕以祸福使其感悔若执迷不听调官军剿捕
　　○总督边储参赞军务右佥都御史李秉奏近者迤北进贡使臣从万全右卫拆墙以进径至宣府驻劄沿山牧放马驼近者一二十里远者四五十里听候辨验马匹延住半月之上方起程赴京诚恐窥视虚实变生不测乞敕廷臣计议今后如遇使臣到就令将所带弓箭行李收封在官依例款待骑牵马驼选人伴送赴京辨验庶不令彼久驻窥伺诏兵部会议行之
　　○都察院右佥都御史萧启镇守居庸关闻父丧诏令夺情启乞奔丧不允至是恳以疾辞  帝曰为臣不思尽忠但得重职即求退闻于义可乎不允
　　○初华阳王府镇国将军友璧奏其兄华阳王友堚尝率与宫人并军丁百余出城图猎止旗军张林家五日又同妃及妃弟杨旻家人杨俊等贵贱杂饮于别墅信宿而回及擅造钺斧金瓜等物殿宇床座诸器僭饰龙凤日月妄以宫女玉带绣衣赐童仆家人且听母舅张济等言累克军粮至二千余石等罪王亦奏友璧杖死军丁擅受其妃父指挥夏瑄弓马等馈诸不法巡按湖广御史何琛覆之皆验  帝曰王及镇国将军不可  祖训论法本宜究问念其至亲姑宥不治但遣敕切戒之其诱王为非张济杨俊等俱谪充广西远卫军
　　○总督湖广贵州军务右佥都御史王来奏湖广贵州久被苗贼作耗军民疲困极甚其军职尚不惊惕公行贪虐士卒受害往往逃避比铜鼓卫千户李昂等坐侵欺军粮论斩谪戍北方极边乞下法司议自今各边军职克减粮赏贪虐害军论斩绞者宜悉如昂等例奏下都察院议谓宜行各边巡抚镇守巡按并三司官严加禁约自今官旗军吏克减粮赏贪虐害军论斩绞者俱革职后官立功旗军舍余军吏守墩哨了五年满日各还职役仍操练如常若能奋勇杀贼有功者别具以闻从之
　　○乙卯○佥山西右参政杨仕敏致仕以老疾故也  广东都指挥佥事高启坐与军妇奸及迫取所部财物巡按御史论赎徒还职特命降为事官随副总兵董兴杀贼立功
