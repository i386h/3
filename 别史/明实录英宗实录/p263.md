<!-- { "loadSidebar": true } -->
　　○己酉  驻跸大同王振尚欲北行镇守太监郭敬密告振曰若行正中虏计振始惧自出居庸关连日非风则雨及临大同骤雨忽至人皆惊疑振遂议旋师
　　○命广宁伯刘安充总兵官都督佥事郭登充参将镇守大同降失机参将石亨为为事官俾募兵自效
　　○庚戌  车驾东还是夕次双寨儿为营方定有黑云如伞盖覆营上四外晴明须臾雷电风雨交作营中惊乱彻夜不止初议从紫荆关入王振蔚州人也始欲邀  驾幸其第既而又恐损其乡土禾稼复转从宣府行
　　○辛亥  车驾次滴滴水
　　○壬子  车驾次洪州方城
　　○癸丑  车驾次白登
　　○月犯心宿
　　○甲寅  车驾次怀安城西
　　○升都指挥使孙安为后军都督佥事仍旧镇守
　　○乙卯  车驾次万全峪
　　○丙辰  车驾次阳和北沙岭
　　○丁巳  车驾次宣府
　　○升镇守宣府都指挥佥事纪广为后军都督佥事仍充右参将
　　○是日祭先师孔子遣国子监祭酒萧镃行礼
　　○戊午  车驾次宣府东南
　　○是日遣驸马都尉焦敬祀  大社  大稷
　　○己未  车驾次雷家站
　　○升甘肃副总兵王敬刘震俱为右军都督佥事从宁远伯任礼奏也
　　○庚申  车驾将发宣府谍报虏众袭我军后遂  驻跸遣恭顺侯吴克忠为后拒克忠力战败没将晚报至又遣成国公朱勇永顺伯薛绶领官军四万赴之勇绶至鹞儿岭冒险而进遇虏伏发亦陷焉
　　○朱勇凤阳怀远人太傅成国公能之子自少读书如韦布士及袭爵益恭谨  太宗嘉之委以心腹付以兵权  仁宗眷顾益隆宣德初  宣宗亲征汉庶人勇赞成之赏赉加厚三年以随征沙漠有功加太子太保五年勇见南北诸军操备漕运远近相乖请以南军漕运北军操备从之又见京军数少言恐非居重御轻之意于是选天下精兵十万益之正统初  上命勇教习勋臣子孙多至成立四年加特进荣禄大夫右柱国九年率兵征剿虏寇以功加太保至是死于难天顺初追封平阴王谥武愍锡以诘命勇须髯猬张而勇略乃不足然敬礼缙绅颇善大书得士林之誉子仪嗣
　　○吴克忠凉州人恭顺伯允诚之次子永乐十六年袭父爵还镇凉州寻奏留京师洪熙元年以征迤北功进封恭顺侯授诰券子孙世袭正统九年剿平虏寇加太子太保克忠骁勇善战至是与其弟都督克勤其子瑾极力御虏虏据山颠矢石交下官军死伤溃亡殆尽克忠犹下马跪射矢尽贼围之克忠以枪杀数十人而死克勤亦死惟瑾得脱归克忠赠邠国公谥壮勇克勤赠遵化伯谥僖敏
　　○薛绶骁勇善战永乐二十二年袭父斌爵为永顺伯至是与虏战弦断矢尽犹以空弓击虏虏怒支解之既而知绶本山后人曰此与吾同类故勇如此也相与哭之谥武毅子辅嗣
　　○辛酉  车驾次土木先是每夕驻跸必预遣司设监太监吴亮相度地势至是振以军失利惭恚即止于土木地高无水掘井二丈余亦不得水其南十五里有河已为虏所据绝水终日人马饥渴虏分道自土木旁近麻峪口入守口都指挥郭懋力拒之终夜虏兵益增
　　○壬戌  车驾欲启行以虏骑绕营窥伺复止不行虏诈退王振矫命擡营行就水虏见我阵动四面冲突而来我军遂大溃虏邀  车驾北行中官惟喜宁随行振等皆死官军人等死伤者数十万太师英国公张辅泰宁侯陈瀛驸马都尉井源平乡伯陈怀襄城伯李珍遂安伯陈埙修武伯沈荣都督梁成王贵户部尚书王佐兵部尚书邝野吏部左侍郎兼翰林院学士曹鼐刑部右侍郎丁铉工部右侍郎王永和都察院右副都御史邓棨翰林侍读学士张益通政司左通政龚全安太常少卿黄养正戴庆祖王一居太仆少卿刘容尚宝少卿淩寿给事中包良佐姚铣鲍辉中书舍人俞拱潘澄钱昺监察御史张洪黄裳魏贞夏诚申祐尹竑童存德孙庆林祥凤郎中齐汪冯学明员外郎王健程思温程式逯端主事俞鉴张瑭郑瑄大理左寺副马豫行人司正尹昌行人罗如墉钦天监夏官正刘信序班李恭石玉等皆死焉
　　○张辅字文弼河南祥符县人河间忠武王玉之子  太宗皇帝靖难玉为元动辅从征伐有功授蔚州卫指挥同知东昌之战忠武王殁于行阵辅袭职为都指挥同知永乐初封辅信安伯又明年进爵新城侯五年征交阯充右副将军时总兵官成国公朱能道卒命辅代之节制诸将号令严明兵锋所向克捷明年俘黎季犛父子献京师郡县其地策勋进封英国公七年复往交阯擒余寇简定九年擒陈季扩十三年佩征夷将军印充总兵官镇守交阯十五年召还洪熙改元拜太师宣德中监修  两朝实录日与馆阁儒臣商订去取无所偏徇  上即位开经筵首命辅知经筵事仍监修  宣庙实录辅上承  太皇太后之命下与内阁臣杨士奇等同心辅政当海内承平内外无事安享禄位二十余年名震四夷天下想闻其风采至是死于难年七十五朝廷遣礼官谕祭命有司营葬追封定兴王谥忠烈辅器度弘伟端重静默临事严毅而心实宽厚治家有礼尤礼敬士大夫王振用事文武大臣望尘顿首有膝行者惟辅与抗礼辅尤能远权势知机变贵而不骄富而不侈天下以是重之然议者谓辅以勋戚大臣受遗辅政为国家所倚重当议北巡之初不能开陈利害以谏止之及危急之际又不能痛折权奸分兵拒敌以及于败未为得死所云
　　○陈瀛扬州府泰州人宣德七年袭兄灏爵为泰宁侯没赠宁国公谥恭愍无子弟泾嗣
　　○井源顺德府邢台县人大理评事田之子洪熙元年选尚嘉兴大长公主为驸马都尉至是死事追封钜鹿侯谥荣愍弟濙嗣为锦衣卫指挥佥事
　　○陈怀庐州合肥县人代父甄职为通州卫千户靖难师起累功至本卫指挥使永乐初升辽东都指挥佥事从征安南又以功升山西行都司都指挥使寻命充参将镇守狭西宁夏洪熙改元升右军都督同知仍参将镇守如故宣德丁未命充总兵官统领狭西等处官军征剿松潘番寇事平升左都督仍充总兵镇守四川正统甲子领兵出古北口等处有功封平乡伯赐诰券勋阶至是死难追封平乡侯谥忠毅怀为将兵书不释手至□犹然子辅嗣
　　○李珍直隶和州人正统十三年袭父隆爵为襄城伯没赠襄城侯谥悼僖无子弟瑾嗣
　　○陈埙四川巴县人正统十一年袭父春爵为遂安伯没谥荣怀无子弟韶嗣
　　○沈荣直隶滁州人正统八年袭父清爵为修武伯没赠修武侯谥僖愍子煜嗣
　　○梁成赠任丘伯谥壮勇
　　○王贵凤阳霍丘县人袭父职累功至都指挥使永乐末升右军都督佥事镇守肃州  上初嗣位升都督同知镇守如故又明年召还调行在中军署事孙公孙袭为都指挥使
　　○王佐山东海丰县人永乐中为吏科给事中宣德初升户部右侍郎往狭西经理粮储＜锍-釒＞言军卫仓作弊百端请改隶有司使官军俱得俸粮天下称便已而镇守河南盗息民安未几召回提督京仓久之命理部事进升尚书为人敦实宽厚心地坦夷器宇洪伟望之知为大臣在任虽无赫赫名而政亦未尝不举也景泰初录其死难赠少保官其子道为户部主事
　　○邝野字孟质湖广宜章县人祖为安福知县父为句容学官家教甚严野中永乐七年进士擢监察御史奉命往南京察沮滞钞法者众谓将起大狱野惟擒市豪一二以归奏曰市人闻令皆震惧今钞法已通矣  上颔之而罢倭寇犯辽东野往察问戍守之失律者凡百人皆应死野开陈其可矜状甚明  上然而宥之有言狭西民群聚千余谋不轨者  上擢野为狭西按察司副使俾廉其事至则白其诬狭西饥分地赈济活人甚众宣德间荐为应天府尹兴利除害尤多正统初徵拜兵部左侍郎尝独任部事＜锍-釒＞奏便宜人被其惠升尚书  上亲征野从行坠马或劝留怀安城少就医药野不从  车驾回至宣府虏踵至野再上章请疾驱入关严兵为殿皆不报又诣行殿申前请王振怒曰汝腐儒安知兵事再言必死野曰我为  社稷生灵而言何得以死惧哉振愈怒叱左右扶出野与王佐相对泣帐中明日师覆野死年六十五赠少保官其子仪为主事野为人端谨居官勤慎所至有冰蘖声丰采凛然仕宦四十年操履如一日性至孝在狭西时得父书拜而跪读之尝以俸钱易绒褐奉父父封还以书责之野思欲见父与僚友谋请为乡试考官父怒以书责之曰安有子持宪于是而父为考官乎野泣而受教然平居喜诵道经虽老不变云
　　○曹鼐字万钟真定府宁晋县人始由乡举为山西代州教官负才不屈欲见用于时乃上＜锍-釒＞愿辞校职再就试为吏部驳奏遂改授江西泰和县典史县务冗剧中官往来络绎鼐应酬不懈暇则延礼师儒讲学宣德七年部匠赴京值大比＜锍-釒＞乞入试许之大学士杨士奇嘉其有志已而果中京闱乡试第二人明年春闱复在高选及廷试遂为第一人擢翰林院修撰正统改元  上初御经筵选鼐日侍讲读预修  宣宗实录书成进侍讲五年命入文渊阁参预机务九年升翰林院学士十年升吏部左侍郎仍兼学士至是死事赠荣禄大夫少傅吏部尚书兼文渊阁大学士谥文襄遣官谕祭官其子恩为大理评事  上复位加赠太傅改谥文忠又官其孙为锦衣卫百户鼐明敏爽闿临事善断言议侃侃事继母委曲顺从得其欢心经筵进讲明切畅达启发  宸聪虽左右侍从亦乐闻焉王振专政狠愎自用人莫敢忤惟鼐随事调护所言多见从及  上驻跸宣府鼐力劝勿轻进振不听鼐死人尤惜之时有传鼐在者朝廷悬重赏召人求之卒不可得久之乃知其讹云
　　○丁铉字用济江西丰城县人以进士任太常博士历工吏刑三部员外郎寻署刑部郎中有政声正统三年升刑部侍郎铉宅心平恕时论称之尝奉敕运茶西蜀奏减其常数以俟丰岁又尝持节封松滋王有所赐与悉辞弗受寻又赈饥江淮暨山东河南抚循劳来出于至诚大发仓廪悉停不急之务民气勃然铉为人姿貌洁白恂恂寡言退然若无所能人及任事绰有余地至是死于难遣官赐祭赠刑部尚书录其子琥为大理评事
　　○王永和字用节苏州府昆山县人由举人授严州府学训导秩满选擢兵科给事中存大体而略细故不避权势都督王彧镇蓟州纵虏出关永和抗章劾其罪正统间升工部右侍郎凡宫殿之建劳心经营不扰而事集人以为难至是死事赠工部尚书遣官谕祭录其子汝贤为大理评事
　　○邓棨字孟扩江西南城县人以进士授广东道监察御史激扬得体尝按苏松等处恩威并著将满耆老二千余人上＜锍-釒＞乞留得请未几以忧去宣德乙卯升狭西按察使在狭十年不携家僮孑然一身而冰檗之操凛然边务肃清兵民安堵狭人深德之秩满入京升都察院右副都御史殁赠右都御史遣官谕祭录其子瑺为大理评事棨自少务学居官公务稍暇輙从事诗书方立要地遽罹于难惜哉
　　○张益字士谦应天府江宁县人举进士选为翰林庶吉士授中书舍人升大理寺左评事仍于翰林供职正统戊午升修撰于内府授小内使书益能文善小楷为人平易有求輙应故传播独广十四年升侍读学士知制诰未几死事赠翰林院学士谥文僖官其子亢□羽为序班
　　○龚全安浙江兰溪县人以进士授工科给事中升通政司右参议未几升本司左通政殁赠通政使官其子廷辉为部照磨
