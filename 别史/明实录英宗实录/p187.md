<!-- { "loadSidebar": true } -->
　　○以甘肃大风画晦遣总兵官宁远伯任礼致祭境内山川之神
　　○敕靖远伯王骥等曰比闻甘肃风变屡作实  上天昭示儆戒之意卿等受朕重托其与各总兵镇守官夙夜尽心经画严谨了备盖外虏窥伺之心无时或忘卿其多遣间谍探其众寡以为战守之计务在采择众善毋拘故常
　　○会川伯赵安卒安狭西狄道县人洪武间为甘州卫军永乐初朝京贡马授临洮卫百户累功升狭西都指挥同知宣德三年命充左参将同总兵官都督陈怀往征松潘番寇平之升左军都督佥事仍掌临洮卫事未几奉诏使毕力术江地方使还复充左参将同副总兵官都督史昭征曲先等卫虏贼斩获甚多又同侍郎徐晞征迤西阿台朵儿只伯等败之升都督同知寻命充右副总兵训练官军于甘州正统三年命征西虏生擒达贼乃颜剌忽及奄克台等封奉天翊卫宣力武臣特进荣禄大夫柱国会川伯食禄一千石赐诰命宴劳之四年充总兵官镇守凉州至是卒讣闻遣官谕祭给赙安葬安勇毅有将略故能屡立战功独异于众云
　　○癸亥书复荆王瞻堈曰承喻  圣祖母丧制服阕欲同宫眷来朝足见孝敬之意然释服礼有定制况天气盛寒跋涉非易可不必来专此奉复叔其亮之
　　○敕谕哈密忠顺王倒瓦答失里曰近得尔差镇抚沙免力赍奏到京备言前被小人于也先处赞言将尔子母取去今俱差人送回具悉然尔去岁尝奏也先取尔子母赴瓦剌已尝敕谕也先以义处之全尔亲亲之意毋听谗言交构有伤大理今彼以礼遣尔子母还本土是亦顺  天道尊朝命之所为也朕甚悦之又闻彼累差人往来尔处然也先与尔俱世事朝廷往来和好如同一家皆以保境安民为心朕固不禁绝之但虑往来之人或有交构蛊惑坏久长之好甚非尔一方之福也朕切虑之且尔祖脱脱早亡父继亡伯茕茕无依乃流来中国我  皇高祖特加恩餋育成人暨我  皇曾祖即位尔祖脱脱之叔安克帖木儿来朝特封以王爵颁给金印俾管治哈密人民保御边境其后亡没  皇曾祖俯念尔宗祀无人承继特命尔祖脱脱袭封王爵遣还抚治人民恩礼锡赉视之如子迨尔父卜答失里及尔承袭王爵世受朝廷大恩下及头目俱受重职恩赏愈久愈厚尔当体念国家厚恩勉竭忠诚一心无二庶不负尔先世之志若或昧于大理罔知顺逆岂臣子忠孝之道已往之事悉置不问自今尔益宜敬顺  天道忠事朝廷坚秉臣节恪修职贡用图保全于长久严禁部属头目人等各怀忠诚毋为小人所诱自作不靖以取灭亡敢有奸诈之徒生事启衅者尔即严加惩治毋累良善其有强横凶恶构怨生灵不听尔惩治者即具实奏来调大军剿杀盖  天道以福善祸淫为心国家以赏善诛恶为治一于至公远迩无间尔其钦承之
　　○敕谕沙州卫掌卫事都督佥事喃哥都指挥克罗俄领占桑加失里撒力兀鲁思不花薛令指挥乃儿不花田吉思只孙及众头目人等曰近闻今年七月间脱脱不花王并也先差人来尔处着喃哥做平章锁喃奔做王撒力做三平章别立哥做右参政锁可帖木儿做大使等情但未见尔等奏到朕深疑之自古帝王受  天命主宰万方凡海内海外大小人民皆在统驭之中而万方之人必知天命所在尊敬朝廷一心无二然后可以保全长久尔沙州等卫近处边陲自我  祖宗开国以来设立卫分尔之父祖首膺官爵赏管印信管属人民累效劳力荐升官职朝贡往来恩赏愈厚脱脱不花王等远处迤北近年差人朝贡来京朝廷亦遣使臣往彼赐赉视同一家无有间言今彼妄与尔等职事未知果出脱脱不花王等之意或其差来人虚张声势假托妄为已遣敕谕脱脱不花王等尔等或被其威胁不得已而受之即宜改悔毋为所累仍具奏来若系尔下人所为不听尔等约束不行改过为善即具奏来剿杀不宥如尔等纵容部属与彼交构即尔等不忠之罪亦不轻恕朕以尔等世世忠事朝廷特以至诚谕之实保全尔等长久之意切不许听彼奸人甘言哄诱受制于人自取灭亡果有外寇胁尔即遵前敕起集人马协力剿杀及飞报甘肃总兵镇守官出兵剿捕务使尔等大小人民不至失所尔等其体朕至意
　　○吏部听选官张旭言臣原籍直隶无锡县有里谷河苏塘河华港河上村李河走马塘河东南接苏州苑上湖塘北通杨子江西接新兴河洪武间＜锍-釒＞引灌田民甚得利近年淤塞但遇天旱田无所仰民因饥窘乞敕令有司＜锍-釒＞通从之
　　○福建尤溪县河泊所官蔡伯达言本县原有山场铁炉十九所常年输课人户因致贫窘流死者多其所耗铁课累及见在之人而无藉之徒又往往私集逋逃军囚采矿煎火□刍皆不办课甚至劫掠人民及官军巡捕因而拒斗不禁约之恐生他变乞敕该部移文布按司官蠲其消耗者其私火□刍之户即令补办课程所集之人审其从来果隐藏军囚惩治械发仍逐年委官点视如此则铁课无亏民无靠损从之
　　○甲子敕三法司工部曰今天气隆寒新正在迩朕念囹圄中无知犯法者众饥寒可悯除真犯死罪及官吏犯赃外其余杂犯死罪以下递减二等发落不许淹滞笞杖罪悉宥免诸匠役除紧关工程外其余不急之役并在京做杂工囚犯俱令歇假休息明年二月初一日仍旧上工囚犯计日准工所司务奉公守法俾人受实惠毋徇私作弊以取罪愆
　　○升工部营缮司主事龚理为都水司郎中从尚书王卺奏请也
　　○升瓦剌使臣指挥佥事昂克孛罗为指挥同知授锁鲁檀为都指挥佥事哈只阿力等二人为指挥同知兀马儿等十四人为指挥佥事卯哈剌等五人为正千户脱脱章等十人为副千户给冠带以皆愿受朝廷官职故也
　　○乙丑  上释  诚孝昭皇后禫服遣官祭  献陵
　　○湖广永顺宣慰司宣慰使彭世雄施州卫施南等三宣抚司宣抚覃彦升广西镇安等二府土官知府岑元气等东兰等四州知州韦善等并云南景东府知府陶瓒寻甸军民府知府沙仲四川酉阳宣抚司佥事冉佐各遣人贡金银器皿及方物
　　○驸马沐昕因阍者及家奴有罪杖死之奉御阮伯山以闻诏昕陈状昕输罪  上曰人命至重下人果犯法当奏送法司究问那得擅于私家杖杀之昕罪本难宥但念是国亲姑为屈法今后仍如此擅作威福必罪不宥
　　○丙寅命给狭西西安等府州县卫所运茶军夫口粮先是侍郎丁铉言狭西岁旱缺食诸处运茶请俟来年  上以茶马急用命凡军夫月给口粮三斗○命停徵山东胶州逃亡事故户口食盐钞一十五万一千八百三十余贯
　　○命建州卫故指挥同知阿克木子童山袭职
　　○丁卯免南京各卫差操屯军余粮先是屯军差操余丁代种者徵余粮六石至是豊城侯李贤以为言命免其徵若地亩拨与别军者仍徵之
　　○戊辰哈密忠顺王倒瓦答失里毛怜等三卫都指挥北赤等各遣人并狭西凉州卫广善等寺剌麻绰失吉坚参等来朝贡马驼及方物赐宴并彩币等物有差
　　○四川马湖府知府安颢并龙州等四宣抚司宣抚薛公辅等沐川等六长官司长官悦福得等湖广忠峒等六安抚司安抚同知秦忠等木册等三长官司副长官谭温等广西安平等三州知州李森等及贵州都匀长官司试副长官王昇各遣人贡马及方物
　　○敕缘边诸总兵官曰近得哈密使臣报瓦剌也先分遣人马于沈答罕等处驻劄欲俟我大同官军送彼使臣出境谋为劫掠如其得利即分道入寇此虽传闻之言然观此贼近年残害同类要结诸夷实有为恶之意如彼果来犯边则是天稔其恶自投陷阱古云天与不取反受其殃卿等其各整搠军马修饬器械多方设法选拔智勇以为将领务在一举殄灭以清沙漠
　　○授哈密使臣捏伯沙为百户赐冠带袭衣以能忠顺朝廷故也
　　○礼部奏广西利州等衙门进  万寿圣节并冬至表踰期方至  上曰远人姑宥之
　　○己巳尚宝司司丞夏瑄奏臣母郑氏年垂八十臣以官守不得朝夕侍餋乞容臣终餋以尽人子之心  上念瑄旧臣之子特从之
　　○庚午复除监察御史万节于河南道以亲丧服阕也
　　○壬申福余卫都指挥安出泰宁卫都指挥纳哈出朵颜卫都指挥同知倒斤等老哈河等三十余卫指挥安出哈等狭西文县罗葛等族寨首番道石革等汤汤等族剌麻寨首塔儿麻坚藏等湖广大旺等二安抚司署司事舍人田大望等广西田州府土官知府岑绍向武等二州判官董源等并上林长官司长官岑志威各遣人贡金银器皿及方物赐宴并彩币等物有差
　　○唐王琼炟奏长女上蔡郡主婚期在迩欲遣人往他处收买服用装奁从之
　　○户部奏甘肃军马数多粮用浩大请召□中淮浙盐每引纳米豆一石于甘肃凉州上仓给用从之
　　○湖广澧州知州蒋肇奏本州岁办弓箭解京致沿途损敝及工部验退不堪解者以公文质当银货买补逮至陪偿本利始得公文夫输造已科于民偿贷复科于民民何堪处乞敕该部今后交纳不堪者发回换造仍令解者毋假贷以重扰民  上曰今后弓箭令所司用心提督成造输送到者即从公辩验收受毋循私展转扰民违者皆罪不宥
　　○巡按直隶监察御史叚信奏总兵官都督佥事武兴参将都指挥佥事汤节盗官物以造私舟役官军以＜兊攵＞民利宜治其罪  上以时正儧运姑识其过令改之再犯俱重罪不宥
　　○癸酉授建州卫都督佥事李满住子都喜为副千户从满住奏请也
　　○敕甘肃总兵官宁远伯任礼参赞军务右佥都御史曹翼等曰尔等差人伴送赤斤蒙古卫都督佥事阿速等差来千户撒因帖木儿等到京并赍番字奏文备言本处今岁无收人民缺食乞给粮接济赤斤蒙古系朝廷近边卫分今既艰食宜加赈恤敕至尔等与太监刘永诚计议即查甘肃近边有粮仓分酌量支与接济仍谕阿速等差人赴仓关领自行运去庶见朝廷恩恤之意此事选委的当老成头目提督务使人受实惠不致骚扰边粮多寡道路远近险夷搬运难易皆须从长处置务在得宜不可失远人之心
　　○甲戌岁暮享  太庙
　　○以明日正旦遣官祭  长陵  献陵  景陵○遣太常寺官祭五祀之神
　　○遣旗手卫官祭旗纛之神
　　○镇守狭西右都御史陈镒奏西安等府华州等州高陵等县今年亢旱人民缺食流徙死亡道路相继甚至将男女鬻卖以给日用请移文狭西镇守巡按等官设法抚绥验口赈济如预备粮不敷就于有粮官仓支给仍于富室劝借救济凡鬻卖男女官为赎还从之
