<!-- { "loadSidebar": true } -->
　　○癸卯命广义伯吴琮掌左军都督府事右军都督佥事赵辅掌本府事
　　○曹吉祥伏诛  上出吉祥命群臣廷鞫之具伏诏磔于市并磔钦铎浚等尸以徇
　　○甲辰命江西湖广二布政司出官库银一万二千两有奇赴广西给赐征蛮官军
　　○礼部尚书石瑁等奏本年十一月十一日恭遇  万寿圣节是日又遇冬至节二节俱该在朝文武群臣行庆贺礼然致词各异又  万寿圣节不传制冬至节传制今请通致词曰兹遇律应黄钟日当长至恭惟  皇帝陛下万寿圣节应乾纳祐奉天永昌臣某等诚欢诚忭敬祝  万万岁寿然后惟以冬至制辞传答群臣又各王府及诸在外文武衙门二节各有庆贺表若前后宣读不无重复请通宣表目又通宣表文曰忻逢长至恭遇  圣旦其在外文武衙门至日行告天祝  寿礼宜曰今兹冬至恭遇  圣旦圣寿益增  上从之
　　○乙巳湖广长沙府攸县奏自去冬至今夏民间大疫死者十二三
　　○丙午辽东定辽中等卫寄居女直纳答住等来朝贡马赐宴并彩币表里等物
　　○太常寺少卿掌钦天监事汤序等伏诛序始以天文生出入吉祥曹钦家冒迎驾功累升至礼部侍郎后以占侯天文失实降少卿怀怨望达官陈守忠丁顺白忠等亦以附吉祥冒迎驾功升都督同知等官至是序为钦选举兵日时守忠顺忠从钦犯阙俱被执磔于市籍没其家
　　○以诛曹吉祥曹钦致书遍告亲王宗室
　　○夜晓刻慧星仍见井宿至丙寅夜始灭
　　○丁未赠故锦衣卫指挥同知逯杲为本卫指挥使
　　○蠲应天并直隶太平池州安庆宁国凤阳淮安扬州庐州诸府南京锦衣等卫滁和徐三州去年被灾税粮子粒米麦五十九万七千七百石有奇草八十五万九千五百包有奇
　　○戊申命三法司锦衣卫会审官军人等所捕反贼曹钦党与有及无辜者速释之
　　○徙直隶含山县界首马驿于清溪桥从有司奏也
　　○修湖广镇远卫城垣
　　○达官都督同知也先帖木儿从曹钦反既败越城逃至通州民瓜田中盗食瓜民欲殴之也先帖木儿穷蹙吐实民执送镇守官械赴京法司论当凌迟处死  上命锦衣卫禁锢之
　　○己酉升达官都指挥使马亮阿的纳俱为右军都督佥事都指挥同知帖木儿孛罗完者秃俱为都指挥使故指挥使故指挥同知脱脱台子袭为指挥使以亮等同报曹钦贼情故也
　　○升湖广按察司副使罗箎为本司按察使
　　○庚戌以平反贼曹吉祥曹钦等大赦天下诏曰我国家受  天明命以至仁大德抚有四海  列圣继统传序在予致治保民盖有年矣暨予中历险艰赖  天眷人归复正大位维时内官吉祥武臣石亨偕众迎复掩为已功朕信之不疑厚以爵赏官其子弟各数十人而彼肆欲无厌黩于货利结为表里窃弄威权少疏抑之輙怀异志然石亨事败已正典刑而优宠吉祥无异平昔不期吉祥里恶蓄奸日甚一日与侄男曹钦阴养死士谋为不轨乃于今年七月初二日早遽行反逆戕害朝臣焚毁禁门罪恶滔天人神共愤朕即时命将发兵诛之元恶授首同恶悉除浃日之间都城清肃此实  上天垂佑之灵  宗社无疆之福也夫武以戡乱愧未发于先机仁以惠民期益臻于至治所有宽恤事宜条列于后一自天天顺五年七月初二日昧爽以前除谋反大逆真犯死罪不宥外其余已发觉未发觉已结正未结正悉皆宥免一自天顺元年七月十二日以后内外衙门问发一应罪囚做工运甎运炭运灰纳米纳榖纳草盖房等项并煎盐炒铁摆站充囚兵膳夫斗级军伴仪从悉皆宽免各还职役宁家有赃官吏监生知印承差并行止有亏者原籍为民有侵盗系官钱粮草束等项凡追赃未完者悉皆蠲免文武官员为事住俸禄者自诏书开读日为始俱照旧关支一内外衙门见监罪囚有牵连强盗人命事无显迹曾经检勘提人因无身尸赃仗等项原问官吏拘于成案难以归结及情可矜疑者悉皆宥免一南北二监监生坐堂历事听选记名等项数多中间有愿告归者不为常例俱与在外九品职名冠带闲住其在吏部听选官员严加拣选有年未及七十精力衰惫不能任事者令其冠带闲住及该授七品八品九品官等候年久有愿告从九品并杂职用者听一天顺六年各处该徵税粮马草以十分为率夏税小麦减免二分秋粮减免三分马草减免五分自天顺二年十二月以前拖欠税粮马草已徵在官未起解者就于本处仓场交收未徵者悉皆蠲免其广东广西狭西被贼劫掠去处军民不得耕种无徵税粮子粒自天顺四年十二月以前悉免追徵一云南福建浙江闸办银课止许于本坑采矿煎办若矿脉微细煎办不及课额者具实奏闻区处不许科歛辏补扰害小民违者听巡按御史举奏拏问一广东广西近因蛮寇生发已遣大军剿捕其中多有良民被贼驱胁为恶因而惧罪不敢复业者诏书到日许令自首免罪有能擒杀蛮寇许赴军前呈报一体升赏一各处卫所逃故等项军人有因户无壮丁将年幼户丁纪录在官者有单丁亲老无人养赡者俱照军政条例收发附近卫所着役纪录仍行原卫开豁军伍再不许移文勾扰违者罪之一各处清理起解逃故等项军起解有违批限一年之上军发边卫解人发附近卫所充军者及有因违限在逃等项事未发露者悉与宽免军还原卫解人宁家着役当差一在京各营在外各边及各处军民骑操孳牧原养骑养马匹种马马驹自天顺五年七月初二日以前一应倒死亏欠走失被盗等项尽行蠲免一各处派办物料除供用器皿外其余胖袄裤鞋铜丝铁线针条青花绵镀白铜丝黄石猫筀竹长节猫竹苦竹篾片薥秸等项及岁办皮翎觔角芒苗苕廿□帚檾麻连包荆条磨盘松木板蓆草蒲草栀子槐花蓝靛鱼油翎鳔折收生熟铜黄白麻商税课钞折纳皮张岁进野味等料拖欠采烧柴炭自天顺四年十二月以前悉皆蠲免已徵在官者仍旧起解其正统年间以前拖欠并纳欠派办军器物料经隔年远者亦各停免一人有才兼文武或学行异等或谋勇出众者许所在官司开具姓名实迹奏闻以凭徵用一近侍风宪职当言路凡朝廷政事得失天下生民利病文武百僚贪暴奸邪皆所当言近年以来多畏避权势习为缄默今后有当言者须直言无隐言或不切亦不加罪于戏戡定之后事莫急于变通通变之宜治莫先于仁惠惟尔中外臣庶各究乃心体予至意
　　○敕成山伯王琮佩征虏前将军印充总兵官镇守辽东都指挥佥事李安充右副总兵分守贵州
　　○辛亥升大理寺卿李宾为都察院右都御史
　　○浙江严州府奏今夏多雨蚕丝少收民间该输绢帛乞每匹折收白金五钱从之
　　○永顺伯薛辅以聘曹钦女为妻官军执送都察院审不与谋反命释之
　　○壬子锦衣卫镇抚司以大赦天下录见监罪囚以闻诏释安乡伯张宁兵部郎中何宜内官刘添孙等三名石亨等家人九名余仍监之马云等以奉使失职仍追原赏
　　○癸丑中元节遣官祭  长陵  献陵  景陵
　　○升大理寺左寺丞董方为本寺右少卿云南道监察御史吴琛为右寺丞
　　○命天顺元年正月官军于反贼曹吉祥下冒功升三级者俱革所升复原职役调补外卫后军都督佥事穆义中军都督佥事鲍政亦在冒升之列  上以义令其弟完者秃先报贼情政随官军杀贼俱不降调
　　○革海宁伯董兴爵复原职右都督往广西听调杀贼降运粮参将都督佥事黄鉴为广西桂林中卫指挥使以俱系反贼曹吉祥姻戚也
　　○致仕南京吏部尚书曹义卒义字子宜应天府句容县人永乐中以举人选入翰林院译夷字举进士为翰林庶吉士十六年授编修转礼部仪制司主事仍于翰林供事宣德十年升吏部文选司员外郎正统中九年任满升本司郎中寻升本部右侍郎十四年虏寇犯边京师戒严义与中贵守朝阳东直二门又奉命独守崇文门景泰改元升南京吏部尚书天顺元年  上复位奉表来贺命致仕赐以玺书至是卒年七十六讣闻遣官谕祭令有司营葬义为人平易不检时荐举方面得以高下其说人多馈遗之亦善营利在吏部家人犹多为贾典选几二十年无清誉第笃于友道而不遗故旧云
　　○乙卯赐岷府南渭王音戴嫡长子名曰膺金□＜姊-女＞定安王嫡长子名曰聪潏
　　○蔚州卫带俸都指挥赵旺锦衣卫带俸都指挥侯通致仕千户冯益伏诛旺通皆吉祥钦腹心同谋为逆益浙江慈溪县人初为教官坐事戍边以军功升千户后附钦得调锦衣卫钦反时益为之谋主钦败下狱鞫具服并其二子诛之籍没其家
　　○木星昼见于未位
　　○丙辰  太宗文皇帝忌辰遣官祭  长陵
　　○代府仪宾徐廙以罪坐赎徒戴民巾至是会赦宥复官
　　○丁巳辽府沅陵王贵燏奏臣故母谢氏乃父辽简王夫人蒙恩命归葬于简王墓侧臣欲与弟衡山王侄衡阳王等躬视修造坟墓葬祭日俱赐躬往以尽人子之情从之
　　○巡按河南监察御史陈璧同都布按三司奏自六月终霖雨黄河溢涨七月初四日决汴梁土城当时筑塞砖城五门以备至初六日砖城北门亦决城中稍低之处水深丈余官舍民居漂没过半公帑私积荡然一空周府宫眷并臣等各乘舟筏避于城外高处速召邻近州县官多率舟筏赴城救济军民然死者已不可胜纪许州襄城县亦奏水决城门渰没官民庐舍死者甚众  上命工部右侍郎薛远往视之远陛辞赐敕谕之曰黄河冲决为患非小卿须多方设法消除水患筑塞河堤务令坚完仍巡视下流开通＜锍-釒＞浚以洩城中积水尤先抚恤被灾之家有缺食者于附近官廪出粟给之或劝谕富家赈贷被灾田亩蠲其租税官舍民居以次修理须水患止息事妥民安然后回京
　　○命营建楚王府以先是被火也
　　○反贼曹钦妻贺氏当给付功臣家为奴法司以其速钦谋反情犯甚重请斩以示众上命磔于市
　　○浙江按察司佥事郑建乞致仕从之
　　○戊午进封怀宁伯孙镗为怀宁侯以平反贼曹钦功也镗与兵部尚书马昂先受命西征至是俱止不行
　　○镇守庄浪奉御进保奏达贼入寇甚急乞兵为援  上敕守备兰县右都督冯宗佩平虏副将军印充副总兵都督佥事赵胜充左参将李杲充右参将统原选官军往击之命兵部右侍郎白圭及起王竑为左副都御史俱参赞军务竑天顺初罢为民至是特复其职用之
　　○狭西都司都指挥佥事黄玉奏宣德间西安诸卫军士月粮以十分为率八分支米二分折钞其轮班备边者在边在途一体关支近制在卫止六分支米余悉折钞而备边者惟在边之日得支往还在途悉不得支以此军士艰苦逃窜者多乞如宣德间制关支为便  上曰边士艰苦其允所请在卫者仍遵近制
　　○羽林前卫带俸指挥姚智等二十人坐附吉祥冒升都指挥等官下狱按无及状法当释都察院等官谓其交结情密私恩尚在请悉革冒职调两广边卫带俸差操  上从之
　　○楚府攸县郡君卒遣官赐祭命有司营葬
　　○己未命太平侯张瑾掌前军都督府事
　　○命故金吾右卫指挥使刘端子顺羽林前卫指挥佥事张杰叔谦旗手卫指挥佥事汪海子彬济州卫指挥佥事刘通子泰南京济川卫指挥使陈璇子铎府军左卫指挥佥事王荣子瑄俱袭职燕山左卫指挥同知王温子荣府军右卫指挥同知孙镛子琮羽林前卫指挥佥事张安子瑛俱代职
　　○庚申加会昌侯孙继宗太保给诰命
