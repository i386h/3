<!-- { "loadSidebar": true } -->
　　○庚寅书谕靖江王佐敬曰比者王与奉国将军佐敏交构讦诉遂逮至所干连之人审问悉得真情盖尔兄弟作过惟均王之过如于幼女坟前起造享堂外筑周垣十余里建屋五十余间常纵妃及宫人内使四十余人往尧山庙全真观冷水清泉二寺游玩就坟所宿三五日方回正统三年十二月于承运殿前作鳌山令军丁四十余人作杂剧盛集军民入内同观而纵妃沈氏于廊下帘内窥视四年二月又于宫门前作秋千架令文武官之妻入内嬉戏又与小旗李荣军丁杨斌等银买罗叚等货及织金龙凤叚匹同辅国将军赞俨家人袁刚等往交阯境内买夜明珠等物  祖宗定制凡见无名帖子即便烧毁不许用王輙听鲁仪宾秦长史进无名帖子说王妃事令唐镇抚擒奉国将军家人刘信又令宫人刘氏等九人击坏将军之家器皿房屋又诬奏奉国将军打死何普贤奴等五名又诬使女二人与将军私通此皆昧心造伪上欺朝廷内枉亲戚及宫闱之人又令军丁戴福泉等入府诵经祈祷后赐僧帽袈裟又容奉祠徐善庆徐义令与镇抚唐理协同干办生事害人捏报护卫军朱荣等十一家富实虚称各人曾借府中银两又捏军人赵忠作证令仪卫司逼打招认纳银一千三百两内以五十两分给捏害之人唐理徐义赵忠等又府中祭服不堪輙令仪卫司拘唤道士九十余名乐舞生二百名拷打追索得钱二十五万有余因护卫军校余丁众多每正军月办钱五百余丁老幼又办三百不足则令仪卫司杖追致其自经死者数人此岂贤王之所为乎今以亲亲之故姑置不问王自今宜深思速改修德务善整肃宫闱亲睦同气去暴戒利庶几  祖宗鉴佑富贵可保不然悔无及矣王其省之谕奉国将军佐敏曰尔累累奏王皆是重恶今逮一干人至问之虚实相半盖王虽有过尔过亦不少矣如每遇正旦冬至等节及进表之日皆不随王行礼上违  祖训不有朝廷忠孝之行何在汝诬奏王强奸妾何氏又诬捏王妃与徐义唐理私通又诬奏王织造赭黄叚匹绣日月龙凤衣与妃服用又诬奏王怨詈朝廷及造金银战杆镖枪六百余条以倾陷王此皆昧心造祸天地不容鬼神所共怒者又听信妾何氏谗譛王妃与王不和离间至亲又买故典宝男刘信为家人又收陈迪为道童名色在府出入违背礼法所为如此岂是正人君子之行今以亲亲之故特宥不问宜深思改过毋蹈前非谕辅国将军赞俨曰尔不遵朝廷法度擅令家人袁刚袁旺袁真领银随王府校尉私往交阯境内买卖交通外夷此过非小特以亲亲之故不问自今宜思过改行无蹈前非复敕仪宾鲁瑄陈广李端孟林李贤曰尔等共取无名帖付长史秦良等进与王观致王与奉国将军不和交构日深离间亲亲皆原于尔数人以  祖训论之皆应重罪今姑屈法宽宥如再不悛悔无及矣
　　○宣宁王逊炓奏同弟怀仁王逊烠俱缺教授内使  上命除教授二员遣内使四名分给二王府
　　○辛卯贵州安顺州西堡等长官司官遣把事张理及湖广九溪卫桑植安抚司土官舍人田亮各来朝贡马赐彩币等物有差
　　○给方山王美垣校尉月粮及冬衣布花
　　○壬辰命山东东昌府聊城县县丞黄惟顺青州府益都县县丞仉运复任俱升正七品俸二人皆九年任满考称当迁耆民各保复任巡按监察御史核实以闻故有是命○升沙州卫指挥佥事薛令为指挥同知正千户昂克为指挥佥事副千户猛哥不花为正千户百户哈迷帖木儿为副千户舍人薛答儿等六名为所镇抚以采探哈密声息故也
　　○命四川杂谷安抚司进贡番僧完卜乞罗思巴藏卜为净范禅师给银印衣帽以右佥都御史王翱言其能劝化番人众皆服从宜量加封号遣回以系番众之心也
　　○浙江按察司佥事商贤以老疾请致仕从之
　　○增给狭西官吏人等俸米时右参政年富奏今狭西有十年之储恐岁久红腐请每岁于青黄不接之际增给官员人等本色米一季五品以上四分六品以上五分杂职二石教官全给旗军生员一石吏六斗余月如旧制支给从之
　　○甲午广西利州土官知州岑颜奏本州原额地方二十五甲被房侄泗城州知州岑豹兴兵攻占母覃被囚妻财被掠累奉敕抚捕反猖獗不服头目黄祖亦奏豹杀其弟籍其家故土官知州岑瑄女定亦奏豹占夺土地人民囚其母卢氏  上敕豹曰尔世受朝廷恩命乃不守礼法灭绝伦理连年构祸遗害善良屡遣人赍敕谕尔令革心向化使臣至日尔即面从及其回京仍肆侵暴反复诡诈肆无忌惮今利州知州岑颜等连词奏告论尔之罪即当调兵剿灭朕体天地好生之德悯尔无知姑宥尔罪特遣行人黄恕朱昇赍敕谕尔并敕广西贵州总兵官及三司巡按御史各委堂上官来尔处从实分剖拘掳人口一一还之尔宜思朝廷优容之恩追省前愆睦邻保境俾福流子孙如执迷不悛必罪不贷复敕广西总兵官安远侯柳溥贵州副总兵吴亮等及都布按三司巡按御史亲诣其地谕以利害令悉还所侵掳如其不服相机擒捕不许因而生事骚扰激变违者重罪不宥
　　○乙未四川长宁县土民通事罗阿庆招万里寨村头阿舍等来归各贡马赐彩币等物有差
　　○擢进士戴瑺为吏部主事周观为行在大理寺左寺副扬玉为大理寺右评事关哻为行人司司正
　　○停徵狭西民户口食盐钞以比岁凶荒故也
　　○先是从少师杨士奇言遣官修备荒之政于内地至是都察院右副都御史陈镒请并行于各边  上是其言遂敕参赞甘肃军务右佥都御史曹翼参赞宁夏军务右佥都御史金濂巡抚辽东左副都御史李浚巡抚大同宣府右佥都御史罗亨信及各边总兵等官如例举行○丙申广东按察使杨昺以老疾＜锍-釒＞乞致仕从之
　　○诏免直隶真定府平山县偿官马牛八十余匹以其为大水漂没故也
　　○丁酉敕甘肃总兵官定西伯蒋贵等曰尔等尝奏捏列骨狭西丁劫掠哈密为猛哥不花所败今得哈密使臣言捏列骨狭西丁既败皆遁而猛哥不花尚围哈密未解盖虏情谲诈未可遽信况猛哥不花曾有寇沙州之意也先失干亦欲来追猛哥不花其情俱不可测尔等在边宜慎之慎之
　　○复除刘绍为湖广按察司副使奉敕往镇守广西总兵官安远侯柳溥处赞理文书绍以丁忧服满故也
　　○升沙州卫都督同知困即来为右都督子都指挥佥事喃哥为都指挥同知以缉探哈密声息有劳故也
　　○升云南景东卫指挥同知柳瑛为指挥使正千户魏璧等五人为指挥佥事百户秦通所镇抚孙中等十三人为副千户赏其破者章硬寨之功从总兵官沐昂奏举也
　　○赠阵亡右都督方政为威远伯谥忠毅四川都指挥佥事陈珝贵州都指挥佥事王辂顾勇为镇国将军都指挥同知皆遣官赐祭其阵亡伤故官军龙福等二千七十七员名并斩首级李荣等九员名俱升一级该袭者袭补
　　○夜南方有流星大如鸡弹色青白尾迹有光出弧矢东南行至云中
　　大明英宗法天立道仁明诚敬昭文宪武至德广孝睿皇帝实录卷之七十
明英宗睿皇帝实录卷之七十一
　　正统五年九月庚子朔敕谕朝鲜国王李祹曰比者尔奏凡察诱侄童仓逃住建州虑其与李满住同谋生衅侵扰本国朕遣敕谕凡察等仍还镜城守父境土如其回还王宜解释旧怨宽以抚之仍敕守边军民毋使侵扰朕又虑其疑惧不还已敕李满住等严加戒饬不许纤毫有犯若其不顺  天道不遵朝命自生衅端天灾人祸必不免矣王为朝廷东藩宜体朕至怀复论建州左卫都督凡察等曰朝鲜国王与尔等皆朝廷臣子往者以尔等迁徙不常之故累谕李祹善待尔等祹皆奉朝命不敢有违尔等既奉敕居镜城今乃无故擅自迁徙致祹疑虑皆尔之过今已悉置不问敕至尔等即领部属人口头畜复还镜城居住牧放仍与朝鲜永敦和好毋怀小忿輙有侵轶朕已再遣敕谕祹令其仍善待尔等如尔等不愿回还镜城愿与李满住等同处亦听其便不许故生衅端侵轶邻境以取罪愆
　　○行在前军都督府右都督韩僖卒遣官赐祭命有司营葬追赠泌阳伯谥荣襄
　　○浙江定海卫奏本卫地边海洋城南二门俱无月城谯楼久毁于火请如制建造从之
　　○  上复晋王美圭书曰所谕弟云丘王欲娶仪宾陈斌庶次女昔我  太祖高皇帝革胡元之俗定制立礼姑舅不许为婚此虽庶出姑实嫡母人其谓何书至可于本府及附近府卫官员士民之家别选贤德具名来闻庶免清议王其亮之
　　○辛丑升山东济南府德州知州常景先为直隶保定府知府先是行在刑部右侍郎何文渊言本府军民杂居政务繁剧而掌府事山东布政司左参政周监老疾不堪任事须选廉公刚果者代之行在吏部会官举景先以闻故有是命
　　○哈密忠顺王倒瓦答失里使臣指挥撒蛮赤等奏彼处都督皮剌纳潜通胡寇猛哥卜花等谋杀忠顺王倒瓦答失里弟兄撒蛮赤同弟马哈失力头目猛哥秃等奋力以卫之杀其凶者忠顺王始免于难行在礼部尚书胡濙等言其忠义可嘉请褒宠以励将来  上命升撒蛮赤为都督同知倍加赏赍遣之
　　○给阳曲王美垙云丘王美土□禹宁河王美堛三府校尉月粮
　　○四川行都司盐井卫中左千户所副千户欧遵奏本所与本卫相隔二程屯田子粒每岁运赴卫上仓又复每月关回所给军往返不便请于本所城置仓收受按月给军又言本所官军岁用米一千六百九十石而屯粮止三百六十石有奇请令有司于岁运本卫粮饷之中量拨本所收受则运者减二程之劳而关者有就食之便从之
　　○壬寅  御制观天之器铭曰粤古大圣体天施治敬天以心观天以器厥器伊何璇玑玉衡玑象天体衡审天行历世更代垂四千禩沿袭有作其制寖备即器而观六合外仪阳经阴纬方位可稽中仪三辰黄赤二道日月暨星运行可考内仪四游横箫中贯南北东西低昂旋转简仪之作爰代玑衡制约用密＜锍-釒＞朗而精外有浑仪反而观诸上规下矩度数方隅别有直表其崇八尺分至气序考景咸得县象在天制器在人测验推步靡忒毫分昔作今述为制弥工既明且悉用将无穷惟君勤民事天首务民不失宁天其予顾政纯于仁天道以正勒铭斯器以励予敬
　　○敕云南总兵官都督同知沐昂等曰往因麓川木邦自相讎杀屡敕尔等抚谕勿致骚扰尔等不遵朕命数请兵征讨及方政奋勇当先尔等不行应援以致殒身于贼尔等怯懦又无智谋劳师费财不能成功如今冬此寇不遣使请罪来岁必须发兵尔等熟计当以何月进兵兵分几道官军土军宜用几何兵于何处调遣粮于何处具办领兵运粮当用何人其详悉以闻
　　○敕云南都布按三司曰朕嗣位以来惓惓以安养黎元为念肆于民艰屡用宽恤矧云南边徼之地所属多夷民比因麓川弗靖用兵征剿转输供亿民实烦劳其正统四年以前拖欠差发金银马匹等项及追陪官物敕书至日皆暂停免煎盐囚犯亦令准纳米例减半尔等皆朝廷慎选付以方面之寄宜体朕心敬承毌怠钦哉
　　○命故福建都指挥佥事朱成子义广西都指挥佥事范春子义俱袭为指挥使署都指挥佥事事马文子瑄袭为指挥同知
　　○给宁府乐平县主并仪宾严杰分宜县主并仪宾邓日□喜岁禄各六百石
　　○癸卯柳城地面头目米儿咱阿都剌罕东卫都指挥班麻思结东宁卫指挥弗羊古贵州西堡长官司把事张礼等俱来朝贡马及方物赐宴并彩币等物有差
