<!-- { "loadSidebar": true } -->
　　○吏部奉敕谕条陈利所当兴弊所当革者五事一各处巡抚巡按等官考察老疾并自愿告退官员未及五十岁者俱令冠带原籍闲住一有司大小官员果有政绩深得民心者九年考满离任之后直隶近畿地方部民许赴京保留其在外各布政司并南直隶赴巡按御史处告保御史与廉实具奏处置一两京衙门历事办事听选监生积滞数多其中有老疾不堪任用者许自陈给与冠带还原籍闲住一两京六部等衙门缺郎中员外郎等官例于本衙门主事等官内推选若历任两考者实授未及两考者署职其署职官若主事等官通前连署职两考之上及员外郎一考之上署郎中俱无过者俱与实授一在京各衙门办事吏约有六千余名当该名缺数少挨取未及伺候年久衣食艰难乞将办事二年以上者仍留办事以俟挨取其办事一年挨取未及者悉记名放回候有缺之日取用庶吏无积滞事亦两便俱从之
　　○工部左侍郎孙弘奏易州山场自宣德间开设去京密迩实便官民后因岁久采取尽绝又恐开通道路以生边患徙于真定真定去京路远官民输送甚艰今仍于易州诚便如  皇上所谕然奇峰等口山木皆所以屏蔽边塞不可动止有沙峪东马头二口树木蒙茂不妨关隘宜立山场从之仍命弘会同守备紫荆关署都指挥左能等于要冲之处置立界牌令守关官军数加巡视务令官民关隘两不相妨
　　○福建按察司佥事马垸以疾乞致仕从之
　　○己酉刑科都给事中乔毅左给事中尹旻等言五事一敦忠孝以正纲常谓比来臣下多奔竞亡廉耻目夺情起复者为能官笑终制者为不职子道既亏臣节安保纲常所关非细宜究景泰时诸夺情起复官俱勒归终制继今敢有以是为请者即彼此加以重罪一黜贪污以励庶官谓府州县官坐赃复职及在任操行不端者俱已有诏斥归乡里然京师乃端本澄源之地四方所视效诸官独未紏察非所以严内而倡外宜究在京大小官坐赃复职与操行不端者一例黜之以示至公一举荒政以恤民生谓周礼缓刑舍禁弛役去几杀哀多婚除盗贼数者皆宜亟行一息刁讼以清刑狱谓诬告及越诉者民宜谪口外军宜谪边远一禁奢侈以节财用谓财有限用无穷近来豪富竞趋浮靡盛筵宴崇佛事婚丧礼文僣拟王公甚至伶人贱工俱越礼犯分宜令巡街御史督五城兵马严禁之犯者收问如律仍罚米以赈贫民章入  上特允敦忠孝黜贪污二事余俱令所部斟酌以行
　　○直隶常州府无锡县民邹谟等四千三百余人奏本地所奉护国忠靖威显洪济景佑真若乃唐御史中丞张巡也巡生能捐躯报国殁能显迹救民载在史典海宇崇奉而尤有大功于无锡之民历代受封效灵显著凡遇水旱灾疫有祷輙应乞令有司春秋致祭以答神休慰民望从之
　　○庚戌改工科给事中耿裕为翰林院检讨裕父都察院右都御史九畴奏给事中为言官与都察院事相关陟当避嫌疑故有是命
　　○命内官李雍等十人弟侄为副千户王定等五人弟侄为百户俱世袭锦衣卫带俸
　　○辛亥敕昌化王仕墰曰得奏以府中金银器皿等物尝失于盗资用为难今特给与银五百两以助用度至可收领
　　○命保定侯梁珤镇守狭西
　　○命南京后军署都督佥事萧能子安袭为指挥同知
　　○赐达官都督佥事恰恰姓名曰陈守忠
　　○都察院右副都御史寇深景泰间母丧夺情视事及是给事中奏凡夺情起复官不计年月久近仍俾终制于是深复请终制  上从之
　　○壬子命安远侯柳溥掌右军都督府事
　　○升辽东官军都指挥同知夏霖等二十四人俱一级赏都指挥佥事邓铎等七百八十一人有差
　　○升定州卫达官都指挥佥事吴英为都指挥同知以其父省吉土木阵亡故也
　　○癸丑敕忠国公石亨会昌侯孙继宗总管五军营太平侯軏怀宁伯孙镗总管三千营安远侯柳溥广宁侯刘安总管神机营仍命太监曹吉祥刘永诚吴昱王定同理各营军务
　　○免羽林前等二十三卫去年被灾无徵子粒一万六千六百余石马草四万九千七百余束钞四千二百余贯
　　○甲寅襄王瞻墡至京见  上于武英殿
　　○湖广施州卫五路安抚司舍人覃斌等广西太平府永康县官族黄宗贤等来朝贡马赐彩币钞锭有差
　　○泰宁卫都督佥事革千帖木儿遣都指挥哈纳出来朝贡马驼赐宴及彩币表里等物
　　○兴济伯兼礼部尚书杨善奏臣另副千户宗正千户容所镇抚能及庶男宏同诣南宫迎  驾有功乞加微职以图补报  上命宗为勋卫宏为副千户容能俱升一级
　　○大同总兵官右都督李文奏孛来使臣五百余人还至高山站杀伤护送官军百人执都督马政子鉴捶之尽掠其马匹兵甲而去鉴同指挥哈铭等逃还盖以大同西路参将李显等供馈不满所欲又闻忠国公石亨巡边致生衅端已令参将张鹏率轻骑追剿并调西路官军相机策应  上曰孛来遣使进贡朕固虑其变诈但难以拒绝故遣马政回使以探其情今贼果尔兵部即会文武大臣计画制御方略以闻太平侯张軏等请敕缘边诸将戒严守备及治李显等失机之罪  上命锦衣卫遣人收显来京并哈铭马鉴鞫之死亡官军之家各赏银五两
　　○乙卯改刑科给事中姚旭为河南郑州判官旭与御史同奉命使江西未行奏争坐次佥书事下礼部覆奏给事中为近侍官御史为风宪官旧例给事中坐左御史坐右  上命如旧例而以旭公事未理輙争私意持有是命
　　○宁夏左参将都指挥使种兴卒兴顺天府通州人初袭义勇左卫指挥佥事以荐升都指挥佥事正统元年北征以禽虏功升都指挥同知二年追败虏于骆驼山三年巡边至本纳荒泥力战禽贼把台等六人有白金彩币之赐九年游击将军都指挥陈友袭阿良哈获虏众四百余人马牛驼万余匹兴与有功升都指挥使赐白金彩币调守备广武景泰五年奉敕充左参将镇守宁夏西路至是虏入境兴率所部官军迎战为流矢所中卒讣闻  上悼惜遣官谕祭命有司恤其家
　　○丙辰改监察御史李周为江西新淦县知县薛骥为永新县知县龙晋为直隶嘉定县知县张瑄为婺源县知县张僖为河南永宁县知县周等俱奏分俸养亲六科劾其私事用公印又不由通政司以进十三道惧亦举之下法司论罪赎杖还职  上以其不达宪体俱改外任
　　○户部言兴利除弊八事一浙江布政司直隶苏松等府查勘民间田土业主已卖令买主纳粮及重租官田改作民田纳粮若有司循情不行查究及势豪家不肯纳粮者依律问拟一今后遇徵纳税粮有布政司处听分巡官直隶去处听管粮都御史等官斟酌起运存留地方远近定与加耗脚费其买办物料亦要斟酌时直定泒仍佥点富实之家领角□羊其余杂差各照黄册点差敢有官吏人等作弊害民者听管粮都御史等官执问一各处民间男女年三十以上无力备礼婚娶者依洪武年间教民榜例省令里老人等于各该得过人户内劝谕赒给量出所有互相资助以成婚配如家贫不能举丧亦如此例一各处城市乡村及通行河道如有饿殍漂流未掩骸骨宜令所司收埋一各处河泊所业户逃亡事故负累见在业户包陪宜行各该有司查勘就于新增续置船只罾网不曾办课之家照名补替敢有徇私将消乏之家不行除豁新增之户受财脱放者俱治以重罪一常苏松嘉湖等府粮长纳户人等送纳糙白等粮乞敕内府供用库等衙门如例一尖一平收受及在外衙门一体遵守以恤民难一应天太平宁国镇江广德五府州  太祖高皇帝念系兴王之地该徵税粮民田全免官田减半其时民少田荒以后富豪之家逐年开垦有多至百余顷者俱不纳粮宜令各该官司查勘以十分为率减其三分就取勘丁多田少及无田之家每丁摘拨二十亩令其耕种以赡身家一山东济南青州并顺天直隶河间等府被灾州县今年该徵户口食盐米钞并采办买办物件宜暂免徵济南所属灾饥尤甚缺粮赈济宜暂将今年岁办物件及各色课程如时直折收米麦在库赃罚如例估计籴买粮米赈济饥民  上曰俱准拟行其收粮情弊内府供用库令司礼监在外衙门令都察院备榜禁约
　　○提督松潘刑部左侍郎罗绮奏黑虎三姐等寨番人与董卜韩胡讐杀恐窥我边境遣指挥周刚等率军巡视至坝州番人起塘迎敌战败之斩首三百五十余级擒二人克苏村等五寨
　　○辰时日生淡晕午时鲜明至申时云遮
　　○丁巳命文武百官朝见襄王于诸王馆
　　○敕刑部右侍郎黄仕俊赈济直隶河间府及山东济南等府饥民以诸处灾伤地方广阔侍郎周瑄佥都御史林聪巡历不及周遍也
　　○命羽林前卫带俸都指挥佥事汪礼任狭西都司从保定侯梁珤奏请也
　　○宥都指挥佥事胡镛罪镛充左参将镇守山海等处尝令所部为太监舒良郝义市米中盐事觉镛妄牵都督佥事宗胜都指挥佥事马荣至是刑部以赦除其罪但坐以妄奏杖  上念其久于守边特有是命
　　○降锦衣卫都指挥佥事刘敬为山东东昌卫指挥使敬在景泰时为指挥同知专谄权要频令其妻出入于唐兴杭昱太监张永阮简家妓者李惜儿景泰间入宫得幸敬与其家尤密及  上复位又以妄报迎驾功历升都指挥佥事至是六科十三道劾敬当  上复位前一日因外夷贡使来朝多选校尉三百余人阴欲助张永等擒杀迎驾诸大臣遂下敬都察院鞫之论当斩不伏右都御史耿九畴请集群臣杂治之言敬当  上复位时实督校尉警跸行礼其罪可疑  上乃宥而黜之外卫
　　○大同总兵官右都督李文请给备御官军弓七千七百张及弦箙  上命工部如数给之
　　○戊午遣定国公徐永宁等为正使给事中刘昭等为副使各持节册封庆王庶长子邃＜雝土＞为平凉王真宁庄惠王庶长子邃垿为真宁王韩靖王子徵鍉为汉阴王兵马指挥张敏女为郑世子继妃潞州同知王瓘女为广宗王妃兵马副指挥宋仕能女为唐山王妃兵马副指挥李刚女为永年王妃楚府镇国将军季土□堂为通城王夫人刘氏进封通城王妃赐册印冠服仪仗等物有差
　　○升吏部考功司员外郎萧彝兵部武选司署员外郎盛纶俱为本司郎中
　　○汧阳王公鏳奏封爵时所赐仪仗器皿等物因承运门灾烧毁殆尽乞重造赐给从之
　　○保定侯梁珤奏母王氏年老家口众多禄食不周  上命增给京仓禄米月十石
　　○府军前卫军余王斌祝发为僧名悟真全逃居狭西褒城县尝与洋县天台山僧伪称真明帝王韦能者谋为乱事觉能充军斌得脱结庵于胡城山以居为妖言诱流民作乱制斧钺及五方日月旗号所居为钱龙川八宝台建国名曰极乐改年号曰天绣期今年焚栈道据汉中更名乌龙城起事封其党周曾等为定天侯左右副将等官取所淫女子王氏为后且假天将言斌乃紫微星下世当王天下至正月元旦衣黄朝众号令之斩男子一人祭旗即率以攻掠傍近诸县得众数千人令其先锋刘英持书入汉中府约战行至梳洗桥猝遇官军斌等及其党数百人俱被擒至是狱具  上命诛斌及同谋者四人以徇谓余皆愚民被胁发充军及宁家
　　○己未命会昌侯孙继宗理后军都督府事
　　○调京卫带俸都指挥同知杨兴都指挥佥事赵进袁宝郑俊陈忠于山西行都司兴进理司事宝俊忠分督操练
　　○免直隶永平府所属去年被灾无徵粮二千八百余石草三万七千余束
