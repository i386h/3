<!-- { "loadSidebar": true } -->
　　○提督仓场行在通政司右通政李暹奏在京花园并象房草场卫所草束出纳繁夥防范须严请每处设办事官二员千百户二员率军余十人看守从之○戊申镇守大同总兵官都督同知方政奏大同右卫百户李智将虏中走回军丁马祥等匿而不报  上命如律治之
　　○己酉辽东三万卫千户杨满扁等四川八郎等安抚司土官俱遣人来朝贡马赐彩币等物有差
　　○庚戌行在礼部右侍郎吴政言湖广左布政使李旭按察司副使许铭佥事吴克聪裴俊周泰亨俱昏耄庸惰苛刻贪鄙  上命行在吏部如例黜罚之
　　○行在刑部右侍郎吾绅言往者吏部选官惟循故事务守资格是以官未尽得其人民未各安其生臣奉命考察虽已悉心遍访从公区别尚恐人心不古变态靡常能保其已往难保其将来乞敕行在吏部今后遇有方面守令三年给由赴部或五员或十员仍会在京堂上官公同考核务辩贤否旋加黜陟毋事因循庶幸进之门绝苟免之望息从之
　　○日生背气色青赤生右珥色黄鲜明昏刻有星如盏大色赤有光起自正北西北行至云中没
　　○辛亥诏免甘肃土民杂差从总兵官太保宁阳侯陈懋奏请也
　　○日生晕及左右珥瑷气色俱赤黄随生白虹贯两珥背气重半晕色青赤鲜明
　　○壬子浙江严州台州二府各奏属县岁办弓箭弦翎数多民实不堪事下行在工部覆奏宜减三分之二从之
　　○松潘总兵官都督同知蒋贵奏比因番人作耗松潘叠溪诸处仓粮支销殆尽别无储积  上命行在户部于四川岁运之数量益二分以给之○甘肃总兵官太保宁阳侯陈懋奏官军连败阿台朵儿只伯贼众于黑山等处生擒斩首二百六十余人获马驼牛羊驴骡三万五千有余追回被掠男妇悉还其家  上命行在兵部录其功次且虑贼众既败或于他处入寇敕大同等处沿边诸将严督备御
　　○甘肃总兵官太保宁阳侯陈懋奏甘肃边方时有达贼入境原操备军士调用不敷乞于狭西行都司所属十三卫所屯守军士内选精壮者相兼哨备从之
　　○癸丑广东布政司右参议李谷九年任满升从三品俸仍于镇守广西总兵官都督山云处治军机文书
　　○沙州卫都督困即来为哈密所侵率所部二百余帐来附边且陈其被侵饥窘之状  上命边臣抚按量与米麦赈之○甲寅起复监察御史王让孔文英陈谷邓荣轩輗张政取给假省祭监察御史曹习古郑嘉以给事中朱良暹李运右评事荆璞行人萧銮序班苑恪博士谭善州同知王英知县阎济彭鉴胡敏府经历姚勉县丞王顺俱为监察御史添注行在各道清理天下军政
　　○丙辰云南临安府宁州土官禄庆并木里吉河等卫女直指挥打剌哈等来朝贡马赐钞币等物有差
　　○旌表孝子节妇八人杨铎直隶南乐县民幼失怙养母至孝母疾旦暮扶持左右衣不解带汤药非亲尝不以进母殁庐墓三年杨木□鼎河南钧州民蚤丧母事父孝养兼至比没哀毁骨立结墓庐侧寝苫枕块不脱经带不如荤酒者三年事闻俱旌其门曰孝行冯氏湖广武昌县蔡洙妻洙为狭西永寿县主簿殁于官冯扶柩归葬守节四十八年龚氏顺天府大兴县人沈文原妻宗氏金吾前卫军陶添孙妻黄氏金吾前卫左所副千户洪旺男弘妻俱年幼丧夫孝养姑舅守节垂四十年事闻俱旌其门曰贞节袁氏金吾前卫军韩广妻守节三十七年姚氏广弟旺妻守节二十七年事闻旌其门曰双节
　　○丁巳  命直隶保定府定兴县县丞张麟复任麟在任有善政深得民心以母忧去任邑人伏阙保留事下行在吏部覆奏  上从之△行在户部奏万全大宁都司并直隶蓟州等卫所军官俸粮除本色按月关支余米折钞俱在船料钞内支给恐有不敷宜将苏木胡椒与钞兼支从之○戊午
　　○四川永宁宣抚司土官王瑄广西那地州土官簇人罗用湖广保靖州宣慰使司土官舍人彭兴贵州都匀土官男王昇女直指挥哈当加等俱来朝贡马及方物赐彩币等物有差△造大德观△广西梧州府知府李本奏律载宝钞与铜钱相兼行使今广西广东交易用铜钱即问违禁民多不便乞照律条听其相兼行使从之
　　○己未
　　○云南布政司左布政使殷序言臣尝坐诬已蒙  宣宗皇帝特宥复职益励图报不意侍郎郑辰等指以为故考黜乞辩云  上以序既幸免不自引去尚欲文过不从
　　○庚申○朵儿必河等卫女直指挥阿剌答木贵州龙里卫指挥徐徽四川马湖府蛮夷长官司土官丈昌保来朝贡马赐彩币等物有差
　　○都督同知巫凯奏沈阳备御官军守望不严以致达贼入境侵掠  上曰辽东官军不为不多而达贼屡入为寇皆尔总兵等官偷惰所致即命兵部责取失机失了官死罪状住俸一年令立功以赎△给僧道童倪华观等一百一十五人度牒从行在礼部奏请也△行在锦衣卫指挥使王节言旧例天下解京囚犯凡遇岁中皆寓近县过来年上元方听入狱  仁宗皇帝敕法司勿止其来但于大祀后奏之  宣宗皇帝既如先志又命主者待给以闻今宜遵之此例从之
　　○辛酉遣中官祭司灶之神
　　○壬戌○行在户部奏成阳侯张武已故其禄米一千五百石先蒙  太宗皇帝给赐其半今番无应袭之人止合与二百石养赡  上以勋臣之家所宜优恤不从△行在尚宝司丞朱礼言臣幼孤赖伯父旭训育成人今伯父亡不幸无子柩未入土乞归安葬从之
　　○癸亥
　　○云南腾冲卫守御千户所土官汪智四川平茶洞长官司土官杨通衡湖广九溪卫桑植安抚司土官黄潮端四川播州宣慰司安抚犹恭云南澜沧北胜州土官高瑛贵州普定卫慕役长官司土官杜宣俱来朝贡马赐彩币等物有差
　　○甲子
　　○广西南丹州土官莫祯四川天全六番招讨司副招讨杨显昭湖广椒山玛瑙长官司土官覃志忠葛称奇等卫女直指挥锦滕奇等并四川石柱宣抚司土官冉允琛等所遣土人各来朝贡马及方物赐彩币等物有差△升四川布政司右参议沈升为北京行太仆寺少卿给事中张崇屈伸潘信监察御史商贤俱为按察司佥事△四川松茂等处用兵馈运烦夥民兵各以劳苦为言布政司都司为上其事行在户部定拟馈运以十分为率民运七分兵运三分从之
　　○乙丑
　　○升广西按察司副使张翼为布政司左参政李寅为右参政广东按察司佥事曾曰□折为副使俱以九年任满行在吏部会官举升以待缺也△左通政余可才先任吏部郎中狥私改拨吏典己而事露奉诏陈状不实下都察院鞫之赎杖还职○丙寅岁暮享  太庙遣卫王瞻埏行礼△遣太常寺官祭五祀之神遣旗守卫官祭旗纛之神以明日正旦节遣官祭  长陵  献陵  景陵△是岁天下户口户九百七十万二千四百九十五口五千六十二万七千五百六十九田地四百二十七万一百七十二顷四十三亩田赋米麦二千八百四十九万九千一百六十石一斗五升丝一十五万二千二百八十一斤绵二十三万一千八百三十四斤绢一十四万八百九十疋布一十三万五百七十一匹绵花二十四万二千二百六十八斤折色钞二万五千三百六十锭有奇杂课钞九百五十三万八千二百九十九锭有奇米麦五万九千七百五十五石铁七万四千五百八十三斤有奇布一千八十三疋盐课盐二百四十四万二百六引折色钞二千二百五十四万五千三百四十八锭有奇米四十九万九千二百九十七石布七百八十六疋茶课茶五十五万三千七百五十一斤折色钞一十八万九千四百七十四贯屯田子粒二百七十七万六千一百四十一石采纳水银九百四十四斤朱砂一百六十二斤石绿二百五十五斤雄黄二十斤七两漕运京师儧运过粮四百五十万石各处运纳粮一百四万三千六百八十五石减免天下官田等项税粮计米麦二十一万七千三百八十八石有奇
大明英宗睿皇帝实录卷之十三
　　正统元年春正月丁卯  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺  太皇太后  皇太后俱免命妇朝贺
　　○戊辰琉球国中山王尚巴志遣使者伍是坚等来朝贡马及方物赐宴并彩币等物有差
　　○己巳  宣宗章皇帝小祥遣卫王瞻埏祭  景陵  上不视朝率弟郕王祁钰奠于  几筵
　　○庚午  命行在右军都督佥事丁信充宁夏左参将时宁夏屡有警  上以总兵官都督同知史昭年老特命信副之召甘肃总兵官太保宁阳侯陈懋守备延安绥德行在都察院右佥事御史郭知还京升可令河卫指挥佥事者得兀为指挥同知授福余卫头目哈儿古歹为副千户以招谕远夷功也
　　○辛未  命文山卫故指挥佥事阿卜哈子木花连袭职
　　○壬申  太庙遣卫王瞻埏行礼  遣中官祭司户之神  山东登州府知府杨颐奏山东六府布花钞俱运赴登州卫拨舡装送过海给赏辽东军士而船运不时堆积守候多致损坏欲以废军储仓为库收贮候船至领运司下行在户部请如其言从之  赏南京守东安门留守后等卫千户王贵等钞币有差以擒获妖贼缘旭林等功也
　　○癸酉兀者左等卫指挥阿都赤等阿者迷河等卫指挥佥事必桑如等海西呕罕河等卫女直牙失等俱来朝贡马赐宴并赐彩币等物有差  巡抚直隶行在刑部右侍郎曹弘奏直隶淮安府所属饥民蒙关赈济粮米方得苏息但去岁薄收若复追徵民实艰难乞候丰岁徵纳事下行在户部覆奏从之
　　○甲戌辽东操备都指挥孙安奏各卫粮料俱本处屯种自给今屯军艰难所欠官粮宜俟秋收补纳又欲量减广宁以东屯田分数事下行在户部覆奏行总兵官都督巫凯定夺以闻○乙亥行在吏部奏天下朝觐官吏过期后至者云南等处州县凡九十六处虽称事故于法皆当逮治  上以远方官吏既有事故俱宥之
　　○丙子以大祀  天地  上御正朝誓戒文武群臣致斋三日  以大统历颁赐琉璃国中山王尚巴志付其使臣伍是坚赍回  贵州宣慰使司白纳等长官司俱遣人来朝贡马及方物赐彩币等物有差  升行在锦衣卫指挥同知任启为指挥使署都指挥使事掌狭西行都司事赐敕勉之  守备赤城署都督佥事李谦奏守御龙门都指挥汪贵等专职守备不严督哨了致贼入境抢掠人畜请罪之  上命姑录其罪罚俸半年  革贵州铜仁府税课司以课少故也○丁丑立春顺天府官进春  上御正朝受之文武群臣行庆贺礼  封劄失三竹为净慧禅师赐以诰命  夜有流星大如杯色赤有光出天囷东南行至天社后有四小星随之
