<!-- { "loadSidebar": true } -->
　　○辛未命浙江严州府寿昌县知县范衷复任衷九年任满当迁邑人保其廉恕乞留之巡按御史马谨核实以闻故有是命
　　○壬申命金吾左卫指挥同知吴钦子胜指挥佥事魏信子安俱袭职
　　○命侍郎邵旻董修德胜等门城垣初以指挥陈友督工友坐视不加意修輙复坏遂抵友罪而命旻董之
　　○癸酉升巡抚南直隶行在工部右侍郎周忱为本部左侍郎仍理前事以九年任满故也
　　○行在户部左侍郎王佐奏各仓收受米粟但经期月则湿气蒸浮于上米浥烂者厚尺余近从人言以草覆之则湿气浮于草面而米浥烂者仅二三寸许请自今收米每廒于附近草场给草二百五十束覆之为便从之
　　○宥广东署都指挥佥事张演罪初演提督雷廉海南诸边卫而灵山等县为贼所杀掳巡按御史劾其失机罪诏演自陈至是演具服  上命姑识其罪住俸六月
　　○宥狭西左布政使郭坚右布政使王暹罪时有例汰吏役之冗者坚等复违例补之行在刑部尚书魏源等劾坚等罪  上特宥之
　　○甲戌哈密来归人崔敬等进马二匹给赏收敬充勇士余送原卫完聚
　　○乙亥贻书秦王志洁曰前闻尚炌长子敺伤其母故遣人执至令众皇亲鞫之渠具对云因醉怒击多人母起劝救致有误伤实无伤母之心鞠之再三坚不承伏遂遣皇亲武定侯郭玹同叔面询其母王氏玹还奏王氏所言悉同其子盖致伤多人死者其罪有之伤母初非本意朕今恭体  太祖高皇帝之心特宥遣归令其母以家法自治继今叔宜深体愍王之心厚待其母子兄弟勿令失所则叔之令德也
　　○楚王季堄奏明年正旦欲赴京朝觐华阳王友堚奏弟友壁新受诰命冠服及夫妇受封成婚欲赴京谢恩  上以道远跋涉艰难各贻书止之
　　○交城王美垸奏府中缺官进表乞授妃兄曹谅职事  上以  祖宗之制王妃家推恩惟官其父余无所与贻书不允
　　○甘肃总兵官定西伯蒋贵言得沙州卫都督困即来与赤斤蒙古卫各报虏情言捏列骨同狭西丁率人马攻围哈密甚急而忠勇王弟猛哥卜花新迁于把思阔之地率兵大败捏列骨之众又言脱欢二子不睦其长子也先住于晃合儿淮地次子住脱脱卜花王部下恐贼虏无聊扰我边防  上是其言敕各边明斥堠谨巡逻将士秣马砺兵以备仓猝之警
　　○乌思藏剌麻三竹藏卜等奏求布施大寺院食茶五万斤刊印板的达语录祖师秘诀及于番汉地面往来游方修行并勘合护持  上不允
　　○丙子免追镇守山西左都督李谦所受赃物初谦坐受所部白金玉带诸物六科十三道交章劾之  上曲宥其罪命巡按御史追取所受赃物入官至是谦以窘迫诉且乞以俸禄米钞抵还  上乃免之
　　○丁丑释奠先师孔子遣少保礼部尚书兼武英殿大学士杨溥行礼
　　○夜月犯东咸
　　○戊寅祭  太社  太稷
　　○遣顺天府官祭宋丞相文天祥
　　○置河东狭西都转运盐使司儒学教授一员
　　○敕董卜韩胡宣慰使克罗俄监粲等曰容迭九簇和尚朵儿只领占等奏尔所管道士湛剌葛剌坚屡领军抢占锁簇等处欲加害容迭九簇凡地界相接宜保境睦邻岂可恃强凌弱尔即戒之勿长祸不悛以速天讨
　　○修山西解州盐池堤堰
　　○复除监察御史张礼于行在福建道张镛于行在贵州道礼等以汰省放回至是召用故有是命
　　○己卯贵州金筑安抚司遣头目赵荣广西利州遣头目何忠广东新会县抚猺土官廖谦遣男继祖同猺人李有住等各来朝贡马及方物赐彩币等物有差○增置江西吉安府通判一员专督粮税
　　○交阯土人梁贵玉来归赐彩叚衣服等物给房屋居住
　　○赐行在鸿胪寺通事序班祁全钞五百贯以全赍敕往谕董卜韩胡及杂谷叠溪茂州番蛮多见信服也
　　○爪哇国通事八致昭阳等回国遇飓风船毁头目曾奇等五十六人溺死惟昭阳等八十三人仍留广东命市舶提举司与廪给口粮抚养住坐候有本国便船附之以归
　　○行在户部尚书刘中敷等奏大同宣府今岁丰稔请以绵布折旗军两月粮  上曰边士执戟岂暇耕乎虽丰稔亦给以米
　　○巡抚大同宣府右佥都御史罗亨信言大同宣府诸边仓比年以来官攒斗库多受输纳者赂虚出仓钞通关与之动以万计复有亡赖辈名为代纳诈取其直而逃至于出支之际诸都司卫所皆委官督视其官攒斗库百方掯索之得赂始听出支留难盗窃奸弊百出乞严禁之奏下都察院议右都御史陈智等请揭榜大同宣府辽东狭西四川诸边仓禁戢从之
　　○庚辰书复蜀王悦＜劭火＞曰承喻税课司子务及抽分厂事即命户部查考本部言抽分厂  祖宗时不曾有明文设立其子务今仍旧前未有明文设立者可罢之凡竹木等物应税者如例纳税于府中用
　　○福建布政司右参议尹弼亲丧服阕复除山西布政司专理军政○升行在金吾左卫都指挥佥事张信为都指挥同知行在锦衣卫达官指挥同知雅忽为指挥使皆食禄不视事以使哈密有劳故也寻各赐钞二百锭
　　○铸降芒儿者寨及阿角寨二安抚司潘干寨长官司印命番僧林占王匹为善化禅师离叭剌麻为崇善禅师给银印赐敕并衣帽以其能劝导三寨番民悉心向化也并赐招抚百户汪凯等有差
　　○直隶扬州府浙江杭州府各奏所属州县岁歉人民缺食已发廪赈济俟秋成偿官从之
　　○江西南昌饶州九江南康河南开封彰德诸府自五月至七月淫雨江河泛涨直隶河间真定诸府河南洛阳等县蝗狭西洮州卫六月二十八日临洮卫七月十三日甘州中护卫七月十八日直隶保定府八月十一日各大雨雹深尺余伤民稼穑事闻  上命行在户部遣官覆视
　　○辛巳云南大理府浪穹县下江觜巡检司已故土官巡检男何镛乌思藏剌麻锁南兀＜此夕＞儿等俱来朝贡马及方物赐彩币袭衣等物有差
　　○壬午朝鲜国王李祹遣陪臣崔致云并沙州卫指挥保童等俱来朝贡方物赐宴并赐彩币等物有差
　　○命直隶常州府知府莫愚复任升正三品俸愚在任勤慎详明吏民畏服以九年秩满去任属邑耆民具奏保留巡抚侍郎周忱等核实以闻故有是命
　　○中军都督佥事马翔下狱翔充左参将同征麓川失机至是逮至行在都察院论以斩罪从之
　　○癸未浙江备倭都指挥佥事吴凯与署都督佥事张真素不协凯屡奏真所为不法章下行在兵部及都察院议尚书王骥等劾凯自受命以来未闻设边备以保军民惟务挟私讎以逞宿憾章凡四上言輙万余且真乃朝廷命官而曰伪署称臣固臣子之常礼而称本职况其论真又无指实虚饰繁文诳惑  圣听乞逮凯及真治之庶令有警  上曰真凯姑勿逮俱令从实自陈
　　○修漷县南营等处堤
　　○乙酉狭西凉州卫带俸回回指挥同知恪伯赤云南镇南州英武关巡检司土官巡检张寺男禾各来朝贡驼马赐彩币等物有差
　　○礼部左侍郎吴廷用卒遣官赐祭
　　○丙戌祭山川城隍等神
　　○遣旗手卫官祭旗纛之神
　　○宣府右参将都督佥事杨洪奏臣巡视边徼每与贼遇惟神机箭有功箭用茨菰镞镞涂药发輙中伤但箭发之后须用枪叉追击臣欲于枪叉上置铁叶穴孔安箭笼以皮囊令不露镞遇贼去囊发箭就用枪叉乘机而进庶便于剿杀从之
　　○宁夏总兵官右都督史昭等奏守备都指挥刘源擅役军骑出猎口外及贪暴不法罪状  上命巡按御史执治之
　　○革江西南康府芦潭批验茶引所以茶引于芦潭巡检司批验
　　○行在锦衣卫指挥佥事王息奏先世居朝鲜国海洋磨铁岭今朝鲜使臣金振即息亲兄息家有姊年七十五久别欲求与振相见并延款诸使从之
　　○丁亥宜城王贵＜火节＞奏所居房屋十二间与弟枝江王贵熠分居臣止得六间况年深腐朽不堪居止见有湘府旧子粒仓地空闲乞赐臣造房以居从之
　　○戊子命狭西都司布政司各处镇守总兵官并各卫府今后遇有剌麻番僧人等进贡免其赴京将所进马辩验就彼给军骑操具奏给赏从行在礼部奏请也○巡按山西监察御史曹泰奏山西都指挥佥事陈亨张瑄不缮城郭擅田壕地及诸罪状事下右都御史陈智等请逮亨等究治上命勿逮第行巡按御史责取亨等罪状仍俱罚俸六月
　　○行在工部言衍圣公孔彦缙请修先圣庙乐器  上曰民庶艰难俟年丰成之
　　○己丑复除监察御史陈质于行在狭西道以丁忧服阕故也
　　○升直隶淮安府同知杨理为本府知府理以御史秩满升府同知适知府员缺所属州县官民奏其执法抗直豪横畏戢小民乐业乞升补其缺事下行在吏部覆奏从之
