<!-- { "loadSidebar": true } -->
　　○吏部奏礼科都给事中金达言比者朝廷多事边报不常内外官员畏避差遣在任者或省亲或祭祖交章援例而去在乡者或养病或丁优经年托故不起又有应诏举至辄行乞归者此皆怀奸避难之辈岂有临难死节之心乞行查究但赴部违限悉谪边远叙用庶奸计无所遂而忠义有所劝达所言良是请如其言行之诏吏部悉记之俟其起复到京察其情由以闻
　　○壬寅赐朝鲜国景泰二年大统历一百本命来使李思纯赍与之
　　○镇守浙江兵部左侍郎孙原贞督兵进剿温处叛寇适闻母丧镇守浙江右副都御史轩輗奏保留之请俟贼平令奔丧从之
　　○诏隆庆等外卫所旗军在三千等营操备者仍旧在京关与行粮四斗原卫支月粮一石以存省京储
　　○户科都给事中马显奏供给京师粮储动以百万计其事至重比者总督其事惟都督佥事徐恭请推选廉能干济在廷大臣一员协同儹运事下户部会官推选都察院右佥都御史王竑堪任其事其把都指挥等官私役运粮军者许即具奏执问从之
　　○兵科都给事中叶盛等劾奏宁夏参赞军务右佥都御史韩福坐视太监来福总兵官张泰诸不法事比而不言及其既相讦奏始摭泰罪以饰己过况福才不胜任宜别简命大臣往伐执福鞫之并遣廉能监察御史按泰等罪状回奏处分庶使边臣知所警惧  帝以尝有敕切责泰等寘不问
　　○夜有流星大如椀色青白尾迹有光出昴宿东行至参宿三小星随之
　　○癸卯海西女直都指挥弗剌出等奏事回赐彩叚表里衣服等物有差
　　○户部奏开平龙门怀来永宁等卫所城堡比因虏寇犯边城弃不守遗仓粮九十万余石今怀来永宁已有官军守支其余城堡未有处分请将昌平侯杨洪带来官军三千名选忠义将臣一员统领分守命吏部将各该官攒遣人押往宣府付侍郎刘琏等斟酌发仓且阅仓所有粮具数令掌管如果无粮难守城堡就将官攒遣回吏部别用从之
　　○甲辰赏建州等处杀贼有功官军一百二十七人都督曹义胡源副都御史李纯人银十两彩叚二表里都指挥王祥等人银五两彩叚一表里指挥翟贤等人银一两绢二疋千百户等官人绢二疋布二疋旗军人等各绢二疋
　　○达官所镇抚伯颜脱脱帖木儿头目木忽剌来归命于南京锦衣卫带俸安插给赐银钞彩币柴米牛羊房屋床榻器皿如例
　　○给五军三千神机等营官军人绢一疋计二十四万七千有奇
　　○升陕西都指挥使马让为都督佥事充副总兵往宁夏协同总兵官都督同知张泰镇守
　　○升辽东都指挥使王祥为左军都督佥事仍掌都司事以擒败达贼功也
　　○镇守浙江兵部左侍郎孙原贞等督官军擒斩处州贼徒陶得贰等二百四十余人招抚三千六百余人及追获被掠男女事闻降敕奖谕仍令搜捕余贼并勘实有功官军以闻
　　○命故湖广都指挥佥事高亮子璘袭为指挥使
　　○掌左府事昌平侯杨洪言臣气质不踰于中人擢用实超于庶职兼以训练军马其事至重掌理府事厥责匪轻必得才智强健之人始济艰危烦剧之任臣今老病侵寻气力衰惫岂徒虚縻朝廷之廪禄实亦难逃士夫之清论伏望  圣恩悯臣犬马之齿察臣蝼蚁之诚容臣致仕以终余年不允
　　○初锦衣卫指挥佥事吕贵因达贼侵境升署都指挥佥事出征及还贵恐调出失势托太监金英家人锦衣卫百户金善以赂英得辞升职仍旧官又索营缮所官甎瓦等料万余以造私室赂管海子内使叶景荣景荣以石及草与之事觉下都察院论贵善景荣俱应斩英宜究治诏斩善降调贵于边卫景荣送司礼监别用赃物俱追入官执英付都察院鞫之左都御史陈镒等言英纵家人倚势多支官盐累受贿赂升指挥韩志为署都指挥佥事升内使汝住为长随奉御升都指挥孙镗为都督总兵升校尉刘信为百户工部尚书石璞结王振得职英受璞赂以保其位又准贵仍理锦衣卫事奸恶如此宜不拘常律处以极刑籍没其家  帝命固禁英执镗璞志鞫之论罪皆应斩命如宥之再犯不宥
　　○乙巳赏贵州偏桥卫等处杀贼有功官军一千七百人都指挥李震等人银十两彩叚二表里指挥人银十两叚段一表里千户土官人银五两彩叚一表里百户长官人银五两绢二疋旗军头目甲兵土民人银二两布二疋
　　○礼科都给事中金达言二事一安民莫先于均徭役臣窃观江西按察司佥事夏时奏行均徭之法五年而正役之又五年而杂役之此法至善一旦为参政朱得怀忿构诬奏沮乞重将均徭之法举行一灶夫煮海最为劳苦自非近场素习之人不堪其役比者富户因避重役俱附远场充为灶户专一结构官吏那移出纳乞命巡盐御史等官取勘革罢从之
　　○丙午升瓦剌使臣昂克为都督同知哈只阿力者剌阿老丁三人俱为都督佥事以侍郎李实等还言也先欲厚其升赏故也
　　○真定大长公主薨公主  仁宗皇帝第四女母贤妃李氏永乐十一年生洪熙元年册封至是薨年三十八辍视朝二日遣官致祭命有司营葬
　　○丁未升南京礼部主事章纶为礼部仪制司郎中擢进士黄得温为吏部考功司主事
　　○升山东按察使张鹏为山东布政司左布政使以九年任满故也
　　○户部言直隶松江府运折粮官银十万余两比因河冻自清县陆运赴京恐途中有盗贼请令锦衣卫遣官领军校驰往防护从之
　　○命参赞宣府军务户部左侍郎刘琏等发龙门卫仓储赈济宣府饥窘军民以礼部右侍郎李实使瓦剌还言宣府甚饥故也
　　○福建备倭都指挥佥事王胜奏沿海二十四卫备倭船岁久多损敝不堪修补其旧有大舟皆四五百料滞重不便行使乞敕都布二司量发工料改造以为边备从之
　　○戊申命都指挥使杨能充游击将军与都督佥事石彪各领精兵三千严督训练以备调遣
　　○免宁夏等卫所并平凉府开城等县被贼虏掠军民负欠去年屯粮八千九百余石马草一千七百余束
　　○命宣府总兵官抚宁伯朱谦运独石马营云州粮料入赤城等城堡收贮
　　○礼科都给事中金达等言守令实民生休戚所保也近者府州县官有罔体朝廷爱民之心肆为剥削以其任所富饶或因官满当去或因告讦被执互相党比惎令耆民远诣布按二司及巡按御史处告保稍有不从辄委以繁难差役上司止凭虚誉即与奏免其罪殊不知挟制情由深为民患乞敕吏部但系保留升官事非奇绝俱不准理从公黜陟论断仍乞敕都察院备榜通给天下晓谕禁约以革其弊从之
　　○都察院劾署都督佥事王英通锦衣卫指挥佥事吕贵侵盗官草三千四百束入己请究其罪以事在赦前宥之
　　○己酉升辽东左参将都督佥事胡源为都督同知都指挥使宋政为都督佥事都指挥佥事费鼎为都指挥同知官军三百余人升赏有差以擒斩达贼功也
　　○诏发山西代州仓粮济马邑县饥民
　　○庚戌冬至节遣官祭  长陵  献陵  景陵帝诣  奉先殿  上圣皇太后宫  皇太后宫行礼毕出御奉天殿受朝贺大宴文武群臣及四夷朝使  上圣皇太后  皇太后皇后俱免命妇朝贺
　　○辛亥  太上皇帝万寿圣节礼部请令群臣诣延安门行朝贺礼  帝命免行
　　○赏参赞宣府军务户部左侍郎刘琏巡按监察御史张昊彩币人二表里以总兵官抚宁伯朱谦奏其有守城功也
　　○升汪玺为南京锦衣卫带俸指挥佥事汪瑄为锦衣卫带俸正千户玺等皆外戚也
　　○壬子礼部奏  太上皇帝在虏营之时平章昂克等进马匹人口宜给赐纻丝表里以酬其直从之
　　○朝鲜国王李珦遣陪臣郑效全等奉表贡马及方物赐宴并织金袭衣彩叚绢布等物有差
　　○癸丑襄垣王逊燂奏臣居边塞无川广药材以疗疾病望加给赐命太医院如数与之
　　○吏部言故都察院右副都御史孙祥初以兵科给事中升除前职守备紫荆关正统十四年十月初二日虏寇犯关都指挥韩青率兵出战死之至夜虏乘胜陷城祥督兵巷战兵溃遂被害时兵科给事中叶盛误劾祥弃城逃遁踰月修关按察使曹泰令士卒觅得其尸于战阵所有矢刃伤痕遂命焚而瘗之置不以闻祥弟祺白其冤令巡按御史覆核得实诚为可悯命如阵亡例赏银五两叚段二表里
　　○命麓川阵亡府军后卫指挥同知马成子骏为本卫指挥使故济州卫指挥同知福兴弟玉燕山前卫指挥同知王忠子昇虎贲左卫指挥佥事席贵子政府军前卫指挥佥事田恕子福南京羽林左卫指挥佥事单荣子纲俱袭职阵伤燕山前卫指挥使彭俊子晟府军前卫指挥同知吴宣子铎老疾金吾右卫指挥使田宽子旺燕山右卫指挥同知鲁兴子刚腾骧左卫指挥同知袁海子春金吾左卫指挥同知赵荣子能指挥佥事鲁锁住子旺府军左卫指挥佥事耿成子林俱代职
　　○甲寅瓦剌也先使臣昂克等还命赍敕及彩叚绢疋归赐也先并妻及头目人等敕曰尔瓦剌都总兵答剌罕太师淮王大头目中书右丞相也先遣来使到京进贡马匹银貂鼠皮并览奏文具悉太师敬顺  天道尊事朝廷保守两国  祖宗以来并今重新和好之意然思保全和好之道在于各安其分各循其道勿听下人扇惑之言若听下人之言则利归于下怨归于上勿因小事而坏大事若因小而坏大则求利不得而害即至此理甚明太师所必晓也朕与朕  兄太上皇帝骨肉至亲无有彼此毋劳太师挂念所贡马匹鼠皮俱照旧例颁与赏赐并所奏求物件讨回人口等项悉付来使领去所言假金三两此是下人作弊以生金作熟金已行痛治其罪并谕太师知之
　　○升云南署都指挥佥事沐璘为都督同知佩征南将军印充总兵官镇守云南署都指挥使胡志为署都督佥事充左参将协同镇守时黔国公沐斌既卒兵部以镇守缺官请故也
　　○乙卯赐太子太傅兼礼部尚书胡濙太子太保兼吏部尚书王直太子太保兼户部尚书金濂诰命并封赠其曾祖父母祖父母父母妻赐户部尚书兼学士陈循工部尚书兼学士高谷刑部尚书俞士悦工部尚书石璞左都御史陈镒王文杨善吏部左侍郎何文渊右侍郎俞山户部右侍郎兼学士江渊兵部左侍郎俞纲右侍郎项文曜通政使李锡诰命并封赠其祖父母父母妻赐光禄寺卿齐整诰命封赠其父母妻皆特恩也
　　○升浙江台州府知府周旭鉴为本布政司右参政仍掌本府事时巡按御史程昊奏旭鉴持身廉谨施政有方贼不入境民赖以安乞量升方面以为牧守廉能者劝故有是命
　　○升大同右参将都督佥事许贵为都督同知右少监韦力转为左少监都指挥使周广为后军都督佥事官军二千余人升赏有差以杀获达贼功
　　○海西益实等卫女直都督木当加等奏事回赐彩币衣服等物有差
　　○命故万全都指挥佥事韩忠子晟袭为指挥使
　　○建州卫女直米合来归命为广宁卫带管头目给俸廪房舍器物
　　○山西右参政林厚先巡抚右副都御史朱鉴遣厚往代州理边储厚诈报鉴以虏欲攻太原鉴遂留厚不遣兵部劾厚避难逮治之既而遇赦当罢为民厚陈情乞带致仕从之
　　○吏部言狭西右参议赵忠刑科给事中祝灏俱起复违限请究其由命刑部鞫之
　　○给修守小龙门及隆庆卫官军衣鞋六千七百件有奇
　　○修直隶太仓卫吴淞江等处旱寨城垣
　　○夜有流星大如椀色青白光明烛地出平星东行至库楼
