<!-- { "loadSidebar": true } -->
　　○十三道监察御史陈璞等奏山东湖广等布政司直隶淮安等府州县连被水旱人民艰难或采食野菜树皮苟度朝昬或鬻卖妻妾子女不顾廉耻或流移他乡趁食佣工骨肉离散甚至相聚为盗乞命各处镇守巡抚等官巡按监察御史督同布按二司府州县官加意赈恤其买办物料悉与蠲免拖欠粮草马匹俱与停止候丰收之年补偿卖过人口官为赎还流移者招抚复业不愿复业者听令就彼附籍为盗者限三月内自首免罪一体赈恤所司官员果有贪酷不才坐视民患者亦各究治庶穷民获安仁恩广被  上命有司议行之
　　○户科给事中李侃以妄奏府军右卫官不谙科署卯历下锦衣卫狱
　　○监察御史柳华奏户部郎中杨谌逼奸巡检妻纵其下肆害乡村宜治以罪从之
　　○修南京中军都督府
　　○刑部尚书金濂言民以玉观音像施智化寺僧求嘱事僧不肯乃追取所施甚迫论罪当杖但其情重难以常律处  上是之特命发民充铁岭卫军智化寺太监王振所建者也
　　○有军民互讦其私南京右通政毕昌送其一刑部送其一河南道刑部索送河南道者与理监察御史陈雍执不遣法司请治昌雍罪  上宥昌命逮雍治之
　　○升工部营缮所所副蒯祥陆祥俱为工部主事以蒯善攻木陆善攻石管匠修城有劳也实授金吾右卫带俸署都指挥佥事陈良为都指挥佥事升济阳等卫指挥同知陈贵陈善为指挥使指挥佥事谢信赵鉴叚斌为指挥同知以营军修城有劳也顺天府带俸经历张忠亦自以修城有劳乞升官  上怒曰升赏出自朝廷岂臣下可干邪命下狱鞫之法司奏当赎杖还职  上曰忠发身石匠其罢官仍就原役
　　○锦衣卫通事指挥同知丁全卒命赐祭
　　○辛巳云南永宁府故土官知府卜撒男安住云南县赤石崖土官巡检李周奴四川盐井卫故土官千户剌马非舍人剌马白湖广施州卫木册长官司副长官谭温遣舍人文俊狭西宁夏卫僧官司弥陀寺剌麻勺思吉领占等来朝贡马及方物赐彩币并钞有差
　　○命故云南都指挥佥事陈恺侄端袭为指挥使
　　○设福建泉州府南安县澳头巡检司置巡检一员从南安县知县俞宗玉奏请也
　　○壬午朵颜卫指挥哈剌兀答儿陛辞命赍敕并彩叚表里归赐其指挥乃儿不花嘉其奏报瓦剌事情也命故南京江淮卫指挥使戴文子宣金吾左卫指挥同知杨顺子义府军卫指挥佥事陈斌侄忻府军后卫指挥佥事郜通弟达俱袭职
　　○癸未赐安化王秩炵庶子名邃墁授镇国将军给诰命冠服等物
　　○命故隆平侯张淳男福袭封隆平侯
　　○肃王瞻焰为其子洵阳王禄埤择婚得甘州中护卫指挥樊俊女已奏封矣俊所亲赵瑛言俊有恶疾承奉辈受赂择其女事下礼部以为俊有恶疾可废无疾之女乎此不足听宜遂其婚  上是之
　　○改翰林院检讨金达为礼科给事中达故兵部尚书忠之子先是以荫授检讨回原籍儒学依亲读书至是又自陈年已长成乞在京衙门办事故改用之
　　○擢进士原杰朱海李骏周璹徐彬朱缙陈咏监生李鉴胡灏赵雯李弼蔡鉴黄复生冯进俱为南京监察御史杰蔡鉴俱浙江道海咏俱山西道骏江西道璹鉴俱福建道彬灏俱河南道缙弼俱山东道雯广东道福生狭西道进贵州道进士张让庄敏监生洪本昌覃浩李春奚伦俱为南京给事中让吏科敏户科本昌礼科浩兵科春刑科伦工科时南京十三道六科御史给事中范霖等俱以奏事失实系狱吏部奏缺官视事故有是命
　　○云南临安府掌府事右参政赖瑛自陈有疾不能视事吏部覆实以闻  上命致仕
　　○甲申狭西耀州儒学署学正事举人康拯言科举之设诚选贤图治之盛事也今各处考官止将中试文卷批付各生誊照其不中式者不发中间亦有文卷无疵考官忽略而不取者其应试生员亦有不成文并曳白者乞敕今后科场不中文卷并不成文曳白文卷俱付提调学校佥事等官详校如文卷无疵考官忽略不取具奏逮问其不成文并曳白者按临各学给与本生晓谕其失量加责罚如此则为考官者不敢忽略而不中生员知所改正不成文并曳白者不敢萌幸进之心矣  上命礼部集议以闻
　　○丙戌升南京太常寺赞礼郎冯必政为本寺寺丞先是仙女焦奉真者永乐中召至京因用其母舅冯仲彝为太常寺寺丞仲彝卒奉真又乞以孙必政为真武庙庙官升赞礼郎至是奉真又为干请故有是命
　　○福建福州府闽县知县陈敏政言四事一盐粮出于户口户口有多寡则盐粮有增减固无一定之额也今各处盐粮之徵悉从旧额如本县旧额户口比之新册多粮九百一十余石逐年分派里甲陪输于民甚有所损乞敕户部今后盐粮止依新册徵收一轮班诸匠正班虽止三月然路程窎远者往还动经三四余月则是每应一班须六七月方得宁家其三年一班者常得二年休息二年一班者亦得一年休息惟一年一班者奔走道路盘费罄竭乞令改作二年或三年一班如有修造将二年一班者上工四个半月一年一班者上工六个月庶各匠皆得休息一大明律娶同母异父姊妹者以奸论并离异近见世俗之人有以后妻所携前夫之女为子妇者有以后妻所携前夫之男为女壻者不惟兄妹男女之别不明亦且父母舅姑之名不正乞今后若此依娶同母异父姊妹律减等科断庶有以别男女而厚风俗一礼制榜文庶民房舍不得过三间五架今福州街市民居有七架九架其架或过于五而一间二间其间不至于三讎家徤讼指为口实官府丈量俱论违式纷纭折改不得安居乞今后房舍架多而间少者不罪庶刁顽息告讦之风良善遂安居之乐事下礼部会议以为户口盐粮宜从勘报轮班人匠旧例难改余悉宜允所言从之
　　○丁亥命工部右侍郎王佑修东岳庙城隍庙
　　○有冒称孙皇亲家人徵所负于畿县者法当徒  上曰此犯于法虽轻论情则重发戍威远卫
　　○戊子提督松潘兵备右佥都御史寇深奏掌茂州事四川右参议陈敏往来抚恤番民赞理军务州事难于兼理乞别除知州事下吏部覆奏敏久在茂州熟于夷情若别除知州代之恐夷民卒未信服但增置同知一员为便从之
　　○驸马都尉王谊纵其家奴于河间府占耕军民田肆逞暴横为知州廖谟所奏  六科十三道交章劾谊请治其罪  上令谊自陈状寻宥之
　　○己丑福建都布按三司都指挥佥事赵钢等奏强贼池四海等愈肆猖獗乞遣武职重臣前来调发都行二司官军讨捕  上谓兵部臣曰朝廷设三司其职不为不重今有贼又欲遣重臣讨捕不知钢等所司何事尔兵部速移文巡按御史督同都行布按司官设法擒捕务要平靖若仍推奸纵恶致令滋蔓皆治以重罪不宥
　　○庚寅免应天太平宁国池州安庆四府并南京锦衣等十六卫水灾田地粮九万二千二百一十余石草一十七万八千六百六十余包
　　明英宗睿皇帝实录卷之一百五十三
　明英宗睿皇帝实录卷之一百五十四
　　正统十二年五月辛卯朔琉球国中山王世子尚思达遣通事蔡让等来朝贡马及方物赐宴并彩弊表里等物有差
　　○壬辰命翰林院侍讲邢宽复任宽先以剩员家居至是陈言民情数事  上命吏部召至故有是命
　　○永兴王志＜土仆＞奏臣父永兴王嫡母高氏生母马氏先后薨逝俱蒙遣官赐祭造坟安葬但平日行实未曾传述恐日久沦没子孙无闻乞敕翰林院撰文以志俾存没有光  上以亲亲之义特存其请
　　○命故山西行都司都指挥同知孙智子＜王巳＞袭为指挥使
　　○减云南楚雄府＜石咢＞嘉县岁办银六十两从本县知县覃瑺奏请也
　　○湖广都指挥佥事常敬坐赃赎罪调广西
　　○甲午命行人许箎进士金恺于南京支钞十九万一千六百贯绢六百五十匹绵布五百七十八匹往广西给赐杀贼有功官军
　　○刑科给事中宋儒公差归自狭西上言三事一东村堡三面受敌非经久计宜易置他处一自北直隶以西诸驿宜设于城外庶遇夜无不时开闭之虞而飞报边情者不稽延误事一延绥庆阳三卫戍边军士历岁不得代父子夫妇阻绝宜于河冻释时分二班轮归至冬俱留操备  上命所司议行之
　　○乙未端午节赐文武百官扇及宴
　　○户部奏往岁云南诸府夷民逃徙奏免岁徵银两近闻复业者多请自明年仍如旧额追徵从之
　　○丙申江西吉安府奏所属今夏骤雨连绵江水泛溢渰没田苗  上命户部覆视以闻
　　○爪哇国使臣陈麻勿卒遣官赐祭
　　○丁酉彭城伯张瑾疾命医视之
　　○封楚府通城王长孙均锷次孙均钃通山靖恭王长孙均钿俱为辅国将军锡之诰命
　　○周府河阴王子坛薨周简王第五子母李氏宣德二年生正统六年册封至是薨年二十一妃巩氏兵马副指挥郁之女王薨妃亦自尽讣闻  上辍视朝一日谥王曰怀僖妃曰贞肃遣官赐祭命有司营葬
　　○命署都指挥佥事陈德往广东廉雷高肇四府提督官军守备抚治夷人敕曰广东地连岭海蛮夷杂处近年都司官恃边防久安兵备纵弛以致夷人轻侮出没为非失机官旗虽寘于法而受害者何赎尔至须整率士马振扬威武革积年因袭之弊惩累岁退避之奸事所当革当建者尔同巡按御史及三司官会议以闻尔尤须持廉秉公以身率人夙夜筹画用副委任之意
　　○初大同参将都指挥使马义都指挥佥事田忠遣夜不收觇虏境外猝遇虏被杀义忠就逮论当斩镇守太监郭敬乞释义忠以图后效  上不允至是左参将都督佥事石亨言也先数犯边□秋尤可虑请赦义忠为己辅乃降义忠为为事官随亨杀贼立功
　　○定国公徐显忠嫡母夫人张氏卒遣官赐祭命有司营葬
　　○己亥敕大理寺左少卿张骥曰山东济宁以南至直隶淮安扬州府系两京往来通路频岁不登人民缺食特命尔往同府州县官发官仓粮赈济缺粮者于附近处出给或劝富民赒恤其拖欠税粮盐钞及杂泛徭役悉与蠲免亏欠倒死马匹俱待豊年买补流移者设法招抚复业量加优恤所司官吏敢有贪酷生事害民者依法究问罪重者具奏处治尔须体朕心博访民情从长区画量宜处置尔其钦承之
　　○调羽林前卫带俸指挥同知潘雄于武骧右卫管事
　　○庚子中都留守司都指挥张斌以操备赴京为下人告其伐木于  皇陵及贪污诸罪下狱鞫之
　　○辛丑驸马都尉王谊卒谊江西饶州人济宁卫指挥佥事佐之子也宣德二年选尚真定大长公主至是卒子瑛嗣为献陵卫指挥佥事
　　○正一嗣教真人张元吉奏祖母玄君董氏有壻徐翰欺臣幼穉欲擅府中赀产又尝于祖丧次逼奸婢妾董氏亦具状翰罪翰至京诬奏董氏与家奴通  上命锦衣卫收翰斩之没其家赀
　　○壬寅  仁宗皇帝忌辰遣官祭  献陵
　　○敕总督独石等处守备左参将左都督杨洪协同守备都指挥佥事赵玟曰比闻尔等同韩政杨俊等领军出境累次追击达贼远遁所获马匹牛羊等畜而还具见用心敕至尔等即以所获马匹给缺马官军骑操牛羊等畜就赏出境官军盖官军远出勤劳宜加赏赉尔等必须公平庶使人心悦服争先效力尔等其钦承之
　　○实授府军卫带俸署都指挥佥事指挥使陈信为都指挥佥事
　　○命云南金齿司输银一万五千两及银盌纱罗绢布诸物于腾冲备有功官军赏赐从参赞军务兵部左侍郎侯琎奏请也
