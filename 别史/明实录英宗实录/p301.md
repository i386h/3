<!-- { "loadSidebar": true } -->
　　大明英宗睿皇帝实录卷一百九十一
大明英宗睿皇帝实录卷之一百九十二
　　废帝郕戾王附录第十
　　景泰元年五月甲辰朔  太上皇帝在迤北
　　○  帝遣太监尹凤为正使奉御郑善为副使谕祭故朝鲜国王李祹并持节册封祹子珦为朝鲜国王赐敕谕珦以笃承先志益坚事上之诚恪守臣节永修职贡之敬简任贤良善抚国众惇行善道以保尔邦庶几享太平之福于悠久又诏示其国人
　　○升湖广道监察御史丁澄为南京大理寺右寺丞
　　○户部奏近拨五军营马步官军二万于真定保定易州涿州通州操练以为紫荆关诸处应援仍命总兵官都督同知刘安统领官军五千于关内外巡守所用粮料宜预为备而保定易州涿州粮不给请差郎中  员将河南山东等处运到民粮并直隶凤阳等处民运内共拨一十五万石自丁字沽进直抵雄县诸处令军民官司设法每处运五万石收贮备用从之
　　○少保兼兵部尚书于谦言五军中军等营原操旗军头拨月支口粮五斗二拨四斗五升三拨四斗近于河南等都司南北直隶大河等卫所调来操备者头拨止给四斗二拨三拨又递减其五升夫养兵之法足食为先乞一体支给为便从之
　　○直隶保定府完县奏往者达寇侵扰民遭杀绝者一十六户逃散者一千六百一十三户其见在户口忧惶无措况值春旱无麦请以见在户应徵桑丝绢俟秋收徵纳逃户丝绢粮草俟其复业方可责偿杀绝户一应徵办乞为除豁从之
　　○夜有流星大如弹色赤出奎宿东行至外屏
　　○乙巳命故浙江都指挥佥事沈辚孙良袭为指挥使
　　○命山西绛州沁州汾州文水平遥潞城黎城高平等县并沈阳等卫今年夏税减免十分之七秋粮子粒减免十分之四俱存附近备用以岁旱薄收从巡抚右都御史朱鉴奏请也
　　○户部奏直隶保定府岁歉民饥守臣以直隶天津卫并山东德州仓粮有积欲令于彼关支然饥民缺食朝夕待哺比往天津德州恐不能救其急乏请驰传令镇守都御史先以本处粮斟酌验口赈济仍令府官率领所部有力之家并饥民赴天津德州关领又奏宝钞局造钞近已停止每年止造草纸七十余万而用匠六百余名分为二班三日一代岁支粮共三千六百余石今各人自愿一年四季分番更代除上工之日则支月粮其余截日住支以备他用俱从之
　　○提督军务右副都御史罗通奏边储不敷请班师还京诏允之
　　○守备万全参将右都督杨俊先是挟私杖死都指挥佥事陶忠事觉命巡抚等官覆之俊父昌平侯洪奏臣男俊少失义方之训长无学问之功粗率轻躁必误边事乞罢俊参将令其来京随营操练遇警杀贼臣日加训诲冀其改过诏召俊赴京师俊既至六科十三道交章敕之下狱论斩诏宥之令随洪立功
　　○升狭西行都司都指挥使任启为都督佥事仍掌司事从总兵官都督王敬奏举也
　　○给直隶隆庆卫操哨官军马一百匹
　　○巡抚山西右副都御史朱鉴奏达贼数千分道入境犯河曲县杀虏人畜殆尽越四日始退又犯义井屯堡尽杀其守卒及指挥佥事刘受安邻近关隘守将坐视不援请以地方分委策应庶责有所归河曲保德岢岚兴岚宜令偏头关策应宁化静乐忻州定襄太原清源交城文水宜令山西策应五台繁峙崞县宜令鴈门关策应其石州宁乡宜行汾州及守御千户所调军协守从之
　　○总兵官武清侯石亨奏达贼五六万攻围代州官军出战射杀百余人明日又射杀八十人即今南侵腹里四散剽掠  帝命兵部促易州等处守备官军启行人赐绢布各一匹仍敕总兵官刘安及各边镇守等官相机战守策应给紫荆关铳炮二千白羊口倒马关各一千五百
　　○巡按湖广监察御史侯爵奏四月苗贼百余攻劫靖州大坡贯堡诸寨又千余徒自溆浦等处出劫右布政使马谨参将都指挥马瞱连调官军击败之斩首一百三十余级及追还被掠人畜
　　○征进贵州右副总兵都督佥事田礼奏臣率兵克陇耸关进攻瓮城河斩贼三十余徒众奔溃遂角□羊新潻之围又哨至令溪铺贼合众迎战官军复大败之斩首七十八级长驱至平越卫贼众远遁焚其寨百余平越之围亦角□羊
　　○设紫荆关倒马关白羊口三守御千户所敕都指挥佥事魏忠充左参将守沿河口迤西实授署都指挥佥事颜彪为都指挥佥事充右参将守十八盘迤北升蔚州左卫指挥使叚昇为都指挥佥事隆庆卫指挥佥事吴得署都指挥佥事守备白羊口俱从内官武艮言也
　　○改四川青川守御千户所永丰仓为布政司永丰仓先是卫所仓俱改属司府州县永丰仓独未改至是始改之
　　○直隶保定河间广平河南彰德等府俱奏春夏亢旱麦苗稿死税麦丝绢无从营办命户部勘实以闻
　　○丁未赏征天柱等处苗蛮达官达军克罗俄领占等四百二十三人都督各银五两布五匹都指挥各银四两布四匹指挥各银三两布三匹千百户等官各银二两布二匹旗军舍人人等各银一两布一匹先是靖远伯王骥奏达官达军征剿苗贼率多有功各不愿升但愿父母妻子衣食丰足乞敕该部量赏以安慰其心故有是命
　　○故太监僧保母朱氏进保所遗驼并庄田二所命驼送御马监庄田以归户部
　　○钦天监正许惇忿天文生唐禾□令等累诬已私举属官辄令灵台郎方钦亦诬禾□令等恃强毁詈等状法司鞫得情当惇不应赎杖还职诏特释之
○有番僧三人游方四川道遇乌思藏进贡僧遂与俱来贡事觉刑部言其当赎杖还俗但恐阻外夷归向之心命俱释之
○东方赤云如火西北黑云长余十丈阔一丈徐徐南行
　　○戊申端午节赐文武百官扇并宴
　　○升宁山卫指挥使王茂寿州卫指挥使吴瓛俱署都指挥佥事事茂守备白羊口瓛守备旧路岭
　　○给赏永清左卫迤北征进阵亡并回还军士布匹
　　○礼部奏云南八百大甸军民宣慰使司宣慰使刀板雅者遣头目雷内等贡象马方物至京已循例赏讫而内等又诉乞赐土官衣服然故事土官无加赐衣服者诏加赐土官锦二段纻丝纱罗各四匹土官妻纻丝罗各三匹
○总兵官武清侯石亨奏达贼营鴈门关一路恐侵犯京师下廷臣议黄花镇驴鞍口外卫西北边境内护  陵寝京师宜益兵守备从之仍命兵部稽在京军马数以闻
　　○己酉升云南按察司佥事李瓘为布政司右参政掌广南府事先是黔国公沐斌言广西近邻交阯侬人性习犷戾动辄讎杀寔难抚化瓘刚果有为夷情畏服乞量升职以理府事故有是命
　　○增置山西太原平阳二府通判泽潞辽沁汾五州判官各一员专督操习民壮从巡抚右副都御史朱鉴奏请也
　　○河南道监察御史谢琚言财成辅相者大君之任燮理寅亮者大臣之责京师内外去冬无宿雪今春无澍雨二麦未成五谷未种民皆疾首痛心灾沴事已极矣迩来御史罗箎等具题奉命多官各加修省改过事有当行者具实以闻臣见百官致辞诣阙谢过未为当也殊不知皇天无亲惟德是辅今谢过以文俯伏丹墀而已其修德行政则漠然不见焉朝天宫行香设醮未尽善也殊不知黍稷非馨明德惟馨今修设醮典假乎黄冠而已其躬备法驾则寂然无闻焉遂使财成辅相之论为空言爕理寅亮之责为虚文如此而欲上回天意下造民福难矣哉臣读五伦书言成汤时大旱七年太史请以人祷汤曰若以人祷吾请自当遂斋戒剪爪断发素车白马身婴白茅以身为牺牲祷于桑林之野以六事自责言未已大雨方数千里洪武三年夏久不雨  太祖高皇帝命中书各官代告诸神是日四鼓素服草履徒步诣山川坛设藁席露坐昼曝于日顷刻不移夜卧于地衣不角□羊带凡三日既而大雨滂沛岁以丰熟后世人主所宜效法伏望  陛下修己格天体成汤祈祷之诚法  圣祖修省之意臣又闻汉陈平对文帝曰宰相者上佐天子理阴阳顺四时下遂万物之宜外镇抚四夷诸侯内亲附百姓使卿大夫各得其职宋王旦相真宗禁中火灾旦上表待罪帝乃降诏罪己许中外上封事言朝政得失此亦师保大臣之所当法也乞敕师保大臣勉修庶政文武将相允厘百工爕理阴阳孜孜为己任雨泽未降弗措也寅亮天地惓惓为己事甘霖不至弗辍也免冠恳祷扣天誓曰辅相非人感此亢阳乞罪臣躬毋毒生灵辞爵待罪对神矢曰爕调无术致此乾旱请罢臣身毋苦黔黎  圣君修省于上贤臣修省于下君臣上下更相勉励将不旋踵而大雨滂沱矣夫何难哉疏入  帝曰亢旱之灾皆朕之过自当修省文武大臣尤加勉力匡朕不逮以回天意
　　○云南按察司提调学校副使姜浚言二事一曰学校乃育材之地国家致治之源古今所同重也臣自受命以来遍历云南各府司州县儒学见生员多系僰人罗罗摩些百夷种类性资愚鲁不晓读书不知礼让廪膳增广俱不及数或缺半者有之或缺三之一者有之欲将增广考补百无一二惟恐虚费廪禄因循日久学政废弛其各卫所军生多有人人物聪俊有志于学缘不得补廪无人养赡难于读书乞不拘常例军民生员相兼廪膳庶使生徒向学不负教养二曰贡举务在得人云南地方惟流官衙门学校岁贡生员依例考试其土官衙门止是选贡所司更不论其贤否一概挨次贡部入监以此生员惟图侥幸愈不读书有负朝廷养贤盛意请将今后选贡生员亦当于食粮年深内考选其资质端重颇知大义或书或算略通一艺者起送充贡如人物鄙猥懵无所知即黜罢之庶使生徒激劝贡举得人从之
　　○山西静乐县奏报达贼杀虏男妇八十一口牛马驴骡一百四十余匹羊六百八十二只
　　○参赞宁夏军务右佥都御史韩福私以文章类选等书寄韩府襄陵王既而自陈服罪诏宥之
　　○庚戌升都指挥使雷通陈友都指挥同知张义署都指挥同知李全都指挥佥事崔福刘鉴署都指挥佥事王瑛俱署都督佥事都指挥同知郭震为都指挥使都指挥佥事陈敬为都指挥同知署都指挥佥事赵辅实授都指挥佥事指挥使李芳董善谷昹黄鉴指挥同知穆盛陈逵俱署都指挥佥事事坐营把总从少保兼兵部尚书于谦奏请也
　　○云南临安府知府徐文振丁父丧去任夷民告保其廉能公正乞夺情任事左布政使贾铨等以闻从之
　　○户部奏湖广偏桥卫言苗贼攻围城池杀虏军民劫夺牛马原立屯堡余粮子粒烧毁殆尽牛种俱缺不能耕种请蠲其赋仍乞馈运接济宜移文湖广三司体覆停免仍令侍郎王一宁于附近处量运米粮以济其用从之
　　○命故锦衣卫指挥使颜贵弟敬景陵卫指挥同知韦宽子弘献陵卫指挥佥事袁容子广燕山右卫指挥佥事刘天福于谦虎贲左卫指挥佥事张斌子志武功右卫指挥佥事王瑛兄俊俱袭职金吾右卫指挥同知雷真子祥献陵卫指挥同知陈源子玘俱代职
　　○太仆寺奏正统十四年京卫顺天府山东河南州县孳生马骡驹三万四千一百七十三匹
　　○礼科给事中张聪奏礼部郎中刘垔等为疎失进贡方物已蒙宥罪然犹住俸以俟捕获今已半年臣闻禄者养廉之本也衣食足而后礼义兴苟廪禄不继衣食不给则饥寒迫身虽严父慈母不能制其子夷齐巢由不能固其节乞赐宽宥令其支俸理事以图自新从之
　　○黄花镇等处关口侦卒四人为贼获其二巡按御史王常劾署都指挥佥事鲁瑄提督有失命自陈瑄具服乃宥之
