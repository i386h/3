<!-- { "loadSidebar": true } -->
　　○辛卯赐云南麓川宣慰使司宣慰使思任发及大小头目人等敕曰朕为天下生民主仰体  祖宗仁爱之心  天地包含之德故凡自作弗靖之人多屈法伸恩开其自新之路未常即肆显戮尔麓川自尔父思伦法尔兄思行发皆受我  祖宗大恩建立衙门授以官职尔父尔兄皆知感恩恭修职贡故得传袭及尔尔宜体父兄之心修父兄之德敬恭朝命和睦邻境庶几保有爵土永享安乐乃逞不轨之谋侵夺木邦孟养潞江等地杀掠缘边人畜诸物守将屡请发兵问罪朕念造罪惟尔一人而虑大军伤及无辜故屡却所请第遣敕谕尔而尔罔有悛心乃不得已令云南总兵官沐昂率众至尔境抚谕冀尔改悔尔复恃险抗拒原尔之罪  天地鬼神所共怒者今总兵官遣人送至尔所遣忙怕刀线观并诉词一纸朕观尔所言恳切似有悔过之意乃复遣敕悉宥尔罪尔果能改过自新为一方之人造福即归所侵掠或亲身或遣子侄及亲信头目赴京朝贡则朝廷待尔恩悉如旧而尔子孙并一方之众皆得永享太平之福矣如尔情未达心有欲言亦详奏闻朕为处置必使尔等咸得其所尔若不体朕心不从朕言敢率蚍蜉之众与王师角胜负则我军贾勇而前尔等于是时求免虀粉胡可得乎尔等其重省之
　　○起复山西保德州知州田耕仍旧任耕以母丧去职州民百余人保耕为政仁恕乞起复以惠边民布政司以闻事下行在吏部覆奏  上以民情不可拂特从之
　　○晓刻月犯灵台中星○癸巳广西右布政使孙曰良闻父丧适命总督广西诸郡预备仓粮水利之政曰良自陈臣已离职守制若释服莅事非惟有亏人子报亲之心抑且有负朝廷孝理之道  上以民务方急命曰良奔丧毕即赴任理事
　　○甲午遣行在吏部左侍郎魏骥为正使给事中陈常为副使持节册东城兵马副指挥杨郁女为代府宣宁王逊炓妃
　　○以代府壶关郡主适秦安命安为宗人府仪宾选训导董元女为周府镇国将军子坣夫人俱赐诰命冠服等物
　　○命直隶扬州府宝应县县丞黄致复任升从七品俸致九载任满当迁耆民言其佐理勤慎乞留之行在吏部移文核实以闻故有是命
　　○先是  上命行在户部检视各王刍牧地至是具其顷亩方向及原据民人庄宅田地共三千余顷图列以闻  上命以一百八十八顷给郕王祁钰余拨神机三千等营令其刍牧所侵夺民地悉给还之
　　○参赞宁夏军务右佥都御史金濂言贺兰山所以障腹里要害往者林木生翳骑射碍不可通比来官校多倚公谋私深入斩伐至五六十里无障蔽有如樵采者猝为虏所得致知我虚实豕突入寇即无以阻遏之请自今凡百材木需用于雪山取之不得于贺兰山纵伐以规利目前贻患无穷  上从之敕宁夏总兵官都督史昭严加禁约
　　○乙未敕行在户部曰朕弟郕王年已长成其岁禄一万石今在京岁支米三千石钞万贯俟之国全给米
　　○升翰林院侍讲仪铭为郕府左长史修撰杨翥为右长史
　　○丙申朵颜卫都指挥完者帖木儿遣指挥帖木儿并沙州卫千户写帖儿福余卫千户脱欢辽东安乐州达官指挥哈剌等俱来朝贡马及方物赐宴并赐彩币等物有差
　　○监察御史严恭亲丧服阕复除行在湖广道
　　○云南大理卫故指挥使陈宣子俊袭升云南都司都指挥佥事以宣征蛮有功也
　　○给密云中等卫及榆河驿马五百十四匹
　　○丁酉秦府镇国将军志埁卒遣官赐祭命有司营葬
　　○己亥朝鲜国王李祹遣陪臣尹炯赍表及方物来贺  万寿圣节赐宴并赐彩币等物有差
　　○行在礼部奏行在锦衣等卫带俸都指挥佥事等官穆肃等并广东等都司都指挥同知等官李端等二十三员相继卒请如例赐祭从之大明英宗法天立道仁明诚敬昭文宪武至德广孝睿皇帝实录卷之七十二
大明英宗睿皇帝实录卷之七十三
　　正统五年十一月庚子朔行在钦天监进正统六年大统历  上御正朝受之给赐亲王及文武群臣颁行天下
　　○敕朵颜卫都指挥完者帖木儿及大小头目等曰比奏本卫头目委塔委心朝廷无他异怀兼多识见欲保协同视事已允所言但命谨守国宪安处边陲恪修职贡用副朕怀
　　○升顺天府通州同知李经为本州知州经有治才能处繁剧时知州缺员耆民三百余人保经宜升知州以惠黎庶巡按御史上其事行在吏部言例不当升  上以民情宜俯从之故有是命
　　○给华阳王弟镇国将军友壁禄米二百石友壁既封而未给禄米王为之请行在户部覆奏镇国将军岁禄米一千石今友壁尚未出府  上命岁给二百石
　　○辛丑命故都指挥佥事黄诚子端袭为府军后卫指挥使府军后卫指挥同知吴迪弟宽羽林前卫指挥同知韩义弟礼燕山右卫指挥佥事王用子政俱袭职金吾左卫指挥同知晃忽儿不花子玖住金吾右卫指挥佥事蒋旺子贵俱代职
　　○壬寅调行在都察院右佥都御史张纯于都察院刑部右侍郎吾绅于礼部升吏科都给事中郑泰为刑部右侍郎先是  上谕行在吏部尚书郭琎等曰比闻南京刑狱不清纪纲不振岂典职臣僚媮惰致然邪尔吏部会群臣详议以闻至是琎等言刑部尚书施礼都察院右副都御史朱与言俱老成若得有风裁者参佐之庶能振举百度惟刑部右侍郎吾绅疏于法律宜调别部  上从之故有是命因谕纯曰南京国家根本之地所系至重今命尔往尚当恪恭乃职申明宪典苟再循习故常方命废事邦宪具在不尔贷也遂敕南京六部都察院大理寺等衙门曰南京国家根本重地  祖宗勤劳肇创定鼎于此万年之统系焉朕嗣承天序祗奉鸿图夙夜惓惓顾南京之在念肆简任六官及宪纪之职付托至重何意所任未尽得人比闻六官之属下至吏胥纵横放肆全无忌惮甚至贪淫无耻堂上官阳若不闻御史闻而不举御史亦或纵恣不守礼法目睹邪慝缄口不鸣  祖宗宪纲凡风宪纠举之事必要指陈实迹近日南京御史纠言人罪询之咸无实对轻佻谲诈上罔朝廷下诬良善凡此所为皆由尔六部都察院堂上官不能秉礼持法以端表率或肆情宽缓用致废弛或酣酗歌咏怠忽政事或别生支节或执己偏见或徇私意用致乖戾同官不和下失观瞻无所效法姑宥不问其即革心改行严谨礼法以率厥属凡政事废弛者举行之奸弊夙积者革去之属官不律罢软不堪任事者奏黜之务在振举纲纪用熙庶绩今命刑部右侍郎郑泰都察院右佥都御史张纯前来佐理刑名协赞风纪尔等须同心合力以副朝廷委任之重如违朕言怙终不悛  祖宗之法具在朕不尔贷
　　○擢进士叶遄为刑部主事古镛为大理寺右评事
　　○巡按浙江监察御史马谨奏近嘉湖二府被灾行在工部右侍郎周忱遵奉敕书已出官廪赈之今台州绍兴宁波金华处州旱灾益甚民食尤艰虽令有司劝借恐奉行不至请如嘉湖二府例捐官廪赈济俟丰年责偿  上从其请命行在户部行之
　　○癸卯迤北瓦剌脱脱不花王遣使臣卯失剌等男妇六百四十四人来朝贡马一千六百七十四匹银鼠等皮三百二十张赐宴并赐彩币衣帽等物有差
　　○袭封衍圣公孔彦缙来朝上表进马贺  万寿圣节赐宴并赐钞币等物
　　○山西署都指挥佥事李庸以指挥陈胜讦奏都督李谦词有连诏逮至而都指挥使马贵亦发庸贪淫状巡抚兵部左侍郎于谦奏诸将多挟私告讦夫平居犹互致排抑安望其临敌能协力成功乞会廷臣议所以更置之庶边城得人  上以为然命俟鞫庸处之
　　○甲辰江西布政司奏南昌等府卫所属地方自正月以来雨水渰没早禾六月以后亢旱晚禾枯死税粮子粒无从输办  上命行在户部勘实以闻
　　○乙巳襄王瞻墡郑王瞻埈各奏欲赴京朝觐  上念远道跋涉贻书止之
　　○升泰宁卫指挥佥事完者秃为指挥同知头目伯都为指挥佥事乞占为副千户朵颜卫头目委塔为指挥佥事命湖广龙潭安抚司故土官同知黄敬中子应豪袭职山西行都司故都指挥佥事刘俨子璇袭为指挥佥事
　　○丙午朵颜等卫指挥帖木儿等陛辞命赍敕并织金纻丝彩币等物归赐其都指挥完者帖木儿等
　　○行在户部奏口外宣府大同狭西绥德州等处辽东三万等卫所永平遵化云南大理府等处广东琼州府四川盐井松潘等卫屡奏准召商中盐纳粮年终例应差官盘验给军食用其宣府独石马营诸处已奏委参政刘琏盘验狭西有镇守右副都御史陈镒辽东有巡抚左副都御史李浚大同有巡抚右佥都御史罗亨信永平一带有通政司右参议张隆宜委各官盘验云南广东四川则就委按察司为便从之
　　○哈密忠顺王倒瓦答失里遣舍人也先帖木儿奏母斡难答里遘疾乞赐医药  上遣医官哈先给所宜药偕所遣人往疗之仍赐敕奖谕令俟母疾愈即遣哈先回京
　　○巡按直隶监察御史李匡奏顺天府密云县隆庆仓官吏张玘陈贵等犯罪例应解京问拟复职缘玘等经收粮料五万三百八十余石恐误防守乞不为常例就发密云纳米赎罪完日守支钱粮从之
　　○丁未行在工科给事中吴昇奏言路之开所以达四方之视听决天下之壅蔽自古圣帝明王之治天下未尝不以此为首务钦惟  皇上嗣登大宝累诏臣下直言无隐甚盛意也夫何  皇上虽宏纳谏之量而执政乃进拒言之议迩年中外陈言有为切直之论者会议之时执政因其所言或中己病所见或与己乖故辍回护驳令指实臣恐此风一肆则言者之心惧而方来之口杜矣宁复有敢直言者乎乞敕该部会议之时于诸人所言可行则允不可则止务协舆论毋议言者如此则下情得以毕达于  上而嘉言罔攸伏于下矣  上嘉纳之命自今议事毋追究实迹以阻言路
　　○以大兴宛平二县缺粮赈济命法司见问罪囚俱纳米赎罪于二县预备仓收贮杂犯死罪七十石流罪五十五石五徒各以五石递减杖每一十二石笞每一十一石五斗
　　○戊申朵颜卫都指挥倒斤遣指挥把孙泰宁卫都指挥脱火赤福余卫都指挥影赤不花男秃儿兀史辽东安乐州达官指挥佥事阿里千户忽法提自在州达官指挥佥事你都四川播州宣慰使杨炯遣长官韩仁寿等俱来朝贡马及方物赐宴并赐彩币等物有差
　　○行在户部主事邹来学言奉命预备直隶淮安等七府州粮储而各处官钱所籴不多乞将今年七月以前民间所负官马当徵者暂令视马直入粟以备赈济庶事易集而民不困从之
　　○湖广都司奏衡州卫镇守常宁中千户所原无城垣止用木栅年远随修随坏宜改为土城庶不徒费人力而可保障地方请以本卫所旗军不妨征差协力筑之  上可其奏命用工宜缓勿极以扰人
　　○庚戌  万寿圣节遣官祭长陵  献陵  景陵  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼
　　○擢行人司左司副刘克彦为行在山西道监察御史克彦先以廷臣荐举理刑至是考通法律故有是命
