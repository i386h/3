<!-- { "loadSidebar": true } -->
　　○礼部奏日本国王有附进物及使臣自进附进物俱例应给直考之宣德八年赐例苏木硫黄每斤钞一贯红铜每斤三百文刀剑每把十贯枪每条三贯扇每把火筯每双俱三百文抹金铜铫每个六贯花砚每个小带刀每把印花鹿皮每张俱五百文黑漆泥金洒金嵌螺甸花大小方圆箱盒并香垒等器皿每个八百文贴金洒金砚匣并砚铜水滴每副二贯折支绢布每钞一百贯绢一疋五十贯布一疋当时所贡以斤计者硫黄仅二万二千苏木仅一万六百生红铜仅四千三百以把计者衮刀仅二腰刀仅三千五十耳今所贡硫黄三十六万四千四百苏木一十万六千生红铜一十五万二千有奇衮刀四百一十七腰刀九千四百八十三其余纸扇箱盒等物比旧俱增数十倍盖缘旧日获利而去故今倍数而来若如前例给直除折绢布外其铜钱总二十一万七千七百三十二贯一百文时直银二十一万七千七百三十二两有奇计其贡物时直甚廉给之太厚虽曰厚往簿来然民间供纳有限况今北虏及各处进贡者众正宜撙节财用议令有司估时直给之已得旨从议有司言时直生红铜每斤银六分苏木大者银八分小者五分硫黄熟者银五分生者三分臣等议苏木不分大小俱给银七分硫黄不分生熟俱五分生红铜六分共银三万四千七百九十两直铜钱三万四千七百九十贯刀剑今每把给钞六贯枪每条二贯抹金铜铫每个四贯漆器皿每个六百文砚匣每副一贯五百文通计折钞绢二百二十九疋折钞布四百五十九疋钱五万一百一十八贯其马二匹如瓦剌下等马例给纻丝一疋绢九疋悉从之
　　○瓦剌也先使臣知院哈只等言奉旨令进贡少遣人故今使臣甚少伏乞朝廷厚赐为幸礼部议上年使臣三千二百余人今使臣一千一百四十三人不及上年之半也先正副使二人一等原赐六表里宜量加二表里下程每人羊一只也先母并弟四人及长男遣来使臣可可等七人二等原赐二表里宜量加一表里从之
　　○宁夏总兵官都督同知张泰言永乐间钦降大铳重三四十斤内装石子一个凡遇追贼重大不便止可守城请改铸小铜铳重八斤内装铁弹子大者十三个小者二十个其发颇多亦能持负奔远命兵仗局同总兵官试验之
　　○乙酉革云南通海县河泊所以课米不及千石故也
　　○丙戌西番黑楼等地面三十一处男妇共一百一人来朝贡驼七匹马二百四十七匹骡十二匹驴十匹玉石三百四十一块镔铁腰刀四把碙砂七十六囊赐宴并彩币等物有差
　　○巡抚贵州右佥都御史蒋琳奏左布政使董和职司钱榖不能革弊致官攒盗卖边储宜究问之命和具实以闻琳又奏参议李颙同男盗卖边储等事请正其罪从之
　　○丁亥赏广西征进官军都指挥范信等一百六十六人彩叚表里钞绢布有差以杀获宜山河池等处贼首功也
　　○巡按浙江监察御史庄歙奏镇守右监丞阮随都督同知李信因吏讦告嘉兴知府舒敬贪赇等事辄擅执敬请究随信违例之罪诏都察院录状示之
　　○戊子镇守浙江都督同知李信奏都指挥佥事徐宁因守备霩衢指挥托疾辄委别官代之事属专制命巡按御史执鞫之
　　○己丑命羽林前卫阵亡指挥使张忠子英袭升为都指挥同知仍带俸本卫
　　○庚寅腊节赐文武百官宴
　　○癸巳给永寿王子镇国将军公锬岁禄一千石米钞中半兼支
　　○吏科都给事中林聪言也先不敢辄称可汗而遣使于我者觇中国能议其罪否耳今若称为可汗则长逆贼之志若称其故号为太师恐激犬羊之怒贻患边境莫若敕其来使令归语也先以华夏夷狄之分顺逆吉凶之道庶几不失国体之尊刑科给事中徐正言当赐也先敕书晓以天命祸福之由示以奸邪成败之理如其幡然改悔复称旧职斯固为美如稔恶不悛我则执言讨罪战必胜攻必取矣又太子太傅安远侯柳溥言也先弑主自立所谓乱臣贼子人人得而诛者堂堂天朝岂不能正其罪第以其夷狄置之不较若从其伪称是与其弑主也臣以为回书宜仍称瓦剌太师否则阻其往来不与回书彼敢犯边则兴师讨之庶得中国之体诏多官并议三人所言孰为可从五府六部翰林院都察院大理寺言自古王者不治夷狄今也先所称大元田盛大等号固不可依至若可汗乃陏唐以来北狄酋长之常称非中国所禁朝廷回赐敕书宜称为瓦剌可汗以羁縻之诏礼部仍会各官酌古准今求至当归一之论可以行之久而无弊者以闻礼部仪制司郎中章纶言可汗二字在中国固为戎狄酋长之称在戎狄则比为皇帝之号观其称唐太宗为天可汗元世祖为成吉思可汗可见矣向者脱脱不花为可汗乃其世傅所称名犹为近正也先弑主自称可汗名实不正今若因而称之彼以为中国  天子亦称我为可汗以夸示其群酋群酋畏服无复携贰则必有窥视中原之志日后之祸未可测度且在我中国以为苟安而将士之心必怠异日对敌谁肯当先此固不可也若仍称为太师彼必曰我数遣使朝贡而朝廷仍轻侮我必将犯我边鄙生民为之荼毒此亦不可也以臣愚见莫若赐敕封之为敬顺王或称为瓦剌王因而赐与金帛庶几得用权合经之宜诏以其奏付多官并议之
　　○甲午海西亦儿古黑等四十四卫野人女直指挥苦女等来朝贡方物赐晏及彩币等物
　　○命旧时随侍怀献太子官校九十一人今俱为坟户仍隶锦衣卫带管
　　○大同西路右参将都督佥事石彪奏虏使入贡之后其余党多伏近边驰猎无忌请率兵巡行相机剿杀  帝以使臣在朝恐彪贪功启衅不允所请
　　○乙未海西忽石门等二十三卫野人女直指挥革令哥等乌思藏及董卜韩胡番僧列巴坚昝等来朝贡马及方物赐晏及彩币等物如例
　　○命故金吾前卫指挥佥事王达子宣袭职济州卫指挥同知张信子福通州卫指挥佥事周贵子冕南京济川卫指挥使郭谦子通俱代职
　　○丙申升南京江西道监察御史季骏为广东按察司佥事广西道监察御史武聪为山西佥事
　　○升辽东左副总兵右都督焦礼为左都督都指挥佥事刘英署都指挥佥事任义俱为署都指挥同知官军三百八十人升赏有差以兴水县堡等处击贼功也
　　○免山东青州济南莱州等三府一十八州县景泰四年分被灾税粮二十四万六千三百一十四石马草三十三万八千四百六十余束
　　○夜月犯井宿东北第三星
　　○丁酉南京大理寺少卿吕昇卒昇浙江山阴县人由举人授溧阳县儒学教谕以近臣荐升江西按察司佥事与修永乐大典后调山西按察司寻升南京大理寺少卿以老致仕至是卒
　　○戊戌朝鲜国王李弘暐遣陪臣金允寿福余朵颜泰宁三卫指挥可台及头目卜阿歹等各遣鞑子脱火等来朝贡骡马及方物贺明年正旦俱赐晏并彩币等物
　　○己亥昌平候杨俊奏臣父洪存日有家人杨钊等十六人因从征有功及进送报效俱授百户总小旗职役后父亡弟杰嗣爵上表自陈蒙革去钊等职役犹给俸米有二石或一石者臣今袭封受爵以来曾无分寸自效享有厚禄已为非分而钊等给俸如旧况今边务方殷粮用浩繁钊等既隶臣籍臣禄足以粗给乞将其月粮停支以充别用尽臣区区犬马报主之诚诏曰俊武臣能约己裕众特允其请
　　○南京都察院右都御史陈勉卒勉字希进江西宁都县人永乐丙戌进士任广东道监察御史秩满升广东按察副使未几召还进士副都御史寻改南京大理寺卿平反狱讼多所建白时论称之进升右都御史才期岁即上章乞致仕至是卒勉外和内刚通法律多吏能临事敏捷无负其职
　　○月犯轩辕右角星复生晕色赤黄围圆浓厚
　　○庚子以明年大统历一百本赐朝鲜国王李弘暐付陪臣金允寿赍回
　　○复除南京吏科给事中刘华甫于兵科吏科给事中王芳于刑科南京工部郎中陈瑛于南京礼部户部员外郎何史训于南京户部户部主事龚敩刑部主事张纯俱本部俱以亲丧服阕故也
　　○巡按广西监察御史沈义劾奏左布政使夏时纵男在任经商当究其违法时奉诏服罪命宥之
　　○大理寺寺丞朱绂闻母丧请归守制命奔丧绂上＜锍-釒＞辞不允
　　○辛丑五府六部六科十三道等官奏比臣等议称也先为瓦剌可汗诏旨令再议今给事中卢祥李钧路璧等执言欲但仍旧称为太师伏乞圣裁  帝曰也先虽桀骜亦能敬顺朝廷宜如所议称为瓦剌可汗
　　○免山东兖州护卫等十一卫所景泰四年被灾子粒粮二千八百二十六石有奇
　　○壬寅四川天全六番招讨使司署招讨使事高崧永宁宣抚司土官同知王瑄马湖府沐川等三长官司长官悦福得等成都府寒水巡检司土官巡检高隆广西太平府恩城州护印官族赵陆等来朝贡马赐钞并彩币等物
　　○癸卯江西抚州府民汤汝佐钱振邦何万安陈彦举李积吴绪四曾绍南王禄受徐冲霄施秉伦饶嘉会危永怀许中立桂用辉章孝逊傅大本徐文夫刘雍三车伦远桂用臧吴顺昌施秉原金以庄胡世仁章季澄徐久关曾用省吴孟同丁光祖周林二林嵩一陈叔坚邓伯箎吕邦翰王丕烈梅郁坚丁仕澄应毛苟道纪司都纪朱绍徽各出榖一千石助官赈民诏赐玺书旌劳复其家
　　○甲辰户部奏辽东军马数多粮用浩大宜预为措置请召商中盐辽海三万二卫中两淮盐每引米豆中半五斗五升两浙盐四斗长芦盐二斗五升铁岭卫中两淮盐每引米豆中半六斗五升两浙盐四斗五升长芦盐三斗从之
　　○总督军务少保兼兵部尚书于谦言即今虏虽遣使来朝实则怀奸寻衅纵施天地之恩难满沟壑之欲揆之理势必须用兵然将非得人兵难取胜今各营总兵有石亨柳溥张軏足胜其任余如范广等可当一面之寄但恐虏贼分道入寇应援之兵缺人调度天之生才代不乏人国家餋士几百年岂无谋臣良将为国宣力者臣器非远大才不逮人虽有捐躯报国之心而无匡时济世之术若冒昧妨贤死有余罪乞敕文武廷臣及六科十三道推举智略廉正骁勇善战材堪重任者不次超擢庶几将领得人丑虏可平从之
　　○乙巳诏各边操守官军艰窘出内帑并各处公府所贮银遣御史陈述等十一人往给之每人一两凡银三十七万二千二百七十二两
　　○命者帖列山卫故指挥佥事撒替哈子卓令哈袭职可令河卫老疾指挥佥事叟登哥子你笼哈代职
　　○兵部劾署都督佥事崔福都指挥同知黄钦都指挥佥事方荣提督牧马多损失且匿其数诏执付刑部鞫之
　　○月犯氐宿东南星
　　○丙午召镇守福建少监戴细保还京命奉御来住代之仍兼领市舶司事以巡按监察御史倪敬论细保贪虐扰害诸不法事也兵部请治助细保为不法者诏敬执鞫之果连细保奏闻区处
　　○丁未革山西应朔浑源蔚等州马邑山阴等县税课局以提督大同军务左副都御史年富言其领课少也
　　○戊申湖广永顺等三宣慰司施南等三宣抚司高罗等七安抚司唐崖等五长官司宣慰使彭世雄等四川龙州等四宣抚司泥溪等五长官司宣抚薛公辅等广西庆远府那地等三州土官知州罗文愈等各遣头目来朝贡马及方物赐钞并彩币等物
　　○旌表节妇周氏等三人周氏武成中卫舍人凌宣妻夫亡剪发誓不更嫁鬻衣珥以营葬守节三十年教其子耀宗官至礼部员外郎宗氏顺天府大兴县人张五十妻陶氏四川建昌卫军余姚敬妻俱守节年久旌其门曰贞节
