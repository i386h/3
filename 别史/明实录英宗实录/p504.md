<!-- { "loadSidebar": true } -->
　　○户部奏赵王祁镃薨岁禄米三万石应合截日住支  上曰禄米住支固当第恐府中用度不给岁仍以米五千石给之
　　○丙子遗书宁王奠培曰弋阳王奠壏淫乱事乃天地所无有禽兽中所不为不幸于宗室中见之朕虽欲隐忍不发然  祖宗在天之灵决不能容特遣右副使李广驸马都尉薛桓锦衣卫指挥逯杲审勘其所勘事情止可与瑞昌王预知果有此事宜尽情直说果无此事亦须明白开陈此系重情务得其实也
　　○宁府仪宾葛旰严杰孔永明高鹤龄方景祥陈逸韩辅田昱李瓛孟敬邓日□喜郭琦吴纬戴英张晋张傚沈懋钟毓坐不出城迎敕执至京下镇抚司鞫送法司论当赎杖俱命戴民巾一年还职
　　○丁丑给襄陵王府已故镇国将军范土□见夫人张氏每岁食米三百石伊府内黄郡主并仪宾蒋钲岁禄共八百石本色米五百石折钞三百石
　　○命故后军都督同知刘信孙刚袭为彭城卫指挥使于御马监差操
　　○升保定中卫指挥同知张英为大宁都司署都指挥佥事英以冒功改正并削其署职至是所部旗军八百余诣阙奏保故复升之
　　○己卯赏狭西杀贼功赐都指挥等官王晟等二千九百五十三人银叚绢布有差
　　○旌表孝子节妇蒋盛等十四人盛直隶迁安县人贾懋顺天府永清县人房镇平山卫军钟通忠义卫总旗杨顺通顺素兄弟潼关卫军余皆以孝闻于乡里张缙河南鄢陵县人幼失父母鞠于祖母刘刘卒丧葬尽礼有赤蛇苍兔蜂猬驯扰之异俱表其门曰孝行张氏直隶昌黎县民康瑄妻李氏山东胶州民王山妻赵氏河间民陈通妻韩氏定边卫舍人汤全妻孟氏直隶无锡县民虞宗约妻葛氏巩昌土官汪福妾皆年少丧夫守志不贰俱表其门曰贞节高氏山东武城县民王俊妻蒋氏俊妾俊亡高氏临视棺殓毕自经死蒋氏寻亦自尽表其门曰双烈
　　○命金齿为民徐有贞原藉苏州居住
　　○庚辰腊节赐文武百官宴
　　○壬午命刑部署郎中事员外郎梅伦实授郎中户部署员外郎事主事阎铎实授员外郎
　　○夜月入毕宿中
　　○癸未命故燕山右卫指挥使沉名子瑄指挥同知唐广子雄华敏子顺金吾右卫指挥使宋广子真指挥同知张通弟全府军后卫指挥同知庞顺子英金吾右卫指挥同知姜参子麟鲍胜子俊彭城卫指挥佥事韩黑汉子名羽林前卫指挥佥事谷亮子泰燕山前卫指挥同知张荣子祥济阳卫指挥佥事刘真子胜俱袭职
　　○辽东都指挥佥事唐良分巡开原古城等堡坐守备不设法司当以边卫克军  上命降为三万卫指挥同知带俸差操
　　○鞑贼十余骑寇宁夏东路既而由花马池兴武营出境参将署都指挥佥事王安协同守备都指挥佥事何琳署都指挥佥事蒋泰以兵追之仅获其所弃牛马而还兵部劾安等纵寇失机请法其罪  上命姑勿治第令具实自陈
　　○甲申命故朵林山卫指挥同知亦剌兀子哈冬哈钦真河等卫指挥佥事也儿克出等子忽失哈等十二人俱袭职升弗提卫指挥同知孛罗脱为指挥使指挥佥事阿剌哈为指挥同知
　　○乙酉敕镇守大同太监王春总兵官彰武伯杨信等曰今得偏头关械所获鞑贼间谍刘三等至京言系石彪家人惧罪逃往虏酋孛来处授以伪职八月间尝导贼入寇今又同贼众四十余人潜来各边探听约以黄烧饼衣针为信及累石塔为号但余贼尚多未获者其严督官军及所属地方昼夜尽心挨究况今正旦已近尔等慎勿以声息稍缓纵情宴乐懈弛防守并敕宣府独石怀来辽东山西狭西宁夏甘凉延绥各边关守臣亦如之
　　○下高阳伯李文太监陈瑄于锦衣卫狱初文等镇守大同屡为虏所掩袭且不以实奏召还京至是至六科十三道劾之遂下狱已而兵部复劾其怀奸方命纵寇失机无勇无谋虽妇人女子以为羞不义不忠曾豺狼犬豖之不若乞重其罪以为边将误事者之戒  上以其章下锦衣卫镇抚司
　　○夜有流星大如杯色青白出自北河之北行丈余光大如椀西北行至近浊二小星随之有声如雷
　　○丙戌命故哈儿分卫指挥同知亦隆哈子勒黑赤满径卫指挥同知纳成哈子木答忽哈儿分等卫指挥佥事脱脱等子兀鲁答哈等七人俱袭职升考郎兀等卫指挥佥事速古等六员俱一级
　　○先是  上以鞑贼寇大同敕宣府总兵官武强伯杨能副总兵都督同知董斌将兵策应既至贼已遁能议留斌大同而已分兵屯大同左卫未几斌輙引还柴沟堡至是兵部劾奏斌故违能节制于法难宥  上命姑宥之戒勿再犯
　　○太白昼见于辰位
　　○致仕刑部右侍郎李棠卒棠浙江缙云县人宣德庚戌进士擢刑部主事正统中升员外郎清理南京法司刑狱平反冤抑甚多还升本部右侍郎巡抚广西颇有时誉朝廷嘉之寻命提督广西军务赐白金彩币以疾乞归至是卒遣官谕祭命有司营葬棠为人廉介不苟取既休致家无余财乡邦重之
　　○丁亥命故和卜罗等卫指挥同知王恰奴子只卜哥细邻子宋塔指挥佥事阿思剌子双吉纳必笼哈子兀纳哈剌不塔子木答兀不桑哥子住儿出旺家奴子胜哥你四川长宁安抚司安抚剌麻儿子坤卜俱袭职升忽石门等卫指挥使你笼哈等六员俱一级
　　○降山东道监察御史阎鼐为广平南县主簿先是鼐巡按浙江言闸办银课内外等官扰害军民乞取回京忤旨下锦衣卫狱至是特命降之
　　○辽东守备都指挥孙能为部卒奏其隐匿边机谋杀人命诸不法命都察院鞫之
　　○戊子立春顺天府官进春  上御奉天殿文武百官行庆贺礼百官复诣  东宫行庆贺礼赐宴
　　○命故河南都司署都指挥佥事薛庆子坚袭为怀卫指挥佥事
　　○命故忽石门卫指挥使兀笼哈子抄剌哈满泾卫指挥同知里答哈子苦因哥马英山等卫指挥佥事吉剌木等子稳义塔等十一人俱袭职
　　○免顺天府霸州文安县今年灾伤田地秋粮二千四百二十余石马草六万三千四十余束
　　○己丑升狭西巩昌府同知崔达为本府知府达在任将满适缺府正所部官民各奏达公勤廉恕军民悦服乞升知府以慰民望下巡抚及二司等官覆核无异吏部具以言故有是命
　　○升成讨温卫指挥同知娄得为都指挥同知以弗提卫都督察阿奴等奏保其效力年久乞升故也
　　○庚寅命故南和侯方瑛子毅袭封南和伯
　　○降刑科给事中曾瑄为福建连江县主簿瑄早朝丹墀遗溺法司论当赎杖还职  上特命吏部降之
　　○辛卯命工部右侍郎薛远督修京师通州诸仓
　　○镇守广西左少监朱详等奏十一月二十四夜蛮贼攻破藤县北门入城哨守官军指挥张能等开南门而逃贼遂纵火焚毁官民廨舍公私财物子女劫掠无遗事下兵部请令镇守总兵等官严督官军捕贼及巡按御史执能等究治如律从之
　　○监察御史杨绍刑部主事张吉□羽锦衣卫千户陈琏百户宋瑛监押强贼四人斩于行劫处未至斩所夜亡其一人还奏俱下锦衣卫镇抚司鞫送刑部执锦衣卫掌卫事都指挥佥事王喜指挥使袁彬同知张寿佥事郭瑛陈纲鞫于都察院已而所亡囚为他人捕得刑部纶绍等都察院论喜等俱赎杖还职  上以喜原任指挥使管工兵仗局黜之使仍旧职彬寿瑛纲各罚俸三月绍吉□羽降一级调外任琏瑛降一级
　　○癸巳命修狭西开平忠武王常遇春庙从狭西布政司请也
　　○甲午先是大同城中狭隘郡王数多敕山西代州等处别造府第以备迁徙既而诸王各择便利奏请纷然乃命代王仕壥审其愿迁者以闻代王奏其子定安王成鏻博野王成鐭愿迁广灵王长子仕土□兹昌化王仕墰亦愿迁既而广灵王长子及昌化王复自陈不愿迁定安王亦言不忍远违乞留侍滕下  上遗书代王诘其所奏不实且好恶偏私故处事不当如此宜处以公道除亲子皆留侍左右其诸郡王务从其情愿者明白开奏又以书谕博野王言人子之情非有甚不得已孰不欲朝夕亲侧定安王能知此道欲留侍亲尔乃自求违远旷晨昏奉侍之礼志向如此非朝廷所望于宗室也不允迁移其仍旧居
　　○命故羽林前卫带俸都指挥佥事薛斌子勇袭为本卫带俸指挥同知
　　○掌光禄寺事礼部右侍郎蔚能奏中官转鬻月进食器下之锦衣卫论当徒  上特命赎毕降为南京光禄寺卿且谓少卿郦镛刘琏等阿附不谏止能各罚俸三月
　　○夜月犯内屏星
　　○丙申遣中官祭司灶之神
　　○升山东左布政使刘孜为都察院右副都御史仍支从二品俸巡抚苏松等府
　　○丁酉升礼科给事中李木兵科给事中蒋敌俱为尚宝司司丞
　　○命故安河卫指挥同知不得纳子撒住哈木里吉卫指挥同知准里丁哥子都里吉指挥佥事失迭温子必奴哈建州左卫指挥佥事劝赤忽子奴忽可令河卫指挥佥事叟登哥子亦失哈钦真河卫指挥佥事女女子苦女答儿马子牙吉失胜哥里子罕家速古子得住克俱袭职升兀者卫指挥使脱因贴木儿建州左卫指挥同知古鲁哥喜乐温河卫指挥同知主卜哈古里卫指挥同知必里你益实卫指挥佥事阿的纳塔麻速卫指挥佥事失郎哈亦马剌丹卫指挥佥事答鲁弗朵秃河卫指挥佥事恼忽俱一级
　　○云南参政张轼副使周鉴会巡按御史平反死狱失于同御史奏闻命执治之
　　○戊戌给南和伯方毅岁禄一千石米钞中半兼支
　　○命故四川都司都指挥佥事廉恭子永袭为宁川卫指挥同知
　　○升贵州普定卫指挥使王泰为贵州都司带俸都指挥佥事先是泰获功以报功册讹少升一级至是援诏书例改正升之
　　○锦衣卫鞫高阳伯李文太监陈瑄失机状具伏送都察院论皆斩  上特宥文死降都督佥事于延绥杀贼自效瑄仍锢之
　　○女直贡使朝望日因廷进番书通事都督同知马显佥事季铎失于奏达下锦衣卫送法司论当赎杖复职从之
　　○庚子直隶安庆府及河南南阳府各奏今年五月至七月天雨连绵禾苗渰没广东肇庆府奏四月五月不雨禾苗旱命户部覆视之
　　○大理寺左少卿李茂卒茂字萼茂江西吉水县人登正统己未进士擢大理寺评事己巳升寺丞景泰初奉敕考察南京百司风采凛然寻升右少卿又往南京审录重囚多所平反遂调南京大理寺天顺初召赴京进左少卿至是斋宿于朝房一夕暴病卒命所司谕祭茂特身廉慎断狱详明盖无愧所职云
　　○辛丑岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
