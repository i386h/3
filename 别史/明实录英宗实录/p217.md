<!-- { "loadSidebar": true } -->
　　○大理寺卿俞士悦言我朝  列圣相承每决一囚必命三覆奏  皇上屡诏恤刑又遣廷臣按行谳狱其与帝舜之钦恤成周之慎狱同一揆也臣职专审鞫所据各处问拟死罪囚除合律者具奏处决其余招状未明拟罪未当者驳回复问然其间有罪囚因见驳回遂多番异其原问官弗能辩理死于故勘者有罪囚幸得驳问其原告贿赂官吏不行辩理死于固禁者又有原问官弗肯辩理但依成案呈详处决死于衔冤者复有原问官欲与辩理或证佐原告逃亡或人命身尸弃毁无从可辩死于非命者幸而不死身系于狱父母不得养妻子不能顾冬暖而愁寒年丰而忍饥情弊苦楚弗能殚述臣以为所犯深重如谋杀亲夫等项宜伺回报奏请其斗敺杀人之类久不问报今具原招之状原驳之由凡百有余人以闻伏惟  皇上量加宽宥  上命巡按御史会审刑官审勘明白真情实犯者依律监候处决情可矜疑者具实以闻其余毒人未死斗敺伤人致死者情罪稍轻俱宥死杖一百发戍边卫
　　○癸酉赐瓦剌正副使孛端等买卖回回阿里锁鲁檀等彩币表里钞绢有差
　　○甲戌朵颜卫遣指挥能列苦忽鲁爱等卫野人女直指挥撒只哈兀者前等卫野人女直指挥木答纳等来朝贡马及方物赐宴及彩币表里钞绢有差
　　○巡按广东监察御史艾茂奏按察司副使徐贤等督同指挥王杰等哨守雷州府遂溪县等地方因循怠惰致贼劫杀军民请究其罪  上命巡按御史杖杰等七人一百戴罪复职仍旧哨守贤等停俸捕贼不获不宥因谕法司臣曰广东迩来兵备废弛致贼轻视放肆宜命巡按御史会三司官酌量事情计议方略推选有智略都指挥一员往来提督操练官军相机调度擒贼务底事妥民安弗许坐视贻患
　　○乙亥  万寿圣节  长陵献陵  景陵  上诣  奉先殿  皇太后宫行礼毕出御奉天殿受朝贺大宴文武群臣及四夷朝使
　　○内使吴忠进其养子钦为勇士已而钦教人词讼锦衣卫鞫得状  上命俱斩之敕内官内使进勇士者往观焉
　　○丙子淮王瞻墺薨王  仁宗昭皇帝第七子母贤妃李氏永乐七年生二十二年受封至是薨年三十七讣闻  上辍视朝三日遣官赐祭谥曰靖命有司营葬
　　○晋恭王妃梅氏薨遣中官赐祭命有司营葬
　　○丁丑初贵州民奏免食盐钞至是各卫站铺旗甲军余又请如例免徵从之
　　○复命南京工部修  祖陵殿宇
　　○己卯设塔山左卫敕谕塔山卫都指挥佥事弗剌出曰尔弗剌出世居边境忠事朝廷自我  先朝洊膺官赏比者尔累奏所管人民颇多或有声息驰报未便请设卫给印以图补报呕罕河卫都督同知你哈答又奏保尔效力多年善抚人民辽东总兵等官亦审实以闻今特准尔所请设塔山左卫给与印信命尔掌印管事尔宜深体朕恩坚守臣节遵守礼法抚绥部属或有远夷奸诈之徒蛊诱尔部属为恶者即便擒治尔其钦哉
　　○敕谕吉河卫指挥速鲁董哈男北赤纳等曰近得尔等奏言闻迤北鞑靼来抢各卫尔野人女直欲收拾人马堤备具见尔等保守境土忠敬朝廷之意敕至尔即约束部属但有远夷奸人到来蛊诱尔众为非者即拒绝捕治或来侵尔境即并力剿杀斯为尔福近观兀良哈三卫皆因其头目与远夷交通致彼数数往来察其动静今被劫掠人畜实所自取尔等宜深以为监庶不贻尔祸尔等近处边方世遵朝命特以诚心谕之其体朕至怀
　　○命故肥河卫指挥佥事撒笼哥子鲁兀哥亦马忽山卫指挥佥事木答兀子额黑里毛怜卫指挥佥事阿兰子者住哥俱升袭为指挥同知升肥河卫都督佥事别里格呕罕河卫都督佥事你哈答俱为都督同知益实卫都指挥同知木当哈为都指挥使塔山左卫都指挥佥事弗剌出为都指挥同知朵林山卫指挥使扯养哈肥河卫指挥使咬失俱为都指挥佥事兀者右卫指挥佥事奴克为指挥同知建州卫正千户失剌木答忽伯速俱为指挥佥事以能遵朝命还所掠朝鲜人口及远来朝贡故也
　　○命锦衣卫带俸指挥佥事李效良子荣代职效良初以银匠供役御用监累升是官至是年老乞以荣代故有是命
　　○夜月生晕色苍白参毕五车诸宿俱在晕中
　　○庚辰敕云南都司署都指挥佥事司韶曰先因云南地方膏腴之田多为权豪占据耕种及将殷富军余隐占私役命都指挥佥事张麟等取勘颇有成效今麟已故特升尔职同按察司提督屯种徵纳子粒麟处置己停当者不许纷更有废弛不便于军民者须与总兵等官计议处置或有占据田地私役军余沮坏屯种者依法究问事重者奏闻区处尔须持廉秉公爱恤军士务使仓廪充实斯称任使如尔不称治罪不宥尔其钦承之
　　○顺天府直隶庐州府淮安府徐州沂州宿州中都留守司直隶大同卫俱奏夏秋大水四川重庆府泸州广安州泸州卫俱奏夏秋亢旱秋粮子粒无徵  上命勘实蠲之
　　○户部奏狭西宁夏甘肃延安开平独石等处军马屯聚粮料缺乏查得浙淮长芦运司存积盐共三十二万九千五百一十二引宜令勘酌分派召□于诸处纳粮备用从之
　　○辛巳爪哇国遣使臣八智麻抹来朝贡方物赐宴及彩币表里等物有差
　　○升户部云南司主事胡纪为吏部文选司员外郎以职满九载故也
　　○命故右军左都督萧授子凤袭为指挥同知
　　○先是河南三司修伊王庶子府至是三司以时值饥馑请敕王如周王例自备物料工匠庶不伤民力从之
　　○壬午赏云南总兵官黔国公沐斌等及守备听调京官达官旗舍人等一万五千九百八十二人钞锭有差以修筑腾冲城也
　　○升刑部郎中张琏为山东都转运盐使司运使监察御史何永芳为河东狭西运使严敬为河间长芦运使给事中郑悠为山西行太仆寺少卿俱以吏部推举也
　　○以广西署都指挥同知范信为实授都指挥同知署都指挥使事以尝有斩首贼功也
　　○命故薛列河卫指挥同知哈塔子炒哈阿吉河卫指挥佥事苦失不花子马古山俱袭职升塔麻速卫指挥同知阿木纳为指挥使
　　○癸未福余卫达子把都等九人为也先所逼挈家来归  上命皆为头目于广宁居住
　　○甲申遣永康侯徐安等为正使给事中翟敬等为副使各持节册封西乡王范土□卬为韩王妃刘氏为韩王妃镇国将军子坣为汝阳王夫人董氏为汝阳王妃蜀王第二子友墦为内江王第三子友土□威为德阳王荆州卫指挥佥事李玉女为襄世子祁镛妃东城兵马副指挥李富女为宁乡王祁鐄妃
　　○安定王亦班丹男领占斡些儿遣使臣国师舍剌藏卜乌思藏等处番僧剌麻三旦令占失里木等卫野人女直舍人色赤等来朝贡马及方物赐宴及彩币表里钞绢有差○给赐瓦剌也先太师驼钮金印初  太宗皇帝封也先祖马哈木为瓦剌顺宁王以驼钮金印赐之至是也先奏因与把秃孛罗仇杀失去  上仍给之
　　○设河南开封府扶沟县僧会司置僧会一员从本县官奏请也
　　○以广西思恩府为思恩军民府从土官知府岑瑛奏请也
　　○命故斡兰河卫指挥佥事土木得子哈撒哈劄童卫指挥佥事咬约子卜郎乞俱袭职升忽石门卫指挥佥事教化为指挥同知
　　○停徵广西安隆长官司土官岑聪原管垄光等一十八寨逋负秋粮先是聪祖父以军功给赏各寨递年供办粮差至是聪奏各寨被普安州土官隆本占据自正统五年至今每年秋粮三百七十石无从营办故命停徵
　　○乙酉云南木邦宣慰司宣慰罕盖法大候州知州奉外法镇康州知州刀门光湾甸州舍人景隆法等各遣人贡银器象马等物赐币衣服等物有差
　　○宁夏总兵官都督同知黄真奏宁夏地临极边通贼路多官军聚之则有余分之则不足况今传报贼情殆无虚日岂可不预为之备议得庆府韩府护卫官军及草场马匹尚多乞共选三千骑益臣协助守备左参将丁信亦以益兵为请章下兵部尚书邝野等谓止宜于二获卫选官军二千人分益真等而以河州所徵茶马给之  上曰宁夏官军不为不多自足调用而真等每请益兵兵部其谕真等训练官军预为方略但怠弛误事者不宥王府官军不必调河州茶马待奏来时议之
　　○命故哥吉河卫都指挥佥事莫希纳子劄鲁哈玄城卫指挥同知替非纳子米希察木鲁罕山卫指挥佥事火失剌子黑合兀鲁罕河卫指挥佥事木答速子忽乞俱袭职升木答里山卫指挥同知把卜沙为指挥使
　　○府军前卫指挥佥事胡信卒信恭圣夫人李氏夫也
　　○戊子镇守延安等处都督佥事王祯奏榆林庄城垣原以沙土修筑天雨颓塌请俟明年春扣发军余择土坚筑从之
　　○己丑冬至节遣官祭长陵  献陵  景陵
　　○上诣  奉先殿  皇太后宫行礼毕出御奉天殿受朝贺大宴文武群臣及四夷朝使  皇太后皇后免命妇朝贺
　　○庚寅文武百官朝亲王于奉天门东廊
　　○命安定卫故都指挥佥事阿剌乞巴子切令加指挥佥事昆都加弟塔里绰思伯子古牙剌帖木子卜木失加袭职升指挥使土墨秃为都指挥佥事指挥佥事逊台为指挥同知
　　○壬辰敕谕朝鲜国王李祹曰前得辽东都司奏王国移文称今年四月有野人突入王境杀虏人口头畜而去及闻李满住等所管之人屡对王曰之人言欲报复此必满住等含忿所为等因已敕辽东总兵镇守官差官往女直野人地面挨追近者都督别里格等将所抢王国男妇十人送至辽东给与衣粮优养其别里格等来京备奏比先女直者儿兀歹等在建州居住宣德八年被王国军马抢杀甚众内抢男妇十口见在王国所遗幼小今已长成委是报复前讐今谨遵朝命送还朝鲜人口请朝廷一体差人往王国挨取见在人口给还免致彼此讐怨等情朕已抚慰别里格等回卫俟候兹将彼挨还人口付王国使臣李坚期领回给亲完住王宜于境内挨查女直者儿兀歹等家男妇十口送辽东总兵等官处给还其亲非特遂彼骨肉之情王之边境亦得永宁王素重德义为贤藩屏宜敦崇和睦保境恤邻用造下人之福副朕一视同仁心
　　○夜月犯心宿
　　○癸巳命都察院右副都御史周铨理南京都察院事仍督理粮储升翰林院侍读周叙为南京翰林院侍讲学士监察御史齐韶为南京刑部右侍郎大理寺左寺丞廖庄为南京大理寺左少卿先是南京吏部奏南京各衙门缺堂上官  上命吏部从公推举学行才识优长者以名闻至是吏部举叙等故有是命惟铨出于特命云
　　○命阿伦卫指挥佥事阿弄哥子打隆加兀者右卫指挥佥事弗剌答子都儿秃斡兰河卫指挥佥事秃同哥子苦奴俱袭职爱河卫指挥佥事朵儿只子薛令哥可因帖子你笼哈俱代职
　　○右军右都督吴亮卒亮滁州来安县人初为青州护卫副千户永乐元年升旗手卫指挥佥事屡从军征讨宣德五年升署湖广都指挥佥事寻实授充副总兵总督漕运兼镇守淮安正统初升都指挥同知以平江西新淦贼功升都督佥事充副总兵佩征南副将军印镇守贵州累升右都督寻调镇守云南七年召还命视右府事十一年上＜锍-釒＞乞致政  上从其请至是卒于武昌遣官祭葬亮体貌魁梧饶智略屡统军征讨常以不杀为意所至蛮夷怀附性宽简喜文学至老手不释卷人以是重之
　　明英宗睿皇帝实录卷之一百四十七
　明英宗睿皇帝实录卷之一百四十八
　　正统十一年十二月甲午朔  上省郊祀牲
