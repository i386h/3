<!-- { "loadSidebar": true } -->
　　○吏部言洪武永乐间铨选官员俱属本部掌行宣德正统以来始令大臣举保景泰初以御史练纲等言保官狥私廷议奏允仍归本部今纲又言本部铨授不当欲照旧例举保蒙恩＜宀十见＞宥切惟臣等愚昧素乏知人之明若狥私妄举则实不敢天地鬼神实所鉴临请继今以后方面府正员缺本部具奏移文各衙门该保官大臣将所保官姓名材行历官缘由各另具闻俟下本部以凭铨选庶所保之官行实著明而群下之议亦可少息诏曰方面郡守务欲得人所以朝廷尝令大臣举保又令吏部推选行之已久不能尽当今后惟布政使按察使有缺令会三品以上官连名共保其余还令吏部访求推选务从公道
　　○裁减京库收银主事及户部令史二十一人时有言冗食者多虚费粮储户部以为请故有是命
　　○六科给事中十三道监察御史奏顷者宣府总兵官都督纪广提督军务佥都御史李秉互相讦奏欲遣官代秉回京臣等闻秉在边日久事颇就绪军民信服况今边报络绎不绝恐代之者猝临其地边务未谙人心未孚误事非小乞令秉暂仍视事而遣官体实诏曰朕以总兵提督之官不务协和恐误边事故遣蒋琳代秉而言官又如此言琳且不遣其令公正御史给事中各一员往彼从公体察奏来处分○少傅兼太子太傅吏部尚书王直言臣年七十有四忝备官使四十九年已尝累陈乞退未奉俞旨叨蒙  列圣殊恩显荣已极而下愚不移才识愈陋师傅之官铨衡之任实所不堪未能求一真才行一善政窃食厚禄滥厕崇班老病日加神思昏甚智穷才尽勉强不前是以三职俱废事多乖违众论不容御史再劾虽蒙  圣明屡加＜宀十见＞宥臣亦何颜敢就班列若犹尸素妨贤误政孤负大恩死有余责况臣所居之官实在额外岂容冗滥玷累明时伏望  皇上断以至公将臣罢黜俾归农亩更用贤能以典铨选则群才汇进圣治日新矣诏曰师傅之官朕所赖者无几卿岂可求去铨选之事知人为难朕已具悉卿但勉力为之纲领副朕眷倚所辞不允
　　○甲辰少傅兼吏部尚书王直等言瓦剌也先遣使来贺正旦亦宜遣使答之事下兵部及总兵等官议少保于谦谓臣等职掌兵戎知战而已若贼渝盟敢为悖逆则当肃将天威往正其罪所言遣使之事不敢预议诏曰卿等既言统率士马以备剿贼使臣不必遣卿等务在勉力以备不虞以图成功
　　○乙巳敕赤斤蒙古卫都督阿速亦鲁伯并头目人等罕东卫指挥阿黑巴把麻思结并头目人等曰今后但有哈密并瓦剌等处走回及送回中国人口到尔地方经过尔等不许拘留杀害即便令人伴送至甘肃兵镇守等官处交收转送来京庶表尔等敬顺朝廷之意已敕甘肃总兵镇守等官俟候尔伴送人口至日量给赏赐以酬尔劳尔等其钦承朕命毋忽
　　○免直隶保定府所属安州等十三州县水灾田亩秋粮米三千四百八十余石谷草七万二千七十余束及户口食盐米钞
　　○丙午立春顺天府进春  帝御奉天殿受贺赐文武百官宴
　　○命故四川都指挥佥事刘镛侄孙芳袭为指挥使
　　○孟餋思卜发遣使来贡求管孟餋旧地方武大臣议孟养地方已与缅甸决难移易贼子思卜发怀奸挟诈展转观望难允所言
　　○太子太保兼户部尚书金濂等奏京畿天下之根本非兵戎无以壮国威非钱粮无以资国计比年以来边方多事国用浩繁兼以水旱相仍军民赋税连年宽贷京仓储积既供京师又给边饷支费屡增于往昔贡赋渐减于常年王制曰国无九年之蓄曰不足无六年之蓄曰急是诚不可不虑也臣等切见北京八府山西狭西河南山东民多凋毙四川湖广两广福建民亦艰食惟浙江江西直隶苏松等处古穪财赋渊薮乞敕此数处巡抚并三司卫府于所管官员及有力军民之家共选六千名每名令备米或麦四百石或粟米五百石运赴通州上仓以佐国用给冠带以荣终身仍于本里立坊旌之庶几尚义者多储积日富命量定米数出榜招纳其不愿者勿强
　　○兵部奏奉旨查勘得钦调并纳粟补官报效升职注锦衣卫者二百三十六员诏都指挥李文所镇抚招赛系土人不调都指挥佥事马显王喜指挥使王琦令还武成后等原卫百户尚敱等十一人调府军前卫所镇抚胡豅等五人调武功中卫百户郭庆等二人调武骧右卫其余俱调留守五卫
　　○户部郎中张勉奏万全都司等卫起车三千辆军夫万五千名预备接递虏使以此各处儧运粮草者无车不能完纳乞命增给在京送虏使车辆脚钱令径至宣府其万全各卫车免其递送令自办纳杂草三十万束内二十万运怀来十万运宣府又先次召人纳草给价草贵价少无人报纳亦乞增价以来之事下户部议宜悉如其请京车每辆增给七钱草价每谷草一百束增银七钱杂青草一百束增银四钱从之
　　○提督宣府军务右佥都御史李秉奏独石马营粮料不敷户部议以附近顺天府并直隶保定河间二府人民即今农闲欲委府尹王贤知府傅霖等督所属委官起倩民间有车大户顺天府于通州仓领米一万八千石豆五千石运赴独石保定河间二府俱于京仓领米一万石豆五千石分运独石马营二处每石官给脚费银六钱仍谕各属官吏有因而科扰及侵克价银者事发俱发戍边远从之
　　○丁未命右都御史王来兼大理寺卿升保定伯梁珤为保定侯左都督毛福寿为南宁伯右都督方瑛为左都督都督同知陈友都指挥使李友都指挥同知李震都指挥佥事安顺监察御史焦宽俱升一级官军一万六千余人升赏有差以征湖广苖贼功也
　　○戊申礼部奏本部职掌四夷外国并各处进贡金银器皿方物及赏赐之类旧有直房三间系吏户礼三部堂上官每日候朝处所于内收贮各处进贡赏赐等物今瓦剌使臣数多赏赐动经万计收贮不尽遂使各官每日候朝无地可处看得吏科北廊房六间是府军等卫带刀上直官军所处犹有空者乞将带刀官军并作三间其余三间拨与本部收贮各处进贡金银方物及赏赐钞币彩叚之类从之
　　○己酉致书通渭王范墅曰比奏欲宽在逃内使高安并张狗儿等罪及欲亲自赴京陈情具悉高安张狗儿等已令法司发落叔宜恪遵  祖训固守藩屏不可轻易来京
　　○沈王佶焞奏欲同弟陵川王并世子诣京朝觐复书止之
　　○庚戌狭西三司朔日朝秦王出见有署于门外廊者曰秦王五府王谋逆镇守刑部右侍郎耿九畴以闻  帝曰此虽匿名文书当置之然涉王府重情不可不虑命巡按御史密察之
　　○辛亥沈府沁水王幼塐奏弟镇国将军幼土□丽幼堮俱有外戚乞复其家从之
　　○少保兼户部尚书文渊阁大学士陈循等奏各处镇守巡抚官为禁盗抚民而设不可一日无近调守福建尚书薛希琏于山东镇守浙江尚书孙原贞于福建巡抚山东右都御史洪英于浙江考察官员事竣仍回原处镇守恐缺官日久乞敕各官就于考察地方镇守为便从之
　　○壬子封晋府阳曲王美垙庶长子钟鍑次子钟镆俱为镇国将军赐诰命冠服等物
　　○巡抚辽东左副都御史李纯奏三万辽海铁岭等仓急缺粮储虽屡奏招谕军民纳粟补官柰今岁田亩多被灾伤米价腾涌乞命户部更定事例召校尉民匠人等俱许于三万辽海铁岭纳米八百石米豆相兼者授试百户能加六百石升一级皆注原籍卫所管事子孙承袭及减纳三百石冠带例为二百五十石以便赴召者从之
　　○癸丑泰宁等卫都督等官革干帖木儿等遣指挥孟隔秃朵颜卫头目朵儿干遣达子木秃干狭西平凉卫土官百户舍人张翱等来朝贡马赐钞彩币表里等物有差
　　○敕都指挥佥事王淳仍镇守涿州及保定时有讹言北虏入寇军民惊恐流移故命淳往抚安之
　　○甲寅朝鲜国王李弘暐遣陪臣俞益名等奉表贡马及方物贺明年正旦赐宴并彩币表里金织文绮袭衣物
　　○乙卯亦力把里地面也先不花王遣使臣克马鲁丁瓦剌大师也先遣使臣阿老丁等来朝贡马驼赐宴并彩币表里纻丝袭衣等物仍命克马鲁丁阿老丁等赍敕并彩币表里归赐也先不花王及太师也先
　　○擢进士牟俸钟同周斌郭纪为监察御史以理刑考称故也命户部员外郎陈汝言夏时主事何宜刘子钟署本部郎中
　　○兵科都给事中苏霖等奏兵部侍郎揭稽巡抚广东刑部侍郎李棠巡抚广西俱年久所属情稔必须更易地方庶可维新政令于是命稽巡抚广西棠巡抚广东俱兼提督军务
　　○总督军务少保兼兵部尚书于谦奏臣奉敕同太监阮简及监察御史给事中整点各营官军其官军不到者动以万数衣甲全无盖由总兵官及坐营把总等官苟且因循钤束不谨乞量黜罚以警将来诏总兵等官缺军一万以上者罚俸半年以下者罚三月限半月内齐集总督等官十日一点视如仍前怠忽必杀不赦给事中李英等因劾谦及副都御史罗通职任总督厥罪惟钧亦宜究治诏宥之
　　○南京大理寺卿薛瑄奏南京细民斫造薪炭竹帚锄柄檐柸例当抽分有匿不报者法司辄科以舶商匿番货罪尽没入官夫番货海外珍贵竹木诸物腹里所出粗贱况所斫造俱贫民以济饥寒又非泛海富□比但宜论以匿税律入半于官诏从之
　　○致仕吏部尚书赵新卒新浙江富阳县人由举人入太学永乐三年以善书选修永乐大典拜工部主事升吏部稽勋司郎中命督漕运寻拜吏部右侍郎巡抚江西还朝改南京吏部寻调礼部丁母忧夺情仍复吏部右侍郎巡抚江淮正统十四年升吏部尚书景泰二年致仕至是卒讣闻赐祭葬如例新居官颇能干济然无介特之操士论不取云
　　○丙辰遣工部左侍郎赵荣祭河泊之神以＜锍-釒＞浚东昌沙湾河道故也
　　○免河南布政司所属灾伤粮米五十七万二千九百余石草五十三万六千三百余束
　　○肃王赡焰奏臣第三妹狄道县主自幼喑痖难以婚嫁乞与禄米养赡诏所司岁给禄四百石米钞兼支
　　○户部郎中徐敬奏贵州贼情宁息商旅流通今年收成正宜积粮备用乞将两淮运司盐五万引召商纳米事下户部议宜从其请例纳贵州在城仓并平越卫仓每引米三斗都匀毕节二卫仓每引米二斗五升普定卫仓每引米三斗五升从之
　　○礼部奏比者瓦剌太师也先等累乞遣使往来以通和好尝承命集议以为不可从矣今也先又奏遣使通和臣等未敢轻定诏曰虏言未可信遣使之说不许
　　○改旧都察院为帅府从总兵官武清侯石亨请也
　　○丁巳书复安化王秩炵安塞王秩炅曰乡者所索内官来福房屋已令总兵等官计议云将前厅中厅并两厢房与安塞王后厅后厢房并果园与安化王并二县主颇为均平书至可依此分居不可更有所争○授亦力把里及哈密使臣哈马里丁满剌赛夫丁俱为指挥佥事满剌把巴等三人俱为副千户
