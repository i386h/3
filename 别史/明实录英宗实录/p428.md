<!-- { "loadSidebar": true } -->
　　景泰七年六月己亥朔  太上皇帝居南宫  赐楚府江夏王庶长子镇国将军李塈夫人冻氏  诰命冠服  给褒城王府镇国将军徵鐌岁禄一千石米钞中半兼支  改武成中卫为寿陵马  礼科给事中张宁言迩者天心仁爱国家特示警告  朝廷克谨天成颁降  敕谕军民利弊所不及者并许开具来闻臣谨具所言事宜一近观南京礼科给事中唐瑜等奏南京各衙门官员多有老疾等项欲加考察吏部覆奏奉旨令南京吏部等衙门公同查勘臣惟朝廷为端本之地而京官为倡率之臣故风化必始于王畿而黜罚当先乎贵近除旧布新莫急于此今在南京者既加考察而在北京者一概优容泾渭莫分薰莸同器乞敕吏部以在京各衙门堂上官员具名奏闻取自上裁其余大小官员从本衙门堂上官考察果有老疾不堪任用者俱从吏部循例施行如此则激劝之源出于朝廷而内外澄清矣一在京各卫武职官员带俸等项数多有一卫二千余名者有一卫千五百余名者通计不下三万余员每岁共支食米三十六万余石折俸银四十八万八千余石若并胡椒苏木折钞等项总计动经百万之数縻耗钱粮莫甚于此况其间亦有老幼怯弱骑射住疎之人既无差调又无掌管徒建虚名以销实俸今府库告乏四方饥馑相仍平时钱粮仰给去处多致停免节财慎用正在此时乃以有限之资而供无穷之费臣访得天下都司卫所官员多有员缺不行申补乞敕兵部计议将前项带俸官员内除应存留备御者不动其余照缺补调在外都司卫所管事如此则在外无旷官之弊在内省冗食之忧事体人情两得其便若能去一分则国有一分之积矣诏以所言有理令该衙门阅实行之后竟不行
　　○庚子  敕谕云南澂江安抚司安抚线旧法并其妻赐彩币表里有差俱命来使线贯等赍与之  命张靖为正千户倪端周全为百户靖等俱以匠役供绘事于御用监至是官之供事如故
　　○辛丑礼部言南京神乐观奏供祀乐舞缺人先选南京道录司无过疾道士三十八人补数供祀者宜就令收乐舞生从之提督大同军务左副都御史年富言往时各边虽有镇守巡抚参赞并管神统内外官具数不多自正统十四年以来各处俱添都御史侍郎等官或以巡抚提督为名或以参赞协赞为号总兵之外又有副总兵左右参将内官则有镇守守备之称如天城阳和等处一城之内乃有内官二员未免占役军事生事扰人即合边务稍宁乞行减省事下兵部言各边镇守守备官俱朝廷简命内外重臣不可轻动从之  镇守浙江兵部尚书孙原贞奏杭州西湖旧有二闸蓄洩水利近者二闸倾圮湖水淤塞积有葑滩往往被势豪之人占据水塞不通居民不便而应徵渔课累年渔户陪纳臣近阅郡志内载宋苏轼奏疏云杭州为州本江海故地水泉醎苦自唐李泌引湖水入城为六井然后民足于水井邑日富百万生聚待此而食放水溉田濒河千顷可无凶岁运河亦皆取足于湖不可许人租佃水面侵占种植周淙亦言西湖所贵深阔引水入城中诸井尤在清洁因禁止栽植菱芡招兵工百人专一捞湖其后有力之家又复请佃湖面日益填塞及后大旱水涸诏镇守赵与筐□心开浚凡芰荷茭荡悉薙去之杭民获利此皆前代经理西湖大略也迩岁势豪之徒日逐堆叠塍围包占种植菱藕蓄养鱼鲜渐至湖水浅狭加之闸石毁坏时遇旱乾湖已先涸旁田既无溉灌之利而运河亦遂淤浅公私舟船往来不通近与镇守少监阮随询之父老合辞陈请仍旧置闸蓄洩水利革民圈占使湖得深广涓洁周通六井支流运河旁溉田亩且免渔户陪课之扰已令有司勘覆所占池荡并令偿官而修筑之二闸事不可缓尝与阮随劝借赈济之余尚存米谷可备木石之费及时僦工俾令修筑乞敕有司于农隙之时量工开浚禁止豪右之人不许侵占湖利则一郡军民永远获利矣命该部如所言行之
　　○壬寅夜彗星入太微西垣内上将星旁芒长五尺余
　　○癸卯  敕谕思卜发曰尔能改过自新遣陶孟孟刚等以金银器皿等物来贡朝廷体天行道于凡有过之人能改即宥兹因所遣使回特敕谕尔今后务须永坚臣节不许仍前怀蓄异心妄生觊觎自取不靖庶尔及子子孙孙永享太平之福如违罪在不原尔其戒之慎之并赐思卜发及其妻锦二段纻丝纱罗二十一疋绢三十疋  少傅兼太子太师吏部尚书王直以老疾复上疏乞致仕  帝曰卿之老迈朕所素知但朝廷不可无老成人卿宜勉进药物以副朕怀所请不允  罢守备兰县都指挥佥事李进命署都指挥佥事金镛代之先是狭西镇守副都督御史耿九畴言兰县系狭西要害边防进年老贪冒不堪委任而镛练达老成堪以代进故有是命  广东按察司劾都指挥张土纵家奴下海私易番货命执鞫之
　　○甲辰蠲应天并直隶太平宁国池州安庆徽州广德等府宣州建阳安庆新安等卫所属去年被灾秋粮子粒二十九万亩秋粮一十六万四千二百四十九石有奇  罢镇守洮州都指挥佥事李信命巩昌府指挥使汪钊代之从镇守都御史耿九畴奏请也  南京参赞机务兵部尚书张纯奏乞还乡祭埽先茔许之
　　○乙巳  命礼部左侍郎兼詹事府少詹事薛琦复任以奔母丧还京故也  升山东户部司署员外郎谢曰□永为四川重庆府知府刑部四川司署员外郎熊瓒为山东莱州府知府  辽庶人贵爕贵烚贵煊以  肃孝皇后丧遣人上表进香礼部奏庶人虽革王爵而属籍犹存其所遣人宜加赏赐诏赐彩币钞有差
　　○丙午遣中官祭中霤之神  命山西布政司所属将起运大同草束折纳银每束三分以大同见贮草束可给二年支用从提督军务左副都御史年富奏请也
　　○丁未  太上皇帝第七子见浚生宸妃万氏出也  广东清苑等县奏岭等山猺人周保等来朝贡方物赐衣服绢钞有差  命故浙江为事署都指挥佥事王越子溥袭为杭州前卫指挥佥事  给辽庶人贵煊次子豪垛豪埢岁禄各一百石从庶人长子豪圢奏请也
　　○戊申免直隶冀州并衡水县地亩四百九十八顷粮草以其地临漳沙滹沱三河不时渰没不堪耕种也
　　○己酉免上林苑监蕃育署买补耦鸭鸡八万七千一百一十一只良牧署追陪牛羊一千四十七只以各署告称饥窘乞照敕谕内事例减省也
　　○庚戌  命故右军都督府都督佥事丁信子渲袭为膺扬卫指挥使  湖广辰州沅州镇远偏桥清浪平溪铜谷五开靖州等卫官军俸粮旧于永州衡州关支路远不便巡抚湖广工部尚书王永寿请会计各卫岁用之数将存留粮每米一石徵银二钱伍分运赴沅靖二州官库贮之准作各卫官员俸粮之用如不愿给银仍听于永衡二府关米从之  四川左布政使侯轨奏恭遇  万寿圣节臣当朝贺第僚佐俱有公干臣独任司事难以远行谨遣照磨杨英代进表文礼部参奏軏不学无术昧于名分前既附附会黄溥抗令不行进香今又推调不来朝贺宜令法司究治如律诏宥其罪但移文示之
　　○壬子刑部尚书俞士悦自陈左股患风乞免承旨从之
　　○癸丑复湖广按察司副使邢端佥事沈庆职端庆俱坐事南和伯方瑛奏保其能通苗情故命复职  以铜鼓五开黎平等处苗贼生发敕湖广保靖军民宣慰使司宣慰使彭舍怕俾四月播州宣慰使司宣慰使杨辉酉阳宣抚司宣抚佥事冉廷璋贵州宣慰使司宣慰使安陇富宋昂同知安宁金筑安抚司舍人金如添调土兵协助杀贼赍送银一千两彩段一百表里赴总兵南和伯方瑛处令给赏各官并头目人等  封答苍地面王子喃噶坚粲巴藏卜袭为辅教王赐诰敕金印彩币僧帽袈裟法器等物命番僧葛藏为灌顶广善慈济国师烈藏为静觉持正国师领占巴丹为静觉佑善国师班卓儿坚参为戒行禅师桑结远丹为慈化禅师罗竹聪密为翊善禅师坚参列为妙觉禅师远丹绰为净范禅师领占三竹为清修禅师罗竹劄失为崇善禅师各赐印及诰命俱从礼部尚书胡濙奏请也  革广西按察司巡盐副使以给事中周监为其扰民也
　　○甲寅  赐楚府永安王第五子名曰均锚崇阳庄僖王第二子名曰均金□虎镇国将军李土□戎第二子名曰均鍗  宜川王公鋺奏诸公弟公鉼等受封并拨禄米欲赴京谢恩复书止之
　　○乙卯  肃孝皇后丧发引
　　○丁巳  赐交城王第二子名曰钟鋠  镇守广东副总翁信等奏蛮贼劫掠合浦县地方总督指挥阮祯把总指挥汤洵等率官军抚捕遇贼陷没事下兵部言信等素无谋略丧师失律及巡按御史彭信俱合究问诏姑免问命其用心抚捕务俾尽绝
　　○戊午岷王徽煣奏久患疯疾及宫人时染病证求药饵命太医院依方给之  停湖广武冈州岁办药材以知州伍方言苗贼寇边民被剽掠也  命广西署都指挥佥事葛宗荫复职先是宗荫哨守罗城县因指挥周旋失机连坐问罪免死立功至是总兵官柳溥言宗荫师兵援旋杀获颇多宜复其职故有是命
　　○庚申葬肃孝皇后杭氏  狭西布政司右参政杨铎奏秦府乐舞生一百二十六名月给口粮各六斗岁给布各六疋绢各一疋绵八两今狭西各边军马岁费浩大况连年荒歉远运不继请中半减之以省民供从之
　　○辛酉蜀王悦＜劭火＞奏臣妃何氏已薨有宫人徐氏系成都卫舍人讽女性质温柔谨慎伏望颁赐册命冠带俾为继室从之  长陵陵户一百四十余家奏乞优免里甲命存一丁以供洒扫余令应役  直隶提督学校监察御史张谏试顺义等县生员于通州察院巡抚永平等处右副都御史李宾弟贯与试其父封太仆卿往嘱谏取中谏不从宾驰至通州欲与谏言谏方闭门试士弗纳宾因忿摇门而入手殴之谏奏其状宾亦奏谏不逊避已紊体统  帝曰宾姑不问谏及宾父锦衣卫执鞫之已而杖谏二十释之
　　○壬戌征进湖广贵州总兵官南和伯方瑛奏妖人李珍魏玄冲潜入执银寨诱惑苗众纠聚为非官军以计擒之诏械系赴京处置仍令英殄绝余苗毋遣边患
　　○癸亥  肃孝皇后神主祔于  太庙遣宁阳侯陈懋祭告行礼  初有例禁包揽纳户钱粮及骗其财物者正犯枷号一月满日杖一百全家谪戍极边寻以灾异议罢而犯者滋多至是太子太保兼刑部尚书俞士悦等请申明之以警奸顽安良善从之  大隆善寺灌顶国师西天佛子沙加言比年法司论僧道罪无轻重悉断还俗乞如永乐宣德间例情重者断还俗情轻者输赎复业事下法司议僧道犯罪无轻重悉还俗乃律之正条永乐宣德间或有令赎罪复业者特出一时事例议上命仍如律断之  狭西布政司右参政杨铎等劾奏守备兰县都指挥李进役军耕作私田织造褐布其千户等官阿进科歛军财诸状诏宥进不问千户等官巡按御史执治之  浙江左布政使李彝卒彝字宗伦山西浑源州人以举人授河南道监察御史正统二年升江西按察使既而以内艰归适虏寇来侵彝有退寇功召至京升今职至是卒于官  山西平阳府平阳卫俱奏春夏亢旱所辖军民地亩夏麦稿死子粒无徵命户部勘实以闻
　　○甲子湖广客美安抚司水尽源通塔坪长官司及广东河源县赤溪等都桂岭等山抚猺人李广通等各来朝贡方物赐钞绢衣服等物有差
　　○乙丑  赐隰川王嫡长男仕＜土遂＞一品冠服  卯时日生晕随生重半量及左右珥各色淡重半晕珥先散晕至未时散
