<!-- { "loadSidebar": true } -->
　　○总督宣府等处边储户部右侍郎刘琏奏比因达贼犯边怀来永宁赤城独石马营等处守备官军俱各惊散弃城至京安插朝阳门外即今春初农事将兴乞命昌平侯杨洪等令该管官旗取勘名数尽起发原卫所守备就于京库及宣府关领器械每处再推举骁勇能干都指挥一员镇守抚恤军士督修城堡仍于要害之处听添置墩台挑掘濠堑以备瞭望庶宣府无孤悬之危京师有藩屏之益从之
　　○镇守福建崇信伯费钊等奏福州等府福安等县贼首陈严四等集徒千余竖立旗号伪称大王劫掠乡村烧毁房屋乞命原征福建都指挥张钦指挥仲福前来并力杀贼事毕回京从之
　　○辛巳升禾屯吉卫指挥同知哈鲁为指挥使
　　○命官军三百人运京城粮草赴白羊口给军从都督同知刘安奏请也
　　○命于天寿山之南筑城周围十二里以居  长陵  献陵  景陵三卫官军并移昌平县治于内
　　○壬午孟春  帝享  太庙
　　○遣中官祭司户之神
　　○升福建平海卫指挥佥事王雄为署都指挥佥事协同备倭调锦衣卫带俸都指挥同知汤节于广东都司领军杀贼
　　○巡抚通州等处右佥都御史邹来学奏易州密迩紫荆关原有土城居民鲜少请于腹里调发一卫连妻孥前来安插暂修土城俟春暖甓以甎事下兵部议大宁都司在城六卫请调茂山卫其白羊口为事官王虹吴中郭仲曦历练老成乞复各官旧职令去修筑城池抚恤兵民经理屯种遇警相机战守从之
　　○镇守狭西兴安侯徐亨奏镇守延绥等处都督佥事王祯擅弃原守寨堡移入腹里葭绥二州延庆二府守备其地狭隘不堪屯牧恐胡寇占□□处所弃寨堡以为巢穴宜令本官速回原旧寨堡果有星散小寨宜并入大城协力固守仍乞削祯今升都督同知职事戴罪操备事下兵部移文右都御史王文等官勘实具奏亨所言有理祯偏执不从遂敕祯候春暖河间将移入腹里军民抚恤前往原寨堡守备已升职事不动若再偏执误事不宥
　　○禁大兴隆寺僧不许开正门鸣钟鼓并毁寺前第一丛林牌楼香炉旛竿从巡抚山西右副都御史朱鉴言也
　　○夜彗星出天市垣外扫天纪星
　　○癸未以大祀  天地  帝御奉天殿誓戒文武群臣致斋三日
　　○巡按直隶监察御史刘琚奏紫荆关系是紧要宜命都督同知顾兴祖专一在关提督修砌大小隘口统率官军哨守不必内入易州奏下兵部言顾兴祖不以边备为重潜住易州城内请治其罪命姑宥之今后敢再擅离关口听御史等官劾奏执问不宥
　　○大同参将都督同知方善奏达贼累次临城其势众大欲出兵对敌军马不敷事下兵部议宜令石亨杨洪摘拨骁勇官军五千就带火药铳炮委署都指挥佥事石彪统领往良乡一路于先差都指挥梁泰等领回官军内拣精兵健马不□□句数目同彪从紫荆关出口探听贼情缓急直抵大同会总兵官郭登方善等计议剿杀从之
　　○甲申升鸿胪寺寺丞俞山为本寺左少卿
　　○给蓟州永平等处官军马一千匹
　　○丙戌  帝大祀  天地于南郊还谒  上圣皇太后  皇太后毕出御奉天殿文武百官行庆成礼
　　○升都察院右副都御史寇深为左副都御史以镇守四川松潘擒贼功也
　　○命山西大同府蔚州判官阮荣复任荣增置管粮后裁革取回适本州缺判官州民告留荣补之巡抚官以闻故有是命
　　○命户部官自良乡至紫荆关整理军饷以都指挥佥事石彪领兵赴大同追剿虏寇也
　　○提督辽东军务左都御史王翱言内地官军之在辽东操备者其折俸生绢例于京库关支然沿途僦车为费已多请于广宁官库给银为便从之
　　○丁亥以大祀礼成  帝御奉天殿大宴文武群臣及四夷朝使
　　○以即位改元遣公侯驸马伯侍郎都御史等官二十余人祭告  祖陵  皇陵  孝陵并秦愍王等及历代帝王陵寝先师孔子岳镇海渎等神
　　○少保兼兵部尚书于谦言武清侯石亨昌平侯杨洪皆守边宿将即今初春农事将兴况各处边境累报声息乞敕各官设何方略可守边城可得屯种作何处置可使军马勇壮关堡修理或命将率众巡哨合用军马多寡合备草粮若干当从何路出境当于何处会合永宁怀来等处官军令何人管领以往然后不致逃移大同左右等卫军士合当如何处置方保不致失所务要直言开陈取自  圣断不许假手于人徒为文具命兵部户部同亨等计议停当以闻
　　○命故金吾左卫指挥使陈瑄叔忠杨贵弟胜指挥同知李斌弟整习斌子清指挥佥事选台弟歪头福寿弟皂保金吾右卫指挥使魏荣子辅魏清子震潘海侄贵指挥同知张斌子友指挥佥事毕拙赤不花子荣济阳卫指挥同知皮成子弁大兴左卫指挥佥事高谅弟荣韩春子聚王启子能罗锁儿弟原羽林前卫指挥同知何智子顺指挥佥事周旺子能燕山右卫指挥佥事五十弟十六李英叔兴俱袭职
　　○昌平侯杨洪言四事一申军令臣以为为将之道在乎号令严明则兵之畏将过如畏敌孙子所谓可以使之赴水火是也乞赐总督军务少保于谦以将权俾军士知所以畏令一选军操练臣见在京教场德胜安定门外两处军士自城南至者往回三十余里操拣时少走路时多宜于九门外各设教场将官军选过精壮一等软弱一等量数拣能干惯战都指挥分领常时操练臣等时去比较弓马倘或有警调用则管军者知爱其军为军者知听其令一成造军器臣见在京操备官军数多盔甲器械数少乞敕工部移文各布政司将所属州县成造兵器匠作人等取赴本司准该班日期著令成造凡合用布铁就于各库收贮官钱内支给买办造完陆续送京一撙节粮储臣见口外近被达贼惊散来京官军优给纪录者多系老弱残疾寡妇宜听回原籍依亲优给者支与半俸纪录者免支月粮待出幼之时令亲管官司起送袭职应役奏入  帝曰于谦已总督军务即将权也其余军务兵部即计议行之
　　○户部奏去岁南北直隶并山东河南间有蝗蝻恐今春遗种复生请移文各处巡抚官督令军卫有司掘捕从之
　　○夜晓刻金星犯亢宿南第二星
　　○戊子琉球国中山王尚思达遣使臣百佳尼朝鲜国王李祹遣陪臣南智等各来朝贡马及方物赐晏并赐彩币表里布绢等物有差及使臣陛辞各命赉敕并文绮彩叚表里归赐其王及妃
　　○镇守福建崇信伯费钊等秦福建所属州县除光泽莆田闽县长乐福清惠安六县外余皆被贼劫掠罢敝乞蠲免去年以前拖欠弓箭弦条并本年岁造叚匹熟铁药材果品糖茶等件以苏民困从之
　　○己丑升斡兰河卫都指挥佥事弗羊古为都指挥同知指挥佥事沙泥苦奴俱为指挥同知右城卫指挥使沙隆加为都指挥佥事屯河卫指挥同知哈三哈为指挥使阿塔赤河卫指挥佥事替麻哈哥吉河卫指挥佥事吉撒兀卜鲁兀卫指挥佥事歹速木兰河卫指挥佥事哈不木里吉卫指挥佥事阿黑令古俱为指挥同知命故克默儿河卫指挥佥事答兰子忽失剌忽石门卫指挥佥事兀丁哥子答鲁哈卜鲁俱袭职
　　○户部奏今于山西运粮草赴大同然自鴈门关外胡骑出没无时请敕彼处总兵官量调官军防护从之
　　○直隶保定等府各奏自去年虏寇入境人民惊散积聚粮草官物多被烧毁民亦各去年该输粮草有运赴京师并口外而中途遇虏掠者有积藏于家而寇至抛弃者四川民亦言运粮赴贵州道遇苗贼抢虏命户部勘实蠲之
　　○万全都司保安等卫指挥李刚等奏永宁怀来诸卫官军近被达贼惊散逃住临清诸处乞复冠带立功官指挥使李宝易谦温海周隆张斌指挥佥事曹宗玘范澄等职分遣招抚官军复卫操备从之
　　○致仕户部左侍郎王瀹卒瀹字子清河南太康县人永乐丙戌进士改庶吉士预修永乐大典是年丁父忧明年夺情起复命授诸  皇孙经于东宫拜左春坊左司直郎又明年春命于文华殿进讲赐衣一袭丁酉侍  皇孙扈从北京赐以鞍马庚子侍还南京  仁宗皇帝嗣位授郑王左长史宣德四年随王之国凤翔六年诏取回京改行在户部郎中十年  上嗣位升本部右侍郎奉敕巡抚两浙正统四年赴京会议改南京户部管事六年诏允致仕至是以疾卒遣官谕祭瀹历事  四朝清慎自持及致政囊无余蓄
　　○庚寅立春顺天府官进春免文武百官贺
　　○命都督焦礼施聚等统领辽东官军暂驻永平城内操练听调
　　○户部奏先是本部以积草不多请各营骑操并上直马按月支银六钱令养马者易草饲秣今草价颇贱请月减二钱从之
　　○镇守福建崇信伯费钊等奏沙尤二县遁贼罗丕廖宁等复紏合余党千余劫掠居民杀尤溪县主簿并快手不知其数乞调浙江江西原征福建官军仍来剿捕事下兵部议言浙江江西官军各有差调宜敕南京守备丰城侯李贤等选精壮官军二千给赏赐与军器付都指挥仲福等管领仍命都督高礼量选骁勇达官达军同往杀贼且请升福署都指挥佥事诏福姑仍旧职待有功时以闻
　　○辛卯上元节宴文武百官赐假十日
　　○命发官军于通州运粮三万石京城运草八万束赴居庸关备用
　　○总兵官武清侯石亨奏近因北征马多亏损今各营官军领民间孳牧马瘦弱者多猝难调用请寻访京师内外官校军民之家有良马者悉令送官上马偿银八两中马六两给与营骑操从之
　　○六科给事中十三道监察御史劾奏太保宁阳侯陈懋平江侯陈豫保定伯梁珤太子太保兼户部尚书金濂等统领官军征剿福建延平府反贼邓茂七贼寇未除妄奏宁靖师旅才班余党复作欺罔罪大乞正典刑诏懋等从实自陈懋等输罪皆宥之
　　○是日早月食当在卯正三刻钦天监官以为辰初初刻致失救护六科十三道劾监正许惇等推测不明下三法司论罪当徒诏宥之
　　○壬辰命驸马都尉西宁侯宋瑛男金吾左卫指挥使杰袭封西宁侯
　　○巡抚山西右副都御史朱鉴等言近奉敕将振武卫并沁州守御千户所原在大同官军发回鴈门关操守臣惟大同城池全仗调来官军固守乞仍存留俟边境宁息具奏定夺从之
　　○以习字秀才陈纲解祯亮淩耀宗林章试中书舍人俱于内阁书办
　　○先是锦衣卫署都指挥佥事吕贵奏近遣署郎中汪浒等往狭西临洮等处调取土军番民来京听用恐路途窎远往复艰难况延安绥德俱系边境即今冬寒河冻正贼人出没之时乞敕停止事下兵部议请行狭西镇守等官处置至是都御史王文等亦以为不便且言土军番民已经选过西宁等四卫就留各卫常川操练临洮等四卫分送宁夏延绥二处备冬从之
　　○靖江王府奉国将军佐忠卒遣官赐祭命有司营葬
　　○夜月晕轩辕太微西垣右执法明堂灵台长垣土星俱在晕内
　　○癸巳升河南右布政使丁镃为刑部左侍郎仍支从二品俸
　　○命右军都督佥事耿义子让为指挥使故金吾左卫指挥使刘清叔旺羽林前卫指挥同知田富弟思俞海弟让济阳卫指挥佥事董脱脱不花弟亮俱袭职
