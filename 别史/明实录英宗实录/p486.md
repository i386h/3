<!-- { "loadSidebar": true } -->
　　○丁亥命通州卫带俸都指挥佥事张俊往辽东协同副总兵官东宁伯焦礼镇守宁远地方
　　○命翰林院侍读学士钱溥侍讲万安为应天府乡试考官
　　○戊子遣定西侯蒋琬彭城伯张瑾遂安伯陈韶襄城伯李瑾修武伯沈煜成山伯王琮为正使给事中曹衡钱澍王铉刘彝王俨郑瑞为副使各持节册封晋王嫡长子奇源为晋世子庶长子奇渶为义宁王周王第十三子子塼为临汝王庶长子同鏕为睢阳王代王第五子成镘为和川王庆王第三子邃＜土典＞为弘农王沈世子幼＜土学＞为沈王及进封妃赵氏为沈王妃楚府崇阳王夫人李氏为崇阳王妃
　　○遣工部尚书赵荣祭司工之神以是日于南城之西起造殿宇竖柱上梁也
　　○升南京礼部主客司主事陈律为礼部精膳司郎中南京工部营膳司主事黄霖为工部营缮司郎中中书舍人叶玟何暹俱为礼部员外郎仍隶内阁书办张旭为工部员外郎仍于四夷馆译写夷字俱以任满九载也擢监生魏祐瞿珍卢谭为中书舍人
　　○刑部鞫锦衣卫力士陈礼等三人盗内府财物赎斩还役  上命斩之
　　○己丑赐晋世子奇源金宝并仪仗等物
　　○先是敕庆王选马二百匹给宁夏官军骑操有司请以上中下三等定价于陕西籴粮银内给还之  上止令勘视等第以闻至是命中官赍书并银四百两纻丝纱罗四十匹彩绢二十匹西洋布十疋高丽布二匹赐之
　　○升泰宁卫都督佥事革干帖木儿为左都督
　　○禁湖广军民人等不许交通番僧贩鬻私茶违者治罪从都察院左都御史寇深等奏请也
　　○庚寅命哈密忠顺王卜列革使臣都指挥佥事阿都剌千户阿马力百户舍力夫丁俱升一级
　　○兵部奏向者南京守备魏国公徐承宗等妄举都督吴良堪管夷人已蒙恩宥令再别举今乃饰词抗违请治其罪  上赐敕切责承宗令于久住达官内会选谙晓夷语老成谨厚者三四人以闻
　　○辛卯湖广容美宣抚司宣抚田保富遣舍人黄昱等四川乌思藏禅师尔桑儿结朵儿只等俱来朝贡马及方物赐钞彩币表里纻丝袭衣等物有差
　　○壬辰楚府镇国将军季坡夫人田氏卒遣官赐祭命有司营葬
　　○癸巳赐沈府长平郡主并仪宾李磐诰命冠服仪仗等物
　　○甲午中元节遣官祭  长陵  献陵  景陵
　　○丙申英国公张懋奏天顺元年臣奏求顺天府文安县信安草场共四千五十顷即今无人营业愿退出还官从之
　　○丁酉  太宗文皇帝忌辰遣官祭  长陵
　　○脩銮驾及东驾内损坏仪仗
　　○复刑部左侍郎周瑄右侍郎黄仕俊俸先是瑄等鞫狱枉错停俸一年至是复给之
　　○戊戌给靖江王府故奉国将军佐善幼子禄米四百石米钞中半兼支
　　○己亥朝鲜国王李瑈遣陪臣具信中等奏事至京赐钞彩叚表里金织罗袭等物有差
　　○复通事都督同知等官马显等俸先是显等坐事停俸至是命照旧支给
　　○庚子赐永兴王镇国将军公金□冉纻丝纱罗各一匹时公金□冉奏先赐常服短狭不堪服用故有是赐
　　○赐江川王黄梅县主并仪宾刘昇诰命冠服鞍马等物
　　○锡兰山国王葛力生夏剌昔利把交剌惹遣使来朝贡方物赐宴并彩币表里等物仍命来使赍敕并彩币表里归赐其王及妃
　　○山东武定州并济阳邹平陵县直隶广平府肥乡县顺德府平乡县河南开封怀庆汝宁府所属陈州尉氏等十一州县并山东青州左卫直隶武定千户所俱奏五六月中骤雨渰没田禾秋粮无徵  上命户部勘实以闻
　　○辛丑哈密忠顺王  列革遣使臣拜帖木儿等来朝贡马驼赐宴并彩币表里纻丝袭衣等物
　　○命故五军右掖坐营都指挥使张辅子镛袭为金吾左卫指挥使通州卫指挥使汤胜子振指挥同知潘斌叔曰□永袭职南京旗手卫指挥同知卞通子俊代职
　　○壬寅夜月掩毕宿附耳星
　　○癸卯赐保安王镇国将军公镀庶生子名诚潓
　　○宥刑部尚书陆瑜左侍郎周瑄等罪初刑部囚三人有旨枷示一月毕以闻未及旬而死者二人瑜等奏二人先受刑于锦衣卫今遇炎热不能堪故死臣等失于点检亦合有罪  上曰既服罪其宥之
　　○未时日生晕申时日上生背气一道随生右珥各色淡俱至酉时云遮
　　○乙巳辽王贵＜火受＞奏欲以明年正旦躬亲朝觐复书止之
　　○丙午赏后军都督同知马显银二十两钞二千贯彩叚二表里金织纻丝衣一袭旗军李信等二十二人各银十两钞五百贯素纻丝衣一袭彩叚一表里以赍敕往兀良哈泰宁等卫抚谕夷情有劳也
　　○刑部左侍郎周瑄任满九载  上命复职
　　○丁未赐庆城王阜城县主并仪宾蒋皋诰命冠服鞍马等物
　　○复除广东按察司佥事蒋敬仍旧任改太常寺寺丞李侃为太仆寺寺丞以亲丧服阕也升中书舍人刘福为尚宝司司丞
　　○兵部奏镇守金齿腾冲南宁伯毛胜已卒其左参将都督佥事胡志不将胜所掌关防具奏定夺擅自收掌请治其罪  上曰志罪当治且特宥之仍令收掌
　　○戊申四川行都司建昌卫土官舍人安铭广东英德县猺首夏永安等俱来朝贡马及方物赐钞彩币表里有差
　　○己酉湖广贵州总兵官南和侯方瑛等奏官军累次攻克苗蛮二百四十四寨斩首二千三百六十七级生擒伪都指挥张成等并从贼四百六十三人俘获贼属五百余口
　　○总理广西军务左少监朱详奏广西右参政岑瑛先为思恩土官知府累以战功升至今官授从二品散官通奉大夫乞不为常例量迁都司军职  上曰瑛既历练老成累有军功改升都指挥同知仍听总兵镇守官调用
　　○降监察御史刘浚为县主簿浚往巡按甘肃等处患疾止于兰县奏乞代回京养疾至是回京复奏欲回原籍调治上命锦衣卫鞫之法司论其奏事诈不以实赎徒还职  上命赎毕降之
　　大明英宗睿皇帝实录卷之三百五
大明英宗睿皇帝实录卷之三百六
　　天顺三年八月庚戌朔遣道士赍祝币往命所在守臣祭历代帝王陵寝
　　○命光禄寺掌寺事礼部右侍郎蔚能复任以省祭还京也
　　○升哈密忠顺王使臣都指挥同知把秃帖木儿为都指挥使伯都王使臣指挥佥事失剌力为指挥同知命克失秃王使臣故都督佥事把伯子把秃孛罗为指挥佥事伯都王克失秃王皆自瓦剌寓居哈密者
　　○定远侯石彪下锦衣卫狱彪谋镇守大同命致仕千户杨斌等五十三人奏保  上觉其诈命执斌鞫之果得彪所使实情言官因劾彪遂下狱
　　○辛亥复除广东布政司左布政使陈金于广西布政司以亲丧服阕也命刑部山东司署郎中事员外郎余洵实授本司郎中擢进士熊惠为刑部浙江司主事张诩为广西司主事
　　○命狭西甘凉等卫官军屯田均纳草束仍命狭西行都司管屯都指挥赵斌总督军余并各驿递趁时采积从巡抚右副都御史芮钊奏请也
　　○哈密忠顺王卜列革遣使臣舍剌罕等奏报边事至京赐钞彩币表里金织纻丝袭衣等物
　　○以直隶真定府深州地一百五十顷赐后军都督府带俸都督同知也先帖木儿从其请也
　　○辰时日生淡晕巳时围圆鲜明至申时云遮
　　○壬子赐汧阳王公鏳织金纻丝纱罗衣服各一袭以王奏袍服敝坏也
　　○甲寅赐沁水王府镇国将军幼堮夫人李氏诰命冠服
　　○琉球国中山王尚泰久遣使臣亚罗佳其等来朝贡方物赐宴并钞彩币表里等物有差
　　○忠国公石亨奏臣素知侄彪不才难居重任天顺元年朝廷欲令充大同总兵官臣再三恳辞而止近日征西回至大同臣恐其在彼生事又奏取回今乃妄为冒干天宪实臣素不能教训所致请并下狱  上曰彪贪图权利欺罔朝廷朕遵  祖宗法度特置于法今彪已自服罪于卿无预不必介意
　　○乙卯遣南京守备魏国公徐承宗祭后土之神南京工部尚书王永寿祭司工之神以南京山川坛殿宇被灾命工盖造完毕也
　　○丁巳释奠先师孔子遣吏部尚书兼翰林院学士李贤行礼
　　○命翰林院学士刘定之倪谦为顺天府乡试考官赐宴于本府
　　○戊午祭  太社  太稷
　　○昏刻月犯南斗夜有流星大如鸡弹色青白有光出紫微东藩内北行至北斗杓
　　○己未以  皇陵正殿赍宫灵星门白塔坟殿宇等处渗漏损坏是日兴工修理遣驸马都尉焦敬祭后土之神
　　○敕谕文武群臣曰朕惟正天下莫先于正朝廷正朝廷莫先于正百官百官正则朝廷正而天下治我  太祖高皇帝创业垂统立纲陈纪以临天下其于文武百官谆谆诰戒又制为铁榜省谕功臣是以当时臣下罔不循理守法无敢私交近年以来公侯驸马伯五府六部都察院等衙门大臣及近侍官员中间多有不遵礼法私相交往习以为常甚至阿附势要漏泄事情因而结构弊出百端且如定远侯石彪图谋镇守私令跟随指挥等官虗捏奏词投进及至事发被劾辄有情熟近侍等官潜报消息官之不正莫甚于此此而不禁何以为治今后尔文武大臣无故不许互相往来给事中御史亦不许私谒文武大臣之家违者治以重罪敢有阿附势要漏泄事情者轻则发戍边卫重则处死锦衣卫指挥乃亲军近侍关系尤重亦不许与文武大臣交通如违一体治罪不宥其各卫指挥以下非出征时不得辄于公侯之门侍立听候违者照铁榜事例处治尔文武百官其恪遵朕言敦行正道庶几永保禄位钦哉
　　○敕镇守浙江太监卢永江西太监叶达福建少监冯让曰中宫原设六尚女官以纪内事必选识字妇人以充其任近年以来多有放出还家及老疾不堪事者缺人任用敕至尔即密切体访良家子女十五以上及无夫妇人四十以下能读书写字并谙晓筭数者四五十人籍记姓名待明年春暖别遣人同尔会选令其亲属送来有司应付口粮脚力体访之际不可委用非人因而诈骗财物惊扰下人尔其慎之
　　○驸马都尉石璟奏禄米一千石内小麦三百石原在南京关支景泰中在京折支银钞乞量折米以备养赡  上命不为例准在京给米一百石余麦二百石仍于南京关支
　　○调户部四川司主事田厚为云南鹤庆军民府通判厚常出入权门至是又假馆于石亨事觉故有是命
　　○月犯建星
　　○庚申巡抚两广右佥都御史叶盛奏田州府头目吕赵杀知府岑鉴占据地方伪称太平王图谋岑氏宗族冒袭知府职事兵部言宜设法擒捕  上曰擒捕方略难以预定令彼总兵等官从宜区处以靖地方
　　○辛酉太常寺少卿黄采卒采字以载浙江永嘉县人善楷书以少保淮子授中书舍人预修玉牒累升吏部考功郎中太常寺少卿书内阁机密文字丁忧还家以疾卒遣官谕祭采知书达理有能诗名
　　○壬戌祭山川城隍等神
　　○遣旗手卫官祭旗纛之神
　　○追封周世子妃祝氏为周靖王妃祝先以世子袭封周王未久而薨祝氏未得封至是卒故追封之仍遣官致祭命有司营葬
　　○临川王盘熚奏江西都司等官擅役军夫开河造船通宵不闭城门  上遣刑部锦衣卫各差公正官一员往勘之
　　○癸亥哈密使臣都督脱脱不花指挥虎都帖木儿等陛辞宴赐如例仍命赍敕并彩叚表里归赐忠顺王卜列革及瓦剌也先弟伯都王
