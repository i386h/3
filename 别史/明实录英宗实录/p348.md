<!-- { "loadSidebar": true } -->
　　○甲辰  命山西署都指挥佥事朱忠实授都指挥佥事署都指挥使以镇守内使杨均保奏忠视事年久军民信服也  命锦衣卫指挥同知毕旺采访事情谕之曰今后但系谋逆反叛妖言惑众窥伺朝廷事情交通王府外夷窝藏奸盗及各仓场库务虚买实收关单官吏受财卖法有显迹重情方许指实奏闻点差御史覆体实方许执讯其余事情止许受害之人告发不许挟讐受嘱诬害良善及将实事受财卖放法司亦不许听从胁制嘱托致有冤枉违法重情罪不宥
　　○给靖江王府故奉国将军佐忠幼男家口岁用米二百石
　　○乙巳
　　○晋府宁化懿简王既薨无嫡子庶长子镇国将军羙壤当袭爵其庶第三子镇国将军羙垎及四子镇国将军羙坊阴欲夺之因共诬构美壤出于乐妇焦氏且生于外非父遗体又构羙壤与宫人淫秽事尝觉父懿简王曲为掩饰又言羙壤居父丧欲烝其庶母吴氏为吴氏所詈辱又擅减父祭礼徵有司价银不法等事以羙垎名奏之羙壤上＜锍-釒＞陈诉言母焦氏乃伯晋定王赐父宫人已之生状封次有宗牒可据事下都察院按羙垎奏具诬乃劾羙垎及羙坊谋夺兄王爵因而妄构兄罪谬彰父过请俱依  祖训区处仍下巡抚等官勘其余状并治其书谋佐使者诏羙壤庶长子已明勿究而敕责羙垎美坊令其痛改前过共惇孝弟以图永享富贵若或不悛  祖宗之法具在朕不敢私
　　○四川按察司奏松潘等处提督关堡都指挥佥事郭礼匿靖夷堡失机状不报且因而脱放所获番贼三人以泯其迹请治罪从之
　　○镇守黄花镇口带俸都指挥佥事鲁瑄初坐索贿所部宥不问未几又私役守卒百余人采木营苐及令烧炭转货于京都察院请治其罪诏以关隘守备方急复宥之
　　○兵部左侍郎俞纲母太淑人凌氏卒遣官致祭礼  命有司营葬起复纲夺情视事
　　○丙午○顺天府宛平县民人杨福祥妻申氏一产三男赐钞米如例  命户部右侍郎孟鉴往山西选委三司堂上能干官起倩军夫余丁人等于大盈仓并代州仓各支米五万石运赴大同并天城阳和待给军饷矣
　　○守备威远卫都指挥佥事储瑾坐侵盗官粮赎斩还职
　　○丁未
　　○升金吾右卫带俸指挥使欧信为都指挥同知以广东剿贼功也
　　○苦木山卫故指挥同知把把撒温子它弥携其弟及妻奴来归愿自效  命袭职带俸辽东属卫
　　○设浙江安吉州松坑口巡检司  命提督辽东军务都察院左都御史王翱理本院事  先是建州右卫都督凡察子卜花秃尝从其父扰边剽掠人畜及凡察死又纠贼徒入辽东盗马杀官军至是都指挥王武招抚来降皆至京师服罪兵部及六科劾其悖逆不忠罪深重宜正典刑以彰天讨诏卜花秃罪固难容但彼夷人且来服罪宥之令其迁善改过复尔必杀无赦
　　○晓刻浓雾至巳渐消
　　○庚戌
　　○奏宁卫革于帖木儿遣头目迭儿必失四川董卜韩胡宣慰使司遣番僧剌麻公加思念卜建昌卫昌州长官司遣把事苗何友等来朝贡马及方物赐宴并彩币等物有差  命户部主事卞荣张惠俱署本部员外郎事
　　○升太医院御医董宿徐文蔚甯得中何永庆俱为本院院判
　　○镇守居庸关都指挥使夏忠奏本关及五军操练军士患病缺医调治  命太医院择良医与之
　　○总督边储参赞军务右佥都御史李秉先奏万全都指挥同知杨文督官车送使臣因以运私米  命秉执文鞫问至是法司奏当赎徒还职从之而矣
　　○壬子○遣西宁侯宋杰彭城伯瑾通政使司右通政汤鼎为正使吏科给事中张让兵科给事中王宣刑科给事中徐正为副使持节册封秦府宜川庄靖王庶长子镇国将军公鋺为宜川王夫人张氏为宜川王妃西城兵马指挥辛璟长女为唐舞阳王芝北妃副指挥张庆次女为普府河东王钟鏸妃  敕监察御史王允曰广西浔梧柳庆连年贼寇流劫边民荼毒朕甚悯之言者谓必得两广合兵夹攻庶几可灭而广东又报茂名贼寇不绝然两广贼势未审缓急若何遣将调兵难以遥制今特  命尔驰往广东如贼势少缓即令都督董兴量领大军并彼该调轮班官军往广西会同都督武毅等协力剿灭以靖地方如广东尚未宁董兴难于调动先拨轮班官军往应援务在相机区画允当  四川行都司都指挥佥事张祥阵亡以其子震袭为指挥使金吾左卫带俸都指挥同知钱义老疾以其子永代为指挥佥事日生左右珥色赤黄
　　○癸丑
　　○朵颜卫头目赤兰伯等遣使臣哈剌兀答儿等来朝奏事并贡马赐宴并彩段绢布衣服等物有差仍  命哈剌兀答儿赍敕并纻丝表里归赐赤兰伯等  设直隶凤阳府霍丘县开顺镇巡检司  命都督察院左都御史王翱经筵侍班  命五军营把总署都督佥事王瑛都指挥同知陈善都指挥佥事宋友提督官军牧放骑操马
　　○乙卯
　　○新宁伯谭裕滁州人正统
　　○己巳
　　○袭父璟爵至是卒赐祭  命有司营祭葬
　　○丙辰
　　○召南京礼部尚书仪铭乘传诣京师
　　○丁巳　　○升吏科掌科事给事中李赞为本科左给事中给事中潘荣为右给事中  命故建州左卫指挥同知买秃子保能袭职
　　○给口外保安州达贼惊散复业人民食米大口三斗小口一斗五升从本州知州洪渊等奏请也
　　○戊午  敕左副总兵左都督毛福寿镇守云南金齿腾冲等
　　○旌表孝子李忠节妇吴氏等三人忠直隶凤阳县人母亡跣足染坟结庐墓侧寝苫枕块者三年吴缓湖广武昌卫舍人父亡哀痛几死庐墓亦三年有虎常墓所而不为害俱旌其门曰孝行吴南京羽林右卫左千户所军金志妻亡年二十二岁誓不再嫁奉养舅姑至老葬祭以礼守节三十八年旌其门曰贞节  命巡抚广东兵部左侍郎揭稽并广东布按二司官以朝州府折粮银一万五千两于广东布政司籴粮以足军饷
　　○巡按湖广监察御史何琛等奏左副总兵都督毛福寿等会兵剿捕巴马等处贼众克二十余寨擒贼首吴奏先一百四十余人斩首千余级又都指挥汪泽等剿界牌贼擒三十三人斩首三百级悉焚其剿穴
　　○己未
　　○升右佥都御史韩福为右副都御史仍参赞宁夏军务以任满九载也
　　○升兵科右佥事中黄仕俊为南京太仆寺少卿寻以近臣请留  命理太仆寺事调太仆寺少卿翟敬于南京太仆寺敬亦乞留侍亲不听  命巡抚广西右侍郎李棠及都布按三司榜谕军民人等有能出米五百石于广西庆远等府缺粮仓分上纳者就彼给与冠带以荣终身出一千石者军余舍人授试百户民授巡检土人除本县佐出一千五百石者军余舍人授副千户民授县佐土人除土知县仍  命棠等凡可以供军济急者随宜施行其应请旨者即为驰奏务在区画得宜军不乏  女直头目住阿哈来归  命于南京锦衣卫安插赐钞布衣服柴米牛羊房屋床榻器皿等物  命都督佥事石彪子孙世袭指挥同知  平蛮将军保定伯梁瑶于湖广辰沅清浪等处抚剿贼寇触冒岚瘴有疾  命择医赍药驿驰往疗之
　　○奏宁使陈泾妻夫人李氏卒遣官致祭  命有司营葬
　　○庚申
　　○南京翰林院侍讲学士周叙卒叙字功叙江西吉水县人九岁随父官游十一能诗善属对登永乐戊戌进士第选为翰林院庶吉士寻擢编修预修  两朝实录书成升修撰又修  宣宗实录成进侍读寻升南京翰林院侍讲学士至是卒叙平生负气节外和内刚笃于行谊有志著述尝欲修正宋史请于朝许其自修未就而卒尝言制治保邦十二事又言中兴太平十四事  上皆嘉纳之为文章优赡有法率意而成皆能出人意表善行草书其所著述有唐诗类编及石溪居士集藏于家云
　　○辛酉
　　○复除翰林院侍读彭时于本院初时在文渊阁参预机务寻丁母忧乞终制不许章再上乃许之由此忤旨至是服阕止令于本院供职  建州卫指挥佥事能额秃等八人来归愿自效  命能额秃仍旧职余袭授有差分处海州盖州二卫给房屋牛羊等物  初镇守密云内官张溥奏镇守密云古北口迤西署都指挥佥事张与退缩失机科敛银等罪兴亦奏溥占种教场开垦城基不法数事诏下巡按御史勘究所连者以闻而遣敕切责溥等至是御史张斌奏勘状有验诏皆宥之  命修山东宁海卫城  云南都指挥使方瑾卒瑾滁州金椒县人初代父为交州中卫指挥佥事调六凉卫用黔用公沐晟荐署都指挥佥事寻以征麓川功升都指挥同知继升都指挥使镇六凉卒于官瑾善料敌其征麓川也多效谋云
　　○壬戌
　　○召镇守陕西左都御史陈镒诣京  命刑部右侍郎耿九畴往代之先是左都御史王文当代镒十三道监察御史交章奏保文刚毅有为肃清风纪乞留掌院事故改命九畴赐敕遣之  给口外开平等卫复驻卫劄贫难军余人等大口银二钱小口银一钱令自籴粮食独石马营调去军士随住人口大口米三斗小口米一斗五升从宣府总兵官都督纪广奏请也
　　○给庆城王府云内县主并仪宾李芳岁禄共六百石本色米四百石折钞二百石
　　大明英宗睿皇帝实录卷二百十四
　大明英宗睿皇帝实录卷二百十五
　　废帝郕戾王附录第三十三
　　景泰三年夏四月甲子朔  太上皇帝居南宫  帝享  太庙
　　○遣中官祭司灶之神
　　○赐少保户部尚书兼文渊阁大学士陈循少保工部尚书兼东阁大学士高榖各白金一百两吏部左侍郎兼翰林院学士江渊礼部左侍郎兼翰林学士王一宁户部右侍郎兼翰林院学士萧镃翰林院学士商辂各白金五十两
　　○甓顺天府三河县城
　　○乙丑○户部都给事中李侃等劾奏中军督佥事石彪先令家人张政等于保定府庆都县强占民田事发恐连及己饰词妄奏且彪叔父武清侯亨素无家法纵容为非家人附势凌人俱宜处以重罪仍乞户都转行公侯驸马伯都督都指挥及勋戚大臣之家不许令家人侵占民田及通行各布政司府州县官吏亦不许侵占民田土违者一体治罪  帝曰彪令家人占民田土于亨无与免逮问果系民间者其退还之所言勋戚大臣之家不许侵占民田司府州县官吏不许阿容其令各官遵行之
　　○复除刑部贵州司郎中陆瑜为四川司郎中以亲丧服阕也  命兵部武库司主事刘济署本司郎中
　　○户科给事中李锡奏近者京师物价涌贵四方人民疲毙供给艰难光禄寺所储钱果品之类殊少于旧乞将四月初八日并端阳等节宴赐百官酒饭暂为停止庶几用度不匮诏曰此  祖宗旧制不可以小费轻改其遵行之
　　○巡按直隶监察御史张奎劾奏都督佥事石彪擅令所部百户边贵等越关四百余里督种庄田而酷掠居民占其土地且招纳流亡五十余户匿住于庄其叔父武清侯亨不检治彪请并付法司鞫正仍究其所匿流亡人户遣归原籍诏亨彪已宥置不问刑部其执贵等究其所匿流亡人户如例遣之
　　○设直隶扬州府宝应县衡阳镇巡检司
　　○丁卯  命故金吾右卫带俸都指挥佥事金海子珊袭为指挥使
　　○建州左卫都指挥佥事佟塔察儿老疾以其子莽剌代职
