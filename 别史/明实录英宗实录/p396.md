<!-- { "loadSidebar": true } -->
　　○先是木邦宣慰使罕盖法死头目刀板放等以盖法长子罕落法保送袭职族人思指法等不从欲推罕落法叔罕送袭职乃胁刀板放等聚众谋杀罕落法罕落法避于孟更地方而遣人赴云南总兵官处言状且求救都督同知沐璘等以闻诏左参将都督胡志调兵往抚谕之志至其境谕以祸福思掯法并刀板放等惧志令依俗设盟而散罕落法犹避居于孟都蛮地方孟都蛮近陇川志令陇川宣抚司遣夷兵二百更番守护事闻诏总兵等官严兵以备之
　　○壬戌  仁昭皇帝忌辰遣官祭  献陵
　　○升吏部右侍郎兼詹事府少詹事项文曜为本部左侍郎调户部右侍郎李贤为吏部右侍郎
　　○户部言永兴王薨长子公鉐未封岁禄例应住支诏曰既有长子如旧给之
　　○贵州道监察御史钟同言比者定州署都指挥吴玉并新乐县擒获达贼二人各奏道臣讯问之俱曰也先令来觇视北京军马若何临清买卖若何黄河深阔若何拟夏秋间大率虏众从居庸关入至临清径往河南且也先帐下多有南人如山西榆次李员外亦在彼处中国虚实靡不知之臣闻此言深为寒心而朝廷大臣皆恬不介意昔秦伐赵而诸侯自若独子顺谏燕王曰燕雀乳堂子母煦煦然相得灶突炎上燕省不知祸将及已而颜不变当是时皆以子顺之言为狂后燕果败而子顺之言验今颜不知变者大臣且然况群臣乎臣今言之不以为狂必以为谬且臣居草茅时闻内臣构恶笺戮忠臣刘球由是谏官钳口当时使有数人委身直谏必能止  太上皇之行而无今日达贼之祸既而  皇上中兴诛强梁旌忠直亲命六师御敌于郊不战而三军之气自倍达贼丧气俛首北归臣谓  皇上有尧舜之仁孝汤武之智勇周文之小心足以鞭挞四夷坐致太平奈何达贼甫退疮痍未复而侈心遽生伏望  皇上鉴前车之覆辙奋今日之有为亲庶政以总威权敦伦理以厚风俗辨邪正以专委任严赏罚以彰善恶崇风宪以专弹劾去无益之费罢冗杂之员禁僧道蠹民择贤将以餋军无狥于货色无甘于游戏然后亲率群臣躬祷  郊庙谢过如成汤之六事自责太宗之十渐即改延揽英雄讲明方略如此则  天意可回中国可安而达贼可徐图之矣不然灾异之来犹不止此而祸患之作殆难逆料且如昔者命将帅各言方略经旬踰时互事推托及柳溥石亨有言又不过庸人孺子之计而无经世久远之虑夫平时将帅且如此达贼之来又何长策以制之乎此臣所以涕泗交下而为今妨贤病国者丑之夫御达贼之方莫先于用贤才贤才之出何代无之顾用之何如耳昔者韩信出于饿夫樊哙出于屠犬张良出于亡命卫青出于人奴皆能树功勋以扶国家摅忠赤以靖边难盖由上有若高祖能用之下有若萧何能荐之今  皇上虽求贤如渴而大臣之排抑尤甚故虽屡命选将而所举者皆膏梁厚禄之人亲戚朋旧之子其屈抑在下者曾何能荐之噫达贼陆梁如此朝臣欺狂如此此臣所以抚膺长叹而恐他日噬脐无及也臣父复昔任翰林院修撰臣又职当言路父子两世叨蒙国恩今臣又研审达贼奸细而有所感发于心宁忍缄默  帝览奏令礼部集议以闻于是太保兼太子太师宁阳侯陈＜棥心＞少傅兼太子太师吏部尚书王直等以为同所言亲庶政敦伦理戒货色绝游戏诸事皆皇上当赐采择臣等何敢妄议至于所谓致灾之由此实臣等不职之所致也乞赐黜退臣等而别选任贤良  帝曰自古君臣皆以协和辅弼而成治道朕方倚任卿等爕理治化其可以一人之言而遽欲解职乎不允
　　○癸亥敕秦王志＜土絜＞曰得长史汤福等奏承奉刘全典膳侯介因谏拂意屡遭酷罚迨今减其衣食禁其出入福亦以谏为王疏弃朕惟进言人臣之职所言过失在王有则改之无则加勉何至纵情肆忿困辱无罪之人而＜锍-釒＞弃直言之士乎王自宜遵  祖训凡事必以礼自处而虚心听言以蓄令德庶几永保富贵王其省之
　　○十三道监察御史张蓥等以刑部郎中陈金户部郎中陈汝言言其所劾之诬有诏该部为办之乃执奏所以劾金汝言者人人共知乃复尔妄求辩请寘于法以振风纪不然恐后有蠹政欺君者言官皆钳口莫敢言非朝廷天下之福  帝曰言者朝廷固所不禁然人有枉岂可偏徇不为辩邪既而吏部覆奏十三道所劾者俱无验遂敕今后言官劾奏必究实无妄
　　○卯时日生晕及背气一道色淡背气先散晕至未时云遮
　　○甲子礼部仪制司郎中章纶监察御史钟同下锦衣卫狱先是同奏请复东宫至是纶亦以复东宫为言奏入诏锦衣卫擒鞫之
　　○应城伯孙继先为叔父奏其毁骂及居父丧成婚法司辩之诬第坐以杖罪诏赎毕复爵
　　○直隶河间顺德广平真定大名等府俱奏所属州县自春历夏亢旱不雨二麦槁死有虫食桑春替□＜虫虫＞不育税麦丝绢俱无从办纳命户部勘实以闻
　　○乙丑遣驸马都尉石璟等为正使给事中李英等为副使持节封沈王第七子幼土□术为广宗王第八子幼墧为唐山王第九子幼塨为永年王代王次子成燠为博野王进封岷王嫡长子音垽为岷世子庶子镇国将军音戴为南氵□□王宝庆卫指挥使汤用女为岷世子妃南城兵马副指挥李玄女为南氵□□王妃彰德卫致仕经历高通女为赵府襄邑王妃西城兵马副指挥汤浚女为洛川王妃
　　○南京通政司右参议丁澄下南京刑部狱以十三道劾其狥私不宜任以总督粮储也
　　○丙寅  皇太后圣节免命妇朝贺
　　○革云南河西县河泊所以事简课少故也
　　○户部言河南河南等府洛阳等县民送纳秋粮于临清交兑因陆路难运将布绢于彼籴粮米价踊贵又被官军掯勒多收加耗除既纳之外未完二万二千四百二十余石愿于京仓上纳请俯从民便从之
　　○日生晕围圆下生承气色俱赤黄鲜明
　　○丁卯广西镇安府土官知府男岑祖德等来朝贡马并金银器皿方物赐宴并金织纻丝袭衣彩叚等物有差
　　○命南京工部右侍郎李浩督理南京粮储赐敕谕之以通政司右参议丁澄坐劾下狱故也
　　○升四川成都府推官署掌州事至是民复诣阙奏保福全乞实授州正福全为本府威州知州福全先任判官以夷民保升推官福全持身端谨抚绥有方诏以夷情所欲俯顺其请
　　○升广西思恩府土官知府岑瑛陛中奉大夫嘉其剿贼效劳也
　　○广西古丁等洞首贼蓝茄韦万山等紏合夷类劫掠南宁上林武缘等地方镇守副总兵陈旺等以闻事下兵部言此贼出没无常屡为地方患害宜令总督两广副都御史马昂等量率士马直抵巢穴剿捕尽绝从之
　　○戊辰巡按直隶监御史胡端奏直隶真定广平顺德大名府等府此岁灾伤薄收今年正月抵今亢旱不雨麦苗槁死米价翔贵人民缺食上司又移文追陪马匹佥补义壮追徵还官粮派运水和炭买办鸡羊鱼果等物民实不堪乞暂停免以苏民困命户部行之
　　○日生交晕色黄赤鲜明
　　○己巳命广西桂林中卫指挥同知胡荣为本司署都指挥佥事守备郁林州等地方从总督军务右副都御史马昂所奏也
　　○召巡抚广西刑部右侍郎李棠还京以棠自陈有疾故也
　　○海西葛林卫女直指挥佥事撒春来归命仍旧职依其父指挥佥事答鲁哈居于辽阳赐彩叚袭衣表里钞布等物
　　○先是南京城内火焚民居六千余死于火者三十余人至是刑部尚书言南京  祖宗根本之地比多灾异殆文武诸臣德政罔修所致请令各谨天戒以回灾变且命有司赈军民被火之衣食不给者及焚死之不能葬者从之
　　○庚午给辽庶人长子豪土□＜显-页＞弟妹岁禄八百石
　　○巡抚广东兵部左侍郎揭稽奏右副总兵署都督佥事翁信近以镇守广东全家居于城内人口众多日给浩大每日止支廪米五升岂足食用未免科克军民日积月累遂与各卫所官混为一体猫鼠同眠兵政岂能调度地方何由宁息请敕该部将本官合得俸粮一依在京分数本色以米折色以钞俱于广东按月关支停其廪给不许纤毫科害民军其都司卫所有科歛馈送者从巡按御史按察司官劾奏逮问从之
　　○都察院右副都御史邹来学行人司司正李＜宀十见＞各奏乞蠲本户军役诏皆从之
　　○辛未命浙江按察司佥事刘克彦致仕克彦江西永新县人由进士授行人司副选升御史用荐升佥事为人学博行敦不事表襮至是以右都御史洪英言其衰老遂令致仕
　　○巡按湖广监察御史郑时按都指挥佥事朱缨非法辱所属索赂命执问之
　　○福建按察司佥事赵访奏总督备倭都指挥佥事陶勇逼取所部银币诸罪命巡按御史逮问之
　　○壬申敕唐王琼炟曰比得王奏长史马伟等事即令法司勘治如律伟等亦云王平日饬非拒拣疏弃骨肉凌虐辅臣狎昵小人妄构狱讼及诸徇私背理之事朕以宗室之亲未忍遽裁以法然  祖宗俱在为子孙者岂可纤毫有违王宜痛改前非务亲亲尊贤安分循理庶可以延令名而保富贵王其省之
　　○昌平侯杨俊下刑部狱以家奴告其图粮微利盗关布麦且夺其家赀故也
　　○都督佥事崔福擅于内府杖宿卫官监察御史紏其蔑礼法宥之
　　○巡按河南监察御史张澜等奏怀庆卫守御卫辉前千户所卫辉彰德等府所属一十三州县春初大雪历夏亢旱二麦槁死夏税无徵命户部覆实以闻
　　○万全都司隆庆右卫官军言自永乐中取赴神机营操备月支行粮四斗月粮在原卫关支后被达贼惊散家小在京随住止关行粮月粮岁久未给今愿将口粮月粮并作一石如隆庆在卫军在京操备例随营按月关给户部覆奏宜从其请其中指挥千百户等官三员随营交给一石外其余本色折色仍于原卫交给从之
　　○癸酉命总督两广军务右副都御史马昂兼巡抚广西敕之曰朕惟弭盗莫先于安民安民而盗自息卫民莫先备兵兵备而民自安比闻各处盗贼生发所在上下禁御无方皆因有司不知恤民军卫不知操兵加以贪暴之徒横加侵渔克害生灵受患朕甚悯焉已尝命尔总督两广军务今复命尔兼巡抚广西地方抚安兵民操练军马禁防盗贼督令所司凡遇人民饥荒设法赈济城池坍塌用工修理宣布朝廷之意振作各司府州县奉公守法之官员中有廉勤公谨者量加奖谕其贪酷狥私事迹显著者除五品以上及军职具奏区处民职六品以下并刁泼军民尔即挐问如律轻则就彼发落重则械送来京其有军民词讼轻则量宜责罚重则送发巡按御史司府州县究问凡事有便于军民者听尔从宜处置具奏尔为朝廷大臣叠承重任必须公勤廉谨乃克有济盗息民安地方宁静斯尔  能若或处置垂方惟尔不任其钦承无怠无忽
　　○甲戌升云南中卫指挥佥事朱绅为署都指挥佥事守备六凉卫从总兵官沐璘荐也
　　○命故广东都指挥同知汤节子洵袭为指挥使
　　○先是武清卫仓在河西务收粮循在外卫分例见任官给米一石守支六斗攒典见役守支俱无食米后调通州至是仓官请如通州诸卫例官见任守支俱给一石攒典俱给六斗从之
　　○革湖广所属州县粮长时湖广按察司言粮长收粮民受其害请将各属正副粮长尽行革去税粮里甲催徵仍请移文各处推检如果无益于事有损于民奏请罢止从之
