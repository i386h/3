<!-- { "loadSidebar": true } -->
　　○庚戌六科十三道劾奏三千营总兵官怀宁侯孙镗先因冒升官职纵男接受金银既荷宽贷长恶不悛仍役占官军办纳月钱巧受都指挥张雄等四十二司陆续馈送白金四千七百六十余两及玉带等物贿赂公行奸弊百出宜寘诸法以为大臣贪婪之戒镗奉诏输罪  上曰镗受高爵厚禄却贪得无厌论法难容第念其年耄曾效微劳姑屈法宥之如再犯必重罪不宥
　　○以狭西去岁水旱命免其地亩秋粮子粒共九十一万二百八十余石草六十五万六千六百三十余束
　　○辛亥敬妃刘氏薨礼部奉  上命具丧礼仪注以闻一初丧辍朝五日不鸣钟鼓  上服浅淡色衣服于奉大门视事文武百官各具浅淡色衣服乌纱帽黑角带朝参御祭一坛  皇后皇妃  皇太子各祭一坛亲王各祭一坛公主共祭一坛一赠谥前期翰林院撰册文用黄绢装册两叶写文其日陈设祭仪羊豕各一以祝及册文置灵柩前  皇太子以下立于灵柩前赞礼赞鞠躬两拜兴平身赞跪执事者以爵进于  皇太子之右赞受爵献爵三献毕赞读祝读祝者取祝跪读讫赞宣册宣册女官取册立宣册文曰朕惟古者贤妃其德行有以辅内治厚彝伦者既薨之后必有赠谥之礼焉尔敬妃刘氏小心敬谨事朕有年其清白之节慈和之行贤声善誉著于宫闱方期赞助之永谐岂意一朝而遽逝追惟淑德宜有褒称兹加封尔为惠妃谥曰贞顺懿恭尔其有知服兹宠命宣讫赞俯伏兴平身复位赞鞠躬两拜礼毕焚祝文册一七七百日周年二周年俱御祭一坛  皇后皇妃  皇太子各祭一坛亲王共祭一坛公主共祭一坛一葬前期  御祭一坛  皇后皇妃  皇太子各祭一坛亲王共祭一坛公主共祭一坛六尚司祭一坛内官内使祭一坛启奠祖奠遣奠各御祭一坛葬日早执事者先以方相旛幢灵车驼马鼓乐真亭彩亭以次排列于玄武门外内使捧铭旌魂帛导引棺出玄武门外丧夫捧棺就辇内官以魂帛置小车中丧所经过门内门遣内官祭外门遣太常寺官祭文武百官免朝参各素服乌纱帽黑角带随方相后行至德胜门外路祭处所驸马皇亲共祭一坛文武衙门共祭一坛外命妇共祭一坛祭毕而还扛丧挽歌执翣及擎执旛幢香炉纸案等俱于都督府拨军应用灵柩前仪仗内使女乐二十四人花旛雪柳女队子二十人女将军一十人坟所先已开营域遣官祠后土候棺至置于圹前执事者整理圹中安顿玄纁玉璧匣五榖下棺并以铭旌魂帛置棺上翣六置棺之两傍下棺掩圹毕迎灵轿至享堂行安神礼御祭一坛是日早文武百官免朝参
　　○壬子四川乌思藏剌麻叱舍言千等来朝贡方物赐钞彩币表里纻丝袭衣等物
　　○升山东按察司按察使王越为都察院右副都御史
　　○癸丑夜有流星大如鸡弹色赤有光出建星东南行至十二诸国二小星随之
　　○甲寅罢浙江左参议张琛官琛以劝借粮粟受所部赂法司鞫其罪当赎徒为民故有是命
　　○夜火星入犯房宿北第二星
　　○丙辰升前军都督佥事颜彪为都督同知都督同知和勇为右都督都指挥使杨麟为后军都督佥事郑真为南京左军都督佥事都指挥同知廉忠为都指挥使都指挥佥事章能为都指挥同知署都指挥佥事邹宏实授都指挥佥事其余官旗人等九千余名升赏有差先是彪等受命剿两广贼围大藤峡久无功闻佥都御史吴祯在武宣县杀降报至遂亦杀降附诸蛮及民之供给者佥都御史叶盛参赞彪军务为草奏报捷故有是命
　　○革淮安府常盈仓徐州广运仓东昌府临清仓及临清县广积仓大使等官共九员攒典斗级修仓夫匠共八百八十一名从户部奏各仓粮比旧儧运数多储积数少故也
　　○致仕广西左布政使胡智卒智字宗愚浙江会稽县人永乐辛丑进士擢监察御史巡按狭西夏大雪智疑有冤狱未伸悉按部内诸司狱有继母不安其室子谏之者继母诬以不孝智廉得其情讯之遂释其子宣德间升广西副使龙州与交阯思郎州连岁交兵争地智定以公议交人不敢复争景泰初升广西左布政使致仕十余年足迹未常入公门至是卒
　　明英宗睿皇帝实录卷之三百五十四终
明英宗睿皇帝实录卷之三百五十五
　　天顺七年闰七月戊午朔敕谕文武群臣曰昔我  皇考临御之日  母后胡氏自惟多疾不能恭承祭养重以无子固怀谦退上表请闲让住于我  母后孙氏  皇考已从所志就闲别宫其称号服食侍从悉如旧厥后  母后胡氏遗荣慕道益尚清虚优游有年以至令终朕于时幼冲不敢固违其志已尊谥为静慈仙师而凡祭葬之仪亦惟是称皆所以成其志也朕今思之  母后之志虽成而为子之心终有未尽尔礼部宜会群臣仍议上  皇后尊谥令所司修葺陵寝如制盖欲因其志之所安而致尊崇庶几于礼于情两尽而无憾也
　　○命天顺二年凉州杀贼阵亡官旗姜智等五十一人子弟袭升一级
　　○巡按云南监察御史张祚程万钟以锦衣卫缉事者奏其贪淫诏执问之
　　○行事校尉言贵州佥事徐宗为同年主事周英造进士牌楼受指挥李信等科敛银二十五两入已四川都指挥张英索所部指挥等官白金二百五十两及奸淫事  上命锦衣卫遣官往执之
　　○夜土星退行犯垒壁阵西第五星
　　○己未命右副都御史陈价巡抚宁夏王越巡抚大同
　　○增置河南怀庆府温县县丞主簿各一员以知县刘杰奏里分增多故也
　　○彭城伯张瑾以奉使蜀府宿娼六科给事中十三道监察御史劾之上命执送锦衣卫镇抚司究治已而送法司论当赎徒还爵  上曰瑾纵肆以不谙礼法所致也赎毕令戴头巾于国子监读书
　　○庚申  上谕吏部臣曰文职荫子出于朝廷特恩近来往往干求不已甚非简贤任能之意今后文职病故及致仕者子孙乞恩进用俱不宜允其著为令
　　○升翰林院检讨张业为国子监司业狭西按察司副使李俊为本司按察使
　　○辛酉礼部进上  母后胡氏尊谥仪注前一日鸿胪寺官于奉天门设谥议文案是日早  上服黄袍翼善冠升御座捧谥议官立于丹墀东文武官常服行四拜礼兴礼部官奏进  尊谥议文序班引班首稍进前捧谥议官以谥议文授班首班首受捧由中道进将至  御前序班赞进  尊谥议文  上降御座行至案北班首进谥议文置于案赞跪百官皆跪  上看毕召翰林院官从东阶进至前跪  上以谥议文授翰林院官命撰谥册翰林院官受谥议文从中道出  上复座赞俯伏兴班首与百官俯伏兴班首从西阶退复位赞行四拜礼毕序班撤案  上还择日祭告  天地  宗庙  社稷遣官行礼用祝文香币果酒脯醢如常仪遣官恭上  尊谥册宝前一日内侍官置册舆宝舆香亭于  奉天门捧册宝各置舆中是日早文武百官常服于丹墀内东西序立  上服黄袍翼善冠立于奉天门序班引遣官于丹陛中道赞行五拜礼跪内侍官举册宝舆降阶赞俯伏兴遣官兴立于东俟锦衣卫官校接册宝舆香亭由午门中门出鼓乐前导遣官由左门出随行  上还遣官至陵太常寺陈设祭品如常仪鸿胪寺官设册宝案于  享殿中册宝至陵由中门进至  享殿前导引官由右门入至丹墀内赞官唱执事官各司其事导引官引遣官至  享殿前就拜位捧册宝官于舆内捧册宝由殿中门入至  神御前左右北向立赞官赞四拜礼传赞文武官皆四拜导引官引遣官由殿右门入至  神御前赞跪传赞文武官皆跪赞进册捧册官以册跪进于遣官左遣官受册献毕以册授捧册官置册案赞进宝捧宝官以宝跪进于遣官左遣官受宝献毕以宝授捧宝官置于宝案赞宣册宣册官诣册取册跪于遣官左宣讫置于宝案赞俯伏兴平身传赞文武官同赞复位导引官引遣官由殿右门出至拜位赞四拜传赞文武官同导引官引遣官至  神御前赞初献礼赞跪传赞文武官皆跪赞献帛献酒赞读祝读毕赞亚献礼赞献酒赞终献礼赞献酒赞俯伏兴平身传赞文武官俯伏兴平身赞复位导引官引遣官由殿右门出至拜位赞四拜传赞文武官同祭毕册宝收贮于  享殿
　　○升兵科给事中王理为四川布政司右参议
　　○升河南道监察御史李裕为山东按察司按察使云南道监察御史程鉴为山西按察司按察使
　　○命修淮安卫城以久雨损坏故也
　　○金星昼见于未位
　　○癸亥苏门答剌国遣正使麻力都然达剌蛮并泰宁卫指挥出于帖木儿哈密□使钵若舍力乌思藏剌麻番僧锁南坚参等来朝各贡马驼方物赐宴并赐彩币等物
　　○给东宁伯焦寿岁禄一千石
　　○淮府永丰王祁钺妃王氏薨妃左长史彰之女景泰二年册封至是薨讣闻遣官致祭命有司营葬事
　　○甲子公侯驸马伯五府六部都察院等衙门成国公朱仪等上  母后胡氏尊谥议其辞曰臣闻自古后妃辅佐圣王以成俗化之美者必有淑德懿行足以表正内外风示远迩其没也斯有徽名显号以昭示天下后世于无穷此古今典礼之所同也伏惟  先皇后胡氏毓德高门腾芳戚里自归嫔于  先皇遂久处于宫闱嗣任姒之徽音卑以自牧慕黄老之清静不耀其光属况疾之久婴致愆期于子育乃屡表以陈情悃惟一心期在休间恳让位于育圣之贤喜得承于  先皇之命别宫居处履顺存诚约已致康宁而无虞执义亘终始而不易优游时岁获以令终顾典礼之未行由重违于素志而尊崇之有念兹特发于  宸衷臣等闻命不胜忻跃盖以有至行者必受大名  先皇后谦让盛德如此固宜丕扬休声以垂永久  皇上克尽子道敦行追远之礼至仁大孝古今罕有臣等躬逢盛事不敢怠遑谨徵诸古考以谥法  先皇后胡氏尊号宜  天锡之曰  恭让诚顺康穆静慈章皇后臣等拜首稽首谨议
　　○执广东都指挥徐宁以缉事者奏其有贪淫状也时锦衣卫缉事者遍满天下媒蘖人过所至索贿稍不如意辄滥及无辜百司皆战兢度日云
　　○庆府安化王秩炵以妃倪氏丧将葬韦州螺山欲躬视其葬并祭扫其先考妣坟园遣使奏请  上以边烽有警不许
　　○镇远侯顾兴祖卒兴祖永乐中嗣父爵未几奉敕领湖广贵州诸军征剿广西诸峒蛮贼宣德初召还正统间总五军左哨兵寻总操神机营以神机军士为五军外围遇敌至则当先摧敌虑恐敌出不意或值风雨阴霾枪铳火器仓卒难用无他兵器可以拒抗请每队前后添设刀牌  上从之十四年从征虏自土木走还降都督同知守备紫荆关景泰初命为镇远伯天顺初复侯爵命往南京协同守备至是卒讣闻遣官祭葬兴祖素无将才在神机营尤贪婪军士不附其降而复爵人以为幸云
　　○乙丑修恭让诚顺康穆静慈章皇后陵寝及永清公主享堂
　　○丙寅命故贵州都指挥同知陈祯孙灏袭为乌撒卫指挥使广东都指挥同知高启子瑄袭为广州后卫指挥使金吾前卫指挥佥事高瑄有疾以其子玺代之
　　○夜月掩南斗魁第四星
　　○丁卯南京兵部郎中金亮员外郎严端以锦衣卫缉事者奏其奸淫乐妇下都察院狱鞫罪当赎杖为民  上曰亮等行止既不端不可处以常刑其发威远卫充军
