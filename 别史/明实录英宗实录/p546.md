<!-- { "loadSidebar": true } -->
　　○乙卯  上不豫不视朝敕文武百官曰朕体欠安欲加调理暂免朝参
　　○文武百官朝亲王于奉天门东廊
　　○丙辰  上不视朝  宣宗章皇后忌辰遣官祭  景陵
　　○丁巳  上不视朝公侯驸马伯文武群臣太保会昌侯孙继宗太子少保吏部尚书兼翰林院学士李贤等具本问安乞善调摄以慰臣下惓惓之望  上曰连日进药疾以轻减卿等安心理事
　　○戊午  上不视朝
　　○昏刻月犯外屏夜有流星大如杯色青白有光烛地行丈余光如大椀出郎位东北行抵天纪二小星随之
　　○己未  上不视朝命  皇太子视事于文华殿
　　○文武百官朝参如常仪
　　○孟春享  太庙遣会昌侯孙继宗行礼
　　○遣中官祭司户之神
　　○命修高邮湖岸三十余丈以年久风浪撞激其砖石桩木皆脱落故也
　　○都察院奏西城兵马指挥司指挥王旒吏目刘緫不严束巡视枷号罪人致其脱逃于律当赎杖还职锦衣卫镇抚司劾其不职不可以常例处  上命赎毕降之外任
　　○庚申  上不视朝
　　○文武群臣太保会昌侯孙继宗太子少保吏部尚书兼翰林院学士李贤等奏本月初四日具本问安承  上命谕以连日进药疾以轻减今又三日未闻  圣躬平复臣等瞻望悬悬盖切于心伏冀  皇上勉进药饵善加调护早获全安不胜至愿  上曰朕知之矣
　　○光禄寺奏十一日  天地十二日庆成例应赐文武群臣宴欲预整备以俟  上曰其免之
　　○金星昼见于巳位
　　○辛酉  上不视朝
　　○忽石门等卫野人女直都指挥兀笼哈等泰宁等卫平章仰孩等遣达子仰答儿等俱来朝贡马及方物赐纱并彩币表里纻丝袭衣等物有差
　　○壬戌  上不视朝
　　○辽东定辽等卫达官指挥撒春等来朝贡马赐宴并彩币表里等物
　　○癸亥  上不视朝
　　○甲子  上不视朝
　　○大祀  天地于南郊遣太保会昌侯孙继宗行礼
　　○大雾咫尺不办人物
　　○乙丑  上不视朝
　　○文武群臣太保会昌侯孙继宗太子少保吏部尚书兼翰院学士李贤奏不睹  天颜今以浃旬未知  圣躬平复如何幸蒙  皇上已命  皇太子视朝臣等如旧尽心理事伏望  皇上善加调理务获全安以副臣下瞻仰之情上曰朕以知之
　　○礼部奏昨日译出迤北麦儿苦儿吉思可汗番文欲乞遣使往来以通和好奉  旨命臣等议臣等以为宜谕来使满都等还报麦儿苦儿吉思可汗果能尊敬朝廷听其遣人来朝今朝廷欲遣使臣往彼恐别构是非反生嫌隙请遵祖宗旧制毋遣庶得永远和好从之
　　○雨木冰
　　○丙寅  上不视朝
　　○丁卯  上不视朝
　　○建州左等卫女直都指挥塔失等辽东安乐等州达官都指挥李政等狭西岷州卫番僧禄竹劄石四川乌思藏剌麻陆竹巴母等俱来朝贡马及方物赐彩币表里纻丝袭衣等物有差
　　○戊辰  上不视朝
　　○命建州左等卫指挥佥事歹都勿里哈为指挥同知故都指挥佥事童凡察子木答木撒里赤答子索颜革袭职
　　○广西流贼夜入广东清远卫守备指挥王王□赞等委城走避都指挥尹通按察佥事王鼎为贼所执指挥马龙被杀军民死者甚众贼烧毁城楼尽劫官库及民财而去既而通王□赞鼎俱用银赎回镇守左监丞阮随以贼攻破城闻并乞治瓒等失机之罪章下兵部请令江西清军御史驰往广东同巡按御史执问如律从之
　　○镇守广西左少监朱详奏蛮贼破怀集县及守御千户所烧毁公廨劫去官民财物又破梧州府杀县丞主簿学官臣同緫兵泰宁侯陈泾等驻兵梧州督官军战却之斩贼首一百八十五级官军死伤者八十余人今柳州宾州上林怀远罗城柳城等府州县俱有贼流劫道路不通势甚猖獗臣等提督无方罪当万死章下兵部以详等失机法不可逭但时方两广会兵宜记其罪责令相机剿捕务在殄灭无遗以赎前罪从之
　　○己巳  上大渐召  皇太子及太监牛玉傅恭裴当黄顺周善至榻前谕之曰自古人生必有死今朕病以深傥言有不讳东宫速择吉日即皇帝位过百成婚皇后钱氏名位素定当尽孝养以终天年德王等王俱与善地俾之国殉葬非古礼仁者所不忍众妃不要殉葬歛时湏沐浴洁净棺内装用袍服系腰绦环皇后同东宫自选带皮鞓者易以绦鞓衣服不湏多纵多亦无用择好地建陵寝皇后他日寿终宜合葬惠妃亦须迁来以后诸妃次第祔葬此言俱要遵行毋违
　　○庚午  上崩遗诏谕文武群臣曰朕以凉德嗣守  祖宗大业先后二十有二年矣图惟治理夙夜靡宁恒惧不终于治有孤  先帝付托之重乃今遘疾弥留殆弗可兴夫生必有死人道之常虽圣哲所不免但继体得人  宗社生民有主吾虽没世复何憾焉长子皇太子见濡仁孝明达夙德天成宜即皇帝位中外文武群臣其同心佐理以终予志丧礼悉遵  皇考遗制以日易月二十七日释服毋禁音乐嫁娶嗣君继承为重婚礼不可过期百日外有司请行毋得固违宗室亲王藩屏是任不可辄离本国各处镇守总兵巡抚等官及都布按三司官员严固封疆安抚军民不许擅离职守闻丧之日止于本处朝夕哭临三日进香遣官代行广东广西四川云南贵州及各布政司七品以下衙门俱免进香诏谕中外咸使闻知
　　○作梓宫
　　○壬申大歛
　　○癸酉成服
　　○是年二月乙未上  尊谥曰  法天立道仁明诚敬昭文宪武至德广孝睿皇帝庙号英宗五月庚申葬裕陵  上在位改元者二曰正统曰天顺历年二十有二寿三十有八  上天资聦明英武临朝端严若神复位之初励精图治急于用人文武之臣一接见间言有可采才有可耴者輙加委任已而觉其非是则疏斥之不顾尔后益明习国家事百司奏章一览即见大意处断出人意表廷臣才行高下心术邪正无不洞烛其微小有过失必黜罚以示惩其能自新旋复甄用虽屡进屡退不以为嫌尤恶赃吏事觉必穷治之不少贷甚至遣人伺察使有所警畏而改行曰贪风息则天下治矣惟于武臣则弃短取长而任之不求备也自奉俭约宴游有节动止有度治宫壸于外廷遇宗室待戚畹不以恩掩义保民爱众时有所纵舍或闻水旱荒歉则赈恤备至抚绥四夷法用宽蕳遇其宾贡锡予逾厚至于朝政所施靡不究心赏功罚罪动咨成宪而威福大柄一自己出臣下凛然承顺莫敢干预于其间此  上英明之略也尤有大德超越古今者盖自幼冲嗣统  圣资玉裕渊默岳峙虽左右近臣莫能窥其喜愠在廷百辟与夫四方万国来朝者得瞻日表莫不相庆以为太平天子临朝之余入侍  太皇太后  皇太后愉色婉容极天下之餋出则居便殿御经筵是时累朝旧臣若杨士奇杨荣杨溥相与先后辅翼以前古之训当今政理之所宜  上无适无莫委任责成由是海内富庶教化行焉洪熙宣德之治未有臻于斯者矣夫何时运偶否王振以从龙旧恩狎紊纪纲误乘舆止于沙漠然圣德弘大屹乎不移彼欲奉戎姝以侍行幄  上则却之而不纳彼欲假威命启边关而入据之  上则密谕守帅以固疆围卫社稷受其尊戴恬如常时安我崇重至于期岁用能使异类服化奉跸还归亘古以来用夏变夷天旋地转未有若兹者也及其归于南宫阅历七稔脱屣万几优游自乐岂复有重履尊位之心哉天顺返正盖  上天眷顾之自然亦臣民亿兆不谋同然之心也彼贪天之功者  上固洞烛之是以终不容其欺冒日月无私照照之者情罔克隐雷霆无私断断之者慝罔所逃何其圣哉古之圣人喜怒以天理不以己者政若兹是以景泰纪年  上不革也大统历载之景泰政事  上不改也百司庶府因而行之观于此可以见  上友于同气之心矣至于  恭让皇后之复位号修寝园建文近属之释幽隐守  皇陵莫非体  祖宗之心弘天地量斯固孝道出于常情之表者也若乃于母后无日不定省于  奉先殿无旦不谒见于  郊庙祀享斋戒必诚对越之顷如见之非违豫也未尝不躬亲于  天寿山陵其躬谒也未尝不留止迟回不忍遽归在  上以为孝道之常然前代帝王亦鲜有若是者也  皇后虽无子终始相敬如宾及弥留之际犹命  今上尽孝道自妃以下平时无恃宠骄溢者亦不令其踵袭往昔殉葬之失俾得各保天年其于夫妇之道正矣  今上就学于文华殿诸王亦就学焉择贤以导而无偏爱长女重庆公主下嫁曰亲送至东华门然及其家人求庄田者则  命法司治罪谪戍边方父子之恩正矣亲藩有愆必紏而若襄王之属高行懿则敬爱锡赉恐弗及勋贵有过弗贷而若会昌侯之为元舅则加爵委权无所吝内臣有承宠者然复辟之后大阿自操政不得干法不苟贷大臣有遭谴者然若王直胡濙高谷不与迎复之谋者终保全之陈循在窜逐之列者终召还之文部武府各慎其择然尤严于内阁之选惟贤是任每事必诹君臣之道正矣  上于彝伦皆以其正而无所失斯盖德之大者则其他美若骑射之闲习章奏之辨察琴书之时御翰墨之亲洒事务虽久而无不记臣下虽远而无不知特其大德中之细故尔夫惟有大德则有大福是以在  皇帝位二十有二年合符于  太宗皇帝并在  太上皇帝位计之先后三十年于  太祖皇帝仅少一年尔福之大也并于开创之  祖宗则其可久也  圣子神孙继继承承于万亿世与天无极有必然者矣史臣虽愚其敢预卜之焉
　　大明英宗睿皇帝实录卷之三百六十一

