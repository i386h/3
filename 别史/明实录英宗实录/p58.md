<!-- { "loadSidebar": true } -->
　　○巡抚江西行在吏部右侍郎赵新奏江西南昌丰城等府县折粮银三十七万余两起解赴京虑有江湖不测之虞乞应付官船拨军防送奏下行在户部兵部覆奏从之
　　○巡抚南直隶行在工部右侍郎周忱奏伏读洪武间教民榜文及近年建言榜文历言民间词讼自愿息者听事不干己而相告讦及官吏罗织以媒贿赂者有罚果有冤抑实情亦宜以次陈诉果有全家被害方许亲邻伸诉近者刁民不遵狱讼腾涌一则图赖人命一则牵连杂事盖人命可以耸动官府惊吓乡民杂事卒难穷治可以欺诈取财箝制官吏及至发遣充军摆站纳米运砖又复逃潜变易姓名起灭词讼臣请除反叛重事外余俱照钦定榜例以次陈诉庶几狱讼得清事下法司议以所言甚便宜将前项榜文申明禁约从之
　　○宥广宁左屯卫带俸指挥佥事李真中屯卫带俸署都指挥佥事陈麟罪仍停俸三月初御史成林为事编戍广宁有所祈免真等略无假借林衘之摭其诸不法事以闻事下行在都察院请令巡按御史元亮廉之亮言林所诉虚实相半故有是命
　　○夜月食
　　○辛未宥绥德卫指挥程林等死罪杖一百谪戍绥德极边巡哨先是镇守延安绥德都指挥同知王祯等奏林率领马步官军哨备响水寨被鞑贼入境杀伤官军抢掠马匹宜治以罪  上命监察御史章聪执问至是狱具故有是命
　　○夜有星大如杯色赤流光起天乳至游气中有三小星随之
　　○丙戌擢进士钱奂为户部给事中李春礼科给事中陈傅刑科给事中陈翌户部主事黄彦俊兵部主事梁楘谢佑刑部主事胡澄工部主事陈钝行人司左司副俱行在
　　○镇守凉州庄浪等处行在兵部右侍郎徐睎奏巡视狭西行都司肃州等处边卫仓粮御史二年一代任久情熟致军民玩恃乞每岁代替奏下行在户部都察院会议覆奏从之
　　○命行在工部左侍郎李庸督造兵器先是  上敕工部曰兵者国之大事不可不豫日者边境屡言兵器不足尔其会五府兵部锦衣卫及司礼监于曩时内府各监局所省军匠拣其强壮者备操余悉令于军器局鞍辔局协造兵器物料咸取给京库工部其遣官一人专督之三月一具数以闻务须抚恤工匠均其劳逸使毋过费毋苟作至是工部言得军匠赴局者五千七百七十余人  上命庸与太监山寿等协理之
　　○大同总官都督陈怀奏大同府大有等仓及山西行都司属卫军仓储粮数少虑有边警缺用访得官军客商人等储有米麦豆粮者众以旧中盐粮例重不肯上纳乞从轻别降例于大有朔州大同右卫三仓开中奏下行在户部议米麦豆相兼淮淅长芦盐每引五斗山东河东四川福建广东盐每引三斗不次关支从之
　　○四川左布政使邢旭等奏本司杂造局岁造兵器以千万计成都等卫所取给铁朱漆等料数十万较洪武旧制增数倍其军士损废兵器可备料用者俱匿不言臣乞以贮库兵器尽给军新造者稍省之匿废器者罪之官出价市物令军民均办庶奸弊少革民力稍苏事下行在工部议请令三司会理岁终具数以闻  上可其奏
　　○山东按察司副使韩玺巡按监察御史杨仕敏唐慎下狱先是按察司囚禁强盗五人反狱有诏停该管官员俸责限根捕至是过限不获都御史陈智等请逮玺等究问从之
　　○乙亥贻书辽王贵烚曰近荆州左等卫送军人姚关受等告王府中内使陈贤进保小旗刘敬等强夺本家有夫之妇入府朕以事须面质始明已令都察院逮问贤等书至可发遣来京王勿异也
　　○泰宁等卫都指挥火脱赤建州卫女直指挥刘伍陈加等四川马湖府土官舍人安琦等俱来朝贡马赐宴并赐彩币绢布袭衣有差
　　○参赞宁夏军务监察御史郭智奏比者行在兵部尚书王骥等奏调宁夏总兵官都督史昭参将丁信俱赴甘肃听调杀贼缘宁夏亦是极边若昭等俱往恐鞑贼闻知突入为患宜留一员镇守庶不误事  上曰昭不必动第令信同少监来福领军以往
　　○丙子命淅江绍兴府萧山县主簿周仁复职仁坐巡按监察御史王琏等考察其茺于政事当罢黜邑耆老赴上司诉称仁实莅政勤敏未尝怠荒事下布政司覆勘如耆老言故有是命琏等罚俸半年
　　○赐宁国大长公主子孙原给庄田之半先是公主薨行在户部奏请原拨庄田该米二千石宜入收官至是公主孙孝陵卫指挥使梅永善等奏洪武间钦赐祖母公主前项庄田永乐间复奏准祖父驸马都尉梅殷原籍庄田对拨该米四百二十九石有奇缘祖母禄米二千三百石俱已住支乞存前田供奉时祀全活子孙事下行在户部覆实以闻  上以禄米既皆住支庄田赐与其半
　　○赐迤北等处来降鞑靼赛因孛罗等袭衣靴帽
　　○行在兵部奏山西河南等卫所原调在京操备官军今已分调宣府大同并延安绥德守备宜命监察御史于江北直隶及山东等处选调精壮官军委能干头目率领轮班来京操练以备不虞从之
　　○山东武定州海丰县奏本县地方去岁二麦旱伤晚稻不实今农功方兴人民阻饥乞为赈济  上命行在户部速移文所司赈之
　　○丁丑吉河卫女直失理哈愿居京自效命隶锦衣卫给钞布饩廪居室什器
　　○夜有流星大如杯赤光起玄戈至游气
　　○戊寅遣敕谕建州卫都指挥李满住等曰得奏知朝鲜人马无故杀戮尔农人尔亦率众往彼必屯城讐杀朕惟朝鲜与尔接境尔能睦邻通好彼岂贼害无辜况角力争强甚非保境安民长策尔继今宜遵守法度钤束部属各守尔土毋相侵犯以称朕一视同仁之意
　　○镇守延安绥德都指挥同知王祯奏延安卫宁塞宁塞哨马营最为要地狭西都司委署都指挥佥事陈斌在彼备冬斌历练老成宜常留守备从之
　　○夜月生晕随生冠气色苍白
　　○己卯琉球国中山王尚巴志遣长史梁求保暹罗国王悉里麻哈赖遣副使罗渐信等各奉表来朝贡马及方物赐宴并赐袭衣彩币等物有差
　　○降调行在后军都督府都督佥事马昇为山西行都司都指挥使山西行都司都指挥佥事吕整为大同右卫指挥使先是昇等以失机充为事官立功辽东至是召还乃有是命
　　○监察御史章聦言六事一狭西新设宁塞定边二处哨马营墩俱属镇守延安绥德都指挥同知王祯提督缘二处营墩附近宁夏去绥德千余里宜令宁夏总兵官提督为便一葭州府谷等县并延绥二卫官员军民散牧牛马为贼探知累来抢掠宜敕王祯及副使周廉等每年九月初尽数拘入烟墩一二百里内牧放便益一绥葭二州府谷神木等七县人民熟于弓马宜选壮丁简官率领冬月给与器械赴王祯处操练遇警协军追剿有功一体升赏一西安等卫调来延绥备冬官军俱无坚完器械遇贼不敢当先乞于京库关领盔甲枪刀二千余副给散操备一运送军器马匹若从真定井陉路到绥德止二十六站今却由河南狭西路多绕四十余站不惟重劳民力抑且迟误边备乞敕兵部禁约一延安绥德庆阳等卫所指挥千百户等官多有老疾幼弱不堪领军出战者乞敕王祯公同选拣送入腹里卫所庶不误事  上善聪言命所司即议行之
　　○辛巳敕宁夏总兵官都督佥事史昭参赞军务右佥都御史金濂等曰近宁夏中护卫指挥曹熙家人曹芳来告庆府收买铁料潜造兵器又令群牧所千户董智选马韦州草场及智不从考掠至死府中见监军旗人等三百余人每与熙商议欲托故擒戮镇守等官因而大举朕以小人之言诚伪叵测已下芳锦衣卫狱敕至尔等即同右少监来福密切体覆有无异谋务在明白公当毋得狥私构衅使邪人得逞其奸则尔等亦难逃其咎
　　○行在兵部尚书王骥等奏朵儿只伯潜往狼山等处先调左副总兵都督蒋贵率轻骑杀败过黄河遁去臣同太监王贵总兵官都督任礼等领马步军继进仍行宁夏总兵官都督佥事史昭等各率精锐轻骑分路搜剿  上敕谕骥等曰此贼计穷粮尽逃必不远尔等追袭务在殄灭捷音至日升赏不吝
　　○癸未辽东自在等州住坐鞑官千户歹速等来朝贡貂鼠皮等物赐彩币等物有差
　　○升行在大理寺左寺丞徐仪为本寺右少卿仪提督漕运九载任满行在吏部以闻故升之仍理前事
　　○巡按监察御史贾进言洮岷番贼出没缘都指挥指挥千百户后能等私役士卒数多摆哨山口不敷所致请俱究问  上命法司姑识其过仍移文戒之
　　○行在吏部验封清吏司主事李贤言臣闻诰敕者劝善惩恶之良法激励名节之羙事夫岂无益之费哉洪惟国朝诸司职掌于诰敕一事至为详备可为万世法程也凡大小官员有私过者终身不得无私过者方许请给既与之后少有私过輙行追夺于是为官者未得之前兢兢小心既得之后益加谨慎驭士之方惟此为要此事一行则天下之士莫不感激去恶为善修身饬行顾惜名节是以所费者少所劝者多若此法不行则士皆失望善恶不分名节不振其有廉洁自守者反为贪夫所笑曰无异于我何苦如是则天下之士相率而入于利途民之被害可胜言哉是朝廷所惜者寡而下民所伤者众臣窃痛之然此事非但劝其在位之士其未仕者见已仕者蒙此恩荣推及父母光耀乡里莫不争自琢磨奋志经史明体适用竭才殚智愿为国家之用矣譬之以饵致鱼则设饵之费小得鱼之利大有国家者未有舍此而不为也我国朝自洪武永乐以来此法虽行而未盛至洪熙宣德以来始大举行于是天下之士鼓舞欢欣无不感激迨  皇上即位以来率由旧章近者行在吏部钦奉旨意今后诰敕俱待九年考满方与不许照诸司职掌施行臣愚不审  圣意所在若以为织造费财则臣已言之于前谓所费者少而所利者多若以为各官得之易而多不保守旋复追夺则臣所目见保守者什九追夺者什一况中人之材可为善可为恶授职三年即得诰敕不胜荣幸遂革非向善战兢保守而为端正之士矣若待九年则此等之人必不持久遂流于贪又岂能成就端正之士哉况九年方与则得给者十无二三不得给者十常八九何哉凡内外官员九年之中多不能齐有历任四五年而转迁者有历任六七年而保升者有父母垂老而不能待者有已身多故而不遂请者如此则天下之士感激者少怠志者多我国家劝善惩恶之法有欠激励名节之事有亏而下民亦未能不被其害伏愿  皇上留意守  祖宗之成宪遵  先帝之良法昭旷典布宏泽乞敕该部今后诰敕仍昭诸司职掌施行在京官员三年考满称职无过者依例请给在外官员三年与本身六年请封赠如此则天下之士善不患不劝恶不患不惩名节不患不振下民不患不安矣  上命礼部会官议行
　明英宗睿皇帝实录卷四十
　　正统三年三月乙酉朔行在刑部尚书魏源等奏宣府等处沿边城堡军装多不整饬盖因总兵官都督谭广年老提督不周所致  上以为然敕都督佥事黄真充左参将都指挥同知杨洪充右参将协同广提督是日洪奏欲将开平卫城增高五尺龙门所城展宽一里独石地方东至潮河川西抵宣府增置烟墩六十座会计工程浩大乞将屯军俱免一年屯种协同守备官军并力修筑以为长久之计从之
　　○丙戌设大同威远卫先是行在刑部尚书魏源总兵官左都督陈怀等言大同净水坪系鞑贼出没要地宜设军卫事下行在兵部议行适巡按监察御史陈谷奏平定州蒲州二守御所军有全伍今又增寄操军千四百六十余人宜调补他处兵部遂请以二所多余军调净水坪立威远卫从之
