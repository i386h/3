<!-- { "loadSidebar": true } -->
　　○辛巳文武百官太师英国公臣张辅等上表贺立  皇后表曰兹者恭承明诏建立中宫诚国家万万年太平之庆臣等诚欢诚忭稽首顿首上言伏以景命自天允厚彝伦之叙中宫正位弘开化理之源喜溢臣民庆延宗社恭惟  皇帝陛下圣神文武睿知聦明谓治平之盛必本于家齐而殷周之兴亦由于内助徵求懿德作配宸严于以承  慈圣之欢于以奉  神灵之统刚健中正物资始于乾元光大含弘功顺成于坤厚茂衍关睢之化孔昭麟趾之祥臣等欣遇嘉时恭瞻盛礼  天地合德隆覆载于万年日月同明普照临于八表命妇太师英国公妻夫人李氏等上表贺  太皇太后表曰兹者钦承明诏肇建中宫妾等诚欢诚忭稽首顿首上言伏以致治本于齐家圣谟广运贻谋在乎正始天诏涣颁海岳腾辉臣民溢喜恭惟  太皇太后陛下含弘光大诚一静庄躬辅三朝茂兴帝业心存一德昭著母仪同文母之辅周超宣仁之翼宋谓圣君必资于内助明礼典必重于人伦简求天下之贤爰正中宫之位固将赞德化于关睢麟趾之盛弼邦国于泰山磐石之安妾等幸际圣朝欢瞻嘉庆尊尊亲亲之餋隆寿福于延长穆穆皇皇之传衍本支于盛大又上表贺  皇太后表曰兹者钦承明诏肇建中宫妾等诚欢诚忭稽首顿首上言伏以皇天眷佑宝运隆兴新建中宫臣民欢戴恭惟  皇太后殿下至顺配地厚德承天同太姒之诚庄齐明德之恭俭在先朝正六宫之美化启  皇上普四海之洪恩是以天生令淑位配宸严赞国家之雍熙衍本支于盛大妾等幸际明时喜瞻盛礼养以天下隆洪福于九重庆祝慈闱介圣人之万寿又上笺贺  皇后笺曰兹者钦承明诏册立中宫诚国家宗社万年之庆谨奉笺称贺者妾等诚欢承忭稽首顿首上伏惟坤顺承天肇两仪之象中宫正位开万福之原庆协神人欢腾中外恭惟  皇后殿下懿德夙成徽仪茂著光膺册命允符文定之祥上配宸严昭协轩星之瑞著母仪于天下相仁化于家邦于以承欢心于  两宫于以奉明禋于  九庙广庆源于弘远辅景运于隆长妾等欣逢盛事喜溢中诚日月得天仰光华之久照乾坤定位祈福寿于千□□壬午赐靖远伯王骥貂蝉冠朝服履鞋玉带
　　○山西平阳府奏所属州县春夏不雨麦苗枯槁人民缺食  上命户部覆视以闻
　　○癸未广西上林县土官舍人黄永高遣人贡马湖广辰州卫镇溪千户所遣人贡黑铅赐钞币等物
　　○复除监察御史李磐于狭西道先是磐患病家居至是病愈故用之
　　○贵州卫指挥白斌奏按察司副使李睿专权暴恣信用小人事下都察院请令巡按御史覆实从之
　　○裁省广东布政司军器局大使副使南雄府通判知事检校连州万州崖州同知清远阳春石城灵山定安海豊六县主簿从左布政使吴扬等奏其事简也　　○甲申命都察院右佥都御史卢睿理本院事睿在宁夏参赞军务以右佥都御史金濂更代还京故有是命
　　○右副都史丁睿言金齿西南极边洪武时屯守汉军不下二万人土军不下千余今逃亡太半汉军仅余三千土军仅余六百宜敕法司于真犯免死者概发充军金齿法司议真犯免死俱自宸断非臣下敢定议难如睿言旧例总小旗军吏侵削军粮至五十石布至五十疋绵花至百斤律当斩者俱发边卫充军今宜发金齿填缺伍  上曰侵削军粮至百石布至百疋绵花至二百斤及文职犯枉法赃者但南人俱发充金齿军
　　○乙酉赐征麓川有功将士宴
　　○巡抚河南山西大理寺左少卿于谦奏迩者河南多盗猝难却除乞量州县大小设机兵数十人擒捕庶盗贼屏息从之
　　○直隶巢县民饥发官稻赈贷之凡五千三百余石
　　○丙戌升云南总兵官都督同知沐昂为右都督赐钞五千贯白金八十两彩币八表里以征麓川时昂给饷不绝协赞有功也
　　○治朝阳门里南北二街街接京仓漕夫输粮之道也故修治之
　　○丁亥赐松滋王贵烆第三子名豪埉益阳王贵烰长子名豪土□几第二子名豪土□黄衡阳王贵□□火长子名豪土□集应山王贵火□聂长子名豪土□睘第二子名豪＜土鼎＞湘阴王贵煟长子名豪垆第二子名豪壧枝江王贵熠长子名豪殿第二子名豪垑沅陵王贵燏长子名豪塶
　　○赐定西侯蒋贵勋级奉天翊卫推诚宣力武臣特进荣禄大夫柱国食禄一千五百石内米八百石麦七百石子孙世袭靖远伯王骥勋级推诚宣力武臣特进荣禄大夫柱国食禄一千二百石内米八百石麦四百石子孙世袭指挥同知俱给诰券追封三代
　　○巡按浙江监察御史李玺等奏倭寇二千余徒犯大嵩城杀官军百人虏三百人粮四千四百余石军器无筭守御指挥蒋镛等兵备不严以致失机总督备倭署都指挥佥事陈暹委官都指挥佥事李贵统船四十艘围贼于中乃按兵不动纵之逸去按察司佥事陈耘分巡海道朋比不劾请俱正其罪  上曰镛罪应死姑贷之暹贵令巡海御史鞫实处置兵部同靖远伯王骥选武职代之耘取死罪状住俸
　　○己丑命都指挥使李信总督浙江海道备倭署都指挥佥事金玉领军听信节制从靖远伯王骥推选也
　　○贵州布政司左参政郭瑄瑄以老疾上＜锍-釒＞乞致仕从之
　　○夜昏刻火星犯右执法
　　明英宗睿皇帝实录卷之九十二终
　明英宗睿皇帝实录卷之九十三
　　正统七年六月庚寅朔赐太仆寺少卿崔奎诰命并封赠其父母妻先是奎以私过未获给诰命至是以为请  上命给之
　　○升锦衣卫千户王山为本卫世袭指挥同知山太监振之侄也
　　○命江西瑞州府知府刘说复任升从三品俸说任满诣京自陈老疾乞致仕部民十余人言其廉公有为克勤政务乞留复任巡抚御史以闻吏部言说犹堪任使故有是命
　　○命宁下等卫旗军粮月增米一斗余仍折布绢从总兵官都督史昭奏请也
　　○辛卯晋王钟铉奏袭受国封欲亲来谢  上以远道＜叐＞涉良艰复书止之
　　○书复秦王志＜土絜＞曰承喻府中缺承奉等官内使刘全等堪用今悉如所喻授全为承奉正角□羊澄为承奉副田宝为典宝副侯为典膳副文企为典服副杨兴杨澄陶碧俱为门正赵余阮林戴知阮东俱为门副令各就职叔其亮之
　　○四川长河西鱼通宁远等处宣慰使司剌麻贾思巴等贡马赐彩叚表里衣服靴袜有差
　　○韩府开城王范圯奏父韩恭王薨逝禄米住支宫眷数多所得禄米六百石不足供给  上命增给米四百石
　　○山东济南府奏所属州县仓粮多库钞少每遇起运辽东赏军钞无从出办今年存留粮米乞令每一石折钞一百贯贮库备用从之
　　○敕总督备倭都指挥使李信及浙江三司巡海御史等曰朕闻近年逃军逃民与倭寇交通或被其劫制询我虚实然后乃敢舍舟登岸杀虏军民尔等宜从长计议凡海口港汊通贼去处或开濠堑或为吊桥或城门可并者并之或水边要害去处砌筑垣墙置门出不许居民临水开市以诱贼寇及私下海泄漏声息严督旗军轮流瞭望若失瞭望致贼登岸者必杀不赦若贼登岸令骁勇者从间道烧其舟楫亦足致胜尔等宜博采众议区画方略条奏以闻
　　○广西田州府上林县土官头目黄福等贡马赐钞绢有差
　　○设云南鹤庆军民府医学置正科一员
　　○命江西南昌府新建县主簿袁景春饶州府鄱阳县主簿沈斌复任俱升正八品俸景春斌九载任满考称当升县民言其理事详明乞留复任巡按御史等官覆实以闻故有是命
　　○日下承气一道色青亦鲜明
　　○癸巳遣中官祭中霤之神
　　○襄坦王逊燂奏府中之厨役使令  上命于邻邑佥四人与之
　　○昏刻南方有星大如鸡弹色赤有光起心宿西行至浊
　　○甲午升湖广都司都指挥佥事马翔为本司都指挥使以其征麓川功也
　　○南京刑部尚书施礼以年七十乞致仕  上以礼重厚老成特留任事
　　○夜有星大如杯色青白光明出天市西垣外入右摄提
　　○乙未松滋王贵烆薨王辽简王第八子母张氏永乐二年生其年四月册封至是薨年三十有九讣闻  上辍视朝一日遣官致祭谥曰安惠命有司营葬事
　　○直隶大名府清丰县负欠草九万八千余束民诉艰难乞赐秋成补纳从之
　　○直隶徐州并所属萧沛二县各诉小麦无收夏税乞准折布奏下户部请令麦一石二斗折布一匹角□羊京交纳从之
　　○丙申命南京户部每岁传委官一员提督放粮注销粮数从南京兵部给事中刘昭奏请也
　　○戊戌四川播州宣慰使杨刚等贡马赐钞锦绮彩叚表里有差
　　○己亥擢进士张谏王晏尚裭俱为行人司行人
　　○庚子哈密忠顺王例瓦答失里遣使臣千户莽恪剌等贡马及方物赐衣服靴袜有差
　　○命建州右卫故指挥同知皂花子额顶勒袭职
　　○工部以有司所造九龙九凤膳亭及龙凤白瓷礶俱不及式治调官罪复令改造  上恐劳民诏勿改造提调俱宥之
　　○壬寅升广东惠州府通判郑述为南雄府知府从按察使郭智等荐其行谨才优故也
　　○起复狭西西安府咸阳县知县王瑾瑾丁父丧去职县民千余人言其廉能公恕乞留复任镇守都御史陈鉴以闻故有是命
　　○命故广西都指挥佥事史雄子能袭为指挥佥事济州卫指挥使李永子信通州卫指挥同知潘晟弟昶府军右卫指挥佥事徐钊子通俱袭职致事通州卫指挥使郑玉子云金吾左卫指挥佥事孟敬子原金吾后卫指挥佥事任兴子瑄羽林前卫指挥佥事王兴子晟永清左卫指挥佥事张兴子振俱代职
　　○癸卯户部议顺天府大兴县主簿洪振所言四事一在京富户逃故宜行原籍取勘果消乏者许别佥角□羊补死绝并全户充军年老无依放回者准令除豁一各处起发并为事为民逃故者宜将见在户并作四屯死绝并全户充军者除豁原拨地亩许人承种纳税逃者不获角□羊户丁补役一住坐匠先虽拨地与之然多窎远沙淤洼鹻不堪耕种虚包粮草负欠艰难宜为分豁及减半徵收一各处官吏军民有因事故改调遗下子弟家人在京潜住为非致罪宜令兵马司挨究许于大兴宛平县附籍当差如系军匠令听继役有欺隐者治罪军卫亦不许多占余丁宜退出本县入册当差  上曰所议皆是京城户口当清匠户亦当优恤其有新拨田土者免其粮草一年余令所司速行之
　　○甲辰书复鲁王肇煇曰承喻欲来贺立中宫足见亲厚之意但道途＜叐＞涉非易可不必来后诸王欲来贺者俱复书止之
　　○命直隶真定府平山县知县张璟复任升从六品俸先是巡按御史陈璞秦璟抚字有方今九载任满民乞留之事下吏部考验政绩以闻故有是命
　　○户部言先因徐州小麦无收已奏准听折布今直隶淮安凤阳广平三府所属沐阳临淮永年等县亦奏风雾伤麦恐各府灾伤如此者多宜从民便愿折布者如例折布愿折钞者每石折钞一百贯俱角□羊京交纳从之
　　○山东按察司佥事萧启奏山东与直隶府州县遇收赈济还官粮宜每石加耗五升以补正支之数  上曰于中有茕独者免其耗粮余如奏○乙巳命故通州把总都指挥同知刘斌子增袭为指挥使江西都指挥佥事魏广子性代为远州卫指挥佥事
　　○南康大长公主子孝陵卫指挥佥事胡忠奏有疾不能奉公主祀乞以其子靖代职奏祀从之
