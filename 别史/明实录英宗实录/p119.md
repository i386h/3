<!-- { "loadSidebar": true } -->
　　○命行在刑部右侍郎何文渊大理寺卿王文审在京刑狱巡抚南直隶行在工部左侍郎周忱行在刑科都给事中郭瑾审南京刑狱赐之敕曰朕恭嗣  祖宗大位夙夜惓惓上体  天心以恤民为务凡一切科徵悉皆停罢至于蠲免逋负赈给贫窭恒如不及然比年水旱蝗蝻屡为民患京畿尤甚循省厥咎致自朕躬或刑罚之过有伤阴阳之和欤盖囹圄之中有淹禁三四年者八九年者远有一二十年者含抱冤抑不为伸理天实鉴之今特命尔等会同内官审实在京诸司重狱大抵刑罚务在当情有情轻而议重者有情过而论故者有情法不相当者有情罪可疑者实覆得实并具奏闻朕为处置合行之事条示于后一原问堂上官及该道该司官吏纵有故入失入等罪悉已宥之不问尔等不必紏举但于审实之际不许干预其该吊查案卷各堂上官用印封识遣首领官赍来亦不许其干预一审实过罪犯当奏请者陆续具奏不必候齐一尔等各于本衙门选拣通晓文案精细勤慎监生或三名或四名跟随书写不许带吏一好生恶死人人同情其有真情实犯之人证佐已明招承已定议拟已当者不许听其捏词妄诉一狱囚有见照勘未至者今夏暑方甚令原问衙门暂脱其枷仍固锁镣俟照勘至日发落
　　○北京会同馆大使姬坚等奏大慈恩等寺分住国师禅师剌麻阿木葛等三百四十四人占用馆夫二百一十三人有放回办纳月钱牧放马匹及供给马草及至外国四夷使臣到馆乏人供应不得已而顾觅市人代之乞取回在寺馆夫议定多寡之数而与之国师禅师每员二人觉义都纲每员一人剌麻十人共一人务令恒在寺供应不许疏放今后朝贡番僧剌麻止在本馆安歇听赏不许私自擅入各寺混杂生事  上曰大国师班丹劄失阿木葛每员与十人剌麻十人与二人其著为令
　　○江西按察司佥事张琦奏瑞州府仓收受各色粮米四万二百四十八石有奇每岁放支本处官员俸粮止四百余石别无支销江南地卑收贮既久不无陈腐亏折请存留官员俸级二年之外其余量为斟酌区处事下行在户部请以所积米给与本府属县民人食用折收苎布输赴南京内府备用仍敕布按二司凡定拨粮必视出纳多寡量为存留毋使多积以致陈腐从之
　　○行在户部奏甘肃茶马司收贮官茶岁久即今马贵茶贱别无支销请将正统元年以前者每茶一斤准粮一斗与在边各卫所官员折色俸粮支用其正统二年以后在库者仍令如法收贮以备买马从之
　　○免中都留守司所属诸卫所旱伤屯种子粒八千七百四十五石
　　○降行在兵部左侍郎于谦为行在大理寺左少卿谦在河南山西巡抚擅自回朝被劾久禁锢至是右都御史陈智等以暑盛谳囚录谦名以进遂降之
　　○宥镇守偏头关左都督李谦罪谦以贪暴下行在都察院论当斩至是亦以谳狱宥之但令不视事
　　○广东昌化县去昌化守御千户所十里许运粮者必三渡河然后至所县有急所亦不能赴援至是徙县治及儒学于所城内设分司于东门馆驿于西门从按察司副使贺敬言也○直隶淮安府知府杨理言本府贫民以供给繁重将屋宅典与富民期三年赎以原本过期即立契永卖以是贫民往往趁食在外莫能招抚臣请过期不赎者许富民复住三年准原本以宅还贫民事下行在工部议许富民复住三年仍以原本之半赎之经十余年者即给还从之
　　○乙卯升彭城卫指挥同知甘雨署广西都司都指挥佥事从总兵官安远侯柳溥奏请也
　　○迁广西南丹卫于宾州千户所奉议卫于平南县向武千户所于守御贵县中前千户所先是总兵官安远侯柳溥奏广西所属南丹奉议二卫向武千户所城池俱在烟瘴之地气候不正官军相继死亡者不知其数而存者百有二三亦多疲病不堪备御乞迁南亢地方以免其患章下行在兵部左侍郎邝野等请令溥择其地以闻至是溥上所拟地方故有是命
　　○初以营建宫殿取南京工匠至是毕工遣回诏每人赏钞五锭给以便船
　　○修江西吉安府城南近江堤
　　○丙辰颁降狭西都司武学历代臣鉴三十部从巡按监察御史朱鉴言也
　　○丁巳湖广唐崖长官司遣舍人黄通狭西陇西县土民张仕铎等来朝贡马赐彩币等物有差
　　○赏延安绥德等处杀贼有功官军一千八百四十三人总兵官银十两彩叚二表里冲锋破敌都指挥各银四两彩叚一表里指挥各银三两彩叚一表里千百户等官各银二两绢二疋旗军人等各银二两布二疋齐力当先指挥各银二两绢一疋千百户等官各银一两绢一疋旗军人等各银一两布一疋官旗士卒阵亡者加赏一倍仍敕有司赐祭被伤者加赏半倍
　　○广西总兵官安远侯柳溥奏行人黄恕朱昇同贵州都布按三司委官抚谕泗城州土官岑豹令其退还原占利州地方与土官知州岑颜其时豹面从之及各官回复占如故臣以蛮夷讐害亦其常性今颜欲以利州利甲等庄易泗城州古那等甲开设利州衙门宜如其请发附近官军送颜赴彼抚治夷民傥豹仍前距逆则率兵剿捕从之
　　○云南景州卫百户李荣李良奏指挥同知柳瑛正千户魏璧土官知府陶瓒前所奏破者章硬寨之功皆虚诈乞治之用警后来  上命右佥都御史丁璇会云南布按二司及巡按御史察其虚实以闻
　　○直隶池州府知府叶恩奏有田则有租有身则有庸故验田出粮随丁应役古今通制本府属县六共九十六里人少而赋繁较之安庆三百余里民三倍之宁国六百余里民六倍之而岁时科办三郡相同以是民不聊生乞敕诸司计议凡有徵收令计里分派则赋役均平从之
　　○戊午命直隶繁昌县夏税丝绢折纳银两每绢一匹折银五钱从本县奏请也
　　○以狭西延安所属州县逋负税粮中半折收布绢丝绵从镇守右佥都御史王翱奏请也
　　○设宣府偏岭儿及栅子门墩台五座从右参将都督佥事杨洪奏请也
　　○升云南千崖长官刀怕便为长官龙川江百夫长刀乌孟为百户各赐彩币六表里初怕便乌孟二人皆为思任发所拘二人脱身归顺来云南其家属又皆被害后屡立功总兵官都督同知沐昂请褒恤之故有是命
　　○庚申增置行在刑部主事十三员以尚书魏源等言其事冗故也
　　○巡按湖广监察御史张镛言武昌长沙德安常德汉阳黄州荆州衡州岳州辰州等府沔阳郴州连年旱涝人民缺食已发预备仓并官仓粮验口赈贷俟秋成还官从之
　　○免浙江丽水县福建宁德县银坑岁课先是丽水县民陇坑岁课银一百四十三两宁德县宝丰山坑岁课银三十六两近诏书停免闸办而岁额未除坑首额户以为言行在户部覆奏始免之
　　○狭西凤翔守御千户所副千户刘鎴言祖祥缘事立功延绥年力衰惫鎴少壮乞代之  上嘉之特宥祥
　　○征麓川兵卒肆掠南京市有敺人至死者都察院上其状且劾总兵官刘聚监察御史曹玮不严钤束事下行在都察院请先收敺人者论以军法俟师还然后逮聚等罪之  上是其言复降敕戒聚等俾悉心钤束如再蹈前非连其统帅坐之虽有功不宥
　　○辛酉命狭西花马池营哨备官军粮料俱于定边营仓关支先是花马池营粮料于宁夏关支至是宁夏总兵官都督史昭言定边稍近关给不劳故有是命
　　○应天府奏岁歉民饥仓粮不足赈济请以正统六年该徵夏麦量留属邑以备赈给事下行在户部覆奏本府税麦共一万一千六百余石除光禄寺神宫监等衙门岁用一千五百二十石之外余一万有奇许存留备用从之
　　○癸亥擢进士周天民王章甘敬修俱为刑部主事
　　○行在礼部奏太医院医士事故者一百五十五人已尝奏请移文浙江等布政司直隶府州取补应役今经二年之上十无一二至者以致乏医应用欲行巡按监察御史严督催促赴京应役若有司狥情受嘱纵容托故者拏问如律  上可其奏
　　○乙丑行在通政使司李暹劾奏行在户部尚书刘中敷侍郎吴玺等先因万全都司具奏赏赐军士冬衣布花直隶隆庆卫仓所收不敷要于本司万亿仓凑支中敷等不为覆奏专擅定拟移文支给请正其罪于是给事中御史交章论之  上命三法司于内廷杂治法司言据法应流请如例运砖赎罪  上曰论法固难容但所那移物仍充官用情亦无他姑宥之再犯不宥
　　○徙张家湾至河西务沿河民舍三百十三家以碍运船牵路故也
　　○湖广汉阳府民陈普信等二人长沙府民彭文政等三十九人德安府民谌忠等十人常德府民朱贵等十人黄州府民陈鉴等二十六人武昌府民熊得彰等二十四人衡州府民周诚等四人岳州府民许纲等六人荆州府民王仕恭等十六人宝庆府民张必兴等二人襄阳府民范仲良等八人安陆州民郝从仁等八人沔阳州民陈俊等四人各出谷千石有奇赈济赐敕旌褒复其家
　　大明英宗法天立道仁明诚敬昭文宪武至德广孝睿皇帝实录卷之七十九
大明英宗睿皇帝实录卷之八十
　　正统六年六月丙寅朔遣定国公徐显忠为正使给事中孟鉴为副使持节册西城兵马副指挥杜文女为代世孙仕壥妃
　　○敕谕哈密忠顺王倒瓦答失里曰得奏言罕东卫都指挥班麻思结等虏掠尔城外居民孳畜遣人取索不复归还朕已遣敕谕班麻思结等令其迁善改过戒约部属悉还所掠敕至尔可遣头目往彼照番俗体例讲和取索自今尤宜消释旧怨陆邻保境以共享太平之福于悠久复遣敕谕罕东卫都指挥绰儿加班麻思结等曰尔等于往岁冬擅率人马至哈密城外虏其居民老穉百余人马百匹牛羊无筭及哈密遣人取索尔等执恡不还朕以尔与哈密境土相邻尤宜辑睦若自恃强儣先启祸端甚非保境之深计也敕至尔即省谕部属俟哈密使来悉还所掠如或别有所言亦许奏闻区处朕已敕哈密与尔消释旧怨不许怀忿互相侵犯尔宜恪遵朕命毋取愆尤
　　○丁卯四川播州宣慰使司土官舍人杨纲等来朝贡马赐绒锦彩币钞锭有差
　　○免直隶淮安府所属灾伤粮草凡免米麦一十八万一千二百二十余石草四十二万六千八百六十包有奇
　　○戊辰命四川播州宣尉使司故宣慰使杨炯叔纲袭职
　　○己巳以脩  社稷坛宇厨库遣官祭  社稷之神
　　○朝鲜国王李祹遣陪臣柳季闻等奉表贡方物谢恩赐宴并赐彩币等物有差
　　○书复宁化王美壤曰得奏言胡信冯完刁诈之状已命法司俱杖一百械发辽东边卫守墩哨了如再犯及逃治以重典彭贵已置不问丁贵从所喻释之丁立亦宥其罪但杖之仍留府中应役自今府中供役之人敢有构词妄诉者朝廷必治以公法不宥
　　○庚午行在礼部尚书胡濙等言今年四月以来亢阳不雨蝗蝻为患揆之天意验诸人事皆由臣下才德疏庸政事缺失有乖阴阳之和以致下累民生上贻  圣虑臣等不胜惶悚乞令文武百官自本月初七日为始斋沐思过仍令大臣于在京各寺观行香及行道录司慎选道流尽诚祈祷庶几少回天意  上曰应天以实不以文今上天降灾在脩德以弭之岂区区祷祠所能免也不必行
　　○行在兵部左侍郎邝野等奏前敕云南总兵官都督同知沐昂等委官会勘广西上林长官司土官岑志威等谋杀侵占地方事昂等委云南署都指挥佥事卢钺左参议王善指挥佥事方才而钺等皆延绥不往乞逮治之  上曰钺等方命之罪固不可容但云南正用人之际姑恕之令其从实回奏
