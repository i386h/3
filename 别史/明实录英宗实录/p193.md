<!-- { "loadSidebar": true } -->
　　○靖远伯王骥奏宁夏操备官军初分两班半岁一更后以边报日急三年一更日久贫难况防冬军少又选附近官军舍人余丁益之致一户有五六人三四人在边者烦劳尤甚请定为一年一班前班正月放回十月初诣边次班官军协同备冬至来年正月放回过期不至者罚班庶边有备而人不劳  上善其议命兵部移文缘边总兵镇守官遵行之
　　○丙寅升河南按察司副使荣华为本司按察使华专理河道兑粮九年考最故升之仍理前事
　　○安南国王黎浚遣陪臣陶公僎等来朝贡金银器皿犀角象牙沉香等物赐宴并钞文绮金织罗袭衣有差
　　○命故济州卫指挥使郑旺子荣金吾右卫指挥同知倪忞子真金吾左卫指挥同知胡英弟雄指挥佥事刘忠侄敏羽林前卫指挥佥事苦伦帖木儿子哈孩燕山左卫指挥佥事王谦庶兄荣燕山右卫指挥佥事蒋禄子刚俱袭职羽林右卫指挥佥事谭青子福旗手卫指挥佥事胡荣子能俱代职○丁卯顺天府通州言社稷山川二坛逼近民居秽污渎慢乞更徙他地从之
　　○戊辰擢进士路璧王庾俱为户科给事中张瑛刑部主事刘彧工部主事徐善大理寺左评事陈浩郎胜郭仲南行人司行人
　　○命故正一嗣教真人张懋丞孙元吉袭为真人赐之敕曰道以清净无为为教化人为善张氏世居龙虎山崇奉玄教历代以来咸加奖重我国家特锡真人之职俾世承袭以领教事厥有恒典尔乃故真人张懋丞嫡长孙今命继袭祖职复念尔幼龄父祖倾逝已令有司禁治尔亲族人等各循礼法毋肆侵凌本山宫观守护惟谨及诸道流宜守清规违者必治以法尔宜清心勉学祗承玄范茂阐宗风毋坠先业尔其钦承之
　　○大雨雹
　　○己巳大同总兵官武进伯朱冕有疾  上命医驰驿往视之
　　○庚午给三千五军等营巡边官军马四百八十一匹
　　○辛未致书秦王志洁曰边防国家重务而西北尤要地此  皇高祖所以为万世虑也延绥去狭西最近胡寇尝入为患叔嗣守封国忧戚谅同今边将屡言兵戍不敷请于西安右护卫选调余丁二千协守朕虑府中欲人使令惟选一千每岁九月初旬赴延安镇守官处操备至春放回其军器马匹俱于都司给与书至叔宜省令护卫官从公选拨候秋遣发尤见体国安边之意
　　○革浙江严州府批验茶引所并其事于本税课司
　　○四川威州土官巡检董敏先与州人王永讎杀累年朝廷屡命抚谕永既遣人谢罪而敏尚率众屯聚灌县不敢还职  上命御史赵敬偕三司官亲诣其地令敏面受敕谕还职治事及以敕戒约永不得仍前作过且切责三司言威州为成都近地敏永非生番远夷而因循纵弛无以制之责任安在宜及今计画以靖边境如复推奸避事或措置乖方重贻边患罪必不宥
　　○山西都指挥佥事王友私役军人及索所部财物巡按监察御史熊璘鞫其所连者俱验请置于法从之
　　○壬申升通政司左参议龚全安为左通政右参议王锡为右通政兵科左给事中栾恽为左参议礼科给事中侯润为右参议
　　○巡按河南监察御史刘怀奏都指挥使夏忠擅役军人营私第至踰三月且他不法甚众命执而治之
　　○福建都司奏本司所辖卫所旗军屯粮例拨府县仓收受缘各仓收受盈满旗军候粮艰难乞照民粮例折银从之
　　○直隶苏州府奏本府豊盈库收贮赃罚金银珠翠等物解送京库外其有存收纻丝纱罗绢布年久损坏乞依时价变易粮米收作歉年赈济饥民之用  上命户部议行
　　○户部左侍郎姜涛卒涛山西忻州人由举人历任河间知府正统元年升顺天府尹正统八年升户部左侍郎在任有治才至是卒遣官赐祭命有司治葬
　　大明英宗法天立道仁明诚敬昭文宪武至德广孝睿皇帝实录卷之一百二十八
　　明英宗睿皇帝实录卷之一百二十八终
明英宗睿皇帝实录卷之一百二十九
　　正统十年五月甲戌朔礼部言天下诸司官吏军民建言例会廷臣议行窃见宣德中尚书蹇义夏原吉已角□羊职务特诏与议正统初学士杨士奇杨荣杨溥轮番会议今士奇荣已故惟溥尚在请令学士陈循曹鼐马愉参之  上以溥年老礼宜优闲令循等典议
　　○赐兵部尚书徐晞诰命封赠祖父母父母妻从晞奏请也
　　○彭城伯张瑾下刑部狱瑾父曰□永尝收自宫民为家奴曰□永卒瑾复匿不举正刑部奏之故下狱
　　○乙亥  命辽府衡山王贵火□成蕲水王贵熡岁禄俱于本府收受给绥郡主并仪宾张琎桂东郡主并仪宾蒋杰岁禄各四百石内本色米二百五十石折色一百五十石
　　○丙子升罕东卫指挥使赏卜儿加为都指挥同知掌卫事
　　○赐三个城等处十五部也密虎者王等彩币付其贡使马黑麻秃免秃等归授之仍命沙州等卫都督喃哥等卫之出境
　　○靖远伯王骥奏比者奉命巡边自延绥至肃州东西逶迤六千余里守备官军舍余不过五万六千余人猝有侵轶恐不足用事下兵部议甘肃已有四万二千八百人足以守备惟宁夏延安军少乞遣官于河南都司属卫并潼关卫拣选精勇者三千人分为二班宁夏增一千延安增五百
　　上命巡按御史及都司委廉干官于属卫如数精选仍委公正有勇略都指挥提督训练以候调发
　　○漕运参将都指挥佥事汤节言滕县七里河近者淤塞水不至运河致粮舡不能进乞浚自沛县魏家潭直抵鸡鸣台流出运河仍置闸以时开闭其沙河泥沟泉河济宁州卢家沟等泉源邹县渊源旧泉河口亦宜＜锍-釒＞通各置小闸蓄水事下工部尚书王卺言宜令所司按实起夫＜锍-釒＞浚从之
　　○丁丑巡按广西监察御史周纪劾奏按察佥事隆英诣京进表还任踰限例当逮问从之
　　○直隶真定河间二府俱奏自去年九月至今年四月终亢旱二麦槁死夏税无徵  上命户部覆实蠲之
　　○戊寅端午节赐文武群臣扇及宴
　　○己卯升南京户部福建司主事王琬为山东按察司佥事专理卫河提举司事
　　○太医院判钦谦奏吏抗己吏亦摭谦不法事以诉刑部请并逮谦鞫之  上命谦自陈而枷示吏于院门谦陈状伏罪遂宥之
　　○达贼入掠安化县狭西操备都指挥佥事杨信淂报逗遛不进庆阳卫千户曹旺承调率兵策应复推故不行贼遂肆掠出境巡按监察御史张文昌等按淂状俱坐以失机斩事闻  上命宥死杖之充延安卫军当先杀贼立功
　　○庚辰  命荆王瞻堈岁禄于湖广布政司支给王初居江西建昌至是迁国蕲州故有是命
　　○以在京居贤崇教二坊草场筑仓收粮○广西总兵官安远侯柳溥奏浔梧等府地方蛮寇窃发剽掠乡村臣躬率官军土兵会同广西布按二司官直抵古荣林峒等处剿杀斩首七百三十五级又庆远等处蛮寇亦肆攻劫署都指挥佥事范信等率领官军民款剿杀克捷兵部请加升赏  上命升赏如例其官军杀贼首二级并土官目兵民款杀贼首三级已上者加赏一倍柳溥田真指授方略有功与玺书褒赏把总都指挥皆升署职一级土官知府加从三品散官
　　○协赞延绥军务监察御史马恭奏沿边诸寨军士不下数万荒远偏僻不近州县兼无药珥疾疫时行坐以待毙诚可矜悯请东自孤山寨西至定边营凡十六处各设医一人随营治疗并支给官钱措置药珥从之
　　○河南新乡县民李永康妻张氏一产三男  命给米钞如例
　　○壬午  命狭西行都司都指挥佥事陈价子晟袭为指挥使
　　○升鸿胪寺左寺丞王深为本寺左少卿司仪署署丞胡恭为左寺丞主簿刘源为右寺丞
　　○户部奏广昌王府屯留县主卒其岁禄宜截日会筭还官
　　上念其丧事所费特令免追
　　○癸未给楚府善化县主并仪宾彭福公安县主并仪宾陈衍慈利县主并仪宾章锐岁禄各六百石内本色米四百石折钞二百石
　　○钦天监奏五官灵台郎卜剌金五官保章正胡中俱年七十衰病缘洪武以来本监官无致事例请暂令住俸调治痊可视事从之
　　○甲申给神机营并万全都司官军马五百六十二匹
　　○羽林前忠义后卫仓火毁粮一千九十五石户部请治典守者追陪  上曰此殆非人力所能止俱宥罪免陪
　　○河南开封府阳武县蝗巡抚少卿于谦已令有司设法捕除具＜锍-釒＞以闻
　　○乙酉敕靖江王府奉国将军佐敏曰  祖宗之制诸亲藩将军凡冠婚礼仪之事皆湏启王而行曩者因尔故违及共群小赌博曾遣书谕王令严加戒饬君命至门尔乃偃蹇私第不行迎接其敬朝廷之心安在近尔子议婚乃不躬自白王止令阍者传言挟制长史其敬王之心何在尔为国家亲属荣授封爵纵恣妄为庸人不如伸恩屈法至再至三矣而狃于冥顽曾无感激改过之意然朝廷法度正以惩治奸顽国家亲属尤在遵守敕至尔即具实以闻如谬造浮词及妄言别事欺天罔人必以  祖宗大法处治其审之毋悔
　　○命山西行都司署都指挥佥事潘兴实授都指挥佥事从镇守大同太监郭敬奏请也
　　○丙戌升吏部验封司主事李贤为考功司郎中以任满九载考称也
　　○升神策卫指挥使郭震为署都指挥佥事山东济南卫指挥同知王勋为指挥使留守卫指挥佥事王淳为指挥同知俱令在京管操遇缺量材擢用初震等以大臣荐其骑射熟闲智识出众至是大保成国公朱勇奏请会官于大教场内试验淂震等三员为优故有是命
　　○命清修翊善国师簇克林巴为大国师剌麻端竹为妙悟禅师远丹干些儿为觉善禅师俱赐银印诰敕
　　○丁亥大同总兵官武进伯朱冕奏山西行都司所属官军守防边方若衣粮不充难以效力请都指挥月支本色米五石指挥四石卫所镇抚千百户月支三石余仍折钞其见操军士有月支一石者有八斗者请一体均赐其中有名夜不收者劳勚尤甚请月给一石五斗其大同府所辖四州七县军民艰苦每年夏秋税粮远运至西猫儿峪等处仓近年旱荒相继口食艰难请暂将民粮就拨大同边卫收纳以苏民困其西猫儿峪粮储另于腹里附近州县供给事下户部覆奏沿边粮料宜广储蓄以备不虞若一概添给临时卒难供运官军俸粮都指挥指挥每月二石给米二石准给银绢卫所镇抚千户每月一石五斗给米一石五斗准给银绢旗军先循守臣之请既量增给夜不收月粮行粮通给一石五斗矣止宜岁给绵布一匹其大同运付西猫儿峪税粮不为常例减存五万石于大同边卫仍于福建并苏松等府折粮银内拨三万两运付西猫儿峪补大同应运之数为便从之
　　○戊子广东按察使郭智下狱初广东都指挥姚麟诸军官奏智侵官守作威索赂左参议杨信民亦奏智败坏风宪克害军民诸不法状都察院请下其事巡按御史覆之且言俟智考满至收系及是智至监察御史何永芳等以为言故有是命
　　○己丑  命礼部左侍郎侯琎复职以奔母丧还京故也
　　○增泗州卫守城旗军月粮先是守城旗军有室家者月支粮六斗无者四斗五升至是本州言仓麦陈积者多户部请增给旗军有室家者八斗无者六斗俱准折色俟麦支尽如旧关支从之
　　○庚寅平乡伯陈怀奏山西行都司都指挥佥事吴浩胆略超异武艺精熟乞取到京擢用  上曰吴浩有胆略村武正可保障边隅有功之日朝廷自任用之不必取来因谓兵部尚书徐晞等曰昔今在边有材略者毋淂輙动著为例
