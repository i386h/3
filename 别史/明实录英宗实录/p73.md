<!-- { "loadSidebar": true } -->
　　○己丑镇守甘肃太监王贵奏向因地方警急添差御史一员专巡甘凉迩来边宁事简既有按察司分巡又有都御史曹翼总领至于粮草储备既有侍郎柴车提督又有布按二司堂上官往来措理乞取回御史为便  上是之仍命行在吏部都察院依永乐间事例以行
　　○广东布政使司右参政张琰等奏沿海诸卫所添拨官军屯田缘荒闲地少请以洪熙宣德间军士遗下屯田召民承佃者仍还军屯种从之
　　○辛卯以大祀  天地  上御正朝誓戒文武群臣致斋三日
　　○辽东安乐州达官达鲁不花自在州达官男兀升哈等并湖广龙潭安抚司忠路安抚司各遣舍人来朝贡马及方物赐彩币等物有差
　　○癸巳立春顺天府官进春文武群臣行庆贺礼赐宴
　　○陇卜簇副千户南葛监藏招致叠州生番相的等一十七簇羌民烟丹监藏等五十二人来归并叠州剌彰等十四簇头目除节等俱来朝贡马赐彩币等物有差
　　○甲午大祀  天地于南郊遣太师英国公张辅行礼
　　○上元节赐假十日
　　○乙未夜北方有流星大如杯色赤有光出西北云中行近浊
　　○丁酉行在都察院左副都御史贾谅卒谅字子信山东峄县人永乐中由举人入监  宣宗皇帝为皇太孙时选谅说书擢刑科给事中比即位升左副都御史尝奉命巡视四川江西湖广民瘼刬除奸豪民赖以安徐州狱逸贼鼠伏芒砀间结聚为民患  上命谅往捕治击缚尤多既还遘疾舟中至德州卒讣闻  上悼惜之遣官谕祭命有司治葬
　　○戊戌宁府信丰王磐火□莫薨王宁王庶第五子母尤氏永乐十九年生宣德七年册封至是薨年十九讣闻  上辍视朝一日遣官致祭谥曰悼惠命有司营葬
　　○命狭西平凉府隆德县知县马玉复职升从六品俸玉九载满考民不忍释去诣布政司保其公勤才干乞留复任右参政年富以闻事下行在吏部覆奏故有是命
　　○革江西广昌县白水巡检司设宜黄县止马市巡检司
　　○先是巡按监察御史胡鉴奏省运河官惟存右少卿徐仪右通政王孜南北分巡至是管理漕运左副总兵都督佥事王瑜奏自通州至仪真三千余里河水盈缩不时洪闸＜锍-釒＞治功多而漕舟二万余艘及官民客商往来舟楫不可胜计永乐间督理运河者至百二十余人后渐裁省宣德间犹有十余人今若止令二人巡视恐非所能办事下行在工部覆奏请仍遣郎中孙昇等六人分督俟漕运毕日还任岁以为常庶官不冗而事不误从之
　　○山东青州府日照县军民紏众掠财为都指挥王用所捕获其未就执者率同党劫夺致贼三人脱去事闻  上命原委缉捕官擒之至是狱结行在都察院论山东三司都指挥使等官赵荣等不奏及用慢弛之罪  上命姑识其过仍移文使知自省
　　○命呕罕河卫故指挥同知也儿哥子当八撞哈子奴塔袭职
　　○己亥沈府沁水王佶熅薨王沈简王庶第六子母吴氏永乐八年生宣德三年册封至是薨年二十九讣闻  上辍视朝一日遣官致祭谥曰悼怀命有司治丧葬
　　○庚子天下朝觐官陛辞赐敕谕之曰朕承  祖宗大统体天地之心以安民为务简任贤良裁省冗费期与臣庶同乐太平尔等受朕委任宜体朕心砥砺廉耻崇尚循良抚辑军民精勤庶务用熙乃绩兹者六部都察院六科等衙门劾奏尔等徇私背公旷官怠事揆之国典悉不可容朕惟人之才智有限保全惟难特宽宥之仍令复任继今其益励乃操勤乃事勉图报称以谐厥职其或不臧负朕任使  祖宗之法具在必不尔私
　　○升郑府伴读赖添贵为本府右长史先是添贵以子世隆任行在翰林院编修三年考满例给敕命奏欲解职就封郑王奏留之  上以辅导王者正宜老成人故有是命
　　○赐泰宁侯陈瀛诰命瀛故泰宁侯灏之弟灏卒瀛袭爵请本身及妻诰命诏特与之
　　○命直隶保定府束鹿县知县张晟复职升从六品俸晟九载考满行在吏部考核有善政当迁秩以属民四百五十人告留故复之
　　○辛丑起复四川布政司右布政使李敩仍旧任敩以母丧去任重庆等府奏称敩处事公平为吏民所怀乞夺情复任故有是命
　　○尚宝司少卿袁忠彻下狱忠彻太常少卿廷玉子父子挟相术为  先朝宠遇忠彻颇矜傲凡文武官诰敕必令中书舍人舁至本司逐一开读方与用宝又将私家书林别集四卷令中书舍人抄录于是给事中御史郑泰等交章劾奏请治其罪  上命锦衣卫逮忠彻下狱鞫之
　　○癸卯命左副总兵定西伯蒋贵佩平羌将军印充总兵官镇守甘肃会川伯赵安充副总兵镇守凉州都指挥使朱通副赵安行事兵部左侍郎柴车都察院右佥都御史曹翼参赞军务各赐敕谕之
　　○湖广永顺宣慰使司土官宣慰彭世雄贵州宣慰使司把事舍人者凤龙州宣抚司宣抚薛志昇都纲惠凯云南者乐甸长官司土官刀谈俱来朝贡马及方物赐彩币钞绢有差
　　○升备御延安卫指挥同知王勇为指挥使以赤山儿获虏功也
　　○实授狭西行都司署都指挥使事任启为都指挥使署都指挥同知事陈钦为都指挥同知
　　○韩王冲＜火或＞奏臣第四子褒城王范堮因火灾将原赐镀金银册并冠服圭带俱已烧毁惟印尚完金皆剥落乞重制给赐从之
　　○巡抚辽东左副都御史李浚奏迩者募商中盐输粮广宁已得十余万石而仓廒不足城中有旧王府承奉司等房请修葺为仓从之
　　○瓦剌使回遣使赍敕赐达达可汗曰朕惟  天地以好生为德均覆载而无外帝王以代天为治合四海而为家自古圣帝明王之主宰天下也诚信昭孚海内海外莫不蒙福千万载之下人犹称颂之昔我  太祖高皇帝圣神文武统治天下亦惟诚是惇故无分远近一视同仁及朕恭膺  天命主宰生灵奉  天法  祖惟求天下民物生遂以臻至治矧可汗聪明仁智上顺天道屡遣使赍往来结好如同一家使彼此人民受福斯皆由可汗祖宗宽仁厚德顺天爱民遗泽之所致也又闻可汗收捕阿台朵儿只伯等及所得玉宝朕深嘉悦兹因使臣都督太尉第三知院阿都赤等回特遣正使都指挥康能陈友副使都指挥王政等赍书币往致朕意可汗宜益顺天心使命往来讲好修睦不惟彼此生灵受福可汗及子子孙孙亦必享有多福荣膺富贵于悠久俾声名显扬于天地间千万载不磨岂不伟欤书至可汗其亮之赐可汗脱脱不花王织金四爪蟒龙膝襕八宝衣一织金胸背麒麟青红彩叚六五色叚八绢二十五金嵌宝石绒氊帽一顶金钑大鹏压缨等事件全伽蓝香间珊瑚帽珠一串宝金彩绣纻丝衣六金绣缠身蟒龙直领一青暗花井口对襟曳撒一织金胸背麒麟并四宝四季花褡衤□蒦比甲各一织金虎并圈金宝相花云肩通袖膝襕各一金相犀角麒麟系腰一红甸皮描金荷包二减银摺铁刀并鞘一铜线虎尾三尖云头套靴一双秋木面乌木褁琵琶一花黎木火拨思一鞭鼓喇吧号笛各一黄身勇字鱼肚旗一鱼尾号带飞虎招旗二赐可汗妃二人纻丝织金狮子虎豹朵云细花每人八匹各色绒线蜡胭脂等物赐丞相把把的右丞相脱欢左丞相昂克知院孛的打力麻海答孙大夫阿都剌忽秃不花平章撒都剌伯颜帖木儿卯失剌阿剌别力的王奄不剌王亦勤帖木儿王小失的王脱谷思太子淮王也先太尉帖木儿撒哈台头目猛哥帖木儿王阿鲁秃同知其余院判院使佥院左丞右丞断事官打剌罕都事官打剌罕都事国公参议千户掌判人等俱赏赐有差
　　○甲辰泰宁卫都督拙赤遣使臣指挥伯都并朵颜卫指挥兀剌阿互益实卫指挥答里哈薛列河卫指挥阿里哥卜忽秃河卫指挥乃赖忽等俱来朝贡马及方物赐宴并赐彩币等物有差
　　○给  肃操备官军马三百六十匹
　　○升行在通政司右参议陈瑺为户部右侍郎
　　○乙巳行在工部左侍郎李庸以军器局去岁冬季所造盔甲等器六万四千有奇已给神机营及运赴总兵官任礼给边军毕具数以闻  上曰比闻所造多不如法其于兵仗局各取一件为式每三月一次令给事中御史阅其所造敢有不如法及侵盗者必罪不宥
　　○安定卫国师赏竹领真花导部属人等来朝使还遣指挥祁贤赍敕并衣服彩叚等件赐安定王亦攀丹安定卫都指挥桑哥阿延拜子剌阿剌乞巴指挥把麻罕东卫大国师吒思巴监藏都指挥绰儿加头目葛剌失盻等俱赏赐有差
　　○戊申命山东济南府肥城县主簿王荣复职升从八品俸荣九载考满行在吏部考称当迁以县民保其能均赋恤民乞留复任故有是命
　　○给直隶密云中后二卫备边夜不收军士行粮
　　○己酉命掌浙江都司事故都督佥事许亨子寿袭为指挥使
　　○巡抚大同宣府等处右佥都御史卢睿奏大同宣府操备军马数多岁用粮料浩大百姓供输劳费百出切照万全山西行都司所属卫所军士有年六十之上者血气已衰及笃废残疾之人俱已不堪差操因在营无丁继补例作老疾名目亦得请给粮赏不无虚费乞敕该部将此类军人除充军正犯仍留随营其余在营无丁原籍无勾及孤老寡妇无亲属依倚者核实放回宁家仍令有司挨勾应继户丁补役庶使老疾无依者不失其所百姓供馈者少舒其劳从之
　　○江西临江府新淦县民任斗男妇黄氏一产三子命有司给食米钞如例
　大明英宗睿皇帝实录卷之五十一
　　正统四年二月庚戌朔敕谕丰城侯李贤镇远侯顾兴祖兵部左侍郎郑辰都察院右佥都御史丁璇曰今命户部于通州官仓支领粮料二百万石分贮宣府大同以实边储特命尔等往来提督仍令宣府大同总兵镇守官量遣见操及屯守官军接运在京官军自通州抵怀来宣府官军自怀来抵万全大同官军自万全抵大同俟大同既足始及宣府其接运如前尔等务在抚恤军士区画得宜俾人不知劳而事易集庶副朕之委任
　　○朵颜卫指挥曲列歹福余卫指挥锁哥帖木儿等俱来朝贡马赐宴并赐彩币等物有差
　　○鞑靼阿撒把秃帖木儿二人来归赐袭衣靴帽命充御马监勇士
　　○广东肇庆卫指挥佥事倪旻奏本卫战船四十有余常舣河下河水湍悍船辄破坏卫城西南有小渠可浚之以舣船事下广东都司核其所言果便请俟农暇兴役从之
　　○辛亥直隶镇江府丹徒县知县陈希孟朝觐既辞潜于崇文门外买妾不即去为御史严敬所劾法司坐赎罪为民  上命谪戍威远
　　○山西布政司奏鴈门关迤南可设牛站隶代州请铨官给印  上从之命名为定边递运所
　　○户部右侍郎王瀹言去年浙江秋粮户部定拟存留本处者徵米南京仓收者折银缘亢旱无收人民艰食乞将存留粮亦折银贮官以俟腹里缺粮与米相兼支作官军月粮又奏衢州官廪储积充牣除存留三万三千四百余石为官吏旗军俸粮之用余悉发粜民门以所易银解京  上俱可其奏○壬子  皇太后圣节  上率亲王上寿免命妇朝贺赐文武百官宴
　　○命武进伯朱冕充总兵官都指挥同知石亨充参将镇守大同赐敕曰大同为西北要冲瓦剌使臣往来悉经此地然虏情谲诈须宿兵聚粮以备不虞其粮草已令户部设法处置特念总兵官都督陈怀年老虽边务素所谙习而驱驰效力为艰已敕怀将征西前将军印付尔收掌听其还京尔至彼凡百机务与石亨商确而行务在同心协和不许偏执己见尔等尤宜夙夜尽心恪恭乃职抚恤军民以安边境庶副朕之委任
