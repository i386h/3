<!-- { "loadSidebar": true } -->
　　○己丑升广东布政司左参议陈贽为太常寺少卿贽以事至京少保陈循等奏保其学行慎笃乞留任京职故有是命
　　○以刑部云南司主事吴节署本司郎中事狭西司主事瞿泰安署本司员外郎事
　　○礼科给事中周监言曩者太子太保王文建言巡按公差御史回京复命务举贪污方面官一人不劾者论以不称其方面及直隶府官公差考满到京亦令举劾属官一人臣惟方面之员有定御史之差无穷必至妄劾方面官以塞责此及二三年方面官殆尽矣迩者
　　○皇上敕遣巡抚大臣考察明年朝觐又该吏部会官考选而方面官多自年深称职京官升授是今日之方面官即前日之称职之京官也岂有初为京官俱得称职才升方面即被黜罢况旧例御史巡按体察方面等官贪酷得实者即时奏请拿问岂可纵其蠹政害民延至复命之时乃紏劾以免己罪其方面官所属有贪酷等项亦当即时奏请执问不必容其在任害民直至公差考满到京举劾也惟有廉能者御史后复命方面候公差到京具名上吏部以俟旌擢如此则廉能者有久任责成之道贪酷者无苟延岁月之弊庶几民生安而治道成诏以其言有理命吏部仍遵旧制行裁省云南丽江军民府知事照磨检校各一员以事简故也  命存留河南开封等府该输京储五万石于本处赈济  辛卯命广西布政司左参议赵全按察司佥事庄琛广东按察司佥事吴伯辅致仕以考察其老疾不任事也
　　○赐会昌伯孙继宗诰命并封其妻丁氏为夫人从继宗奏请也  升云南府同知刘让为本府知府先是军民告保让持心端恪处事宽平堪任府正总兵官都督同知沐璘等核实以闻故升之
　　○神机营杷总管操都指挥李杲因公杖死部卒而妄以病死奏刑部按验坐赎徒还职
　　○周府胙城王有燆薨王周定王第十四子母李氏永乐九年生宣德二年册封至是薨年四十三讣闻辍视朝一日谥庄简遣官致祭命有司营葬河南按察司佥事刘清奏东南漕舟水浅不能进可自淮入黄河至荥泽转入沁河经武陟县马曲湾装载冈头浚一百十九里以通卫河张秋之决由沁水合黄河遂成奔急之势若引沁水入卫河则张秋无冲决之患矣行人王晏亦言开岗至闸分沁水使南入黄河北达卫河水涨即闭闸如此漕运可永无患卫辉税粮十四万余每一石令民出石一尺可得一万四千余夹粮一石令挑河二尺可挑一百六十余里今所浚地不过百三十里免卫辉一府粮可成其事何恤小费而弃莫大之利也章上诏令总督漕运右佥都御史王竑等覆实以闻
　　○南京户部尚书沈翼奏先因济宁诸处水灾转运淮安府常盈仓粮十五万于彼赈济今秋成在迩彼处亦有别项粮储足给民食乞将所运常盈仓米转运京师又言比者出内帑白金三万两命侍郎邹干等于济宁州诸处济民今干等已于德州淮安二处官廪出米用白金五千余两僦舟挽运赈济余未用者宜令仍还内帑又言巡河风宪等官每获运粮官军所载私货即没入所在官司及至支用多有贸易侵欺今后宜令牙侩当时估直易米上仓从之
　　○壬辰命太常寺少卿兼翰林院侍读学士陈恂侍讲学士兼右春坊右中允吕原为顺天府乡试考官赐宴于本府
　　○赐南京工部尚兼大理寺卿王来诰命并封赠其祖父母父母妻从来请也  升山东道监察御史刘孜为山东按察司按察使贵州道监察御史白仲贤为广东按察使寻降仲贤为直隶镇江府知府时山东广东阙按察使吏部推举监察御史四人堪任遂以命孜仲贤吏科都给事中林聪等劾奏仲贤斗筲小器惟事奔竞难胜重任遂降知府
　　○封晋府方山王庶长子钟铤庶次子钟鏕俱为镇国将军赐诰命冠服
　　○命致仕陕西都指挥佥事将祯子忠代为指挥同知
　　○癸巳蠲山东兖州东昌二府今年被灾田地税粮三万八千三百石有奇
　　○镇守狭西刑部右侍郎耿九畴言狭西山西二处极临边境阙官抚任乞令司府州县应朝觐官员类造文册缴送吏部免其诣京从之
　　○礼部奏迩因济宁徐州鐖敕巡抚官权宜拯济而临清县儒学增广生员王铭等四人各愿输米五百石入国子监读书虽云权宜实坏士习请弛其令庶使生徒以学行相励从之
　　○甲午兵部奏来降鞑子言虏酋也先与其主脱脱卜花交战脱脱卜花为也先所败逃往其姻家兀良哈头目沙不丹所处遂为沙不丹所杀也先今已立为王凡故元头目苗裔无不见杀又有被虏走为军言也先宰白马九黑牛五祭天约八月间往西南回回地面并甘州虏掠虽传闻之言未可尽信然近边报络绎不绝宜移文沿边总兵镇守等官严为堤备从之
　　○少保兼太子太傅工部尚书东阁大学士高榖夫人郭氏卒遣官致祭命有司营葬
　　○乙未祭山川城隍等神
　　○遣旗手卫官祭旗纛之神
　　○蠲福建福州兴化二府去年被灾田地税粮十之三漳州泉州二府被灾田地税粮十之五
　　○总督漕运右佥都御史王竑奏比因直隶凤阳并山东河南荒歉民多流徙趁食臣委官于河上每遇经过舟船量令出米煮粥给之赖以存活者一百八十五万八千五百余人又多方劝输殷实之家出米麦榖粟二十五万七千三百四十石有奇银三千六百七十余两铜钱绵布半之给与被灾者五十五万七千四百七十九家其缺农具种子者七万四千三百九十七家臣亦以官物给之流入外境而招抚复业者五千五百九十三家外境流来而安辑之者一万六百余家即今人颇安业盗贼稀少较之去冬不侔是皆朝廷恩德之所致也奏入诰嘉赏之
　　○占城国王摩诃贵由遣通事陈真等来朝贡方物赐宴并彩弊表里纻丝袭衣等物
　　○丁酉遣顺天府官祭宋丞相文天祥
　　○戊戌升广西布政司右参政方员为广东按察司按察使由吏部催举也
　　○都察院右都御洪英先是往浙江考察官吏以私意黜退按察使陈璇镇守都督李信又奏其紊乱军政考察不当言官劾英操行不端风纪不振诏徵英还京英至以老疾乞归  帝曰英有罪自当待命乃欲致仕求免不听其去遂下刑部狱论赎徒命赎毕送吏部调用寻命致仕
　　○定万全等处中盐例淮浙长芦盐共一十八万引召□于万全广盈仓及柴沟堡仓中盐者每引米豆四斗五升浙盐三斗五升长芦盐二斗五升怀安广备仓中纳者递减三升敕晋府镇国将军美垎曰兹得宁化王奏尔占用军余及尔怒骂狂恶等情朕念尔兄弟俱为宗室之亲各宜安分循理保守富贵敕至尔无此事则已如有急宜痛自修省改过从善己敕宁化王与尔务相和睦以全同气之谊毋或仍蹈前非如违
　　○祖宗之法具在朕不尔私尔其省之
　　○庚子命致仕四川都指挥佥事朱忠子诚代为指挥同知万全署都指挥佥事高荣子龙代为指挥使
　　○赏征剿广西柳州等府洛容等县贼寇有功官军土兵人等一千三百五十三人都督等官各钞一千贯彩叚三表里都指挥等官各钞八百贯彩币二表里指挥等官各钞六百贯彩段一表里千户等官各钞六百贯绢三疋百户巡检典吏等官各钞五百贯绢二疋旗军土兵民壮人等各钞三百贯绢一疋
　　○琉球国中山王尚金福遣通事程鸿等奉表来朝贡马及方物赐宴并钞币表里有差
　　○总兵官武清侯石亨奏母杨氏于原籍渭南县病故乞奔丧诏不允令其侄千户冲等代行仍令礼部给绢布共百疋以资丧祭之用
　　○夜有流星大如鸡蛋色赤有光出鬼宿东行至轩辕
　　○辛丑造通州大运中仓
　　○壬寅大理寺右少卿张固以公干还命仍掌本寺事
　　○
　　○癸卯命以江南折粮银一万两于遵化密云二处易米足边
　　○遣监察御史张玑等同锦衣卫千户等官分捕畿内盗贼从锦衣卫指挥同知毕旺等奏请也
　　○甲辰命今后军民自虏中回者勿收其马仍以给之
　　○巡抚湖广右都御史李实奏四川董卜韩胡宣慰司番僧国师禅司剌麻进贡毕日许带食茶回还因此货买私茶至万数千斤其铜锡磁铁等器用沿涂多用人船载至成都陆路起夫扛台且如卭县十里名山县二里营经县四里雅州十里其间半系僰夷土民不惯肩挑多是背负送运不全又令妇女扛擡甚至四五百里之程及其至日诬以偷取茶物逼令陪补况岭险峻人烟稀疏日则野行夜则荒宿以彼蛮夷淫秽之俗乱我华夏淳美之风又经过驿站重索酒食稍有不从辄用兵刃伤人虽有伴送千百户难于钤束边民见其进贡得利故将子孙学其言语投作番僧通事混同进贡请敕都察院禁约今后私通番僧贸易茶货铜铁磁锡器物及将子孙投作番僧通士者俱发口外充军四邻不首坐以违制之罪其番僧十名以下不必遣官止令军伴送务必钤束严切不许似前生事扰人违者治罪如此则外夷服化而绝放肆之为良善获安而免凌虐之患从之
　　○乙巳户科给事中何升奏清军御史在外年久人情稔熟难于行事乞三年一代从之
　　○兵部奏广西藤县蛮贼生发都指罗震失机把緫指挥吴俊为贼所执仍复放回恐有交通贼寇情弊乞行巡按御史提问从之蕲水王贵熡奏府治损坏臣欲鸠工修理然资财不给乞于景泰四年五年岁禄全支本色米以资应用从之赐太常寺卿许彬诰命并封赠其祖父母父母妻从彬奏请也
　　○丙午脱脱卜花王部下达子答失苦咄来归命为所镇抚南京锦衣卫带俸
　　○永兴王志＜土仆＞奏臣岁禄二千石臣子镇国将军公矿岁禄一千石俱支本色米五百石然臣功眷颇多用度不足乞如乐平王例令臣父子岁禄俱支本色米七百石从之  国子监祭酒王恂言监生坐堂年深方拨办事历事今因放回依亲故坐堂年深者少乞定别例章下礼部议今后监生坐堂五年者办事历事二年出身坐堂四年者办事历事三年出身坐堂三年者办事历事四年出身坐堂一年二年者止令办事不许历事出身候依亲监生复监数多之日再行定夺从之
　　○湖广按察司副使上官尹以老疾乞致仕从之
　　○月犯井宿钺星
　　○戊申召南京大理寺卿薛瑄至京调为大理寺卿太子太保兼工部尚书石璞得请归省给事中国盛等劾奏璞奉命往治沙湾未有成效正宜日夜勤劳求副上意乃诈以母老诡辞请去于三过其门而不入者异矣宜下法司治罪诏工部移文令璞速赴沙湾毋致误事
　　○保定侯梁珤奏辞其侄冠带緫福及家人总旗琴童等四人职役庶不虚费粮赏从之  巡抚广东兵部左侍郎揭稽以老疾乞致仕不许  吏科给事中曹衡言比者以福建等处盗贼窃发由有司贪酷不才所致皆降职示罚今通州知州夏昂奏准许令各处镇守等官荐拔则此辈得以出位图谋而后来者无所戒矣请下昂于法  帝曰建言人不究问镇守等官荐人务秉至公不可狥私滥举
　　○己酉封永兴王辅国将军公锜妹为盩厔郡君配吴理命理为宗人府仪宾赐诰命鞍马等物
　　○给毅勇将军等十营官军马五千八百余匹
　　○礼部奏近年官员军民匠役之家子弟往往私自投师习学番字希入翰林院四夷馆及至考试不惟字画粗拙而且文理不通岂堪为用今后乞依永乐年间例于国子监拣选年幼聪俊监生送馆习学三年依例考试中式者授以译字官不中者仍令习学以待再试庶革奔竞之风而得实才之用从之
　　○庚戌命福建故都指挥佥事邓安子镐袭为指挥佥事致仕都指挥佥事徐信孙钺代为指挥同知
