<!-- { "loadSidebar": true } -->
　　○命户部于大同威远卫及偏头关召□中盐纳米威远卫淮盐四万引每引米豆中半五斗浙盐五万引每引米豆三斗长芦盐一万九千八百四十九引每引米豆二斗五升偏头关淮盐三万九千九百五十六引每引米豆六斗浙盐五万引每引米豆四斗
　　○给辽东官军马一千五百匹
　　○办事吏何永海请复狭西宁远县铁矿时矿久废而永海欲复之工部论其违法下狱给事中张文质言上言者善恶皆须优待不宜辄坐罪以塞言路于是释永海罪　○丁酉命故四川都指挥佥事王杲子相袭为指挥使
　　○胡寇所虏建州女直百户旺保等四名来归命于广宁等卫居住给房屋牛羊等物
　　○贵州平越等卫纳米官员军旗指挥佥事崔翊等三十人升职役有差
　　○给各处运粮军士造浅船工本价钞创造者三千贯改造者一千五百贯修艌者八百贯从提督漕运右佥都御史王竑请也
　　○戊戌升户科右给事中李侃礼科右给事中李春俱为本科都给事中以本科给事中何升张轼等奏保也
　　○镇守宣府少监柏玉奏副总兵官都督纪广在边年久军民悦服乞升充总兵官诏待有功时定夺
　　○免直隶镇江府所属去年水灾田地秋粮三万八千八十余石马草一万九千五百五十余束
　　○海西亦马剌卫故野人指挥佥事阿兰哈子写称哥来归命袭指挥佥事于辽东自在州安置支俸赐钞彩币表里纻丝袭衣给房屋器物
　　○云南洱海卫千户傅洪坐盗矿及欲谋杀参赞军务侍郎侯琎论绞会赦命降为事官于腾冲卫操守
　　○前军都督府右都督张軏下狱既而释之軏太师英国公辅之弟骄淫不奉法尝私宫家奴二人六科十三道交＜锍-釒＞劾之诏百官参鞫论当遣戍辽东诏宥之
　　○先是巡抚四川佥都御史李匡奏总督军务右都御史王来约臣合攻草塘苖贼及至彼而来已班师致被贼众轻视孤军遂来拒敌臣督军奋勇力战斩首四百余级贼众败走臣思来违约非欲陷臣死地实将损误军马幸赖朝廷威福大破贼众全军而回兵部因劾来挟奸玩寇总兵官梁瑶同恶相济乞治其罪诏令来自陈至是来奏匡欲臣合攻草塘臣以为必须由清平平越疏通粮道然后可进故不从其议及臣围攻香炉山寨匡欲来策应臣止其来匡又称四川军士守备年久要先放回臣亦不之允匡衔臣累沮其意以此加词遇毁  帝曰来匡各逞私忿理当究问今且令用心整饬边务再互相讦构不宥
　　○升通州卫指挥同知王玉为都指挥佥事以其祖铭阵亡也
　　○敕遣内官李琮同驸马都尉焦敬召广通王徽煠赴京以巡抚湖广右都御史李实奏王叛逆并伪造宝印擅移出府占住千户所故也
　　○壬寅晓刻金星入太微垣右掖门
　　○礼部奏代王仕壥言祖考嫔妤所生子女皆封郡王郡主见有亡殁嫔妤及郡主未知可入祀宗庙否乞赐明训臣等议嫔妤之子既封郡王其郡王自立小宗奉祀嫔妤当祔其庙郡主已配仪宾其仪宾自立本姓家庙郡主当祔其庙俱难入祀宗庙从之
　　○夜月犯南斗杓第二星
　　○癸卯贵州协赞军务按察副使李睿纳所部指挥女为妾索取土官巡检马匹为巡抚右寺丞王恂等所奏命总督军务右都御史王来治之而都匀等长官司诸土官连奏保睿来为闻其状都察院言风宪稍涉贪淫即难录用请仍命来究状械京从之
　　○甲辰重阳节赐文武百官宴
　　○敕监察御史张奎往直隶扬州等府吴淳往直隶保定等府清理军伍
　　○初自济宁至徐州设管河主事三员至是以官多民扰减一员从总督漕运左佥都御史王竑请也
　　○四川按察司佥事刘益等奏报松潘官军指挥同知李鉴等擒获寒盻寨番贼
　　○木星画见于巳位夜月犯木星于斗宿　○乙巳赏贵州故都指挥同知骆瑄银二十两彩币四表里湖广九溪卫故指挥佥事翟亨银二十两彩币二表里故舍人翟玄银四两布四匹俱以征麓贼阵亡也
　　○都察院右佥都御史陈诏卒诏浙之青田人宣德五年礼部会试第一历监察御史四川按察副使佥都御史平恕周密无怙势贼物之失闽中盗起诏奉命往宣德意以安辑之革心向化者多还京卒遣官谕祭赙以钞币
　　○丙午敕户部郎中李秉协同侍郎刘琏管理宣府边储
　　○命顺天府房山县儒学生员傅宁为国子监生宁先为达贼所虏至是脱回又以所获马献于例应赏宁辞赏而愿入监从之
　　○兵部奏广通王谋为不轨其教授等官岂不知情及其事发又不先行具奏乞行法司究治其罪从之
　　○戊申调户部左侍郎揭稽于兵部仍巡抚广东支从二品俸先是稽以广东左布政使升户部侍郎至是请定俸给吏部因言稽贯江西例避户部故有是命
　　○命故古木山卫指挥同知歹羊哈子爱成哥兀的河卫指挥佥事忽失帖木子俺出都鲁秃孙阿桑加袭职授女直失不葛为所镇抚俱于辽东安乐州居住给房屋牛羊等物以其先为胡寇所虏至是来归也
　　○免直隶扬州府所属州县去年被灾田地秋粮二万四千六十余石马草四万六千五百五十余包
　　○致仕刑部左侍郎丁镃卒镃字永时直隶南陵县人由楷书生员预修永乐大典永乐十七年授行在户部主事继调吏部文选司复调礼部祠祭司二十一年扈  驾北征洪熙元年升本司员外郎宣德四年丁父忧服阕调户部正统初升浙江盐运使以廉能称九年述职来京  上嘉镃治行超卓宴赉甚厚仍命吏部纪名以待升用十四年升河南右布政使景泰元年召还升刑部左侍郎已而为御史所劾令致仕至是卒讣闻遣官谕祭命有司为营葬事
　　○昌平侯杨洪卒洪凤阳人自少武勇由百户积边功累迁至昌平侯奉命备御宣府最久号令严肃士卒精强虏寇临边辄夜遣人劫其营虏甚畏之曰以我两人不能敌宣府军一人盖一时边将之能振兵威以慑虏心者莫与比亦颇知好文事尝请建宣府儒学以教武职子弟至是卒  帝闻悼悯不已遣官赐葬祭
　　○己酉四川黎州安抚司土官吏目舍人朱忠节云南邓川州土官巡检舍人杨仲来朝贡马赐钞彩币有差
　　○礼科都给事中李春等奏永乐年间各处生员惟以食粮在先者充贡今或以食粮多者充贡乞遵旧制从之
　　○庚戌命巡按直隶监察御史郑韶及户部郎中汪浒等查理宣府钱粮先是总兵官都督纪广妾病故广令百户孙纲于总督边储侍郎刘琏处领绢一百五十疋为丧事之用云后当照例纳米三百石既而不纳事觉户部奏每年运去籴粮银不下十数万两送纳折粮绵布不下百万余疋各不见支销文案恐有扶同埋没及官豪势要侵欺借贷情由故有是命
　　○甘肃总兵官都督同知王敬奏乞蠲其侄李官保军伍从之
　　○辛亥调大兴左卫都指挥使梁兴于广东都司治事
　　○都指挥佥事李端坐强奸事法司以绞罪论  帝特宥之命械戍极边
　　○壬子升广东道监察御史余俨为都察院右佥都御史专理清黄
　　○撒马毛儿罕回回阿力火辛等来归命阿力为镇抚火辛为头目隶南京锦衣卫赐白金彩币表里袭衣有差仍命有司给房屋床榻器皿牛羊柴米等物
　　○户部奏先因承运库大使卓成奏令本部买办纻丝五万疋时百姓艰难已于存留钱粮内支买三万疋送库今本库奏将未买纻丝二万疋仍令本部支粮买办缘近年军旅事殷供费亦倍存留钱粮倘有缺乏将何接济乞令工部设法收买诏前项纻丝系拟定折粮买办之数仍命买完
　　○巡抚四川佥都御史李匡奏贵州归顺寨长添保率众助剿苗贼生擒贼首伪号普龙王金龙计等宜量授土巡检以示激励从之
　　○镇守宁夏太监来福以指挥周瑛及总兵官张泰奏其不法事令餋子百户福海诣京剌候之海夺泰所差指挥许和所赍敕书驰驿而回诬和病不能行使已贷赍福为奏之事下巡按御史甘泽论赎徒还职奏福欺罔请治之  帝置福不问降海为御马监勇士
　　○辽东男妇三十七口先为胡寇所虏至是走回过朝鲜朝鲜给衣粮脚力送之来归
　　○并阳和高山二卫仓为广积仓天城镇虏二卫仓为广聚仓大同左云川二卫仓为广充仓大同右王林二卫仓为广足仓改威远卫仓为广备仓俱隶大同府从提督军务左副都御史年富奏请也
　　○免山西大同府所属州县人民今年秋粮来年不必赈济以连被达贼侵扰从提督军务左副都御史年富奏请也
　　○大理寺卿蔡锡巡抚湖广等处坐事被徵踰半年始至监察御史强宏等劾其状命刑部鞫之
　　○癸丑巡守黄花镇等处都指挥佥事鲁瑄子私受所部馈金觉法司奏逮瑄诏自陈瑄具服罪乃宥之
　　○夜月犯昴宿
　　○甲寅镇守浙江兵部左侍郎孙原贞奏总督备倭都指挥佥事王谦等受滨海军民赂纵之下海捕鱼及克减军粮等不法事请治其罪诏谦具实以闻○乙卯命故府军卫指挥同知吴旻弟昇金吾右卫指挥佥事众神保弟定住金吾后卫指挥佥事李福叔父信彭城卫指挥佥事锁住侄孙马英俱袭职致事金吾右卫指挥使朱旺子瑛虎贲左卫指挥同知李敬子浩俱代职
　　○命户部各输银五万两于宣府大同籴粮以备军饷
　　○吏科给事中毛玉奏礼部郎中章纶言三年之丧古今通制向者朝廷因各边未宁暂行夺情之典所留者皆股肱辅弼之大臣边徼经营之要职近者各处官司相习成风或司府佐贰之官或州县幕司之职甚至办事官吏一闻亲丧即行保举夺情且金革之变礼不可施之于平世矧今  圣明莅政之初法令大新之日前项官吏素非执政之臣轻引夺情之例保留章奏络绎道途虽蒙明断不允亦已烦渎  圣听乞敕该部将纶奏准事例通行内外俾皆遵守庶敦廉耻之节以消奔竞之风从之
　　○吏部尚书何文渊病命太医视之
　　○初提督军务左副都御史年富始至大同以先遣左都御史沈固私借官粮官银与官军旗校人等数多徵偿过急又以各仓斛斗年久缺坏不平悉收官改造及欲节用边储辄减去军人月粮持法太严人多怨谤代府襄垣王衔富尝削去其菜户及索其校尉负官银者不得杖其署教授事厨役白玉乃诬摭富贪淫不法十余事连章上之且擅负京自陈既行而止朝廷累遣御史等官钱清等覆得其情奏富莅事过粗厉急迫宜逮问王干违  祖训且擅以厨役署教授事宜区处仍乞行巡按御史究治拨置王者  帝以敕切责王务遵  祖训毋轻信小人拨置妄为宥富不问令其悉心存恤军士整理边备毋仍事严猛余悉付巡按御史究之
　　○丁巳给赵府洛川王祁鋹岁禄二千石米钞中半兼支
　　○工部尚书周忱已致仕监察御李鉴等取回至京具疏忱通奸民作弊状且言忱罪不可恕豪民盗官钱粮不可免徵于是六科给事中复劾忱总督直隶苏松等府钱粮累容豪猾之徒作弊侵盗动以万计而忱之弟男子侄各于原籍吉水庐陵二县广营产业上马纳草荣受冠带皆忱奸贪所致臣等已尝共劾其罪  皇上未即加诛但令御史等官查勘侵盗情由今御史李鉴等查理追徵将完又蒙取回使忱得以幸免伏望  皇上处以大义断以至公将忱提问如律革去冠带为民其豪猾之徒作弊侵盗就于名下追徵侵盗之数庶彰公道以戒贪污  帝谕之曰朕临大位以来每以宽恤之心优餋军民忱等所犯俱在赦前不必追究御史查理钱粮已追在官者户部处置未追者不须急迫
