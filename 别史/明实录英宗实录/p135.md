<!-- { "loadSidebar": true } -->
　　○巡按云南监察御史陈浩奏云南军储不足乞命湖广四川二布政司各于所属拨粮五万石运赴曲靖军民等府交纳令云南军士转运缺粮仓廪备用又军士衣装缺布绢关给乞命江西湖广四川三布政司各于所属今年夏税内折纳绵布三万匹委官角□羊赴云南布政司收贮以给又云南等府滇池等处河泊所鱼利绝少课米办纳甚艰难所司追徵多致逼迫逃窜乞如例折钞事下户部覆奏宜敕总兵官都督同知沐昂及云南都布按三司巡按御史会议即今麓川平定粮储若足不得劳民果有缺少从长区画务在利国便民星驰奏闻定夺折布宜如其请鱼课请以十之五折钞从之
　　○升兀者卫指挥佥事思鲁黑为指挥同知从本卫都指挥剌塔奏请也
　　○甲午  皇太后圣节  上率亲王上寿免命妇朝贺赐文武群臣宴
　　○乙未以麓川平遣官祭告  天地  宗庙  社稷及山川等神曰比因麓川叛寇思任发悖逆不道侵夺邻境毒害生灵屡抗王师已尝祗告命将出师往问其罪  天道助顺人心协和所至克捷遂底成功今既班师谨用告谢
　　○山东济南府蒲台县比岁旱涝伤豆无收民间所牧官马不能餧饲而县仓多储折粮黑豆所司以闻  上命户部移文悉以贷民
　　○禁内府军匠毋得于  天地坛西北掘土此后务令钦天监相度地宜然后取之从南城兵马司奏也
　　○刑部贵州司郎中林厚言四事一赦前词讼禁止勿受则刁泼计沮恩泽远被一理刑官任用有方则官得其人刑不冤滞一不干己事不许告讦则刁风可息良善获安一鞫勘死囚务凭赃仗则重狱可灭冤抑可伸  上以示法司刑部尚书魏源等以厚所言皆可施行从之
　　○丁酉释奠先师孔子遣国子监祭酒李时勉行礼
　　○兀的河等卫女直指挥孔乞等辽东自在等州达官指挥秃鲁罕子答安出等来朝贡马及貂鼠皮赐宴并赐彩币等物有差
　　○敕谕兀者卫都指挥剌塔及头目兀撒等并以彩币表里往赐之
　　○敕谕云南大候州土官知州刀奉罕子刀奉送曰比者麓川叛寇思任发悖逆不道大肆凶残拘虏知州奉外法并其印章掠去朕命将往征尔刀奉送乃能屡率夷兵协助官军攻入贼寨招集流民忠义可嘉今命尔袭大候州知州赐以冠带印章彩叚表里尔宜各坚臣节用绍尔父之忠所属人民久罹荼毒尤宜布朝廷恩德善加抚恤尔其钦哉
　　○应天府府尹李敏奏本府上元江宁二县富实丁多之家往往营充钦天监太医院阴阳医生各公主府坟户太常光禄二寺厨役及女户者一户多至一二十丁俱避差役负累小民又二县坊厢富户今比洪武中原额十不及二究其所由皆缘递年科差繁重致其逃窜事下户部覆议以天文阴阳生旧准户存一丁习业不当差役女户旧免正身其余俱无优免事例应天府买办宜移文南京户礼工三部继今凡有科差计其价贵而用工多者派附近镇江等府价贱而用工少者派应天府务令轻重适均毋致逼民失所  上从之
　　○辽东威远堡官军护送赴京回还女直哥哈等十名途中以事相争至石觜遇女直迎接人马射伤护送百户杀死军人副都御史李浚等奏都指挥胡源裴俊等备御不严俱合究治  上命取源俊招状仍罚俸一月敕女直头目乃胯械送行凶女直赴京处治
　　○戊戌祭  大社  太稷
　　○遣顺天府官祭先农之神并祭宋丞相文天祥
　　○命礼部左侍郎兼翰林院侍讲学士王英翰林院侍读苗衷为会试考官宴于礼部
　　○己亥升广东左参政吴存为狭西左布政使狭西道监察御史朱鉴为山西左参政兵科给事中郭璘为狭西右参议管粮河南按察司副使徐义为本司按察使佥事朱理为贵州按察司副使狭西道监察御史陈恕国子监学正辛荣俱为按察司佥事刑部署员外郎张瑛行人司行人杨濂浙江绍兴府通判朱祐四川叙州府通判杨文进河南钧州知州赵恭俱为知府从吏部会官举之也
　　○命彭城卫故指挥佥事陈瑛子昂袭职辽东都指挥同知刘清孙鉴代为指挥使府军前卫指挥佥事委清子昇代职
　　○庚子代世孙仕＜土廛＞奏弟镇国将军仕墰岁给禄米五百石于大同府仓年远陈浥食用不便  上命代府仓支给
　　○命故塔山卫指挥佥事伯客子你哈答塔鲁木卫指挥佥事弗剌出弟捏列哥俱袭职
　　○减提调通州左等八卫采草指挥一员先是宣德中兑换运粮军士三千五百人采运秋青草因奏选指挥二员提调至是已有成规户部左侍郎李暹奏请减省一员俾事体归一从之
　　○免直隶徐州萧县灾伤田亩粮六千八百八十余石草八千六百余包
　　○直隶凤阳府收粮监察御史胡鉴奏本府太和等县地土＜宀十见＞广荒闲者多以致各处人民逃来趁食先是御史金敬给与勘合暂编居住以待原籍来取复业今经年久原籍差人来取有发遣起程至中途逃回者有聚众打伤来人而回者有将物买求而回者展转在彼居住又不入藉当差至有窃人财物肆为不法者合行禁止事下该部会官计议查得都察院禁约榜文凡逃民离乡年久产业已成不愿回还者许就所在官司报籍三年一体当差敢有不遵者治罪不饶宜再备榜申明禁止  上是其仪仍令巡视凤阳等府通政司参议王锡究察施行
　　○夜有流星大如杯色赤有光出天钩东北行至阁道
　　○辛丑吏部言广西等布政司太平等府镇远州等衙门头目官族舍人赵安等十五人俱以朝觐失期后至当逮问  上以远人俱宥之
　　○壬寅安南国王黎麟遣陪臣阮田等奉表来朝贡金银器皿等物赐宴并赐彩币等物有差
　　○巡按浙江监察御史赵忠等奏臣会同总督备倭署都指挥佥事陈暹等看得海宁卫百户罗贤所言欲将沿海每卫所拨海船一艘官军百人出海巡哨诚恐假此为由出境媒利反诱倭寇入境侵掠臣等议得观海定海临山宁海四卫虽皆近海然多涨沙倭寇卒难登岸惟定海所属烈港沈家门黄溪港正冲要之所乞将四卫并所属官军海船各分其半每三月一交代俱赴烈港停泊往来于沈家门黄溪港及本境海道巡哨并其他卫所调哨官军每年俱正月终出海七月终各还本卫所屯守庶劳逸相均防守不误  上从其议
　　○癸卯万全左卫镇抚毛麟虐役士卒戴罪立功都指挥使马昇署都指挥佥事事王良等听其告保在外革后不行改正事觉  上命昇等自陈昇等承服识其罪戒其毋再犯
　　○福建福州府常盈仓火焚毁仓八十余间米二万八千九百七十余石
　　○甲辰敕四川都司布政司按察司曰近得镇守松潘都指挥佥事王杲等奏粟谷寨等处蛮贼劫掠馈饷杀害官军恣肆为恶松潘孤城在万山之中诚恐贼势滋蔓遏绝道路欲行剿捕又虑番寨数多军士数少未敢轻动朕以往岁龙沟子等处蛮贼为暴已敕杲等相机行事今所在累有警急而杲等抚捕方略杳然无闻其因循怠惰防守不严可知敕至尔三司各委堂上官一员会同杲及高广孙敬陈敏往勘事情失机官旗俱取死罪招服令戴罪守备当先杀贼以赎前愆仍选通晓夷情之人分往各寨开谕俾遵法度各安生业则悉宥其罪如尚生拗不从即量调附近官军令杲等统率征剿务期殄灭兵行之际尤湏详审诛其有罪不许狥私图利延及无辜以致激变尔三司职掌方面宜同心协力靖安边境庶副委任之重仍以敕谕杲等戒慎之已而巡按御史上官尹劾杲罪  上贷之戒其再犯
　　○敕谕建州卫掌卫事都指挥佥事李满住曰昔我  祖宗临御之日尔祖李善诚尔父释迦奴皆善事朝廷宣力效劳守御边境安享禄秩迨尔继承益修臣职以绍前人今复远来朝贡特升尔为都督佥事仍掌卫事尔宜益顺天心永坚臣节尔奏保故指挥同知答剌兀男锁罗干等二十人悉升袭官职如尔所言及奏辽东东宁卫军人佟玉通晓女直文字乞与书办已敕辽东总兵镇守官令查审本军他无违碍即令随尔同去否则令于东宁卫住坐女直人内别选笃实堪用者与尔其辽东三万卫原逃土军四十一户除节次送还原卫外有马把速等二十一户尚未回卫尔与董山凡察须从实挨究送还尔宜深体朕心善抚部属以守御边境钦哉
　　○分建州左卫设建州右卫升都督佥事董山为都督同知掌左卫事都督佥事凡察为都督同知掌右卫事董山收掌旧印凡察给新印收掌并升建州左卫指挥使塔察儿为指挥佥事指挥同知哈当为指挥使指挥佥事木答兀火儿火孙为指挥同知千户张家中卜为指挥佥事建州右卫指挥佥事兀乞纳古鲁哥哈塔克苦苦为指挥同知千户牙失答忽里哈辽哈为指挥佥事敕董山曰尔奏保都指挥佥事塔察儿等十人皆尝效劳于边悉升官职听尔部分及奏高早化在朝鲜边境欲乞取回尔往岁尝奏此事已敕毛怜卫都指挥李哈儿秃等令其挨查此人今尚存否候彼回奏处置尔与凡察旧本一家今既分设两卫特遣敕谕尔处大小头目人民听所愿分属自今宜严饬下人毋相侵害以保尔禄位延及子孙敕凡察曰尔所奏保指挥佥事兀乞纳等十五人悉准所言升授官职所缺耕牛农器准令如旧更易应用所遣亲属家口在镜城住者已遣指挥吴良赍敕谕朝鲜国王令查审发还尔又奏欲与董山分属头目人民已敕辽东镇守总兵官遣人公同审问各从所愿分拨管属尔等自今宜谨守法度各安生业毋事争斗以取罪愆其钦承朕命毋忽
　　○翰林院学士蔺从善以年老上＜锍-釒＞乞致仕  上以儒臣须用老成人仍令莅事
　　○命建州卫故指挥同知劄剌兀子锁罗干沈保奴子咬纳黄福羊姑子阿哈出指挥佥事秃迷剌子卜郎哈俱袭职升指挥同知王吉散秃为指挥使千户百户舍人伯克等十人俱升授有差从本卫都督李满住奏请也
　　○免山西并直隶保定等府逃民负欠税粮以见在人户包纳艰难故也其遗下田土令所司召人佃种纳税
　　○乙巳诏浙江缘海哨备军余有逃避者分巡官宜即执问械发其容匿者一体罪之从巡按浙江监察御史赵忠奏请也
　　○丙午贵州等道监察御史马谨等言近制各部郎中员外郎九年考满有大臣荐举者得升知府并布政司参议否则吏部奏请别以相应员缺授之或只与原职调用支该升俸臣等切观人之贤否不同一时不能尽知今后郎中员外郎九年考满无人荐举者乞令吏部会同各部都察院翰林院堂上官于内府考试果有才识优等者照例升擢庸常者别用不许指以别无相应员缺为由仍令滥任原职久妨贤路若此弊不革不数年间贵显之位皆为庸人所据而天下贤才无由进矣  上以为然命吏部从之
　　○先是以天下朝觐官至命吏部考察许方面及各府正官举闻贤否本部类奏留罢黜陟务存至公仍听都察院劾其狥私者至是都御史王文等检阅考后犯赃等项为民官员知府官黄胜等数多劾方面官浙江左布政使石执中按察使轩輗等二十员并吏部尚书郭琎等考选不公党恶殃民  上曰所言诚是吏部堂上官宥之其石执中等姑记其罪仍住俸三月再犯不宥
　　○广西浔州猺贼蓝受二等恃所居大藤峡石门山险紏集大信等山山老山丁或五百百人或三四百人递年作耗劫杀抢虏累烦官军抚捕辄拒避不服至是千户潘智等诱执其十人  上命即彼斩之枭首示众家口给赐有功之家
