<!-- { "loadSidebar": true } -->
　　○甲寅升中书舍人谢宇为礼部祠祭司员外郎仍于内阁书办南京工科给事中项倬为湖广汉阳府知府户科给事中曹鼎为广西平乐府同知俱以九年考满也
　　○乙卯敕谕弗提等卫都督察安奴等曰今遣都指挥佥事马鉴等赍敕并货物往尔处公干尔宜省谕奴儿干吉列迷黑龙江各处人民照旧买卖有以海青等物进贡者听马鉴等就彼给赏其买卖者任从两平交易不许争竞纷扰事完尔等周心护送回还毋致疏虞庶见尔等敬顺朝廷之意
　　○丁巳命＜锍-釒＞浚淮安以南运河
　　○造赏赐番僧衣服四百五十袭
　　○都察院右都御史李宾右副都御史林聪坐移文失书恩旨罚俸三月
　　○夜有流星大如杯色青白出氐宿西南行至游气
　　○己未命故湖广都指挥佥事高本孙斌袭为沔阳卫指挥同知大宁前卫带俸都指挥佥事康福子斌代为指挥使
　　○复除狭西布政司右参政王锐于湖广布政司以丁忧服阕也
　　○南京守备太监怀忠等奏每年四月进贡鲥鱼须用冰辟热然鲥鱼厂临江而取冰于内府不便请置冰窨于厂后从之
　　○庚申命刑部河南司署郎中事员外郎许振实授郎中湖广司署员外郎主事谢绶实授员外郎
　　○辛酉给宁化王府安泽县  并仪宾张岳虞乡县主并仪宾王琦岁禄各六百石本色米四百石折钞二百石罗阴郡君并仪宾郝铭岁禄四百石本色米二百五十石折钞一百五十石
　　○命都督佥事靳忠署都督佥事王瑛刘福提督官军牧放骑操马
　　○壬戌书与东安王季塛曰承喻以兄楚王薨逝庶生子甫八阅月本府庶务及丧礼无人维持朕闻之恻然于怀已敕承奉长史等官用心整理府中内外庶务至若丧葬礼仪事体非小不可轻易差失王宜主管以毕其事其庶子幼小继承所系尤须戒谕乳保之人用心育护俾有成立此乃兄弟之谊在所当然宜加意慎行之以副朕笃念亲亲之意
　　○升四川道监察御史王用为四川按察司副使松潘等处抚治羌夷刑科给事中杨青为河南按察司佥事抚民管屯
　　○镇守居庸关都督同知李奇为所属发其私役军士诸不法  上宥之命锦衣卫遣官责其罪状
　　○癸亥迤西癿加思兰等遣使革连帖木儿等来朝贡马驼方物宴赐有差
　　○乙丑升狭西布政司左参议李源为本司右参政提督粮草从镇守狭西少监黄沁等奏保也
　　○命故万全都司都指挥同知王俊子珍袭为保安卫指挥使
　　○修浚西宁卫瞿昙寺墙及沟以瞿昙寺灌顶净觉弘济大国师领占藏卜等乞为防鞑贼侵犯故也
　　○夜有流星大如鸡弹色赤出太微东垣西行至翼宿
　　明英睿皇帝实录卷之三百三十八
明英宗睿皇帝实录卷之三百三十九
　　天顺六年夏四月丙寅朔享  太庙
　　○遣中官司灶之神
　　○丁卯兵部奏叙南夷人聚众屡于永宁宣抚司地方劫掠已敕都督同知许贵调兵剿捕近日愈肆猖獗而贵等兵犹未到宜移文贵等督官军亟行以靖地方从之
　　○戊辰升山东道监察御史刘瑄为河南按察司佥事
　　○刑部奏在京指挥弟男等六人结成郡夥酗酒殴人诓取赀物罪应赎杖然居辇毂之下敢尔恣横难照常例处置  上命锦衣卫枷示大街三月
　　○狭西擦察司佥事李观秦都指挥佥事刘英奸占义男妇当寘诸法都察院请下巡按御史鞫治从之
　　○浙江临海县民张贵会奏致仕参政杜宁倚恃先任侍郎出入有司嘱托公事  上命巡按御史廉其实以闻
　　○庚午命番僧干丹藏卜袭灌顶真脩妙应国师赐之诰命
　　○漕运总兵官都督徐恭奏巡按御史李杰非理凌辱指挥出入虚张声势  上命法司遣人往廉之
　　○副总兵右都督冯宗等以固原州所获鞑子脱脱木儿等械至京师上命付锦衣卫鞫之
　　○壬申停免河南开封府等五府所属四十州县去年被灾田地秋粮二十八万四千一百六十余石马草三十六万一千三百四十余束宣武等五卫屯田子粒二千六百八十余石  癸酉赐文武百官宴
　　○兵部奏凉州镇番永昌等处杀贼功升赏将士三百六十一人有差内七人升一级给赏一百二十六人升一级余皆给赏
　　○甲戌兵部言北直隶福建贵州广西广东云南清军御史顾俨等以三年例来京欲令各官仍前清理  上曰两广师旅方殷御史不必去只令有司清理贵州军数甚少令云南清军御史兼之
　　○丙子敕谕礼部臣曰  皇太子年及婚期宜慎简贤淑以为之配尔礼部其榜谕北京直隶南京凤阳淮安徐州河南山东于大小官员民庶善良之家用心选求务择其父母行止端庄家法整齐女子年十四至十七容貌端洁性资纯羙言动温恭咸中礼度者有司以礼令其父母亲送赴京
　　○命故燕山左卫指挥魏荣子辅金吾右卫指挥使魏清子震指挥同知王瑾子玺通州卫指挥同知钱铭子睿金吾左卫指挥同知孟端子圯府军右卫指挥同知郝贤子祥俱袭职
　　○命山西沁州及沁源武乡二县小民开垦荒田照例起科仍旧管种时宁河王奏前地系祖父晋恭王护卫屯田比因革罢卫分田亦荒芜多被所在小民开种乞拨赐本府养赡  上命户部勘实以闻因有是命
　　○楚王季堄奏兄子镇国将军均镠病故遗下夫人赵氏并嫡子二人乞量赐食米养赡  上命户部岁以米五十石给之
　　○礼部尚书石瑁自陈年老有疾乞归田里不听
　　○戊寅先是华阳王友堚与弟镇国将军友璧互相讦奏  上命都察院遣人勘实就执其干连人犯魏祥等来京鞫之乃得友堚容留僧弘川在府诵经坐禅令老宫人事之并逼军余办纳月钱银两致逃走数多友璧遇  圣寿千秋等节执私忿不赴府行礼私奸家人女伐民间冢树诬执平民为盗至是  上特敕友堚曰王兄弟交恶以伤骨肉之情惑于异端以招嫌疑之谤急于财利以失下人之心皆非保全名爵之道自今以后宜痛自改悔循理守法如或罔知改悔仍蹈前愆则  祖宗之法具在朕不敢私并私谕友璧俾其具实以闻
　　○己卯三法司官尚书陆瑜等奏羽林前卫千户陈斌母言斌每费俸银出外酣酒不理公事及屡训詈反被其殴法司鞫罪应斩今其母又诉被及弟图谋官职左使诬斌臣等廉之斌固无殴母状当坐以私擅用财赎杖还职  上从之
　　○夜月犯东咸第二星
　　○庚辰修内府经厂库房
　　○修南京通政司
　　○都察院等衙门右都御史等官李宾等奏河南弘农卫指挥李斌谋逆已处决其不同居族弟李义等九人彼时被执惧棰楚招为斌之伯叔兄弟亦坐以斩臣等今鞫出义等与斌无相干当发宁家  上从之
　　○夜月犯天江星
　　○辛巳命故赤斤蒙古卫指挥同知锁南失加子克罗俄加袭职
　　○礼部奏近者诏选  皇太子妃本部已遣官榜谕宜遣内臣于在京在外分投选择从之
　　○壬午升户部左侍郎张睿为本部尚书仍管粮储
　　○是日应天府江浦县民家火起延烧江淮卫及官民房屋千余间男妇死者三十人
　　○癸未哈密忠顺王母努温答失里等遣使火只癿儿的乌思藏番僧温卜余纳朵日等狭西岷州等卫弘教等寺番僧尖昝端万等来朝贡马及方物赐钞币如例
　　○真定卫军余奏镇守都指挥张智违法诸事
　　上命巡按御史核之
　　○乙酉命大理寺左寺丞夏时正复任以省祭还京也
　　○命金吾左卫指挥佥事张礼子英通州卫指挥佥事徐源子铭代职故府军卫指挥使董文子鉴济阳卫指挥同知路亨子海金吾前卫指挥同知韩旺子通袭职
　　○增盖南京后湖贮册库房三十间
　　○丁亥给周府仙凫县主并仪宾李忠阳夏县主并仪宾谢通岁禄各六百石本色米四百石折钞二百石葵丘郡君并仪宾白颜锦襄郡君并仪宾樊孜洧阳郡君并仪宾梁芳蓬池郡君并仪宾文奎牟阳郡君并仪宾杨镕扶亭郡君并仪宾霍锦岁禄各四百石本色米二百五十石折钞一百五十石
　　○命直隶苏松及浙江等处仍增织纻丝纱罗一万匹初天顺元年令织三万四千七百匹以诏减一万至是复徵之
　　○群臣奉诏鞫南和伯方毅未袭爵时服内奸父婢及袭爵后奸占家人妹为妾恐叔瑞露其事诱祖母诬瑞不孝罪应赎杖还爵然毅败伦伤化难照常例处置  上命革爵闲住
　　○戊子复除尚宝司少卿杨＜道禾＞于本司以丁忧服阕也
　　○夜东方有星大如盏色青白有光起自大角发光如碗大光明照地东南行至近浊
　　○庚寅命万全都司署都指挥佥事赵瑜子钦代为蔚州卫指挥使狭西都指挥佥事仇廉子理袭为宁夏前卫指挥佥事
　　○赏镇守甘肃官军宣城伯卫頴等一百七十九人白金彩币绢布有差以镇番永昌等处杀贼功也
　　○辛卯命吏科右给事中潘荣行人司行人蔡哲充正副使往琉球国祭故王尚泰久并封其世子尚德为王且诏之曰朕绍帝王之统缵  祖宗之绪主宰天下一视同仁抚驭华夷靡间遐迩惟尔琉球国僻居海岛密迩闽中慕义来庭受封传业盖有年矣故国王尚泰久克笃勤诚敬天事大甫余六载焂尔告终先业攸存可无承继其世子尚德性资仁厚国众归心兹特遣正使吏科右给事中潘荣副使行人司行人蔡哲赍诏往封为琉球国中山王仍赐以皮弁冠服等件凡国中官僚士庶宜同心辅翼作我外藩于乎循理谨度永坚率俾之忠亲族睦邻丕冒咸宁之化故兹诏示悉使闻知
　　○山西都指挥佥事孙泰守备天城卫委百户卞鈜守了新平墩及鞑贼入境鈜令军三千下墩通报为贼所杀泰乃匿其杀死状事觉下巡按御史论鈜罪应斩泰应赎杖还职都察院右都御史李宾等言泰罪固宜鈜情可矜  上特  死降二级
　　○修筑固安县城
　　○甲午四川等处永宁等宣抚司土官舍人奢贵等来朝贡马赐宴并钞
　　明英宗睿皇帝实录卷之三百三十九
明英宗睿皇帝实录卷之三百四十
　　天顺六年五月乙未朔命故左府都督同知李信侄聚袭为金吾左卫指挥使
　　○丙申土鲁番地面遣使臣米列等四川乌思藏地面剌麻  聘星吉等俱来朝贡马及方物赐宴并彩币表里纻丝袭衣等物有差
　　○御马监勇士福海夜集众劫郑村坝草场内使孔璟家白金器皿等物法司鞫罪当斩  上命斩于勇士教场
　　○升户科给事中钱澍为湖广长沙府知府刑部浙江司员外郎卓天锡为直隶常州府知府
　　○丁酉大宁都司都指挥同知王昇为所部奏其交结奸臣石亨倚势酷虐军民废弛军政锦衣卫官往廉其状俱实  上命械昇至京鞫之
　　○戊戌赐云丘王府晋昌县主诰命冠服等物
　　○己亥端午节赐文武百官扇及宴仍御制诗二章题于扇以赐各堂上官
○夜有流星大如弹色赤有光出天棓东北行至文昌星
　　○庚子升南京陕西道  御史毕亨为福建福州府知府
　　○赐临潼王府镇国将军诚浩诰命冠服等物
　　○征进两广总兵官都督佥事颜彪等奏臣率领大军驻劄大藤峡进剿龙山等处□□□(□□壬)□人直抵浔梧廉潮等处所向无摧折积尸盈野流血成川岭海苍生咸知感戴  上赐敕奖谕
　　○命太监裴当牛玉于京城颜义于直隶并山东夏时等于南京并河南选求良家女子堪为  皇太子妃者各降敕谕之
