<!-- { "loadSidebar": true } -->
　　○巡抚四川左佥都御史李匡奉命提督运四川粮于贵州供军言四川宜为区画者二事一令行□出银以备籴买其坐贾岂容全不介意欲委官估其资货高下定为四等上等不过银十两下等不过三两劝令出备籴买一□贾既皆效力居官者岂容坐视请令四川除沿边不动外其余司府州县儒学仓场库务巡检河泊僧道等官俱照月支本色米数运一次于贵州交纳又言贵为宜节樽者七事一朝廷授方面官本欲安利其民柰何抚驭乖方致使蛮夷窃发挽运之劳累及邻近而亲管牧餋反若无事请查正统十四年以前到任者该支月俸俱为停止各卫指挥以下亦樽其半一云南四川调去贵州征进官员每日止给行粮一升伍合其各处差使人员俱支廪给五升请不系总兵巡抚重任者俱令支给行粮之数一贵州自苗贼作耗以来法司不问理有司无傕科其额设吏典虚费月粮请都布按三司每房止留一名一四川征进官员所报马匹如北京例关料夫北京苦寒之地冬无青草当给菽豆贵州各无积雪四时青草不歇何故援例支给请自今以始总兵参将许报四匹三匹指挥以下止许一匹一贵州累岁令四川馈给实为烦劳请令贵州各卫老幼妇女不堪守城者赴重庆府寄住支给口粮俟贼寇宁息听为完聚一粮食既贵奸盗必生请移文贵州巡按御史布按司官巡视仓粮有侵盗及以羡余虚卖通关者奏闻正犯枭首于仓经该官吏俱令除名一善用兵者因粮于敌今官军征进贵州以及三年四川以运粮四十余万师老财匮请敕总兵等官厉兵奋勇蚤为夷灭非独贵州得免途炭之苦四川亦有息肩之期事下户部议匡所言固为有理但边情难以遥度宜移文巡抚巡按及三司等官斟酌便利奏闻处置从之
　　○总兵官武清侯石亨奏其侄铎见任大同右卫千户年幼无依乞改驻京卫令随操杀贼以图报称从之
　　○丁未守备怀来都指挥使李刚署都指挥佥事高荣操守万全都指挥同知李延都指挥佥事乔清坐擅准襄垣王府文移以驿马廪给应王及其从人赴京下巡按御史论赎杖还职从之
　　○工部给事中路璧言赵才兴为僧于京谋反请籍其家乡人口伛偻提抱情甚可忴恐连染无辜之民乞敕三法司及六科都给事中会审罔使小民死于非命从之果得疏族律不当籍者一百四十三人命还财产释遣之
　　○戊申命提督军务左副都御史年富兼督大同屯田
　　○提督大同军务左副都御史年富奏山西断事司并大同银亿库所贮赃罗叚布帛衣服等物年久湿蠹估计时直银二千四百二两请作大同府卫县官员本色俸粮支销从之
　　○夜月犯昂宿
　　○己酉给御马监勇士马八百十五匹武让左等四卫所官军马七百三十匹
　　○户部奏山西王林卫仓亏折正粮六百六十七石究其所由先因山西粮乏命以官银籴买上仓而内官并参将等官俱令家人支银籴粮杂以糠秕沙土其后指挥千百户放粮簸扬洁净加添斛面并索要纸笔米画会米经历仓官见粮数日耗自分必死又侵盗之以致亏折请移文左副都御史年富追竟其事犯在革前者会筭米数徵纳革后逮问追之如无就以各官俸米偿官  帝曰边境官军艰苦若夺其常俸益至穷乏令富斟酌行之合逮问者俱宥其罪
　　○日生晕及左右珥夜有流星大如杯色赤有光出五帝内座东行至大微原垣一小星随之
　　○庚戌敕镇守浙江兵部左侍郎孙原贞布政司右布政使杨瓒按察司佥事陈永得尔瓒奏欲将湖州等府官田重租分派民田轻租之家承纳及归并则例禁革分户今准所言敕至尔等务在公同遍历所属府县督同官吏查勘重则田地除每亩税粮二斗丝绵三两以下者不动外其余相度田地肥瘠将粮丝量宜增减斟酌分搭可使经久便利又须不失本县原额总数其官吏势豪敢有将田粮诡寄户口隐瞒并军匠灶籍扶捏分户者悉听尔等提问五品以上官奏拏尔等仍须造定黄册依期奏缴毋违
　　○巡抚四川左佥都御史李匡奏明年例应命廷臣于四川买茶往陕西易马今民力已竭请暂停免从之
　　○少保兼兵部尚书于谦言今次瓦剌使臣多有带来被剠之人其父母妻子虽道路相视不得完聚深可矜悯臣窃以虏性好利宜令通事晓谕但有被剠之人俱令送还礼部量酬赏赉或本家自出钱赎者亦听虏必争趋而来则身陷虏廷之人咸有坐还之望矣从之
　　○山西按察司副使章绘言在京军职多纵容抑勒妻妾女妇为奸求利事觉本夫仍拟还职此辈败伦伤化宜革职为民其夫妇曾经关给诰命者并追夺给与应袭人从之
　　○守备紫荆小龙门等关口等处地方署都指挥佥事周晟坐受所部馈金为巡按御史所劾命自陈晟陈状伏罪遂宥之
　　○辛亥署都指挥佥事董□□良奏河间等府并河间等三卫土城遇雨即坏不能坚久城外旧有护城古堤近者民夷为＜锍-釒＞圃欲趁农隙发军夫烧砖甓城筑护城堤事下工部覆奏从之
　　○壬子先是有旨不度僧道既而以中旨度三万二千八百余人外间竞傅明年仍度于是僧道集京师者数万人兵科给事中郑林言朝廷广度僧道本谓是以劝善化恶而远方来者诪张闾巷蚕食京师为奸为盗为恶逆者殆不可胜数乞下有司尽逐其徒各归寺观从之
　　○夜月犯鬼宿西南星
　　○甲寅给直隶隆庆卫官军马二百八十余匹　○大同总兵官定襄伯郭登等奏大同操备山西河南二都司官军每两班相轮半年一更前班自二月初赴操四月下草场牧马七月采秋青草八月放回为有差占失操武艺又所采草束因见放班伊迩往往负欠致累后班管军采补又沿途一带秋田菓菜成熟被其蹂践况大同天气苦寒后班者较之前班寒暖各异劳逸不均所操武艺方见就绪又复放还人怀偷惰之心莫有坚固之志请自今二处官军每年定于三月初赴操一年一更从之
　　○乙卯冬至节遣官祭  长陵  献陵  景陵  帝诣奉先殿  上圣皇太后  皇太后宫行礼毕出御奉天殿受朝贺大宴文武群臣及四夷朝使  上圣皇太后  皇太后
　　○皇后俱免命妇朝贺○减免辽东诸卫是年被灾子粒粮三万辽海铁岭三卫海州沙岭驿堡全免之沈阳中卫免其半定辽五卫并东宁六卫免其十分之三从巡抚左副都御史李纯奏请也
　　○丁巳命宁远伯任礼往南京守备兼掌南京中军都督府事
　　○命锦衣卫带俸指挥佥事梁员世袭先是员餋子伟己代为流官父子俱供役御用监至是员复以世袭请故命之
　　○先陕西宁夏中护卫去年屯田子粒先是本卫屯田军余三百七十四名被达贼截杀惊散子粒无徵覆勘得实至是蠲之仍令以地给无田军余
　　○先是四川董卜韩胡宣尉司掌司事都指挥同知克罗俄监粲欲于铜门山直抵保县威州境通道入贡镇守左副都御史寇深不从克罗俄监粲奏深尝拘所部威保松茂诸卫所及□巴国师诸土官空牍自填保奏状妄希升赏及私通军妻为其拨置害人诸不法命左侍郎罗绮巡按御史黄溥并四川三司官从公覆之
　　○戊午山东右布政使裴纶言臣伏读大诰有曰更贤育民盖以人才之质优劣不同必俾各胜其职则事无不济此圣人保民之至要用贤之大方也臣所属济南府历城县繁剧而知县熊观才劣不足以御烦定陶县知县马聦才足理剧而邑小民醇不足以展才乞更调之其临清县地当冲要政务冗繁前任知县贪污事觉而死继今选补尤须择人访得东平州判官萧忠在任九年公正廉能乞升知县以补其缺庶用得其人民受其惠＜锍-釒＞闻命吏部定拟以闻
　　○己未
　　○户部言达官都督佥事克罗俄领占等四百五十员往进湖广等处能奋勇杀贼朝廷未酬其劳恐怀反侧命人给银二两赏之
　　○江西临川县民许彦正奏有例许运米赴边冠带臣叔鹏翔在原籍臣愿代运米三百五十石赴直隶保定州命给鹏翔冠带以荣之
　　○庚申
　　○给安化王府镇国将军邃墁岁禄一千石米钞中半兼支府谷县主及仪宾蒋端肤施县主及仪宾官濂岁禄各六百石内各二百石折钞
　　○命左军都督府右都督孙镗掌府事仍督操军马
　　○吏科给事中毛玉＜锍-釒＞言五事一两京国子监生本朝廷储餋待用之才近因边储未充悉放还依亲教官馔米亦皆停支致令两京之弦诵无闻六馆之师儒闲坐夫樽节粮储固一时经济之权而餋育贤才实国家经久之制今各边无警仓廪渐充乞敕礼部于已放依亲者以次起取以后来科贡者悉留肄业仍复师生廪馔则士气振作而贤才汇进矣一吏部升授方面府正皆由推举而于州县正官乃入常选继今乞严加选择必才识通敏年近五十者斯可除授其间果有洁己爱民者廉得其实量加擢用如此则亲民之耳□戈得人而侵渔之患可革矣一近年瓦剌虽屡遣使有修好之名而未尝脱然无觊逾之心尤愿  陛下外不咈其朝贡之仪内不忘乎报复之念不以天下既安而生逸乐之心不以边庭无警而忘复讐之举缮脩甲兵训练士马整备边储明信赏罚而又公用舍节游观经营综理候时而动于以捣狐兔之巢穴于以绝犬羊之种类庶可以雪  上皇比狩之仇而慰  列圣在天之灵矣一近年户部指置边储虽号取之于人未尝不出于公如开中官盐取商客之利也而给偿其直则朝廷之盐纳粟补官取军之利也而给其俸则朝廷之米又如吏典承差人等纳米纳草多出假贷及既得官给俸而又歛民以偿之此又于取朝廷之赤子也与其缓而终出于朝廷孰若急而暂周乎边费请敕户部计议趁今边方无事之日将在京粮米运赴大同宣府等处收贮以备军饷其承差吏典人等纳米上草者不许概授亲民之职如此则官不费民不扰而边储可足矣一近年朝廷边事扰攘军需买办江南直隶浙江往往供应倍于昔日乞敕户部酌量抚缓移文有司暂减夏秋而税之加耗以给买办军需之官价仍减舟车之税钱以利小民之生理轻门摊盐钞以＜宀十见＞终岁之追求复酿酒之禁以节军民靡费之财薄行货之征以轻□贾懋迁之价如此庶疲困之民少苏而边陲之费可给矣＜锍-釒＞闻下该部议行之
　　○后军都督府都督佥事王斌为亲人首其守备延安时买放军丁三百余人克减军粮四千余石及以白金千余两营求理府事等罪状时斌自征进贡州徵还刑部奏请逮问从之
　　○辛酉
　　○革成都府保县儒学以巡抚佥都御史李匡等言其邑小民夷不堪教育故也
　　○河南按察司奏操备都指挥佥事陈昇擅杖军职及拘府吏殴于私家请治其罪从之
　　○壬戌
　　○命建平伯高远平乡伯陈辅为正使户科给事中成章礼科给事中杨穟为副使特节封兵马副指挥张彦和女为晋府广昌王妃西安卫指挥佥事陈憼女为秦府保安王妃
　　○命右军右都督田礼仍任府事礼还自贵州于五军营带操至是掌府事安远侯柳溥奏本府缺官且以礼请故有是命
　　○内官李琮下狱既而释之先是驸马都尉焦敬与琮同徵广通王徽煠琮沿途杖辱军民官又吓取镇南王徽煣及守备武刚州署都指挥毕通等金银五百余两减有司供用徽煠食物货得银百余两为敬所奏下都察院狱鞫当徒琮亦讦敬受荆州府官银诏宥琮并置敬不问
　　○癸亥
　　○命四川按察司佥事翟善致仕以巡按御史等官劾其老疾不任故也
