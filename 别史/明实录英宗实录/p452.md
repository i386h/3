<!-- { "loadSidebar": true } -->
　　○安南国使臣黎文老陛辞  上赐其国王黎璇织金文绮并彩绢二十疋锦四叚俱命文老赍与之敕谕璇曰朕惟功过不能相掩赏罚各有攸当如王职贡恪脩朕实嘉之至于有罪奚可不告近者广东守臣奏尔国人掌驾三桅船只往来广东珠池或二只或三只多至一百五十余只窃取珍珠岁无虚日致被守者擒获四人其人招称范员程留武廉范竟俱系尔国南策下路峡山等县人民此虽小事实伤大体谓尔故纵邪则于臣节有亏谓尔不知邪则典守者不得辞其责也敕至尔宜自省以销厥愆毋或执迷故干大戮
　　○总兵官忠国公石亨奏勘得沿边振武等卫先年取选在官备操舍余民壮人等遇有警急调遣同官军出战其口粮料草乞一体支给又山西大同府朔州等处地临极边近被鞑贼侵犯军民田土多未耕种乞令山西布按二司管粮官查勘果未耕种者其子粒税粮乞为除豁从之
　　○戊申给沁源王幼埼平遥王幼土□量煤户菜户各二户俱从王奏请也
　　○升云南总兵官都督同知沐璘为右都督先是军民耆老屡赴镇守巡按等官处历言璘镇守以来威惠远著事安民安乞具关增秩以奖其劳御史等言于朝故有是命
　　○升兵部右侍郎陈汝言为本部尚书吏部验封司郎中郝璜为兵部右侍郎从忠国公石亨荐也
　　○升江西按察司副使陈玠为贵州按察使复除浙江右参议唐世良于福建布政司以亲丧服阕也  命番僧锁南绰卓儿为都纲给印并赐敕谕
　　○游击将军右都督石彪奏率领官军参将张鹏等出哨回至磨儿山驻劄侦报贼至随布阵五处设伏据险以待之少顷贼有千余人马列阵而来随督官军奋勇冲入贼阵斩贼首把秃王搴其旗帜衣甲大败贼众斩首一百二级生擒二十人获马二百匹甲胄六十副余贼奔散追至三山墩连战又败之斩首七十二级事闻兵部臣言各边今岁五月以来连被贼虏侵扰军民被害今彪等乃能肃将  天威致此克捷宜升赉彪等以为各边将官之劝  上曰彪等姑待之仍将李文杨能与彪等累次杀贼有功官军通审明白具闻以凭升赏
　　○命都指挥佥事李监协同杨信守备延安东路从忠国公石亨请也命江西左参议张翰冠带闲住以右佥都御史韩雍考其粗暴不谙政体也
　　○夜有流星大如杯色赤烛地出天大将军西南行至滕蛇
　　○庚戌直隶徽州府知府孙遇遣知县黄谦献瑞麦休宁县大麦一茎四穗者一本两穗者五三本歙县大麦一茎三穗者一本两穗者十四本小麦一茎两穗者三本命赏谦钞一百贯
　　○调前府左都督刘聚于南京中府左府都督同知许贵于南京左府右府都督同知张斌于南京右府前府都督同知范雄于南京前府后府都督佥事张通于南京后府
　　○命湖广都指挥同知许辅复职辅先以疾免至是遇例故也
　　○辛亥遣中官祭中霤之神
　　○伊王颙炔奏本府典宝等官员缺  上命升内使连芳为典宝副王骝为门副遣书复之
　　○临潼王公铭奏府中乏人  上遣内使阮延等二名给之
　　○命都督同知盛广充右参将分守大同西路
　　○大理寺左少卿廖庄自陈景泰间以进言被棰降为定羌驿丞今  皇上复登大宝取臣复前职臣父孟素母黎氏已卒例应葬祭诏从之
　　○游击将军右都督石彪械磨儿山所擒鞑贼至京法司请悉诛之上命锢于锦衣卫狱
　　○壬子金吾等卫舍人李铭等自宫赴通政司具奏通政使王复等言各人希求进用宜送法司究治诏从之因申明禁止
　　○夜彗星经犯卷舌第三星
　　○癸丑命给宜川王公鋺岁禄一千石本色七百石折色三百石益阳王豪十□几岁禄一千石全支本色俱以王自陈艰难故也
　　○命福建都指挥使秦敏复职敏先坐事调广西立功至是遇例故也
　　○复命候伯及内官印俵孳牧马驹旧制每年印俵马驹俱遣侯伯及内官往景泰间言者谓侯伯及内官多事贿赂马政凋耗宜止差御史印俵朝廷从之至是南京御马监太监马琳奏宜用旧制事下兵部尚书陈汝言言宜从琳请故有是命
　　○甲申重赐秦府保安王弟镇国将军公镀红织金纻丝纱罗白犭□睪常服各一从王请也
　　○乙卯守备杨和等卫山西行都司都指挥同知曹安奏往年  乘舆过阳和曾遣人献衣膳等物蒙升都督至今未曾实授乞申前命从之
　　○丙辰后府带俸都督佥事陈守忠本虏族来归既由都指挥使升都督佥事矣至是屡乞再升兵部言其无猒不宜允  上曰此虏归顺正图官阶其升都督同知
　　○命吏部验封司员外郎万祺署本司郎中事主事张＜馵-灬＞署员外郎事
　　○免直隶大名府□属及宁山卫去岁灾伤田租税子粒二万二千五百二十四石草三十四万七千六百九十余束
　　○丁巳赐岷府江川王徽烛母夫人赵氏诰命冠服及王冕服冠履从王奏请也
　　○升都督佥事毛忠为都督同知
　　○命故金吾右卫带俸都指挥佥事戎亨弟胜袭为本卫指挥使
　　○改封正一嗣教冲虚守素绍祖崇法妙契玄机弘悟大真人掌天下道教事张元吉为正一嗣教冲虚守素绍祖崇法安恬乐静玄同大真人掌天下道教事妻胡氏志和履善冲静玄君为冲和恭静玄君给以诰命
　　○庚申赐赵王庶第八子  曰祁鏓荆王长子名曰见潚次子名曰见漙都昌王子名曰见浤
　　○荆王祁镐奏府中缺人上遣内使张政等四名给之
　　○擢进士冉哲为户科给事中李木礼科给事中袁恺兵科给事中刘岌刘永通程泰叶颐李岳豊载徐海沈黻俱主事钟珹大理寺副刘季清左评事
　　○命毁武功伯兼华盖殿大学士徐有贞诰命时有贞诰命已写完未给以坐事降出故命焚毁之吏部言有贞鉄券亦宜停造从之
　　○辛酉迤北鞑靼奴答儿等来归进马赐彩币等物
　　大明英宗睿皇帝实录卷二百七十九
　明英宗睿皇帝实录卷之二百八十
　　天顺元年秋七月壬戌朔享  太庙
　　○遣中官祭司门之神
　　○兴济伯兼礼部尚书杨善等奏迩者岷王徽煣言  皇上复登天位  太子亦复正东宫仰惟  皇太后圣德懿范保乂  宗社及  皇太子六七年间赖以平安虽三代后妃功德莫能及也伏望隆加尊号诏示天下  上命臣等定议臣等议得诚如岷王所请然考之礼文凡天子即位上尊母后为皇太后此古今之通道也今隆加尊号国朝制度未尝具载臣等请同翰林院稽考礼制斟酌奏请  上曰  皇太后功德理当尊崇但  祖宗以来无加尊号之礼朕守成宪不敢有违于是致书报王曰承尊崇  母后人子私情非不欲尔但非  祖宗之制不敢勉徇以如叔祖之情惟叔祖亮之
　　○增岷王徽煣曲阳王美垙岁禄各三百石从二王请也给沈府广宗王幼土□木唐山王幼墧永年王幼塨岁禄各二千石阳曲王府镇国将军钟鍏岁禄一千石辽府石首郡主并仪宾刘达岁禄八百石益阳王府上溪县主并仪宾蔺广灵丘王府栾城县主并仪宾孙完岁禄各六百石俱米钞兼支
　　○赐湖广按察司按察使冯诚佥事程志学江西抚州府知府王宇直隶保定府知府傅霖山西大同府知府霍瑄太原府知府孙睿山东兖州府同知黄瑜直隶安州知州陈纶狭西金州知州王瑄山东濮州知州毛晟平度州知州张福武定州同知杨忠东昌府推官林琦棠邑县知县彭述乐安县知县高轩湖广辰州府辰溪县知县杭宗道山东郊城县主簿方镛诰敕并封赠其祖父母父母妻如制诚等皆以巡抚巡按官奏保其治行卓异故旌之也
　　○福建按察司佥事赵访奏正统年间例官吏坐赃枉法死罪者充军徒流而下皆赎罪为民近奉诏凡文职犯赃枉法者俱充军不无轻重失宜乞仍如正统年间例行之为便事下法司议以为然从之
　　○夜北方有星大如盏色青白尾迹有光起自王良正西行至织女星没
　　○癸亥礼部奏中元节祭祀在迩郕戾王坟墓或依越靖王例祭祀或免祭未敢定夺  上曰郕戾王及怀献世子俱依例祭之
　　○升后军都督府都事徐讷为尚宝司司丞讷故致仕兵部尚书晞之子初以父乞恩授都事养病还乡至是病愈又请升职故有是命
　　○命直隶徽州府知府孙遇复任食正三品俸遇居官勤慎有惠及民两以亲丧去属民保留复任至是任满九载民复保留之右佥都御史李秉以闻故有是命
　　○命广东布政司左参政徐正致仕以总督两广左都御史马昂考其老疾故也
　　○修理朝阳门至通州一带桥道时夏雨骤集道多积水桥亦损坏粮运不便故命修理之
　　○褒城王府扶风县主卒遣中官致祭命有司营葬
　　○甲子安塞王秩炅以册立  东宫欲诣京庆贺  上以暑月远道跋涉非宜复书止之
　　○调山西按察司副使章绘于江西按察司升浙江道监察御史牟俸为福建佥事刑部广东司主事袁凯为江西佥事
　　○命羽林前卫指挥使王政锦衣卫指挥同知卢英曹得曹住脱脱台金吾右卫指挥同知高文俱子孙世袭以南城迎驾功也
　　○修神机营火雷前后殿及教场官厅
　　○吏部左侍郎李贤初谪福建右参政时都督季铎朦胧奏请占其私居既而贤留  上命贤复居之
　　○后军左都督皮儿马黑麻往迤北孛来处公干因率其族属七十余人来归命送锦衣卫安插给房屋器物
　　○乙丑  仁孝文皇后忌辰遣官祭  长陵
　　○复前贵州布政司左参议卢彬职彬在贵州受土人金下都察院狱黜为民至是彬奏巡抚右副都御史蒋琳等挟私诬陷前罪又言总兵官石亨与臣同乡向见臣被诬馆臣于家数与臣密谋南城事因撰诏藁付亨默相事机之功臣寔有焉乞加录用  上问亨亨以为然故命彬复职彬逗留不赴任朝夕希觊重用亨屡荐彬宜入文渊阁  上不允
　　○广东右参政徐有贞下狱
　　○南京兵部右侍郎宋琰卒琰字廷圭浙江奉化县人永乐乙未进士改翰林庶吉士与修性理大全授中书舍人宣德初升行在礼部主事预修  宣宗实录转吏部考功入内府授内使书太监王振重之正统中升河南右参政景泰四年入为太仆寺卿迁兵部右侍郎以中官受业者之力也  上初复位改南京兵部至是卒赐葬祭琰为人温雅好学旁通风鉴星命诸术
　　○丙寅夜承天门灾
　　○丁卯  上躬祷于  昊天上帝  后土皇地祗曰恭惟皇天眷命复承大统深思负荷之艰惟以弗胜是惧即位以来灾异屡现星变不消烈风震雷拔树坏屋午门吻牌摧毁承天门楼被灾臣祁镇睹此变异不胜惊惶  上天示戒必有其由意者事  天法  祖未尽其诚欤爵赏刑罚未得其当欤忠良者未尽用而奸邪者未尽去欤所见不明而听谗任佞欤节俭不崇而侈用伤财欤徵歛掊克之政不息而刑狱冤滥之未雪欤以致民日困穷人怀嗟怨故  天威震怒灾谴频臻臣祁镇自今深咎于衷省躬思罪痛加惩乂改过自新仰体仁恩大赦天下伏祈洪造曲赐宥原转祸为祥用宁家国臣不胜惶惧待罪之至
　　○复遣会昌候孙继宗太平候张軏文安伯张輗刑部右侍郎刘广衡遍告  太庙  社稷山川城隍等神词曰祁镇夙以菲德新复大位政有阙违获戾于上比者星文见异风雷致灾午门吻牌顿毁承天门楼被灾臣祁镇省躬思咎莫知所由仰冀洪慈俯赐矜怜转灾为福永底安宁不胜惶惧恳祈之至谨告
