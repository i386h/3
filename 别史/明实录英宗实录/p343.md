<!-- { "loadSidebar": true } -->
　　○南京户部尚书储懋卒懋字世续直隶镇江府丹阳县人由训导擢吏科给事中正统改元命为经筵讲官懋仪观魁伟音语明畅讲颇称旨寻升翰林院脩撰与脩  宣宗实录书成进侍讲有白金币彩之赉遂拜户部左侍郎时福建用兵命懋主粮饷得行事懋至谕有司毋急歛困民因令豪右出粟以助官军用不乏景泰元年调礼部右侍郎踰年母卒诏起复视事寻升南京户部尚书时已病不能朝寻卒讣闻命有司谕祭治葬
　　○癸未
　　○南京太常寺卿章文寺丞黄玄惟坐提督不严致盗窃山川坛铜钟祭器等物下南京刑部狱论当赎杖还职特命宥之
　　○日生背气色青赤左右珥色黄赤俱鲜明
　　○甲申
　　○命都察院左副都御史寇深理本院事以镇守松潘代回也
　　○升都督同知陶瑾为右都督署都督佥事李信为都督同知奉御阮随为右监丞官军吏民一万二千余人升赏有差以处州等处杀贼功也
　　○命贵州军民被寇逃亡诸处者督遣复业沿途给粮一应逋负俱免追徵仍为经理居址赈给口食春耕贷与牛种
　　○先是宣府粮饷急缺命官员军民之家骡驴牛车到官借用仍给赏之隐匿者追夺入官至是蓟州卫指挥马英等匿车四十五辆牛五十一头事觉命以牛给隆庆保安复业贫民车送贮工部
　　○乙酉
　　○升礼部右侍郎王一宁为本部左侍郎翰林院编脩萨绮为礼部右侍郎
　　○升提督独右等处都督佥事孙安为都督同知以脩复赤城等处城池有劳也
　　○瓦剌太师也先遣使臣察赤轻等朵颜卫头目小台等遣使臣打台等朝鲜国王李珦遣陪臣李桦等哈密忠顺王倒瓦答失力遣使臣阿力癿建州卫女直佟凡察泰宁等卫达子完者秃董卜韩胡宣慰使司遣都纲奢纳监粲等来朝贡马及方物赐宴并彩币表里等物有差
　　○命妇人犯死罪蒙恩审录当宥死者杖八十释之以都察院左都御史王文等奏请也
　　○丙戌
　　○升南京户部左侍郎张凤为本部尚书广东按察司副使韩雍为都察院右佥都御史巡抚江西俱以户部尚书兼翰林院学士陈循奏保也
　　○升金吾左卫指挥佥事刘聚为指挥同知正千户邵斌为指挥佥事以其兄俱阵亡也升瓦剌使臣右都督皮皃马黑麻为左都督佥事察占哈只阿力俱为都督同知都指挥佥事木撒发儿为都指挥同知授奴温答儿等七人俱为指挥使以其求请升秩故也
　　○召镇守陕西兴安侯徐享还京以巡按御史甘泽论其老眊无为且供亿损民故也
　　○户部奏贵州苗贼各息各卫屯田例应种纳今清平等卫言抛荒日久凋毙未苏无力种办请暂免其子粒宜移文三司体覆除免之
　　○先是少保兼兵部尚书于谦等言胡寇谲诈而使臣皮皃马黑麻察占等时有怨言虑其乘间入寇有诏令谦等会议战守方略至是谦等言国之所持者兵兵之所赖者将将得其人则兵无不精兵精而国威镇则虏寇可平臣等议选官军十万分五营团练每队五十人一人管队两队置领队官一员每千人把总官一员三五千人置把总都指挥一员其管队把大小总官各量其才器谋勇谋之使之互相统属兵将相识管军者知军士之强弱为兵者知将帅之号令不敢临期错乱贼来多则各营俱动少则量势调遣随机应敌头目素定交战之时但调其头目而士卒自随相处既久同辈者易其相捄管队者易以使令又贼之所持弓马冲突而已知我大器一发猝难再装以此即肆驰突今若与敌我军列阵外用鹿角遮护持满以待贼未急坚阵不动神锐未发先以火药爆伏诈之贼必谓我火药已尽不复畏避驰马来攻我则火铳火炮飞枪火箭弓矢齐发贼势重又以大将军击之待贼势动分调精骑用长枪大刀劲弩射砍步卒以圆牌腰刀齐冲贼阵或剌射人马或砍其马足将卒不得退缩违者治以军法此操军出战之势如此训练则各营已选团操饬部伍严号令务使人马强盛武艺精熟团营外更选其次以备缓急调用每日除演习弓马武艺仍令马步官军兼习阵法及交锋冲突安营走阵以为战斗之势使之耳目惯熟步骤轻健能知进退坐作之法免致临敌畏怯失措至如固守之法则今日士卒颇多京城完固又有战车鹿角器具纵贼势众可以固守无虞但馈虏趫健去来如飘风骤雨非勇无以挫其锋非智无以破其诈必谋勇兼济而后可以成功岳飞有言阵而后战兵家之常运用之妙存乎一心又言文官不爱财武官不惜死天下太平矣臣等既受重任敢不洁己爱军以作士气损躯效死以报国恩＜锍-釒＞入  帝深然之仍谕谦等有警运谋战守无事抚餋士卒庶军国有赖不负委托之重
　　○襄垣王府署教授事厨役白玉坐拨置王诬奏左副都御史年富及擅离边城赴陈诉等罪法司论当赎徒辈役宁家持命杖一百发充宁夏边卫军
　　○山海卫囚越狱踰城出亡巡按御史桂怡劾镇守都指挥王整等巡督不严罪请逮治从之
　　○丁亥
　　○日生晕上又生负气一道色鲜
　　○应城伯孙杰卒杰凤阳人祖岩事  太宗为千户积武功至伯爵父亨兄英相继袭封卒杰嗣常出镇山海永平景泰初召还前军都督府事至是卒赐葬祭
　　○戊子
　　○遣中官祭司灶之神
　　○命前军都督府右都督张軏掌本府事仍兼督操军马
　　○赠故浙江都指挥同知王英都指挥佥事沈辚崔源按察司副使陶成佥事王晟布政司右参政耿定官俱一级且荫其子以剿贼阵亡也○提督辽东军务左都御史王翱言辽海三万铁岭等卫粮储少积欲开中盐粮户部覆奏宜量地远近斟酌则例准盐六万引每引粟米六斗黑豆二斗浙盐三万引每引粟米三斗黑豆二斗俱于辽东卫上仓以给本卫并三万卫准盐四万引每引粟米米八斗黑豆二斗浙盐一万五千五百四十八引每引粟米五斗黑豆二斗俱于铁岭卫上仓不次支盐从之
　　○己丑
　　○敕宁夏延安绥德甘肃大同镇守总兵等官曰即今比虏虽遣使来朝然其人马尚屯各边近地各处俱有谍报不可不严加提防其务昼夜尽心整搠军马但系要害之处各分兵拒守遣人出境哨探遇有警急相机行事务在守固战克不许织毫怠忽
　　○复命监察御史许仕达巡按福建先是仕达巡按福建以与尚书薛希琏互奏被徵命御史王豪等往勘报希琏奏悉诬因并上福建耆老数千人乞留仕达状及是闽县耆老郑文初诣阙奏留仕达都察院谓勘仕达余事尚未报请俟其报处之刑科都给事中林聪等乞俯从民望故有是命仍敕希琏与仕达同心计议从善而行如仍前各逞私忿构结是非必罪不恕
　　○旌表孝子朱环等烈妇殷氏等七人环直隶徐州民郭兴宿州民李＜宀十见＞宿州卫军余俱丧母卢墓三年旌其门曰孝行殷氏陕西宁夏卫军余胡最妻夫亡自缢旌其门曰贞烈李氏河南南阳卫军罗斌妻吴氏陕西三原县民仇秉陵妻刘氏直隶安东县民陈从礼妻俱年少丧夫家贫守节鬻衣珥以营丧葬勤女工以给衣食踰三十余载贞白无瑕俱表其门曰贞节
　　○江西鄱阳县石门巡检司奏本司朽坏且偏僻请移置冲要大路以便巡逻从之
　　○庚寅
　　○命礼部左侍郎王一宁国子监祭酒萧镃俱兼翰林学士于文渊阁参预机务
　　○调兵部右侍郎邹干于礼部
　　○升刑部江西司署员外郎郑宁为本部广东司郎中
　　○命兵部右侍郎李贤兼清理军政贴黄以侍郎邹干调礼部故也
　　○给宣府等卫官军马一千匹
　　○命参赞宣府军务右佥都御史李秉兼督屯种
　　○先是因边警军民牛具抢掠殆尽朝廷命官买牛一万五千给宣府等处贫难军民耕种又人给银六钱令买种子秋成收其价银子粒侍郎刘琏以牛并银给马步给神机等军而屯军住支月粮追徵子粒至是佥都御史李秉为上其事命子粒候来年秋成比较月粮仍旧关给种子价官追出还官牛耕改给屯军
　　○代王仕壥奏本府春秋祭祀山川社稷等神所用祭品例应大同府所属州县买办近因蔚州知州耿信奏准令本府斋郎人等买正统十四年虏寇犯边供祀人等俱各逃窜今经三年祀事久缺乞照永乐事例令有司置办供祀从之
　　○巡抚四川左佥都御史李匡奏成都为四川根本之地见在仓粮数少宜樽节以备不虞凡守备征进官军照旧关支外其余文武大小官员每月暂支本色米二石余米折钞旗军暂支五斗老疾纪录幼军暂支三斗俟有粮之日量为添给从之
　　○户部左侍郎刘琏巡抚宣府代回以年老乞致仕从之
　　○陕西按察司奏协同守备延安等处署都指挥佥事樊清因公杖死守备镇抚赵信及侵盗军粮卖放军人等不法状请逮治从之
　　○宣府总兵官右都督纪广等奏守备长安岭都指挥安瑛等验放瓦剌贡使入关报数先后不同请治其罪诏姑宥之
　　○辛卯
　　○命故昌平侯杨洪嫡子杰袭封昌平侯
　　○吏部言都察院左副都御史年富先往大同提督军务道经山西盘陀寺驿以驿丞等官迎送供应失期作阘茸送部各官诉冤且称富非奉命考察蒙下巡抚山西右副都御史朱鉴勘得彼时驿所夫役多因虏寇警散以故各官迎送供应失期不能无罪而情可矜缘非阘茸宜复职但与富有嫌例当调用从之
　　○户部奏今复置云州堡龙门卫龙门千户所调至军马数多粮料浩大请召商于三处纳米中盐两淮盐每引米豆共四斗五升两浙盐每引米豆共三斗从之
　　○山西大同府奏近奉户部榜文景泰二年重造赋役黄册本府所隶四州七县内充军死绝者四百八十余户被寇杀虏者八百二十一户流移者二千六百八十五户即今虽令招抚未尽复业存亡消长难以预定乞暂停造册俟招抚既至通为造报从之
　　○四川按察司劾奏副使杨翰进表赴京潜携故男骸骨枉道过家既还闻本司方委己督运贵州粮储复过家延留不起宜正其罪命巡按监察御史逮鞫之
　　○壬辰
　　○升户部尚书兼翰林院学士陈循为少保户部尚书兼文渊阁大学士工部尚书兼翰林院学士高谷为少保工部尚书东阁大学士俱视事如故循等＜锍-釒＞言臣等添与六乡备员翰苑日久忧  惧负荷已难复蒙宠恩加以三孤之任匪惟才德不足以禆  圣明实无以惬中外舆情之万一伏望收回恩命禆仍旧职  帝曰卿等历事有年今又匡辅朕躬宜兹宠嘉不允所辞
　　○擢进士胡琛桂山余子俊蔡昇丁信陈信阎为户部主事
　　○给崇阳王季堞弟季墋季埒及故镇国将军均铦宫眷岁米各二百石从楚王季埱请也
　　○甲午
　　○岁暮  帝享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
