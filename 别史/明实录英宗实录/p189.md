<!-- { "loadSidebar": true } -->
　　○山东登州府知府杨铎奏沿海诸卫所官军俸粮该折钞者年久未支今本府丰益库所贮折盐等项绵布除长三丈二尺者运赴辽东备用外其余乞给与官军每布一匹折钞百贯庶使民无典守之劳官有养廉之具事下户部覆奏从之
　　○己亥改旧太仓名京都太仓春秋遣户部堂上官致祭太仓之神
　　○迤北瓦剌使臣陛辞  上复说脱脱不花王曰朕与可汗使命往来诚心相照虽在万里外常如面见可汗今复遣知院卯失剌等赍书远致良马方物备言谨守和好用图声名不听小人离间具见可汗敬顺天道深达事机诚享福长久之道也朕深嘉之切惟自古有国家者垂休声于千万年与天地同久在乎顺天保民二事盖上天以好生为心君能抚恤百姓使有衣食安生乐业不听小人谗言以构祸机残害生灵此即顺天保民之实也可汗自今宜益坚至诚始终无间则天道鉴佑必使可汗安享福禄于长久此朕之所望于可汗者兹因卯失剌等回特遣正使指挥同知马云副使指挥佥事周洪等赍书并彩币表里织金袭衣往答厚意可汗所遣使臣特升官职赐以冠带并表里衣服宴赏可汗其亮之又敕谕太师也先曰太师累岁差人朝贡今复遣知院恍合等赍奏来贡良马方物具见太师体念朝廷大恩克遵父祖之志朕甚嘉之然自古为君者必体天恤民而后万邦蒙福为臣者必忠敬朝廷而后永保富贵太师自今宜益秉忠诚坚守臣节约束部属各安礼分以顺天道勿轻听谗言有伤大体则天道佑善必使太师身家富贵声名昭著延及部属均享太平之福兹因恍合等回特遣正使指挥同知马青副使指挥佥事詹昇赍敕并赐彩币表里织金袭衣用酬尔忠敬之意太师所遣使臣特升官职赐以冠带衣服表里宴赏特谕太师知之其可汗所属王子也先丞相把把只平章伯颜帖木儿小失的王别里哥秃王知院孛的打里麻忽都不花兀答帖木儿忽秃不花右丞脱忽脱院判把秃儿太尉弩儿答参政那哈出也先所属为头知院阿剌大夫撒都剌平章那哈台太尉帖木思哈知院沙的海答孙等先是俱附马与使臣来进至是亦各附彩叚等物酬之有差
　　○擢知县刘训王绍宗训导胡渊王震张澜钱济葛诩张昊为监察御史训等先以吏部简选送都察院问刑至是考中故擢之
　　○命故把河卫指挥佥事阿笼哈子阿古沙督罕河卫指挥佥事马吉你子你笼哈俱袭职失里木卫指挥佥事迷失哥子坎都捏玄城卫指挥佥事乃当哈侄武忠俱代职
　　○宁夏总兵官都督同知黄真奏右参将都指挥同知王荣交通庆王私役军士滥受赂遗擅放遣轮班官军纵军以官马围猎马死不追偿事下巡按监察御史等官核之言真所奏多诬惟擅遣轮班军及不追偿官马有验  上曰荣不为无罪但方领军防边姑记之令毋蹈前非真不正身以表率将士整饬边备乃挟私诬人必有小人使之者令自陈状真即具疏输罪诏宥之
　　○庚子江西左布政使吴润以母忧守制所属府县官奏其公廉惠民乞夺情视事吏部言旧制不可从  上曰一方民望可不慰乎从之
　　○升四川嘉定州蒲江县典史安郁为本县知县郁能平赋役民诣阙奏保堪任县正故升之
　　○免顺天府及山西被灾州县粮草
　　○辛丑玄城卫指挥佥事阿鲁哈告愿辽东安乐州居住报效赐彩叚布匹衣服房屋柴米器皿等物
　　○河南怀庆府济源县道士宋本澄进红绿彩币二花银瓶一云济渎庙池内所浮出者实朝廷清明所致世不常有  上赐本澄钞六十锭以劳之
　　○命定西侯蒋贵管五军左哨军马
　　○云南布政使司奏所属各井盐课司俱自办煮盐柴薪惟黑盐井诉告艰难户部准令岁除盐三千三百四十余引货薪煮盐以致官课不足请移文各司每灶户添拨余丁一二人复其他役专令采薪其岁办盐课不得擅除从之
　　○壬寅升两淮都转运盐使司同知耿九畴为本司运使九畴以丁忧去盐商诉本司缺运使乞起复九畴补之中官王振言于  上曰此人廉介众所通知故有是命
　　○诏释户部左侍郎李暹等命暹理部事
　　○黜福建左布政使方正为民坐贪淫等罪被劾也
　　○升毛怜卫指挥佥事三保奴为指挥同知命故指挥佥事真帖木儿子额克并庆河卫指挥佥事不答纳子朵罗俱袭职纳剌吉河卫指挥佥事沙笼哈老疾命其子赤奴代之
　　○癸卯广西泗城州头目岑俊狭西土番毛工漆夕等簇寨首工哈藏岷州卫弘教寺剌麻撒丹监咎没伦河等卫野人女直奴答等塔山等卫女直指挥亦里塔等剌鲁等卫女直指挥罕正加等兀者等卫女直指挥绰孛等阿端地面使臣敏阿秃失保丁等俱贡马及方物赐宴并钞彩叚绢布衣服等物有差
　　○直隶扬州府高邮州兴化县狭西西安等府卫山东青州等府各奏岁歉军民缺食已发廪赈济俟秋成偿官从之
　　○修南京海子北门外红桥以其为火毁也
　　○尚宝司少卿朱祚卒祚字永年浙江海宁县人性聪敏九岁能诗永乐八年以秀才徵试事詹事府寻为镇远侯家塾教官十三年进元宵观灯赋  上喜而赉之由是知名洪熙初用尚宝少卿袁忠彻荐擢行在中书舍人  宣宗见其词赋处之近密特升翰林院修撰秩满升尚宝司少卿命教中贵人书祚能诗文援笔立就负气好直言不恤毁誉晚稍息惩因号默斋且善谈命言人祸福多中云
　　大明英宗法天立道仁明诚敬昭文宪武至德广孝睿皇帝实录卷之一百二十五
　　大明英宗皇帝实录卷之一百二十六
　　正统十年二月乙巳朔命故朵林山卫指挥同知个郎哥子乞丁哥指挥佥事忽失木子替麻哈俱袭职
　　○夜有流星大如杯色青白光明烛地出天津东行至败瓜后二小星随之
　　○升都察院右佥都御史曹翼为右副都御史翼在甘肃参赞军务九年考满吏部以闻  上念其劳故升之
　　○擢进士王诏为礼科给事中
　　○加封国师沙加为灌顶净觉佑善大国师禅师班卓儿藏卜为清心戒行国师锁南藏卜为私慈广善国师俱赐诰命
　　○丁未  皇太后圣节  上率亲王上寿免命妇朝贺
　　○释奠先师孔子命翰林院侍讲学士马愉行礼
　　○广西太平府镇远等州土官知州赵得兴狭西岷州卫报恩等寺剌麻修忠四川马湖府土官舍人安琦来朝贡马及方物赐钞币等物
　　○戊申祭  太社  太稷
　　○遣顺天府官祭先农之神
　　○给伊府洛阳王勉塣郑府新平王祁锐泾阳王祁铣朝邑王祁镕岁禄各二千石米钞中半支给
　　○卜忽秃河卫指挥佥事巴真哥奏尝被达贼虏掠人马去年七月间同都督别里哥等率众往彼地面杀败贼徒将所获马遣人进贡赐敕奖之并赐彩币表里
　　○礼部奏广西茗盈等州头目李玄等各赍  圣节冬至正旦表文过期始至请治其罪  上以远人悉宥之
　　○靖远伯王骥等奏甘州卫岁遣军士于水湖采草备冬相去本城二百余里挽运艰难有抑逼致死者请以狭西法司论断囚犯例应赎罪者定与则例令运草赴卫为便从之
　　○朔州卫卒有盗瓦剌使臣马者  上命斩之枭示边境○己酉者多等簇长官司土官王儿者等各贡马赐彩币等物
　　○革福建延平府尤奚县河泊所以其岁课并归本县
　　○先是山西都指挥佥事王友奏欲将大同轮班操备官军一年一换  上命武进伯朱冕等计议至是冕等言一年一换则在边者时久力疲回卫者别差妨占不若半年一换仍于换班之际吞留一月给与行粮修筑城堡挑掘沟堑从之
　　○庚戌以南京  太庙  孝陵  社稷坛俱因去岁风雨树木折拔泥饰剥落门脊损坏命工部等衙门择日兴工栽补修理遣官祭告
　　○命招远伯马亮管领三千等营官军操练
　　○吏部言旧差都察院右佥都御史曹翼程富岁一更番往甘肃参赞军务今程富往云南公干未回总兵官宁远伯任礼等奏保狭西按察司佥事张楷改授京职与曹翼更代缘楷专督屯种供给边储不为不重卒难迁易  上曰参赞军务乃重任朝廷自有裁处曹翼方升副都御史姑令理前事俟程富回仍与之更代
　　○琉球国中山王尚忠遣使者亚罗佳其等赍捧表文来朝贡马及方物赐宴并彩币袭衣等物
　　○赠修武伯沈荣生母丁氏为太夫人并封其妻周氏为夫人给授诰命从荣奏请也
　　○巡按直隶监察御史李奎等奏苏州府崇明县民秦务信同母兄弟五人仲兄务忠不养母且私鬻母庄母常恨怒之一日长兄何兴具酒饮诸弟务忠自外入怒其兄不召己輙捶碎器皿母怒达之遂奋言詈母何兴乃捽缚务忠殴之至死时务信病目未尝助殴务忠子泰吉诬诉伯叔利其父产故杀之所司竟枉务信坐以凌迟处死  上曰不孝不弟之人杀之可也其子反诬罪伯叔其即释之
　　○塔山等十七卫都指挥弗剌出等奏累被兀良哈三卫达贼扰害欲率领人马前去复讎从之
　　○辛亥命翰林院学士钱习礼侍讲学士马愉为会试考官赐宴于礼部
　　○命故永宁伯谭广子亨袭为指挥使
　　○巡按直隶监察御史李奎奏沿海诸卫所官旗多克减军粮入己以致军士艰难或相聚为盗或兴贩私盐乞敕巡盐御史并巡海参政严加禁革犯者坐以重罪从之　　○直隶真定府真定县民薛茹端等以妖言伏诛
　　○壬子太常寺奏本寺牺牲例于光禄寺关领糠麸喂饲今光禄寺乏缺请取给于顺天府  上曰取给京府则伤民矣皇城四门军厨积有糠滓其令给之
　　○镇守松潘都指挥佥事王杲等奏歪头寨番人禳户折儿挂尤恕等纠合戈腊熟鸡咩济等寨番人劫掠运夫杀死官军其守哨指挥千百户柳溥等不行严谨堤备以致失机误事宜治之  上命都布按三司并巡按御史往同杲设法抚捕若边方不靖俱治罪不宥溥等其执问如律○甲寅敕甘肃总兵官宁远伯任礼等曰得都御史陈镒奏欲将甘肃宁夏延绥等处下班官军暂留操备遇有贼寇调度剿杀俟瓦剌使臣出境探无声息仍旧放回
　　○命辽东东宁卫指挥佥事牙当吉子牙失塔伯里哥秃孙的剌木当哈子官音奴俱代职命故指挥佥事苦答纳子朵儿只只冬哈子早神保卜勒克孙阿哈乃马哈子康宁家脱洪哈子亦哈纳弄哈弟阿卜剌排剌子辽阳奴哈纳子添保奴失剌子黑厮法甚哈侄团团甫羊忽子速古阿剌卜子王辰保并自在州指挥佥事牙失答子高金童俱袭职
　　○迤西回回马哈麻阿力来归命为头目赐钞布袭衣送南京锦衣卫带俸仍命有司给房屋器皿等物
　　○广东左参议杨信民言凡今官市物必须巡按御史及按察司官估直臣以出纳乃有司事非风宪官所职宜令布政司掌之有奸弊则听风宪官纠察事下工部言专主于布政司或有偏执己见亏官损民者纵使风宪官察知民已被其扰害宜勿改从之
　　○乙卯遣顺天府官祭宋丞相文天祥
　　○郑世子祁锳奏父王瞻埈婴病四载不痊欲代父王依时行礼用世子金宝拜进表笺从之
　　○命锦衣卫都指挥使把罕子克失秃代为指挥同知故指挥使王节子佐袭职
　　○吏部言公侯伯处教官九年考满原无升降事例今武进伯朱冕处教书教谕刘威安乡伯张安处教书教谕杨懋俱九年满乞照在外税课司局驿所杂职官例九年无过不论事迹升一等威懋俱升教授从之仍著为令
　　○给御马监驼豹马草豆每月草千七百余束豆百六十余石
