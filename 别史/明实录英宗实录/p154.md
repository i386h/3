<!-- { "loadSidebar": true } -->
　　○云南缅甸宣慰司宣慰卜剌浪马哈省亦速剌遣人贡金银器皿狭西大慈恩等寺剌麻也失锁南等来朝贡佛像舍利及马赐彩币等物有差
　　○裁省南京各衙门官员吏部员外郎四员司务一员户部主事九员司务一员礼部员外郎四员司务一员兵部主事四员司务一员刑部主事一员司务一员司狱二员工部司务一员都察院司务一员司狱三员大理寺左右寺副各一员左评事二员右评事五员司务一员太常寺博士一员典簿一员光禄寺典簿一员录事一员署丞十二员监事十二员鸿胪寺鸣赞二员序班三十二员先是南京户部主事苏洪奏南京事简官多乞裁省章下吏部会议量事繁简斟酌减省具数以闻  上从之故有是命
　　○礼部言麓川贼思机发遣弟招赛同头目来贡象马金银器皿谢罪缘思机发仍旧潜逃谋为边患难照常例给与赏赐  上命仍如例赐之
　　○总督永平山海等处粮储通政司右参议张隆自陈老疾吏部举监察御史姜永给事中吴昇乞升除一员代之  上不允仍令隆理事如故
　　○庚寅敕谕尚膳监内官等曰朝廷设尚膳监掌供养及御膳并宫中食用之物必择老成谨厚之人专任其事期于供养精洁丰俭得宜近者尔等视为泛常略不经心于供养  祖宗神明或不精洁甚至窃取私用不知撙节以至亵渎神灵费耗财物论罪非轻姑宥不问自今尔等宜奉公守法必亲必恭用心理办仍严饬下人一体遵守毋得仍蹈前非敢有犯者重罪不恕
　　○升监察御史张斐为江西右布政使按察副使严孟衡为四川右布政使右参议武达为广西右参政给事中赵冕为浙江右参议署员外郎张允中为山东右参议监察御史殴阳洙为四川按察副使主事况真教谕董应轸俱为福建按察司佥事主事甘霖州同知杨文奎府通判王彪为各府知府从吏部会官举之也
　　○裁省广东南雄肇庆二府德庆州并程乡县城南海阳县上廊韶州府曲江惠州府长乐归善县归善八递运所琼山县白沙水驿感恩县甘泉大南村二马驿从巡按广东监察御史布政按察司奏请也
　　○壬辰命吏部尚书王直礼部左侍郎兼翰林院侍讲学士王英仍侍经筵讲
　　○
　　○四川芒部军民府女土官知府奢贵遣把事何通狭西岷州外夷窄底等十三簇番僧簇头速南落竹广东阳江县土官舍人黄茂等来朝贡马及方物赐彩币等物有差
　　○擢四川泸州知州林道节为鹤庆军民府知府鹤庆本其土人高氏世为知府至是高伦以罪诛而其族无可继者兵部尚书靖远伯王骥奏别推一员以代  上曰抚绥远夷不可以常例拘其即推选老成廉斡者任之吏部以遒节闻故有是命
　　○命尚宝司丞夏瑄于本司视事瑄户部尚书赠太师原吉子以荫授司丞年幼食禄不视事至是长成故有是命
　　○免狭西贫难军民递年贷借预备仓粮从镇守都督郑铭及副都御史陈镒奏请也
　　○户部尚书王佐等奏比者云南用兵多费粮赐已将都布按三司官该支俸米撙节月给一石近查所属各卫所官员月支俸米指挥三石千户卫镇抚百户二石五斗所镇抚二石亦须酌量撙节三石者给一石八斗二石五斗者给一石五斗二石者给一石二斗其余每石折钞二十五贯庶军不乏从之
　　○升沙州卫指挥使哈剌苦出为都指挥佥事指挥同知薛令为指挥使指挥佥事乃儿不花保童昂克为指挥同知正千户抚吉司那罕只孙为指挥佥事命故都指挥佥事苦出帖木儿子瓦失加袭为指挥使指挥同知锁南子莫罗孩指挥佥事翁失台子鬼力俱袭职从本卫都督困即来奏请也
　　○癸巳命陕西都司都指挥佥事费铭代都指挥佥事王永管屯以永有疾也
　　○巡按山东监察御史郑观奏登州营备倭官军八百六十名俱青州等卫拨来而登州官军却拨一百余名南去即墨营备倭此盖总兵官李福贪贿作毙乞将登州卫官军存留本卫备倭将青州等卫官军退还其沿海附近卫所官军拨与文登即墨二营带领家小随住备倭不许更动以为久计事下山东布按二司会巡按御史覆实言登州文登即墨三营官军三千九百二人宜令各带家小随营住坐月粮登州营就本府仓文登即墨营就文登即墨县仓全关米一石行粮俱住支计算一年积出行粮二万八千余石不特粮储省费亦且军不被害奸弊可除李福贪取灵山卫银三十两大布一百疋已为按察副使钟禄所劾奏臣等以山东沿海地方南北二千余里总兵镇守备倭诚为重任今李福贪贿作毙隳废军政傥遇警急误事非小  上曰兑换官军兵部准行李福役占军人速令改正其受灵山卫赃物都察院究实以闻
　　○甲午遣顺天府官祭宋丞相文天祥
　　○书复襄王瞻墡曰承喻欲于本府官军旗校之家寻寡妇十人幼女十八人用备令使及取妃妹入府奉侍其姊悉从所言然必其父母情愿量给以财不致嗟怨庶不为令德之累王又请作朝堂中路门及左右厢房  上亦允之敕湖广三司量起匠夫同王府军校协力速完毋久劳人
　　○书复兴平王尚火□舟曰承喻寻得伤残净身人七名入府使用今念亲亲特允所言但不知各人果出情愿否叔祖当以理自处毋损令德况切近供事之人必宜慎择以防欺诈重惟先朝明有禁令不可复违也专此以复
　　○除山西大同府马邑县拓城占过民地税粮二十三石有奇马草四十五束有奇
　　○丙申敕总督云南军务兵部尚书靖远伯王骥曰得奏缅甸宣慰使卜剌浪等报称擒获贼首思任发尔等已遣人谕令角□羊京具见用心及览进到缅书彼切切以麓川地方为言盖论功行赏国家成宪如彼能擒恩任发角□羊京恩赏之施必不吝惜尔等即将附近彼处土地人民计议奏来处置如彼党蔽贼首固执不发仍与总兵官沐昂等从长计议或设法追补或量宜进取务在擒杀此贼永绝边患尤须审度事宜计虑周密以图成绩
　　○升福建延平府推官李秉为都察院经历
　　○丁酉晋府永和王济烺薨王晋恭王庶第六子母刘氏洪武二十一年生永乐元年册封至是薨年五十有五讣闻  上辍视朝一日遣官赐祭谥曰昭定命有司治丧葬
　　○擢进士刘益为兵科给事中贾恪监察御史孟瑛李奈吏部主事夏遂礼部主事王琛张斌户部主事沈淳刑部主事王信行人司行人
　　○湖广道监察御史丁俊巡按福建鞫治参政颜泽赃罪为之掩覆  上命调俊为河南府推官
　　○戊戌淮王瞻墺至京  上命百官明日朝王于奉天门东廊
　　○户部奏比因狭西灾伤镇守都督郑铭等欲将彼处军民拖欠税粮子粒每石折钞二十五贯亏官太甚乞每石折钞百贯为便从之
　　○礼部奏广东雷州府等衙门进  中宫正旦笺皆踰期方至当罪其不敬  上特宥之
　　○己亥  上谕户部臣曰朝廷所需每令有司买办不无扰民尔等即查地产所宜于岁徵存留钱粮内折收完备差人管角□羊直隶并山东府分送北京福建广东浙江湖广江西四川府分送南京该司收贮以备应用其不奉条约及夤缘作毙者罪之不宥
　　○瓦剌使臣卜儿罕哈密使臣满剌阿黑麻的等辞归命赍敕及彩弊赐瓦剌太师也先哈密忠顺王倒瓦答失里等
　　○命在京文武衙门如南京例各置仓储官吏俸粮从总督粮储户部右侍郎李暹奏请也
　　○作司礼监
　　○平江伯陈豫奏母马氏年老在南京居住近患风疾背疽容臣暂去省视少遂乌鸟微忱即来供职从之
　　○设云南大理府邓川州医学置典科一员
　　○庚子镇守居庸关署都指挥佥事李景奏臣先因侄暠年幼借职为隆庆卫指挥同知今暠出幼乞退还其职  上曰守关急于用人其以景为隆庆卫指挥佥事仍署都指挥佥事事镇守居庸关暠令袭其父原职
　　○升代府审理正李滋唐府纪善张骥俱为本府左长史从代王桂唐王琼炟奏请也
　　○夜有星如鸡弹色赤有光出钩陈东北行至紫微东藩
　　○辛丑封晋府宁化王济焕第六子美＜土耑＞为镇国将军
　　○壬寅复除监察御史程宪江玉琳于浙江道俱以丁忧服阕也
　　○升曲先等卫都指挥佥事那那罕为都指挥同知指挥同知亦思蛮朵里只白帖木儿哈儿鲁帖木儿撒儿只伯克秃俱为指挥使指挥佥事瓦思答儿为指挥同知故阿端卫指挥同知准者罕为指挥使指挥佥事桑思答儿革里麻古亦失拜剌麻朵儿只俱为指挥同知命指挥佥事卜答古子搠因拜子剌袭职
　　○癸卯免直隶广平府所属旱伤田地夏税一千三百七石有奇
　　○先是右佥都御史程富请毁甘州旧肃王府改作钟鼓楼以壮观边境事下总兵官任礼等言王府颓圮可毁作钟鼓楼则劳费无益  上曰其皆已之至是肃王瞻焰始闻富言请勿毁以存旧  上敕所司谕王知之
　　○甲辰敕云南总督军务兵部尚书靖远伯王骥总兵官右都督沐昂参赞军务右侍郎侯琎及云南都司布政司按察司曰比者右布政使戴新奏本处频年军饷艰难已敕四川湖广三司与户部差去郎中主事及巡按监察御史计议酌量起倩军民于附近仓关粮四万石量加折耗不作正数运赴曲靖仓听尔等量宜备用然彼两处去云南颇远湖广尤甚转运实难尔等严饬曲靖收粮官员不许生事刁蹬其军饷果有不敷尔等左少监萧保会议多方设法于彼区画务使人不搔扰粮饷充足庶副重托
　　○敕谕云南木邦宣慰使罕盖法等曰比者麓川反寇思任发发拒朝命尔知顺天道发兵攻之朝廷已赐褒赏之命今贡物谢恩并献所获贼首家属忠诚可嘉特赐尔等彩币表里以旌尔劳尔尚意立忠勤奖率部属剿捕贼首角□羊京用宁边境尚有荣命以俟尔其勉之
　　○镇守狭西右副都御史陈镒言狭西各府州县比年所输税粮多而仓廒不足或至露积请令增置从之
　　○丙午荆王瞻堈至京  上命百官明日朝王于奉天门东廊
　　○命故锦衣卫带俸都指挥佥事阿匝丁侄赛夫袭为指挥同知
　　○调南京留守后卫带俸都指挥佥事胡宽于边镇宽守把石城门以贪贿被逮都察院拟宽徒罪如方面官例送调大理寺言宽系带俸官宜赎都御史王文以为宽虽未任都司终系方面职事请京卫带俸管操都指挥有犯徒以上者俱合如宽例从之
　　○拨饶州府近城长港一叚赐淮王府捕鱼食用鱼课除豁从王请也
　　○户部右侍郎焦宏奏浙江缘海卫所地方广阔海道崎岖先因备倭都指挥不分守地方遇警互相推托以致误事臣今会官议得自乍浦至昌国后千户所一十九处令署都指挥佥事金玉领之自健跳至蒲门千户所一十七处令署都指挥佥事萧华领之其昌国卫当南北之中令总督备倭都指挥使李信居中驻劄往来提督庶责任有归边境无患从之
　　○云南总督军务兵部尚书靖远伯王骥等奏贵州地方诸种蛮夷所居各卫所官军欺其愚蠢占种田地侵夺妻女遂至不能聊生往往聚啸为盗如安庄卫所镇抚卢聪及普安卫镇抚何鉴等肆为暴横有芦里虎何净街之号上司不能控制上谕吏部臣曰为民除害不可缓也尔即选官往彼巡察各卫所官员就将卢聪何鉴鞫问明白并妻子械发云南金齿充军但逃处死不宥于是尚书王直等举都察院右副都御史丁璇上赐敕遣之
　　○南京兵部右侍郎李郁考满到京自陈年老乞致仕  上以其精神未衰仍命还职
