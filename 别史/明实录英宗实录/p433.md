<!-- { "loadSidebar": true } -->
　　○福建按察司佥事吕昌奏顷奉明诏以颜孟程朱有功道学特令有司建祠奉祀其崇儒重道之典至矣近者臣谒朱文公祠见其左列文肃公黄干文简公刘爚右列文正公蔡沈文忠公真德秀如孔门四配之设每于春秋祭祀之日欲合四子而并祀之于例有违欲出朱子而独祀之于义不安况四子皆传朱子之道其于朱子著书立言阐明治道未必无补乞敕儒臣会议于春秋祭祀朱子之日增猪羊各一析为四分其羹酒菜果并如朱子之仪以合祀四子于一堂之内庶于祀典无遗从之
　　○辛卯
　　○辽庶人贵烚长男豪土□＜显-页＞奏弟妹四人年俱长成贫穷不能婚配诏准庶人贵爕例人赐彩叚四表里首饰银二十两猪羊各四以助之
　　○壬辰
　　○巡抚山西右佥都御史萧启自陈有疾乞致仕从之
　　○左军都督同知范广等奏本府看监镇抚朱和等不行关防致充军罪人越墙脱去当究治之臣等不严提督亦合有罪诏宥广等余命锦衣卫执鞫之
　　○癸巳
　　○哈密并脱忽麻等处使臣指挥狭西丁乌思藏桑仆等寺剌麻番僧尼麻星吉等来朝贡马及方物赐宴并彩叚表里等物有差
　　○甲午
　　○总兵官南和伯方瑛等奏臣等奉命往征贵州苖贼率领官军七万人分为三路巳于八月二十七日发沅州一路自清浪由朱砂堡进一路自平溪由羊儿堡进一路自镇远由马场坡进克期于九月初七日次于贼境会丘直抵巢穴
　　○停浙江处州等处管银场都指挥从镇守监丞阮随言也
　　○广义伯吴＜王已＞卒＜王已＞恭顺伯允诚之嫡孙洪熙元年袭父管者爵至是卒无子吏部奏以其从弟琮嗣爵从之
　　○乙未
　　○户部奏山东登州卫海船损坏者多其应赏辽东军士布花不敷运给宜令本布政司量拨济南东昌兖州三府绵布一二万疋绵花五万斤钞五十四万贯运赴山海卫堆积仍行广宁卫差官验收量拨军夫运回本卫以俟辽河迤西各卫所官军关领给散从之
　　○直隶宁国府儒学教授余铎奏臣闻乐者感化神人之本其耍在乎和而已我朝各府学春秋释奠先师孔子俱有乐以歌咏功德诏格神贶奈何行之既久声律节奏不能无差乞  敕翰林院及太常寺官之精通音律者博考古典详加较正著为图谱颁赐天下学校事下礼部议尚书胡濙等以为乐皆洪武间所校定者乌得有差寝之
　　○巡抚江西右佥都御史韩雍言宋丞相少保信国公文天祥弱冠状元临危拜相跋涉于艰难险阻之中经营于颠覆流离之际志专恢复屡折挫而不移心切报君滨颠危而不变国亡被执系狱累年诱之以大用而不从挟之以刀锯而不屈卒之杀身成仁而收三百年养士之功立千载为臣之极精忠大节与日月争光与天地悠久又宋礼部侍郎谢枋得入对廷陛力诋权奸发问漕司极攻时政受仕于运去祚移之际抗敌于兵罢民散之余挥刀击敌力已尽而不支耻降遁藏志有为而不果不事二姓饿死燕京著为文章高迈奇绝发明道学羽翼圣经是二贤皆足以正人心而扶世道植纲常而厉士风乞赐谥并录用其子孙使天下后世之人知为臣而能死忠节于当时者虽百世之后犹得暴扬其善而垂休后＜彳胤-丿＞足以增志士仁人之气愧乱臣贼子之心事下礼部尚书胡濙等以为天祥我朝已建祠于顺天府学之右而岁时遣官致祭矣惟枋得有缺祀典宜令其原籍所司岁举祀事仍行翰林院议赐谥于是少保大学士陈循等议天祥孤忠大节为宋臣首按谥法临患不忘国曰忠秉德遵业曰烈请谥曰忠烈枋得伏节死义为天祥亚按谥法道得博闻曰文谨身制度曰节请谥曰文节  帝曰奖忠节所以励臣操也有司其如所议行雍又言乞赐故国子监祭酒李时勉赠谥下礼部议尚书胡濙等以为谥法之设有美有恶无非因人贤否而示劝惩也我朝于大臣善者谥之不善者不谥即古圣善善长之意比者尚书周枕徐琦左都御史陈镒等俱蒙赐谥如时勉官虽不过四品而其节概之高行谊之笃学问文章之纯足以启后学之敬慕诚非枕等可比宜如雍请锡谥斯□公论事下翰林院循等言时勉德行文章卓为士林宗仰其临事又多果毅能断按谥法勤学好问曰文果而能断曰毅请谥文毅从之
　　○直隶永平府民杨＜王巳＞谢再赵僖山西辽州民赵杰各出粟米八百石助官赈恤诏赐玺旌异复其家
　　大明英宗睿皇帝实录卷二百七十
大明英宗睿皇帝实录卷二百七十一
　　废帝郕戾王附录第八十九
　　景泰七年十月丁酉朔  太上皇帝居南宫  帝享  太庙
　　○遣中官祭司井之神
　　○以下元节遣官祭  长陵  献陵  景陵
　　○革独石马营等边仓管草副使从右佥都御史李秉所奏也
　　○以故太监李德所建灵福寺并园地赐锦衣卫百户李安为香火院
　　○己亥
　　○修北京国子监  命番僧劄失尾则儿班竹儿星吉俱为左觉义桑儿结巴为右觉义锁南班卓儿锁南坚粲锁南舍剌远丹罗竹锁南劄南葛藏卜俱为都纲给印并诰敕升道士孙道玉为右至灵喻道纯为左玄义度道童五百人
　　○刑部奏囚在系者近蒙宽宥其逮捕未至非真犯死罪人命强盗官吏受赃卖放操军包揽物料侵欺官钱粮请具贷之以溥恩意从之
　　○庚子
　　○赐湘阴王长长子豪壧嫡长子名曰恩鍖  命浙江处州卫带俸都指挥佥事牛铎理都司事从监丞阮随奏保也
　　○设狭西甯夏卫道纪司署都纪副都纪各一员从总兵官都督同知张泰请也
　　○修筑河东运司盐池堤堰从本司运使马显奏请也
　　○镇守永宁等处署都督佥事赵辅奏守备永宁都指挥姚贵不从调遣沮坏军法遣官核具得实命巡按御史执治之
　　○夜五鼓南方有星大如盏色清白起狼星东北行至柳宿尾迹后散
　　○辛丑  命紫荆关把总署都指挥佥事左能协同都督陶瑾守关
　　○保安王公炼奏祖母赵母妃何俱年耄时婴疾病乏药治疗命大医院如所求悉予之
　　○户部奏浙江等布政司并南北直隶苏松等府屡奏旱潦蝗蝻灾伤今年兑军粮米必致减少恐有误京等处水次仓粮见在数少恐有误京储宜将云南滕冲卫原开中两淮运司盐十三余引淮安徐州原开中两淮两浙运司盐二十七万引俱改临清德州仓上纳及将河东运司盐四十万引定拟则例召商亦于临清德州仓米麦中半上纳两淮盐每引一石二斗两浙每引八斗河东每引二斗诏从其议
　　○巡抚江西右佥都御史韩雍奏本年九月初五日宁王府内火延烧南昌前卫军民八百余家资财尽毁男妇死者四人臣等已如敕谕从宜量支官钱赈恤其南昌护卫指挥千户并仪卫司官坐视不救俱合执问诏俱宥不问赈恤事命户部知之
　　○壬寅
　　○升户部山东司郎中杨与为南京户部右侍郎大理左寺丞朱绂为本寺右少卿太仆寺寺丞李亨为本寺少卿以潜邸旧属故也
　　○昏刻月犯斗宿大星
　　○晓刻荧惑犯鬼宿西北星
　　○癸卯
　　○巡抚江西右佥都御史韩雍奏江西各府县地方积岁薄收今春以来谷价涌贵人民缺食艰难已委官勘实饥民六十五万余口共支官仓米谷三十九万余石赈济又湖广黄梅县奏境内今年春夏瘟疫大作有一家死至三十九口计三千四百余口有全家灭绝者计七百余户有父母俱亡而子女出逃人惧为所染丐食则无门假息则无所悲哭恸地实可哀怜死亡者已令里老新邻人等掩埋缺食者设法劝借赈恤俱命户部知之
○甲辰
○魏国公徐承宗奏臣曾祖父中山武宁王徐达洪武间赐直隶丹徒县山塘田地九十余顷该纳夏秋税粮七百余石乞念开国勋戚俾臣家办纳税粮如金山寺例于附近大军上纳不允
　　○昏刻东方有星如碗大色赤有光起自毕宿行动发光如瓮大光明照地后有四小星随之其声向如雷东南行至游气中没
　　○丙午  命故万全都指挥佥事杨鉴子瑄袭为宣府前卫指挥使
　　○丁未
　　○户部委官主事陈旺奏比奏准永安城南门外民地堪起盖寿陵卫官军衙门营房计用地三顷有余将勘出长陵等卫旧设衙门营房基址空闲田地如数拨还民人领种诏户部知之
　　○戊申
　　○庆府安塞王秩炅以家庙不称乞有司为建置从之
　　○给乐平王女西河县主并仪宾郭贤岁禄本色米四百石折钞二百石  命应天府并直隶太平宁国镇江诸府广德州停造均配官民田地籍册以其水旱灾伤恐民劳扰也
　　○以山东饥命有司改佥柴炭夫为无灾州县
　　○户部奏山东右参政章文秦称辽东广宁前左役并宁远四卫仓少储官军俸粮支给不敷欲将淮浙河东盐五十六万引定拟则例召商中纳盐粮淮盐每引粟米五斗浙盐三斗河东盐一斗五升从之
　　○夜晓刻水火星合在鬼宿
　　○辛亥
　　○光禄寺丞王钟奏东安门外夹道中日有颠连无告穷民扶老携幼跪拜呼唤乞钱一城之内四关之中无处无之此文王发政施仁之所必先者也今时将寒互必冻饿而死者乞敕户部等衙门勘审人给布衣一身粟米一斛审其原籍有亲戚者待明年夏暖沿途给与口粮递送还家其无亲戚者在京以没官房给之行天下有司遇有穷民一体钦恤命户部议行之
　　○提督大同军务左副都御史年富奏英国公张懋武安侯郑宏各置田庄于边境其守庄人以私干天城等卫官索军丁耕种岁以为常有妨边政请治懋宏罪诏姑宥之所役军即令还官差操再犯不宥
　　○直隶大名府浙江湖州绍兴府山西平阳府各奏夏五月以来天雨连绵渰没田禾直隶宁国安庆苏州府浙江台州嘉兴府各奏夏四月不雨旱伤禾稼命户部覆实以闻
　　○壬子  命给四川重庆等府僧胡德心等二百四十人度牒以各僧遵例输米播州边仓以足军饷也
　　○巡抚贵州左副都御史蒋琳奏贵州都指挥赵信擅杀苖夷数十人强夺其妻妾横征敛无算激夷人及且以所部军妻送都指挥李鉴今信已死乞斩首枭示流置其妻子且治鉴罪下都察院覆奏信罪未白而死不可刑鉴宜逮鞫从之
　　○癸丑
　　○四川龙州宣武司土官知事康进忠播州宣慰使司土官同知罗昱遣长官都忠并广东肇庆府阳江县徭首陈树信等来朝贡马及方物赐彩叚表里绢纱有差
　　○调浙江左参政曹凯于云南布政司山东按察司佥事刘错于云南按察司凯以巡海裁省错以坐事得白故也
　　○甲寅  诚孝昭皇后忌辰遣官祭  献陵
　　○起复刑部右侍郎刘清仍旧任  命隆庆左卫指挥使朱通协同守备独石
　　○丙辰
　　○先是巡抚贵州左副都御史蒋琳奏贵州参议陈恕佥事李叔义受赂遗办脱人死罪命巡按御史治之至是叔义奏琳擅捕系都指挥赵信死于狱籍其家杖杀指挥千百户军丁数十人受指挥吴昇等赂荐举之赃得属幼女私之贪淫酷暴不可胜计诏给事中公正者一人会巡按御史核实以闻
　　○夜有流星大如碗有光烛地出井宿南行至军市
　　○丁巳
　　○户部奏南石渠等处马房草场见在草数不敷支用请如例定与价直许官员军民有草之家上纳给与折草银两南石渠等五处谷草每百朿价银一两四钱＜氵旱＞石桥二处谷草每百朿价银一两五钱从之
　　○申严京城内外屠牛之禁
