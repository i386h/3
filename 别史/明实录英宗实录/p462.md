<!-- { "loadSidebar": true } -->
　　○敕镇守宣府太监柏玉总兵官武强伯杨能等曰朵颜三卫进贡自永乐以来俱从喜峰口入近又有从宣府来者缘此虏狼子野心盖欲窥探道路以逞奸谋自今务令仍从喜峰口入不得复经宣府如违罪有所归
　　○命广宁侯刘安理右军都督府事
　　○升羽林前卫指挥使吴杰为都指挥同知杰恭顺侯瑾侄其父神保正统十四年鹞儿领陷没杰以父职优给至是出幼瑾为上章乞恩故特升之
　　○调锦衣卫带俸都指挥佥事卢旺于江西都司
　　○镇守宣府太监柏玉总兵官武强伯杨能奏保守备龙门都指挥佥事黄瑄充游击将军协同参将周贤调度军马兵部以其所奏违例劾玉能等罪  上命玉能具实以闻而令巡按御史执瑄鞫之
　　○辛亥  上召内阁臣李贤问曰朕惟  母后恩深无以为报况朕居南宫七年危疑之际实赖保护今又定策禁中俾朕复位欲仿前代上徽号少伸孝情如何贤曰  陛下此举莫大之孝也宜即行之于是贤等拟号曰  圣烈慈寿  上从之遂敕礼部曰  皇太后抚育朕躬君临天下盖年矣暨朕居南宫上贻忧危近者仰荷以  祖宗社稷为虑废黜昏乱俾朕复承大统康济天下其有功于  宗社生民甚大宜上徽号以示尊崇用表朕诚孝之心尔礼部其择日具仪以闻
　　○敕镇守宁夏太监王清曰比者因尔处产有鹰豹曾去取之恐尔预先采捕以为常贡此等之物不系紧要若朝廷用时自有处分不许擅自采捕来进以劳人力
　　○灵丘王逊烇西河王钟鑅奏求菜户煤户  上命如例给赐之
　　○南京各卫草场洪武中所置其地甚广永乐中军马调拨北京牧放余地多为军民开垦耕种不纳税粮南京户部以为言  上命足勾牧放之外俱依重则民田起科豪右占据者从法司执治
　　○壬子  上以冬不雨雪宫中自祷于  天地  社稷山川分遣大臣遍祷宫观祠庙诸神
　　○命阵亡狭西都指挥佥事施政子清为本都司都指挥同知
　　○命五军左哨把营总署都指挥佥事王信往代州守备兼提督鴈门关一带关隘
　　○都察院左都御史寇深等奏湖广按察使冯诚等诬坐指挥夏瑄故杀雇工人绞罪瑄子陈冤巡按御史齐昭及都布按三司奉诏体覆瑄敺死乞养家人应徒今遇赦当释还职而诚等入人重罪亦在革前请裁决  上曰按察司明刑官也何妄入人罪虽遇赦仍令陈状瑄释之  刑部尚书刘广衡奏本部所监从贼韩兴病故其贼首张通与监众贼□议白之禁子史敬先司狱仝巽狱典王仕昂呈报该司郎中吴节员外郎刘善庆将兴诈作通姓名相验其尸出狱未几通诈作兴姓名审覆得充军出狱兴妻不认其为夫节等乃觉其非检举其事节等俱宜究治臣等亦当有罪  上宥堂上官命锦衣卫收节等鞫之俱论赎杖还职役  上曰法司官是非错乱如此岂可处以常律吴节刘善庆赎罪既送吏部降二等用敬先巽仕昂发边卫充军
　　○甲寅遣中官祭司灶之神
　　○蠲山东济南等府所属历城等一十州县平山等卫并肥城守御千户所今年被灾秋粮子粒一十五万六千一百四十五石马草一十九万四百四十七束
　　○西河王钟鑅奏求平阳府税课局岁额课钞二年户部言岁额太多又为官军折俸并诸项军需支用乞如平遥王例量给二千九百六十余贯从之
　　○乙卯召南京礼部右侍郎姚夔为礼部左侍郎
　　○升湖广蕲州等州知州金铣曹忠直隶镇江府同知俞端为江西广信等府知府
　　○致仕都察院左副都御史罗亨信卒亨信字用实广东东莞县人永乐甲申进士授工科给事中升吏科右给事中坐累谪为吏于交阯起为监察御史丁母忧诏夺情就任时近臣有荐其堪任方面者赐食五品禄仍旧职宣德乙卯升右佥都御史同武臣练兵狭西平凉诸边正统己未奏殄虏功升俸一级赐彩币白金父丧诏驰驿归葬即起视事既至改命督理大同宣府军卫屯种自是在边几二十年边事靡不周知而所行多允当土木之变虏寇猖獗宣府武臣欲弃城南奔亨信守南门令于众曰敢言弃城者斩于是诸武臣不敢动人始有固志因请严失守之律犯者必诛诏是其言赐以金币升右副都御史景泰庚午以老疾致仕至是卒亨信明敏负才遇事敢为然时颇议其廉谨不足云
　　○丙辰命怀宁伯孙镗海宁伯董兴俱子孙世袭赐宣城伯卫頴勋阶奉天翊卫宣力武臣特进荣禄大夫柱国追封三代及妻俱给与诰券
　　○命故狭西都指挥同知神杰子英袭为延安卫指挥使
　　○升宁夏官军指挥使刘英等六百四十九人俱一级其余一百十二人俱赏有差以沙山儿等处杀败达贼功也
　　○调义勇后卫带俸都指挥使顾缘于山东都司龙骧卫带俸都指挥使陈善于狭西都司俱掌司事从兵部尚书陈汝言奏请也
　　○命彭城卫带俸都指挥同知杨玙镇守直隶邳州地方
　　○广东按察司奏都指挥同知耿全受强盗赂私释之命巡按御史鞫治
　　○夜金土二星合于心宿
　　○丁巳尚宝司少卿凌信奏江南运粮者泛大江至瓜洲坝有风浪之险宜从镇江府里河而里河自新港至奔牛一百六十余里河道浅狭又有三坝大船不利车盘七里港口又有金山横阻江水不得入以故粮舟多冒险损坏宜通七里港口引江水灌入浚新港至奔牛一带为便奏下工部覆奏宜令管理粮储河道官佥都御史李秉及郎中沈彬提调附近有司通浚从之
　　○会昌侯孙继宗奏原籍山东邹平县侄玺近蒙恩升锦衣卫所镇抚缘祖茔在彼无人奉祀乞令玺仍是职于土县支俸许之
　　○迤北鞑靼阿卜敦八失撒儿乞来归俱命为头目送直隶沈阳中屯卫安插给房屋田地器物如例
　　○山西太原卫经历赵缙先任御史巡按苏州府有贪酷名后升山东佥事事露坐罪为民缙迁延京师屡陈冤遇赦有诏降经历寻以考察例令官带闲住至是又令其子至京陈冤  上怒命巡按御史收问之
　　○戊午命周王子埅禄米仍给二万石周王洪武中给岁禄一万石  太宗  仁宗累加至二万石历定宪简三王皆因之景泰中靖王初封命如洪武例给一万石至是王陈情以请命仍给二万石米钞三七分兼支
　　○致仕南京户部尚书沈翼卒翼字克敬直隶山阳县人宣德五年进士初授南京刑部主事寻改户部丁外艰服阕仍旧职蛮酋思任发叛  上遣将讨之翼奉命给军饷北虏喃哥归附复奉命安置于东昌平山而抚绥之正统十四年升郎中未几升本部右侍郎命同平江侯陈豫镇守临清兼督漕运景泰三年复命提督京储四年升南京户部尚书既就道适山东以民饥闻命驰使留翼往赈抚之全活者四万余口事竣抵南京户部励僚属祛宿弊一新公廨  上复位之元年命致仕至是以疾卒翼平居谦和乐易不立崖岸及当官论事颇有执法云
　　○复开平卫军谢春为都指挥佥事注万全都司带俸差操春初带俸河间卫为事谪充军至是遇赦复其官
　　○己未岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○是岁天下户口户九百四十万六千二百八十八口五千四百三十三万八千四百七十六田地四百二十四万一千四百三顷四十三亩田赋米麦二千六百八十四万八千四百六十四石绢一十九万四千四百八十九疋丝一十一万三千七百六斤绵一十八万六千一百一十九斤布一十三万一千三百七十三疋绵花二十四万五千八十斤折色钞七万九千四百七十五锭有奇杂课钞九百一十一万七千五百四锭米麦九万四千二百二十九石铁七万四千五百八十三斤有奇布一千七十四疋盐课盐三百一十九万七千九百九十五引折色钞一千六百四十二万五千四百八十九锭有奇米四十二万八千二十八石布七百八十六疋茶课茶五十五万三千七百五十一斤折色钞一十八万九千四百七十四贯屯田子粒二百八十五万二千九百二十石有奇采纳银一万六千六十五两水银九百四十四斤朱砂一百六十二斤石绿二百五十五斤雄黄三十斤漕运北京儧运过粮四百三十五万石各处运纳粮一百一十七万三千四百五石减免天下官田等项税粮计米麦九万五百四十三石有奇
　　大明英宗睿皇帝实录卷之二百八十五终
　明英宗睿皇帝实录卷之二百八十六
　　天顺二年春正月庚申朔
　　上诣  奉先殿  皇太后宫行礼毕出御奉天殿文武群臣及四夷朝使行庆贺礼群臣复诣  东宫行庆贺礼  皇太后  皇后免命妇朝贺
　　○夜四鼓南方有星如鸡弹青白色起自星宿行丈余发光大如椀东南至行翼宿后有二小星随之
　　○辛酉文武群臣朝亲王于奉天门东廊
　　○六科十三道劾兵部尚书陈汝言恃笼憸邪紊乱朝政受总兵等官杨能石彪李文沐璘胡志王桢杜忠曹安宗胜周贤袁胜石端胡镛赵宣等贿赂不赀专擅选调其弟琰理殊无功次冒升镇抚与都指挥卢旺结为腹心大通贿赂僣居驸马第宅犹不足意私役军匠千余人造舍违式及诸不法事请正邦刑文武群臣奉诏鞫实议汝言及旺当斩琰理罢职能等当究治  上命法司固禁汝言及琰理宥旺死充军能等令陈状既而能等输情服罪命姑宥之仍降敕戒毋再犯
　　○命兵部左侍郎王复掌本部事
　　○镇守凉州右监丞福保奏镇守庄浪奉御进保都指挥使魏荣及提调烟墩指挥李瑄庄泰等失误烽火以致达贼入境抢掠宜敕巡按御史执问从之
　　○壬戌  宣宗章皇帝忌辰遣官祭  景陵
　　○朝鲜国王李瑈遣陪臣韩名瑜等来朝贡马及方物赐宴及彩币表里袭衣等物
　　○乙丑孟春享  太庙
　　○遣中官祭司户之神
　　○丁卯夜晓刻金星犯建星
　　○戊辰琉球国中山王尚泰久遣通事程鸿来朝贡方物赐宴
　　○免山东被灾处所柴炭灾轻者一季灾重者二季从巡按监察御史江勋奏请也
　　○巡抚直隶左佥都御史王俭奏徐州民缺食者四万有奇臣已发廪并劝令富室出米麦二万六百余石陆续赈济
　　○六科十三道劾定襄伯郭登昔镇守大同意在避难诈疾还朝后掌南京中军都督府致书馈物缔结尚书陈汝言因获还京欲以白金千两酬之适汝言下狱不果宜正其非以为趋附权奸之戒三法司奉诏鞫罪当斩  上曰郭登论法难恕第念勋戚姑宥其死追白金千两降都督佥事于甘肃总兵官处听调杀贼如再犯及临阵畏缩必杀不宥
　　○总兵官忠国公石亨奏五军等营操练官军多系在京卫分中间有事故老疾袭替者退回原卫拨补今久不见送至宜令各营遣官径去各卫促其送营补伍操备仍令掌印官每月一□臣等处比较从之
　　○都察院左佥都御史左鼎卒鼎字周器江西永新县人幼頴悟读书輙能通大旨正统壬戌进士擢监察御史出巡山西时北虏寇边鼎即为战守计虏知有备遂引去已而虏请和鼎上章言可战不可和景泰中山东河南岁歉命鼎巡视所至劳来振恤民赖以安比还＜锍-釒＞陈裕财用五事又言修政弭灾十事皆切时宜七年擢广东布政司左参政未抵任天顺初召还拜左佥都御史至是卒鼎居官清慎公勤卓有时誉惜其召还也藉权贵以进士论不满焉
　　○夜月掩毕宿左股三星犯附耳星
