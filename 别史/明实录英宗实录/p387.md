<!-- { "loadSidebar": true } -->
　　○山东都司言所属济宁卫连岁灾伤今户部移文坐派采打马草及追景泰二年逋负子粒人不堪命请暂停徵侍岁丰如数补纳从之
　　○巡按湖广监察御史郑特奏四川布政使蔡寿先任常德府知府受赇出人重罪当逮问诏以事在赦前宥之
　　○巡按四川监察御史李周奏参议邵磐佥事陈浩俱公干至涪州受州官贿赂宜究其罪从之
　　○癸亥  太上皇帝万寿圣节礼部请令群臣诣延安门行朝贺礼诏免礼
　　○给三千等营官军马八百匹
　　○提督松潘兵备刑部左侍郎罗绮言四川归化等处紧要关堡缺粮欲召商中盐纳粮户部覆奏定例云南黑白二井盐每引纳米八斗五井盐米八斗五升安宁井盐米七斗四川仙泉等井盐米六斗从之
　　○云南总兵官都督同知沐璘奏云南城东有水南流其源发自邵甸会九十九泉为一至松花坝又分为二一绕金马山麓流入滇池一从瓦窑村流至云泽桥亦入滇池其间军民田亩不下数十万旧于水之下流筑堤堰蓄水以灌田但夏秋霖潦泛涨则壅滞不得＜锍-釒＞洩臣欲起近水得利之家出工料造石闸以时启闭从之
　　○甲子擢冠带写诰秀才汪容程洛余珍周暠何绂俱为中书舍人以写诰三年满陈情乞如例授职也
　　○乙丑给潞城王逊＜火宁＞子镇国将军仕均岁禄一千石米钞中半兼支
　　○宣宁王逊炓奏臣受封时所赐衮龙纻丝纱罗各一匹与王俾自更制之
　　○荆王瞻堈薨王  仁宗昭皇帝第六子母妃张氏永乐四年生二十二年册封至是薨年四十八讣闻辍视朝三日谥曰宪遣官赐祭命有司营葬
　　○命四川布政司出银七百五十两买布给松潘贫难军士以镇守等官言其在边年久未代衣食艰窘故也
　　○丙寅冬至节遣官祭  长陵  献陵  景陵  帝诣  奉先殿  上圣皇太后宫  皇太后宫行礼毕出御奉天殿受朝贺大宴文武群臣及四夷朝使  上圣皇太后  皇太后  皇后俱免贺礼
　　○升毅勇营管操署都指挥佥事黄鉴为署都督佥事充副总兵往宁夏协同总兵官都督同知张泰镇守地方鉴前总兵官都督黄真子至是宁夏副总兵王荣卒泰特荐鉴以代荣故升而遣之
　　○停徵山西平阳等府景泰四年被灾粮五十七万六千八十余石草一百一十万三千五百余束山西都司卫所被灾屯田粮六千七百六十八石有奇
　　○丁卯守备独石马营等处内官弓胜以副总兵都督同知孙安风疾将不起为之请代事下协赞军务右参政叶盛勘议盛言安多历年所声望素著即今求之边城无可代者但其为人褊急多疑素与胜及都指挥张林不协抑郁成疾若使济之以宽大持之以坦率勿与胜等不和病势自当减去即有警臣与之坐运筹策亦可成功古人舆疾讨贼以臣观之安未宜代也诏从盛言敕安存心疗疾以副倚任弓胜张林务为协和母再乖异仍命太医院遣医驰往视之
　　○夜月犯六诸王东第二星复生五色云彩鲜明
　　○戊辰先是山西道监察御史张鹏奏请教储君以固国本仍先简命师傅以下文学侍从之臣日侍讲读至是礼部申鹏所请  帝命少傅兼太子太师礼部尚书胡濙少傅兼太子太师吏部尚书王直少保兼太子太傅户部尚书文渊阁大学士陈循少保兼太子太傅工部尚书东阁大学士高榖太子太保吏部尚书兼翰林院学士王文太子太保兵部尚书兼掌詹事府事仪铭太子少师兼吏部左侍郎翰林院学士江渊太子少师兼户部右侍郎翰林院学士萧镃太子少傅兼吏部左侍郎俞山太子少保兼兵部左侍郎俞纲兵部左侍郎翰林院学士兼左春坊大学士商辂每日更番侍班命左春坊大学士兼翰林院侍读彭时每日专一讲书詹事府府丞李侃李龄右春坊右赞善兼翰林院检讨钱溥翰林院编修刘吉每日专侍读书吏部郎中王谦中书舍人兼司经局正字赵昂每日更番侍书务须处心端确语音顺正说理明白字画楷范勉尽辅导之职
　　○巡按四川监察御史李周奏都指挥佥事赵雄受卫吏赂留充本司吏宜照例降为事官于松潘立功从之
　　○月犯井宿西北第一星
　　○己巳朵颜卫头目归均遣达子都连歹等福余卫指挥安出男可台遣达子把秃迤北阿剌知院遣使臣秃秃儿等来朝贡马赐宴并赐彩币表里钞锭等物有差
　　○礼部奏瓦剌使臣将还请给赏赐敕如例  帝因以也先书示礼部臣且谕之曰也先背逆其主自称可汗然王者不治夷狄今其遣使来贡回赐敕书当如何称呼尔礼部及翰林院会多官从长计议停当奏闻
　　○庚午给枝江王贵熠长子豪壂岁禄五百石时王薨豪壂未封请禄养赡故命给之
　　○户部奏山东武定州言每岁分派本州粮在德州水次兑军儧运本以便民然加耗既多兑军又守候日久反致负累今民自愿运赴通州或京仓输纳请从其便从之
　　○巡按福建监察御史倪敬奏布按二司大小官员私用什物俱令府行县办纳未免以一科十比其去任将原办什物尽易赀入已代者至又行派办民受其害今后大小衙门官员私衙什物俱令公同籍记去任之时照数交付不许似前科办扰民仍乞移文各处通行禁约从之
　　○辛未给靖江王府镇国中尉相谅岁禄四百石米钞中半兼支
　　○日本国正副使允澎等奏在昔  太祖高皇帝颁赐下国天龙寺佛前花瓶二香炉四龟鹤烛台各一近年被火毁坏今以旧式进呈乞赐臣等赍回税延  圣寿命工部造与之
　　○巡按四川监察御史李周奏苗贼数攻劫白挑平赵三坝诸处居民又声言欲攻西平乐安水等处营所诏兵部移文贵州总兵官左都督方瑛提督军务右佥都御史蒋琳勘议抚捕
　　○巡按福建监察御史倪敬奏都指挥佥事徐贵卖放军人宜照例降为事官立功五年如有功不拘年限复职从之
　　○皇太子见济薨谥怀献
　　○癸酉给直隶隆庆州被灾人民大口银二钱小口银一钱籴粮食用从提督宣府军务右佥都御史李秉奏请也
　　○命发南京官库钞四十二万四千六百贯绢一千四百一十六疋布一千二百八十三疋给赏广西征剿柳州获功官军
　　○有达贼十余骑突入宁夏哈麻木井射伤军人又于黑山觜执去夜不收一人巡按监察御史王越劾奏总兵官都督同知张泰左参将都指挥使熊震等玩寇失机之罪命姑宥泰震第责守备官死罪状令固守地方再犯不宥
　　○提督宣府军务右佥都御史李秉言先尝选取万全都司所属精锐舍人余丁给与器械口粮在官操练比岁有收差可自给口粮全给实为縻费请自正月至三月讲武之时给之务农之月暂令住支设有声息果妨农种如旧全给从之
　　○丙子大同东路左参将都督方善奏达贼数十骑近边出没请提兵往击之廷议以虏使在朝未许善又奏达贼累至边墙索羊酒且言来看南朝墩台又贼众百余骑于墙外围猎因登山瞭望臣恐其窥伺日久为患非轻命兵部会总兵官并各营头目议所以防御之
　　○丁丑蠲河南开封等府陈州项城等六十五州县景泰四年被灾秋粮七十九万八千一百七十七石草一百三万三千八百束有奇
　　○户部右侍郎张睿等言通州仓所收粮储中间有因天阴反恐河冻运舟不能回还未曾晒晾不无潮润恐至春地气蒸湿腐烂又通州空廒数少下年无所收受请将在京官军俸粮自景泰五年正月至六月先行放支户部覆奏从之
　　○锦衣卫将军段振奏近年以来也先差来进贡使臣实无敬顺之意不过窥觇中国虚实而已到京人数不下一二千余在外亵慢无礼甚是欺侮守卫官军侈然放肆莫敢谁何守门军士每被抢夺什物诚恐贼心觊觎祸生不测乞遇朝参之日给赏之时务令通事都督佥事昌英等官严加防范使彼不得放肆及敕五府及守卫守门官员凡遇使臣出入务在用心防闲严加禁约毋得怠忽致生疏虞从之
　　○戊寅户部先以边储不给请于宣府长安岭独石马营诸处上米中淮浙长芦盐既而淮盐中纳殆尽两浙长芦盐无商上纳总督边储右佥都御史李秉请减其则例户部覆奏独石仓每引米豆减四升马营仓每引米豆减五升怀来仓景泰三年开中两浙盐每引减七升长芦盐每引减一斗二升景泰四年开中两浙盐每引减五升长芦盐每引减四升长安岭仓两浙盐每引减七升长芦盐每引减八升云州堡仓景泰三年开中两浙盐每引减五升长芦盐每引减七升景泰四年开中两浙长芦盐俱减二升赤城仓两浙盐每引减三升长芦盐每引减五升龙门广盈仓两浙盐每引减五升长芦盐每引减七升龙门仓两浙盐每引减五升长芦盐每引减七升万全仓两浙长芦盐每引俱减五升柴沟堡仓两浙长芦盐每引俱减七升从之
　　○己卯江西临江府民黄汉高邓汉霄聂衡廖绍联杨斯行聂彦超郑政宽聂公茂廖启常曾保仔聂观真胡永缉周行勉周择善曾希贯萧武同周大宁吴辅宗宋敷政谢孟辉张大极温鼎成南安府民傅伯真胡彦玑尹兴祖张克颙赣州府民李宜吉孙掌谟陈伯恭赖胜先欧志雄刘时雨李景芳曾文受胡得弼丁名贵彭信成王叔王□赞危黄孙周子智信豊千户所军人余执中各出榖一千石以上助官赈民诏赐玺书旌劳复其家
　　○太子少保兼都察院左都御史萧维祯言臣闻母讣例当守制蒙命奔丧夺情复任切惟君亲人之大伦而孝者百行之原使不孝于亲未必能忠于君况臣职总风宪苟亏孝道何以振肃纪纲表率庶僚伏望  圣恩矜悯容臣终制诏曰君命为重再不必辞
　　○庚辰先是辽东军奏巡抚副都御史李纯令义男放债倚势害人侵匿赏军白金及奸淫等事至是纯至京六科十三道交劾其罪特宥之御史陈述复言纯贪淫久著请寘诸法不听
　　○辛巳十三道监察御史练纲等言前者廷臣奏允各营操备义勇民壮在逃及至期不赴操者俱发京卫充军终身臣等以为此辈应募之时无非欲纾国家之急及今展转轮操已孤所望况其逃匿多系艰窘饥寒所逼弗获已若遽谪令充军无乃情轻罚重又法司近奉敕谕钦恤刑狱有强盗抵死常赦不原者尚得宥免充军何独于此辈律止当杖者略不轻宥而使之同其罚哉臣愚以为自今义勇民壮凡在逃及违限者初犯再犯止令补操三犯始谪充原籍卫所军庶刑罚得中人无枉滥从之
　　○致仕礼部尚书杨翥卒翥字仲举苏州吴县人洪熙元年大学士杨士奇荐授翰林院检讨预修  三朝实录成历升编修修撰正统五年升郕府长史十年致仕景泰元年自以潜邸旧僚入觐升礼部左侍郎命食俸致仕四年复入觐进升尚书仍致仕食俸如初翥每来觐辄条＜锍-釒＞经国大计召对便殿赐赉稠叠时以为荣至是卒讣闻令有司葬祭翥端厚和裕存心不欺少孤极力问学为文章平实温和类其为人云
明英宗睿皇帝实录卷之二百三十六
　　废帝郕戾王附录第五十四
　　景泰四年十二月癸未朔  太上皇帝居南宫  帝省郊祀牲
　　○给在京大兴宛平二县养济院冬衣布花
　　○太子少保兼都察院右都御史罗通劾监察御史张瑄胡端追犯者赃物不即入库巡风御史田斌亦不严谨致贼盗欲出俱宜治罪命刑部执问之
　　○甲申复除江西按察司佥事郑敬于河南按察司以亲丧服阕也
　　○顺天府张家湾宣课司抽分商货各减其钞及收酒麯以准钞因此于原额亏四十四万一千余贯户部因定拟中半减免二十二万贯从之
