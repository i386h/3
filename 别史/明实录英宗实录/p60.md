<!-- { "loadSidebar": true } -->
　　○严罪人运米令行在户部奏金吾右卫千户高礼等三人犯斩当运米四十四石赴边告无车辆装运乞减米数愿于附近自买上纳又有逃避不运者一百一十人俱请定夺  上以边陲急用粮饷若听其自买米纳必至迁延妨事第令如例关运其奸猾逃避者期以一月内自首运米免罪顽梗不遵者悉发戍大同威远卫
　　○丁未巡抚狭西行在工部右侍郎罗汝敬奏狭西府州县督运边饷官历任三年六年者俱留莅事不获请给封赠父母诰敕人子之心不无歉然乞令各官考满奏其治迹遣人上行在吏部考其称职者给予诰敕庶遂人子孝亲之心益勉于修职事下行在吏部言但视奏牍不免贤否溷淆何足为劝乃止不行
　　○山东东平州知州傅霖言比岁军需贡献戎伍之类悉遣人络绎四出督并民罹其虐事竟无定爰自  皇上肇登宝位却珍奇之献罢不急之征命巡抚侍郎督粮储命监察御史清军政一切内臣悉取回京天下官民莫不沐浴  圣泽欢欣踊跃以为尧舜之治复见于今日然臣切见徐州临清等仓仍用内官收粮淮浙等处盐场仍遣内官并锦衣卫官校缉捕以臣愚见各处收粮自有州县官员巡盐已有监察御史凡有规避律具明宪又何用内臣并锦衣卫官校以瘠民膏血而骇民耳目乎  上嘉纳之
　　○戊申辽东安乐州故达官千户三哈男锁令哈侄伯颜帖木来朝贡貂鼠等皮赐宴并赐彩币等物
　　○行在刑部尚书魏源等奏大同府州县清出云南等处军人二千七百二十五名见在山西行都司并万全都司带操宜尽调威远卫补伍操备  上命在山西行都司者准调在万全者不动
　　○行在工部奏顺天府言通州白河自正统元年水溢决孩儿等口伤民田稼请令把总都指挥同知刘斌及通州发夫筑塞之  上从其请且曰河决非细事再踰年乃言之何缓也工部言今年三月始得顺天府实报  上命下顺天府府尹姜涛通州掌州事治中杨衡等于狱
　　○己酉升总督独石永宁等处游击将军都指挥同知杨洪为都指挥使以伯颜山破虏功也
　　○巡抚狭西行在工部右侍郎罗汝敬奏瓦剌胡虏近以寻杀阿台为由屡遣人分道入贡其奸谋难测乞敕甘肃大同总兵等官凡遇瓦剌使臣至境勒兵遣回庶破其谋事下行在兵部议谓彼以朝贡为名若遽沮抑彼得为词反生边衅宜令总兵等官严加堤备仍待以礼从之
　　○行在刑部尚书魏源等奏宣府大同一带城池军马多不齐备乞将行在兵部右侍郎于谦改副都御史于宣府大同镇守参赞机务整搠军马并乞召还催粮佥都御史卢睿及参谋副使蔡鍚别用  上以谦巡抚山西河南督徵粮草事亦不轻睿等亦无私弊皆不必动源又奏臣前已将大同沿边地方分作六马营令都指挥孙智等各照地方修筑城堡领兵巡哨又增设长胜关头二堡堤备中间看得红寺儿等处城堡多有未完宜敕总兵镇守等官严督各营官军于年终修理坚完设立教场训练从之
　　○行在礼部奏羽林等卫指挥使等官陈忠等十员相继卒命赐祭如例
　　○庚戌命在京文武官吏军校预支四月五月俸粮时通州各卫仓廪充溢缺仓收受新粮行在户部以为言故有是命
　　○禁天下祀孔子于释老宫先是四川重庆府永川县儒学训导诸华言孔子祀于学佛氏祀于寺老氏祀于观俱有定制有等无知僧辈往往欲假孔子以取敬信于人乃绘肖三像并列供奉如永川县旧有寺曰三圣坐佛氏于殿中老子居左孔子居右其亵侮不经莫此为甚  上以愚僧无知妄作命行在礼部通行天下禁革
　　○壬子升山东按察司佥事袁文为本司副使文提督济宁等处河道兴水利以通输运军民便之九载任满东昌等府耆民二千余人奏乞留之故有是命
　　○兴安伯徐亨奏臣奉命与侍郎王佐邵昊等经营京仓欲增造一百三十间臣相城内府军前卫仓旁近有空地寔新建伯李王太监昌盛吴诚所有谨图其地形以进  上命即其地为之
　　○行在锦衣卫后千户所司吏莫焕等奏臣等各由生员中宣德七年乡举以疾会试过期礼部援例责充吏役不敢辞避第乞仍充会试以图报称从之
　　○酉刻东方有流星大如椀色青白光烛地南行至游气
　　○癸丑命两广江西福建所属官员军民人等于琼州府仓纳米中盐从广东布政司右参政张琰请也
　　○孔颜孟三氏子孙教授裴侃言天下文庙惟论传道以列位次阙里家庙宜正父子以叙彝伦颜子曾子子思子也配享殿庭无繇子皙伯鱼父也从祀廊庑匪惟名分不正抑恐神不自安况孔子父叔梁纥元已追封启圣王创殿于大成殿西崇祀而颜孟父俱封公爵惟伯鱼子皙仍为侯爵乞追封为公偕颜孟之父俱迁配启圣王殿庶名位胥安人伦攸叙又言祭告孔子祝文称王在天下则可在子孙则不宜乞易惟王为仰惟我祖增深仁厚泽贻我子孙二句于垂宪万世之下  上是其言命行在礼部行之仍命翰林院议伯鱼子皙封号以闻
　　大明英宗实录卷四十终
　大明英宗睿皇帝实录卷之四十一
　　正统三年夏四月甲寅朔享  太庙
　　○遣中官祭司灶之神
　　○袭封衍圣公孔彦缙来朝赐羊酒等物
　　○命粜广西云南四川浙江陈积仓粮时行在户部奏四布政司所属郡邑多不通舟楫递年存留粮米若尽彼处文武官吏军士岁用会计其中有二三十年支销不绝者浙江嘉兴府亦积粮数多皆恐年久腐蛀请移文四布政司按察司各委堂上公政官员计议量存支用其余悉依时价粜银送京库折作军官俸粮从之
　　○乙卯敕谕淮安杨州二府曰去年水潦为灾清河等县民饥特甚朝廷虽尝赈恤比闻尚多丐食道路朕甚悯之敕至即发官廪验口赈给凡尔长民之官务须尽心存问处置得所毋因循坐视纵容奸宄作毙必公必勤庶副朕惓惓恤民之心
　　○升济阳等卫指挥同知冯贵淩云杨聚俱为指挥使指挥佥事朱能陆广秦荣鲁兴马俊哈剌不花俱为指挥同知正千户王宣等七人俱为指挥佥事副千户百户总旗一百一十二人升授有差以征剿胡寇功也
　　○升狭西甘州右卫指挥使徐原指挥同知毛哈剌俱为狭西行都司都指挥佥事
　　○赏都指挥杨洪等二千四十二人银币绢布有差以伯颜山获虏功也
　　○免甘州中护卫及仪卫司群牧所余丁屯种纳粮从肃王赡焰奏请也
　　○行在兵部尚书王骥等奏臣同总兵官都督任礼蒋贵击败胡虏朵儿只伯于石城残虏食尽窜于兀鲁乃地依阿台贵将轻骑二千五百人出镇夷间道兼行三日夜及之虏众迎拒指挥毛哈剌奋入其阵诸将率麾下乘之执其伪左丞脱罗及部属百人斩首三百有奇逐杀八十余里获金银牌六面玺印二颗马骡驼牛四百有余兵甲衣裘称是阿台与朵儿只伯以数骑遁是日礼兵至梧桐林执伪枢密同知院判佥院等官十五人明日至亦集乃地执伪万户二人云朵儿只伯窜野狐心礼令为乡道将二千骑追袭五百余里至黑泉而还伪平章阿的干招其余党来降右副总兵都督赵安等出昌宁至刁力沟执伪右丞都达鲁花赤等三十人及马驼械器盖兵出沙漠千有余里东西夹击虏众几尽边境用宁谨遣署都指挥佥事马亮指挥佥事马能奏捷  上以骥等功可嘉赐敕褒奖遣官宴劳命行在兵部议升赏以闻亮能俱升一级
　　○巡抚狭西右副都御史陈镒奏河南卫辉府获嘉等处岁屡不登居民就食他所其田地多为宁山卫屯卒所占因而劫掠其势渐盛臣经过其地见之请遣锦衣卫官同监察御史督领旗校缉捕从之
　　○增造行在军器局厂房二百二十间
　　○夜有流星大如杯色青白有尾光出柳宿西南行至游气
　　○丙辰赐松滋王贵烆冕服仪仗广昌王姊屯留县主仪宾李恺诰命冠服等物
　　○命为事官曹俭复都督原职俭先坐罪充为事官至是追剿胡寇有功故命复职仍备御甘肃
　　○给辽东操备京卫官军马五百匹
　　○行在兵部尚书王骥奏都督蒋贵子雄清任礼子绶率军剿杀胡寇骁勇冠人乞奖其劳  上命骥覆实从公升赏毋取外议
　　○戊午镇守辽东太监王彦奏都司缺官调用其都指挥使刘清定辽前卫指挥同知何海等俱坐罪戍甘肃乞宥之俾自效  上从之召还各降原职一级备御辽东
　　○己未命阿鲁卜林为指挥佥事阿鲁卜林和宁王阿鲁台甥自虏来归从都督蒋贵为乡道破虏有功愿居甘州自效  上嘉其忠勤故授官赐敕及冠带金织衣一袭命甘州左卫给俸禄庐舍
　　○庚申  太皇太后圣节  上率亲王上寿免命妇朝贺赐文武百官宴
　　○辛酉赐文武百官宴
　　○升北京行太仆寺寺丞崔奎为本寺少卿奎九年任满自陈历官年久且有守城功故有是命
　　○赏贵州都指挥佥事贾儒等钞币有差以杀获狗场寨蛮贼及答龙寨长功也
　　○代王第九子逊熩卒未封遣官赐祭
　　○壬戌复兵部郎中龚永吉主事甄譓职永吉譓坐事吏部言其有擒杀达贼功乞复旧职从之
　　○巡按贵州监察御史邢端奏贵州边卫多缺官守御其指挥等官因比试袭职及公差者多逗遛他郡以避征操乞程递回卫诏自今赦后违限三年者降为事官边卫立功逗遛不还者依律治罪
　　○癸亥裁省云南寻甸军民等六府同知推官知事照磨检校共二十一员
　　○镇守狭西都督同知郑铭奏狭西靖虏卫置临极边创筑城垣修理官舍楼铺俱役军士其月粮有妻子者例给六斗无妻子者四斗五升食用不给逋亡者多臣恐稽缓工程且妨守边已会同狭西三司官议如宁夏延绥边军粮例每月米布兼支一石从之
　　○甲子书复辽王贵烚曰所喻长史杜述忿怒不听指使且有谤言因以捶死且长史乃朝廷命官所以辅导王德如其不贤即当具奏区处不可轻易凌辱况乘怒捶死乎此非惟违悖  祖宗之法抑且蔑视朝廷叔祖虽追悔请过人命何辜且未知其谤言果有之乎果出叔祖左右小人扶捏以肆欺罔乎先是巡抚侍郎等官俱言府中官军人等在外暴横凌辱官属毒害军民乡市惊扰弗克安生朕以叔祖贤达必能钤制下人未必至是以今观之人言不虚已令锦衣卫指挥刘源提取干问之人书至可一一发来问理今后宜谨守礼法深以暴怒为戒庶几永保爵位惟叔祖其亮之
　　○除顺天府大兴县菜户三十四户月纳课钞四千八百三十三贯发所种菜地被沙淤压从行在户部奏请也
　　○镇守狭西右副都御史陈镒奏狭西延安绥德庆阳三卫各堡马匹岁用草束例应军士采办秋青草今各堡守备官员罔知边务为重不督军士采草以致缺用移文有司改拨民间草束供给诚恐岁以为常民力不堪必致逃窜乞敕巡抚官谕各卫督令各堡待今岁秋深趁时采草广积备用从之
　　○增设狭西延安府阜益广有永盈常积宁塞五仓并庆阳府定边仓各置副使一员先是监察御史章聪奏狭西高家等堡十处俱达贼出没之所备御军马众多合用粮料止令守备军官带管不无侵欺宜各置仓廪设官攒专其出纳  上命镇守狭西都督同知郑铭巡抚右副都御史王文会议至是铭等奏以为便但每堡增设官攒未免冗滥今议得地里相近仓粮可兼理者总设一官俟边境宁息仍复革罢仍遣主事一员往来董视从之
