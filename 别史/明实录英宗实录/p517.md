<!-- { "loadSidebar": true } -->
　　○敕谕天下提督学校监察御史等官陈政等曰朕惟自古帝王治天下者率以兴学育材为首务而学之兴废人材之盛衰治道之隆替系曰此盖已然之明验也曩朕嗣位之初虑天下学政久而废弛爰简学行老成之人授以宪职俾专提督之任行之十有余年厥有成效自景泰中罢去斯职学政废驰弊日益甚今复举行旧典特命尔等巡视提督各府州县儒学尔其钦哉夫总理一方之学政是即一方之表率然率人以正必先正已尔其务端轨范严条约公劝惩俾为师为弟子者一崇正学迪正道革浮靡之习振笃实之风庶几储养有素而待用不乏斯足以称朕简任之意如或因循岁月绩效弗彰朕将尔责尔□勖哉所有合行事宜申明条示于后其慎行之毋忽一学者读书贵乎知而能行先将圣贤经书熟读背诵牢记不忘却从师友讲角□羊明白俾将圣贤言语体而行之敦尚孝弟忠信礼义廉耻之行不许徒务口耳之学庶将来得真才任用一为学工夫必收其放心主敬穷理毋得卤莽间断其于修已治人之方义利公私之辨须要体认精切庶几趋向不差他日出仕方能顾惜名节事业可观一习举业亦穷理之事果能精通四书本经便会行文有等生徒无实工夫惟记诵旧文意图侥幸出身今宜痛革此弊其所作四书经义策论等文务要典实平顺说理详明不许浮夸怪诞至于习字亦须端楷庶不乖教养之意一学校无成皆由师道不立今之教官贤否不齐先须察其德行考其文学果所行所学皆善须礼待之若一次考验学问疏浅及怠于训诲者姑诫励之若再考所学无进又不改过送吏部别用其贪淫不肖实迹彰闻者不必考即拏送按察司直隶送巡按御史问理吏部别选有学行者往补其阙一师生每日坐斋读书及日逐会馔有司佥与膳夫斋夫府学膳夫四名斋夫八名州学膳夫三名斋夫六名县学膳夫二名斋夫四名不许违误缺役一生员考试不谙文理者廪膳十年以上发附近充吏六年以上发本处充吏增广十年以上发本处充吏六年以上罢黜为民未及六年者量加决罚勉励进学一生员之家并依洪武年间例除本身外户内优免二丁差役有司务要遵行不许违误一凡巡视学校水路乘驿舟陆路乘官马仍于本司带书吏一名随行陆路与官驴俱支廪给一府州县提调官员宜严束生徒不许游荡为非凡殿堂斋房损坏即办料量工修理若恃有提督宪职将学校一切合行之事推故不行用心整理者量加决罚惩戒一所过之处遇有军民利病及不才官吏贪酷害人事干奏请者从实奏闻一本职专督学校不理刑名如有军民人等诉告冤枉等事许受词状轻则发下所在有司问理重则送按察司直隶送巡按御史提问一科举本古者乡举里选之法今南北所取举人名数已有定制近来奔兢之徒利他处学者寡少往往赴彼投充增广生员诈冒乡贯隐蔽过恶一概应试所在教官侥幸以为已功其弊滋甚今后不许违者听本职及提调科举官监试官拏问一布政司按察司官及巡按监察御史不许侵越提督者职事若以公务至府州县亦当勉励师生勤力学业不许推托不理若提督官员行止不端许巡按监察御史指实奏闻一所辖境内遇有卫所学校一体提调整理武职子弟悉令其习读武经七书百将传及操习武艺其中有能习举业者亦听就科举一各处岁贡生员照例将食粮年深者严加考试不必会官如果年深者不堪充贡就便照例黜罢却将以次者考充务要通晓文理方许起送赴部一廪膳增广生员已有定额廪膳有缺于增广内考选学问优等者帮补增广有缺于本处官员军民之家选择资质聪敏人物俊秀子弟补充不许听信有司及学官徇私作弊若有额外之数须严加考选通晓文义者存留待缺不许将不堪者一概存留躲避差徭一古者乡闾里巷莫不有学即今社学是也尔凡提督去处即令有司每乡每里俱设社学择立师范明设教条以教人之子弟年一考较责取勤效仍免为师之人差徭一师生于学校一切事务并要遵依洪武年间卧碑行不可故违
　　○南京户部左侍郎谭溥卒溥字泽民山东昌邑县人由进士历刑部主事郎中辽东苑马寺少卿广东江西右参政狭西左布政使天顺五年丁父忧夺情起服升南京户部左侍郎仍食二品俸至是卒讣闻遣官谕祭溥仪表丰伟行事尚严刻所至人畏惮之
　　○壬子升木答里山卫指挥使把卜沙为都指挥佥事朵林山卫指挥佥事扯养加为指挥同知
　　○征进两广总兵官都督佥事颜彪奏臣同两广总兵等官督率官军进剿浔州大藤峡等处猺贼攻破七百二十一寨斩首三千二百一十七级复所掠男妇五百余口  上赐敕奖励彪等令其益加奋勇务尽殄灭以息民患
　　○癸丑通政使司左参议尹旻奏臣到狭西审其军行之处非止一途兰县至于庄浪尤为紧要已将各处米菽及民间榖草尽行徵运赴彼其后次征调士马驻劄平凉者又别项重复徵运今逆虏北遁官军八万之上分为三路刍粮之资悉取民间地产有限费用无穷财力俱殚民无宁日其转运之途动经数百里外路险天寒牛毙车摧不可胜纪今东作方兴民将何倚近闻平凉之民日渐逃窜盗贼荐生盖缘其地前岁既遭旱伤去岁又遭疫疠加以边务方殷宁不益致困惫夫民穷为盗理势必然师老费财右今通患今所运刍粮仅备士马正月之用若再催徵诚恐人民愈加逃窜相扇为非边患虽除复有意外之虞  上览奏谓户部臣曰速移文总兵等官从长区画战守进退惟彼所宜毋弛边备毋困农民
　　○镇守庄浪奉御进保遣家人及土军二十人出境围猎为达贼射伤数人掠去官马十六匹镇守甘肃太监蒙泰以其事闻乞正其罪  上遣敕召进保还京仍命司礼监选人代之
　　○夜有流星大如弹色赤出北斗魁北行至天枪星
　　○丙辰复除浙江按察司佥事王春于江西按察司以丁忧服阕也
　　○命故狭西都指挥佥事任信子让袭为宁夏前卫指挥佥事府军右卫带俸都指挥同知李玉孙瑾袭为指挥使
　　○命修南京甲字等库及兵仗局库作房共千二百间从太监李秉奏也
　　○建州等卫野人女直都督古纳哈等来朝贡马及貂鼠等物赐宴及彩币表里等物
　　○山东德州平原县儒学生员张俊德奏臣自幼读书以图报称今特用已资倩工穿成彩色珠灯二副大圆灯二椀及坠灯飞凤结子华盖仙童仙鹤寿带如得  圣览庶尽臣子之心  上命赏钞二千贯
　　○木兰河卫野人女直指挥散赤哈等来朝贡海青赐宴及彩币表里等物
　　○徙山西浑源州上盘铺驿于州之西关从所司奏请也
　　○丁巳升南京刑部云南司员外郎王琮为狭西布政司右参议
　　○云南掌陆凉州事宣慰副使资曹等四川盐井等卫土官剌马贤等董卜韩胡宣慰司等处竹龙寺剌麻番僧远丹言千等狭西岷州卫大崇教等寺国师剌麻番僧锁南领占等贡马及氆氇佛像等物赐宴及彩币表里等物有差
　　○巡抚甘肃右副都御史芮钊奏虏酋孛来纠集丑类潜入我边住牧分寇庄浪西宁甘凉等处虽屡被官军剿杀而虏所杀官军五百五十人掠去三百五十人马骡牛羊五万余匹皆总兵等官宣城伯卫頴都督毛忠林宏等提督不严守御无策所致頴等虽有微功难赎其罪请究治之臣钊不能御寇亦当万死  上曰頴等亦尝伏罪姑宥之仍令其戒严边备复尔必罪不宥
　　○戊午命故兀者卫都指挥同知剌塔子阿都哈指挥使保秃子阿的纳朵儿必河等卫指挥同知完者不花子方家奴沙鲁子色哈剌苦指挥佥事阿儿哥子忒忽得河卜兰子答古俱袭职指挥使吉当加子苦塞奴代职建州卫指挥使沙班忽石门卫指挥使兀笼哈友帖卫指挥同知额塞哥薛列河卫指挥同知炒哈爱和等卫指挥佥事朵罗等八人俱升一级
　　○已未升户部山西司郎中白行顺为山西平阳府知府
　　○蜀王悦＜劭火＞薨例当与妃合葬世子支垓奏母妃何氏卒时未有合葬事例以此未为合葬规制今若穿圹恐惊母妃体魄乞别为一圹从之
　　○庚申升河南道监察御史江勋为广西按察司按察使
　　○命故金吾左卫指挥使张智善子刚金吾前卫指挥使丁荣子宣府军右卫指挥同知朱玉子子鉴羽林前卫指挥同知张盛子瑛指挥佥事盛安子通武让右卫指挥佥事黄瑄子义俱袭职金吾右卫指挥佥事王锁儿子亮羽林前卫指挥佥事何海子成通州卫指挥佥事王义子原俱代职
　　○敕汤阴王祁＜釒芮＞曰先因尔听信校尉家人李宁等怵诱为非已将李宁等提问治罪然尔乃宗室至亲身居王爵岂可听人怵诱违越礼法今特遣内官李广取尔来京戒谕敕至尔即遵行毋得稽违
　　○锦衣卫校尉温昇欲纳其原籍滕县人女为妾其人所亲沮止之昇唆使行事校尉至滕县诬其沮止者家有妖书欲为乱执下狱以绳箍其头烧酒灌其鼻出血不胜苦招伏移都察院比律定罪当死者数人都御史李宾奏辩其诬是时校尉行事无远不至有得妖言谋反者即援例升官以是大为奸利惟昇以唆使之故法司敢为之辩昇事既闻  上怒发昇充辽东军
　　○卯时日生晕随生左右珥上生背气一道各色淡俱至午云遮
　　○乙丑升朵颜卫指挥同知脱脱为指挥使
　　○升狭西道监察御史伍星会为湖广按察司佥事
　　明英宗睿皇帝实录卷之三百三十六
明英宗睿皇帝实录卷之三百三十七
　　天顺六年二月丙寅朔增造荐新黄船十二只从南京守备太监怀忠等奏也
　　○夜东方有星大如盏色青白尾迹有光起自轩辕东北行至北斗杓没
　　○丁卯释奠先师孔子遣太子少保吏部尚书兼翰林院学士李贤行礼
　　○皇子见沛生  上之第九子德妃魏氏出也
　　○戊辰祭  太社  太稷
　　○遣顺天府官祭先农之神
　　○己巳伊王颙炔沈王幼＜土学＞以  上复位六年欲赴京朝贺复书止之
　　○内官弓胜奉诏捕虎过代州崞县索赂于知县杨庆怒其少欲杖之庆不服斥其以虎害人且命县民舁所得虎趣之去胜惭恚以闻  上怒命执庆下锦衣卫狱都察院奏其不安分敢与内臣抗宜重罪  上命姑禁之
　　○庚午升南京刑部浙江司郎中陈旺为湖广黄州府知府
　　○赐和川王成镘医士一人从其父代王奏也
　　○给居庸关官军马二百四十五匹
　　○辛未宁府永新郡主仪宾高鹤龄以罪革去冠带闲住至是令复职从其请也
　　○壬申命故恭顺侯吴瑾子鉴袭封恭顺侯给禄米一半以其年幼未能任事也
　　○命毛怜卫故指挥同知南失子乃看袭职升建州等卫指挥同知童撒歹为指挥使指挥佥事克苦苦咬纳孙昌答俱为指挥同知
　　○襄王瞻墡奏襄阳旧设汉江水马馆驿凡迎送诏敕笺皆就此行礼近因牧马不便迁置于岘山之下臣欲以其遗地自备工料建官厅行礼从之
　　○宥都督同知马良罪时良所部千户唐胜等冒支料豆二百石有奇事觉  上宥良而下胜等于狱
　　○巡抚宁夏右副都御史陈翌奏侦报黄河南岸鞑贼二万余徒驱逐牛羊无数自灵灵墩一路过河分道出境其地实左参将都指挥使朱荣及署都指挥佥事冯纪分守怠玩失机宜正其罪  上曰地方未宁荣等且不问令其具实自陈
