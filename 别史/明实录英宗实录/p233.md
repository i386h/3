<!-- { "loadSidebar": true } -->
　　○壬辰重建城隍庙成御制碑文曰朕惟自古国家建立宗庙社稷朝市之位必营城池以为之固周公相成王作洛筑王城于涧瀍之间为周匹休之地亦所以安辑万民临制四方而耸朝会之观于天下以是知虽文武盛德大功而其久安长治之图不能外乎此也我国家自  祖宗肇建两京皆置城池以永万亿年之定命于  天盖与成周之意若出于一朕承大统夙夜惓惓惟以继述为心迩以京都城垣犹有未尽治者乃命撤其故而新之甃以坚甓于是四周表里确然完固庶几天造地设之所成矣夫成之虽由于人而主之必资于神神以主是为其职人必因是崇其号故其神曰城隍盖古今所同也旧有城隍庙在都城西南隅固陋甚矣朕念弗称其所主也城完之日令更造焉中作正堂后为神寝堂之前为正门自堂左右至门翼以周廊如官司之职掌以案名者十二廊东西中特起如堂者二名左右司正堂以祠城隍之神而旁以居其辅相者各以序置门之外为重门东西置钟鼓楼其后各有舍以栖其守护之人盖总为屋以间计者一百九十其地以丈计者深七十一广四十一有奇材出于官之素具工役于力之常供一无所预于民成不浃旬而功倍于累月孟子所谓不日成之或庶几焉又谓以佚道使民虽劳不怨况无所事于使而民得其完固之安则乐可知而不怨又不足言矣中庸曰致中和天地位焉万物育焉万物之育固本于吾心之中和非有所待于外至于善恶是非隐于民有非人所能知菑害疾疫生于下有非人所能御于是始有待于神之力焉神能公其善恶是非之隐而不爽恤其菑害疾疫之生而不倦则为得其职矣神得其职则人之祠之也虽侈其宫而位列如官府宰治众庶夫岂为过也哉自国都以至于天下郡邑莫不各有其祠秩视其土之吏而春秋则就享祀之示幽明一致也京都城隍又岂非其神之统欤其秩视亦可以推矣庙既落成乃碑而系之以铭曰大明立国修垣墉临制四海古所同保固社稷表无外壮观山河那有穷两京弘建直南北万年洪业肇祖宗汤池凿地临海险金壁列雉造天雄自此而内为朝市曹司邸第栖臣工自此而外为郊郭闾阎田里居民农谁其主此辨方位爰有神奠坤维中典常职任既颛壹守护防卫惟严恭群情真伪隐莫究鉴察是否须明聪人心好恶纷难徇予夺淑慝仗正忠阴阳表里实关系彼此感应宜灵通资神弼我所未逮故兹相方为筑宫阜安民物本朕志宣达丽泽由神躬神之可倚信不爽神之可托心至公凡民疾疫有祷禬期副虔恳苏瘝痌捍御菑患民康豫调顺雨旸臻稔丰诱彼愚昧趋德善保我家国跻盛隆五兵偃戢尘弗起四境平治绩愈崇惟兹建祠我非过时乃昭神享当功崇墉岩岩神所附安如磐石永如嵩
　　○迤北瓦剌使臣至宣府致脱脱不花王及也先之书于杨洪并遗之马洪以闻  上敕洪曰人臣无私交但夷虏以礼相敬不可固拒宜量以礼币答之虏情虽多虚少实料其意亦不过以岁时人使往还烦尔馆待故耳凡接见之际虽以礼貌相接犹必内加关防动以朝廷恩威为言务有以阴折其心使无所窥测则善矣时洪在边颇为虏所惮故往来辄有贶遗意其可啖云
　　○先是罕东卫千户阿束盗哈密马哈密头目脱火赤率众报之道遇赤斤卫指挥锁火者杀之尽掠其人畜而还后以锁火者家属还其子总失加而质其人畜令索还罕东所盗以赎至是交奏其侵害之状  上以敕谕之令各还所掠依番俗偿其死伤且切责哈密忠顺王数其不能戢下之罪
　　○大同总兵官武进伯朱冕等奏脱脱不花王并也先差来朝贡使臣皮儿马黑麻等各带马驼请如例支给草料从之
　　○癸巳太保成国公朱勇奏署都指挥同知李贵督操围子手营年久老练公勤乞实授其职  上命姑仍旧俟有功然后授之
　　○巡抚大同宣府右副都御史罗亨信劾奏总督边储山西右参议张雄延住原任擅委属官代理以致边储岁竟未完军饷有失适维以进表至京  上命锦衣卫执送都察院鞫之
　　○山东按察司佥事陈仲华都指挥佥事张英坐勘济宁左卫屯种地不实都察院请下巡按御史究治从之
　　○夜四鼓东方有星如盏大青白色尾迹有光起自鬼宿东北行至近浊
　　○冬至节遣官祭  长陵  献陵  景陵  上诣  奉先殿  皇太后宫行礼毕出御奉天殿受朝贺大宴文武群臣及四夷朝使  皇太后  皇后免命妇朝贺
　　○甲午文武百官朝亲王于奉天门东廊
　　○乙未安定王领占斡些儿兀者等卫野人指挥秃升哥秃河卫女直指挥歹都纳剌吉河卫指挥阿卜可令河卫指挥马失哈兀者等卫女直头目亦里答肥河卫女直秃八束等来朝贡马及方物赐彩币等物有差
　　○丁酉先是贵州参将都指挥同知郭瑛以不即奏报贼情为兵部所劾至是上章伏罪  上宥之
　　○戊戌沙州卫遗众矮尔丁把剌亦等来归先是沙州之众有散在哈密诸处者及喃哥来附尽驱其家属入塞至是随哈密使臣入朝遂愿留自效命还其妻子分隶东昌平山二卫
　　○己亥  万寿圣节遣官祭  长陵  献陵  景陵  上诣  奉先殿  皇太后宫行礼毕出御奉天殿受朝贺大宴文武群臣及四夷朝使
　　○夜月犯昴宿
　　○庚子山西解州奏民张拾妻侯氏一产三男境内秋粟一茎二穗至五穗者民以来献  上命给赐产子家米钞赐献粟者钞五锭
　　○监察御史蒋诚下狱时百官贺  万寿圣节诚于奉天殿紏仪以趋不及班止于殿外为监察御史韩雍等所劾命刑部逮治之
　　○辛丑晋府临泉王美塎母孙氏奏王薨后山西布政司将岁禄截日住支又欲追收过禄米钞贯缘丧事已费用还官艰难  上命免追
　　○命故木兰河卫指挥同知察罕帖木子失答纳阿古河卫指挥佥事木良古子亦笼哥葛林卫指挥佥事著不浑子撒春卜鲁兀卫指挥佥事哈答子苦女俱袭职
　　○免山东济南等四府所属被灾秋粮一万六千余石马草一万二千余束并负欠赈济仓粮四十一万有余盐钞五十八万有余
　　○壬寅设益实左卫命益实卫都指挥使木当哈掌卫事
　　○癸卯命益实卫故指挥同知锁罗哥秃子脱失袭职升呕罕河卫指挥佥事阿里哈为指挥同知
　　○都人王官孙自言其女有奇相请献入掖庭  上却之
　　○山东布政司奏登州府所属栖霞等县每食盐一引纳钞二百贯折收大绵布八疋缘本处绵花积年少收每遇徵布变易艰难乞但徵钞从之
　　○并云南剑川州桥后盐井盐课于弥沙盐井盐课司管办从布政使何楚英奏请也
　　○甲辰瓦剌使臣皮儿马黑麻等二千四百七十二人来朝贡马四千一百七十二貂鼠银鼠青鼠皮一万二千三百
　　○升福建布政司右参政宋彰为左布政使先是布政使缺员所属官吏军民奏彰久佐方面乞升补之不允至是彰同都指挥佥事邓安进表至京私于权贵又托安具＜锍-釒＞奏保为吏科所劾  上特允安请升之
　　○乙巳敕提督辽东军务右都御史王翱总兵官右都督曹义等曰得奏瓦剌平章领人马于北山驻劄此必也先所遣欲胁野人女直使之归己又窥山川道路险易及我边境兵备虚实尔宜勤瞭望谨巡逻练士马利器械昼扬旗帜夜举烽火使虏知我有备或彼侵扰近边女直宜酌量事情遥为声援若来犯边境则严督官军运谋奋勇殄灭之
　　○命都指挥使杜忠守备山西偏头关时都指挥使马贵卒兵部会官举忠代之也
　　○复除给事中林聪于刑科以亲丧服阕也
　　○命童宽山卫故指挥佥事阿卜兰子阿哈里袭职升兀者卫都督同知剌塔为右都督嘉河卫指挥使捏列秃为都指挥佥事塔鲁木卫指挥同知捏列哥为指挥使卜忽秃河卫指挥佥事把真哥双城卫指挥佥事三角瓦俱为指挥同知
　　○设狭西庆阳府宁州驿马关巡检司置巡检一员以其地多盗故也
　　○丙午礼部奏燕山右卫都指挥佥事崔祥等十人相继卒请如例赐祭从之
　　○丁未命故肥河卫指挥佥事亦失蛮子苦赤哈亦罕河卫指挥佥事答卜纳子塔山哥兀者右卫指挥佥事土八哈子忽答俱袭职
　　○迤北鞑靼阿儿脱台来归自言居也先帐下与平章克来苦出有衔恐见害故来归因言也先谋南侵强其主脱脱不花王王止之曰吾侪服用多资大明彼何负于汝而忍为此天道不可逆逆之必受其殃也先不听言王不为我将自为纵不得其大城池使其田不得耕民不得息多所剽掠亦足以逞又也先尝放其所获夜不收二人归京师非美意实欲窥朝廷所为何如  上命阿儿脱台为南京锦衣卫带俸所镇抚给冠带房舍
　　○庚戌南京府军等十四卫各奏所种屯田因亢旱无收该徵子粒三万六千余石办纳艰难  上命户部覆实除之
　　○辛亥直隶天津右卫所千百户弟男岁负地亩钞贯诏准纳米每亩视民田起科徵米五升三合五勺草一束亦折五升于本卫上仓
　　○通渭王范墅妃钟氏卒妃兵马副指挥锡之女正统十年册封至是卒讣闻  上遣中官致祭命有司治丧葬
○镇守延安等处都督佥事王祯奏官军缺马兵部请选顺天府民间所养马一千八百余匹给与从之
○壬子狭西按察司奏行太仆少卿郑嵓子尧佐坐事当送官嵓占恡不发请究其状从之
　　○癸丑哈密忠顺王倒瓦答失里遣脱脱卜花及撒马儿罕使臣舍黑马黑麻等贡马六十三驼二十七速来蛮松都鲁思玉石二万斤青鼠皮三万张赐宴及袭衣靴袜
　　○命故羽林前卫指挥使田祥子玉金吾左卫指挥使王辅弟佐指挥佥事柒十子者看永清右卫指挥同知蒋诚子忠济州卫指挥佥事脱欢子保保通州卫指挥佥事高山侄原南京羽林右卫指挥同知徐恺子英羽林左卫指挥佥事卢荣弟华俱袭职金吾后卫指挥同知董进子清代职
　　○户部奏明年各处户口食盐价直宜如减例徵收顺天应天府徵米隆庆保安州徵钞狭西山西四川云南贵州广西米钞并徵俱存留支用北直隶大名等府徵钞解京南直隶苏松等府河南山东浙江江西福建广东湖广俱徵钞存留起解相半从之
　　○考郎兀卫都指挥哥哈遣指挥撒赤哈奏黑龙江诸部野人欲入朝贡乞以敕付撒赤哈令诣其地招之  上曰黑龙江取辽东路甚远朕不能劳人以事远夷其自愿来朝者固不拒也尔等以朕意告之
　　○甲寅钦天监监正彭德清言钦蒙造铸铜仪委夏官正刘信考较测验得北京北极出地度数太阳出时刻与南京不同南京北极出地三十六度北京出地四十度强南京冬至日出辰初初刻入申正四刻夜刻五十九夏至日出寅正四刻入戌初初刻昼刻五十九北京冬至日出辰初一刻入申正二刻夜刻六十二夏至日出寅正二刻入戌初一刻昼刻六十二各有长短差异今宫禁及官府漏箭皆南京旧式不可用  上令内官监改造
　　○乙卯命故兀里奚山卫指挥佥事孟的卜子诸路出卜鲁兀卫指挥佥事朵罗秃子失伯干俱袭职
　　○严私盐之禁时户部奏在京各衙门遣官吏人等于长芦运司关支食盐有将批文不投运司照买私盐装载各处贩卖一二次者又有夹带私盐沿途发卖者及中盐客□支盐不循旧例每包添私盐至三四百斤者请令沿途巡检司批验所等处务要拘验盐批及盐引数目严加盘诘秤掣若有批文违限夹带私盐者依律入官官吏人等如例送问仍行巡盐御史通行严禁从之
