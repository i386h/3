<!-- { "loadSidebar": true } -->
　　○先是金吾右卫带俸正千户白琦奏请尽诛郕府旧党  上令该部通查其人以闻至是兵官具录官军一千七百七十五人请裁处  上曰军官景泰年间恩升者革其升职俱照原职调山东都司沿海卫所校尉改充军并旗军俱调在京缺军卫所
　　○戊戌祀  太社  太稷
　　○遣顺天府官祭先农之神
　　○命怀宁伯孙镗掌府军前卫事升都指挥同知杜清都指挥佥事刘玉俱为都督佥事指挥同知曹铎为都指挥同知指挥佥事刘聚为都指挥佥事调府军卫都指挥佥事石宁于锦衣卫带俸
　　○免直隶凤阳淮安庐州三府并和州扬州卫去年灾伤秋粮子粒共二十一万六千三百三十余石草共四十二万九千七百余包
　　○礼科给事中王铉奏今天顺元年会试在迩自正统十三年至景泰七年前后四科新旧举人约有三千余名中间多有才学优长屡为角□羊额所困不获登第者窃观洪武永乐年间未立解额所取进士除授京职政绩著闻者固不可胜数其间除授知州知县者亦皆自重名节俱有政声比之监生除授大有迳庭乞敕该部及考试等官将今年会试举人文卷严考精选但三场合格词理通畅者不拘名数取中正榜以备录用其次文理平顺者取中副榜授以教职从之
　　○己亥命后军都督佥事张通中军都督同知杨旺佥事杜清左军都督同知许贵佥事王福右军都督佥事刘玉前军都督佥事赵胜俱理府事
　　○命太常寺奉祀刘谦为世袭正千户以石亨言其有夺门功也
　　○户部奏侍郎周瑄系差往顺天河间二府所属赈济饥民官今各处巡抚官既俱徵回未审瑄应徵回否  上曰瑄不在巡抚之数仍令用心赈济户部又奏本部左侍郎孟鉴郎中董昱亦系差往湖广随军区画粮草官今湖广苗贼未平边饷为重宜仍留各官在彼区画供给候贼平班师之日即徵回京从之
　　○顺天府民江聪自出米豆于崇文门外日为粥以食饥民凡四月得济者八万七千五百余人用米豆七百四十余石事闻赐敕褒谕之
　　○掌太常寺事礼部尚书蒋守约乞致仕从之
　　○发王文于谦王勤王诚张永舒良家属于口北开原等卫充军
　　○释故都督黄＜王厷＞子黄瀚充万全右卫军
　　○谪武成后卫指挥佥事时信戍广东海上以其为内官张永党也
　　○僧录司右阐教道坚尝因故太监陈祥奏请建大隆福寺且假祈禳入内殿诵经费府库财  上命斩之已而刑科覆奏命宥死发充铁岭卫军
　　○罢职僧官清昊坐魇味磔于市
　　○庚子  上以复位遣书谕宗室诸王并赐金银锦纻丝纱罗绢布钞有差
　　○命郕王所立皇太后吴氏复号  宣庙贤妃皇后汪氏复为郕王妃怀献太子见济为怀献世子肃孝皇后杭氏及贵妃唐氏俱革其封号
　　○命右军都督同知刘纪理本府事
　　○升南京都察院左副都御史轩輗为刑部尚书调都察院左副都御史刘广衡为刑部左侍郎右副都御史李宾为太理寺卿右佥都御史李秉南直隶总督粮储户部尚书张凤于南京户部刑部尚书薛希琏于南京刑部都察院左都御史萧维祯于南京都察院礼部右侍郎姚夔于南京礼部兵部右侍郎宋琰于南京兵部南京刑部左侍郎郑泰于南京吏部刑部右侍郎刘清为四川布政司参政都察院左副都御史王竑为浙江布政司参政宋杰为山东布政司参政左佥都御史陈泰为广东按察司副使郑颙为福建副使右佥都御史韩雍为山西副使彭谊为浙江绍兴府知府大理寺少卿曹琏为广东惠州府知府通政司右通政殷谦为河南汝宁府知府南京兵部右侍郎杜宁为福建布政司参政南京工部右侍郎李浩为贵州参政南京大理寺右寺丞应灏为云南大理府同知命户部尚书李敏左侍郎孟鉴张睿兵部尚书孙原贞工部右侍郎张敏都察院左都御史马昂左副都御史年富马谨右副都御史韩福通政栾恽太常寺卿程南云太仆寺丞蔡翼南京吏部尚书曹义南京户部尚书沈翼南京礼部尚书张惠南京兵部尚书张纯南京刑部尚书杨宁南京工部尚书王来南京太仆寺丞严曾南京鸿胪寺左少卿江胜俱致仕先是御史奏尚书都御史员多乞汰之  上命吏部将南北二京堂上官＜锍-釒＞职名以闻故有是命
　　○工部尚书谨身殿大学士兼东阁大学士高榖请致仕从之赐之敕曰卿以智识文学执经事朕恭慎小心积有岁年今朕复正大位图任经筵旧臣以缉熙圣学以寅亮天工而卿以老疾恳乞休致切惟功成身退乃天之道故特赐允以遂卿情并赐白金楮币金织衣给驿舟以还卿其承之
　　○朝鲜国并哈密等处使臣闵骞等辞命赍敕书彩币归赐其王
　　○降安平伯吴安为府军前卫指挥佥事中军左都督汪泉仍为金吾左卫指挥使汪瑛仍为中兵马指挥锦衣卫指挥使杭昱为副千户南京前军左都督吴敬南京锦衣卫指挥佥事吴智府军前卫指挥同知吴喜山指挥佥事吴广林锦衣卫正千户吴诚锦衣卫指挥佥事汪玺正千户汪瑄汪智金吾左卫试百户汪玉杭敏孙震俱革职原籍闲住安等皆郕王外戚也
　　○调忠义前卫指挥同知凌锦于锦衣卫带俸
　　○有言燕河营左参将胡镛尝受舒良银为中盐命锦衣卫械镛来京
　　○有僧德观者故太监王勤尝为请白金千余两修造广德寺勤既诛德观亦下狱  上曰此辈妄费内帑其杖一百发边充军
　　○辛丑命故武骧左卫带俸都指挥佥事蒋旺侄宁袭为指挥使
　　○改南京太仆寺少卿翟敬为大理寺右少卿升太常寺少卿夏曰□永为本寺卿通政司左通政王复为通政使
　　○壬寅命礼部右侍郎兼翰林院学士薛瑄通政司左参议兼翰林院侍讲吕原为考试官赐宴于礼部
　　○书与秦世子公锡曰前者辅国将军公钤公铠不遵  祖训恣为内乱欺毁等事已降庶人覊留在京今特送之回府俱令看守永兴恭宪王坟园俾其思过以图自新所有家眷各令完聚量宜养赡毋令失所惟世子亮之
　　○以迎驾功升右都御史罗通子师望来兴师汉俱为所镇抚师望来兴任江西吉安守御千户所师汉带俸锦衣卫
　　○顺天府府尹王贤乞致仕从之
　　○癸卯命吏部右侍郎李贤兼翰林院学士于内阁参与机务
　　○命郕王所封弘慈大善法王沙加复为灌顶大国师其灌顶大国师班卓儿藏卜等皆复为国师
　　○钦天监掌监事礼部右侍郎汤序奏郕王既复旧藩义当革其年号今本监成造天顺二年历日其历尾所书景泰年号宜复以正统年号书之  上曰郕王年号当革但朕念天伦之亲有所不忍其仍旧书之
　　○户部奏在京富户本为填实京师然年远有死绝消乏充军放回逃去者今四方水旱民饥京师人烟辐辏比之往时不同乞将死绝充军者暂不补消乏放回者令各原籍官司查审三丁以上无碍殷实民佥补逃者俱照名挨捕若逃者系抵充亦不补里老人等但扶同作弊及有司放富佥贪者俱从巡按御史治罪从之
　　○巡按狭西监察御史钱琎奏贤材之昌必本于师道之立国朝学校之师皆取副榜举人为之近因副榜举人不愿为师者众乃以岁贡生员及荐举儒士为之夫岁贡生员多序庸腐之流荐举儒士多台省引援之人学无寸长试幸一得彼惟能计会生员之节礼追索斋夫之月钱而已岂能立师道而昌贤才也哉乞敕该部今年会试副榜举人精选多取倍蓰常年之数除三十以下并历事坐监六年以上者听从不就其余悉送吏部选用从之
　　○命诛都督范广广素骁勇为于谦所信任石亨等嫉之云与谦等谋反故诛之
　　○诛司礼监太监廖官保官保管御药房  上尝索药不得至是诛之
　　○诛司礼监少监许源源初事  上于南内至是坐讪  上诛
　　○诛御马监太监郝义义坐与王诚等同谋欲发勇士擒杀吉祥石亨等故诛
　　○诛千户刘勤勤大兴左卫军景泰中以善栉得幸授官校尉逯杲与有隙  上初复位杲于朝班擒之奏其有讪  上语下狱至是诛
　　○锦衣卫百户艾崇高伏诛初崇高以太医院医士为郕王医疮愈因进淫药得幸授官至是伏诛
　　○甲辰封都督曹义为丰润伯食禄千三百石焦礼为东宁伯食禄千二百石施聚为怀柔伯食禄千一百石俱子孙世袭以其久备边方著有劳绩也时义尚在辽东镇守特命召还而以海宁伯董兴代之
　　○改詹事府府丞李侃为太常寺寺丞主簿赵政为行人司右司副
　　○命文安伯张輗子斌为勋卫带刀随侍
　　○命魏国公徐承宗守备南京西宁侯宋诚镇守甘肃左都督杨能镇守宣府召平江侯陈豫都督佥事雷通右都督过兴都督佥事杨信还京
　　○内官覃吉景泰间掌内库金帛奇货籍记郕王所赐诸妃白金三万余两宝石万余至是不以白  上命执送锦衣卫固禁之
　　○礼部右侍郎兼詹事府少詹事萨琦卒琦字廷圭系出西域后为福建闽县人宣德庚戌进士入翰林院为庶吉士授编修景泰辛未升礼部右侍郎壬申兼詹事府少詹事至是卒  上遣官谕祭命有司营葬琦为人狷洁不苟合文学亦有可称在礼虽无建明而自守甚笃人亦无所非议云
　　○乙巳赐保定侯梁珤怀宁伯孙镗海宁伯董兴勋号散官珤奉天翊卫宣力武臣特进荣禄大夫柱国给诰券子孙世袭侯爵镗兴奉天翊卫宣力武臣特进荣禄大夫柱国食禄千一百石给诰券俱本身免一死
　　○升太常寺司乐蒋道隆为太仆寺寺丞支从五品俸冠带吏李馪为河南都司副断事都督府掾史刘佺方斌俱为兵马司副指挥光禄寺监事甯昌为本寺署丞冠带知印胡琏为沔阳州判官顺天府照磨石槐为光禄寺监事儒士谢昭为翰林院侍书为民御史王浚为刑部检校为民县丞宋锐张昇俱为府知事为民驿丞刘源□贵芳办事吏卢彬俱为县主簿训导李慎学为兵部□务医士单昌为鸿胪寺序班把总匠人谢祚周福俱为营□所所丞俱以忠国公石亨言其南城有功也
　　○敕户部右侍郎刘本道同太监武安等提督在京并通州等处粮草
　　○命万全都司署都指挥使周全仍理本都司事都指挥同知李延管理屯种
　　○丙午升李文为右都督
　　○命南京刑部主事张和南京工部主事刘昌南京尚宝司卿宋怀太常寺寺丞李侃顺天府治中刘实中书舍人刘钺湖广黄州府蕲州知州金铣俱还原任先是和等七人俱被召与修宋元史纲目至是御史论罢之
　　○巡按狭西监察御史钱琏奏汉中府洋县草寇生发攻烧县治劫掠乡村各县俱被惊扰今虽克平遗孽犹未尽绝其当清军丁乞暂停止从之
　　○丁未遣顺天府官祭宋丞相文天祥
　　○上谓工部臣曰各处边关神炮神铳皆有内官掌管内官今已取回其无人掌管者尔工部移文所在官司如数送赴京师惟守城者勿动
　　○礼部奏自古帝王垂统守成必立  储君以隆邦本封亲王以固藩维恭惟  皇上复正大宝  天心协和万姓悦服伏望法  祖宗之制重本支之隆乞敕钦天监择日本部同翰林院具仪册立  皇储封建亲王以慰天下臣民之望以隆家国万世之福从之
　　○命狭西故都指挥佥事樊青子盛袭为指挥使
　　○户部右侍郎杨鼎奏景泰间吏部侍郎俞山餋病原籍至今月支米十石礼部已故尚书杨翥男珒授本县主簿食俸不任事今各官俱闲住宜止其俸  上是之
