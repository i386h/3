<!-- { "loadSidebar": true } -->
　　○巡按浙江监察御史俞本奏江南浙西一带地广民稠税粮浩繁国用所资而地低滨海水之畜泄利害甚众必得人综理其事是以永乐中特命大臣于苏松嘉湖杭常六府治水劝农催督粮税近年亦命侍郎巡抚苏松常则周忱嘉湖杭则王瀹二人各守一方民情不能相通水利不能兼济臣询舆论忱比之瀹政事稍优往来经过浙西人民咸相仰戴请以浙西粮多府县令忱兼之其浙东事简之处仍令瀹巡抚则民情以慰国计可充上命行在户部议行之
　　○己亥巡按浙江监察御史俞本劾奏备倭都指挥同知张翥提督不严致官军泛海通番贸易及既觉又狥嘱不究治乞惩其罪  上命翥具实以闻
　　○庚子山东布政司右布政使黄定以久疾昏瞀乞致仕从之
　　○命故朵颜卫都指挥同知哈剌哈孙子倒斤袭职
　　○命故武功中卫指挥佥事臧能子瑛袭职大兴左卫指挥佥事杨清孙广代职
　　○修南京都察院厅
　　○辛丑初四川岩州长官司土官让达聚众侵杂道等地焚掠居民剽劫行道杂道长官白诉于朝  上令四川三司往谕之右参议王恪等亲诣其地宣布敕旨让达等畏服悉归侵掠歛众解仇至是恪等以状闻
　　○壬寅敕云南总兵官黔国公沐晟等曰览卿奏送麓川宣慰司译书益知反寇思任发谲诈多端不可怀服即今清凉之时卿等其率兵进讨仍量调附近土官各领精兵协力剿除以靖边境务在号令严明信赏必罚庶使官军有所惩劝
　　○癸卯巡按狭西监察御史李柰奏狭西都司行都司所属卫及直隶潼关卫岁造军器皆因循怠惰一年之数延至数年一月外虞宁不误用其董工官吏请俱置之法  上曰御史言是官吏姑恕之第责取罪状其未完之工巡按御史及按察司官严督之越半年弗就者必罪不宥
　　○甲辰直隶广平府成安县奏本县数被水患人民艰食乞以岁办真定卫铜铁等料暂免俟豊年办纳诏巡按御史廉之果如言乃减其半
　　○乙巳巡抚直隶行在工部右侍郎周忱奏迩者行在户部定以苏松常三府正统三年夏秋税粮折纳布五万疋解赴狭西买马今已徵足切计水陆万里舟车稛载之费过于输纳之数途路险远无人防御或至失所乞敕有司水陆应付船只车辆仍行南京差主事一员监送从之
　　○行在工部左侍郎李庸奏万全都司及隆庆左等卫各缺军器请以造完者颁给从之
　　○辽东都指挥同知邹溶备御开原三万卫指挥王崇告其受军士盐商赃卖法作奸下巡按御史究之御史逮溶子瑛等鞫得实当追赃溶乃自乞勿追  上谕都察院臣曰溶在法难宥独念其效力边境颇有年姑贷之仍戒其毋蹈前非
　　○丙午冬至节遣官祭  长陵  献陵  景陵  上诣奉先殿  太皇太后宫行礼毕出御正朝文武群臣及四夷朝使行庆贺礼  太皇太后  皇太后俱免命妇朝贺
　　○丁未文武百官朝亲王于  奉天门东廊
　　○戊申卫恭王妃杨氏薨妃东城兵马副指挥顺之女正统二年册封王薨妃哀痛自经  上闻讣遣中官致祭谥曰贞烈与王合葬
　　○己酉添设狭西布政司参议按察司佥事各一员于甘肃监收仓粮先是甘肃仓粮俱委巡抚侍郎柴车徐晞提督至是  上以二人职专边务不宜兼领故命增设官理之
　　○庚戌少保工部尚书吴中奏本部奉旨造卫恭王坟如滕怀王式工匠于长陵等三卫量遣今王坟择地去长陵等卫远守陵官军恐未宜动请于三卫在京操备者倩二千人及后军都督府顺天府卫府仪卫司并采办柴炭夫各以一千人分班修之  上曰操练不宜动余如所请
　　○书谕庆世子秩煃得奏先王薨欲率人相地安厝此世子之孝敬也又欲免护卫屯军明年子粒同宁夏四卫军徐往造已悉如世子言世子其知之
　　○先是长淮卫因水城堕本卫奏请修筑  上闻其地旱荒谓工部臣曰军民无食可重役以修城邪其止之更俟豊岁
　　大明英宗法天立道仁明诚敬昭文宪武至德广孝睿皇帝实录卷之四十八
　明英宗睿皇帝实录卷之四十九
　　正统三年十二月辛亥朔
　　○壬子镇守大同参将都指挥同知石亨言奉命率游兵巡逻塞外动经旬日军中往往有疾病者乏人治疗  上命山西布政司及都司各选医一人随军往来仍令支给官钱措置药饵
　　○癸丑定安王亦攀丹遣指挥安到并福余卫指挥答纳罕太平伐长官司头目宋阿容等各来朝贡马赐宴并赐彩币等物有差
　　○甲寅山东布政司右参政刘琏言守边在练兵贵精而不贵多养兵在屯田贵实而不贵虚边兵精则守固而粮不徒费屯田实则蓄广而人不徒劳臣请条陈其事一宣府大小白阳二堡相去止二十里各驻军马坐耗粮饷乞归并大白阳一处止存留马队官军其步队退还各卫一龙门卫岁调官军三百人往戍龙门千户所而调宣府等卫三百人来戍龙门卫往来络绎徒费行粮乞将宣府等卫径调龙门千户所而龙门卫官军不动一河南都司马步官军四千调来宣府操备半年一更甫能马肥輙复代去乞精选二千分为两班一年一更万全都司宣府等卫所屯种军余八千四百有奇正军人种地五十亩徵子粒一十二石余丁宜二人通种地五十亩共徵一十二石无地者给与空间官地庶子粒无负  上命行在户部兵部计议行之
　　○巡抚山东两淮行在刑部右侍郎曹弘奏直隶凤阳府徐州山东兖州府所属州县水旱灾伤人民缺食请借官仓粮赈给  上命发预备仓粮及劝借赈恤不敷则于官仓量给之
　　○乙卯以葬卫恭王遣官祭石景之神
　　○造备边手把铜镜五千
　　○行在工部奏内库岁贮胖袄裤鞋等件备边军及工匠之赏今给赐已多见存者少请于山东布政司及直隶苏州等府造办输京从之
　　○丙辰起复河南开封府推官李铉赴任时开封盗贼窃发铉在任果敢缉縳为多以亲丧当去职巡抚右副都御史贾谅奏乞留之故有是命
　　○赐交阯归附土官阮公庭阮世宁等钞有差初公庭为谅山府柒源州知州世宁为脱县知县黎利之乱公庭等义不从逆挺身来归朝廷嘉其忠令于湖广随州及应山县带支月俸仍各给家属田地及是来朝献马谢恩故有是赐
　　○行在刑部尚书魏源右侍郎何文渊都察院右都御史陈智右佥都御史王翱大理寺左少卿程富右少卿贺祖嗣等下狱先是巡抚湖广礼部右侍郎吴政等奏辽王诸罪而匿其奸郡主重情诏逮政等至京命源等鞠之源等论政等罪不当行在刑科给事中郭瑾等劾之遂逮源等俱下锦衣卫狱
　　○丁巳升浙江按察使林硕为广东左布政使江西右参政方正为福建左布政使四川成都府知府易节为贵州左布政使庐州府知府揭稽为广西左布政使江西按察司副使焦宏为江西右布政使四川右参政王质为山东右布政使狭西西安府知府谢庄为福建按察使云南按察司佥事郭瑄行在吏部等衙门郎中张珂朱永俱为左参政员外郎洪豫为右参政瑄贵州珂浙江永豫俱山东监察御史金敬李雯佥事王恺俱为左参议员外郎蔡安贵柴重俱为右参议敬福建雯安贵俱山东恺广东重狭西监察御史王让为福建按察司副使监察御史隆英贾进主事李皋吴軏何自学府同知张忠州判官郭麟俱为按察司佥事英自学俱广西进贵州皋狭西軏山东忠广东麟浙江从行在吏部会官各举所知也
　　○命江西南昌府同知王庸复任升正四品俸庸九年考满例应升用部民数百人保庸存心恺悌处事公廉乞留复任巡抚侍郎以闻事下行在吏部覆奏故有是命
　　○命孝陵卫故指挥同知翁叙弟和袭职
　　○设山东东昌府清平县魏家湾及夏津县裴家圈二巡检司
　　○戊午腊节赐文武百官宴
　　○朵颜卫都指挥完者帖木儿泰宁卫都指挥纳哈出失里木卫指挥木当加湖广保靖军民宣慰司故宣慰使子麦直踵等俱来朝贡马及方物赐宴并赐彩币等物有差
　　○升兵科都给事中陈瑺户科给事中王锡俱为通政司右参议
　　○驸马都尉赵辉初奉诏烙马于扬州听其从伯父穆等嘱逼取民田三千余亩为己业又纵堂弟鼎敺死平民监察御史马谨发其事辉复不引咎而妄陈饰非至是六科十三道交劾之  上命宥辉其余俱执至京鞠之如果侵夺即令巡按御史给还民
　　○庚申辽东总兵官都督同知巫凯有疾  上命医驰驿往视之
　　○辛酉给万全隆庆卫弓三百箭九千信炮六百五十
　　○夜月犯毕宿
　　○壬戌复命监察御史巡视两淮两浙盐课先是命御史尹镗往扬州府提督两淮盐课久之召还而私贩私煎及运司克剥之弊益甚至是行在户部以为言请并两浙俱遣御史往理其事依巡按例更代故有是命
　　○癸亥广西思恩州土官知州岑瑛云南阿速州故土官知州普觉妻沙济四川龙州土官宣抚薛志昇松潘白马路长官司土官舍人兴布遣舍人岑玘等俱来朝贡马赐彩币等物有差
　　○直隶保定府定兴安肃二县各奏本县路当冲要差使进贡经过人多其用载负车夫动以千百计比因旱涝艰难夫力不给今复以新城县厂柴夫分派实非民便  上命行在工部移文本府均其劳逸毋偏徇困民
　　○甲子升广宁卫指挥佥事巫英署辽东都司都指挥佥事率兵备边英总兵官都督同知凯之子时凯有疾  上念之而英复练习边事故有是命
　　○以故工部尚书李友直子昉为工部主事友直当  太宗靖难时以北平布政司参议守城馈运有功累官至工部尚书而卒至是其子陈乞录用事下行在吏部覆奏故有是命
　　○给总兵官都督谭广小样神炮五十以广言原领神炮重大不便用故也
　　○广东左布政使林硕卒硕福建闽县人永乐壬辰进士授浙江道监察御史秩满升浙江按察使冤狱多所平反以政最升今职未及任而卒
　　○乙丑  上谕行在都察院臣曰比因闸办银课扰民已皆停罢封闭各处坑穴禁人煎采近闻浙江福建等处有等顽猾军民不遵法度往往聚众偷开坑穴私煎银矿以致互相争夺杀伤人命尔都察院即揭榜禁约今后犯者即令该管官司拏问具奏将犯人处以极刑家迁化外如有不服追究者即调军剿捕
　　○升行在刑部郎中丁铉主事张凤为行在刑部右侍郎行在江西等道监察御史张纯丁璇俱为行在都察院右佥都御史
　　○朝鲜国王李祹遣陪臣李名得等奉表贡马及方物贺明年正旦赐宴并赐彩币等物有差
○丙寅擢中书舍人邢恭推官赵敬知县罗经主簿刘景为监察御史俱行在恭等先以朝臣荐举理刑考称故有是命
○命都察院出榜禁江西瓷器窰场烧造官样青花白地瓷器于各处货卖及馈送官员之家违者正犯处死全家谪戍口外
　　○丁卯四川酉阳宣慰司佥事冉应良遣舍人冉兴明马湖府泥溪等长官司长官王嵩遣通事王政广西泗城州土官知州岑豹遣官族岑材等俱来朝贡马及金银器皿赐彩币等物有差
　　○先是行在兵部奏在京新军各卫专委官员存恤今往往逃亡皆其不能存恤所致宜勘实治罪监察御史张勖等奉旨勘实具逃亡军数并掌印官存恤官姓名以闻  上以掌印官姑从宽贷存恤官若新军逃亡逾二百人者罚俸五月逾百人者罚俸三月不及百人者罚俸二月如更蹈前失俱治罪不宥
