<!-- { "loadSidebar": true } -->
　　○诏天下曰朕以眇躬托于亿兆臣民之上罔攸致理夙夜靡宁顾惟德理有未惇庸将无以道家国天下盖德必先于隆孝而礼惟重乎正名帝王所同彝伦斯在况恩施于己者有莫大宜尊归于亲者无以加义所当然事岂为过谨上尊  圣母皇太后曰  上圣皇太后生母曰  皇太后勉遵辞让之旨迁  皇后居仁寿宫以俟  大兄銮舆之复进皇太子母周氏为贵妃示重天下之本册朕妃汪氏为  皇后以厚大伦之原夫帅天下以仁固本于亲亲然由亲亲而推又在于仁民所有合行事宜条列于后一自正统十四年九月初六日以后至十二月初十日以前法司见监问囚人及发运砖运粮等项除死罪外其余徒流笞杖悉宥放免官吏复还职役军还原伍匠仍当匠民放宁家一天下祀典神祗所以保庇生民有司务诚敬以奉祭祀遇坛庙有损坏随即修理毋致亵渎废弛违者必治以罪一农桑衣食之原学校风化之本所司宜严劝课提调仍从巡抚巡按及按察司巡督务致实效无事虚文一今后除马可资军旅之用听令进贡其余鹰犬一切珍禽异兽不许来献缘途官司敢有应付递送者悉治以罪一朝廷求言本欲闻善道知警戒凡四方有灾异干国体者所在官司即时奏闻敢有献言祥瑞进谄谀者罪之一各王府皆宗室至亲今后凡有内外大小官员公差至彼如持节册封拜之类并不许受赠送金帛之礼及别有所需索致失亲亲之意违者必罪如律王府时节贡献礼物亦须量力不必过侈一各处民壮起程赴京者就令该管官司管领在于本处操练暂自守御以俟有警调赴京师策应所司谕以事定仍旧宁家为民切勿疑有编入军伍之意庶民知所信从一各处屯军果因征进守城失耕种者该徵子粒余粮悉与蠲免一凡军职子孙弟侄除应袭外其余果有骁勇谋略善射征战者许所在官司举送兵部试验擢用一军官皆因祖父功劳承袭官职其后各有所为暴虐或犯不孝致典刑者今后不许本犯子孙止许祖父以次儿男承袭庶为恶者知所警戒一凡官员公差出外印烙分俵点视马匹不务马政修举如何惟以需索财物为务今后马不蕃息膘不肥壮并罪曾经印烙分俵点视之人敢有科歛财物靠损养马人户者必罪不宥一各处流移缺食人民无所依托相聚一处或不得已抢夺财物过活或造妖言扇惑人心为非诏书至日悉宥其罪果无田地房屋可以耕住无粮可以食者许赴所在巡抚镇守三司及府州县官处具告即与量宜分拨安插处置令不失所仍免差役三年若有仍前不悛事发到官罪不容恕一各处果有水旱灾伤踏勘得实所司必与开豁税粮敢有刁蹬者罪之一顺天河间真定保定四府州县军民人等有被虏冠惊散流移往他处者所司设法招抚令各复业本户该纳正统十四年粮草量与蠲免来年耕种有乏牛具并种子者官为劝谕有力之家贷用务令得所一城池之设所以御暴卫民各处古有城池其后因无守备多有坍塌或被豪强侵占掘为园田池沼移植养鱼之类遇盗生发民无保障听其劫杀今后各府州县不问有无卫所守御但古有城之处其见存者所司量加脩补其有坍塌为园田者即便用工补筑务在坚厚完固仍旧置立门栅责付所在居人看守常加点视旧无城池所司量可以开筑者听从具奏待农闲时从容为之一科举本期得人任用京府及各布政司每三年一开科取士已有定制今后只依永乐年间不拘额数多寡务在精选得人考官及提调监试官毋或徇私去取不公致令愚鲁冒进贤才被抑违者听巡按御史紏举以枉法论其考试官惟聘精通于经学者为之不许狥用私情滥举一官员父母有年七十之上家无丁力路远不能就养者许令明白具奏放回侍餋亲终起复者不得离职愿分俸于原籍支给供养听从其便一刑罚所以禁暴止刑惟适其中斯为不滥若执法之官昧制刑之意虚饰重情传致死罪比附谬妄尤甚枉人今后但遇朝廷过于嫉恶或遇法司昧情失实致人于死刑至三覆奏不允者大臣果知其冤并许执奏与之辩理毋徒旁观永为定制一旌表义夫节妇孝子顺孙以励风俗国家善政近闻有司视为常事富者即时曲为保勘贫者终身不得上达如此奉行何以劝善今后不分贫富如果事实开申巡按御史即与保勘奏闻就行旌表有稽违者罪之一各处寺院止许曾给度牒僧人住持为国为民祝厘如无度牒及损他人度牒并不落发之人假称僧徒在各寺院住坐避差役者诏书至日令各首官还俗悉宥其罪违者起发口外充军里老四邻不举首者罪之一贵州福建广东及浙江处州府苗蛮为因官吏里老逼迫需索财物或取私债或因徵收钱粮官府比较紧急不得已相聚为盗劫掠乡村势不容已遂至拒敌官军已尝不分首从常赦所不原者悉赦其罪尚虑敷宣未周诏书至日有司务在申明前令使知各散还家复为良民安生乐业敢有以赦前事讦告及报复讎杀者并以其罪罪之一各处人匠自正统十四年九月初六日以后至今有失班者并免罚役止当正班所司不许刁蹬致令失所一自今年九月初六日至今先后诏书内宽恤恩典及合行政务所司务在一一遵行不许因循作疑生事刁蹬失信于下违者必罪不宥于戏爱敬尽于事亲而德教加于百姓非朕所及然切于中虽勉力协和之弗周期同德于变之靡间布告中外咸体朕怀
　　○升会昌伯孙忠子指挥继宗等五员各一级百户吴安为锦衣卫指挥使舍人吴诚为锦衣卫正千户指挥汪泉为都指挥同知府军前卫带俸兵马指挥汪瑛为锦衣卫指挥使继宗等以  上圣皇太后  皇太后  皇后亲也继宗等上章辞不允
　　○福建延平府通判倪冕以失机降边远叙用太子太保兼户部尚书金濂言冕在任恭勤惠爱深得民心且尝随征剿寇屡立奇功乞复其职以绥反侧之民从之
　　○晓刻彗星见尾宿十一度西行至乙亥夜不见
　　○丁巳升都督佥事范广卫颖陶瑾为都督同知其都指挥使以下官军六万六千有奇升赏有差以德胜门及涿州等处杀败达贼并阵亡也
　　○命右佥都御史陈诏同都督同知陶瑾往处州抚捕寇盗诏处之青田人以廷臣荐其知彼贼情地里也
　　○敕贵州宣慰使司宣慰使安陇富曰近者苗贼反叛杀掠人民肆为边患此皆平日有司官吏不能抚绥所致朕灼其情已尝遣使赍诏曲宥其罪令各复业以图自新柰何前贼不体朝廷宽恩之意犹自负固不悛不得已增兵征剿闻尔同母所辖地方帖然宁谧又尝起调土兵助杀贼寇足见尔母子能抚绥人民忠敬朝廷之意深可嘉已敕至如前贼未遂宁辑尔须多集土兵民壮遣头目送赴总兵参将等官处协同灭贼以靖地方有功重加褒赏尔其钦承之毋忽
　　○行人司行人陈浩奏旧制亲王妃并郡王妃薨逝礼部奏遣中官致祭行人主行丧葬礼仪各王府仪宾殁亦遣行人谕祭今公务冗丛差遣不敷矧边务警急驿传供亿艰难乞敕今后亲王郡王妃薨及仪宾卒者止遣中官并所在官司遣官致祭俱不必遣行人从之
　　○礼部奏成阳侯追封潞国公张武夫人何氏卒宜赐祭葬  帝以军民艰窘令自造坟第遣官祭之
　　○夜月犯昴宿
　　○戊午朝鲜国王李祹遣陪臣李名晨等赍表笺赴京奉慰赐宴并赐纻丝袭衣彩叚表里绢布有差
　　○升四川宁川卫指挥佥事李铭署都指挥佥事事领兵剿杀苗寇从左参政吴昌衍奏请也
　　○敕塔山考郎兀等卫大小头目曰尔等自昔识达  天道归顺朝廷朝廷加恩于尔亦有年矣近闻尔等被狡虏也先诱胁朕亮尔情亦不得已今能翻然悔过遣使来朝朕甚嘉悦特令指挥阿冲加等赍敕谕尔尔当永坚臣节保守疆土毋听小人诱惑为非尔其钦承朕命毋忽
　　○宣府右参将都督佥事杨悛奏顷者达贼出没宣府兵弱恐难应敌乞以臣前所领马营开平诸处军马仍付臣统领庶可成功从之
　　○顺天府昌平县儒学增广生员马孝祖言四事一养圣心盖  陛下一心乃天一之本本正则天下靡不正矣然君心之正实有赖于左右前后人之伏望  陛下于退朝之余召三五大臣讲论便殿求二帝三王所以治天下之道  太祖  太宗所以得天下之难何为而天下可安何为而天灾可弭何为而边鄙可宁何者为利所当兴何者为弊所当革务极讨论之详而审至当之归慎勿役于耳目之好以为一心之害至于所用内臣尤宜择谨厚者以备使令不可用轻浮逢迎之途以荡圣心若先儒所谓接贤士大夫之时多亲宦官宫妾之时少则自然德性涵养而气质变化矣一隆大臣盖大臣君之股肱而任用不可不专也往者  太上皇帝凡内外所奏不共大臣□确第与一二近幸批断其中谬误宁保必无伏乞  陛下鉴  上皇之误凡有章奏大者召诸大臣面议可否细者令该司遵例而行不可责付近幸轻自批断一戒游食今天下僧徒动数十万耕者少而食者多欲保无饥不可得矣乞敕风宪官及各提调官拣选在寺僧人有能精严戒律妙悟禅机及疾废年五十以上者炤额留寺余悉勒令还俗一恤臣下天下内外文臣中间委身尽职三四十年者有之一旦老疾致政家赀贫窘又无子孙赡养遂致饥寒不免深为可矜乞敕今后致政官员或炤见任优免差徭或照品级量给食米事下礼部尚书胡濙等以为养圣心隆大臣非臣下之所敢议而戒游食有例见行恤臣下无例难允从之
　　○除江西鄱阳县鄱阳王坟茔所占田三十余亩税
　　○己未擢庶吉士李瓒为吏科给事中尹旻刑科给事中熊瓒孙茂王勤谢瓌白行顺宋弼俱主事王恕曹辅俱大理寺右评事李宽行人司司正进士沈瓛中书舍人
　　○给五军等营官军马八千四百余匹居庸等关官军马二千一百余匹
　　○总督军务少保兼兵部尚书于谦奏比者宣府等处屡报胡虏出没恐其窥伺日久重贻边患不可不预为之备然在京官军虽已选定第为三等若不分将官统领立营训练切恐临敌之际兵不识将将不识兵强弱不分进退不一难以成功宜以武清侯石亨为一营都督范广副之昌平侯杨洪为一营都督孙镗副之各统官军四万人安远侯柳溥为一营都督过兴副之统官军二万人另选骁勇头目领二三千人为游兵使闲其节制于平居之时庶淂其死力于御敌之际从之仍敕亨等惜军士同甘苦严号令熟训练以古名将自期庸几茂建勋庸世享荣禄否则罚及身家永贻厥戾
