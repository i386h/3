<!-- { "loadSidebar": true } -->
　　○设四川马湖府悔泥溪巡检司从泥溪长官司长官王嵩奏其地多强贼也
　　○丙申命都指挥佥事李信镇守洮州先是信协同都督李达管事至是达年老致事故独委信
　　○选取山东并直隶各府孳牧马一万匹以听给俵
　　○先是云南澂江府新兴州知州郭钲等言本州铁炉关路当冲会而山峻险蛮寇出没劫掠行旅请立巡检司设土流官兼理防捕庶便往来至是布政司覆实从之
　　○巡按直隶监察御史叚信奏江都县扬子江沙洲上民户不下数百余七月间中夜风雨大作江潮泛涨沙洲水高丈五六尺溺男女千二十人赀产田禾渰没无筭越三日风息水始缩  上命御史府县官出官钱葬溺死者而给存者以食渰没田亩悉蠲其税
　　○有军余五人各以侵占官田私献皇亲指挥孙绍宗事觉  上宥绍宗罪追田入官
　　○丁酉升沙州卫使臣副千户亦剌马丹为指挥佥事
　　○狭西都指挥佥事罗景坐诈索土达财物降宁夏卫指挥同知
　　○戊戌工部言直隶保定府容城县雨水泛溢决杜村口堤七处与车道口相连势成河道湍急尤不易筑请委保定府佐贰官发附近丁夫脩筑从之
　　○夜月犯天街上星
　　○己亥赐代府隰川王逊火□翏并妃袁氏仪仗拨与内使二人
　　○命顺天等府并浙江等布政司今后乡试毕将试院内物件发在城府分收贮看守待下科取用不许各官侵欺入巳及重科取于民从山东按察司按察使张鹏言也○庚子升通政司左通政李锡为通政使以九年任满故也
　　○  上退朝召各营总兵官及户部臣谕之曰在京操练官军辛勤宜加赏劳其马队官军人赐银二两步队人赐银一两舍人幼军余丁人赐银五钱凡赏二十二万余人共银三十余万两
　　○四川董卜韩胡宣慰使司招出正乌地生番土官剌麻番僧也失朵儿只叭藏卜等贡方物赐彩币袭衣有差
　　○四川威州保县民夜至镇夷关围其仇家杀之巡按监察御史陈员韬案守备都指挥佥事邹宁不严防御请治其罪  上宥之第责其罪状罚俸一月
　　○工部言河南山水泛溢灌卫河没卫辉开封怀庆彰德民舍坏宣武卫怀庆守御所城  上命所在随宜脩理民失所者抚恤之
　　○辛丑命各处土官衙门应继儿男俱照军生列遣送官学读书乡试其相离地远者有司计议或二卫三卫设学一所从贵州思南府经历李骥言也
　　○巡按直隶监察御史江玉琳案池州知府叶恩贩鬻子女而妄以在赦前出之又匿其纳受财物之罪都察院请收治玉琳从之
　　○壬寅雷震  奉先殿鸱吻
　　○顺天府固安县知县李鏎索所部财宜黄县丞袁＜王巳＞因公科歛下锦衣卫鞫问送法司论罪俱当赎徒为民  上命谪戍边卫以警其余○癸卯升太常寺少卿蒋守约为本寺卿且敕其敬慎廉洁表率僚属供事神明毋怠毋忽
　　○  上以风雨过多敕户部臣曰今岁南北直隶军民被水灾者甚多朕甚悯之尔户部其令所司加意存恤无重烦扰有缺食者赈之仍蠲其租及岁办物料
　　○命都指挥佥事陈刚于永宁把总管操都指挥佥事韩忠回万全都司管事从总兵官永宁伯谭广等奏请也
　　○命都察院揭榜禁约各处官司豪横之徒毋得巧为科歛克害军民
　　○兵科给事中刘益奏大宁都指挥佥事李杲不早启城门逮至刑部论赎杖还职  上以杲偷惰废事赎毕仍住俸三月
　　○甲辰升直隶河间府同知廖谟为本府知府谟初以佥事调佐河间洁己奉公盗息讼简至是知府缺所属州县官耆民奏保谟堪升任  上谓吏部臣曰郡民既不释谟非惠政何以得此其即升为知府以慰民望
　　○河南都指挥佥事林祥奏原领河南官军在京操备半年一换今调宣府操备若照京例半年一班寒暑不均往复不便乞照旧例一年一换从之
　　○先是在京内官军民人等侵种良牧署草场及土城外沿河内外旧西琉璃窑厂等处官地凡数百顷并凤阳府卫军民新辟地万余顷俱未起科至是遣官经量悉令纳税
　　○四川建昌卫土官指挥使安均遣人贡马赐彩币袭衣等物
　　○乙巳  上亲告于  六庙太皇太后  皇祖考仁宗皇帝  皇考宣宗章皇帝曰兹者今月二十五日早雷震  奉先殿鸱吻是盖祁镇秉德不类政事有乖以致  上天示警  祖先弗安祁镇不胜惶惧之至谨用祭告慰安  圣灵勉图脩省以回天意并遣官祭告  昊天上帝  后土皇地祗
　　○敕云南总兵官左都督沐昂等曰得奏言银坑年远坍塌即今军民缺食用人采办有妨屯守然朝廷重在恤人利非所计顷因言者以云南罢敝虑军资民食不给欲因山川之利以资官民之用今尔等具言地利人情如此所得不偿所费朕闻之恻然敕至即如旧停止与民休息尔等宜提督军卫有司用心存恤军士抚绥夷民遇有缺食即设法赈济不许纤毫剥削克害违者即加惩治重者具实奏闻尔等其钦承之
　　○丙午敕沙州卫都督佥事喃哥都指挥使克罗俄领占曰尔沙州卫附近西陲自我  祖宗时设立卫分尔父困即来首膺简拔授以官职抚治人民迨今四十年余忠诚一心近以寿终遣官赙祭今尔兄弟来朝头目人等保尔承袭朕以尔喃哥系嫡长子命袭父职为都督佥事掌卫印信尔克罗俄领占系第三子特除都指挥使协同管事尔等宜体朕眷待之意坚守臣节兄弟一心抚安部属庶副委任之重
　　○刑部尚书魏源卒源卒文渊江西建昌县人以进士授监察御史释冤起滞所至有声秩满升浙江按察司副使未几召署刑部右侍郎会河南饥调河南左布政使以赈恤之民得其所流亡来归仍有秋复进为刑部左侍郎食从二品禄奉命整饬四川边务一时明法施令群废毕举还拜尚书后奉命往西北督察诸将以便宜从事谨关防严守御调发骁劲劾奏怠忽脩城堡饬器械搜捕逃亡措画方略皆当其可权豪侧目源弗之顾还任久之病足不能趋朝遂乞致仕至是卒命有司葬祭源仪观宏伟宽厚有量京师尝大水其属官所居被渰源闻之尽以宅傍空地分与之有谳狱不当者怒斥之随以事来议与笑谈初不留怒得大臣之体云
　　大明英宗法天立道仁明诚敬昭文宪武至德广孝睿皇帝实录卷之一百十九
大明英宗睿皇帝实录卷之一百二十
　　正统九年八月丁未朔释奠先师孔子遣翰林院学士陈循行礼
　　○遣顺天府官祭宋丞相文天祥
　　○敕太保成国公朱勇等并五军三千神机等营曰朕念军士艰窘命有司给银两以优恤之而管军头目却以置备军装为名因而掊克之尔等略不禁戢甚者又假公事以科歛役操军以种田揆厥所由罪必有在已命御史察紏亟改前非毋贻后悔
　　○山西平阳府湖广荆州府并沔阳州各奏六月七月不雨禾稼枯槁租税无徵  上命户部覆视以闻
　　○浙江台州府黄岩县奏自春徂夏民间大疫男妇死者九千八百六十九人
　　○戊申祀  太社  太稷
　　○申明习尚胡虏衣服语言之禁从监察御史苑恪言也
　　○朝阳门外仓成名大军仓铨大使一员副使三员隶后军都督府以贮操备马料豆
　　○锦衣卫镇抚司奏见监麓川叛贼家属莽剌劄等男妇七十二名口拟候斩配今天寒无衣恐冻死  上曰如数给与袢袄裤鞋
　　○巡按山西监察御史苑恪奏近制民间岁输边饷皆酌量地里远近惟大同府所属蔚浑州广昌灵丘广灵县去宣府不远而租税有于大同上纳者应朔等州县去大同不远而租税有于宣府上纳者民甚不便请以蔚浑等州县租税悉输宣府应朔等州县租税悉输大同则道路均而民便又言瓦剌等处朝贡使臣过大同者岁以数千供亿之费上下苦之请以操军遗下屯田给与有力之家耕种岁徵其税三分别贮委官典守以资供给为便从之
　　○刑科给事中鲍辉奏比因豪民兴贩私盐因而劫掠朝廷遣官禁革非徒欲盐法＜锍-釒＞通实欲斯民乂安也近者浙江所属府县籍记军民之家计口月令纳米三升买盐一斤其富商大贾持盐赴官官为歛散追徵之急过于租赋且浙江近岁荒歉贫下之民饘粥不给岂能计口出米以货盐哉今夺贫民之食以益富□之资甚非恤民之意也况盐法不通实由豪民载以舟车彼近场小民背负纤亳易米充饥岂为大害请敕巡盐监察御史除舟车所载严加禁革其负十斤以下者勿论民间食盐听其自买毋复计口月给则盐法通而民不困矣从之
　　○直隶太平府当涂芜湖繁昌各县河泊所鱼户耗乏过半而徵课如旧所司以闻  上命止徵其见在者余悉免之
　　○己酉书复襄陵王冲炑伊王颙炔曰承喻衮冕皮弁等冠带服舄年久请为别制今特选纱罗纻丝鲜明者量度足用付府中自制庶几适宜玉珩琉珠玉佩等件宜用旧者专此奉复叔祖亮之
　　○庚戌封交城王美垸长女为万全县主配张瑛命瑛为宗人府仪宾赐诰命冠服等件
　　○命武定侯郭玹佩镇朔将军印充总兵官镇守宣府敕之曰宣府密迩京师逼临胡虏最为要地今特以付尔宜体朕心持廉秉公正身率下选拔智勇兼用群策抚军士广屯田务俾军威振举边鄙肃清庶不负委任之重
　　○召宣府总兵官永宁伯谭广还京敕之曰卿久在边陲克效劳勚比闻年老不忍重烦以事卿宜亟来用副朕优待老臣之意
　　○刑科给事中鲍辉言各府州县官九年考满多因在任买田置宅娶妻立籍恐迁别处要民保留甚为妨政章下吏部言保留旧例不可以一妨十惟宜申明所隶上司严加覆核  上曰朝廷于牧民官许民保留升以禄秩者固为民计也弟行之既久不能无弊今后有保留者其令巡按御史布按二司及该府官从公会核果有廉能公勤抚字有方者须具实迹奏来若所保官有如给事中所言者及御史等官循私保勘俱治以罪吏部同都察院宜即移文通谕之
　　○镇守狭西右都御史陈镒奏狭西州县数月不雨麦禾俱伤民之弱者鬻男女强者肆劫掠臣发廪赈济官为赎还男女四千人获劫掠者千九百人其未获赎者尚多乞今岁租税量蠲四分其六分米布兼收从之凡蠲米四十八万六千石有奇
　　○辛亥命加木隆宣慰使司番僧耶舍朵儿只巴藏卜为净脩崇善国师赐之诰敕
　　○壬子命直隶保定府推官徐坚复任升正六品俸先是坚九年考称当迁所属州县官民以坚律己公勤理刑允当奏保复职至是巡按御史等官覆实吏部以闻故有是命
　　○革临清坝官初平江伯陈瑄秦设临清闸坝遂废至是乃革其官
　　○甲寅命翰林院侍读周叙侍讲王一宁为顺天府考试官赐宴于本府
　　○擢进士毕鸾胡贯任宁章文为监察御史从右都御史王文荐举也
　　○四川建昌卫土官指挥使安均遣弟安金保等昌州长官司遣把事阿苴等董卜韩胡宣慰使司剌麻头目也失朵儿只叭藏卜等俱来朝贡马赐宴并赐钞彩币表里纻丝袭衣有差
　　○大理寺卿俞士悦等言例文职受财枉法满贯当绞者充军其不满贯者俱赎罪为民武职出百死一生得官今坐流徒杖者概充军则前功尽弃而罪反重于文职乞令武职受赃私纵操卒满贯当死者充军其余不满贯当流徒杖者如旧赎罪还职则不惟优待武臣抑且宽恤刑典从之
　　○乙卯命驸马都尉沐昕署宗人府事
