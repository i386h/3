<!-- { "loadSidebar": true } -->
　　○是岁天下户口户九百五十四万九千五十八口五千三百六十五万五千六十六田地四百二十四万九千五百一十六顷六十五亩田赋米麦二千七百一十三万四千二百一十三石四斗绢一十九万二千四百七十九疋丝五万七千七百一十六斤绵一十八万五千二百九十七斤布一十四万三千九百七十八疋绵花一十八万九千二百四十三斤折色钞七万七千五百三十三锭有奇杂课钞九百六十九万三千七百六十二锭有奇米麦八万四千三百七石铁七万四千五百八十三斤有奇布一千八十七疋盐课盐二百八十八万六百二十八引折色钞二千二百七十四万六千五百四十七锭有奇米四十八万九千九百二十四石布七百八十六疋茶课茶五十五万八百八十一斤折色钞一十八万九千四百七十四贯屯田子粒二百七十八万九千八百四十五万有奇采纳银六万七千一百八十两水银九百四十四斤朱砂一百六十二斤石绿二百五十五斤雄黄三十斤有奇漕运北京儧运过粮四百四十六万五千石各处运纳粮一百一十八万三百七十四石减免天下官田等项税粮计米麦七十三万七千八百二十一石有奇
　　大明英宗法天立道仁明诚敬昭文宪武至德广孝睿皇帝实录卷之一百二十四
明英宗睿皇帝实录卷之一百二十五
　　正统十年春正月乙亥朔  上诣  奉先殿  皇太后宫行礼毕出御奉天殿受朝贺大宴文武群臣及四夷朝使
　　○  皇太后  皇后免命妇朝贺
　　○丙子文武群臣朝亲王于奉天门东廊
　　○丁丑  宣宗章皇帝忌辰遣官祭  景陵
　　○己卯吏部言刑科给事中鲍辉奏将朝觐官择其治行超异者  皇上亲加奖劝臣以各方面及府正官皆奉敕超授者为大臣之义固当竭诚尽忠岂待奖劝其五品以下官分理庶务才器不一必资奖劝宜令各方面及府正官公举奏请裁处  上曰劝尝之典宜通行尔吏部都察院会同礼部询察来朝各司府官仍令其询察所属果有廉能著称冶行超卓者具姓名以闻不得徇私妨废公道
　　○直隶常州府武进县民言太平永兴二河港湮塞民失灌溉之利请及时疏浚从之
　　○庚辰孟春享  太庙
　　○遣中官祭司户之神
　　○南京工部请修三山钟阜二门水关从之
　　○辛巳吏部奏贵州新化府新化蛮夷长官司正长官欧霖等五人朝觐失期后至又有在途托故称病官吏把事二十五人丁忧官吏一十一人及失期未至衙门八十一处俱当究治  上曰欧霖等已至姑宥其罪称病丁忧者令所在官司勘实未至者令各按察司廉察明白奏来果有托故者逮门不宥○命故蔚州左卫带俸都指挥同知张斌子荣袭为指挥使
　　○南京工部奏修  天地山川坛城隍等十庙  孝陵诸处坟垣观星台光禄寺凉楼膳房京仓廒操江等船工皆未完而各府人夫每岁农暇止赴工一月所运材木多露积恐久则损坏事下工部言役一月者洪武旧制不可改第可令于各卫倩军余五城兵马司及应天府佥城中大夫更替助工从之
　　○万全右卫千户铭纵酒无赖巡抚佥都御史罗亨信奏其不任事令罚俸守城铭逃赴京师妄诉官旗八十余人及核报皆诬又逃归搜罗卫所官吏事情亨信械铭赴京师都察院坐铭徒当赎还职  上曰铭奸诈不可容其杖之谪戍辽东边卫
　　○壬午赐户部尚书王佐诰命并封赠其祖父母父母妻
　　○考郎兀卫野人女直木当加等赤斤蒙古卫都督河速遣千户撒因帖木儿等各奏事回赐宴并彩叚绢钞袭衣等物有差
　　○靖远伯王骥等奏狭西行都司所属卫所连岁薄收军士艰食该支月粮乞暂全给俟秋成如近制撙节从之
　　○吏部言福建左布政使方正诱取福州中卫已故指挥单刚妻马氏为妾按察使谢庄诱取福州左卫指挥张钦女为妾又俱在福州右卫百户陈亮家挟妓饮酒荒纵无度为镇抚郑诚军吏陈初所奏下巡按监察御史陈永廉问已得其情庄等乃以朝觐在途称病不至请置之法  上命法司逮治之
　　○癸未以大祀  天地  上御奉天殿誓戒文武百官致斋三日
　　○宣府总兵官武定侯郭玹奏大白阳等处墩台俱在低处西阳河口南北山墩台相隔甚远其间多无楼铺以安军士新开等口三堡窄狭不足以屯聚军马柴沟葛峪二堡俱无报炮马匹欲于春暖之时量拨守备官军移置墩台展开各堡起盖墩楼仍乞命兵部给马走递从之
　　○月生晕色苍白围圆浓厚
　　○甲申忠义后卫仓火毁米数多执管粮内外官户部左侍郎李暹等下狱令内官阮忠户部左侍郎姜涛等代理其事
　　○丙戌大祀  天地于南郊  上还谒  皇太后毕出御奉天殿文武百官行庆成礼
　　○丁亥以大祀礼成  上御奉天殿大宴文武群臣及四夷朝使
　　○毛怜等卫都指挥哈儿秃益实等卫野人女直奴生哥泰宁卫都指挥纳哈出等遣指挥土木儿等来朝贡海青鹰马赐宴并彩叚袭衣等物有差仍命土木儿赍敕及彩叚绢归赐纳哈出等
　　○夜有流星大如杯色赤有尾光出天钩行至天津后五小星随之
　　○戊子给肃府洵阳王禄埤岁禄二千石米五百石余折钞
　　○升建州右卫指挥同知李秃满为指挥使副千户塞勒为指挥佥事毛怜卫正千户赛住哥为指挥佥事命故兀者卫都指挥佥事桑吉塔子失列袭职建州右卫指挥使赛因不花子都儿忒建州左卫指挥同知童兀思哈子亦失哈干兰河卫指挥佥事阿里帖木子亦出哥俱代职
　　○兵部尚书徐晞等奏用兵得智勇之士庶能克敌取胜天下之广岂无其人苟不预举诚恐仓卒之际妄任失当必致误事宜敕在京五府并各营把总等官在外都布按三司并巡按御史见今朝觐布按二司及知府各推举或一员或二员通取来京试验果有智谋骁勇弓马习闲者量加升擢  上从其请命从公推举如徇私情必罪不宥
　　○代王桂宫人刘氏溺爱壶关郡主时以禄米给仪宾秦安隰川王逊火□翏数阻之已而代府封识一合内置无首面人羊肝等物赐隰川王王疑刘氏魇魅秦安或知之以白代世孙系安于狱事闻下巡抚佥都御史罗亨信等核之言魇魅事实出刘氏安不与闻  上命释安以书谕代世孙令戒饬宫人谨守礼度安毋擅用王财违者必遵  祖训惩治不宥
　　○巡按狭西监察御史张文昌奏都指挥杨信贪淫废事寇至境虏掠逡巡不敢出请治其罪从之
　　○狭西西固城军民千户所千户苏＜王已＞李瑛怀私互相诬讦至八九年不释其辞所连百余人巡按监察御史蒋诚上其狱俱当赎徒还职  上曰＜王已＞等长恶不悛累及无辜其特调甘肃边卫带操
　　○乙丑上元节宴文武百官赐假十日
　　○庚寅忠义前卫仓火户部请罪典守者  上特宥之
　　○升禾屯吉卫指挥佥事哈鲁为指挥同知建州卫正千户著儿速为指挥佥事命故兀者卫都指挥佥事兀六住子昂克指挥佥事迭塞子亦合哈古贲河卫指挥同知孛连哥子你里哈忽石门卫指挥佥事沙笼哈子阿哈答朵颜卫指挥佥事都忽秃子伯台建州左卫指挥佥事忽失子锁罗迷俱袭职○辛卯朝鲜国王李祹遣陪臣闵伸琉球国中山王尚忠遣使臣梁回等及福余等卫指挥古南不阿赤斤蒙古卫头目捏伯沙毛怜等卫女直都督撒满答失里等来朝贡马及方物赐宴并彩币金织袭衣等物有差
　　○六科给事中十三道监察御史劾奏公候驸马伯都督魏国公徐显宗等二十八人懒慢不朝请治以罪  上曰大臣者小臣之表率大臣既皆偷安不朝小臣何所视法命跪于午门前以愧之
　　○壬辰敕谕朝觐官员朕祗承  祖宗大统奉  天子民顾惟艰大勉图康济征徭从省刑罚从轻凡可裕吾民者罔不究心用期斯世同跻熙皞重惟敷宣政化尤在得人肆慎简贤良分理庶务其克修职业有成绩者次第升擢以旌其善间有依势倚法肆为掊克咸治以法或庸劣怠惰旷官废事者悉令闲退朕惓惓为民求贤而官未尽得其人民未尽得其所夙夜忧勤不遑宁处有官君子其尚体念之哉继今素有实德者益加进修其乖于处事者深自改悔惟廉勤乃能立政惟仁恕乃能爱人诗曰靖共尔位好是正直书曰恭俭惟德无载尔伪天有显道报无差惑国有宪章不事姑息朕以尔贤良与之理天民治天事尔宜体朕心励翼我国家用底阜成之治钦哉
　　○吏部奏昨奉命考察天下朝觐及在任官云南布政司等衙门左参议等官王善等三百八十五员俱老疾当致仕两淮都转运盐使司等衙门副使等官杨有文等四十八员俱阘茸浙江秀水县主簿等官陈刚等二员俱民心不服浙江处州府等衙门同知等官曹纮等一十八员俱贪污江西庐陵县县丞陈胜酷刑俱当罢为民  上悉从之
　　○癸巳吏部奏昨奉命询察各布政司按察司及府州县等衙门朝觐官治行超卓即行褒赏甚盛典也缘各司官所治地方或流民失所或寇盗窃发或纵奸豪军民诬害良善相师成风凡此事情幸经赦宥其各司官虽有治行难为超卓亦有升除未久者固能修职奉公其超卓之迹亦未著闻难輙推举今会同礼部尚书胡濙都察院右都御史王文等官询察得浙江都转运盐使司运使丁镃狭西巩昌府知府韩福江西南昌府知府吴本惠直隶宁国府知府袁旭松江府知府赵豫凤阳府知府杨瓒山东海丰县知县王懋顺天府霸州知州张需直隶吴县知县叶锡庆云县典史赵亮治行视众为优  上曰褒赏之典所以劝臣工也该部其举行之于是礼部开具事宜以闻  上命人赐织金衣一袭钞五百贯宴于礼部命尚书胡濙待宴仍命吏部录其姓名量才升用
　　○甲午立春顺天府官进春  上御奉天殿受之文武百官行庆贺礼赐宴
　　○升可令河卫指挥同知者得兀为都指挥佥事忽石门卫指挥同知你笼哈为指挥使呕罕河卫指挥佥事沙儿忽为指挥同知命故毛怜卫指挥使鬼里子纳剌秃指挥同知弗答子答鲁哈指挥佥事伯颜不花子莽剌阿卜子申保奴俱袭职
　　○浙江右布政使方廷玉自陈年老有疾乞致仕  上以其精力未衰仍命复任
　　○吏部奏广西思明府忠州等衙门官族头目舍人黄贤等一十五人俱以朝觐失期后至当置之法  上曰黄贤等来自远方姑宥其罪今后土官土人后至者俱宥之
　　○时太仓屡火遣户部尚书王佐祭火龙之神左侍郎姜涛祭太岁之神
　　○晨刻有流星大如椀色青白光耀横天西北行至游气尾迹炸散后有小星随之
　　○乙未巡抚河南山西左少卿于谦奏近者巡按监察御史吉庆奏山西布政司丰瞻库所贮钞贯朽烂不堪用者五十九万三千锭有奇请置经收官吏人等于法臣以为所贮钞锭自洪武年间积聚到今以致毁坏经收官吏亦多亡故惟近时布政使马璘等失于点视当论以法  上曰钞不堪用者如例烧毁经收官吏年远勿问璘等亦姑宥之仍令具实以闻
　　○丙申命都指挥同知黄让往狭西庆阳卫提督操备以太保成国公朱勇等举其练达老成谙晓军务故也
　　○锦衣卫卒王永为匿名书数太监王振罪恶揭之通衢及振侄王山家缉事者得之刑部论以造妖言斩罪诏即磔之于市不必覆奏
　　○丁酉山西布政司左参议黄常祖以老疾乞致仕从之
