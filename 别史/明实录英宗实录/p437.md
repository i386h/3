<!-- { "loadSidebar": true } -->
　　○南京户科给事中唐澞言臣闻治世以天灾为惧为政以足食为先然欲弭灾莫大乎修德欲足食莫要于生财钦惟  皇上屡下修省之诏大施宽恤之恩使臣子咸体  皇上之心尚何天下之不治哉然臣窃有忧惧者四事古者三公论道经邦爕理阴阳凡有灾异避位以禳之故灾可息今灾异迭见惟闻其享大禄受厚恩而已未闻有避位以禳之者若此则天灾必不可回此可忧惧一也古者三年耕余一年之食九年耕余三年之食故用可舒今饥馑荐臻各处税粮俱称灾伤南京粮储见在之数无余一年之食倘有不测将何施为此可忧惧二也古者官不必备惟其人故食禄者寡今公孤满朝庶职盈位未闻有益于国而惟虚费俸粮役用隶卒此可忧惧三也古者无不授田之家故生财者众今僧徒偏处寺田连迁未闻有能禳灾救世惟不耕而食不蚕而衣此可忧惧四也是四者固不可谏于既往犹可图于将来臣愿  皇上诛贪慝崇节俭重名爵慎赏罚恩不轻施赦不妄下则群臣莫不恐惧修省将有避位以禳灾者天灾自是而可回年谷自是而可登矣南京缺粮乞  敕递年各处纳欠皮铁尽令输银并各赃罚银俱解京委官于成熟之处收籴预备如有不敷更以府库之财凑籴如是则粮有备而无患矣官员冗滥乞退其衰老大臣无禆治道者使得优闲各衙门官量事裁减添设官悉罢之武职衰迈不能任事者亦进令优闲纳粟补官者止许冠带毋令食俸管事如是则食者寡而仓廪实矣僧徒游食乞定额设每寺不过十名余尽遣归农寺田止存食用余尽给无田小民耕种如是则生者众而财用充矣奏  上诏各部议拟行之
　　○夜月犯轩辕右角星
　　○庚辰
　　○上元节免文武百官宴
　　○吏部奏南京户科给事中唐澞上言欲退衰老大臣及裁省各衙门官缘近例凡内外衙门官员外置者悉已奏请去留衰老大臣俱曾乞致仕蒙恩谕留者本部难擅处置  帝曰朝廷正用旧臣今后再有以建言为名斥去老成者必罪不宥
○辛巳
　　○文武百官集右顺门问安  命永清右卫指挥同知王安镇守宁夏西路
　　○保安王公鋉奏臣袭爵时年幼冕服窄短今长成不堪服用乞再给授从之
　　○自己卯至是日  帝皆不视朝人心益汹汹不安礼部复集文武百官议请立  皇太子比脱疏成未及上而出
　　大明英宗睿皇帝实录卷二百七十三
大明英宗睿皇帝实录卷二百七十四
　　天顺元年正月壬午日  上复即皇帝位时武臣总兵官太子太师武清侯石亨都督张軏等文臣左都御史杨善左副都御史徐有贞等内臣司设监太监曹吉祥等知  景泰皇帝疾不能起中外人心归诚戴  上乃于是日昧爽共以兵迎  上于南宫  上辞让再三亨等固请乃起升辂入自东华门至奉天门升  御座文武群臣入行五拜三叩头礼  上曰卿等以景泰皇帝有疾迎朕复位其各仍旧用心办事共享太平群臣皆呼万岁朝退  上御文华殿命徐有贞兼翰林院学士于内阁参与机务召内阁臣少保兼太子太傅户部尚书华盖殿大学士陈循等面谕之遂命循等与有贞俱就文华殿左春坊草宣谕顷之进呈  上览毕以付礼官于午门外开读其文曰
　　上皇帝宣谕文武群臣朕居南宫今已七年保养天和安然自适今公侯伯皇亲及在朝文武群臣咸赴宫门奏言当今皇帝不豫四日不视朝中外危疑无以慰服人心再三固请复即皇帝位朕辞不获请于  母后谕令勉副群情以安  宗社以慰天下之心就以是日即位礼部其择日改元诏告天下群臣听宣谕毕遂各具朝服以入奉  上登奉天殿行即位礼时日已正午矣
　　○命执少保兼太子太傅兵部尚书于谦少保兼太子太保吏部尚书谨身殿大学士王文于班内执司礼监太监王诚舒良张永王勤等于禁中出付锦衣卫狱时谦等甫听宣谕毕也
○升太常寺卿许彬为礼部右侍郎兼翰林院学士于内阁参与机务彬素与武清侯石亨等交密互是亨等荐之也
○癸未升都察院左副御史兼翰林院学士徐有贞为兵部尚书兼职视事如故
　　○命召太子太保安远侯柳溥广宁伯刘安都督佥事毛忠还京
　　○调锦衣卫指挥曹敬林福于武功中卫
　　○定襄伯郭登奏八事一自古人君即位必待踰年然后改元此以卑承尊之义也切思  皇上以尊临卑若复纪景泰之年何以新天下之观听伏请建元以隆万年之统就于本日建立  东宫其余皇子当封王者亦乞封建以崇本支藩辅之盛二曰崇德报功古今不易之典也左都御史杨善尝奉迎  车驾不避艰危知有主而不知有身其回  天转日之功亘古无比乞将善升以公侯之爵荣以师保之位三曰兵部总督兵政当选委名望重臣以居其任臣见靖远伯王骥年寿虽高精神犹健乞量加迁擢兼领兵部四曰各营马步官军虽见有总兵官管领臣见安远侯柳溥右都督张軏俱性资刚直入皆敬服乞将溥取回軏量升爵又会昌伯孙继宗忠厚淳实沉静有为乞量加升擢令与溥軏同管军马五曰锦衣卫系爪牙之官乞将本卫百户袁彬升授指挥管事又会昌伯弟指挥使孙显宗系朝廷至亲乞暂令与彬同管卫事以关防机密六曰自古直言之臣求利于国而不求利于身好治之君慰籍嘉赏导之使言前给事中林聪叶盛大理寺少卿廖庄御史倪敬左鼎礼部郎中章纶等皆以直言触忤时讳乞将各官重加升擢再选如聪等者数人授以言官如此则  圣化日隆而天下治矣七曰方今四海臣民思慕  圣德甚于饥渴不有非常旷荡之恩何以竦动天下之心以慰其欢忻鼓舞之情乞于诏书内宽布条章其湖广等处征苗官军尽数取回八曰臣闻书曰官不必备惟其人夫官苟贤矣一人能兼数事如其不贤虽千百为群何补于事其各处提督巡抚劝农清军修理河道儧运粮储等项添设官员悉行取回以除有司供给之扰精选三司及守令官员亲理庶政以仁爱宽和使民以清净简默为治如此则人心自然欢悦雨旸自然时若年谷丰登而盗贼息矣  上曰石亨柳溥张軏杨善朝廷自有处置孙继宗显宗系勋戚不许干预军政袁彬升锦衣卫指挥佥事各处巡抚等项官不必动余令该衙门计议行之
　　○甲申六科给事中劾王文于谦内结王诚舒良张永王勤外连陈循江渊萧镃□辂等朋奸恶党逢迎景泰易立储君废黜汪后卖权鬻爵弄法舞文乃者景泰不豫而文谦诚良等包藏祸心阴有异图欲召外藩入继  大位事虽传闻情实显著且王文党古镛丁澄于谦党项文曜蒋琳及俞士悦王伟辈皆憸邪謟佞国之大□乞将谦文等明正典刑循等诛其一二余悉屏之远方以为不臣之戒于是十三道亦劾俞士悦等贪刻憸佞并劾右通政殷谦为于谦党侍郎张敏通政使栾恽昏耄尸位侍郎宋琰少卿陈贽党附进身俱乞黜逐之  上曰汝等所言是但朕初复位首恶已就擒余姑置之以定人心
　　○命左军都督府都督佥事刘深理本府事
　　○升大理寺卿薛瑄为礼部右侍郎兼翰林院学士于内阁参与机务以左都御史杨善荐也
　　○总兵官太子太师武清侯石亨奏伏睹洪武礼制榜文凡朝参并护卫官员军校进退先后有序禁门出入有常近年以来不分贵贱相参挨挤皇城各门诸人往来径行全无忌惮有带货物入内买卖者今后常朝第三通鼓起先开二门官军旗校将军先进摆列待钟响朝官依次而进严敕守卫官军不许纵放无牌面人员穿朝出入及将物货买卖如此则朝纲整肃贵贱有别门禁严密奸宄无由而作矣从之
　　○大同西路右参将都督佥事石彪奏与达贼对敌杀败贼众获马一百五十匹请以给无马官军骑操从之
　　○府军前卫指挥使顾英奏都督佥事张义实于谦党今仍宿卫恐有异谋乞剪除之  上命执义下锦衣卫狱事连署都督佥事都指挥同知王英俱杖一百谪戍云南腾冲卫
　　○永清左卫指挥同知黄瀚下锦衣卫狱瀚故都督＜王厷＞之子也＜王厷＞于景泰中尝建言易储至是有卫卒缚瀚以请遂下狱
　　○命锦衣卫差官往执宁夏管神铳内官高平公干云南内官阎礼广西柳州卫千户卢忠并籍其家以来
　　○六部尚书王直王翱胡濙俞士悦江渊尚书兼学士陈循萧镃高谷侍郎邹干俞纲学士□辂都御史萧维祯罗通杨善等合＜锍-釒＞辞太子师傅等职从之
　　○乙酉六科复劾陈循等党比王文于谦等罪大请正典刑十三道亦劾循等党文谦迎外藩事而不复及殷谦张敏栾恽宋琰陈贽五人  上命群臣杂治循等于庭
　　○升礼部祠祭司郎中萧聪为本部右侍郎户部江西司署郎中陈汝言为本部右侍郎俱以从总兵官石亨等迎  驾于南城也
　　○命葛峪堡都指挥同知杨文守备万全左卫都指挥佥事孟玺于宣府把总操练以提督宣府军务右佥都御史李秉奏请也
　　○丙戌以复位改元遣宁阳侯陈懋告太庙及遣驸马都尉薛桓告  长陵  献陵  景陵其告辞曰祁镇不腆退居闲逸七年于兹顷因弟皇帝祁钰有疾不能躬祀  郊社  宗庙临视朝政人心危疑不自安辑乃为文武群臣所拥戴不得已于十七日复即皇帝位改元以安国家兹特致斋谨用告知
　　○遣驸马都尉焦敬祗奉香币昭告于  太祖高皇帝  孝慈高皇后曰祁镇不德不能奉承  先训在位十有五年中罹变故退居南宫又七年矣比以弟祁钰有疾不能视朝庶政莫决人心危疑在廷文武群臣以  宗社大计协力同心迎复祁镇总理万几以安天下已于今年正月十七日祗告  天地  宗庙  社稷复即皇帝位大赦改元一新庶政皆赖  祖宗在天之灵垂兹庇荫惓切于怀夙夜不忘兹特敬伸祭告
