<!-- { "loadSidebar": true } -->
　　○户部奏比者召□于各边中纳盐粮而应者绝少盖因私盐多而官盐为之阻滞请禁约之遂上所禁事条一各处灶丁多有通同该管官员不将已煎盐课入官而私卖于人今后务令逐季催督足备年终类奏如有逋负于官员考满之时罢俸追完方许赴部一官私舟车往来俱令巡盐巡河御史等官严加搜检如有夹带私盐则人坐以法舟车没官一盐司官吏于收盐之际多倍其数及至放支受□旅货贿亦倍其数其批验盐引所监掣官员亦图贿赂苟为文具不行究竟宜令巡盐等官严加伺察犯者谪戍极边一起运南北京官盐及□旅卖盐南京于龙江关批验所掣过赴江东门报名南京户部委官覆视果无夹带私盐方许入城北京于张家湾批验所掣过赴崇文门报名本部委官覆视一淮浙长芦运司所属多系滨海不产五谷盐既禁严恐贫乏灶丁生计艰难今后除煎办本家课程之外果有余盐许送本盐课司交收却于附近有司官仓给米麦以偿灶丁淮盐每引八斗浙盐六斗长芦盐四斗一各处盐场原有山场滩荡供采柴薪烧盐近年多被权豪侵占宜悉令还官如有怙终令巡按御史究治灶户有缺或于有司佥补或于见在灶丁多者分补一□人支盐卖毕即将截角退引赴官告缴封送各该盐司通类角□羊部若愆期不缴盐司移文追问  帝曰盐禁不严恐官盐为之阻滞禁之太密恐细民艰于度日持禁者尤须斟酌以行
　　○先是处州青田县民毛廉良毛细因王宗进杀贼有功各升副巡检至是俱恳辞职从之各加赏一倍赐钞六百贯绢布各二疋
　　○赐缅甸军民宣慰使司阴文金牌信符
　　○命宣府杀贼阵亡官旗杜祥等四十四人子孙俱升一级赐银绢布有差
　　○辽东总兵官都督曹义等奏往海西建州等卫招抚官旗郎福等十四人为贼所杀暴骸原野乞将其应袭子弟依阵亡例俱升一级从之
　　○提督大同军务左副都御史年富奏存省边储二事一近制大同各司臣僚俸禄除折钞并胡椒苏木外其禄厚者月该米麦三石内一石折支银布禄薄者月该米麦二石内五斗折支银布今边储空缺请不分禄之厚薄皆月给米麦一石其他折与银布然内地米麦颇贱每银一两折四石布一疋折一石今边境米麦甚贵请银布皆倍其数一大同老疾无依男妇在餋济院者计口月给米三斗以岁计之所费亦多请审其愿回籍者官给口粮递回依亲不愿回者送赴太原府餋济院从之
　　○益实卫野人指挥同知苦女并故所镇抚兀顶哥阿都哈海三等以被也先掳掠率家属来归命苦女仍原职阿都哈海三袭所镇抚于自在州居住隶定辽中卫暂支半俸赐钞布彩叚衣服房屋器皿等物
　　○巡按直隶监察御史刘琚奏紫荆等关富足军旗雇倩贫难无倚之人代守关隘苟求衣食无有斗志但遇警急即行逃避宜行禁约兵部议宜将佣者发边远充军代者另充附近军役官员知而故纵以误边备者治其罪从之
　　○直隶苏州府常熟县奏本县顾新塘南至当湖北至杨子江灌民田甚多近者淤塞乞发丁夫＜锍-釒＞浚从之
　　○庚午命吏部尚书何文渊经筵侍班
　　○辛未命故抚宁伯朱谦子永袭封抚宁伯
　　○命故府军左卫指挥同知程勉弟刚金吾右卫指挥同知孟浩弟洪南京旗手卫指挥使王良子让俱袭职羽林前卫指挥同知陈贤子瑄永清右卫指挥佥事刘诚子英南京金吾后卫指挥使刘勋子瑄金吾右卫指挥佥事李祚子达俱代职
　　○以赤斤蒙古卫杀退达贼升指挥佥事克罗俄奔马指挥同知副千户南卓儿为千户百户总班所镇抚塔卜劄俱为副千户舍人枉儿加牙等五十七名俱实授所镇抚番民塔纳等四十三名俱授试所镇抚各赐敕奖励赏彩叚表里绢疋有差命甘肃总兵官都督同知王敬遣人赍与之
　　○安塞王秩炅奏以移拨护卫军并增禄米欲躬亲来谢复书止之
　　○贵州按察使王宪言贵州在城旧有唐忠臣南霁云祠显灵边方御灾捍患乞赐祭文春秋遣官致祭从之
　　○壬申兵科给事中黄仕俊奏各处镇守参赞文职大臣在彼年久与其总兵等官情熟难相钤制宜照陈谥王文轮守狭西事例每年遣官更代及云南参赞军务副使郑颙职与三司颉颃难于议事宜量升其职  帝命副都御史刘广衡代王翱佥都御史陈诏代马恭布政使揭稽调户部侍郎代刘琏四川运粮刑部侍郎罗绮代寇深郑颙升大理寺左少卿仍参赞军务户部尚书兼翰林院学士陈循等言翱恭琏善理边务人心信服即今虏情未息边备为重恐广衡诏稽不谙边情所误非小候边境宁靖之日别行定夺其揭稽新调广东因擒反贼黄萧餋等广人怀之宜令代孟鉴巡抚诏悉从循言
　　○命召□于口北雕鹗堡开中淮盐每引米豆六斗不次支给
　　○是日南京地震
　　○夜有流星大如杯色青白出天津北行至织女
　　○甲戌祭山川城隍等神
　　○遣旗手卫官祭旗纛之神
　　○命贵州新添等卫纳米千百户镇抚旗军陈＜王已＞等九十九名升职有差
　　○命贵州署都指挥佥事张贵分守威清等六卫地方
　　○云南右参议甘敬修进表至京因奏云南军民及诸处逃来军匠常啸聚千百为群盗矿于诸银场张旗持刃杀伤甚众其官军多纵子弟与通不之擒捕非臣布政司所辖难加督责请增按察司佥事一员提督之而裁减臣他用奏下都察院言敬修奸惰既知盗矿者非横何不禁治驰奏乃因进表之便谋欲裁己之职命下敬修狱赎徒还职
　　○四川按察司佥事刘福奏提督叠溪诸关堡都指挥佥事孙敬私役卖放部卒诸罪命提问之
　　○乙亥命故贵州都指挥佥事侯礼侄英袭为指挥使
　　○太子太保兼吏部尚书王直言臣近有疾蒙命医调复免臣常朝惟在部理事朔望经筵时来臣思忝职四十八年并无毫发微劳以报朝廷荣遇今年齿愈加疾病愈甚神思昏倦精力减耗视听失实应对多差风眩无时辄欲昏倒若犹贪位慕禄久玷清班廉耻既亏国法难宥伏望  天慈重垂悯念将臣罢归田里实为万幸  帝曰朕念卿老成故留在朝匡辅政事不允所辞
　　○工部尚书陈恭先以监察御史等官劾其年老不求退至是复乞致仕  帝曰恭所任供给亦为要务其仍留之
　　○以怀安等处屡次杀贼有功赏指挥等官各银二两千百户等官各银一两俱绢一疋旗军人等各银一两布一疋
　　○提督辽东军务左都御史王翱奏辽东自在州牛庄驿至广宁高平驿近因雨水泛涨桥梁涂路仓库墩墙多坏请次第修理从之
　　○监察御史姚福坐丁忧时侵冒官粮遇赦黜为民
　　○直隶淮安府清河县之清河小坊村沐阳县之郭家桑墟庄海州之驼峰卢家庄赣榆县之中冈下分岭山阳之淮北下阙九递运所国初建置以通辽东朝贡于南京至是以旷闲命俱革之
　　○丙子擢进士刘洙唐瑜张海潘本愚童轩徐安行严诚郑林刘彝项倬黄晖杨学姚旭罗晟江玭刘观为两京给事中
　　○免直隶太平府田租之半狭西所属各府夏税十之四湖广所属府卫税粮子粒一十八万八千四百七十石有奇以正统十四年景泰元年各被灾伤也
　　○巡抚广西刑部右侍郎李棠奏所部军民多有自备稻米输官例应赐以冠带然广西去京师万余里乞免其赴京就于本处冠带望阙谢恩从之赏口北赤城雕鹗李家庄三堡官军银各三钱共赏银二千余两先是虏入寇守将擅弃三堡至是新集士马守之故有是命
　　○初太监王振衔东城兵马指挥范质不为其家奴寻空宅召至东上门杖之数十复令随毛长随校尉发其□修道路枷示大同桥七十余日谪充铁岭卫军至是质子入京陈冤命除其军籍为民
　　○狭西宁夏卫土达三人叛逃出境官军追斩之
　　○丁丑遣顺天府官祭宋丞相文天祥
　　○乌思藏番僧剌麻劄实新吉陛辞命赍敕并彩币表里归赐其阐化王昆葛列思巴永耐坚粲巴藏
　　○宣府总兵官昌平侯杨洪有疾命医往治之○巡抚辽东左副都御史李纯自陈累有边功止蒙升俸乞论功升职兵科给事中叶盛等劾其要君希宠无廉耻请治罪诏不升亦不治罪
　　○武清侯石亨以久雨虑诸关口有颓者擅遣军士十余觇之其官军遂越关潜至大同提督军务左副都御史年富劾享曩守大同别无智勇但张虏势以罔上和颜色以结下乃今纵肆如此请收鞫之诏亨自陈亨输罪宥不问
　　○广东新会县军民奏凶徒莫饶斌等尝集众附黄萧餋受指挥千百户  伪官号各家妻子赀财俱为杀虏参政黎琏受其赂不收捕之今年二月内复焚掠长沙诸村事下都察院谓诸贼就捕者已诏受害家不得报复诚虑庶狱蝐兴且有激变也今不宜辄信军民奏惊扰之请命侍郎揭稽并广东三司官覆实从之
　　○戊寅故会宁伯李英庶长男昶前此随礼部右侍郎李实使瓦剌回升府军卫小旗恳辞役从之加赏银十两纻丝衣一袭钞四百贯绢三疋布五疋
　　○司礼监故太监吴诚妾姚氏奏诚随驾迤北阵亡存日曾于香山置坟今欲将诚衣冠按魂安葬从之仍命礼部赐祭
　　○己卯命故广东都指挥同知李昇子佑袭为指挥使
　　○赏去年大同左右云川玉林四卫守城有功官军一万二千五百八十一人指挥各绢二疋千百户绢布各一疋旗军人等各布二疋初达贼犯边永宁怀来等城望风奔溃大同攻围日久固守无失兵部尚书于谦请量给赏以酬其劳故有是命
　　○兵部奏辽东军余卞刚等自虏中脱逃回言也先在黑松林造牛车三千余辆与脱脱不花王议今秋差使臣三千人来京贡马大众随后窥探中国宜行在京及各边总兵等官严加堤备刚等能传报贼情宜授冠带总旗从之
　　○镇守福建右监丞戴细保遣人送净身小口陈石孙等五十九名至京送司礼监
　　○庚辰庆王秩煃奏保留府中官员及真宁王秩荧各以禄米减少欲率宫眷赴京面陈各复书止之
　　○刑科给事中曹凯监察御史王豪覆镇守福建侍郎薛希琏巡按御史许仕达讦奏诸罪互有虚实都察院谓凯豪于事有未覆者奏令御史邢宥更覆之具得希琏所奏仕达多诬命希琏自陈希琏服罪且谓豪宥以仕达同僚多庇仕达仕达亦自陈所以得罪于希琏状诏皆宥焉
　　○巡按直隶监察御史原杰按守备天寿山河南都指挥赵贵奸宿淫妇役占操军擅取薪于禁山事下法司请逮问从之
　　○巡按直隶监察御史马垸奏守备倒马关都指挥使陈友占役官军挟私辱军职诸罪命逮问之
　　○山西蔚州民吴伯通谙兵法天文逃居京师永清卫余丁郭福得亦角□羊阴阳术藏金锁玉阑等书云己是计都星当为军师大兴县军匠房福山有天分今年八九月虏必入寇期集敢勇者二三百待其来假报效名与之战即于沿途收州县卫所而南立福山为帝事发狱具诏诛之
　　○辛巳命仍旧制午朝
　　○禁广东福建浙江等处军民之家不得私藏兵器匿不首者全家充军造者本身与匠俱论死其知情者亦连坐之从镇守浙江兵部左侍郎孙原贞奏请也
