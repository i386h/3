<!-- { "loadSidebar": true } -->
　　○丁丑敕宁夏总兵官都督同知史昭等曰得奏徐童受自虏中脱归言阿召孕儿只伯事情甚悉朕虑此贼既近宁夏必乘间来侵卿其厉兵储器多方筹画期灭此贼仍敕诸将戒严守备为来春出师之计  下行在兵部尚书王骥右侍郎邝野于狱先是  上以西北边情紧急诸将未即奏功命骥等会官计议以闻越五日犹未回奏是日早朝奏事毕  上召骥等至前面责之曰边情紧急如此尔等何故迟延不议欺朕年幼邪遂命执骥等下狱  公侯伯五府六部太师英国公张辅等上备边议谓甘肃延绥大同宣府各边俱有镇守总兵等官师旅不为不多烽堠不为不备然而残虏得为寇者以守将提督之不严尔欲便命将出师则贼寇出没不常初无巢穴可捣为今之计宜令各处镇守等官尽心措置毋踵前为遇贼剿除不限分守仍令都督蒋贵赵安各率精骑时于贼人出没地方巡哨遇贼追杀毋纵入境官军有功计劳受赏畏缩失机量情行辟其延绥地方旷远都指挥王永所领兵少乞将山西在京操备官军内摘二千人举智勇都指挥一员管领前去同永守备其在京旧选官军四万令成国公朱勇训练以备有警  上是其议即命所司行之  山东青州府乐安益都二县直隶广平府成安县各奏今春以民饥发官廪赈济期以秋成抵斗偿官然今秋又歉民甚艰窘请移来秋为便事下行在户部覆奏从之  命山东靖海成山威海百尺宁津浔山六卫所军余俱寄籍文登县佃耕民田从知县祝协请也戊寅四川播州宣慰使杨昇遣长官杨胜宗等并哈剌孩等卫女直指挥吉列儿等呕罕河卫女直指挥脱因托兀者前等卫女直指挥阿剌秃等各来朝贡鹰马及方物赐宴并赐彩币等物有差  命山东济南府滨州知州梁昭复任昭在滨州锄击奸豪抚恤穷民以母丧去任州民闻昭服□阕相率赴京奏保故复之
　　○宣府总兵官都督谭广劾奏都指挥佥事杨洪先困瓦房嵯功冒给总甲陶俊等升赏请治其欺玩之罪  上知洪为下人所欺姑记其罪冒功受赏者即令追夺之俾长巡哨以警后来
　　○己卯敕都督蒋贵宁夏总兵官都督同知史昭大同总兵官都督同知方政等曰即今冬寒草枯马瘠正残虏授首之时机不可失尔贵其率兵趋宁夏尔昭其与贵会合出兵尔政其率兵出境巡哨为贵等声援尔等先议出师之期道里所由并剿贼方略密＜锍-釒＞以闻境外机宜惟卿等所便朕不遥制
　　○敕缘边总兵等官曰近太师英国公张辅等言残虏稔恶皆汝等怠忽所致然事既往矣不复追咎自今以后务竭心力以安边境毋踵前非毋贻后患
　　○命故哥吉河卫指挥佥事准里丁哥子亦忒哥弗朵秃河卫指挥佥事火秃里子省哥海汉子女冲俱袭职
　　○敕谕朵颜卫指挥哈剌哈孙朵罗于并头日伯台各赐织金彩币表里俱命来使伯颜帖木儿赍与之
　　○行在都察院右佥都御史陈智等敕奏太师英国公张辅等奉命议安攘之策稽延数日尚未回奏及  上召王骥责问逮系之辅等亦不出班叩头伏罪给事中御史职当言路却乃畏避不举请俱下法司究治  上是其言宥辅等罪不问御史给事中各杖二十仍住俸三月
　　○行在礼部奏四川石砫宣抚司把事谭添旺进冬至  圣节表文过期始至请治其罪  上宥之
　　○庚辰命行在锦衣卫指挥使徐恭掌卫事
　　○调都指挥佥事王信于狭西都司备御绥德延安
　　○镇守甘肃太监王贵奏巩昌等卫选操军士数多盔甲不给  上命于兵仗局支二千副遣内臣运以给用
　　○巡按山东监察御史孙纯劾奏都转运盐使司同知封贵副使李彦頴惟务贪黩乞正其罪  上命法司执治之
　　○辛巳福余等卫指挥阿儿歹等盖实等卫女直指挥色克等撞石卫女直土剌纳兀的河等卫女直指挥牙失答等兀剌忽卫女直头目欢出火等四川马湖府沐川长官司土民罗福祖等各来朝贡马及方物赐宴并赐彩币等物有差
　　○增给辽东操备军士布花先是内地军士岁给冬布二疋钞三锭绵花一斤八两辽东军士给布四疋花如内地例至是内地军士有赴辽东操备者以艰苦自陈事下行在户部覆奏  上命岁给布四疋花三斤
　　○立狭西靖虏卫革迭烈孙巡检司
　　○壬午立春顺天府官进春  上御正朝受之文武群臣行庆贺礼赐宴
　　○晓刻月犯亢宿南第一星月在上
　　○癸未敕甘肃左副总兵都督任礼选调骑兵一千步兵二千隶都督蒋贵统领剿贼
　　○敕镇守狭西都督同知郑铭等曰得奏欲将军余及民间选取精壮能武艺者操习待用已从卿言但当顺人之情不可强其所不欲也卿尚体予至怀
　　○敕谕塔山卫野人头目阿答剌并赐织金纻丝彩绢俱命来使指挥同知赛罕赍与之
　　○行在兵部奏大营围子乎缺官提督都督佥事陈敬宣德间尝统领乞仍委敬从之
　　○行在礼部尚书胡濙奏辽东野人女直进贡珍珠至京每人赏彩叚一表里绢五疋珍珠每二颗赏绢一疋此朝廷柔远人之盛意也近者往往将烽壳磨成并黄暗黑色细碎不堪珍珠络释进送赴京惟务希求赏赐宜移文辽东总兵镇守并都司官今后从公办验毋得一概进送来京庶省军民沿途转送之劳从之
　　○番达回回伯都等男妇二十六口来归给赐衣物安置居住
