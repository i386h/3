<!-- { "loadSidebar": true } -->
　　○命南京锦衣卫故带俸指挥佥事郭珍子昌袭职辽东故都指挥佥事毕恭侄宁为百户
　　○福建沙县贼首陈政景等紏清流等县强贼蓝得隆等攻围汀州府都指挥佥事马雄按察司佥事况真等率官军民壮击败之汀州知府刘能推官王得仁又潜遣人邀其归路擒政景等八十四人余贼惊溃事闻  上命兵部论功升赏仍驰文与各官奖励军夫乘势设法捕杀尽绝其战没军夫量复其家被贼焚劫人民加意赈恤
　　○顺天府漷县奏春夏少雨麦苗枯稿人民缺食请以应徵税麦或停徵或折钞以苏民困  上命户部议行
　　○乙酉升山东济南府通判田崇为本府同知崇管供用薪炭九载任满属民保留故有是命
　　○丙戌总兵官宁阳侯陈懋等帅官军攻破沙县陈山寨擒获贼首邓茂七家属并伪都督黄宗富等一百五十五人按察司为事副使邵宏誉等亦率民夫擒获沙县贼首伪统兵总都督伪继南闽世长邓伯孙等五十七人捷闻  上谓兵部臣曰陈山寨既拔贼巢穴已覆矣仍令懋等急捕余贼其胁从及避兵人民尚宜抚安毋致滥杀
　　○户部奏守嘉峪山关官军近获男子刘全系镇夷千户所小旗因运粮被虏逃回合给原所完住亦巴户免列二户系投降达官都督喃哥部下人合随喃哥于东昌平山二卫安插拨田支给月粮优餋从之
　　○免山东濮州预备仓儒学仓千户所屯田粮共一万五千一百六十余石以被水渰没也
　　○赐潞城王逊＜火宁＞第四子名曰仕均封为镇国将军赐诰命冠服等物
　　○户部奏顺天府所属州县夏税例运口外并御马监交纳今旱蝗相继二麦无收请以该输豌豆红花子大麦徵纳本色小麦准纳杂豆俱存本处其口外粮料以江南折粮银一十万两运赴宣府籴买备用从之
　　○礼科给事中王诏言福建盗贼生发  皇上命都督刘聚佥都御史张楷统军剿杀各官自到建宁以来笙歌为乐笑傲自如楷以平时所和唐诗逼令建宁府刊行其于军政置之度外  皇上知其不足以济事复命宁阳侯陈懋等往大军一临贼始大败楷等心怀奸诈乃奏称其子应麟等有功且应麟等既无领军之名焉能获功原其本心只欲荣贵身家而已又楷在彼所作除夕诗有云静夜深山动鼓鞞斯民何苦际斯时又云乱离何处觅屠苏浊酒三杯也胜无又云庭院不须烧爆竹四山烽火照人红等句流传京师人多传诵迹其为诗如此则其存心可知宜正其罪以警将来  上曰待张楷等回具实以闻
　　○丁亥夜金星犯鬼宿
　　○戊子宁世孙奠培奏臣祖考所遗宫人除无子者移居别宫养老有子者乞令各从所生子奉餋为便从之
　　○浙江按察司佥事罗经等奏处州流贼劫掠平阳等县杀死巡海都指挥等官王瑛等一十九人而总督备倭都指挥使李信先同瑛等围截各贼于仪山不肯奋力齐进以致瑛等失陷乞治信罪  上谓兵部曰信无谋无勇用之何益但急于捕贼姑置之即驰文令严整军马于路通处州紧要处昼夜堤备遇贼当先效力以赎前愆否则必置极典
　　○广东按察司佥事张忠奏福建汀州等处流贼漫入潮州府海阳等县劫掠乡民而海贼陈万宁等亦诱致漳潮居民入海驾船累次登岸杀伤县官劫掠官库乞遣文武大臣前来调广东福建官军捕杀  上命兵部驰文与巡按御史同布政使揭稽亟往潮州凡纵民从贼官员俱执问如律备倭官责死状令捕贼赎罪仍谕沿海军民有能计获陈万宁者照军功例升赏
　　○己丑册南城兵马指挥杜贵女为楚王季埱妃寿昌安僖王庶第二子季＜土予＞为寿昌王应山悼恭王嫡长子豪土□睘为应山王
　　○升辽东行太仆寺寺丞角□羊贯为本寺少卿以任满九载右都御史王翱奏保其廉慎故也
　　○巡抚浙江大理寺右少卿张骥等奏丽水县县丞丁宁率领老人王世昌任云里长陶孟端赍榜深入贼巢招诱贼首陈鉴胡等出官追还所掠妇女人口比之战斗而取胜者力省而功倍之乞优加旌擢  上曰丁宁能宣布朝廷恩威抚获贼首克有劳效升处州府同知就令履任王世昌任云并陶孟端俱授以巡检仍给赏银十两今后有能招诱贼首者赏格悉从此例
　　○辛卯  仁宗昭皇帝忌辰遣官祭  献陵
　　○  上闻沙湾等河修理略有成绩诏工部臣曰河道既通漕运今农务方殷其令军夫休役河南山东河口堤岸仍命各巡河及三司官乘时率工浚筑
　　○命江西袁州府知府姚文复任升正三品俸文任满九载属县耆民保文持身勤慎乞留任事巡抚右侍郎杨宁以闻故有是命
　　○赐道藏经于南京神乐观从太常少卿王一居奏请也
　　○河南按察司佥事徐朝宗奏直隶兴州左屯等二十四卫官军余丁指挥使杨昇等二万一千六百四十员名侵种屯地三千四百四十五顷余不纳子粒赦后不改正俱当逮问并追地利偿官  上曰昇等犯在赦前地已改拨况皆守边操备之人姑宥其罪地利免追再犯治以重罪仍令朝宗榜谕各卫知之
　　○四川松潘等处军民指挥使司指挥使石俊等屡奏镇守都指挥佥事王杲贪贿不法诸事且岁索茜草酥油等物于诸番因而激变番民为边方患  上遣锦衣卫官往执之
　　○袭封衍圣公孔彦缙祖母夫人王氏卒遣官赐祭
　　○壬辰命工部右侍郎王永和署本部事
　　○升兵科给事中姚铣为本科都给事中以任满九载给事中苏霖等奏保故也
　　○大理寺卿俞士悦等以春夏二时不雨恐刑狱不清所致请会审刑部都察院狱以消天变  上命太监金英同法司堂上官审之凡情罪重者类奏请裁其在京内外各衙门久系囚犯亦令具闻因事锁镣办事输作等项官吏军民匠役人等悉宥还职役诓骗及窃盗三犯者充军口外枷项者悉具情犯以闻
　　○癸巳兵部右侍郎兼翰林院侍读学士苗衣□□以疾乞致仕不允
　　○掌光禄寺事户部左侍郎柰亨疾踰年不愈至是乞免朝参扶疾视事从之
　　○甲午升郎中杨祖何友员外郎陈骏监察御史操安谭善左寺正陈永祥为知府
　　○命金吾后卫指挥使陈宾府军前卫指挥佥事鹿麟燕山左卫指挥佥事郑友俱复原职初宾等俱以罪谪戍辽东至是总兵官曹义等奏其屡立军功故有是命
　　○命天津武清二卫屯地钞改徵米每亩五升三合五勺不纳米者折草一束
　　○神机营牌刀余丁先是月给食米三斗至是自陈操备之劳户部覆奏宜准京军无室家例月给六斗从之
　　○光禄寺少卿吕泰初为南京光禄寺丞任满南京工部右侍郎吴政钦天监副高礼给事中刘华甫卢祥刘炜张云翰户部员外郎张鹤俱就光禄寺贺之泰及寺丞姜胜等擅用官物又官器置酒且邀尚膳监内官黄桧以宴政等至是事觉下南京都察院鞫实命俱宥死倍徵所食诸物输官复其职泰降为太仆寺寺丞
　　○初两淮盐运司奏准永乐中守支盐□有愿得赀本者给与钞不愿者仍听守支时判官薛华不询□愿否概以姓名移南京户部给钞既而有不愿者乃复听守支由是各□姓名重占二牍户部奏遣主事张斌同巡按监察御史刘文查册斌遇疾乃奏文等恐已发其奸弊因毒已成疾  上命法司逮治更遣主事陈汝言往究之汝言奏盐运使耽九畴等受贿重冒支给盐钞俱下法司论罪九畴等陈诉  上特命谪斌戍辽东铁岭卫文及九畴等皆宥之
　　○四川甘藏寺番僧剌麻舍剌星吉乌思藏番僧乍叭剌监参尊胜寺番僧思漫剌藏等各来朝贡马及佛像等物赐宴并彩币表里等物有差
　　○命故金吾左卫指挥佥事曹旺子瑄金吾右卫指挥同知王顺子恽指挥佥事北斗奴子陆十三济州卫指挥佥事昌胜弟聚永清左卫指挥佥事量兴子成俱袭职
　　○丙申命镇守福建浙江刑部右侍郎薛希琏大理寺右少卿张骥候贼平之日访察贪污官吏逮送京师从巡按监察御史史罗澄奏请也
　　○升辽东都司都指挥使梁瑄为左军都督佥事宁远卫指挥使范广定辽后卫指挥使王贵东宁卫指挥使甯荣三万卫指挥使裴显辽海卫指挥使费鼎孙璟俱为辽东都指挥佥事锦衣卫带俸指挥使打里纳金吾卫带俸指挥使骆忠安乐州鞑官指挥使咬失鲁朵儿哈俱升为都指挥佥事仍旧操备
　　○丁酉升江西赣州府宁都县知县周昂建昌府广昌县知县江浩俱为本府通判宁都县县丞田肇为本县知县录其捕贼抚民劳也
　　○巡抚江西刑部右侍郎杨宁奏南安府地接广东多大山长谷而奸盗每于此处啸聚虽自洪武间设有千户所而城池年久颓塞诚非保障之道请敕所司甓城浚池以防不虞  上命工部移文江西三司俟农隙日督所属军夫以渐修筑之
　　○江西南安府妖人罗天师等妄称弥勒佛谋聚众作乱巡抚刑部右侍郎杨宁等执而斩之
　　○戊戌设河南河南府狭州卢氏县栾川镇巡检司从本县县丞周民熙奏请也
　　○己亥命翰林院侍读学士张益内阁办事
　　○庚子免山东兖州府所属州县去年被灾秋粮一万六千七百二十二石马草三万五百八束
　　○巡按贵州监察御史黄镐奏贵州庆远等府苗贼猖獗攻围城池人民缺食军储不充请以湖广附近贵州之处仓粮屯粮并折粮银绢布疋酌量鬻米设法儧运以给从之
　　○初福建巡按监察御史汪澄移文浙江江西进兵会捕贼邓茂七既而以贼方议降令兵且勿进越五日探知贼无降意乃驰遣人趣其进浙江巡按御史黄英以闻兵部劾澄止军纵贼福建三司亦奏前此巡按御史柴文显当贼势微时匿不以奏餋成今患至是并下法司狱文显及澄俱论失机  上命磔文显籍其家斩澄于市
　　○辛丑升两淮都转运盐使司运使耿九畴为刑部右侍郎通政司右参议汤鼎为本司右通政
　　○日生背气一道色青赤鲜明
　　○占城国王摩诃贵来遣使臣逋沙怕布坡哈密忠顺王倒瓦答失里遣使臣阿力癿等来朝贡方物赐宴并彩币表里等物有差
　　○升刑科给事中王复为通政司右参议鸿胪寺右寺丞胡恭为本寺右少卿司仪署署丞张翔为左寺丞主簿齐政为左寺丞湖广岳州府知府易善为本布政司左布政使命云南按察司佥事张清理本司事仍提督屯种
　　○吏科给事中包良佐言吏治得失者民生休戚之所系今吏部虽有考课之典而黜陟必待九年是其法未严也御史虽有访察之例而巡历不过一年是其责未专也是以在外有司多未得人乞慎选才德素有清誉大臣一人前去考察廉勤者存之老疾罢软者黜之贪墨害民明有实迹者依律究问重加贬斥或考察者徇私任情并治以罪又言福建司府县官平日酷虐下民贪黩无厌以致盗贼窃发蔓延各境生灵被其荼毒闾里为之空虚上廑  皇上命将出师下劳黎庶转输供亿推厥所由无可逃罪今贼众渐已殄灭宜将各官明正典刑示戒天下  上览奏下大臣议吏部尚书王直等言狭西等六处有镇守巡抚官者就令考察山西等八处无巡抚镇守官者宜从巡按监察御史会同布按二司考察其福建三司卫府县官员情罪深重宜从所言逮置诸法  上悉从之命锦衣卫遣人驰驿往福建会同巡抚巡按等官查究贼徒生发劫掠之时都布按等司掌印管事分巡地方捕贼失机官并延平府卫尤溪沙县管事官悉械送京师其先误事失机及后抚捕贼徒有无劳效亦从公查录以闻
