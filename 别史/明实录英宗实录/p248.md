<!-- { "loadSidebar": true } -->
　　○赐永兴王志墣冕服一袭从王奏请也
　　○夜有流星大如杯色赤尾迹有光自鬼宿东南行至翼
　　○甲戌给代府怀仁王逊烠宣宁王逊炓菜户各一户
　　○命狭西沿边囚犯纳草赎罪从镇守都御史王文等奏请也
　　○乙亥命工部巡河官三年更代旧制巡河官九载更代后有言其久住敝民者命一年更代未几复旧至是又有言其岁久因循误事者乃有是命
　　○丙子命刑部右侍郎杨宁往江西大理寺少卿张骥往浙江抚安人民操练军马堤备贼寇时十三道监察御史周鉴等言福建贼邓茂七处州贼叶宗留煽乱浙江江西地与相连恐其不靖请命大臣往镇抚之故有是命
　　○巡按广东监察御史杨刚等言近年广东州县多被寇掠虽以地接广西之所致亦由有司抚字之失宜故化州知州泷水新会二县知县皆尝激变失机虽已坐罪去官亦何补于生民今臣等访得广东都司经历司都事邓敏老成干济布政司广丰库大使周刚练达勤慎南海县典史杨杰刚方有断咸堪委任乞量加擢用署敏于化州刚于泷水杰于新会俾各尽所长勤于抚字则不惟末僚有所激劝而斯民亦有所依归矣＜锍-釒＞闻  上谓吏部臣曰此数处人民皆创残之余正须得人抚绥今御史所会举者必称任使其不限资擢用之
　　○夜有流星大如碗色青白光明出五车东北行至五诸侯
　　○丁丑四川杂谷安抚司番僧南哥藏等乌思藏温卜让伯等朵颜卫头目古歹遣达子兀孙答木儿海西兀者等二十八卫野人女直都指挥昂克等来朝贡马赐宴并钞币等物有差
　　○浙江按察司副使冯诚鞫囚论罪有不当者命巡按御史逮问论当杖赎还职从之
　　○戊寅命复广东三司官布政使等官吴扬等俸先是扬等坐致贼入境罪罚俸至是以捕获贼徒地方颇宁故命复之
　　○己卯擢进士宋玺为户部主事周旋礼部主事田瑧兵部主事王敞大理寺右寺正监生金湜为中书舍人
　　○敕谕哈密忠顺王倒瓦答失里曰尔奏瓦剌太师也先因亲戚之故遣人邀尔往见彼母及也先声言出军回尔亦当往见并所有尔遗民候尔到时俱与领回等因具见尔忠敬之意朕以天下为家一视同仁固无分彼此但尔世膺王爵守御近边洊受恩宠忠诚尤笃凡有事务宜与尔图长久也先虽与尔为亲戚其部属安能尽体也先之心倘为利害所惑一言不合必生嫌隙况相去窎远山坂溪涧之间或为小人所乘祸患难测古云人无远虑必有近忧又尔以王爵统守一方亦当知所自重思患豫防斯无后悔也先果促尔行尔以保守地方之事明白回答或选一良使往彼致意用全交好亦无嫌疑尔尤须谨守礼法不许轻听奸诈怵诱妄谈是非自速后祸盖朝廷选将练兵赏善诛恶行之未尝或爽尔宜体国厚恩益坚臣节庶几永保富贵尔等其钦承之
　　○＜锍-釒＞山西涑水河以其淤塞水涨妨民稼穑也
　　○庚辰减免直隶安庆徽州宁国淮安凤阳扬州六府及中都留守司淮安大河等卫被灾田地粮草
　　○调在京五军神机等营官军二万征福建贼
　　○给南京各营骑操马二千余匹
　　○辛巳调浙江漕运军二万人江西漕运军七千人往总兵宁阳侯陈懋处征福建贼
　　○调羽林前卫带俸都指挥同知秦敏都指挥佥事刘宽于福建都司羽林前卫带俸都指挥使王亮留守中卫带俸都指挥佥事刘宽于行都司
　　○壬午命修武伯沈荣掌左军都督府事
　　○直隶池州府民章禧远四川泸州民陈文广魏仁广东琼山县民王贤嗣各出谷千石有奇赈济赐玺书旌劳复其家
　　○敕福建备倭署都指挥佥事王胜近命大军征剿沙尤叛寇虑贼徒计穷潜谋窜海尔等宜严加堤备哨探贼情如能相机剿杀一体升赏
　明英宗睿皇帝实录卷之一百七十二
　　正统十三年十一月癸未朔钦天监进正统十四年大统历  上御奉天殿受之给赐诸王及文武群臣颁行天下
　　○海西马英山等十五卫野人指挥沙路等并黑龙江野人乃因帖木等来朝贡马及方物赐宴并彩币等物有差
　　○命广东署都指挥佥事王清守备雷廉高肇四府地方时守备都指挥佥事陈德卒巡按监察御史杨刚会官举清故有是命
　　○甲申淮府鄱阳王祁镔薨王淮靖王庶长子母吴氏宣德六年生正统八年册封至是薨年十八讣闻  上辍视朝一日赐谥曰怀僖遣官致祭命有司营葬
　　○袭封衍圣公孔彦缙来朝贡马贺  万寿圣节赐宴并赐钞币等物
　　○燕山卫经历陈超言臣原籍广东南海县有水源通海昔尝筑塞近年遇旱民田无水灌溉乞命有司仍＜锍-釒＞通置石闸视水盈缩启闭用资田亩其经行道路或妨人往来则建木桥从之
　　○乙酉唐世子芝土□尔薨世子唐王长子母妃宋氏宣德八年生正统九年册封至是薨年十五讣闻  上辍视朝一日赐谥曰悼简遣官致祭命有司营葬
　　○升浙江嘉兴府知府黄懋为福建左布政使郎中赵象为左参议监察御史陈璞为福建按察使冯杰为广东按察使通判蔡云翰为福建佥事复除湖广右参政戴弁云南右参政严颐于广东布政司河南副使丘俊于福建按察司狭西副使傅吉佥事戴谦于广东按察司时监察御史周鉴言福建广东布按二司官俱以失机革去冠带捕贼急宜择人补缺视事吏部因举懋等以闻故有是命
　　○丙戌命宁阳侯陈懋佩征夷将军印充总兵官保定伯梁瑶充左副总兵平江伯陈豫充右副总兵都督佥事范雄充左参将董兴充右参将刑部尚书金濂参赞军务统率在京神机五军及浙江江西等都司官军太监吉祥王瑾提督神机铳炮征剿福建贼俱降敕谕之曰福建反贼邓茂七啸聚为乱已敕都督刘聚剿之但贼众军寡未易扑灭今特命尔等率京军二万人江浙漕运军二万七千人往合前调南京官军捣贼巢冗以靖地方尔其秉公正以率部属严号令以一人心赏罚必明区画必谨毋滥及良善毋纵容奸恶庶副朕委任之重
　　○户部主事孟＜王巳＞言福建贼邓茂七等攻劫郡县肆行无忌盖因官军骄惰临敌退缩所致重烦  圣虑命将出师然福建郡县多与浙江江西广东地界相接窃虑贼徒闻风逃窜猝难殄灭宜令总兵等官分道而进预据要害以绝其去路然后直趋延平以捣其巢冗彼或伏匿山林则持重以待之重围以困之彼无资粮亦将自薨  上览其言命总兵参将等官知之
　　○翰林院编修刘定之以弟寅之等与乡人有隙相讦诉词连定之下狱法司核所诉多诬坐寅之徒定之失戒当赎杖还职从之
　　○丁亥复除湖广布政司左参议黄仲芳于山东布政司以母丧服阕也
　　○起复狭西凤翔府知府扈暹暹以母丧去职布政司为民奏保夺情视事故有是命
　　○调忠义前卫带俸都指挥佥事刘海金吾右卫带俸都指挥佥事革胜俱往四川行都司管事
　　○镇守狭西兴安侯徐亨等奏夏秋淫雨通渭平凉华亭三县山倾军民压死者八十余口壅水渰没税地请蠲其赋从之
　　○命狭西弘化寺罗汉领占节木袭普应禅师
　　○戊子升通判朱昂蒋劝都司经历莫道生俱为工部都水司郎中推官孔诩知县张祥马聪成伟俱为主事专理河渠比工部以管河缺官闻会昂等九载考绩至部故皆擢之
　　○命故锦衣卫指挥使颜整子贵金吾左卫指挥同知鬼里赤弟邹洪俱袭职献陵卫指挥佥事王成子翥武功右卫指挥佥事裴安子昭俱代职府军前卫带俸都指挥佥事吕俊子震食指挥佥事俸优给震故奉圣夫人李氏孙也
　　○设河南开封府郑州荥泽县僧会司置僧会一员从本县奏请也
　　○户部奏福建见调官军捕贼积粮少恐误馈饷请以今年福建秋粮俱存本处仍移文广东三司御史计议以本年折银粮米酌量运给从之
　　○户部奏本部定拟直隶卫所旗军月粮俱支八斗其新安卫不遵定例总旗月支一石二斗小旗九斗自正统八年起多支米一千一百二十余石合移文巡按御史将经该官吏执问支过粮米追扣偿官从之
　　○己丑福建贼邓茂七密遣人至建宁侦候虚实寻至福州为巡哨官军所获言贼欲以兵攻建宁又声言于金沙堂聚众夺舟下福州攻劫都布按三司官以闻  上曰贼情谲诈恐其声东劫西兵部其谕所司严督官军固守城池俟大军至日并力剿除但怠慢失机者不宥所获贼徒更察其事情密报总兵等官酌量图之
　　○吏科给事中张固自朝退至长安右门有守卫军与固同乡僦固屋以居者固令其取马于家其人驰马误伤人死兵马指挥司以闻请并治固罪  上宥之
　　○夜月犯垒壁□
　　○庚寅四川播州宣慰司宣慰使杨纲遣人贡马贺  万寿圣节赐以钞币
　　○复除浙江道监察御史李琮于山东道以父丧服阕故也
　　○敕谕兀者等卫都督等官剌塔别里格等曰近尔等进瓦剌与尔等文书朕览之皆甘言诱语且自古国家兴废皆出天命今虏乃以元成吉思薛禅可汗事诱尔且元亡已百余年当其亡时子孙奔窜草野皆为人所害今其称为首领者亦不过冒其名以胁部属耳其属人尚皆不信服况欲欺远方之别类者乎我  祖宗受  天明命统御万方尔女直野人皆自开国之初设卫授官颁给印信管治人民尔等世受国恩听朝廷节制兹乃受虏文书于理甚不当况尔居东陲虏居北地相去甚远虏以文书遗尔事必有因论情固当究问但念尔等素多忠谨自以文书缴进不隐其情悉置不问自今尔等宜严禁部属毋与虏往来或虏侵犯尔境尔等备御不及驰报辽东总兵等官为尔量度应援务使尔等不致失所尔等其敬慎之
　　○辛卯狭西弘觉等五寺国师劄思巴锁南等遣剌麻领占藏卜等弘庆等六寺申冲等二簇剌麻锁南劄西巴等来朝贡佛像舍利铜塔驼马赐以钞币
　　○壬辰朝鲜国王李祹遣陪臣奉表贡方物贺  万寿圣节赐钞币等物
　　○夜有流星大如鸡弹色青白流丈余发光大如杯出五车东北行至中台
　　○癸巳  万寿圣节遣官祭  长陵  献陵  景陵  上诣  奉先殿  皇太后宫行礼毕出御奉天殿受朝贺大宴文武群臣及四夷朝使
　　○有强贼五百余徒劫掠广东阳春县乡村焚毁民居巡按监察御史沈衡劾奏都指挥同知何贵左布政使吴扬按察副使徐贤等蒙蔽失机之罪  上命贵等具实自陈仍命衡查究分守失机官以闻
　　○甲午辽王贵＜火受＞奏欲自备工料修其先王坟茔之朽敝者从之
　　○命故马英山卫指挥使出乞子速木哈朵林山卫指挥同知乞丁哥弟额真哥虎儿文卫指挥佥事阿里哥子倒加奴俱袭职
　　○监察御史白圭等言先以广东福建贼寇猖獗缺官视事升去布政使等官已经数月计程当莅任矣近者文移到京不见各官佥书姓名若不枉道回家必是在途探听贼情逡巡顾忌至违期限托疾文过及虑二处考满还任官员亦有避难不即赴任者请敕巡按监察御史遇有违期捏故者悉逮送京鞫冶事下吏部议若逮各官送京未免重新铨补往复辽远愈妨政务不若移文巡按御史依法处冶仍行本部纪过俟考满黜降从之
　　○乙未镇守狭西右都御史王文奏平凉巩昌临洮诸府卫比因水涝军民缺食秋粮子粒无从办纳  上命户部覆实除之
