<!-- { "loadSidebar": true } -->
　　○旧例僧有妻者诸人得捶辱之更索其钞五十锭无钞殴死勿论有僧夜入奸妇家为同奸者殴死山西法司论殴死者以绞审狱评事王亮谓僧犯奸方之有妻其罪尤重殴死奸僧宜有以矜恤之  上命宥死杖遣戍边
　　○己丑巡按直隶监察御史郑观奏直隶并山东等处春夏亢旱蝗蝻生发乞命清军御史暂且还京令有司陆续清解从之
　　○庚寅命崇信伯费钊忻城伯赵荣印记北京行太仆寺马骡驹共六万七千一百三十四疋
　　○辛卯擢行人虞祯为行在狭西道监察御史学录周道为行在云南道监察御俱以理刑考称故擢之
　　○宣府右参将都督佥事杨洪奏宣府前等卫官军马九十余疋皆老瘠及征战走伤不堪骑操宜送万全都司作菜马以供使客  上曰征战走伤乃有功之马若一概宰用于心何忍兵部移文总兵镇守等官视验有功者给与守城官军牧养候倒死之日埋瘗
　　○行在鸿胪寺卿杨善次子容伪为内官陈鼎手书假金于行在工部尚书吴中中拘容法司问当赎杖  上怒其诈发戍威远卫
　　○行在户部主事张清奏朝廷以山西之民流移已多命大理寺少卿于谦抚之臣以为向也未有抚民之官而民各安业今抚民之官累设而流亡愈多盖由任守令者不得其人督边储者日益以急民不堪生以致然非一朝一夕之故也官多则民扰为今之计莫若革抚民之官择守令以安民心脩屯田以宽民力  上曰仍命谦往抚安其府县官有贪墨害民者械赴京师罪之
　　○脩上林苑监
　　○赐故金吾卫带俸都指挥佥事孙宽羽林卫带俸达官指挥使赵庆云旗手卫致仕指挥佥事田雄锦衣卫住坐达官指挥千户百户二十四员并广东都指挥佥事戈戡等祭如例
　　○行在兵部郎中侯琎奏麓川叛寇思任发令贼首刀令道等十二人贼徒三万余象八十只到大候州欲往景东威远等处攻劫臣督同都指挥马让卢钺等率领官军迎敌铳矢俱发一鼓而贼众大败斩首三百五十二级获贼帐房旗鼓铳炮盔甲等物  上赐敕奖谕曰尔等克奋忠勇用振军威朕甚嘉之其升赏之典俟事平之日举行
　　○癸巳敕广西总兵官安远侯柳溥参将都指挥佥事田真广西都布按三司并巡按御史等官曰得奏浔州府桂平县石门大信寨岭等山贼仍前纠合劫杀人民招抚不服欲俟秋征剿未知尔等计虑当否大抵人情莫不好生恶死贼首不过数人而胁从者众兵戈之下必伤无辜敕至尔等更须计议不可贪功坏事如再三抚谕不服则遵前敕事理相几剿灭务俾地方宁靖军民获安
　　○巡按狭西监察御李匡言天下所上疑狱特恩多全其生而强盗亡者历岁不获宣德十年诏既宥其未获者死金复捕之不已夫强盗已获者且蒙宥死况于未获臣恐纠成群党啸聚山林为患非轻请行天下于  恩宥死者之所连悉谕之复业著役使有罪者得改过自新被诬得安居乐业事下法司议谓宣德十年诏固宥未获强贼死然有曰后不改悔仍为非俱罪之不赦正统四年诏又曰强盗不赦今中外见捕之盗非赦后之所纠聚即赦前之怙终不悛者难以德怀如不治以法使之惧恐玩法为恶者日滋蔓匡言未可从也  上以为然
　　○行在刑科给事中廖庄言狭西各递运所问发充牛夫犯人役满木所官必待拨人更替然后释放有守候一二年者乞敕兵部移文各处预先三月之间申达上司拨人及期代役为便从之
　　大明英宗法天立道仁明诚敬昭文宪武至德广孝睿皇帝实录卷之八十二
　　明英宗睿皇帝实录卷之八十二
　明英宗睿皇帝实录卷之八十三
　　正统六年九月甲午朔  奉天华盖谨身三殿乾清坤宁二宫成遣官告  天地  太庙  社稷并岳镇海渎诸神
　　○旌表孝子张政等四人政直隶庐江县人父疾笃侍汤药未尝离左右及卒哀毁庐墓负土成坟手植松柏三百余株先尝有虎出没其地多害孳畜至是远遁史伍直隶内黄县人父萱任广东佥事卒葬南海县和光寺侧其母王携伍以归伍既长常以父不得归葬为恨母语之曰尔父用杉木为棺内置大钱十枚母卒庐墓终丧往求父棺寺以被水渰没泣祷于神忽有老人以杖指示寺址因遍发其地果得父棺内有钱如母言载归与母合葬复庐墓侧有鹊结巢驯狎不惊毕鸾直隶井陉县人本府儒学生父贵早亡事母李以孝闻母卒庐墓有鹿兔引子至其恻每闻鸾号泣亦悲鸣及鸾服阕将归鹿兔群绕长鸣三日而去赵说湖广麻城县人父中风不能言说每夜焚香拜北斗祈代死父遂愈后父母卒说庐墓寝苫枕块负土成坟鸠巢于庐俱旌其门曰孝行
　　○狭西秦州卫阶州右千户所百户徐政奏本所军士原系七分屯田三分守城番贼探知军少不时出没乞以六分屯田四分守城其遗下原屯田地拨余丁补数屯种从之
　　○乙未旌表烈妇节妇马氏等七人马氏贵州都匀卫指挥佥事陈昱妻昱卒马服命妇冠帔自缢死旌其门曰贞烈冉氏河南郑州人赵二妻夫征云南殁于阵冉奉舅姑殡葬以礼孙氏山东清平县人于安住妻石氏狭西秦州百户王珉男玙妻彭氏江西浮梁县吴忠妻忠由进士为临高令卒于官彭扶柩归葬万氏江西余干县民胡子贞妻刘氏直隶永平县民孟宗妻俱守节不嫁旌其门曰贞节
　　○浙江衢州府民郑爱杜昱湖广汉阳府民刘尚直隶淮安府民朱瑛陈万三张兴扬州府民赵麟吴义邹实陈森蔡炅单政赵瑛胡澄张义陈钢陈通苏州府民毛添安常州府民朱善庆周圭各出榖千石有奇赈济饥民赐玺书旌劳复其家
　　○直隶保定大名广平永平诸府德州卢龙山海兴州东胜抚宁诸卫各奏蝗伤禾稼命有司设法捕灭之
　　○丁酉赠榆社王钟铉庶母孙氏石氏为贞顺夫人从王奏请也
　　○敕宣府总兵官左都督谭广等曰今得福余卫都指挥安出奏本卫野人头目脱脱罕也的干打吉奔等三百余人往西捕猎然其旧尝入寇恐假此故欲来扰边或闻瓦剌使臣来朝欲肆劫掠尔等宜严为之备贼至相机剿杀贼去不可穷追恐堕贼计慎之慎之
　　○己亥命金吾左卫指挥佥事杨兴子旺金吾右卫指挥佥事王忠捌答木儿子伯颜哈者俱袭职金吾右卫指挥同知殷亮子礼代职
　　○行在礼部右侍郎王士嘉病命医视之
　　○巡按直隶监察御史陈璞奏真定府真定县八月十六日雨雹伤害田禾租税无徵  上命行在户部勘实以闻
　　○庚子广西思恩府土官知府岑瑛言府治僻隘桥利堡正当猺寇出没之所且有城垣公廨乞徙置为便  上从之
　　○壬寅册周王第十女为夏邑郡主适徐成命成为宗人府仪宾赐诰命冠服等物
　○遣驸马都尉王谊等为正使给事中廖庄等为副使持节册封周王庶长子子垕为周世子庶第二子子埅为通许王庶第三子子埘为原武王庶第四子子塈为鄢陵王庶第五子子坛为河阴王庶第七子子堰为项城王选南城兵马副指挥王斌女为通许王妃南城兵马副指挥李俊女为鄢陵王妃西城兵马副指挥吕和女为代王第八子怀仁王逊烠妃
　　○重阳节赐文武百官宴
　　○巡按直隶监察御史陈永言顺天府所属州县蝗民贫食艰而房山尤甚其采柴夫三百余人每人月柴四百斤赴京输运疲劳不堪请量减以苏其力诏减一百斤明年春仍旧
　　○给居庸关榆河等驿马七十三匹
　　○癸卯郑王瞻埈有疾  上命良医驰驿带药往疗之
　　○给庆成王美埥第三弟镇国将军美土□列岁禄一千石米钞中半兼之○南京守备丰城侯李贤户部右侍郎张凤奏南京米价腾涌军民艰食发锦衣等卫仓粮粜以济之计粮八十万石得银二十一万七千两差官解京
　　○行在工部奏手把铜铳关领殆尽宜预造以备用从之
　　○乙巳命行在翰林院侍读周叙复任以父丧服阕故也
　　○直隶扬州淮安山东济南青州诸府各奏六月霖雨伤稼租税无徵  上命行在户部覆视以闻
　　○改贵州黎平府福禄永从蛮夷长官司为永从县置流官知县典史各一员以本司土官李瑛故绝岁久从按察使应履平奏请也
　　○丙午升南京广洋卫指挥同知陈暹为署都指挥佥事奉敕于浙江备倭
　　○丁未诏建直隶隆庆卫儒学先是因狭西佥事林畤所请已除官降印而未有庙宇堂齐指挥胡纲以为言遂命建之
　　○戊申镇守湖广贵州副总兵都督吴亮奏贵州苖蛮出没不常各卫官军调征麓川今广西总兵官柳溥又遣人坐调备御广西恐本处猝有警急何以防备事下行在兵部言宜将贵州官军见在广西者仍留在彼操备其应轮番者暂留原卫守御候征麓川官军回日轮番如旧从之
　　○庚戌升山东布政司右参议孙子良为本司参政先是儧运粮储总兵官都督佥事武兴等言子良督修河道措置有方今九年考满所属官民俱不忍其去故有是命
　　○直隶安肃县奏去岁蝗民因乏食以岁办皮翎于今年补纳今民艰窘如昔而并以二岁所办追之诚弗能堪乞将去岁者如时直折钞从之○癸丑召河南按察司按察使包德怀山东按察司佥事薛瑄乘传诣京先是行在吏部奉命会举廉能端重有学识者四员以闻至是独召二人云
　　○甲寅镇守辽东太监亦失哈奏守备开原都指挥同知夏通老疾宜令致仕都指挥佥事胡源精壮宜加擢用  上命源为都指挥同知代通把总管事
　　○乙卯太师英国公张辅奏臣父母坟茔在芦沟桥西南乞赐祭扫从之
　　○丙辰命于玉河西堤建房一百五十间以馆迤北使臣
　　○巡按直隶监察御史邢端奏顺天府所属宛平等七县并隆庆等卫所俱蝗黍榖被伤怀柔等县又被雨雹军民无半岁之储乞将盐粮免徵  上命行在户部遣人验视以闻○直隶松江府奏所属华亭上海二县五月以来不雨旱伤田土八千八百五十九顷该徵税粮十三万九千八百五十余石请量收绵布以苏民困命行在户部议行之
　　○镇守辽东太监亦失哈奏海西等处野人女直每来市易愿以马易牛今官军少马乞从其贸易事下行在兵部请移文辽东总兵官曹义等体审斟酌以闻从之
　　○直隶徐州萧县奏请修晏家营桥折附近石桥添补许之
　　○丁巳复除丘陵为直隶顺德府平乡县知县先是陵丁忧去新任知县许永生庸懦不称至是陵服阕邑民奏保陵廉勤公谨乞复任下巡按御史核之如民言故召永生回而复陵旧任
　　○己未楚王季堄奏叔崇阳王孟炜嫡次子镇国将军季土□贞今继娶茶陵卫郴州守御千户所副千户凌霦女为夫人乞赐诰命冠服从之○广东阳江守御千户所奏本所上中下三坊隘所在海屿中猝有倭寇难于飞报乞于肇庆府阳江县那贡寿文二都设渡船以备警急从之
　　○修狭西榆林庄塞城
　　○庚申米昔儿等地面王速鲁檀阿失剌福等遣使臣写亦打力等福余卫指挥阿里台等俱来朝贡驼马及诸方物赐宴并赐彩币袭衣有差
　　○擢进士孟＜王巳＞为户部主事王高兵部主事张瓛刑部主事张穆工部主事雷复方贵吕囦李荣俱行人司行人
　　○直隶徐州沛县奏饥民五千四百余口发官廪麦二千四百余石赈贷之
　　○行在湖广道监察御史王通奏直隶河间府所属州县蝗伤禾稼兴济等县复被霜雹其逋负租税马匹一时并徵民实不堪  上命该部宽恤之
　　○章酉晋府西河王美埻奏乞除其母之兄徐原等军伍从之
