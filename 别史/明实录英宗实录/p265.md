<!-- { "loadSidebar": true } -->
　　○庚午  王御午门左门都察院右都御史陈镒合诸大臣廷启曰尝谓擅政专权者尚难逃于显戮陷  君误国者当速寘于严刑论十恶莫加其罪虽万死犹有余辜  天地不容神人共怒切照司礼监太监王振本自刑余幸居内侍素无学问之益岂有经纶之才误蒙  圣上眷顾之隆逾于师保倚托之重过于丘山为振者自合竭诚守分以图补报岂期恃宠狎恩夺  主上之威福怀奸狭诈紊  祖宗之典章每事不由于朝廷出语自称为  圣旨不顾众议之公惟专独断之柄视勋戚如奴隶目  天子为门生中外寒心缙绅侧目卖官鬻爵则贿赂大行恣毒逞凶则诛杀无忌孕妇被剖童稚遭屠伤天地之至和致宫殿于回禄迩者胡寇犯边止宜命将讨罪缘振乃山西人因见大同有警逼胁  圣驾亲征备历艰危躬冒矢石既欲保全其家又欲光幸其第增一己之威势屈  万乘之尊严彼时文武群臣恐陷不测之祸上章恳留  皇上畏其强愎不臣不得已而强行舆论皆欲驻跸宣府被振逼胁直抵大同兵柄在其掌握总戎惧其威权亲信小人钦天监官彭德清不择善地驻劄以致逆虏犯跸邀留  乘舆扈从官军肝脑涂地  宗社为之震惊臣民为之痛愤原其罪恶虽殄灭其族籍没其家亦不足以上回  列圣在天之怒下雪全师覆没之冤况振一门贵盛素无汗马之劳屡肆奸回尤甚指鹿之衅驰马入正阳门蓄＜叐＞扈不轨之心度僧住隆恩寺皆奸诈无赖之辈擅杀谏官则刘球之忠良受害怒诛大臣则齐韶之处决非时兵马范质为挟私讎而枷项御史李俨因嗔不跪而充军及柴文显等固有难容之罪过施惨酷之刑指挥受其棰楚几死内官被其非法加诛所厚太监郭敬私遗胡寇兵器则潜为蒙蔽所任尚书王骥远征麓川无功则略不加罪欲使其侄王山专锦衣之柄故遣指挥徐恭为南征之行管家内官陈玙为其聚歛珍货侔于府库  上天谴戒焚其私藏振恬不知畏怙奸稔恶愈肆贪婪广置塌房庄所田园马坊侵夺民利不输国课信用无藉之徒多为家人名色倍支官盐船挂黄旗府县官员望风拜跪委任匠役等辈挟其声势出入其家求谋请托遂至豪富纵侄王林等淫乱暴横强擡良家子女夺占邻家地基甚至搬擡官物出入朝门守卫官军不敢盘诘邪佞投之则生善良悖之则死勋臣多结为姻亲勇士悉布为牙爪养群马于内厩僣服用如尚方侄妇之丧孙妇之葬越礼制而犯分虽王者莫能及罪恶滔天擢发难数怨声动地粉骨莫偿虽三尺之童恨不寝其皮饮其血六军之众皆欲刳其心剖其肝虽汉之石显唐之仇士良宋之童贯罪恶未有若此之甚者也臣等切思天下者  祖宗列圣之天下也由此奸贼几至倾危若不明正典刑则亲王宗室及四海臣民皆痛心扼腕宁无异议之可虑乎复恐此贼潜匿偷生乞令诸司缉捕得获万锉其尸以伸天下之愤以释神人之怒仍将其九族诛夷籍没家产财物宝货给付阵亡之家发其祖宗坟墓暴弃骸骨庶几可以固臣民之归心鼓三军之锐气剿逆虏之强暴解  圣驾之拘留  宗社复安端在于此不然无以警戒将来人皆解体矣六科十三道亦有言  王曰汝等所言皆是朝廷自有处置言甫毕百官皆趋进跪恸哭不起扬言曰  圣驾被留皆振所致  殿下若不速断何以安慰人心锦衣卫指挥马顺唱逐百官给事中王竑奋臂捽顺发啮其肉曰顺倚振肆强今犹若此诚奸党也百官争捶死顺且请籍振家  王准言众犹哭未退守卫士卒亦泣下  王起入令太监金英问所欲言咸曰内官毛贵王长随亦振党请寘诸法遂于门隙中出二人又捶死之寻执王山至众相戒勿捶死使伏法遂縳山赴都市凌迟处死  王令谕曰国家多难皆因奸邪专权所致今已悉准所言置诸极刑籍没其家以谢天人之怒以慰  社稷之灵尔文武群臣务湏各尽乃职以辅国家以济时艰百官乃拜而退曳弃顺等尸于道军民犹争击不已百官请籍顺及毛贵王长随家  王令免籍
　　○辛未令升都督杨洪为昌平伯朱谦为右都督遣右都御史陈镒往顺天府通州等处抚安军民升闸官罗通为兵部员外郎往居庸关遣四川按察使曹泰往紫荆关广东左参议杨信民往白羊口会同军职守备关隘抚恤军民从兵部尚书于谦荐也
　　○户部言今岁运粮旗军已留操备然各军初起程时不意久居于此及至沿途遇浅盘剥俱自陪办况今官觅车辆车价高贵既无从出亦无军装号衣乞令每军原运三十石以上者内除五石不及三十石者除四石五斗与作车钱仍各除二石与置衣装庶得粮储易完操备不误从之
　　○太阴昼见与日并明
　　○是日虏众奉  车驾至威宁海子
　　○夜月掩犯五诸侯南第一星
　　○壬申沁源王妃黄氏薨令遣官致祭营葬
　　○令升都督石亨为武清伯充总兵官管军操练
　　○召前大理寺少卿薛瑄监察御史程富乘传诣京
　　○总督独石等处备御都督佥事孙安言先有敕命都指挥赵玫守备独石杨俊守备马营夏忠守备龙门卫署都指挥鲁瑄守备龙门千户所臣同少监陈公总督四处备御即今贼势甚多军力甚少若分守恐难御敌  王令陈公孙安赵玫杨俊率所领官军来居庸关外驻劄为京师声援
　　○廷臣交章劾随驾失机总兵官公侯驸马伯镇远侯顾兴祖等无谋无勇不义不忠受制奸臣但求阿附贻忧  圣主遂致蒙尘流血成河暴尸遍野磔其尸不足以舒  列圣在天之愤食其肉不足以慰四海切齿之心乞将各官明正典刑籍没家产及武臣太师英国公张辅等文臣尚书侍郎都御史学士等官王佐等同时扈从并无协济之功未审存亡难逃悖弃之罪亦应挨究以警其余  王曰尔等言皆是但  圣驾为奸臣所误其扈从者姑置不问廷臣再劾兴祖鞫当斩令下狱禁锢
　　○是日虏众奉  车驾次九十九个海子
　　○夜西南天鸣有声如泻水
　　○癸酉令封靖江王府辅国将军替偕第二庶子法澄为奉国将军
　　○令升吏部右侍郎赵新为本部尚书仍于山东等处抚安军民升山东左布政使洪英河南左布政使王来俱为都察院左副都御史仍食二品俸山西布政使朱鉴为右副都御史俱仍于本处巡抚
　　○令谕昌平伯杨洪等今得尔等差人送原来黄纸文书一张众辨此文委系诈伪或复有文书与人来到不问真伪一切拒之毋堕奸计
　　○令吏科给事中张固兵科给事中叶盛刑科给事中林聪各掌本科事
　　○给密云中等卫官军马八百六十八匹
　　○顺天府经历施茂言本府连年荒旱百姓艰难今起车五百辆运通州粮乞官给脚价银一两或五钱事下户部请令运一万石后再运给价银一两从之
　　○守备延绥等处署都督佥事王斌上言定边营有骡踪一道自西而北系土达耕牧之地恐土达人等交通虏寇表里相应宜移文沿边总兵镇守官善加抚恤密切防闲从之
　　○是日虏众奉  车驾次柳源县
　　○夜东方天鸣有声如泻水
　　○甲戌令升礼部尚书胡濙为太子太傅吏部尚书王直为太子太保仍兼尚书直再上启恳辞  王曰国家多难正当委任老成不必固让
　　○令擢进士钱澍王铉朱厚何升张聪李英监生司马恂俱为给事中行人汪琰赵访司务邹亮彭谊监丞潘洪助教秦颙学正谢琚序班赵麟检校宋洵照磨郭仲日□义陈述推官陈全知县张喦教谕邓逵训导李周俱为监察御史
　　○令谕兵部榜示军民职官及诸色人等有能临阵敢勇当先生擒贼一名或斩贼首一级者军民职官并旗甲军校俱升一级官下舍人就与冠带食粮一石五斗民人除副巡检人各赏银五两斩首三级并擒贼三名以上者军民职官旗甲军校俱升二级舍人民人除试百户不愿除百户者除副兵马人各赏银十两后再有功仍加升赏其逃军逃囚有功升赏并照此例若能设计用间偷劫营寨致贼溃散或能搴旗斩将立大功者不次升赏其擒获人口系被贼所虏者给发宁家人口头畜系贼人者就给赏有功之人
　　○令升四川成都前卫指挥同知陈贵署都指挥佥事仍于播州地方剿捕苗贼
　　○户部言在城宜召人纳草每谷草一百束官给价银三两二钱禾一百束给二两二钱毋分官员军民之家许令报纳于城内立场铨官收放其义河等马房宜发军一千名赴南石渠马房量运官草赴彼堆积上直骑操等项马宜折与官银每草一束给银二分听其买用各处已解未到草请差官查催庶不有误从之
　　○令给古北口等关调集军马口粮草料
　　○镇守宁夏太监来福及总兵官都督佥事张泰言近奉恩例赏赐常操备敌官军银人一两然轮流守了并新选随军守把门禁关隘者亦皆效劳因不常操不与恩例岂不缺望乞准补赏为便从之
　　○乌思藏那南等寺都纲朵儿只坚参长河西鱼开化寺番僧剌麻铁纳星曷四川行都司越嶲卫卭部长官司长官领阿寿遣把事普仔等来朝贡马及方物赐彩叚绢钞僧永靴袜有差
　　○令罢各处收车船钞
　　○户科给事中王竑言二事一原取沙州达官于东昌府卫安插者其人素习凶犷平居无事常为盗贼今虏寇犯边尤宜堤备乞设法俵散各人于江南远方庶不乘机为患一前日出征调取河南山东等处官军闻在途中恃强劫夺今恐又蹈前非动摇人心乞严加禁约从之
　　○是日虏众奉  车驾次黑河
　　○乙亥令升直隶淮安府同知程宗河间府同知杨定俱为本府知府以属民累章奏保也
　　○令成安侯郭晟掌中军都督府事建平伯高远掌左军都督府事驸马都尉薛桓掌右军都督府事
　　○巡按山西监察御史左鼎言达贼入寇自朔州鴈门沿路炮火直至山西城下百姓惊疑逃散兵部议推举骁勇武臣一员前去镇守其地从之
　　○镇守大同广宁伯刘安启臣出城朝见  皇上谕臣曰也先欲将其妹与我结姻送我回京仍正大位又谕臣尔奏报  皇太后朕虽虏中身体无恙若再遣使臣多赍表里物货前来给赏可得早回如来迟恐深入虏地  王令谕安曰得报虏围拥一人称是  至尊尔等俱出朝见及与银两叚匹赏众此盖虏寇设计诈诱尔等尔等无知无谋至于如此朝廷用尔镇守何为中国惟知社稷为重今后但有此等不分真伪尔等决不可听信以误国家近者虏寇诈诱杨洪三次洪皆不听如尔等日后再听诈诱罪不容诛慎之慎之遂以此意遍谕沿边诸将
　　○总督独石等处备御右少监陈公等言达贼万余围龙门城云是阿剌知院遣我等来讲和因系书于矢射入城内臣等答言可说与阿剌知院尔是好人素向我朝廷我  皇帝厚加赏赉未曾相负今柰何兴兵留  驾毒害生灵贼点头然臣等所言而去少顷又来言我阿剌知院说我是个大头目已年老了如何留一个恶名我与你讲和了罢我亦曾劝也先太师来不听我说可将所射书奏尔朝廷我亦回禀也先太师须仍旧往来和好贼又言王子军马从东来也先从西来我从独石马营来我伤了几处小边城我却不是了事下兵部议佥谓虏情谲诈不可轻信乞行昌平伯杨洪等严饬武备相机战守务在合宜以图成功从之
　　○取南京内库所贮军器三分之二来备急用
　　○南京兵仗局启本局见造军器一百二十六万先为南京兵部取去军匠一千七百余名乞仍送本局协造从之
　　○令籍没太监郭敬内官陈玙内使唐童钦天监正彭德清等家以皆王振党也
