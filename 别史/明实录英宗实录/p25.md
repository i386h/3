<!-- { "loadSidebar": true } -->
　　○壬子行在礼部右侍郎王士嘉奏顺天府所属州县缺食饥民流离困苦乞令有司量给口粮赈济其黄山等厂及运柴炭不急等役宜暂停止仍令所在有司于名山大川及应祀神祗祈降雨泽事下行在户部等衙门覆实从之
　　○夜月生右珥色苍白
　　○癸丑命山西泽州高平县主簿张麓复任麓九载任满邑民保其廉能惠下乞留复任巡按御史以闻遂令复任升俸二级
　　○降刑部员外郎叶行忠为狭西布政司理问主事王彦为云南都司断事以故入人死罪也
　　○行在光禄寺奏各处岁进野味如獐麂之属路多死者其生至者亦难调饲乞易纳鸡鹅羊为便事下工部言此额办之数难准易纳宜令本处卖钞贮库以备取用从之
　　○巡抚官工部左侍郎郑辰奏云南右布政使周璟于妻服内继娶再醮之妇遂逮璟至京下都察院狱当杖既赎罪陈情乞还职  上命冠带闲住
　　○兵部左侍郎柴车奏镇守甘肃太监王贵原带去达官赛因不花司兀鲁思不花窃带官马亡叛出境泄漏边情引贼犯边及后走回贵为隐匿显有情弊宜将贵原带去同党之人悉取回京庶边患得息  上以为然即敕贵差人伴送以来
　　○进士蔡廉奏臣少失怙赖母吕抚养成立今母年七十又二兼患疾无人侍养私情日切乞授邻近州县教官以便养母事下行在吏部覆奏  上悯其情从之
　　○甲寅镇守蓟州山海永平等处总兵官都督同知王彧言先已奏准于所辖地方长城内每三里设一墩架礟遇贼薄城举火发礟传报庶使不能潜越今墩台二百余座已完请给合用信礟  上命行在户部言万全都司奏会同户部员外郎罗通议赤城云州雕鹗等堡地边境官军本为守御而设若使运草马营深虑有警无措今游击将军杨洪所领旗军俱丁多有力之家其余丁别无差遣乞令采积秋青草束以备饲养请如其议从之
　　○乙卯尚宝司卿张信奏行在光禄寺厨役人等失落铜牌数多请治以罪  上以失牌俱在赦前姑宥其罪
　　○夜月犯牛宿
　　○丙辰升山西行都司署都指挥佥事陈斌为都指挥佥事提督边备调云川卫指挥使曹安于阳和卫领军巡边斌以大同总兵官都督同知方政奏其历练老成勇略出众故升之
　　○丁巳乌思藏剌麻锁南劄等四川东川军民府已故土官知府弟普得遣人贡马及方物赐彩币等物有差
　　○赐晋王美圭第八弟名曰美堛长子钟铉第二子曰钟铎第三子曰钟鏸镇国将军美埻之子曰钟鑅
　　○封韩王冲＜火或＞庶子五人长范圯为开城王次范土□卬为西乡王次范壑为平利王次范堮为褒城王次范墅为通渭王
　　○命故广平侯袁祯弟瑄为长陵卫指挥佥事食俸不任事瑄故驸马都尉容之子容上永安公主又以靖难功封广平侯比卒子祯袭祯卒瑄请袭其爵  上曰祯公主所生故得袭侯爵瑄庶出不应袭但笃念亲亲命世袭指挥佥事以奉公主之祀
　　○命天全六番招讨使司故百夫长杨铭孙威高显端弟显彰俱袭职
　　○行在礼部尚书胡濙等奏西番禅师结瓦端竹星吉言本地听差进贡人户逃移异地以避赋役  上赐敕谕赦其逃避之罪俾各复业
　　○湖广布政司照磨所检校程富奏衡州府衡山县古有南岳庙年久滋敝有失观瞻请设道士及佃户修整事下行在礼部覆奏因言五岳五镇四海四渎事同一体俱合用道士或十名或五名每庙庙户四名洒扫供役仍令该管府州县官时加巡视以称崇祀之礼从之
　　○戊午安南国权署国事黎麟以  宣宗皇帝宾天遣使黎笼等进香以  上新登宝位尊  圣祖母为太皇太后  圣母为皇太后各遣使进表及方物称贺赐宴并赐彩币等物
　　○敕都察院右佥都御史李仪今命尔巡抚宣府大同提督屯粮及各仓场粮草等项抚恤军士扶直善良若内外官员及权豪势要之人有侵欺盗卖粮草及沮挠屯种等项者具实奏闻务俾粮廪充实军不失所尔尤须公正廉洁勤谨详明无暴无刻庶副委任之重苟或不谨罚及尔身悔将无及钦哉
　　○黜浙江都指挥徐政为辽东卫镇抚政初任锦衣卫指挥佥事备边开原畏惧边警遂弃所守假托奏事至京监察御史杨仕敏等被旨劾之且及其署事锦衣时冒遣军士诈耴财贿之罪下法司鞫问律当斩至是宥死黜之
　　○镇守肃州都督同知王贵奏肃州极边达贼不时出没见有阿台朵儿只伯纠众犯边本卫军马不足调用乞于甘州摘拨官军前来哨备庶得万全  上命甘州总兵镇守等官量拨马队官军往守备仍令放回肃州卫取到官军及见调在甘州入卫操备者无得占留
　　○初宁夏总兵官都督同知史昭送来降达子脱罕沙至京言阿台王子被甘州大军及万户不剌哈赤等逐散止有五百余人欲往寻朵儿只伯又来犯边兵部以闻  上封其奏示镇守山西右都督李谦至是谦等奏乞降榜文诣边招抚倘不归附设法剿捕  上命行在兵部移文谦等只宜谨守边陲陴达贼不敢侵犯若欲出榜招抚及设法擒捕恐非良策
　　○时监侯未结囚多命法司录取情词以闻遂宥死罪情可矜者二十人各杖一百编发充军摆站
　　○己未赐晋府永和王府仪宾李珫王瑛吴亮诰命冠带鞍马等件
　　○命直隶河涧府沧州判官胡信复任先时前任判官傅润任满以信代之州民保润复任既而润升迁去任民复保信故有是命
　　○赐西阵亡都指挥佥事霍让等祭
　　○黜辽东都指挥佥事康政为为事官立功赎罪
　　○黜万全都指挥佥事汪贵为为事官时都督李谦奏胡虏入掠而退遗有米麦贵取以自私又逼军士代偿请治其罪  上命黜其官令立功赎罪
　　○狭西西宁卫奏本卫召开关中盐粮缘连年旱灾粮价腾涌乞减则例事下行在户部覆奏宜并庄浪凉州甘州肃州临边缺粮卫分一体减轻中淮浙盐者西宁庄浪卫每引三斗凉州甘州肃州卫每引二斗五斗中灵州盐者甘州卫每引三斗五升凉州卫每引四斗从之
　　○庚申罢恭顺候吴克忠及公侯伯都督马匹草料  上以百姓连年供给艰难恭顺侯住久成家公侯伯都督享厚禄且俱无事征伐其马匹草料悉停罢以苏民困
　　○行在工部奏游击将军杨洪言所统骑卒分屯开平赤城要害时有达贼入夜窥觇虚实用铁蒺藜布营外地贼每见伤輙捕获之甚利边用乞增铸以给从之
　　○宁夏总官都督同知史昭等奏先奉敕云宁夏达官指挥韩当道驴有马二千余匹牛羊一万余头在哈剌兀速完者秃等处草地牧放及灵州千户所达军别黑的等家马多者千余匹少者七八百匹牛羊动经万计俱在花马池等处山东一带草地牧放看马达达军余就于各山居住至冬又不拘入营堡秪恐私通外境透泄边情或遇贼入境虏掠令臣等体实明白如果于边务无碍听其牧放如或有所妨即公同计议斟酌区处臣等欲先将当道驴同弟鹏取赴京师量加升赏就留随侍后将家口起送随住别黑的等仍侯照旧进马以减其力  上命勿动其马如旧
　　○左军都督同知吴也儿克台奏臣无草场牧放马匹闻漷县路村官地无人管业乞赐牧放奏下行在户部覆奏于三河县空闲草场拨与二百五十亩从之
　　○辛酉秦府保安王志垌薨王保安怀僖王庶长子母赵氏永乐八年生十九年袭封保安王至是年二十有七计闻  上辍朝一日遣官赐祭谥曰悼顺命有司营葬
　　○巡抚云南工部左侍郎郑辰奏按察司佥事龙韬不谙刑名难任风纪  上令冠带闲住
　　○壬戌行在户部左侍郎王佐奏辽东宣府大同甘肃等处往往奏缺马骑操走递乞将五军各都司卫所太仆苑马寺直隶各处马匹通查见数会官定额额外之数给与骑操走递事下兵部议马之消长蕃耗不一  太宗文皇帝常秘其数不使人知今岂敢擅定其额宜仍旧令军民领养官较孳牧以备国用从之
　　○癸亥擢进士王弼为户科给事中李询礼科给事中郑悠兵科给事中侯臣宋雍刑科给事中邹来学苏肄祝暹赵迪户部主事项文曜兵部主事竺渊张用瀚谭溥刑部主事范琮工部主事
　　○罢湖广右参政朱珏四川右参议石坚为民俱以镇守大臣考其年老柔懦故也
○甲子琉球国中山王尚巴志遣使来朝贡马及方物赐宴赐彩币等物有差
　　○命浙江布政司右参议彭璟致仕先是巡抚户部右侍郎成均考璟政声未著例应别用至是璟以任内绩状自陈故有是命
　　○复设狭西凉州等卫镇羗大通山口二驿水草不利革去至是太保宁阳侯陈懋等请复设从之
　　○狭西右参政年富奏总兵及年深都指挥等官位高禄重各保身命不肯委身效职欲求如杨洪者二三人授以精兵听其纵横游击俟其功孚于人然后升职庶几赏赉明信奋起人心访得都指挥马麟孛荣骁勇善战弓马优闲可以兵事属之事下行在兵部会议覆奏请移文镇守官公同博访果有骁勇善战智略过人如洪者不拘职事大小量其才之高下或令领军巡边或委统兵哨备遇贼相机剿捕有功具奏升赏从之
　　○巡抚狭西行在户部右侍郎李新奏河南南阳府邓州内乡等州县及附近湖广均州光化等县居民鲜少郊野荒芜各处客商有自洪武永乐间潜居于此娶妻生子成家业者丛聚乡村号为客朋不当差役无所钤辖虑其为非乞命都布按三司躬亲验丁入籍拨与绝户荒田耕种纳粮当差仍移文原籍勘实有系逃军逃匠者即便拘解事下行在户部覆奏从之
　　○乙丑山东巡按御史任敬敏参议杜子良副使杜时佥事杨润俱有罪下狱初山东乡试训导江振为帘外官受士子赂代为答策考试官教朱经亦受赂托弥封官易卷事觉刑官给事中贾铨等刻奏敬敏等监试防范不严之罪  上命都察院逮敬敏等下狱鞫之
　　○逮掌狭西西宁卫都指挥佥事穆肃下狱先是西把沙蔟思俄可盗得阿吉簇善马肃遣人来索之不得会思俄可驱所畜鬻于边肃遂以盗诬之收掠思俄可致死番蔟惶骇啸聚边境骚然都指挥李文奏之给事中御史交劾肃罪诏肃至京鞫之
　　大明英宗法天立道仁明诚敬昭文宪武至德广孝睿皇帝实录卷之十六
　　大明英宗睿皇帝实录卷之十六
　大明英宗睿皇帝实录卷之十七
　　正统元年五月丙寅朔升右春坊右庶子沈粲为行在大理寺右少卿仍于文华殿书办以九年任满故也
　　○巡抚大同宣府行在户部右侍郎李新以病告回未几称病少愈欲理部事礼部尚书胡濙以闻  上以新既托疾避难岂可复理部事不从
　　○丁卯赐卫府长史等官旗校人等四百六十一人钞有差以卫王往祭  孝陵还有随侍之劳也
　　○遣内官赍送新编敕符簿于代庆宁周楚鲁蜀肃沈辽韩唐伊郑襄荆淮梁赵秦晋靖江二十二王府各一扇仍赐各王书以易世纪元更属称换年号也
　　○命故狭西都指挥使卢育子匹袭为指挥使府军前卫带俸署都指挥佥事冯钰子恺袭为指挥佥事金吾左卫指挥同知云锁不花子八十羽林前卫指挥佥事朱铭子兴燕山左卫指挥佥事王玉子谦府军卫指挥佥事王冕子铭金吾右卫指挥佥事任得子礼俱袭职狭西行都司都指挥同知印铎子福都指挥佥事宋斌子玉俱为指挥使山东都指挥佥事朱忠子信为指挥同知金吾左卫指挥使刘青子贵指挥同知宋旺从弟友俱代职
