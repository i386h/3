<!-- { "loadSidebar": true } -->
　　○命行在左军都督府都督佥事曹俭理府事先是俭充左副总兵镇守大同坐失机降充为事官立功甘肃寻以功复职仍于甘肃听调至是援例自陈愿理府事故有是命
　　○昼金星见于午昏刻金星有晕
　　○丁酉宣府总兵官左都督谭广以私忿诬百户非法杖之为巡按御史所劾广上＜锍-釒＞伏罪  上宥之
　　○戊戌命故福建都指挥同知陶旺子勇湖广都指挥佥事高本子敞俱袭为指挥同知
　　○山西太原府平定州奏本州岁旱伤稼逃民复业未成家者一百九十余户粮乞以阔布代之未复业者七百六十五户粮乞皆停免庶苏民困  上悉从所请
　　○有窃瓦剌贡使银者获之命斩于会同馆以狥行在都察院请于馆门外及贡使往来所经道中揭榜谕众从之其后又以在京军民与瓦剌贡使交易恐其透漏中国虚实悉罪之所得马匹貂皮俱追入官
　　○月生淡晕白云一道东西约长十丈余阔三丈横贯晕中
　　○己亥命行在锦衣卫拨军十户守卫恭王茔园
　　○巡按直隶监察御史萧启奏太仓镇海卫边临海口屡有官旗舍人假称巡捕兴贩私盐继今请令苏州备倭指挥千百户兼巡察之仍移文巡盐御史严禁奏下行在户部覆奏从之
　　○宥宣府总兵官在都督谭广罪先是万全右卫指挥使王祥怀安卫指挥使楚祯盗卖仓粮各万余石法司论罪当斩追粮还官广以边务紧急朦胧奏保以为事官备边至是遇赦复职又夤缘托故回卫管事不输所盗米巡抚大同宣府右佥都御史卢睿以闻请并逮广治罪  上以广久积劳效姑置不问祥祯仍追所盗以实官庾
　　○行在工部右侍郎致仕罗汝敬卒汝敬江西吉水人永乐甲申进士选为翰林庶吉士时  太宗注意作养忽召汝敬背诵古文不能称旨遂谪戍江西即日遣出城越数日召回释之汝敬自是奋力进学寻擢为修撰九年满升侍讲  仁宗时上言时政十五事有忤旨者乃左迁云南道监察御史在任多所平反  宣宗登极交趾黎利弗靖成山侯王通等用兵无功升汝敬工部右侍郎赍玺书往谕之利惶□□具遣使献方物诣阙称谢且请立陈氏之孙暠复命汝敬往立之既至而暠死利张燕列女乐汝敬不悦尽碎其饮器适大风雨雷火焚利居室利益□□具遣使驰谢于朝汝敬还命督两浙漕运又理狭西刑狱克举其职有＜锍-釒＞汝敬贪墨者降为为事官西虏寇边诏复其官往督粮饷至红城子遇贼吏卒皆被害汝敬中流矢坠马得免寻以多病召还致仕明年卒于家遣官谕祭汝敬文学才干皆有可称巡抚侍郎于谦尝戏汝敬闭于空室令作诗三十韵放之汝敬援笔顷刻而就人服其敏云
　　○庚子敕谕行在礼部都察院曰朝廷建风宪任之耳目纲纪之寄所以肃百僚而贞百度也宪纲一书肇于洪武厥后官制不同所宜因时改书而中外宪臣往往有任情增益者我  皇考宣宗章皇帝临御臣下屡以为言遂敕礼部同翰林儒臣考旧文而申明之并以  祖宗所定风宪事体著在简册者悉载其中永示遵守而益之以训戒之言凡出臣下所自增者并削去之书成  先皇帝上宾未及颁行朕嗣位之初尤以风宪为重尝敕有司严选务在得人而宪臣复以宪纲为言朕今于  先朝所考定中益以见行事宜尔礼部即用刊印颁布中外诸司遵守尔都察院其通行各道御史及按察司官钦遵奉行敢有故违必罪不恕钦哉
　　○辛丑敕大同宣府总兵官曰卿等可具禆将所领马队步队官军之数若干见在何处操备及巡哨守城屯种者若干及各军月粮每人见关本色若干折色若干一一奏报庶见尔区画备御之实
　　○沙州卫都指挥同知阿赤卜花奏先被阿台朵儿只伯等劫掠遁往哈密地面后闻平定欲回而哈密都督皮剌纳等不遣意欲相图且其国中自相讐杀又与瓦剌有衅臣恐祸及因弃部属遁还乞遣官赍敕谕皮剌纳等俾放还臣等部属  上从之且敕沙州都督困即来遣兵防送○复设浙江临安县临安青山税课局铨官给印以本县奏请从民便也
　　○罢龙江大胜关等处收钞官从少保兼户部尚书黄福奏请也
　　○行在大理寺右少卿李畛奏顺天府并直隶河间保定顺德真定广平大名府所属州县人民缺食臣遍历优恤劝借麦种及时播种其被灾无收田地凡五万六千二百余顷该徵粮二万一千一百三十余石草五百万九千一百七十余束绵花二万一千八百三十余斤乞赐蠲免  上命行在户部悉免之
　　○壬寅遣武定侯郭玹为正使给事中章良民为副使持节册封孝陵卫指挥萧昱女为宁世孙奠培妃
　　○命狭西灵川盐课司召商中盐纳马供给甘肃宁夏官军骑操中西路大小盐池盐者于庆阳平凉诸处鬻之中东路花马诸池盐者于延安西安府鬻之从镇守狭西都督郑铭奏请也
　　○癸卯赐行在户部尚书刘中敷行在察都察院右都御史陈智封赠诰命时京官九载考满方许给授中敷智预以为请  上以其大臣历任年久特命与之
　　○命故金吾右卫指挥使孙温弟良武功右卫指挥使欧阳能子照府军后卫指挥同知马旺子镛金吾右卫指挥佥事温顺子让羽林前卫指挥佥事刘广子成俱袭职
　　○狭西镇守等官言行在光禄寺令本布政司给公帑钱市羊陆百叁拾虽发公帑亦劳民力狭西边方民当优恤乞为停止  上以狭西一切供应物料俱免之矣羊乃其地产又朝廷宴劳所需不可缺仍令发公帑市之有假此生事扰民者必罪不宥
　　○四川泸州同知宗思宦言三事一请敕武臣子弟讲诵武经演习武艺俾智勇兼全以待应敌一请择官军子弟入医学读医书俾精其业以备随征一近有著令凡民家植桑枣各二百株且命宪臣督励盖欲使民衣食丰足以备凶荒也但本州田土俱已耕植虽有旷土在山谷者率兼砂石在城郭者久甚褊狭其地不宜桑枣难及著令之数诚恐四方亦多类此乞令随地所宜毋限桑枣凡菜果麻苎木绵之属但可衣食养生者督民广植勿限其数俾土无空旷民无游惰有旷土游民者罚之斯为便矣  上皆从之
　　○甲辰宁化王济焕奏臣子美垎美坊美埇等俱及婚期无房屋居住先蒙诏择官房可居者赐臣而有司以无对今臣府外有隙地可架屋数楹乞为脩造  上以书谕之曰比闻山西田禾数被灾伤且远运边储百姓窘甚良可怜悯隙地造房重困民力请姑自为之倘诸子婚期迫近暂于府中成礼可也
　　大明英宗法天立道仁明诚敬昭文宪武至德广孝睿皇帝实录卷之六十
大明英宗睿皇帝实录卷之六十一
　　正统四年十一月乙巳朔行在钦天监进正统五年大统历  上御正朝受之给赐诸王及文武群臣颁行天下
　　○巡抚大同宣府右佥都御史卢睿奏山西上年拨送折粮银一十万两每银一两准粮四石今宣府米价腾涌请每银一两准二石五斗从之
　　○丙午  上以旱涝相仍命山海至密云地方军民缺食者听采取湖山榛菓柴薪鱼虾之类以自给仍戒权势毋得专利
　　○山西隰州奏岁旱人民缺食流移今年粮草乞姑停徵  上命户部覆实蠲之
　　○直隶保定府完县知县张述奏本县屡遭水患民食尚艰而工部仍以岁办皮翎等物督纳民实不堪乞暂停免俟年丰如数输补从之○赵城县主薨遣中官赐祭命有司营葬事
　　○丁未命行在刑部右侍郎张凤提督京仓并各象马牛房粮草凡三十余处
　　○己酉袭封衍圣公孔彦缙来朝奉表进马贺  万寿圣节赐宴并赐钞币等物
　　○巡按江西监察御史张骥奏广信府上饶县八坊巡检司初置高周后徙湖团湖团实僻地而高州恒多盗乞仍徙故处从之
　　○辽东东宁卫达官指挥神保等俱来朝贡马赐宴并赐彩币等物有差
　　○升行在吏部稽勋司郎中兼翰林院侍书程南云为行在太常寺少卿兼职如故以九载任满故也
　　○行在兵部郎中邓浩督粮至直隶望江县民有困于输税偿债者将鬻其产浩令县官为输偿之产得不鬻尚书王骥谓浩所为戾法请究治之  上以浩能切于爱民置不问○授瓦剌使臣脱木思哈为都指挥佥事脱忽思为指挥使
　　○辛亥以征麓川师众费多再减米数召商于云南大理府金齿司仓纳米中四川井盐大理每引米一斗五升金齿每引米一斗不次支给
　　○壬子冬至节遣官祭  长陵  献陵  景陵  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼  太皇太后  皇太后俱免命妇朝贺
　　○癸丑文武群臣朝亲王于奉天门东廊
　　○甲寅朝鲜国王李陶遣陪臣李思俭等奉表贡马及方物来贺  万寿圣节赐宴并赐彩币等物有差
　　○乙卯万寿圣节遣官祭  长陵  献陵  景陵  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼○丙辰直隶寿州奏境内蝗  上命所司多集军民捕瘗
　　○丁巳命直隶保定府雄县县丞张恭复职升从七品俸恭任满当赴部巡按御史奏其能爱民民乞留之行在吏部覆实以闻故有是命
　　○行在沈阳左卫奏宣德八年军士已采运秋青草一万一千八十余束其余七千一百余束于实宝坻堆积雨水浥漂无存屡蒙恩宥乞除其数从之
　　○戊午赐朝鲜国王正统五年大统历一百本命来使李思俭赍与之
　　○增朝阳门外大木厂军夫口粮先是直隶蓟州诸卫并顺天府所属州县军夫在厂供役守木自永乐中以来每名月支口粮四斗后例减一斗至是军夫言食用不敷乞仍旧关给行在户部以闻故有是命
　　○己未皇陵祠祭署奏洪武二十九年  太祖高皇帝清理凤阳临淮二县土民凡三千三百四十二户编隶本署供祭祀洒扫后以充军为事死绝之故迄今存者三之二内有军籍一千余户有司时常清理拘解虑后供祭不敷乞如洪武间钦免陵户事例存留免解  上命户部兵部一遵洪武年间例行
　　○给辽东铁岭卫中左千户所马三百匹
　　○监察御史李奎巡督浙江沿海边卫而倭贼劫杀桃渚城巡抚侍郎王瀹奏奎不严巡督宜治其罪奎亦摭取瀹不法数事以闻事下行在户部请俱逮法司究治诏令奎等自陈至是奎具陈罪状  上以奎既服罪姑宥之
　　○庚申书复庆成王美埥曰承喻欲得川广药材疗祖母疾具见孝诚已令太医院如数付内使范云领回备用专此以复惟王亮之
　　○袭封衍圣公孔彦缙奏历代拨赐赡庙田土一千九百八十顷洪武初听募人佃种共六百二十四户已为定例今有司复奏每户存二丁充佃余令隶籍应当粮差其实耕种不敷差役重并乞赐全免以备供给修祀奏下行在户部请存五百全户共丁二千耕种余仍令应办粮役从之
　　○行在大理寺右少卿李畛奏奉命巡视直隶河间等府灾伤惟二麦杂豆成熟其粟谷草束实被灾伤请定则例令有司折收事下行在户部议荞麦大麦□秫每二石折粟米一石每斗折谷草一束黄黑菉豆小麦抵斗折收粟米每五升折谷草一束从之
　　○辛酉狭西西宁等卫番僧桑尔加亦舍等四川长河西鱼通宁远等处番僧坚都巴等沙川卫都指挥阿赤卜番僧丹班吒等湖广永顺军民宣慰使司舍人田麦著踵等俱来朝进马赐彩币等物有差
