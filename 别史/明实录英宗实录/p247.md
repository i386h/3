<!-- { "loadSidebar": true } -->
　　○己亥书复韩王范土□卬曰承喻典宝姜谧内使傅鉴因醉欲殴内使张玟误伤叔体已杖责监系仪卫司以朝廷拨赐之人未敢自专等情具见叔谦谨之意然此辈在府当夙夜小心勤慎供事乃敢放肆如此法实难容本当擒来重加惩治特从叔发落书至叔宜严刑痛治明正其罪庶俾其余知所畏惧不敢侮慢叔其亮之
　　○户部奏河南上蔡县典史李福言本县仓自正统三年以来递年存留税粮米麦豆共一万二千八百余石缘本县不系冲要又无卫所官旗人等关支诚恐年久浥澜不堪支用乞照预备仓粮例许本县人民关给食用待秋成照数还官从之
　　○庚子应山悼恭王子豪土□睘奏臣父薨逝禄米截日住支缘臣人口浩大用度艰难乞赐岁禄优赡事下户部以为郡王未袭封例无禄赐  上命以悼恭王岁禄之半给之
　　○  上谕礼部尚书胡濙等曰宗室国之至亲近闻内外官员有以事至王府者多方需索以致窘迫自今使臣至者止许待以酒馔余物一毫勿与之若有仍前需索者三司并巡按御史体实来闻不分内外大小官员人等正犯处死全家发戍边方其三司御史知而容隐者治以重罪尔即移文各衙门官员人等一体知悉
　　○辛丑江西宁都县大雨水坏城垣其公廨庙宇民舍荡然皆空军民男女漂流伤没者甚多巡按监察御史韩雍以闻  上诏雍督有司修其所当先济其所可恤者务在民安事集
　　○狭西按察司佥事张春论军官罪不开陈其祖父军功都察院奏其违法请逮问从之
　　○壬寅吏部奏浙江湖州府知府姚政奏保长兴县县丞国臻宽惠勤谨乞升本县知县以慰民望今巡按御史等官会核咸如所保第长兴已有知县难于定夺  上以臻既得民心特升为知县
　　○命工部右侍郎王永寿建沙河等处石桥时昌平县奏沙河等处当  天寿山及居庸关道旧桥用木每岁秋架春拆徒劳民力况  圣驾谒  陵官军经行皆不便乞如清河甃之以石庶得坚久故有是命
　　○癸卯给靖江王府镇国中尉相询相觐岁禄各四百石
　　○夜月犯五诸侯北第三星
　　○甲辰命山西翼城县主簿王玉复任升从八品俸时玉九年考称当迁县民诉称玉淳厚勤能乞保复任布政司以闻下巡按御史等官会核无异吏部请从之故有是命
　　○乙巳命法司今后罪囚应赎者俱于通州仓关领粮料运赴开平等处以备边饷
　　○丙午命前军都督府左都督冯斌孙凯袭为指挥使
　　○庚戌改设四川松潘叠溪诸仓俱隶布政司
　　○免山东青州府所属州县逃民户口盐钞一万五千三百余锭
　　○辛亥四川都指挥使徐海都指挥佥事朱忠坐绞罪当赎调巡按御史言海初借侄职侄今已壮忠年逾六十俱宜袭替从之
　　○壬子沈王佶焞以诸子年长及婚期请命有司为建府第从之
　　○赐占城国使臣逋沙怕布坡等宴并金织纻丝袭衣彩币等物有差仍命赍敕并绒锦彩币等物归赐其王及妃
　　○癸丑颁五伦书于天下儒学
　　大明英宗法天立道仁明诚敬昭文宪武至德广孝睿皇帝实录卷之一百七十
明英宗睿皇帝实录卷之一百七十一
　　正统十三年冬十月甲寅朔享  太庙
　　○遣中官祭司井之神
　　○以下元节遣官祭  长陵  献陵  景陵
　　○复给镇远侯顾兴祖成安侯郭晟永康侯徐安驸马都尉焦敬永顺伯薛绶遂安伯陈埙都督佥事陈友俸禄兴祖等先以失误朝参奉旨免问但住俸禄一年至是命复之
　　○乙卯命浙江桐乡县知县田玉复任先是玉丁父忧去县民相率赴布按二司言玉在任能均役兴学戢奸植良乞夺情视事二司以闻不允至是服阕巡抚侍郎周忱又具民词奏保复任从之
　　○升美峪守御千户所指挥佥事杨文署万全都司都指挥佥事事
　　○命司设监太监吴亮侄江为锦衣卫百户因亮叙年劳以请故也
　　○命南京工部补造南京光禄寺朱红戗金龙凤膳亭膳盒等器千六百有奇以前有者毁于火也
　　○刑科给事中鲍辉言寇贼奸宄恒潜伏于承平之时威武戎兵当豫防于无事之日故有虞虽文教诞敷而犹继以奋武卫成周虽德化熙洽而犹戒以诘戎兵古昔帝王制治保邦率由斯道钦惟  皇上统御万方图惟至治既亲幸近郊以大阅师旅复肇兴武举以网罗英豪是即虞周奋武训兵之意夫何天下都司卫所官员罔体  上意溺于晏安兵器残缺而不修军士饥寒而不恤或私役耕艺田囿或纵令兴贩鱼盐或假托巡捕以扰民或放回原籍而取贿科扰侵欺逼迫逃窜遂至军伍空缺武备不修间遇上司按临多方觅人应点粮赏则冒名关支调发则临时规避比者福建延平寇起朝命两都司调遣官军一万征进迁延旬月不能会集及至临阵辄复畏缩向非朝廷宣布恩信使其感悔自新而欲俟彼翦除曷克有济原其所以盖由承平日久将不知兵兵不习战苟非思患而预防之仓卒何以应变乞敕兵部计议行下巡按及清军御史会同三司正官将各都司并直隶卫所旗军大加简选军士老疾者汰之行伍空缺者补之其管军头目又必推择存心公正颇有智勇之人不才者不得与乎其间仍敕御史等官尝加体访敢有仍踵旧蔽苦害军士者即奏闻治罪如此则官旗警戒威武奋扬寇贼无觊觎之心海隅有安靖之期矣  上是其言
　　○宣府总兵官左都督杨洪奏蔚州卫城周环八里其垣墉楼橹雄丽壮健旧为边城之冠近年以来边庭多警官军调遣岁无虚月遂致颓坏今本卫指挥佥事赵瑜颇有才干见在宣府操备乞量升职事俾回本卫督军修理庶边城壮固易于守据  上从其言命瑜署指挥使事
　　○京卫带俸都指挥佥事李胜等奏臣等往戍甘肃所用军装无从营办乞以今岁七月至来年六月止该支俸米折色预支为便从之
　　○命少监林寿赍敕往赐甘肃总兵等官任礼王敬王喜刘法贵都御史马昂等以哨闻口北烟火众多虑有虏寇侵边宜整兵以防不虞也
　　○丙辰河南都指挥佥事张昊以盗反狱下巡按御史逮治论赎杖还职从之
　　○晓刻水星犯亢宿
　　○丁巳大兴隆寺工完赐督工太监尚义纻丝一表里钞一千贯工部右侍郎王永和纻丝一表里钞五百贯内官黎贤主事蒯祥把总作头工匠官军各赏钞有差
　　○哈密忠顺王倒瓦答失里遣头目哈三等来朝贡马赐晏及彩币等物陛辞命赍敕及金织表里归赐其王
　　○谪礼部仪制司带俸郎中胡穜戍边穜妻淩辱穜妾妾家诉其强取己女下狱坐绞穜称冤不已法司论情可矜不允临刑三覆奏乃有是命穜故文渊阁大学士广子也
　　○戊午直隶真定府定州行唐县知县金鼎言本县在府南七十里在州东北九十里路隔沙河凡有事赴州夏月河涨冬天冰冻路阻转往新乐县绕行往反二百余里动经数日方得到府乞将本县径属府辖从之
　　○免山东兖州府所属州县逃户税粮一万三千九百五十余石农桑绢五十疋马草二万六千四十余束直隶池州府所属被灾秋粮四万七千七百七十余石马草六万八千七百二十余包
　　○己未山西右参政林厚见有贫鬻子女以输王府禄米者怜之自倡率官吏为代输因奏请各郡王府禄米俱输代府广赡仓怀仁王府教授万钟以不得与其事衔之因奏厚公差娶所属故指挥张安妾申氏为继室事下巡按监察御史请逮厚及钟等治罪从之
○庚申给已故定国公徐显忠庶长子永宁月食米一十石时永宁八岁未应袭爵故给米优养之从其嫡母耿氏奏请也
○工部右侍郎王佑致仕佑绍兴人初授武选主事以谄媚权贵进擢侍郎贪淫不检近奔父丧夤缘夺情至京权贵者厌之言于  上令调除外任佑自诉病体尪羸难胜繁剧乞赐骸归以延残喘从之
　　○夜月犯垒壁阵
　　○辛酉迤北瓦剌遣正使太尉完耆帖木儿副使平章乌马儿等来朝  上命太监刘增迎劳之
　　○监察御史丁瑄奏臣奉敕抚捕福建反贼至彼先遣千户褚斌赍敕谕榜文揭于沙县贼徒闻调天兵将至俯伏跪拜祈恩悔罪臣与布政使宋彰等躬临沙县设法抚谕  上敕瑄等会福建四司官善为抚谕并敕都督刘聚佥都御史张楷所调官军如已入境俾于行都司暂操酌量进止务在得宜不许轻进以疑众心
　　○浙江备倭署都指挥佥事脱纲奏沿海卫所告讦日盛多者牵连百余人其赴理道远有误边备中间无重情而所连多者请就令按察司巡海官听理  上可其奏
　　○壬戌夜有流星大如杯色青白尾迹有光出天津北行至渐台三小星随之
　　○赏守备庄浪镇番等卫军士银四千两先是朝廷赏甘州等处守备军士银人各一两而庄浪等卫屯军新选守备者不与至是总兵官任礼比例具奏  上命减半给之
　　○户部主事沈翼奏奉命踏勘庐州府及庐州六安二卫田地未起科者五千六百八十九顷有奇从轻起科得粮一万一千九百九十九石九斗有奇乞下所司每岁如数徵纳从之
　　○乙丑擢行人顾曤为福建道监察御史以理刑考称故也
　　○省直隶抚宁卫仓设界岭口刘家口二仓俱置大使副使各一员从通政司右参议邹来学奏请也
　　○锦衣卫带俸都指挥同知张信年老乞致仕命其子斌代为本卫指挥同知
　　○命镇守狭西右都御史王文及布按二司官库银绢买马一千四百一十六匹送甘肃给军骑操从总兵官任礼奏请也
　　○免直隶安庆府及安庆宣州二卫去年被灾秋粮子粒八万二千八百六十余石
　　○湖广辰州府溆浦县考满知县潘衡奏所辖三十四里徵粮一万五千余石设粮长十二名领之粮少役多徒尔扰人乞革去为便事下户部覆实从之
　　○丙寅福建都指挥佥事邓安奏贼邓茂七等初作乱时都指挥同知雍野不即起发旁近卫所官军扑灭却调隔远卫分以致延缓养成贼势及至野领军与都指挥范真等于延平城外秋竹铺与贼对敌而野辄先登舟以为众先致贼乘机追逐将真与指挥彭玺等杀死水中野隐其败却称真暮夜行舟溺死欺蔽朝廷切详此贼因府县官吏收粮拘迫遂至啸聚为非而野受方面重寄不能防微杜渐及至临敌则又畏缩以致军威挫损贼势猖獗  上命御史丁瑄追究野失机之罪
　　○丁卯夜月犯昴宿
　　○戊辰朵颜卫达子察忽答儿来归送隶南京锦衣卫给赐如例
　　○己巳赐永兴王长子公鉐次子镇国将军公金□冉公矿使女二十人从王奏请也
　　○徙湖广武昌县金子矶镇巡检司于樊口港从本县儒学教谕杜巽言也
　　○巡按四川监察御史张洪等奏董卜韩胡宣慰使司都指挥同知克罗俄坚粲移文四川三司称杂谷安抚司故安抚阿漂小妻毒死其夫及子并用银货赂威州千户唐泰诬己欲叛今其见备马匹方物来贡欲从铜门山西罗朴头开山通道乞遣官军于地名日驻迓之臣等窃观杂谷安抚司内联威州保县外邻董卜韩胡杂谷虽弱欲抗董卜实倚重于威保董卜虽强欲通威保却受阻于杂谷以此仇杀素不相能其铜门山西罗朴头目驻等寨乃杂谷威保交界要害之处今董卜欺杂谷之妻寡子孤瞰我军之远征麓川故假以进贡为名开通道路意在吞并杂谷杀害唐泰事下兵部请命镇守佥都御史寇深等官从长处治从之
　　○庚午封沈府镇国将军幼土□丽妻王氏幼堮妻申氏为夫人赐诰命冠服
　　○辛未  诚孝昭皇后忌辰遣官祭  献陵
