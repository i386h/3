<!-- { "loadSidebar": true } -->
　　○命故贵州署都指挥佥事石宣弟宗袭为清平卫指挥使狭西行都司署都指挥佥事周全孙杰代为肃州卫指挥同知
　　○壬申命永清右卫指挥同知王信济阳卫指挥佥事刘瑛领操  东宫随侍营官舍
　　○蠲广西庆远府宜山县税粮三千五百八十石有奇以贼寇出没田多荒闲故也
　　○癸酉敕广灵王长子仕土□兹得尔奏缴广灵王印内阙承印银箱夫此印乃分封时所给俾世相传无进缴之理尔乃不知事体轻信继母之言輙行缴奏举错乖违如此亦辅者不能尽职故也其教授已令御史提问兹特降敕戒谕今后行事必湏斟酌事宜不可轻举妄动以取罪愆
　　○升朵颜卫平章赤兰伯为指挥佥事以自陈效力有年乞升故也
　　○调南京吏部右侍郎萧璁为湖广右参政刑部右侍郎朱铨为贵州右参政俱仍支正三品俸大理寺右少卿翟敬为广东惠州府知府太常寺少卿王谦为四川夔州府知府璁等先赂石亨得升前职至是以亨事败故有是命
　　○兵部奏天顺元年正月十七日贴直将军总小旗将军赵继宗等五百二十人俱冒迎驾功升职有差今各首乞改正  上命冒三级者革一级冒一级者复旧
　　○甲戌升吏部文选司主事陈云署本司员外郎事
　　○旌表节妇秦氏等四人秦氏直隶内黄县民尹士名妻孙氏浙江金华县民钱沚妻袁氏浙江嵊县民谢源妻倪氏狭西河州卫舍人吴昺妻皆年少丧夫守志不二俱表其门曰贞节
　　○夜南方火影中见赤气阔余二尺长余十丈其形上锐如立直冲中天
　　○乙亥敕镇守辽东左少监覃玑等曰自今但有迤北脱归男妇即遣人伴送来京不得就彼发遣宁家
　　○升云南都指挥同知郑俊为都指挥使广西都指挥佥事邢斌为都指挥同知云南中卫指挥使苏芳为都指挥佥事俊等以湖广贵州等处杀贼有功当升而报功册错讹少升一级至是援诏书例求改正故再升之
　　○命湖广左参将都督佥事李震佩平蛮将军印充总兵官镇守湖广贵州地方时南和侯方瑛卒兵部以总兵官请于  上命于湖广贵州副总兵参将内推举兵部以震闻故命之
　　○命狭西署都指挥佥事陶敏子瑄代为延安卫指挥佥事南京后军都督佥事张通孙镛袭为直隶天津卫指挥佥事
　　○直隶广德州贵州铜仁平越等府卫湖广永胜保靖等宣慰司各奏五月六月不雨禾稼枯槁租税无徵事下户部覆视以闻
　　○丙子升朵颜卫国公斡者歹为指挥佥事知院帖客为正千户从都督朵罗干所请也
　　○守备宁夏左参将都指挥使朱荣弟顺首其兄尝冒迎驾功乞革升职  上曰既充参将在边其勿革
　　○选三千营官军一百人充御马监勇士餋鹰
　　○增盖大木厂房初以厂房三千六百余间损坏令内官监右监丞谢范工部右侍郎翁世资督工修理至是以新运木多遣都督佥事赵辅督军夫一万名增盖四千余间
　　○丁丑敕镇守延绥太监王春总兵官彰武伯杨信巡抚右佥都御史徐瑄曰得奏虏中脱归之人言虏酋孛来率众二万剽掠榆林城等处次于沙山此虏既近边境必乘间入寇其严督各城军马昼夜防慎贼至相机战守并敕宁夏甘肃大同宣府等处镇守总兵官亦如之
　　○旌表节妇李氏等五人李氏广东琼山县民丘傅妻年二十四夫亡甘贫约勤女红以资服食事舅姑守节三十三年抚孤子长源为临高医学训科次浚擢进士为翰林院侍讲尹氏江西泰和县民欧阳莆妻曾氏江西万安县民刘缙妻孙氏上林苑监菜户贾彦通妻咸以弱龄丧夫坚执妇道守节三十余年始终无玷俱旌其门曰贞节
　　○南京中军都督佥事赵伦私役操军三十人为济川卫官所觉下南京都察院鞫之赎徒还职
　　○戊寅岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○命云南守备楚雄都指挥使詹惠掌都司事先是镇守总兵等官以都司缺官委惠掌理至是以闻因命之
　　○是岁天下户口户九百四十一万三百三十九口五千三百七十一万三百八田地四百一十九万九千二十八顷四十二亩田赋米麦二千六百八十四万五千一百一十七石绢一十九万三千八百四十七疋丝五万七千八百四十四斤绵一十八万六千二百四十斤布一十三万一千四百八十三疋绵花二十六万二千一百八十八斤折色钞七万九千四百三十八锭有奇杂课钞九百六十万三十五锭米麦一十万四千二百三十一石铁七万四千五百八十三斤有奇布一千七十四疋盐课盐二百八十七万七千五十二引折色钞一千五百一十一万七千八百三十七锭有奇米五十二万六百七十五石布七百八十六疋茶课茶五十五万三千七百五十一斤折色钞一十八万九千四百七十四贯屯田子粒二百九十六万六千一百三十九石有奇采纳银一十万二千五百四十四两水银九百四十四斤朱砂二百六十二斤石绿二百五十五斤雄黄三十斤漕运北京儧运过粮四百三十五万石各处运纳粮一百一十四万七千四百三十七石减免天下官田等项税粮计米麦二百七十二万一千六百七十四石有奇
　　明英宗睿皇帝实录卷之三百十
明英宗睿皇帝实录卷之三百十一
　　天顺四年春正月己卯朔  上诣  奉先殿  圣烈慈寿皇太后行礼毕出御奉天殿文武群臣及四夷朝使行庆贺礼群臣复诣  东宫行庆贺礼  圣烈慈寿皇太后  皇后免命妇朝贺
　　○广东都指挥使胡英等奏两广总兵等官会兵廉州剿贼而贼流入高州攻破信宜所城杀虏军民  上命兵部移文总兵官欧信等督兵剿杀毋贻民患
　　○庚辰敕镇守狭西保定侯梁珤得延绥奏报达贼孛来犯井儿坪四散抢掠尔等严加堤备遇警相机战守毋忽
　　○辛巳  宣宗章皇帝忌辰遣官祭  景陵
　　○壬午孟春享  太庙
　　○遣中官祭司户之神
　　○癸未立春顺天府官进春  上御奉天殿文武百官行庆贺礼百官复诣  东宫行庆贺礼赐宴
　　○造轻车五百辆火铳火炮各三千从奉御韦救奏御孛来也
　　○甲申以大祀  天地  上御奉天殿誓戒文武百官致斋三日
　　○丁亥大祀  天地于南郊  上还谒  圣烈慈寿皇太后毕出御奉天殿文武百官行庆贺礼
　　○升太常寺卿李希安为礼部右侍郎仍掌寺事寺丞孙广安为少卿赞礼郎朱福铭为寺丞
　　○戊子以大祀礼成  上御奉天殿大宴文武群臣及四夷朝使
　　○致仕工部尚书兼谨身殿大学士东阁大学士高榖卒榖字世用扬之兴化人永乐乙未进士选为翰林庶吉士授中书舍人甲辰迁春坊司直郎洪熙改元升翰林侍讲宣德乙卯考顺天府乡试正统改元  上初御经筵少师杨士奇等荐榖与苗衷马愉曹鼐四人日侍讲读赐三品服榖仪度详整音语明亮甚称  上旨戊午预修  宣庙实录书成升侍讲学士甲子考应天乡试乙丑升工部右侍郎兼侍讲学士入内阁预机务己巳  上北征命榖留守寻升工部尚书兼翰林学士时  乘舆未还虏情叵测择奉使者中书舍人赵荣奋欲往榖即角□羊金带与之及都御史杨善迎  乘舆还京榖议奉迎礼宜从厚有千户龚遂荣者意与榖合投书于榖榖怀之以示群公卿有希旨者以遂荣言涉非分系之狱人皆为榖危榖执议如初既而升少保仍以尚书兼东阁大学士壬申加太子太傅二俸兼支甲戌命往南京巡视灾伤事竣还朝给事中林聪因言事忤执政御史劾其私将置聪重辟榖持正论开谕遂得末减丙子复命兼谨身殿大学士是年秋顺天府乡试太常少卿兼翰林侍读刘俨为考官大学士陈循王文子不与选交章论俨阅卷不公因峻文巧诋必欲置之死诏多官考覆时榖以疾在告即奋起曰贵胄与寒酸争进已不可况又以不得选遂欲杀考官乎因极言于朝俨得免丁丑  上复位榖上章辞师傅职乞致仕  上许之仍赐玺书谕藉侑以白金宝镪袭衣给驿舟以归至是卒讣闻遣官谕祭榖工诗善书劄性高简士大夫非素知者罕与接见为人淳谨廉静其议奉迎救林聪刘俨三事为匡建之大者士林称颂云
　　○达子二万骑寇榆林城总兵官彰武伯杨信率官军敌却之贼复入劫掠信选轻骑分五路追至金鸡峪遇贼擒十二人斩首二十三级获马百匹军器三百余事复所虏人口及牛羊骡驴万余
　　○广西太平府茗盈州头目农义原奏本府令臣赍  圣节冬至正旦表笺行至柳州遇猺贼出没道路不通以致过期臣当有罪  上宥之
　　○己丑封靖江王府奉国将军佐芳嫡长子相范佐忠庶次子相贵相质佐孚庶次子相赒佐真嫡长子相昂佐顺庶次子相觊佐立嫡长子相霖次子相震佐常嫡次子相颜俱为镇国中尉赐诰命冠服
　　○赐伯阿儿思兰王罟□□姑珠冠并衣服大锅等物从其奏请也
　　○诏山东河南并南北直隶巡抚都御史巡按御史督令都布按三司府州卫所各委佐贰官员于该管地方往来巡视堤备虫蝻生发从户部奏请故也
　　○礼科掌科事给事中张宁等奏翰林院学士吕原彭时林文刘定之工部侍郎蒯祥陆祥吴福吏部郎中萧彝刘济员外郎沈淳太医院使董宿院判甯益刘礼御医吴敏樊善名锦衣卫带俸百户马昇宗人府经历王敏骁骑右卫指挥尹刚会州卫指挥何昂或以文儒而超居禁密或由工艺而滥致显融或矜以自高任戎事者多肆而无忌迩者天顺四年正月初九日大祀  天地初八日  法驾临郊百职肃雍周道无启行之扰四门清穆明堂辑至止之仪  天意监观人心瞻仰岂期各官忘其戒谨安于故常驰骑直前至  天门而不下肩舆径造临御道而弗趋罔思  圣明之具临不顾  神灵之如在放纵者固其所也谨厚者亦复为之是岂不知鲁大夫循墙而走之恭蘧伯玉至阙而止之义畏心既弛敬意何存宜将各官拏送法司明正其罪以为祭祀不敬之戒监察御史郎胜等亦以为言  上曰尔等所言极当但祀礼既成悉姑容之再犯不宥旧例  驾未至坛百官出入西天小门者俱不下至是  上益严祀礼预遣人直门伺察得原等十九人令礼科劾以警众仍令礼部张榜禁约自后凡过西天小门者必下
　　○夜月犯井宿东南第二星
　　○庚寅松藩等处参将指挥使周贵奏近茂州叠溪侍卫所关堡累报上下五簇巴豝双马白苦罗打等寨番人聚众欲攻围关堡阻截道路今各卫仓粮止勾官军两月支用诚恐旦夕有警军粮不足乞将四川盐课提举司天顺三年分中剩盐召商纳粮预备军饷事下户部覆奏定则例上流等则井盐每引米五斗新罗等井四斗五升福兴等井四斗从之
　　○辛卯南京工部左侍郎孟鉴卒鉴字克明直隶博野县人由进士授吏科给事中丁母忧服阕仍旧职寻升都给事中时太监王振专政鉴通殷勤不数月升户部右侍郎广东贼黄萧餋反攻劫州县朝廷命将征之以鉴参总军务贼平加二品俸赐文绮袭衣楮币继奉命劝督山西边饷得米三十万石还京转左侍郎特征湖广五开诸苗夷复奉命总督粮饷天顺改元  上命鉴致仕三年复召主以为南京工部左侍郎至是卒遣官谕祭命有司营葬事鉴颇厚重然无他才能其致仕也朝廷以御史言汰之未几夤缘复用士论不取云
　　○壬辰夜月犯轩辕大星
　　○癸巳上元节宴文武百官赐假十日
