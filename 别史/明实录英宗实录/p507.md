<!-- { "loadSidebar": true } -->
　　○安远侯柳漙卒漙宣德初袭父升爵正统初掌中军都督府事奉敕总操大营官军寻佩征蛮将军印充总兵官镇守广西溥继山云之后不能守其成规过于宽纵纪律不明下不用命遂致猺獞相扇而起日益滋蔓数年召还命总神机营掌右军都督府事景泰初兼太子太傅寻进太子太师复充总兵官镇守广西天顺元年召还仍旧任未几加太傅佩平虏大将军印充总兵官往狭西凉州等处御虏明年班师以无功被劾夺太傅闲住寻复总神机营掌右府事以疾卒谥武肃遣官葬祭溥为将持已廉慎所至人乐其宽第乏谋勇军威不振故入广者二征西者一皆不能成功云
　　○甲寅命故武强伯杨能弟伦袭为羽林右卫指挥使能无子伦乞袭爵吏部以能流伯例不袭故有是命
　　○乙卯命浙江都指挥同知王政镇守浙江时镇守都督李信卒右少监卢永举政可代故有是命
　　○淮王祁铨奏本府原设社稷山川等坛岁久木石朽泐乞敕有司修理从之
　　○都督佥事颜彪奏奉命征进两广猺贼调用土官土兵达官人等杀贼有功该用赏劳银两等物请令该部差官前去南京或附近有银官库关支运赴军前听臣给赏事下户部覆奏查得两广布政司官库见收赃罚等银共六万余两宜行令两广布按二司掌印正官各将在库银两煎销成锭候彪等明文果有军功应给赏者量数支给从之
　　○丙辰安南国遣使臣阮昇等捧表来朝贡金银器皿及方物赐宴及彩币表里等物
　　○狭西岷州卫高崖寺番僧锁南癿等四川黎州安抚司并卬部长官司遣把事兰景荣等马湖府泥溪长官司把事杨凤等湖广容美宣抚司水尽源通塔平长官司舍人唐文宣等来朝贡马及方物赐宴并赐彩币表里等物有差
　　○丁巳□楚府辅国将军均鎑夫人刘氏均鍗夫人石氏均土□虒夫人梁氏诰命冠服
　　○戊午陆兀者卫指挥使兀里哈为都指挥佥事指挥同知海散为指挥使
　　○礼部尚书石瑁奏先是遣礼科给事中陈嘉猷行人司行人彭盛为正副使往满剌加国行册封礼于广东布政司造船浮海行二日至乌猪等洋遇飓风船破漂荡六日至海南卫清澜守御千户所地方得船来救嘉猷等捧诏书敕书登岸令水手打涝得纻丝等物俱水湿有迹乞行广东布政司收买应付其纻丝罗布宜于内承运库换给遣人赍付嘉猷仍往行礼从之
　　○命给总兵官都督佥事颜彪所带指挥人等行粮马匹草料指挥千百户镇抚书办吏日粮三升舍人总小旗军报效吏日粮一升五合家人日粮一升马每匹料四升草一束
　　○增置通州大运仓一百间
　　○己未设怀来保安二小马站
　　○南京户部尚书张凤卒凤字子仪直隶安平县人由进士为刑部主事以廉谨称正统间会刑部缺堂上官引属官数人择用特擢凤为刑部右侍郎已而奉命巡视仓场寻调南京户部九年任满复职未几转左侍郎踰月进升尚书景泰中敕调南京兵部参赞守备机务踰岁召为户部尚书天顺元年仍调南京户部至是卒遣官赐祭命有司治葬凤性资淳朴言动粗俗喜饮酒客至即留饮不计馔具丰约人以此推其直率同学友苏洪性强愎凤让之及为凤属官亦然比降为吏罢为民皆然每面斥凤凤亦待以和颜闻其贫乏即赒给之乡有孤幼凤尝收餋于家俾至成立凤虽短于才学而位至列卿论者以其存心忠厚可取云
　　○庚申给方山王女宜芳县主并仪宾杨通岁禄六百石本色四百石折色二百石
　　○辛酉赐华阳□长子辅国将军申铿诰命冠服
　　○壬戌云南孟琏长官司头目刀荡孟等来朝贡马及金银器皿赐宴及彩币表里等物
　　○旌表孝子沈琮节妇淩氏等九人琮浙江平湖县人登进士授南京兵部主事父殁负土筑坟植树庐墓朝夕哭泣日食淡粥有白鹤野雉之祥旌其门曰孝行淩氏直隶吴江县民范中妻瞿氏江阴县民何琮妻危氏福建邵武县民姜彦真妻朱氏陕西咸宁县监生赵端妻张氏河州卫舍人朱显妻平氏浙江平湖县民沉宏妻蒋氏青田县民叶叔渊妻张氏辽东定辽前卫阵亡指挥同知耿秩妻俱夫亡守节不渝各旌其门曰贞节
　　○癸亥升大理寺右评事李华叶禄俱为狭西按察司佥事华专理屯种
　　○命广宁侯刘安掌右军都督府事
　　○升哈密使臣指挥同知阿忽沙狭西丁俱为指挥使
　　○昏刻火星犯太微垣右执法星
　　○甲子赤斤蒙古卫千户绰失加等乌思藏地方番僧剌麻新吉藏卜等来朝贡马及方物赐宴并彩币表里等物有差
　　○命刑部江西司署员外郎主事卓天锡南京刑部江西司署员外郎主事李永宁南京户部署员外郎主事吴琛俱实授员外郎
　　○乙丑升狭西按察司佥事王凯为福建按察司副使巡视海道
　　○丙寅命蓟州永平等处右参将马荣充总兵官镇守地方以总兵官胡镛久病不能任事也
　　○升四川按察司佥事刘福为狭西按察司副使
　　○湖广贵州总兵官都督佥事李震奏臣等率兵攻剿城步一路猺獞山路险狭分兵四进破横水城溪等寨擒贼三十九人斩首五百余级进攻莫宜中平等寨贼据险拒敌我军奋击大败之擒首从贼百人斩首六百五十级遂长驱至广西西延会总兵过兴官军夹攻十入团山家等处猺寨尽克之擒获斩首几千人
　　○丁卯南京工部尚书王永寿工部侍郎黎叔林俱九年考满  上命复职
　　○升山东布政司右布政使李颙为本司左布政使河南右参政曾翚为山东右布政使
　　○命总督南京粮储左都御史轩輗兼管扬州淮安等处仓粮中都留守司所属及扬州等卫所屯粮从户部奏请也
　　○夜木星退犯房宿上星
　　○昏刻南方上有火影下有火脚是夜南京朝天宫灾
　　○己巳升南京刑部郎中邓珏为贵州按察司副使
　　大明英宗睿皇帝实录卷之三百二十六
大明英宗睿皇帝实录卷之三百二十七
　　天顺五年夏四月辛未朔享  太庙
　　○遣中官祭司灶之神
　　○筑直隶河间府沧州城从知州贾忠奏请也
　　○壬申敕定安王成鏻曰先得尔父王奏缴尔与许琮讦告事情已差内外官员体勘虚实一一明白及令镇抚司将许琮等再三审问悉与所勘相同尔为宗室之亲身居王爵一言一动自合循礼守法敦睦亲族如何辄效无赖小人捏词妄告诬枉平人尚且不可况居顺郡主系尔宗亲尔乃不念骨肉不顾长幼敢以秽恶情词驾空污辱此事尚忍为之则何事不可忍为以  祖宗大法论之本不可容但原尔心不能惩忿陷此非理姑从宽贷自今以后宜痛自改悔务遵礼法以保名爵如或不知警省仍蹈前愆罪加尔身虽悔何及尔其戒之慎之
　　○命南京抚管夷人都指挥同知廉忠从征两广流贼先是  上敕南京守备太监怀忠等于安插夷人内谕令愿从征者听得四百六十六人而抚管都指挥廉忠韦兴不预忠兴上书愿备前驱  上从之命忠往征兴仍留抚管
　　○癸酉管领将军文安伯张輗久疾命太平侯张瑾代之
　　○兵部言比见镇守广东左监丞等官阮随等奏海贼撑驾船只劫掠揭阳县等地方已委都指挥高启左布政陈亹等抚捕缘此等贼徒紏合势众屠烧杀虏为患甚大不即殄灭必有意外之虞宜移文随等督并原委官员将士设法荡平如果贼众不散随等宜躬自调军扑灭不可推托坐视贻患滋蔓从之  戌亦力把里等处使臣满剌咱等来朝贡马驼等物赐宴及彩币表里袭衣钞绢有差
　　○命故燕山右卫指挥同知汤峪子玺袭职景陵卫指挥佥事孙英子正代职
　　○有将军十数人初冒迎  驾功授冠带总小旗又累求进官  上命下锦衣卫狱杖而释之戒无再扰已而冒功事觉革冠带复役乃自陈历年最深乞量升职不允又诉  上怒令法司拷讯之法司论当赎杖特令枷示三月谪之戍边
　　○乙亥给楚府镇国将军均金□虒岁禄一千石辅国将军均鎑均鍗岁禄各八百石
　　○免代府仪宾许琮官琮尚居顺郡主定安王成鏻诞日琮与郡主往贺琮不胜酒脱身去王使人召之不还召者因言琮敺之王怒詈之因与郡主相詈诬郡主与家人通郡主亦诬定安王欲与乱俱启代王代王奏之遣官核状核者报琮初尚主以主所得赐银器酬所贷且买小民于斌□金为家人私其妻其妻至与郡主共乘肩舆出入琮又数与歌妓淫乐此具实余皆诬乃执琮下锦衣卫狱鞫送都察院论琮当赎徒  上特命赎毕免其官
　　○丙子诏抚宁伯朱永所领官马万八百余匹俱于宣府近城便地牧放节省草料从巡抚官左签都御史韩雍奏请也
　　○丁丑达寇犯庄浪地方镇守都督佥事林宏等击却之
　　○戊寅赐文武百官宴
　　○升河南布政司右参议萧俨为本司右参政兵科都给事中王铉为河南布政司右参议
　　○湖广三司奏房县贼高成等劫掠民财已委都指挥陈曰□永等抚捕兵部言如不服抚捕宜移文总兵官李震等就令所在都指挥调附近卫分官军设法擒剿以靖地方从之
　　○庚辰升金吾左卫带俸指挥使章能为都指挥佥事
　　○敕游击将军都督同知和勇今特命尔统领两京达官旗军九百五十余人前往两广杀贼以都指挥杨麟章能廉忠协同尔行事尔往会同总兵官颜彪计议调度剿杀贼寇务要同心协谋以图成功
　　○改云南道试监察御史许杰为湖广岳州府华容县知县以本院考其不称也
　　○巡抚大同宣府右佥都御史韩雍奏蔚州卫草场火烧官草十九万四千五百八十余束其经收看守官军宜各治罪事下户部请行巡按御史密访其放火之人斩首号令以警余众  上是之
　　○辛巳广西思明府上思等州土官知州黄瑛等湖广施州施南宣抚司五路安抚司安抚覃玉等来朝贡马赐彩币钞锭有差
　　○升南京礼科给事中唐瑜为浙江衢州府知府
　　○太常寺少卿掌钦天监事汤序差天文生充阴阳人往各王府择坟地校尉觉之序陈阴阳人精地理者少故自正统以来间使天文生代往锦衣卫效序违法且妄奏下都察院狱坐赎徒还职从之
　　○癸未免直隶真定府所属八州县去岁水渰地亩秋粮米六千九百八石草一十万一千五百四十余束
　　○夜晓刻有流星大如鸡弹色青白有光出北斗魁北行至云中
　　○甲申命瓦剌也先弟伯都王为都督佥事侄兀忽纳为指挥佥事伯都王即哈密王母之弟兀忽纳母之侄也因也先乱后俱依哈密住居至是王母弩温答失里上书乞与伯都王一职兀忽纳亦自上书求升故有是命
　　○南京内府新房多朽敝守备内臣以为言命南京工部修之
　　○修南京吏部及后军都督府从所请也
　　○乙酉升中书舍人周庠为太仆寺丞仍于文华殿办书以九载考满也
