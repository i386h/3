<!-- { "loadSidebar": true } -->
　　○巡按山西监察御史白良辅劾奏署都指挥使朱忠都指挥佥事宫端占种屯地管屯佥事蔡汝忠失不举奏下清军御史项璁覆之皆验请治其罪诏俱宥之
　　○丁亥升山东道监察御史常茂为狭西按察司副使督理边储以刑部四川司主事李诚署本司员外郎事
　　○巡按湖广监察御史张翰劾按察司佥事骆敏受赃脱所按千户死罪命执鞫之
　　○巡按直隶监察御史璩安按镇守大同右都督孙镗子百户宏欺侮定襄伯郭登诸状俱验当赎杖并劾登以大臣守极边而争辩小忿互相讦奏镗纵其子不法俱当究治诏置登等不问但械宏于京处之寻亦宥焉
　　○戊子户部收粮主事杨寿擅移粮户当输边者令输京仓总督粮储侍郎张睿及该司官觉状不举奏巡仓御史王晋劾共罪诏宥睿不问令锦衣卫执寿及该司官讯之
　　○己丑户部郎中徐敬奏播州被贼窃扰官军剿捕必用粮饷缘今四川之民财殚力乏乞以前所停纳米参吏等例仍复拟数出榜召人上纳为便事下户部言宜准其请移文四川布政司令吏典军民人等能备粮米七十石到播州三十石到贵州者冠带文官退非赃罪欲请给诰敕者二十石僧道欲给度牒者五石收参知印盐课提举司司吏一百石都行布按四司承差八十石都布二司吏典五十石役满升参通吏三十石令史二十石理问所断事司广济库各盐课司税课局及叙重夔三府嘉泸忠三州并万县七递运所武宁临江二巡检司典吏四十石升参司吏二十石府州县司典五十石阴阳医士僧道起送部冠带授职者一百石收役阴阳医生一十石俱自备米赴播州缺粮仓分交纳然路有远近粮有贵践或增或减俱听本司会同郎中徐敬及都按二司官酌量民情以行从之
　　○巡抚河南右都御史王暹奏黄河旧从开封北转流东南入淮不为害自正统十三年改流为二一自新乡八柳树决由故道东经延津封丘入沙湾一决荥泽漫流原武抵开封祥符扶沟通许洧川尉氏临颍郾城陈州□水西华项城太康等处没田数十万顷而开封为患特甚虽尝于城西沿河筑小堤内又筑大堤皆约三十余里然沙土易坏随筑随决往岁久雨已没小堤今岁复坏大堤之半不即修塞必及城垣其害非小臣会同三司计议请于不被灾府卫州县起倩军夫倍筑大堤用防后艰从之
　　○徙守备白羊口署都指挥佥事吴得于紫荆关黄土岭口先是兵部主事陈铨言黄土岭口最为要害宜用智勇武臣守备故有是命
　　○以隆庆卫缺粮命守备居庸等关口官军俱轮赴京仓给粮
　　○命巡抚浙江右都御史洪英兼理盐法赐敕谕之
　　○广西守御贺县千户陆纲坐挟私杖死獞人总督军务太子太保兼左都御史王翱以便宜处之但令偿以财物谪之浔州地方哨守杀贼事下刑部谓杀人抵死律例之成法用财偿命总督之便宜奏乞  上裁诏纲罪翱已处之置不问后今凡戾于法者其仍治如律例
　　○日生晕色黄赤鲜明
　　○庚寅赐镇守浙江右都御史洪英守备紫荆关大理寺卿孔文英诰命并封赠其祖父母父母妻从英等奏请也
　　○旌表节妇欧氏等二人欧氏直隶丹徒县民张昇四妻夫亡年二十七纺绩织纴奉姑育子守节三十一年秦氏武进县民张冕妻夫亡年二十一家贫餋姑尽礼守节五十九年俱旌表其门曰贞节
　　○安化王秩炵奏母亡乏物殡葬诏赐白金百两纻丝十匹绢倍之
　　○保安王公炼奏祖母赵氏疾府中乏药调治命太医院如数给与之
　　○山西行都司玉林卫带俸操备都指挥徐恕坐挟讎杖死所部千户当斩会赦命宥死编充本卫军
　　○少傅兼太子太师吏部尚书王直言居大臣之位者当任大臣之事若老病旷官必当乞身而退以全廉耻则朝廷得用贤之实而老病者亦得免旷官之诛此臣道之当然也臣本下才不适于用欣遇  圣朝忝备官使  皇上临御屡赐升迁荐至极品又以臣老病特免常朝深仁厚德如天如地臣碎首糜躯不能补报缘臣窃禄已五十年今七十五岁诸病日甚行动艰难目暗耳聋精神昏倦所行诸事随即忘记虽犬马之心不忘报主而驽劣疲惫勉强不前累乞致仕未奉允俞是以沥胆披肝再陈恳悃伏乞矜从放令致仕感  陛下曲全始终之惠免愚臣旷官废事之愆结草效忠尚期身后  帝曰朝中不可阙老臣卿年虽迈奈国事日繁勉留任事候边境宁谧更议之
　　○辛卯代府晋晋宁郡主薨遣中官致祭命有司营葬
　　○湖广按察司佥事董敬坐赃会赦特命黜为民○户科都给事中刘炜等奏近闻户部措置边储有退黜文官非赃罪者许纳米二十石请给诰敕臣等以为此例若行则名器不重将何以励臣节且考退官多因罢软酷虐荒淫酒色廉耻不立者非直赃罪而已也今若赐之诰敕不知又将何辞以为褒羙若但褒其纳米则是朝廷诰敕止直米二十石不应如是之滥也盖尚书金濂等罔知大体不重名器故措置乖方如此乞改正为便诏是之命户部速为改正
　　○遣中官祭中霤之神
　　○壬辰四川行都司盐井卫土官剌速伯遣把事与撒等贡马赐钞有差
　　○加封国师班卓儿藏卜为灌顶清心戒行大国师赐以诰命
　　○命漕运官军运粮一万五千石赴隆庆卫仓交纳
　　○南京给事中唐澞等奏凤阳府系  太祖龙飞之地迩来灾伤尤甚乞以应天府劝借粮给济从之
　　○太子太保兼吏部尚书何文渊左春坊左庶子兼翰林院侍讲周旋下狱初文渊任温州知府治行称最及再起为吏部声誉浸损旋温人也见文渊屡被弹击具＜锍-釒＞为伸其枉及文渊复留用吏科都给事中林聪等攻之益力遂并劾旋  帝命宥之给事中曹凯廷诤曰何文渊奸邪周旋党比于法难纵乃俱下狱先是文渊与太监兴安善其得复留安有力焉及是聪劾文渊有嘱托内臣等语意指安也安奏请  帝诘问是何内臣聪复奏云文渊欲私其所亲往往诈称内臣嘱选因与善地以济己私＜锍-釒＞入复诘诈称何内臣嘱选何人于何地聪等又言臣等以言为职凡事风闻不敢不尽其愚非有所畏避而不敢言也  帝乃释文渊致仕旋复职
　　○升太子太保兼左都御史王翱为吏部尚书太子太保如故从大臣及六科十三道会举也
　　○癸巳汝阳大长公主孙谢琰奏祖母坟茔无人看守命南京礼部移文应天府江宁县拨民四户与之
　　○太子太保兼左都御史陈镒有疾命择良医疗之
　　○初守备大同西路左少监韦力转奏左副都御史年富侵盗官银奸宿淫妇及纵子芳往来所部受指挥等官贿诸不法事下巡按御史覆之至是御史璩安言力转衘富尝按己贪虐等罪欲陷之乃为是妄奏富子芳虽未尝受贿然纵之往来探省法亦有违俱当究治诏宥之命都察院移文示戒
　　○辽东戍卒李福惠妖僧王海等潜于旋峰塘聚谋为乱福惠称唐太宗后伪号太清国授海国师并其徒康不再随等为总兵都指挥等官流亡军民为其诱迫者已数百人提督军务左副都御史寇深等觇得其状遣备御都指挥佥佥事指挥同知穆盛署中都留守司副留守事
　　○协赞宁夏军务右副都御史马恭又以老疾陈乞致仕兵部言宜于侍郎副都御史内命一人往代之诏以恭明习边务仍令扶病视事
　　○瓦剌太师也先遣使持书与赤斤蒙右卫都督亦鲁伯言己杀败可汗人马灭其家欲与亦鲁伯往来通好且约亦鲁伯禁治西番人民亦鲁伯受而秘之镇守肃州都指挥吴钊诇知遣人索取以闻诏兵部移文各边关严兵以备之
　　○日生左右珥色黄赤鲜明
　　○乙未赐宁府德兴郡主并仪宾戴英诰命冠服鞍马等物
　　○丙申乌思藏剌麻番僧矣失言千等贡方物赐彩毙等物有差
　　○擢进士袁凯陈鸿渐陈蕙程宗王佐俱为刑部主事杨昶为工部主事
　　○己亥命福建左布政使黄懋致仕以老疾故也
　　○刑科左给事中曹凯言比者户部奏准军民官吏输豆补官且如输豆四千石以上者授以指挥历俸不过十六七年所得之禄偿彼之豆已倍半矣又况令其世袭是以生民之脂膏餋无功之子孙于无穷也有功者必相谓曰吾以累世忘躯而获此官彼以输豆而亦获此官是朝廷以吾之躯命同于菽粟其谁不角□羊体臣恐人人无所劝勉起端虽微毙流甚大乞敕该部计议但系输运粟豆授武职者带俸不任事亦不许其世袭有犯赃者治罪如文职例授文职者止许于原籍衙门带俸荣终其身诏凯言有理其已授职者仍旧管事承袭自今以后悉如凯言
　　○庚子永兴王志＜土仆＞奏旧染风疾缘府中无川广药材以致危殆命太医院量给与之
　　○辛丑升直隶永平府知府张茂为山西布政司左布政使贵州布政司右参议尹弼为本司左参政南京右军都督府经历鲍经为左参议广西道监察御史李璇南京福建道监察御史周璹俱为广西按察司佥事山东道监察御史强宏为山西按察司佥事河南道监察御史邓逵为贵州按察司佥事调山东按察司佥事刘益于贵州按察司
　　○壬寅敕贵州总兵官左都督方瑛尔谋勇素为蛮夷信服今后遇有本境及附近盗贼生发即将四川湖广等处官军酌量调来听尔节制杀贼务在悉心戮力以图成功各处紧要地方缺守备都指挥等官听尔拣选任用尔其慎之
　　○靖远伯王骥言顷者命臣娱老南京天恩莫报但臣原籍丘陇近附北京况臣年垂八衰朝不虑夕乞容臣回北京得依日月之光又尽拜扫之礼臣子之心两得其便诏特允所请
　　○癸卯广西总兵等官陈旺等奏思恩军民府土兵调赴桂林哨守者相离本府辽远农田不得耕种该纳税粮宜暂免徵从之
　　○甲辰安化王秩炵以致祭母欲躬赴京谢恩复书止之
　　○升云南楚雄府知府计澄为广西按察司按察使陕西同州知州秦铭为陕西布政司左参议以巡抚官奏保澄通敏铭廉能故也
　　○山东兖州府奏所属州县大雨水二麦无收
　　○山西行都司都指挥孔旺为大同右卫指挥时以军功冒升妻侄为所镇抚至是觉命巡按御史收鞫之
　　○卯刻木星昼见于未位
　　○乙巳敕通议大夫管广西思恩府事土官岑瑛曰朕以尔亲率本府马步狼兵头目韦陈威等于广西在城操练协助军威兹特升尔阶为正议大夫给赐彩段表里其韦陈威等亦俱令冠带敕至尔瑛照旧率兵操练听调杀贼以安边境不许始勤终怠候有军功升赏不吝尔其钦承朕命毋忽
　　○复浙江按察司按察使陈璇职初轩輗任浙江按察使以严肃驭下璇承其后稍济以＜宀十见＞然官吏污暴者必惩不贷尤精法律词讼旁午片言而决布按二司故常遣舆隶索物于市以钞给直仅十之一号为和买舆隶因以为奸得利入己又十数倍乃肯去民甚苦之輗璇相继痛革其毙会都御史洪英考察官吏至浙璇同僚以璇不便已毁之英考璇短于施为黜璇去任行李萧然唯图书数册而已军民号泣遮道拥归僧寺至夜半乃得去耆老相率诣阙奏保璇复任从之已而英复来浙镇守见璇得复任益憾之奏璇朝觐回索马夫银偿运粮费又纵其甥嘱有司为卖盐而右布政使杨瓒亦尝卖盐副使罗箎佥事陈永俱知而不劾事下巡按御史廉其事状以闻六科给事中交章雪璇枉诏仍命璇复职
　　○复河南按察司佥事刘怀仍抚民王俊仍理屯种怀俊先是俱以剩员裁省赴吏部寻以户部请留故有是命
