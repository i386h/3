<!-- { "loadSidebar": true } -->
　　○宣府右卫指挥佥事于海道遇孕妇不下轿殴之致死事觉生斩宥死发充军万全都司都指挥同知李延械送不严海逸去巡按御史黄纪请治延罪且捕海痛绳以法诏宥延罪第令责限急捕
　　○夜月犯轩辕右角星
　　○戊午
　　○都察院左副都御史寇深丁母忧乞终制不允特令理本院事  命狭西延绥等边冲官军骑操马匹自本年十一月初一日为始至明年正月终止每匹给与官草一十五朿从参赞军务大理寺左少卿曹连奏请也
　　○己未
　　○免各布政司并直隶府州所属景泰五年十二月以前负欠税粮马草农桑布绢户口食盐米钞从户部奏请也
　　○昏刻有流星大如碗色青白其光烛地起紫微东行云中尾迹炸散
　　○庚申
　　○沈府佶焞奏第六子内江王幼土□寅妃龚氏卒本府累因丧礼费用浩繁乞赐银帛以资丧祭  帝命于被官库给绢布各五十疋予之命中官谕祭有司营葬
　　○擸按直隶监察御史李宏奏先为私盐禁重少有违犯近者会议依律科断因此致人纵横违犯肆无忌惮甚至打造大舡私备短枪铁锐鸣锣击鼓张挂黄旗买求应捕官兵用强护送诚恐别生事端请如前例严禁事下户部议宜通行各布政司并直隶等处巡抚等官并巡捕巡司官兵人等设法缉捕但有仍前聚众兴贩私盐者执问径解兵部转发辽东铁岭卫充军妻子随任如是挑担货卖者依律其巡捕巡司官兵人等故违不行用心缉捕及已捕获克落私盐入己者事发依律受财故纵及令军兵用强获送者问发充军若灶丁煎下余盐许如例亲送本场交收量给在官粮米与之卖与奸人兴贩者执送问罪知情故纵者一体执问从之
○辛酉
　　○泰宁等卫都督佥事革干帖木儿遣使臣指挥阿颜帖木儿来朝贡马赐宴并金织袭衣彩币等物有差
　　○吏部听选大使陈清殴死人刑部坐以绞清子宠言实臣因醉使酒殴人致死臣父实不知乞就刑毋枉父死  帝以宠情可悯释清发宠戍开平卫
　　○癸亥  命广东故都指挥死梁兴子珍袭为指挥使
　　○甲子
　　○免直隶卢龙县学并迁安县七家岭驿漂流粮一百六十余石料七十五石
　　○巡按直隶监察御史黄纪奏总兵官右都督过兴与右佥都御史李秉有隙动輙相忿詈诋毁临事号令不一恐误边务乞罪之诏姑不问自今敢仍蹈前非必罪不宥
　　○西河王美焞嫡长子钟鑅奏父王既薨本府艰窘乞有所赐以助葬祭命给白金百两纻丝十疋绢二十疋予之钟鑅又奏父王禄米四百石折色钞六斗贯俱截日住支乞如旧收养赡从之
　　大明英宗睿皇帝实录卷二百七十一
大明英宗睿皇帝实录卷二百七十二
　　废帝邸戾王附录第九十
　　景泰七年十一月丁卯朔  太上皇帝居南宫
　　○钦天监进明年大统历  帝御  奉天殿受之给亲王及文武百官颁行天下
　　○参赞延绥军务大理寺少卿曹琏言旧制凡朝廷颁降诏敕各衙门通行迎接于大衙门开读以次衙门誊黄遵守今往往不遵此例各别差人赍俸一城之内至开读五七次者且如绥德一城有镇守等官有卫有州而州所部衙门复无虑五六既赍至镇守等官处矣复颁之于卫复颁之于州州又编颁于所部非惟烦亵不敬抑且赍来人使往来重叠供给馈送不胜其扰乞敕所司申明旧制重行禁约从之
　　○戊辰  命番僧领占罗竹绰巴藏卜为灌顶国师拾剌也失桑结远丹坚参列罗竹聪密罗竹扎失远丹绰俱为国师三竹扎失为禅师簇克林巴扎失兀则尔扎失已俱为右讲经坚参领占昆令远丹罗竹俱为左觉义锁南斑丹官绰领占锦墩坚参班丹藏卜交干藏卜扎失三竹绰吉领占公哥宁卜俱为都纲端岳领占等五十二人俱为剌麻给图书印帽袈裟以写番经成也
　　○己巳
　　○迤北鞑靼阿儿叨哈答孩宛者秃伯颜哈麻只先后来归俱命为头目送南京锦衣卫安插给房舍俸廪器物如例
　　○召商于湖广卭水□弓得珉等处军前中纳盐粮共盐二十五万引两淮盐每引米二斗五升两浙盐二斗长芦盐一斗五升
　　○庚午  敕内官既谈署都督佥事陈友边关驿站重在飞报军前近者提督官奏尔等止因讦奏私忿一年差人至二十余次往往将驿马走伤倘有警报宁不误事论罪本当究治姑从宽贷自今若仍蹈前非必罪不宥
　　○户部奏比者各处多奏水患如顺天河间保定三府所属霸州等五州文安等二十五县积水至今未退皆宜宽恤兹欲移文所司核实灾重无收者今年粮草照例蠲免其不成灾有收之处应起运口外粮亦存一半改纳附近仓分草朿中半送原定场所余皆每朿折收米豆五升留本处以备赈给今年应徵秋青草户口食盐米钞枣株黑土课米暂与蠲免民间逋欠去年粮草及借贷官粮俱停候来年夏秋成熟补徵庶几少苏民困从之
　　○癸酉
　　○升中都留守司署副留守事指挥同知穆盛为正留守从奉祀汪吉等奏保也  命云南布政司右参政赵雍按察司佥事倪端四川右参议张如宗俱冠带闲住以巡抚官考其昏耄不堪任事故也  命故广西带俸都指挥同知武毅孙昇袭为桂林中卫指挥同知
　　○乙亥
　　○升刑部云南司员外郎徐王□艮为山东东昌府知府狭西道试监察御史唐彬实授本职
　　○给武骧右等四卫并牧马千户所官军马草自今年十一月至明年正月终止每马一匹月支草二十朿从御马监太监郝义奏请也
　　○丙子
　　○山东道试监察御史陈述奏江西崇仁县儒士吴与弼故国子监司业溥之子也赋性端凝居家孝弟经史该博理学贯通守道安贫动循矩度年踰六十不求闻达躬耕陇亩以教乡人其施教之法本之以小学四书持之以躬行实践益久益勤人多感化真儒者之高蹈  圣世之逸民有司徵辟俱不屑就  敕该部优加礼聘以待经筵必有资于  圣学或用之以教太学必有益于后进疏闻  命吏部移文巡抚右佥都御史韩雍以礼聘起赴京
　　○先是户部奏准永平山海二处召商中纳盐粮以例太重久无纳者提督军务右副都御史李宾以闻下户部更议减定两淮盐每引纳米六斗两浙盐四斗五升长芦盐三斗山东盐二斗五升河东盐一斗五升从之
　　○丁丑  太上皇帝万寿圣节礼部请令群臣赴延安门行庆贺礼不允
　　○升锦衣卫指挥使唐兴为左军右都督其子克环为锦衣卫指挥使俱带俸不任事
　　○兵部奏通州直沽天津等处比因水涝民艰盗贼窃发虽尝遣官缉捕未能尽绝况朝觐会试之期已逼行者络绎于道宜令镇守通州都指挥陈逵自通州直沽分列五堡拨军防送庶几盗贼屏迹行旅获安从之
　　○礼部右侍郎兼詹事府少詹事萨琦言臣由进士蒙  先帝简入翰林积学二十余年又蒙  皇上不弃微陋进秩春官亚卿正当竭力补报其奈病疾缠绵况日薄桑榆子孙俱故祖宗坟墓展省无人原籍旧居局钥旷岁言之疾首痛心见者酸辛出涕老死无益叨职何为伏望  圣恩矜悯赐臣回还守祖宗之坟墓尽人子之至情庶几心志少安疾疚可理则未死之余年皆再造之大恩也疏闻  帝矜其情特允所请
　　○戊寅
　　○独石等处协赞军务右参政叶盛言臣父老病在床气息奄奄臣以边务不敢乞假归省虽历任五年不得赴京考满以此于例不得加封父母即今边事少宁伏乞  圣恩容臣赴京考满使臣得以援例请乞恩命以荣父母实为万幸  帝曰冬间正贼寇侵扰边境之时不允赴京所请诰命  命吏部特予之
　　○礼部尚书胡濙言本部右侍郎萨琦既去左侍郎邹干复管运薪炭治事缺人窃惟薪炭事隶工部职掌今以本部官理之诚为非宜诏干还礼部令工部左侍郎赵荣代之工科都给事中王让等言任官惟人不必其官职之重采薪炭旧惟遣京官未尝以侍郎尚书为之至陈恭以郎中管理年久升至尚书后凡采柴炭官遂以为例今工部既尝添设主事采薪炭苟守成规足以治事请勿令荣往  帝曰柴炭是内府重事非重职不可所言不允
　　○夜月犯毕宿
○己卯
　　○升锦衣卫百户李安孙震俱为副千户仍旧带俸
　　○庚辰
　　○初宁献王为弋阳王奠鉴选张氏女为妃未及纳而献王薨宁王奠培为之改纳刘氏为妃而张氏仍在府中弋阳王以赂于教授游坚为之赂宁王又以张氏与之弋阳王倩坚贷护卫军王忠银百两坚匿其半久之忠索银于王王偿其太半忠索坚所匿者坚以为王得纳张氏当就以己所匿银谢已竟不还忠索益急王詈之忠坚谗于宁王言弋阳王绝爱张氏欺侮正妃有坏家法宁王召弋阳王至府潜使人勒杀张氏弋阳王忿欲奏坚坚使宁王令校尉四人守弋阳王门不令得出弋阳王微服潜出徒行诣巡抚佥都御史韩雍诉其情且奏宁王不法十数事宁王亦讦奏弋阳王  帝命佥都御史余俨同内官方伯乐往会雍及巡按御史三司官核之具得状因奏宁王惟坚言是听厚敛护卫旗军月粮强取其女妇不悦者輙勒杀之擅遣忠等出商罔利凌辱府县官至殴之此皆有违  祖训弋阳王至诬宁王以反亦伤亲亲之义于是敕宁王曰得内官及巡抚巡按三司等官奏言尔不守  祖训听用奸邪积财物如丘山视人命如草芥改聘王妃逼害亲弟违制虐民则强管税课司僣分妄为则擅起翠华殿其他不轨之事虽未的未明而揆其僣妄之心难测难保其奸臣游坚等罪恶皆尔宠纵所致论  祖宗大法所当究治但念尔袭封未久姑从宽贷尔当洗心易虑务改前非以全令名各守尊卑以尽友恭思继承于祖父致屏藩于朝廷如再有丝毫违犯  祖训具在至公之道朕不敢私矣又以弋阳石城安乐诸王不能以道匡扶并敕责之
　　○辛巳
　　○冬至节遣官祭  长陵  献陵  景陵  帝诣  奉先殿  上圣皇太后宫  皇太后宫行礼毕出御  奉天殿文武群臣及四夷朝使行庆贺礼  上圣皇太后  皇太后免命妇朝贺
　　○癸未
　　○授舍人李承宗为锦衣卫带俸百户
　　○监察御史郑冕等劾奏英国公张懋阳武侯薛琮遂安伯陈韶都督同知张斌许贵侍郎杨鼎俞纲刘清赵荣钦天监正谷滨太医院判何永庆太仆寺丞江泰渊诣三陵陪侍而怠慢不及行礼请治其不敬之罪命懋等具状以闻懋等皆输罪乃宥之
　　○甲申  命武功左卫指挥佥事李永子聪代职以永年老故也
　　○减提督中都留守司所属并直隶淮安等卫所屯种按察司佥事一员就令河南按察司副使佥事内每年轮流一员提督年终比较子粒完纳方许更替从户部议请也
　　○国子监生何谦妻张氏一产三子  命赐给如例
　　○南京守备平江侯陈豫言江北河阳六卫统隶督府凡拜表  庆贺一切礼仪例应赴京行礼但诸卫分守江外所寄甚重一遇时节倾城官属尽数渡江或值风涛甚至旬日不能还卫城池管钥委付无所实非所宜礼部言六卫虽为京卫实与外卫无别关防不可不严且远隔江涛往复不便今后请但令各卫长官一人及首领官一人入京行礼余悉留卫治事从之
　　○高平怀简王妃王氏薨讣闻遣中官致祭令有司治丧葬仍命给米百斛布绢五十疋
　　○乙酉
　　○协赞独石等处军务山西右参政叶盛闻父丧欲还守制诏以边境事繁令奔丧即起复
　　○丙戌
