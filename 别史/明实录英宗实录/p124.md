<!-- { "loadSidebar": true } -->
　　○升辽东都司经历黄琰为辽东苑马寺少卿兼署掌辽东行太仆寺事琰在任几九载适行太仆寺缺卿定辽左等卫指挥使胡昇等奏琰公勤通敏赞画有方乞升授视事下巡抚巡按等官会核咸言堪任  上以卿不宜骤进升琰少卿兼署寺事
　　○革辽海煎盐提举司岁办盐课令辽东都司带管
　　○命脩高邮州北门起至张家沟一带湖堤
　　○甲戌京卫武学教授纪振言京卫武学之名意义重复且侯伯都督子弟皆在焉谓之京卫不足以该乞更为京都武学又言武臣子弟冠方巾与医士乐工无别请一依儒学诸生之制文言武生宜兼习经书请给五经四书性理大全以便讲习事下行在礼部言武学子弟诸卫为多名曰京卫于义无嫌武生虽入学读书兼欲习肄武艺冠服之制不必尽同儒生惟书籍宜令内府给与从之
　　○直隶苏州府属县水灾民饥有司发官廪米四十三万五千余石赈贷之
　　○万全左参将都督佥事黄真等奏欲于歇操农隙之时督令各卫官军余丁预备木石陆续修理宣府各处城垣多有奸诈之徒畏避佣工挟制沮坏乞敕巡抚巡按等官严加禁约从之
　　○乙亥设云南鹤庆军民府清水江巡检司赵州乾海子巡检司各置巡检一员移邓川州凤羽乡巡检司于罗坪山顶
　　○户部主事苏洪奏直隶沿江州县并巡检司以卢柴岁易银钞今从减省事例别无支用乞将所贮银钞籴买米麦等粮以赈贷乏食之民继今岁鬻银钞乞如时直籴粮预备灾伤庶几官民两利命行在户部议行之
　　○筑山东濮州上城时山西流民皆附籍濮州往往与州人争田忿斗不息有司请调东昌卫中左千户所军屯于州给附籍民以负河地耕种休养三年令专力修治城垣以防不虞从之
　　○丙子行在刑科给事中廖庄自狭西还言九事一今年狭西灾旱而有司催徵逋税迫甚宜蠲减之以苏民困一东河桥诸驿摆站旗军正军养马以应过使余丁治桥道递官物其马驴及供帐之需俱令自备近又科其所种彼处山高霜早谷麦少收军士不能完纳多致窜亡乞轻减以纾之一诸驿马夫多积年在役马毙者鬻子女以偿马伤者哭之如父母宜令所司释所应释有愿占籍其处者听一狭西先以胡寇侵犯供给边饷停清军匠今又有诸色买办值兹天旱不无纷扰以伤和气亦宜姑停止或减省之其河南直隶诸处被＜风-几＞蝗者亦然一绥德诸处马草俱兵卒所刈及民地所收囚人赎罪所纳今地旱鲜收宜令边将广取秋青草备用一诸处增设抚民官皆冗员可革一庆阳卫军士于甘宁诸处备御有一岁一更者军士得从容备道里费有半岁一更者多仓卒无备又有无更者不得与父母兄弟妻子相见乞令所司斟酌之一请削诸处无益之小关一请裁凤翔迤南武关诸驿驿丞第令百户一员如庆阳迤北例章入  上命所司议行之
　　○四川布政司右参议王恪以老疾乞致仕从之　　○丁丑遗书代世孙仕壥曰闻宣宁王逊炓母子谗间骨肉此在  祖训所不容者但念亲亲冀其改行姑训饬之惟曾叔祖高年叔以世嫡代理国事盖  祖宗定制自今凡府中一切之政悉准前敕行之但须起敬起孝委曲周旋庶全令德果事有关涉难于处置者具实来闻朝廷自为主张又以书戒谕宣宁王逊炓令其省愆易虑调适上下以全一国之福如作过不悛  祖宗之法具在所不敢私且命出其母所收前世子册宝冕服付世孙掌之○浙江宁波府知府郑恪言国家肇建两京合于古制自  太宗皇帝鼎定北京以来  四圣相承正南面而朝万方四十年于兹矣而诸司文移印章乃尚仍行在之称名实未当请正名京师其南京诸司宜改曰南京某府某部于理为得礼部尚书胡濙言行在  太宗皇帝所定不可輙有变更事遂寝
　　○罢收南京上新河船料钞原差官取回仍令南京守备丰城候李贤差官提督＜锍-釒＞通河道以便往来湾泊船只使无风浪覆溺之险从巡抚南直隶工部左侍郎周忱奏请也
　　○命休息在京工匠一月
　　○上御奉天门谕行在都察院臣曰朝廷优养士卒常给之衣食及时练习以备用柰何为将者略不存恤或役以佃牧或役以兴贩或役以治私第建祠庙积岁月不得少息其缘边士卒艰苦尤甚每操备屯种甫暇輙令之捕野味治薪炭虐害多端又有勾至补伍者所隶官旗尽索其所携以致贫窘复逃此岂朝廷优养之意将领为国之忠尔都察院其榜谕中外戒以无得复尔敢复尔者法司执治无赦
　　○巡抚南直隶工部左侍郎周忱言镇海太仓卫儒学教授缺员两卫官旗军士相率诉保境内昆山县学教谕朱冕学行端谨启迪有方今九年考满乞升补卫学教授以慰士望从之
　　○辽东总兵官都督佥事曹义言比奉敕旨以凡察董山争掌卫印宜审其所部人情所属者授之臣即遣人奉宣诏旨而二人各执一词纷纭不已遂同至开原臣反覆谕以朝廷法制凡察乃黾勉出其新印且欲身自入朝陈伦已省令暂还本卫至秋后赴京臣窃观其部落意□类在董山而凡察怏怏终难安靖永乐中海西野人都指挥恼纳塔失叔侄争印  太宗皇帝令恼纳掌忽鲁哈卫塔失掌弗提卫其人民各随所属今兹事体与彼颇同请设建州右卫以处凡察庶消争衅以靖边陲  上命俟其来朝议之
　　○己卯行在刑部郎中林厚言奉命于四川清理刑狱七月戊戌详审三司所逮狱囚辩其冤枉解纵桎梏是日晡时有云见于西方昂胃之间五色□光形如半璧窃惟昴宿属金刑法所象五色之云和气所蒸  圣仁感召厥类甚彰谨绘其状为图上之
　　○宥通州流罪民米哲宁家以其年七十也
　　○广西罗城县贼首韦万川为百户任芳儿诱出总兵官安远侯柳溥等擅杀之诈以生擒闻行在兵部左侍郎邝野等言溥妄奏宜治之  上曰姑记溥罪令其自陈
　　○庚辰召驸马都尉沐昕至京命驸马都尉赵辉往南京奉  孝陵岁时祀礼
　　○大同总兵官武进伯朱冕等奏问发沿边为事立功哨了官军离家窎远无人供给宜替换该卫轮去哨了旗军回还其该支行粮就令为事官军关用为便从之
　　○辛巳行在工部都水清吏司主事钱源先任行在刑部五年颇勤谨有为及调工部未五月本部右侍郎邵旻以庸劣不任考黜之源陈冤且言旻数盗官物治私第行在吏部论旻不公  上命复源职执旻下狱鞫之
　　○设四川宁番卫冕山桥堡调本卫后千户所官军哨守从四川都布按三司等官奏请也
　　○壬午命行在工部郎中王佑署本部事
　　○命行在通政司右参议龚全安复任以亲丧服阕故也
　　○敕福建都司布政司按察司及巡按监察御史曰得都指挥佥事严安等奏漳州海间口居民八十余户计三百九十余口旧种田地三百余亩递年为海潮冲塌且别无产业惟倚海为势或持兵驾船兴贩私盐或四散登岸劫掠为害欲令备倭捕盗官军设法拘集到官量拨田亩分与耕种迁其旧居散其群党俾为良民仍于海门山置立巡检司巡捕勿令仍前为非朕观此言似亦可行但虑民狃于所习官司处之非道致生他患敕至尔三司各委老成公正堂上官一员会巡按御史亲临其地令漳州府卫官公同体覆有无耕种田地可否迁移并开设巡检司等事从长计议处置奏来务在事妥人安不致骚扰庶副委任之意
　　○调狭西署都指挥佥事张通李谅于边卫初通得庆阳军旗赂而停其刍束之徵谅役军士盗官铁以治私第逼取富商金强娶民家女子事觉巡按御史论通绞系都司狱按察司论谅斩械如京诏调通极边谅甘肃通惧诈称疾嘱都指挥佥事费铭释己出狱治疗遂亡去铭坐是赎杖还职已而通至京奏右副都御史陈镒令御史重己罪谅亦诉镒令按察使邓棨枉己且谓镒纵其壻父索赂中盐阴致妓者与奸于是命行在刑科给事中廖庄往覆之庄还言通谅事多实所奏镒事皆诬行在刑部改论通谅罪当赎复职  上曰通谅既负重罪复诬风宪官不宜论以常律其仍调之
　　○万全千户张朋因镇守都督佥事黄真奏举其罪乃奏真与鞑靼贸易私役军士造旅店水磨碾敚细民利又役以浚城渠溉所种田城颓压死十余人又衘欲告已者杻镣之守了经三载不释又与卫卒女通竟取为妾行在都察院言朋尝发真纵壻贪暴事于右佥都御史罗亨信诏真陈状今朋复有是奏而指挥舒震等亦奏朋刁惰此属皆挟私告讦宜通命亨信覆验果涉真则治其罪从之
　　○癸未擢进士王伟张勋为户部主事
　　○乙酉礼部右侍郎吾绅卒绅衢州人擢永乐甲申进士选为庶吉士入翰林读书因同列言理刑事  太宗闻之遂俱擢刑部主事治狱宽平有名称寻升郎中超拜礼部右侍郎  太宗谓尚书吕震曰吾绅出自翰林可佐卿典礼矣既而为震所挤出为广东右参政寻复职改南京刑部奉敕考察两广福建方面官有参政素贪黩结权要且以绅为故僚友绅竟黜之时称其公还朝复礼部至是卒绅性率直于人短长无所较视荣辱若不以介意初拜侍郎时衣冠毕贺而一室萧然了无共具有诮之曰拜官不祀先会客乎绅笑唯而已
　　○丙戌祭山川城隍等神
　　○遣顺天府官祭宋丞相文天祥
　　○遣旗手卫官祭旗纛之神
　　○命行在大理寺左少卿于谦仍巡抚山西河南时行在户部尚书刘中敷言山西频岁旱荒民多转徙河南就食请择大臣往抚之  上以谦素历其地遂命以往
　　○丁亥晋府庆成王羙埥奏生母韦氏病故已蒙赐祭造坟今襄事有期百无一备窃念顷者先王及母妃相继薨逝十年之间丧葬相仍一切之费悉仰给岁禄用度窘迫乞赐矜恤  上命以米百斛薪炭各千斤给之
　　○以山东布政司左布政使王卺为行在工部左侍郎仍食从二品俸时本部缺堂上官命大臣会举得卺等五员以闻  上独用卺命乘传诣京
　　○河南右参政孙原贞奏所属府州县蝗灾乞将原泒运凤阳临清等处仓分米准令小麦抵斗送纳或折收绵花绵布奏下行在户部议宜从所奏凤阳保定定州仓粟米准纳小麦临清仓粮米若该纳州县近西者准折绵布运赴狭西官库近北者准折小麦运赴京仓本处存留亦如例折布从之
　　○巡按河南监察御史徐郁奏彰德卫辉并直隶广平顺德等府地方俱通驿路往来应用浩大今被蝗灾民不聊生若不早加存恤虑其流移失所乞将被灾粮草优免仍命所司赈贷劝借富室牛具种子使之布种二麦庶卒以安其生  上命行在户部议行
　　○梁府奉祠正王喆匿母丧一年始归守制比起复为吏部究出之法司拟以赎杖  上怒其忍心不孝命斥官边远
　　○鹰扬卫百户金琦因其姊与人通数谏之姊怒诬琦詈己行在刑部问琦赎杖为民琦母以其女既已失行又诬陷其弟责之女不服詈母母遂发其事下御史鞫验请复琦官而坐女以死且究问枉琦者从之
　　○戊子命行在翰林院侍讲刘铉复任先是铉告病家居至是病愈故命复任
　　○巡抚大同宣府右佥都御史罗亨信言二事一万全都司并山西行都司各卫所官多有老弱残疾不堪征操乞敕总兵镇守等官从公拣选精壮者存留老疾者令其替职一问发各处立功军职多依权势以避差操今后宜令自置器械同边军操备不许容留在城俱从之
