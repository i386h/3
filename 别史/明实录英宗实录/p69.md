<!-- { "loadSidebar": true } -->
　　○给报效甲军冬衣布钞绵花有差先是应募报效甲军月粮人给一石冬衣布花未给有司以请  上命给之至是行在户部奏甲军五百七十余人其类不一议将男子婿余丁如在京旗军例有室家者给绵布三匹本色二匹折钞一匹绵花一斤八两逃囚依为事食粮恩军例给绵衣一匹绵花一斤八两从之
　　○镇守狭西右副都御史陈镒奏延川县文安驿去奢延驿近路且平坦去干谷驿远路复崎岖遇有边报马多走伤请文安驿于县西三十里外则路均民便  上命狭西布政司如镒言徙之
　　○宁夏参赞军务右佥都御史金濂言各处军卫设杂造局专修军器今宁夏前卫管局百户游璇军器损坏皆不葺理致军以月粮置买贫者失所恐各处亦有此弊乞令各杂造局皆铨官降印庶可祛奸便军  上命行在工部议少保吴中等言铨官降印旧制所无宜择军职廉慎者一人督之有违者从宪臣奏请问罪从之
　　○镇守延安等处都指挥使王祯奏达贼出没我军与敌惟弩弓能使之畏今延安各寨堡皆缺乞赐弩弓千张箭万枝以备应用命行在工部如数造给之
　　○夜北方有黑云气一道东西约长十余丈阔三尺余
　　○甲寅赐永兴王志＜土仆＞第四子名曰公钫
　　○行在工部奏京师仓廒修造已多无粮可贮且军士已半放回今兴安伯徐亨等复请量地计料宜俟粮多工足之日  上不从命见在军工造完之
　　○夜有二星大如杯俱色赤尾有光一起八榖西北行至北斗杓有二小星随之一起五诸侯东北行至近浊
　　○乙卯命故彭城伯张昹孙瑾袭封彭城伯昹子辅有疾瑾辅之长子也故命袭爵
　　○镇守狭西都督同知郑铭奏西安三卫路当冲要外夷使客络绎往来日逐供瞻取给于军乞将城下空闲地二十顷今三卫军余耕种子粒置仓收贮以备支待事下行在户部覆奏从之
　　○设江西南昌府宁县八叠岭巡检司从通判孙俊奏请也
　　○云南定远县土人杨斌初随南安州土官李保进贡赂保荐为冠带通事吏部请下所司核之  上命姑与冠带仍令三司及巡按御史廉其实以闻至是御史三司言州素无通事斌实诈冒妄请械赴京法应斩  上曰土人不谙礼法宥其死发戍威远
　　○先是巡按直隶监察御史胡鉴劾奏巡河右通政王孜郎中邓诚主事侯恽修船主事罗复礼冯冕放甎主事庞毅各携家以往居室资费悉取给部属有司上命都察院逮治孜等复谕工部臣曰遣官多则为民害其议并省之
　　○丙辰广东琼州府崖州感恩县土官知县楼鉴遣黎首符那康等来朝贡马及方物赐钞绢如例
　　○行在都察院右副都御史贾谅锦衣卫指挥佥事倪正奏臣等获劫狱强盗十四名付徐州监候处决今知州汤惟坚及守监千百户范珣等宽纵致盗反狱徐州卫指挥徐麟等明知强盗越城不即追捕俱当究治  上曰强盗既获而复脱咎将谁归都察院其责问谅正在彼何为惟坚即执问如律麟等降为事官住俸俱责限追捕御史给事中以谅正推罪饰非交章劾奏欲罪之  上曰姑宥之第令用心设法挨捕
　　○丁巳命故定国公徐景昌子显忠袭封定国公
　　○行在礼部尚书胡濙等奏比者榜葛剌国遣使以麒麟白鹦鹉等物诣京朝贡斯皆  皇上德被万方仁及庶类是以远人慕义航海来献诚国家亿万年太平之徵也请率在廷文武群臣进表行庆贺礼仍命天下文武五品以上衙门悉以表称贺从之
　　○顺天府府尹姜涛奏先因钞法阻滞京城各门出入大小装载物货车辆俱纳钞贯后虽减免驴骡车犹纳钞八十一贯牛车二十贯小车四贯今钞法流通乞免小车纳钞从之
　　○宁化王善壤奏初臣母坟地违式皆臣之过非都司及布政司官之罪今该部以其委勘不实逮治乞宥之  上曰王归罪于己谦厚之德也姑从王言宥各官
　　○南京天界寺僧左觉义昙周乞官修寺宇及自造佛像又言采石芦场旧供寺柴薪者乞如旧赐臣少保吴中为之请  上曰今各处军民艰窘尔欲重困之乎修寺造佛任昙周自为之芦场果寺旧者仍覆实以闻
　　○戊午周王有墩奏欲支盐于附近水路盐场  上以书复王曰就近支盐固便但该部执奏王府无径赴盐场支盐之例此系  祖宗定制何敢违越惟叔祖亮之
　　○占城国使臣逋沙帕麻秃云南大候州土官刀奉汉男力等辞归命赍敕并织金文绮绒锦诸物赐其国王及妃并刀奉汉妻
　　○湖广金山台池河泊所官李允先奏本所岁办桐油三千二百九十余斤缘非土产每年变买上纳民甚不便乞以土产熟铁折收  上命行在工部覆实从之
　　○巡按江西监察御史张善奏江西所属九江等府彭泽等县并南昌前等卫地方六月以来不雨无收秋粮子粒输纳不敷  上命行在户部勘实以闻
　　○修崇文门外三里河桥筑张家湾土桥以年久损坏民病涉故也
　　○是日东北雷鸣
　　○庚申直隶杨州府如皋县江西赣州府兴国县俱奏岁旱无收人民缺食已将预备仓粮验口赈给具以数闻
　　○修南京内府丙字等四库
　　○直隶顺德府广宗平乡二县各奏河岸冲决田庐渰没百姓艰窘乞免岁办真定卫军器物料  上曰民固可恤军器亦不可缺其命巡按御史勘实派豊熟州县代办之
　　○壬戌暹罗国使臣柰麻沙等陛辞赐敕谕其国王悉里麻哈赖曰往者王遣使臣柰三铎等赴京朝贡人船为风漂至占城港口被其拘收既而柰三铎潜附小舟来京具告无几何时尔国复遣使臣坤思列弗来朝适与占城国使臣逋沙怕济等俱至即令礼部诘实已敕占城国王悉还所留近礼部奏该占城国咨前岁遣正副使朱离你那等往须文剌那亦为尔国贼人坤须末柰等拘留人船等物欲尔还其所掠彼亦还尔所留已又降敕责彼令将原留人船表文差人送京今特遣敕谕王即大索坤须末柰等将原虏占城人船财物悉纵遣之使各安其生用副朕一视同仁之意
　　○行在兵部奏都督陈怀既奉命充总兵官其偏禆以下俱合遵其节制今怀欲以守备半岭堡都指挥孙智代都指挥马义巡哨东路而以分守天城卫都指挥佥事刘俨代智守备半岭堡俨抗拒不肯代智惟求代义窃恐边将仿效成风为总帅者难于行事请治俨罪以警其余  上命行在兵部记俨之罪且曰稍有误事即痛惩之
　　○太子太保成国公朱勇等言守卫军士盔甲爪刀皆损敝请易新者命给之凡四千九百七十余件
　　○昬刻西北有星大如杯色赤流光出云中东行至游气有二小星随之
　　○癸亥给定国公徐显忠岁禄二千五百石彭城伯张瑾岁禄一千五百石
　　○月与土星同度相合
　　○甲子福建按察司副使姚震以已财散与部民多取利事觉逮系法司论赎罪为民
　　○行在通政使司右通政张隆公干山海等处憾滦阳驿丞贺庆迎迟使酒酷刑为山东按察司佥事张守信所劾下狱法司坐赎罪复职  上曰隆恶行如此其命行在吏部降用之
　　○乙丑巡抚直隶行在工部右侍郎周忱言盐课四事一华亭上海二县灶丁计负盐课六十三万二千余斤催责不已煎盐不敷灶丁日以逃窜宜官铸铁锅一二百口给与负盐灶丁令其户下人口协助煎办庶国课易完一松江煎盐之人近者名曰卤丁远者名曰灶丁惟卤丁谙练煎盐然贫窘者多使其食足何患盐课不完前代尝有赡盐官田洪武初虽给耕种俱起科纳粮今二县灶丁每年应运徵秋粮无虑五六余万欲将灶丁秋粮存留本处免其兑军远运却以所省节耗米于各场收贮养赡贫难卤丁及雇人补煎逃户额盐其远乡灶户所贴柴卤钱米亦于仓囤收贮明白支销如此则官无枉费人不逃窜一松江盐场总催头目一年一代中间富实良善者少贫难刻薄者多催纳之际巧生事端百计朘削以致灶丁不能安业流移转徙职此之由今后总催头目宜点选殷实良善之人常川应当若有仍前剥民者逮问革役丁力消乏者照名佥补如此则事易集而人不扰一盐课之利岁有定额不在于官则在于私所以连年不完者盖由私盐得售故官课日亏虽有军民官巡捕中间有狥私故纵者有通同贩卖者有诬执平民者赏罚不明人怀幸免宜令华亭上海并苏州嘉定三县点选行止服众者为老人分定地方率所在总小甲防守官司往来巡视但遇私贩发露必究经过河路罪及纵容之人如此则盐徒息侥幸之心而凶恶渐可绝矣上命速行之
　　○丙寅瓦剌顺宁王脱欢遣使臣阿都赤等来朝贡马一千五百八十三匹驼三头貂鼠等皮二千九百三十二张赐宴并赐织金文绮毡帽彩币等物有差
　　○升行在吏部考功司郎中毕昌为通政司右通政以九载考最故也
　　○应天府并直隶常州徽州池州安庆等府所属州县各奏今年夏秋不雨田禾槁死人民缺食税粮纳办艰难  上命行在户部遣官覆视优恤之
　　○丁卯行在礼部奏榜葛剌国通事陈得清去家年远囊橐萧索乞赐绵衣以御冬寒  上以远人当厚抚之即命行在礼部勿拘常例赐与绵衣及诸御寒之具
　　○戊辰给宁府永豊郡主并仪宾孟儆岁禄共八百石米钞兼支
　　○巡抚山东两淮行在刑部右侍郎曹弘奏比岁民饥发廪赈济例应秋成偿官今岁诸处水旱不均民仍缺食请俟豊年责偿从之
　　○己巳命狭西都司都指挥同知曹敏子隆代为指挥同知以敏年老乞致仕也
　　○行在工部奏工匠逃者一千六百九十余人不惩治无以警奸惰者请令有司械赴京师从之
　　○广西桂林中卫总旗唐肆见猺人潘才贤等家富田饶意图之因随都指挥胡成征进伪报才贤等隐贼当剿成令百户章膑叶马廉之膑等从肆伪言率军杀虏其人分有其产后膑等欲首肆复纳赂使隐之巡按御史等官以闻兼劾成戒饬弗严  上诏成自陈余命御史擒治如律
　　○辛未擢进士张固蒋性中为刑科给事中秦观为户部主事李若林为刑部主事俱行在傅宽为东昌府通判
　　○巡按山东监察御史李纯言辽东边卫利病四事一辽东军士往往擕家属潜从登州府运船越海道逃还原籍而守把官军受私故纵乞严加禁约一并边卫所军士逃亡者多其至一百卫所原设旗军一百十二人者今止存一人乞敕兵部责令各卫所具数申达今后遇有坐事谪戍者即发补见缺之数一各卫所官吏多有受嘱将见伍精壮军士诡称逃亡疾废放免还乡却发册原籍勾丁代役乞敕山海关郎中等官审验如果老疾方许出关否则究问一定辽等二十五卫军器多有损坏自来皆令军士脩整物力不逮乞支官库见钱脩整事下行在兵部覆奏从之
　　○壬申福余等卫都指挥安出遣指挥扯里台把秃不花等俱来朝贡马赐宴并赐彩币等物有差
　　○癸酉直隶寿州卫奏本卫城西北隅因雨倾颓乞令邻县民同本卫军余脩筑  上曰凤阳一府多被灾伤岂可复劳民力其令屯守军余次第脩之毋为民害
　　○乙亥赐永和王济烺第二子名曰美垾
　　○丙子  上闻瓦剌脱欢使臣言阿台朵儿只伯为脱脱不花王杀死又闻降虏言残虏官音保亦死其部下人马有潜伏官山迤西者恐其乘我官军懈怠或来寇边特敕缘边诸将严兵守备
　　○以斩获达贼功赐辽东广宁卫官旗军余绢布有差
　　○丁丑行在礼部右侍郎王士嘉以年七十乞致仕  上以士嘉老成方倚任之不允所请
