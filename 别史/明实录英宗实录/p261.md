<!-- { "loadSidebar": true } -->
　　○己巳诏曰朕以凉德祗承  祖宗洪业顾惟艰大罔敢怠遑乃正统十四年六月初八日南京谨身等殿灾此诚  上天垂戒国家朕深思咎省躬夙夜警惧允惟敬  天之实必以敷仁为先其大赦天下咸与维新所有宽恤事宜条示于后一自正统十四年六月二十一日昧爽以前官吏军民人等有犯除谋反大逆子孙谋杀祖父母父母妻妾杀夫奴婢杀主谋故杀人蛊毒魇魅毒药杀人强盗不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一文武官吏旗校军民匠作人等自正统十四年六月二十一日以前有为事见问及做工运灰等项悉宥其罪官吏复还职役军还原伍匠仍当匠民放宁家文职犯枉法赃者罢归为民见照勘者仍待照勘明白发落不许冤抑枉人一文武官员并总小旗为事住支俸粮及支半俸者诏书至日俱照旧关支一正统十四年六月二十一日以前凡军民一应倒死亏欠及被盗走失孳牧寄餋长生骑操等项马驼骡驴种马马驹牛羊猪牛犊等畜悉皆蠲免一正统十四年正月以前凡拖欠夏秋税粮马草户口盐粮盐钞农桑绢米丝苎绵花盐课银课鱼课铜铁仓粮屯种子粒□税诸色课程借用预备仓粮岁造倍追纻丝纱罗绫绢布鱼油翎鳔岁办皮翎鳔岁办皮翎羊毛诸色颜料物件一应赃罚追陪等物及香料历日纸药材椒蜡供用厨料果品诸物及一应派买采办物件尽行蠲免其明年各处民间该徵户口盐粮以十分为率俱免四分以苏民困一各处造作除军需外其余一应不急之务悉皆停罢今后敢有非奉朝廷明文擅役一军一夫及擅自科歛财物俱重罪之一各处被灾缺食人民所司即酌量发廪赈济毋令失所所种田地巡抚官及巡按御史同该管官司即踏勘明白从实具奏该徵粮草屯种子粒户部即与除豁不许刁蹬一各处递年逃军逃囚逃匠人等及犯强盗人命等项重罪畏避逃遁山泽者诏书到日限两月以里悉赴所在官司首告不分所犯轻重悉赦其罪军还原伍匠仍当匠民放宁家敢有过期不首及再犯者必重罪不宥一各处先附籍逃民所司务依恩例存恤优免毋令转徙失所其有未附籍者果居住已成业者仍照例收籍一体优免愿回原籍者待秋后发遣敢有官吏人等生事扰害及顽民不肯附籍复业往来流徙不已或因而生事者处以重罪一在外各司府州县赦所未原及以后该问狱囚果有冤枉者听原问官司及风宪官即与辩明或情有可矜法有可疑难于理断者从实具奏处置不许深刻枉人一任官以得人为本其官吏果年老有疾及阘茸鄙猥不堪任事者在京听吏部考察在外听巡抚及御史该司等官考察得实照例俾致仕及放免毋令虚费廪禄妨贤误事一在京衙门所差及在外司府官员催督马政粮草等项巡行所属者敢有挟势逼取及所司科歛财物答应虐害军民者许被害之人指实首告皆处以重罪一军政国家重务各都司卫所管军头目多有不恤军士生事剥削逼抑逃窜及平居不如法提督操练废弛兵事今后务要加意爱惜餋其锐气及整点器械精习武艺敢有仍前害军废事遇急有妨调遣者俱处以重罪一民为国家之本各司府州县官不知餋民之政往往通同猾吏豪民侵欺克害致其无所控诉甚至逃窜失业今后并须善加抚恤毋纤毫侵害违者听风宪官访察问罪一军中果有智谋骁勇之士听该管官就彼收用有功照例升擢或有智勇超卓可以驭众者听所司指实具奏试验擢用民间果有怀材抱德堪任用者有司以礼举荐赴京照例考用一有司官果有廉能干济超出群类善抚人民政有显迹者听巡抚官及巡按御史该管上司指实举奏以凭拔擢不分三年六年先给与该得诰敕旌异其有才能出众屈在下僚者听风宪及上司官从公荐举量材升擢一在京五府六部都察院等衙门在外各都司布政司按察司等衙门皆朝廷简任职掌重务其间或有推托利害依阿因循甚至徇私废公妨职怠事有负委托今后敢有因袭旧弊不正己以表率下僚当言者不言当行者不行有妨政务者罪之风宪所以振肃百僚比闻御史往各处巡按或有不能扶正抑邪除害安民以致风纪不振下僚恣肆侵渔军民多致失所今后御史但有不能激扬所司听都御史纠劾拿问知而不举致宪度不肃并治以罪一在京各衙门办事吏典多有人物鄙猥写字粗拙及衣食不给或有疾病愿告退者吏部堂上官审实疏放为民一各处凡有军民利病及边务事宜政务缺失许诸人直言无隐一诸司吏卒弓兵皂隶牢子多有积年民害久恋衙门父子兄弟更相出入专一起灭词讼把持官府说事遇钱虐害良善及豪强顽民挟制官司残酷小民者听按察司及巡按监察御史察实拿问治以重罪一福建浙江等处起集民夫协助官军捕贼多效劳力者悉免本户杂犯差使二年一福建浙江先因贼首作耗逼胁人民相从为盗已命大军征剿悉获其贼首外其胁从为盗人等畏避罪犯逃散山林或奔遁海澳及递年结聚出没为盗势不能散者不分首从轻重悉赦前罪诏书到日各安生业所司照例加意优恤仍免粮差三年凡递年但系拖欠公私债负悉皆蠲免不许官吏军民人等挟讐生事侵害违者罪之其胁从之人敢有诏赦之后仍前结聚为盗不回复业者仍听大军擒剿不宥一广东湖广等处苗贼杂居边境之外好生恶死人情所同先因首恶之人倡率出没侵害边方及福建贼徒近被大军征剿逃遁广东海道者虑大兵所至未免伤及无辜诏书到日果能变恶为善各回原寨安居住种者悉赦前罪并免大军剿杀仍令所司照例优恤免其粮差等项如或冥顽不改听大军殄灭不宥一福建浙江被贼劫掠去处人民令镇守巡按该司等官设法赈贷抚恤并免今年粮差银课等项其差去煎办官员姑令于彼守护坑矿抚绥人民待民安岁收之后剪办不许妄生事端扰害官民致人困弊失所一福建等处见被提问激变失机等官虽经赦宥亦听法司究问明白具奏区处一朝廷以安餋军民为本各处果有军民艰苦及利所当兴弊所当革可以利国利人之事诏书该载未尽者并听镇守巡抚三司御史该管官司具实开奏以凭具处量与宽恤务俾军民各得其所于乎惟辟奉  天诞布生成之德惟民归极溥承旷荡之恩诏告人民咸使知悉
　　○免狭西山丹并甘州左等卫被灾屯粮一万六千八百余石
　　○庚午封乐平王冲烋女为西和县主赐诰命冠服
　　○辛未遣隆平侯张福等为正使给事中苏霖等为副使持节册封宁世孙奠培为宁王妃萧氏为宁王妃北城兵马指挥邵全女为赵王妃
　　○升大同参将都督佥事石亨为都督同知
　　○革云南澂江府江川县河泊所从知县张奎言也
　　○广西怀集守御千户所以其城土筑屡因雨水倾圯请甃以甎从之
　　○给宣府总兵官左都督杨洪角弓五千张弦一万条箭十五万枝碗口铜炮三百个信炮一千个木马子火药全旗牌各十面
　　○壬申升翰林院编修刘定之为本院侍讲国子监助教罗伯初为检讨仍理助教事以任满九载考称也复除翰林院检讨何瑄李绍吏科给事中姚夔仍旧任给事中刘益徐正于刑科监察御史王震于福建道魏贞于云南道俱以亲丧服阕也御史周愉以内行不检命调外任
　　○福建巡海按察佥事董应轸言旧例濒海居民私通外夷贸易番货漏泄事情及引海贼劫掠边地者正犯极刑家人戍边知情故纵者罪同比年民往往嗜利忘禁  上命刑部申明禁之
　　○广东南海县民陈錂叙言本县有水曰潘埇深广可通□舟溉民田比以堤岸坍塞□舟不通民田无利乞敕所司＜锍-釒＞浚仍置闸以时启闭庶旱涝无患从之
　　○癸酉给代府马邑郡主岁禄四百石内一百五十石折钞
　　○总督独石永宁等处守备都指挥佥事赵玟奏独石马营云州赤城雕鹗等七堡止有军马七千分守地广兵少乞于腹里量拨官军带领火器前来训练备用  上谓兵部臣曰腹里官军不必调但令玟等整饬见在官军堤备遇有贼寇即报杨洪令互为应援
　　○夜有流星大如椀色赤有光出正南东行至云中
　　○乙亥赐云丘王美堣嫡长子名钟鋋
　　○命广宁伯刘安掌中军都督府事建平伯高远掌前军都督府事
　　○丙子书复淮王祁铨曰尔奏请颁新编五伦书今特以一部奉去观览以遂贤弟好古乐善之心
　　○福建都布按三司奏福州宁德及罗源连江等县俱有贼寇为害乞遣将剿除  上命陈懋金濂等如诏书到后贼散归农者悉赦其罪果有仍前作孽不从化者调兵扑灭之
　　○给大同官军马一千六百三十四匹从总兵官武进伯朱冕言也
　　○乌思藏领绰等寺番僧剌麻颜千长河西鱼通宁远等处甘藏等寺都纲剌麻桑剌结藏卜等贡渗金铜佛舍利珊瑚氆氇铁甲等物赐宴及彩币表里
　　○丁丑  皇后千秋节免命妇朝贺
　　○戊寅  上御左顺门谓太保成国公朱勇等曰宣府大同国家防守切要重镇尔等选精锐马步官军四万五千人令平乡伯陈怀驸马都尉井源都督耿义毛福寿高礼太监林寿率三万往大同都督王贵吴克勤率一万五千往宣府俱令在彼训练餋威蓄锐以备不虞或遇虏寇侵轶即与总兵镇守等官相为掎角以击之
　　○广东总督备倭署都指挥佥事等官杜信等奏往者奉命所部沿海卫所专一备倭防贼顷年广东都司将南海等卫官军调去泷水等地方操守今又调广海香山海朗新会东莞大鹏海豊海南各卫官军前去泷水信雷地方征剿恐沿海贼徒闻知上岸劫掠以何为备  上曰泷水与缘海不知何处为急尔兵部即驰文与广东三司及巡按御史酌量贼情缓急以处治之务在彼此得宜不致误事
　　○总兵官宁阳侯陈懋等奏官军擒获贼首伪都督游才伍伪巡都御史赖文发等七十一名
　　○给大同宣府操备京军四万五千人银两盔甲衣鞋
　　○晓刻有流星大如杯色青白光明烛地出昂昴宿东北行至井宿尾迹炸散后三小星随之
　　大明英宗法天立道仁明诚敬昭文宪武至德广孝睿皇帝实录卷之一百七十九终
　　大明英宗睿皇帝实录卷之一百七十九终
　大明英宗睿皇帝实录卷之一百八十
　　正统十四年秋七月己卯朔享  太庙
　　○遣中官祭司门之神
　　○浙江处州府遂昌县民郑仕本杨寔宁擒获贼首华宗演等命俱为副巡检
　　○守备偏头关都指挥使杜忠奏瓦剌虏寇欲来犯边其势甚众  上命兵部即移文山西都司令将偏头关下班官军催促限七月以里到关防守仍令忠将两班官军如法操练备贼先是正统初瓦剌遣使臣赴京朝贡朝廷亦遣使送至瓦剌因留至明年仍与虏使同来岁以为常然虏使贪婪无厌稍不足其欲輙构衅生隙虏酋索中国财物岁有所增又索其贵重无有者朝廷但据有者与之而我所遣使阿媚虏酋索无不许既而所得仅十之四五虏酋以是衔恚初遣使不满百人十三年增至三千余人又虚益其数以冒支廪饩会同馆官勘实数以闻礼部验口给赏其虚报者皆不与使回虏酋愈怒遂拘留我使胁诱群胡大举入寇
　　○礼部言锦衣卫达官指挥使阿失济州卫指挥使李纶狭西都指挥使赵哈剌卜花狭西都指挥同知曹敏前后卒例应赐祭从之
　　○下番僧南哥藏于锦衣卫狱初南哥藏等入贡礼部以其贡物薄而赐予厚奏请稍减之南哥藏等忿不肯受及是命下南哥藏于狱余宥其罪如减例赏之令归
