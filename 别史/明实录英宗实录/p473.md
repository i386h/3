<!-- { "loadSidebar": true } -->
　　○罚刑部尚书刘广衡等俸一年宥大理寺卿李宾等罪枷示郎中陈琏署员外郎刘玭降郎中沈和员外郎康圭官于外时太监曹吉祥所部达官速展哈之子歹都因其妻与人奸约所结弟兄诱奸者至妻卧所并杀之以首于官奸者之兄诉焉和圭鞫之论谋杀人死速展哈称冤调琏玭问琏玭具狱一如和圭广衡宾等又如琏玭所问速展哈告吉祥云刑官受赂冤其子初琏尝赂吉祥求升侍郎久而未得追索其所赂吉祥衔焉及是吉祥具道冤滥于上上调锦衣卫门达劾琏玭妄入人死罪广衡宾等不为详谳故有是命琏玭寻谪戍边仍下敕遍谕天下刑官
　　○巡按贵州监察御史刘敬奏守备穿心堡都指挥佥事张贵擅减守堡军士贼掩至杀掠复畏不敢击命执治之
　　○丙申敕谕宁王奠培曰尔以宗室至亲继前人之爵任藩辅之责宜修德循理以保禄位今乃纵意妄为织造龙衣残伤人命辱骂三司凌虐府僚纵容军校扰害良民听从拨置大肆凶恶不法多端难以枚举又妄奏布政等官重情及至差官体勘事情皆虚兹欲保全亲亲不忍置王于法今后王当痛自改悔恪守礼法若再懵然不省仍蹈前非则  祖宗之法具在朕不敢私是日复敕江西都布按三司官员今后各宜谨守法度敬礼亲王若有似前非为者不许阿顺其意亦不许郡王擅出城外须严示守门官军敢有仍前听从者一体治罪毋得隐忍蒙蔽惮于奏闻日后祸及身家虽悔何追
　　○时御马监官军人等多以善骑射被宠然怙势多犯法  上敕三法司今后御马监都指挥指挥千百户并勇士小厮但为事者不分轻重罪名俱录情词以闻取自上裁
　　○有伶人谋升伶官特命亢贵州边卫军
　　○日旁生直气及左珥色青赤鲜明良久渐散
　　○夜金星行太微垣中
　　○丁酉云南缅甸宣慰使司遣头目剌亚等来朝贡象及金银器皿方物赐钞彩币表里袭衣等物仍命剌亚等赍敕并彩币表里归赐其土官及妻
　　○晋府仪宾高逊奏晋王钟铉择临泉王钟鏶妃有私  上怒逊生事命巡按御史执问之削其官
　　○己亥敕谕湖广永顺宣慰司宣慰使彭世雄保靖宣慰司宣慰使彭舍怕俾贵州宣慰司宣慰使安陇富四川播州宣慰司宣慰使杨辉四川酉阳宣抚司宣抚冉庭甫佥事冉庭章贵州金筑安抚司舍人金洳曰近因贵州东苗丑类负固据险僣称伪号聚众截路攻劫城堡已命镇守湖广贵州总兵官南和侯方瑛等调集大军克期进剿以除边患敕至尔等即便选集精壮土兵各带器械躬亲统率或委的当头目管领前赴方瑛等处听调杀贼不许延缓误事有功之日重加升赏贼平之后即放宁家朕复念尔累效忠勤特赐银两彩叚表里至可领也
　　○广东带俸都指挥使干羽坐行赂于陈汝言特命降指挥使调广西南丹卫带俸
　　○兵部奏陕西甘肃等处屡奏北虏孛来等四散犯边朝廷虽已命安远侯柳溥等统兵征进而此虏在边日久知我虚实虽已败衄去而复未苟非先事而备缓急何以支吾乞敕在京总兵等官忠国公石亨等计议区画设何方略用何将领凡可以安边御侮保境安民者一一条陈以俟  上之裁择从之
　　○庚子中元节遣官祭长陵  献陵  景陵
　　○命右参将都督同知江福分守独石等处
　　○命故都督佥事哈只阿力子阿讨剌袭都指挥佥事
　　○监察御史白侃自劾失侍班命锦衣卫收问之
　　○夜月犯垒壁阵西第六星
　　○辛丑夜月食于室宿
　　○壬寅书与洛阳王勉塣曰得尔奏洛阳县典史辛和强拏校尉李成究治已将和责笞三十及和奏称成系为事大户家属因吓要银两就拏责问忽被校尉侯勉等将和拏赴尔处笞责且典史职事虽微系朝廷守土治民之官尔辄听下人擒拏凌辱是不知有朝廷也况校尉系本县土民既有吓骗等情自宜痛加惩治尔却不责校尉而笞典史徇私违法莫此为甚尔任情妄作如此是亦教授不能辅导所致今提教授来京究治其校尉李成等令御史就彼执问自今尔宜安分循理保享禄位毋蹈前非庶副亲亲之意
　　○赐靳水王贵熡荆州城西芦苇洲一所枝江王豪壂枝江县芦苇洲一所从二王请也
　　○会州卫带俸都指挥同知张麟赂陈汝言得视事于广西都司广西署都指挥佥事邓敱已令子润代职复赂汝言得提督浔州等处事觉命罢敱官调麟于广西边卫
　　○癸卯  太宗文皇帝忌辰遣官祭  长陵
　　○命定远伯石彪充总兵官佩征夷将军印左都督刘深充副总兵往宁夏等处剿杀贼寇仍敕沿边诸将互相应援
　　○吏部尚书兼翰林院学士李贤等言臣等切闻书曰惟学逊志务时敏厥修乃来又曰念终始典于学厥德修罔觉诗曰日就月将学有缉熙于光明皆言学无问断功乃有成也比者  东宫殿下出阁讲读聪明日开深有进益缘以三伏暑热于五月二十四日暂且停止今三伏已过天气渐凉合无择日仍旧讲读庶几学业日进睿德日新  上是其言遂命讲读
　　○也密火只王朝贡使臣赛弗剌等奏乞大红织金叚匹及高丽布琵琶筝黄连丁香桂皮沙糖桐油等物  上命其所请之轻者给之其重者止之
　　○甲辰升监察御史柳春为山东布政司左参政
　　○给太平侯张瑾岁禄二千石
　　○命山东布政司左参政苏霖致仕以其老疾废事故也
　　○乙巳广东高要县猺首邓钺等来朝贡方物赐钞彩币表里等物
　　○丙午命试监察御史李胜杨琏王祥朱铉冯昱李蕃易广俞璟侯由刘庆马聪孙泰刘誉裴斐程万钟王俨章璠顾俨何楚英俱实授监察御史改试监察御史李开余亢周祐俱为知县从本院考察胜等谙晓刑名开等不称故也
　　○靖江王府桂阳县君卒遣中官赐祭命有司营葬
　　○夜五鼓西方有星大如盏色赤尾迹有光起自室宿东南行至娄宿没晓刻月犯毕宿
　　○丁未设福建建宁府寿宁县儒学并阴阳医学僧道会司置官降印以县初置故也
　　○监察御史史兰巡按直隶坐奏章漏钤缝印下刑部狱论赎杖还职  上以行事不谨特命吏部调为浙江安吉县知县
　　○戊申  上召内阁臣李贤至文华殿语曰太监吉祥好惹闲朕复位初念其随侍旧人凡有奏请必从之奈其心无厌足不顾可否辄为人请求虽十不可其二三然外人不知以为其言必行是以四方奏事者往往先造其门以通情如此不已甚非所宜朕今一以公道断之使彼之私意不得行则造其门者自然少矣贤顿首曰愿  陛下抑之以渐幸甚
　　○升锦衣卫副千户沐王□赞为右军都督同知佩征南将军印充总兵官镇守云南王□赞璘之弟也
　　○故太子宾客国子监祭酒胡俨孙顺乞入国子监读书从之
　　○先是通渭王范墅奏以所买民居换平凉县旌善申明二亭地为蔬圃户部请移文所司核实至是称便  上从之
　　○女直野人都督长安奴入贡归辽东左参将曹广因其所部夺驿夫什物令百户追取之长安奴怒即引弓射百户广不平自至驿系长安奴至公所究其夺驿夫什物者杖之事闻都察院劾广失柔远之意  上曰然命降敕切责之
　　○白虹见东方其势直起上锐长余十丈
　　○己酉敕总兵官太傅安远侯柳溥等曰尔等皆以才能托以军旅重寄今虏近边数月不退却乃拥兵自守不闻有制胜出奇之策三军之众岂无其人皆尔等蔽贤之过也敕至宜博求群策广行召募庶臻成效以副委任之意
　　○夜北方有星大如鸡弹色青白尾迹有光起自钩陈东南行至室宿没
　　○庚戌升守备广东雷廉等处都督佥事欧信为都督同知充副总兵镇守广东时巡抚两广右佥都御史叶盛极言信廉勇故有是命
　　○命致仕都察院右佥都御史张楷督理陕西军饷楷景泰间以贪淫黜为民赂中官曹吉祥得复原职致仕至是又有是命
　　○复命都督佥事周贤统独石等处官军一千人马一千五百匹赴石彪处听调杀贼人赏银一两
　　○命召广东副总兵都督翁信还京兵部劾其前此与巡抚侍郎揭稽交恶操守不端屡失机误事故也
　　○书复庆王秩煃曰今得王奏乞宥长史等官及欲躬诣阙服罪朕以长史乃辅导之官府中巨细事务悉宜处置停当然后启知施行此事王虽自认长史亦不得辞其责也所奏不准仍行提问王亦免来京
　　○命工部遣官运京库衣鞋及发陕西都司布政司所贮军器往给兰县等处征进官军
　　○吏部尚书兼翰林院学士李贤等言臣等切思虏贼见在陕西凉州等处纵横抢掠势甚猖獗况此虏贪得无厌又系秋高马肥之时变诈难测大同宣府一带不可不为之虑近闻彼处田禾成熟米榖价贱草束正多当预积粮草以备有警支用宜写敕与两处都御史将官军俸粮暂且停支本色炤与时价关与银两仍令趁时收积草束及晓谕官员军民之家倘有警急亦当同心出力以保乡土凡有壮丁尽数开报在官仍令自在生理只待紧用之际方才借倩出力有功之日一体升赏宁靖之后各还本家照旧生业不许拘留应役并酌量各处合用盔甲等项器械一一整点如有不敷即便开奏取用凡一应预备长策听其设施措置书曰惟事事乃其有备有备无患  上善其言遣敕谕右副都御史王宇右佥都御史李秉行之贤等又言沿边墩台全不得法一遇贼来多不能守以致深入抢掠访得右通政刘文备知此弊宜令巡视整理于是  上敕文往彼巡视文设悬楼礧木塌窖赚坑等守者便之
　　○癸丑户科给事中钱澍奏对有失下锦衣卫狱
　　○甲寅敕责备倭中军都督府都督佥事翁绍宗曰嘉兴乍浦河泊所岁进黄鱼系旧制近年以来因尔不许渔船越境出海又令官军擒拏以致不得采捕遂缺供荐先已取尔招服尔宜自咎遵奉朝命省令所辖官司毋得阻滞顾乃全不关心今岁渔船又被拦截索钱不得采捕及船户具告前情自知阻误虚词妄奏遮掩已过朝廷托尔以边方重寄当输忠效勤正已率人尔乃恣意贪黩不才怠慢论法实难容恕今复从宽且不拏问罚俸一年令尔自省若再恬然不改阻误岁进自取祸败决不可逃
　　○庆成王钟镒奏以册封礼毕欲同妇诣阙谢恩  上念其道远复书止之
　　○刑部尚书薛希琏卒希琏浙江丽水人宣德庚戌进士拜监察御史有能声正统中进升刑部右侍郎寻命巡抚凤阳淮安捕蝗赈饥复命镇守福建督兵平寇以功升本部尚书景泰中考察山东郡县官值山东蝗旱经营赈贷以活饥民天顺改元转南京刑部尚书以疾卒于官遣官赐祭命有司治丧葬希琏容仪修整言论雍容才可应事而乏刚正廉介之操故于人望有不足云
　　○乙卯巡抚甘肃副都御史芮钊奏达虏往往于凉州等处寇钞而我总兵等官惟事固守城池不敢轻动若不增兵策应恐堕贼计乞发陕西所属延绥宁夏等处精兵并力进剿
　　○致仕都察院右副都御史程富卒富直隶歙县人由进士授陕西道监察御史宣德九年巡按江西值大盘山贼暴发佥事彭森率兵民剿之富冒其功升大理寺少卿正统六年转都察院右佥都御史参赞陕西甘肃军务八年转左佥都御史督运云南军储征讨麓川还升右副都御史后以疾乞致仕至是卒讣闻遣官谕葬富有才干但黩货好色在云南时贪淫之述尤著家居以此自娱恬然不以为愧其于名爵实有玷云
　　明英宗睿皇帝实录卷之二百九十三
明英宗睿皇帝实录卷之二百九十四
　　天顺二年八月丙辰朔
