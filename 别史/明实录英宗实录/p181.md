<!-- { "loadSidebar": true } -->
　　正统九年闰七月戊寅朔命户部右侍郎王质往福建浙江重开银场初洪武间福建各场岁课银二千六百七十余两浙江岁课二千八百七十余两永乐间福建增至三万二千八百余两浙江增至八万二千七十余两宣德间福建又增至四万二百七十余两浙江又增至九万四千四十余两自是地方竭而民不堪矣  上初即位下诏封坑冶民大苏息至是有盗矿脉相斗杀者御史孙毓福建参政宋彰浙江参政俞士悦各言复开银场则利归于上而盗无所容事下二处三司议福建三司附言者浙江按察使轩輗等奏曰复开银场虽一时之利然凡百器具皆出民间恐有司横加科歛人心摇动其患尤深为今之计莫若择官典守严加禁捕则盗息矣朝廷是輗言已而刑科给事中陈傅复请开场中贵与言利之臣相与附和乃命质往经理令福建岁课银二万一千一百二十余两浙江岁课四万一千七十余两盖虽比宣德时减半而比洪武时已十倍矣至于内外官属供亿之费殆过公税厥后民困而盗益众至正统十四年王师戡定民始安戢云
　　○顺天应天并直隶真定保定大名广平顺德河间山东济南河南开封卫辉怀庆湖广岳州浙江嘉兴湖州台州诸府亦各奏江河泛溢堤防冲决渰没禾嫁租税无徵  上命户部遣官覆视以闻
　　○己卯给唐府舞阳王芝北岁禄米二千石米五百石余折钞
　　○守备独石等处左参将左都督杨洪奏近者山水泛溢坏独石龙门云州潮河等处城垣墩台壕堑甚多人少不能修理乞借开平龙门二卫屯种军余协助从之
　　○庚辰升兵科都给事中薛谦为应天府府丞刑科给事中王铎为顺天府府丞俱以吏部举升也
　　○书谕平利王范壑曰王前奏韩王薨逝缘由与襄陵王等传奏王祖母妃之言不同朝廷以王国家至亲死亡大事特遣魏国公徐显宗往询其实审知韩王实患阴厥而薨王又自陈年幼无知急遽妄奏王与韩王同气至亲同处一城之内疾病忧患岂不相知况有祖母妃及韩王妃并诸兄弟咸在王可妄言乎此其用心之谬也大抵骨肉至亲一人言造离间遂致子母兄弟惊惶失措况王于国家为宗室于朝廷为君臣尚可妄言乎今以亲亲念王无知姑从宽贷然天道福善祸淫  祖宗之法具在朝廷至公至明王自今宜改饬往行惇崇孝友辑睦宗族敬谨事上庶保全令誉王其深省之仍书谕西乡王范土□卬等俾念旧愆以笃亲亲之谊
　　○书谕靖江王佐敬曰得奏奉国将军佐敏佐达及前仪宾陈广不安分守法等事具悉已遣敕谕佐敏佐达及敕辅国将军赞伦男佐信令晓谕广等各守礼法改过向善用图保全今后军民人等果有不遵禁约擅入各将军府赌博者令长史司体实拿问情重者奏来处治然王嗣承国祀为国之长尤宜体念骨肉推诚相与庶全亲亲之义彼或无知构怨朝廷至公至明必不为奸诈所惑古云礼义不愆何恤人言王其亮之
　　○辛巳工部右侍郎王佑言臣奉敕与太监阮安往视水决河岸自蒲沟儿至漷县二十余处其耍儿渡尤甚乞发丁夫物料修筑为便从之
　　○壬午唐王琼炟奏旧有风疾已蒙赐医治疗痊可今复举发增剧  上命太医院择遣医士一人给药饵往疗之
　　○四川马湖府沭川长官司女土官王氏广东肇庆府阳江县猺头黄胜富新兴县猺首黄宗宥等俱来朝贡马及方物赐钞币绢衣等物
　　○设云南姚安军民府姚州大姚县医学置训科一员
　　○甲申南京守备等官奏七月十七日大风雨雹坛壝陵庙树木宫殿门廊马战舡城内外大小衙门多被损坏溺死军民  上遣驸马都尉赵辉祭告  太祖高皇帝  慈孝高皇后曰祁镇以眇躬嗣承大统顾惟凉德治理有乖比者  上天示警风雨为灾良切祗惧谨用祭告伏惟圣灵俯垂庇佑并遣南京守备豊城侯李贤祭告钟山之神参赞机务兵部右侍郎徐琦祭告大江之神遂敕贤琦等将所仆树木督工锯取不宜动土严禁工人各加谨慎不许喧哗亵慢凡剥落垂脊吻兽等件皆令收拾顿放汛扫洁净仍令该衙门备办合用物料俟明年春择日修理所坏马战舡并城内外各衙门令工部及所在官司量宜以次修整溺死之家依例优恤被灾之人有在官者所司量蠲其役其紧要关隘损益即令补完无致疏虞然南京国家根本之地朕自即位以来凡事减省未尝轻易劳民恒恐有司奉行不至今灾沴若此必有所致之由尔等受朕重寄各宜警省表率诸司恪勤乃职尽心抚恤军民不许分外一毫侵渔致其嗟怨操练军马不许私役妨废武备审察人情关防奸伪亦不许因此生事扰人凡彼中事务缓急军民利币及不急之务或可减省停止者即计议奏来不许玩愒自取罪愆尔等钦承朕命毋忽
　　○敕谕礼部工部曰朕惟国之大事莫先于事神肆古昔帝王率用兹道我国家自  祖宗以来已有定制朕嗣承大统惓惓于兹比闻天下岳镇海渎及府州县社稷山川文庙城隍及祀典神祗坛庙历年既久多为风雨损坏有司不能时加修葺风宪官巡历所至漫不加意甚至纵容作践亵渎致伤和气尔等其含两直隶各府及各布政司即设法备料修葺工程大者酌量事宜以闻葺完之日择人看守务在敬慎不许废坏仍令风宪官按临巡视其有废坏不修及因循理害民者俱罪不宥
　　○敕谕都察院曰近闻各处军民往往发人坟冢尔等职总风纪其严行各处巡按御史及按察司督令各司府州县官凡境内但有暴骨在田野道路者悉令所在里老人等即时掩瘗仍严谕军民不许再犯违者罪之若该管官故纵不禁者听风宪官论罪不宥
　　○命故江西都指挥佥事屠毅孙昊袭为指挥佥事
　　○升直隶定边卫指挥使陈信为署都指挥佥事先是信奉敕往通州把总提督至是御史言其与各卫官同列难以服众故升之
　　○户部右侍郎焦宏等奏臣同司礼监左监丞宋文毅等奉命踏勘坝上大马房诸处草场多被内官内使人等侵占私役军士耕种甚者起盖寺庙擅立窑冶及借与有力之家耕种以致草场窄狭马多瘦损请正其罪  上曰朝廷设立马场令内官监之而乃作毙如此论法当罪今姑宽贷令速改过其内官各赐地一顷内使净军各赐五十亩已盖寺庙者勿除余悉还官都察院仍给榜禁约每岁遣给事中御史各一员巡视敢蹈前非者必杀不宥
　　○工部奏客□贩山西材木经真定德州直沽等处欲立抽分衙门又恐虚设而所得不多请即真定府南关税课局别置攒典一人以主抽分从之
　　○福建兴化府同知刘忠言岁造弓箭叚匹甚多缺官专理以致稽缓莫能解完请设襍造衙门置大使一员从之
　　○给南京金吾等卫并河南頴川等卫官军马九百十一匹
　　○丙戌赐周世子子垕及妃祝氏通许王子埅及妃王氏鄢陵王子塈及妃李氏河阴王子坛及妃巩氏并原武王子埘项城王子堰仪仗
　　○命故金吾左卫指挥使刘刚子青通州卫指挥使张昇子浚彭城卫指挥使吴兴子泰羽林前卫指挥佥事王胜子兴永清右卫指挥佥事萧顺子敬燕山前卫指挥佥事白蛮子玉俱袭职通州卫指挥同知蒋铭子瑛南京金吾右卫指挥佥事钱实子隆俱代职
　　○沈府黎城王佶燏薨王沈简王第四子宣德三年册封至是薨享年三十有五讣闻  上辍视朝一日遣官致祭谥曰昭僖命有司营葬
　　○宣府右将参都督佥事朱谦奏缘边野狐岭等处久雨坏葛峪等堡青边等口城墙壕堑壕台甚多乞借蔚州等卫所军余相兼修理永宁等处亦奏久雨坏城垣墩台且其地近在  天寿山后当治修俱从之
　　○直隶松江府上海县以存留粮折纳靛青八千斤解库染人以颜色浅淡不收角□羊夫诉其土产更无他易  上命姑收之自后仍复输粮
　　○丁亥命彭城伯张瑾惠安伯张琮均分家产瑾琮俱彭城侯夫人童氏曾孙童氏  诚孝昭皇后母也初瑾祖曰□永袭彭城伯琮祖昇为都督  昭皇后以昇禄薄家产令与之多后昪封惠安伯兄弟俱卒瑾琮袭之琮仍求多分  上谓琮曰昔者尔祖禄薄故多与之产今尔兄弟禄相等产当均分琮顿首服于是均分之
　　○巡按直隶监察御史吴鉴劾奏漕运总兵官都督佥事武兴参将都指挥佥事杨节私带家小虐害军人累支官料造舡盖屋请治其罪  上曰兴节家小见在淮安者听其随任但不许子弟生事害人及占役官军经营买卖侵夺民利违者重治不恕座船每人止留一只提督运粮时乘用多余者俱入官给军运粮房屋每人留一所居住多余者令巡按御史拨与无房军人住
　　○戊子云南广西府弥勒州土官知州必者奏百夫长番豆等逋负每岁税粮臣往催徵被彼聚徒抗拒杀臣从人劫夺良马乞加诛讨  上命下三司覆视如果不妄则诛其首恶＜宀十见＞贷其余租税令先后送纳岁凶不能纳者蠲之
　　○定税课司局官吏俸旧制税课司局官攒不给俸日令巡栏供给至是山西太原府税课司巡栏言其所收钞少供给太重  上命各处官攒悉照资品给俸革其供给
　　○己丑给延安绥德等处官军马一千匹○庚寅革湖广襄阳府税课司官攒先是以本司课钞赐襄王而官攒未革至是从王请革之
　　○复书唐王琼炟曰承喻衮冕皮弁冠服年久请为别制选拣新材量度足用从府中自制庶几适宜其玉珩旒珠玉佩等件宜就元用者不必改造王其亮之
　　○免直隶池州府被灾粮三万三千二百九十石草四万九千二十余包
　　○云南楚雄临安曲靖大理诸府卫饥总兵官左都督沐昂奏发廪赈济俟秋成偿官从之
　　○顺天府大兴县民阮蓝奏请自脩通州八里河木桥山西天城卫副千户熊谅奏请自脩越河桥从之
　　○初有军职停军人役责输钱者法司拟赎绞还职  上特命充军定为例至是有计赃少者法司请轻之  上不从仍命充军
　　○壬辰赐尚膳监太监尹奉庄田三顷一十亩○西乡王范土□卬奏臣兄韩王范圯薨逝岁禄例应停支然臣祖母母并兄妃三宫俱在乞仍支给供应为便从之
　　○复靖远伯王骥外甥韩友家从骥奏请也
　　○癸巳升三万卫指挥使王崇为署都指挥佥事于开原把总管军操备
　　○调贵州都司精锐官军二千人于今年八月终赴广西总兵官安远侯柳溥处听调剿捕桂林等府荔浦等县蛮贼
　　○提督辽东军务左副都御史王翱等奏都指挥同知胡源都指挥使裴俊每争私忿相讦告宜令二人分管地方源管自青阳堡至松山堡俊管自古城堡至铁岭曾迟堡其原管军马门禁锁钥悉付都指挥宋真  上命源俊照分定地方整饬兵备谨慎防贼有功者具奏升赏若怀挟私忿不相策应致误事者俱治以重罪仍令真同太监杨宣协力管事但有疏虞俱罪不恕翱又奏定辽左等卫官军三百人欲领马匹若不给与操练听调恐步军容易占使必被各官私役宜候今冬海西等处野人来贡年例马匹给与骑操  上是其言仍戒管军头目不许作弊役占有妨边备
　　○镇守辽东太监王彦卒  上命太监喜宁检阅其家财彦妻吴氏诉喜宁私取其奴仆驼马金银器皿田园盐引等物诏宥宁罪追取田园盐引给主余物悉入官
　　○漕运总兵官都督佥事武兴以巡按御史吴镒案举其罪言镒仇己请勿令收其家众鞫问右都御史王文等谓兴心怀诡诈意欲祈恩又不伏罪似兹稔恶之辈难逃怙终之刑乞先下兴法司俟镒覆奏庶廉洁知劝奸贪警惧  上竟宥之
