<!-- { "loadSidebar": true } -->
　　○命斩于谦王文王诚舒良张永王勤于市籍其家谪陈循江渊俞士悦项文曜充铁岭卫军罢萧镃□辂王伟古镛丁澄为民  上初命群臣杂治谦及循等罪群臣言谦与文渊及诚良永勤景泰中串同故都督黄＜王厷＞构成邪议更立  东宫寻又逢迎黜汪后循镃辂不能阻而附之谦文欲树私党举文曜伟镛澄进用比因景泰皇帝不豫在廷文武群臣合嗣请立  皇储而谦文诚良永勤意欲别图迟疑不决已而见群情欲迎  皇上乃图为不轨紏合逆旅欲擒杀总兵等官迎立外藩循镃辂渊士悦伟镛澄文曜俱知逆谋而不告言谦等坐谋反凌迟处死循等坐谋反知情故纵斩章既上越二日乃有是命谦字廷益浙江钱塘县人永乐辛丑进士拜监察御史从征武定州被命数庶人高煦罪称旨巡按江西执法不挠豪猾慑服还升行兵部右侍郎巡抚河南山西转左侍郎招徕流民设劝籴法奏免沿河卤地马户正统间王振用事有御史与谦同姓名者忤振振疑为谦因事下谦狱久之得释左选大理少卿罢巡抚寻以亲王及有司奏复命往巡抚未几复兵部右侍郎视部事正统十四年八月郕王摄政升谦为兵部尚书委以军国重务时北征将士十亡八九械器略尽京师人心汹汹侍讲徐珵劝南迁避之谦厉声曰言迁者可斩京师根本重地惟召天下兵以死守之群议乃定武备稍缉而虏已夺关入犯京师列营九门御之谦与石亨营德胜门数战败之虏众宵遁进少保兼兵部尚书总督军务时独石等八城失守议者欲因弃之谦荐宣府副将孙安率兵收复  上在虏中廷臣议讲和为迎复计谦言虏欲无厌虽竭府帑予之  车驾未必还莫若内修外攘使彼不得遂其欲  车驾当自还矣卒如其谋后以寇难渐平求解兵柄不允又以天变自劾乞罢归田里亦不允有小田儿者亡命投虏中受伪官导虏入寇又以贡马为名入窥虚实谦密计授侍郎王伟至大同诛之初谦与石亨同事谦论议断制宿将歛伏而亨不能赞一辞衔之至是亨迎  上复位诬谦与王文谋立外藩嗾言官劾之鞫于廷文反覆力辩谦曰亨意如此辩之何益竟诬伏斩于市既久事白  上亦知其冤谦英迈过人历事三朝知无不言巡抚十有八年政达大体土木之变毅然以天下事为己任朝廷卒赖以安年未五十丧妻不复娶门第萧然不容私谒故乡惟旧庐不治田宅官籍其家惟所赐金帛而已学问该博善诗文尤长于奏＜锍-釒＞政务旁午章日数十上累千万言挥笔立就然恃才自用矜已傲物视勋庸国戚若婴稚士类无当其意者是以事机阴发卒得奇祸文初名强字千之直隶束鹿县人永乐中会试下第时  太宗皇帝欲振作士类命礼部选下第举人给冠带送国子监进学文预焉后登辛丑进士擢四川道监察御史持廉奉法  宣庙贤之为改名文宣德十年升狭西按察使赐敕之任正统初以廷臣荐升右佥都御史巡抚宁夏兼理军务寻迁右副都御史未几被召赴京转大理寺卿久之升右都御史风纪大振朝野惮之十年命代陈镒镇守狭西镇静不扰十四年转左都御史仍镇其地寻以疾求退召还京复留掌院事景泰初加太子太保三年山东及南直隶被灾奉命往抚安之事竣还朝以少保高谷荐转吏部尚书兼翰林院学士入文渊阁典机务＜锍-釒＞言举官赈民数事悉得其当五年应天苏松大水命往巡视时苏州妖人惑众讎杀所司以反报文令捕获悉坐反罪解京诛之时以为冤及还进少保兼东阁大学士修寰宇通志充总裁官书成加谨身殿大学士  上复登宝位石亨等欲大已功嗾言官劾文与于谦等有迎立外藩邪谋命鞫于廷文辩曰召亲王须用金牌信符事之有无稽此可知词直气壮众不敢达其情遂坐诛籍没其家诸子悉发戍边卫久之  上悟乃宥还其子文为人深沉有岸谷刚果廉介每廷议百官会集莫先发言文以一二语裁决众皆帖服屡镇大藩两总宪政振举纲维无敢干以私者景泰初与陈镒同事一揖之外未尝交谈诸御史仰其风裁若神明及入阁毅然欲以身任众务事有不可多所匡正然性强忮少恕而又恩讐显白文学不能逮人其子不中乡试讦考官得恩泽尤为时论所鄙云
　　○钟鼓司内官陈义教坊司左司乐晋荣伏诛初景泰中荣謟事义义承旨同荣选妓女李惜儿等先后进入宫中至是教坊司言其事  上曰奸邪小人逢迎以图富贵乃如此司礼监其即释妓女给其亲荣义等下锦衣卫拷讯之具伏遂伏诛
　　○戊子升锦衣卫指挥同知刘敬为指挥使仍理卫事指挥佥事门达为指挥同知仍理卫事兼镇抚司问刑命旗乎卫带俸都指挥佥事王喜于锦衣卫带俸厨役杜清为锦衣卫带俸都指挥同知世袭指挥使府军前卫指挥佥事穆甯贵为世袭指挥使仍理卫事大汉将军千户马马□禺为世袭锦衣卫指挥同知仍管将军俱以其有迎  驾功也
　　○云南道监察御史沈性言昨者六军举义奉迎  大驾于南内臣与左都御史萧维祯等亦在其列目睹  陛下安祸乱于俄顷辟乾坤于须臾有以见  天命人心之归于  陛下也深矣臣尚有过恳谨以六事条列上闻一曰保天命臣惟帝王之兴皆有天命而其去就得失之机其间不容一发诗曰天难忱斯不易维王传曰善则得之不善则失之自古圣帝明王深知乎此所以维持保守之者盖无不用其心也今  皇上复正大位当以古昔帝王为法临下以简御众以宽如大舜不迩声色不殖货利如成汤日昊不食咸和万民如周文王却千里之马惜百金之费如汉文帝出怨旷之女褒谏诤之臣如唐太宗则不惟永保天命将见高德美于隆古熙鸿号于无穷矣二曰固人心窃见近年以来  陛下靖处南宫然而夷夏同心戴  陛下如父母或形诸歌谣或著于徵兆所以致今日反正之速者盖以人心之归为有素也臣愿  陛下守在我之所以得监在彼之所以失怀保小民永隆至治书曰予临兆民凛乎若杇索之驭六马传曰一人有庆兆民赖之伏惟  陛下特留睿思三曰停末务人君之治以安民为先一切制度文为粉餙太平之具皆非所急近年天下灾荒小民救死不赡而执政曾不加意方且奏召党比亲故纂修纲目等书籍选点轻儇子弟译写番僧经忏有官员俸给之繁有匠役刷之费伏乞悉皆停罢以省繁文而崇治本四曰汰冗员近年以来一部尚书多至三员都御史多至二十余员所谓一池三监十羊九牧欲望致治得乎甚至匠作庸流超擢亚卿画末技悉任美官以及郕府旧僚不问贤否皆列要职冗滥至此纲纪曷存伏望  皇上与二三大臣询议裁省五曰择守令知州知县均为正官责任匪轻曩时一切于监生内选用类多年老贪鄙民被其殃乞敕吏部今后遇有知州知县员缺务将进士及举人为监生者选用庶可得人六曰汰僧道释老之教名为异端无君臣之义无父子之亲清净寡欲可以治身而不可以治人虚无寂灭足以愚俗而不足以化国时君世主所当斥绝岂可崇其道而行其教哉乞敕礼部榜示天下今后寺观除祝延  圣寿之处余并不许擅度僧道并四散云游沿街布施如此则异端之教稍息户口之数必增  上曰所言保天命固人心二事朕已自知修书写经及度僧道准言汰冗员择守令吏部议之
　　○六科十三道劾司礼监太监兴安窃弄威权紊乱朝政锁南内之门易  东宫之位与王诚舒良王文于谦等为党明知逆谋不能谏阻而伺衅乘机心持两端观成败以为向背乞枭其首以戒权奸  上曰安罪本当死姑从宽贷令勿视事
　　○谪兵部车驾司署郎中事主事沈敬戍边初廷臣会鞫于谦王文等文力辩无迎外藩之事曰召王须有敕符遣人往召必有脚力事关车驾司有无可验语上闻命锦衣卫逮敬鍜炼之无实迹廷臣覆奏谦召敬议差人往迎未及定敬畏势不敢上告  上复命锦衣卫会三法司鞫之法司坐敬知谋反情故纵当斩  上命宥敬死发充铁岭卫军
　　○项文曜自＜锍-釒＞臣于今年正月六日闻父丧杜门不出于谦逆谋臣实不知乞宥臣罪不允
　　○己丑赐真宁庄惠王次庶子名曰邃坤洵阳王庶子名曰贡錝
　　○敕工部臣曰差拨外府轮班人匠永乐间皆有定制尔工部其遵行之毋令内官兼管
　　○封右都督孙镗为怀宁伯董兴为海宁伯升都督同知卫颍为都督佥事刘深为右都督署都督同知冯宗实授都督同知以总兵官石亨奏镗等有靖除内难功故有是命
　　○升都督同知杨能都督佥事刘聚俱为左都督锦衣卫带俸都指挥同知吴良为后军都督同知仍带俸
　　○命太平侯张軏文安伯张輗俱仍前视事
　　○命太平侯张軏子瑾为锦衣卫带俸指挥同知神武左卫指挥佥事于广为指挥使以軏奏广等有夺门功也
○升钦天监中官正汤序为礼部右侍郎仍管钦天监事从太监曹吉祥奏序与谋迎  驾也
　　○升兵科给事中王铉为本科都给事中户科给事中李锡礼科给事中周鉴俱为本科右给事中
　　○总兵官忠国公石亨太平侯张軏文安伯张輗奏随臣迎  驾夺门官舍旗军三百三十一人大汉百户六十九人保  驾官军一千四百九十二人守门摆队官军一千三百一十九人致死忌家共成大事乞加升擢  上曰夺门者升三级保驾守门者俱升一级
　　○府军前卫带刀把总指挥使穆甯贵奏臣等同千户马马□禺随同张輗夺东中门东上南门直抵南宫恭请  皇上复登宝位见在文华门外宿卫所有头次有功十员二次有功十员乞加升擢  上曰头次者升三级二次者升一级已升者罢
　　○总兵官忠国公石亨等奏为报效事今将早晚效勤采探事情人员开报乞将校尉邓玉升指挥佥事家人夏清升副千户鸿胪寺主簿万祺升主事钦天监为事五官司历沈立复职医士吕学升御医羽林前卫百户李忠升副千户校尉逯杲升实授百户杨完升试所镇抚韩百户办事官廖桓县丞顺天府检校万允办事吏胡瑛邹绅俱升序班军人张文徐太素俱升试百户正千户汪诚升指挥佥事无目人刘智升漏刻博士乐工高鉴升司乐俱从之
　　○增□忠国公石亨食禄二千五百石
　　○都督唐兴下锦衣卫狱籍其家
　　○庚寅掌太常寺事礼部尚书蒋守约奏大祀  天地  社稷旧制皆用瓷爵景泰间易之以玉今将祀  社稷乞赐裁处  上曰事神固在诚敬器亦不可不美仍用玉爵
　　○改左春坊大学士兼翰林院侍讲倪谦右春坊大学士兼翰林院侍讲吕原右庶子兼翰林院侍讲刘定之俱为通政司左参议仍兼侍讲左春坊左庶子兼翰林院侍讲林文右春坊右庶子兼翰林院侍讲李绍俱为尚宝司卿仍兼侍讲左春坊左谕德兼翰林院编修钱溥司经局洗马兼翰林院修撰柯潜俱为尚宝司少卿仍旧兼职左春坊左中允兼翰林院编修黄谏右春坊右中允兼翰林院编修万安李泰俱为尚宝司司丞仍兼编修左春坊左赞善兼翰林院编修刘俊右春坊右赞善兼翰林院编修岳正右司直郎邹循俱为翰林院修撰左春坊左清纪郎陈谷徐佖俱为翰林院典籍右春坊右清纪郎鲍相高诚俱为翰林院五经博士司经局校书李琼为翰林院侍书中书舍人兼正字刘钺翰林院检讨兼司谏傅宗典籍兼司谏李鉴俱革去兼职
