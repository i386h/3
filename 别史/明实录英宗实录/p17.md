<!-- { "loadSidebar": true } -->
　　○乙亥敕甘肃总兵官太保宁阳侯陈懋等曰曩从卿等奏调西宁阿吉等十三簇番民协助剿贼近得镇守内官林春等奏番民闻调心怀疑惧盖此辈不闲声教朕亦预料其然况洮岷等八卫及狭西各卫官军足任调用已敕春等将各簇番民抚谕令其宁居兹特谕卿知之比闻卿等将兵于十月初旬前去剿贼此时必已克捷其即令人星驰以闻
　　○镇守狭西都督同知郑铭奏西安府所属州县送纳永昌甘州等卫税粮至凉州为达贼剽掠俱尽宜令所司覆视蠲除事下行在户部覆奏从之○丁丑敕谕行在兵部臣曰比闻顺天直抵山东府州县岁歉民艰其所养马匹倒死亏欠今追陪者俱缓其期俟来岁秋成之后买补卿等仍戒约典马官宜体朝廷宽恤之意善加抚绥
　　○敕孟艮府车里八百大甸军民宣慰使司遣人送老挝使臣混伦等回抵本土务在慎护优礼以副朝廷柔远之意
　　○戊寅  万寿圣节遣官祭  长陵  献陵  景陵先是行在礼部尚书胡濙等奏文武百官合行庆贺礼  上以心丧在念免勿贺
　　○辛巳命天下布政司都司严督所属栽种桑枣从副都御史陈勉巡按监察御史李懋言也
　　○改马营堡仓为广盈仓初广盈仓设于开平卫其后随官军徙独石而独石原无治所户部请以马营堡仓改为广盈仓仍隶开平卫从之
　　○行在户部左侍郎王佐等奏奉命于狭西会同镇守都督同知郑铭等官措置甘肃凉州等处粮储议得庆阳等府仓见有收贮巡抚侍郎李新已关支粮料三十万石馈运路经兰县黄河迤北虏寇出没不常乞敕总兵官差官军沿途分委地方防护  上命行在兵部速移文如所拟行之
　　○行在户部奏镇守蓟州等处总兵官都督同知王彧奉敕选精锐官军沿边巡哨其行粮刍豆宜如旧例给与从之
　　○壬午  上以西北苦寒沿边将士勤劳可悯遣官赍金织袭衣纻丝表里白金等物就所在赐之○命行在兵部左侍郎柴车往甘肃协同总兵镇守官整饬边备召试右侍郎徐晞还京
　　○癸未正一嗣教真人张懋丞来朝赐钞锭袭衣靴袜
　　○升锦衣卫指挥佥事商喜徐英韩秀实为指挥同知
　　○命户部郎中员外郎主事等官监收南京诸卫仓粮先是都察院奏南京诸卫仓六十余处岁收粮一百六十余万石御史按月巡视地方窎远奸弊不能尽除乞于户部郎中员外郎主事内选公勤精力之人监视之奏下行在户部议请循北京例差在京堂上官总督其事仍差郎中员外郎主事四员监收从之○甲申浚治金龙口初巡按河南监察御史李懋言河南开封府祥符县金龙口旧河西通黄河东接张秋临清近来淤塞乞令所司＜锍-釒＞浚以通舟楫事下行在工部覆奏请于农隙时量起附近军民协力＜锍-釒＞浚仍以所在官员董役从之
　　○行在礼部尚书胡濙奏太医院见存医士六百余名足备差役其有行取未到医士二百七十六名多系挟讎妄报之数宜用减省从之
　　○周王庶母胡氏卒赠周定王夫人命其子祥符王有爝宜阳王有火□弗封丘王有煜亲诣定王园择地安葬遣中官致祭
　　○乙酉调湖广布政司右参议刘孔宗于山西布政司督理边储
　　○丙戌升行在通政司左通政周铨为行在都察院右副都御史总督南京粮储○升大宁都司营州右屯卫指挥使薛宾为都指挥佥事茂山卫指挥佥事孙谅保定中卫指挥佥事田礼山西太原左卫指挥佥事江洪俱为署都指挥佥事
　　○戊子广东琼州府临高县故土官男倪通并广西思恩州土官岑瑛遣弟珵来朝贡马赐彩币等物
　　○行在户部奏靖江王府长史司言奉国将军佐义岁支本色禄米三百石近以身故住支所有妻女乞为处置  上命岁给二百石养赡之
　　○禁僧道私自簪剃及妄言惑众者从给事中李性言也
　　○己丑朝鲜国王李祹遣陪臣李思俭贡马及方物贺明年正旦赐宴并彩币等物
　　○行在兵部奏天下军伍久缺卫所遣人清勾奸弊百出徒厉于民乞选监察御史分巡理之庶军政清而奸弊革  上以连岁饥馑俟来年遣之
　　○夜有流星大如椀色赤有光出文昌东南行至鬼宿后三小星随之
　　○庚寅冬至节遣官祭  长陵  献陵  景陵  上免文武群臣贺礼  太皇太后  皇太后免命妇朝贺
　　○擢儒士卢忠为直隶太平府儒学训导初忠以经明行修应荐吏部验忠军籍无人补伍  上命试其才学可取曰与其戎伍得人何如学校得师故有是命
　　○都察院右副都御史朱与言先任四川按察使副使捕盗至郫县怒知县孙祥不设策缉捕杖二十余越五日祥死巡按四川监察御史请究与言罪  上曰与言职专捕盗因贼出没杖孙祥无私意也宥之○壬辰朝鲜国王李祹奏建州卫都指挥李满住等稔恶不悛屡诱忽剌温野人扰害本国边境愿行  天讨以慰徯来之望  上以敕复之曰此小寇耳不足烦师远征王宜自饬兵备以慑之
　　○癸巳升锦衣卫带俸指挥佥事徐麟为指挥同知初麟父英以善绘事为指挥佥事致仕麟代其职至是  上复召用英且进秩为指挥同知英乞复原职而以所进秩授其子从之
　　○升狭西都司都指挥佥事王祯戴旺为都指挥同知以其有能声也
　　○宥广西都指挥彭英死罪发充军立功先是镇守广西总兵官都督山云奏英遇贼畏缩失机已命巡按御史究问至是奏闻故有是命　○钜野王妃蔡氏薨妃北城兵马副指挥蔡祥女宣德六年册封至是薨讣闻  上遣中官赐祭命有司治丧葬如制
　　○夜月掩犯氐宿东南星
　　○乙未  上复书庆王＜木旃＞曰承喻备边之事委曲详至忠爱之诚溢于言表非曾叔祖体国之勤何以及此祗受服膺铭感无已送马五百匹尤荷至意已敕总兵镇守官祗领所喻或有边警欲收羊马就近放牧宜如永乐中例但欲移居内地则恐致人疑骇有所不可近已戒饬边将益兵守备又得甘肃捷报剿杀虏寇殆尽遗孽远遁可无患也专此用达谢忱曾叔祖亮之
　　○四川按察使刘洵以修葺公宇索蜀府甎瓦兽头又挟私捶死弓兵五人长史姜士仪奏之下都察院狱论斩罪洵称冤命三法司辩言其罪实当  上从之
　　○丙申升行在翰林院编修梁禋为本院修撰擢进士罗绮王通为监察御史张清牛顺徐忠为户部主事吴宁为兵部主事范镕刘清程敬为刑部主事调山东按察司副使童贞于广东按察使升正三品俸贞九年任满故也
　　○命直隶徐州知州杨秘复任升从四品俸时巡按监察御史言秘任满赴部当迁其部民七百余人并军卫官员各上状言秘处事公勤吏民畏服乞留复任事下行在吏部覆奏故有是命　○命行在大理寺右少卿陈卣考察北直隶府州县官
　　○丁酉升行在通政司右通政李暹为通政使仍提督京仓粮储调巡抚狭西侍郎李新巡抚大同宣府复为事官罗汝敬行在工部侍郎仍巡抚狭西降敕警之命辽东苑马寺卿方圆兼掌行太仆寺事从行在兵部尚书王骥奏请也
大明英宗睿皇帝实录卷之十二
　　宣德十年十二月戊戌朔行在钦天监进正统元年大统历  上御正朝受之给赐亲王文武群臣颁行天下故事十一月朔进历是岁以日食故移之
　　○命左都督阿卜只奄子脱脱孛罗吉为锦衣卫带俸指挥使阿卜只奄和宁王阿鲁台子宣德间率众来归授左都督及卒脱脱孛罗吉奏乞袭职故有是命
　　○己亥命故驸马都尉谢达子镛为  孝陵卫百户达无嗣  太宗皇帝命以其侄为后赐名曰镛至是汝阳大长公主奏乞授职故命之
　　○行在户部员外郎罗通奏万全都司各卫所宣府各卫所军马岁用粮料六十四万六千七百余石本处支用不给乞召商出备车辆于宣德仓有粮之处运三万石输之赤城三万石输之哨马营一万石输之独石为便  上命该部议行
　　○定中盐运粮则例赤城堡中淮浙长芦盐每引一石四川福建山东河东盐每引五斗哨马营中淮浙长芦盐每引九斗五升四川福建山东河东盐每引四斗七升独石中淮浙长芦盐每引九斗四川福建山东河东盐每引四斗五升皆不拘资序支给
　　○妖贼张普祥伏诛普祥真定卫军以妖书惑众潜居井陉县自号七佛祖师遣其党往河南山东山西直隶等处度人约先取彰德城以次攻夺诸城其党李名显等百余人入磁州城焚千户所官军攻败之普祥挈家属窜伏柏乡县递运大使魏景原引官军至其党张林家土洞内获之械送京师上命廷臣鞫实诛之以擒贼功升锦衣卫指挥佥事刘源为指挥同知监察御史韩伟真定府通判杜棠柏乡县知县刘宗等升赏有差
　　○庚子增给代世孙仕＜土廛＞禄米二百石
　　○升吏部署部事考功司郎中余可才为通政司左通政
　　○升直隶凤阳府同知李敏为河南汝宁府知府为民监察御史李贞为直隶扬州府知府直隶苏州府长洲县知县韩瑄为湖广武昌府知府皆以大臣举荐也
　　○行在礼部尚书胡濙等奏北京国子监供应膳夫额定三百名比因役满数缺欲行刑部都察院徒罪囚人内拨补从之
　　○辛丑命含山大长公主子尹勋为  孝陵卫副千户食禄不任事从公主奏请也○壬寅命少傅兵部尚书兼华盖殿大学士杨士奇少傅工部尚书兼谨身殿大学士杨荣行在礼部尚书兼翰林院学士杨溥轮议建言事件从行在礼部尚书胡濙奏请也
　　○命西宁净觉寺僧完卜章藏为净慈佑善国师给与诰命
　　○行在兵部奏大兴左卫军人二百有奇原系四川交阯云南贵州土民宣德中拘虏至京收伍今多老疾不堪差用请发回本土守备边关  上以远人正宜矜恤若再发回必致失所姑存之但令所司善加抚恤
　　○癸卯敕镇守大同总兵官都督同知方政等曰朝廷比因边警屡敕尔等戒严尔等略不加意以致达贼入境虏掠人畜来不能御去不敢追然则割民养兵将何所用又闻尔等往往私役精锐军士其守边者率多贫难老弱之人何以御敌敕至即将失机失了官军如律究治尔等姑从宽贷今后务要涤心改行严整边备若仍前怠误罪必不宥
　　○乙巳腊节赐文武百官宴
　　○丙午广西都指挥佥事田真言洪武间各卫军士屯田十分之七近年征差逃故者多遂将余丁老幼足之且余丁递年供应正军复令屯田实为重困乞将老幼如例屯田余丁优免事下行在户部覆奏从之
　　○旧制赴通政司奏告者必有本状会州卫千户钱英告事无本状左通政柰亨右通政李锡止录其口词以闻  上以为非典罚俸三月至是监察御史周弘论亨等不遵旧制肆意变更及左参议虞祥等以五品官用藤棍导引越礼犯分宜正其罪  上悉宥之令其改悔若再蹈前非不宥○丁未命四川天全六番招讨使司故招讨高敬让子凤署天全六番招讨使司事先是敬让为事下狱死至是凤乞袭父职  上念其祖有抚安夷人之功故命之
　　○命故驸马都尉张麟孙纲为  孝陵卫副千户食禄不任事奉福清公主之祀
　　○命行在都察院右佥都御史李浚巡抚辽东先是行在户部兵部奏辽东等处地方广远宜得大臣巡抚  上命廷臣推举至是举浚以闻遂有是命
