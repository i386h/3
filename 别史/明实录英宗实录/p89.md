<!-- { "loadSidebar": true } -->
　　○书谕庆王秩煃曰承喻欲将护卫在域并屯种军人内选拣一千名拨总兵官都督史昭处提督操练免其轮班使军士心志专一悉从所言已敕昭等知之书至可令长史及护卫指挥同昭选拣精壮者付之听其操备以御边境以保障王国王又欲赴京谢册封恩远途跋涉可免来也
　　○敕谕巡抚南北直隶行在都察院右佥都御史张纯大理寺右少卿李畛曰今命尔纯于顺天保定河间永平四府尔畛于真定顺德广平大名四府所属州县往来巡视民瘼其间有田禾被灾人民缺食者就令所司支粮赈济如官无见粮或发附近州县仓或劝借于大户殷实之家尔宜从长斟酌被灾之家科差粮草尽行停免听其营运生理如开年春作之时贫民缺食少种子牛具者务要区画劝借官为给散令其因时布种仍严督府州县及抚民官员常常巡视抚恤不许生事扰害俾得安生庶副朕惓惓轸念斯民之心凡所行之事果有违碍及事有当行而不敢专者一一具奏定夺不许推托坐视民患其府县官及抚民官果有贪酷不才或罢软无能不堪任事者体审明白即起送赴京别选贤良以图安养尔其夙夜尽诚恪勤无怠
　　○敕山西等处镇守总兵官都督李谦等曰曩因胡寇犯边敕尔诸将率兵截杀但恐贼闻我师出境或乘间来侵尔等其各饬兵严备相机剿除如境外驰报声息即与策应今天气甚寒尤宜抚恤军士毋令冻馁庶副朕怀
　　○敕镇守松潘都指挥赵得等曰尔昔奏番寇商已反叛比有言其非叛者但所部邀我粮夫尔乃不善抚治诱而执之致其余党纵横劫掠信斯言皆尔等激变之罪今姑记之已命总兵官都督李安发兵征剿尔等宜尽心立功以赎前过
　　○赏征剿松潘蛮寇有功官军都指挥钞各一千贯指挥钞各五百贯千户卫镇抚及长官钞各四百贯百户所镇抚及头目把事钞各三百贯总旗钞各二百五十贯小旗钞各二百三十贯军人土军土民人等钞各二百贯
　　○己卯乐平王冲烋奏臣随兄韩王寓居平凉边地苦寒柔弱之质遭之成疾虽蒙  皇上每念亲亲赐之药饵然略见平复遇寒辄发惟  皇上矜悯乞移温暖之地使之暂延残喘用终余年  上以书谕之曰封土  祖宗所制岂敢改易况平凉未必甚寒惟安心调摄可也叔祖亮之
　　○辛巳调燕山右卫带俸都指挥佥事赵斌大宁都司署都指挥佥事孙谅于四川都司
　　○壬午腊节赐文武百官宴
　　○命署都指挥佥事盛琦往直隶扬州等处提督官军备倭　　○赐瓦剌等处脱脱不花王使臣阿都赤及存留大同养马把秃等彩叚表里绢疋红毡帽袭衣靴袜有差阿都赤等在京师遇  万寿圣节进马故赏之也
　　○起复贵州蛮夷长官司流官吏目张顺顺以亲丧去职夷官及耆民言顺善绥怀抚恤乞复其任行在吏部言例不当复  上以蛮夷信服之特命复任
　　○沈王佶焞奏平遥王佶煟有疾  上遣医士驰驿往治仍遣书谕王善加调摄以副亲亲之望
　　○癸未赐行在兵部左侍郎邝野行在都察院右副都御史王文行在光禄寺卿柰亨顺天府尹姜涛封赠诰命时各官具＜锍-釒＞乞恩  上特与之
　　○山东登州府知府杨颐奏本府原系州治其城隍封灵佑侯今升为府宜加封公爵奏下行在礼部议尚书胡濙等以为今北京城隍止称京都城隍之神如五岳四渎原有封号洪武间皆已革去可令照例称登州府城隍之神庶合礼制从之
　　○北京国子监监生任得等五百三十三名奏坐监年深被年浅监生搀越取用事下行在礼部覆奏今后清军写诰写本历事监生令国子监挨次选拨如有不守礼法奔竞搀越幸进之徒依律究治从之
　　○宁府临川王妃黄氏薨妃北城兵马副指挥福之女宣德元年册封至是薨讣闻  上遣中官致祭命有司营葬
　　○甲申朝鲜国王李祹遣陪臣柳守刚赍表文贡马及方物来贺明年正旦节赐宴并赐彩币等物有差
　　○升广西驯象卫指挥同知范信柳州卫指挥佥事项谏俱署本都司都指挥佥事事从总兵官安远侯柳溥等奏举也
　　○免天下没官牛租时有言洪武以来民间领养官牛至今三五十年牛死已久不得除豁致民将人口产业变易输租  上命行在户部即移文各布政司并直隶郡县凡官牛倒死悉除其租继有死者亦即具奏除豁毋久遗民患
　　○直隶保定府蠡县知县张霖奏本县四月以来淫雨不止山水涨漫田苗渰损饥民一千九百三十八户已计口发官廪赈给谨具以闻
　　○秦隐王妃刘氏薨妃中军左都督谦之女洪武三十年册封至是薨讣闻  上辍视朝一日遣中官致祭命有司营葬
　　○乙酉湖广施州卫散毛宣抚司遣舍人黄＜王晋＞瑄等并狭西凉州卫庄严寺番僧失剌省吉甘州左卫僧纲司旧任都纲沙加舍念剌麻锁南监参僧人真巴舍念等俱来朝贡马赐织金袭衣彩币等物有差
　　○给行在骁骑卫带俸都指挥佥事陈友诰命封其父那那罕为大宁都司都指挥佥事友回回人以从征及使迤北功累升是官至是乞恩封其父故命给之
　　○巡按山东监察御史徐璟奏覆勘得都指挥佥事李进擅造军器私役军士诸不法事多实  上命御史责取进伏罪状仍罚俸三月
　　○丙戌命南京每遇  圣节冬至正旦朝贺习仪及拜进表文照例御史纠仪其文武官不具服并搀越班次嬉笑亵慢者擒治如律从都察院右副都御史朱与言请也
　　○辽东总兵官都督佥事曹义巡抚左副都御史李浚劾奏都指挥使裴俊都指挥同知夏通都指挥佥事胡源等守备不严致兀良哈达子猎我近郊火延烧木榨一千余丈又掠去军人乞皆置诸法  上命姑记俊等罪罚俸三月
　　○戊子少师兵部尚书兼华盖殿大学士杨士奇等言四事一畿内被灾缺食人民多趋京城内外乞丐城市人家亦多艰难不足周给加以连日寒冻死者颇多请命户部于各城门内或宽闲处所官出仓粮作饭或粥遇有饥馁咸与接济仍令监察御史分巡提督若饥民夜无停宿之处俱收巡警铺内安歇遇有死者相视埋瘗则生民存殁皆感  圣恩一各衙门见役夫匠亦有因冻馁死者乞特旨除紧急工程外其余暂命停止待春月赴工少宽恤之一法司今监系轻罪囚人乞早与问断发落免致冻饿死亡一前已差锦衣卫指挥使倪正刘宽及监察御史分路巡捕劫盗缘所分去处相远照管不周近日去城百里即有骑马杀人劫财者京城内外亦有暮夜剥人衣服者乞再命锦衣卫官率领旗校各分地方昼夜巡捕以除民患  上从其言命有司速行之
　　○己丑书谕宜城王贵＜火节＞所谕房屋之事已令工部经度印信听王使用王其知之
　　○行在中书舍人张杰言三事一足边储莫若召商中盐而淮浙等处盐运司灶丁数多盐课不足乞将附近地方人民有犯徒流罪者悉发煎盐以增盐课一各府州县岁办买办物料多被狡猾之徒通同吏胥揽纳却于甲首编户之家以一徵十以百徵千宜令继今但有分派物料定其时价出榜乡都使民皆知数目则不能欺一在京有孤寡老疾者冻馁死弃道路乞令有司收养存恤俾遂其生或有死亡于京城外四面各置官地一区使得埋葬亦仁政之一端也事下行在户部议罪人煎盐近已有例宜移文在外各衙门依例决遣岁办买办物料陆续不时若一一出榜不无烦琐宜令巡按御史体察但有揽纳者即时究治存恤孤寡埋葬死骨宜令顺天府行之  上是其议
　　○直隶扬州府高邮州奏田禾被水渰没无收山西太原府平阳府奏春夏不雨秋初严霜伤稼租税无从办纳  上俱命行在户部覆实除之
　　○壬辰命安定卫故都指挥佥事桑哥子那南奔袭职
　　○命故狭西都指挥同知朱原弟福袭为指挥佥事河南都指挥佥事金玉子荣袭为指挥使永清右卫指挥佥事李瑄弟祥袭职济阳卫指挥佥事鬼里赤子黑汉金吾左卫指挥佥事伯颜不花子哈答孙俱代职
　　○甲午以修理  皇陵  孝陵完遣驸马都尉赵辉告  仁祖淳皇帝  淳皇后中都留守司正留守萧让祭后土之神驸马都尉沐昕告  太祖高皇帝  高皇后襄城伯李隆祭后土及钟山之神
　　○夜有流星大如杯色赤光明烛地出天苑西南行至游气
　　○乙未贵州宣  使安聚舍人陇富遣把事阿杰并狭西宁夏卫僧会恩你等俱来朝贡马赐彩币等物有差
　　○放老疾匠五十人
　　○丙申以湖广武冈州州治赐岷王楩时王奏其府第窄隘不堪居住而州治适与府邻故赐与之
　　○乌思藏指挥端岳竹巴等陛辞命赍敕及彩币等物归赐其灌顶国师吉剌思巴永耐监藏巴藏卜并赐乌思藏三崖结吉寺住持班丹劄等宣慰司经历指挥寨官管事人千户戒师等织金文绮彩绢有差
　　○行在都察院右佥都御史张纯奏顺天府通州漷县民艰食已发仓粮五百九十四石验口赈济尚未充足县库贮有赃罚钞物乞给贷籴米食用又县民有驴骡车者皆偕倩运粮口外乞暂停止俟春暖再运事下行在户部议以赃罚多衣服杂物给民恐不得实用欲令于附近武清天津等卫仓粮内关给车户已多领给勘合关粮启行在道难于中止但有未关者可暂停运从之
　　○狭西洮州卫指挥徐贵奏本卫城临洮河比水泛涨坏城一百五十余丈宜速修理请去其旧基十丈修筑为便从之
　　○丁酉给降瓦剌来朝使臣哈马剌失力银印从其请也
　　○行在礼部奏金吾左等卫带俸都指挥佥事金玉带俸指挥佥事徐通住坐达官百户卜答等九员在外福建等都司都指挥同知陶旺都指挥佥事冀亮刘纲刘俨相继卒合炤例祭祀从之
　　○戊戌立春顺天府进春文武群臣行庆贺礼赐宴
　　○遣中官祭司灶之神
　　○周王有爝奏臣蒙  圣恩封为周王先臣洪武中岁给禄米一万石永乐中加赐一万石今乞仍旧拨与  上以加赐禄米出一时特恩可如洪武中全支本色一万石
　　○靖江王府奉国将军佐敏欲来朝奏事遣书驰谕令即回府
　　○巡按直隶监察御史李匡奏比者行在户部奏准将在京并通州漷县等县官员军民之家驴骡车辆关粮运实口外缺粮卫仓是虽备边良策然今岁水旱相仍人民饥馑其有车之家营生仅足日给若令出口动经旬月家人何所仰食驴骡在途缺乏秣饲多致倒死小民宁不嗟怨乞敕该部计议如边粮未至急缺暂可停止俟来年麦秋装运不然必须别画远谋使军民两便事下行在户部覆奏以为今所令运粮车户多出官家及军余民人仅八之二岂得概称贫难况已皆免纳课钞半年又各给与口粮借倩装运止于二次今又每车减运二石及此农闲时月儧运完备本部给与文凭听其生理亦未至于甚劳从之
　　○宥工部右侍郎张顺罪降用之初顺坐修  孝陵明楼纵工不敬罪下行在刑部狱至是其子仁诉顺狱中得疾乞放出治疗事下行在刑部覆奏  上宥其罪令行在吏部降除外任
　　○己亥四川播州宣慰使司遣长官夏大成并盐井卫毕直芦把事克的狭西临洮府番僧剌麻著吉藏卜四川番僧寨首林占王疋狭西凉州番僧曷萨室哩临洮府剌麻班麻坚参等俱来朝贡马及铜佛像舍利子赐彩币等物有差
　　○命狭西宜君县知县王志复职升从六品俸志秩满赴京县民相率诣镇守副都御史陈镒言其居官有守政不苛刻乞留复任镒具以闻故有是命
