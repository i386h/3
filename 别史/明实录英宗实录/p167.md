<!-- { "loadSidebar": true } -->
　　○甲午顺德长公主坟占顺天府宛平县民地二顷五十亩命有司除其税
　　○乙未夜有星大如鸡弹赤色有光出五帝座东北行至紫薇藩外
　　○丁酉以  诚孝昭皇后小祥遣官祭  献陵
　　○大理寺左评事王亮言狱囚番异调问展转淹滞请重狱调轻狱勿调但移驳原问官又言居丧稼娶者岁久已生子女忽讦于仇法当离夫妇悲恨子母号别情实何堪宜令法司审其不愿离者听章下法司议以亮言皆非律令难从  上是其议
　　○戊戌诏山东济南等府民间所餋没官牛倒死者免其租
　　○己亥  诚孝昭皇后小祥  上不视朝率亲王祭奠  几筵
　　○敕谕哈密忠顺王倒瓦答失里曰得奏瓦剌人马抢杀尔部属悯尔罹此凶害又闻尔遵守朝命不肯去瓦剌足见忠诚已遣敕谕也先令敬顺天道无听谗构祸尔尚谨守地方用图保全其沙州及赤斤蒙古卫掠去尔头墩人口已敕甘肃总兵官差人往彼追究陪还并赐尔织金袭衣彩币至可领也
　　○浙江宁波府鄞县民余士昌妻鲍氏一产三男给赐如例
　　○庚子敕缘边诸将曰瓦剌虽岁遣入贡然虏情不常讵可忘备曩闻也先遣人紏合兀良哈近复攻劫哈密擒其王母又与沙州等卫结婚其情皆未可测尔等受朕边阃重寄须夙夜尽心严督训练以防警急阅视山川险易修咠城堡墩台贼至相机战守多方殄灭尔等皆勋旧之臣当体念前勋乘时建立以古名将自期爵赏之颁朕不尔吝
　　○命武骧左卫故指挥佥事李源子秀袭职
　　○旌表孝子张信节妇张氏等信狭西肤施县民丧父哀恸五日不食及葬庐墓三年寝苫枕块兔驯其室豺狼群至不为害旌其门曰孝行张氏三人其一山西太原右护卫指挥佥事关俊妻其一直隶新安卫军王真祐妻其一直隶长洲县民仰余泽妻陈氏二人其一直隶山阳县民李彦贞妻其一宿松县民李用益妻王氏山东海豊县民杜瑛妻邓氏胡广邵阳县民梁伯让妻杨氏直隶华亭县民王彦章妻俱守节更三十余年旌其门曰贞节
　　○敕谕沙州卫左都督困即来赤斤蒙古卫都督同知且旺失加等曰得奏知也先差头目款哥伯送马疋酒礼欲娶尔困即来女为弟妇且旺失加女为男妇尔等敬畏朝庭不敢承命特遣人奏请具见忠诚之心也先与尔等皆朝廷臣属结亲之事听从所愿但须审实差来头目以防欺诈今有敕谕也先可令其头目款哥伯赍与之其敕曰近哈密奏称太师头目奄克土剌等率领人马寻猛哥不花同哈密逃叛头目狭西丁围哈密城一月杀头目三人及城外男妇五十余人抢去忠顺王母及人口千余并牛羊马疋等件纵火焚其田苗又令忠顺王逼年去瓦剌见令狭西丁同忠顺王一处管事惟哈密去甘肃不远其地方人民视他处最少然与太师世为亲戚未尝侵扰今太师若见王之母及头目果有不律为亲戚之耻当以大义正之见其微弱当体尔先人之志厚加存恤使保其境土安其部属不宜欺凌劫杀之也大抵惟德有常势力强弱无常虽豪杰不能保后但在人勉于为善以求天祐耳天道好还不可不审太师宜深体朕言遏绝小人以扶微弱以保亲谊则上天鉴临享多福于悠久矣又沙州卫都督困即来赤斤蒙古卫都督同知且旺失加俱奏太师遣头目送马匹酒礼欲与结亲困即来等以世受朝命未敢轻允朕惟太师恭事朝廷困即来来归命守边彼此和好如同一家听从所愿故兹敕谕
　　○南京守备太监刘宁言南京各卫仓六十余处巡视官关防不周奸弊滋甚近年令军士循次于有米仓分支给又有离仓远者其公差运粮操江等项军士家小关支不便  上命户部移文南京管粮都御史周铨议其便以闻铨言以南京鼓楼为中官军居鼓楼以南者定以南仓支给居鼓楼以北者定以北仓支给如此则不惟便于军士抑且易于关防  上从之
　　○命赤斤蒙古卫正千户阿速可加儿福余卫都指挥佥事安出子可台各为本卫指挥佥事
　　○移河南开封府祥符县河清巡检司于红船湾从祥符县知县李郁奏请也
　　○免直隶淮安府桃源县盐城县清河三县去年灾伤粮二万三千七百三十余石草八万二千六百包有奇从户部奏请也
　　○长芦都转运盐使司奏公署岁久朽敝又逼近民居请迁居于司东隙地从之
　　○敕甘肃总兵官宁远伯任礼等曰闻也先差头目打剌罕擦剌巴失等十人并戎地使臣十人欲来进贡如彼所差人不多起送来京或人数多则将正副使带紧要从人三五人来其余俱留甘肃照管俟使臣同回务令严谨毋漏事情
　　○昏刻南方有星大如鸡弹色赤有光起东南云中发光大如碗尾迹炸散南行至云中没
　　○辛丑永和王子美坞奏臣父永和昭定王薨蒙  皇上推亲亲之恩命有司脩先母坟合葬缘母坟享堂用绿琉璃今岁久损坏无能烧作者乞以赐臣  上曰既无琉璃止用黑瓦可也
　　○擢进士胡珉刘子钟俱为户部主事
　　○癸卯夜月掩轩辕南第五星
　　○甲辰给西番大隆善寺都纲罗竹劄失等印
　　○浙江宁海卫澉浦乍浦二十户所城边临海口久雨倾颓户部侍郎焦宏以闻命修完之
　　○徙通州和合驿驿旧滨河以河岸颓坏侵近驿舍故徙之
　　○湖广按察司佥事刘绍劾奏广西按察使章聪赴临  诚孝昭皇后丧挈妻孥偕行酣饮欢娱无哀敬心提调学校佥事黄润玉恬不为怪反令其妻出城三十里张宴饯之曩者佥事邓义进贺表如京亦然章下都察院奏聪等蔑礼法失方面体请执治之  上令各以状闻
　　○丙午命故南京锦衣卫指挥使何清子源指挥佥事任思敬子礼济阳卫指挥同知汤全子涌金吾右卫指挥同知虞大都不花子得指挥佥事庞哈歹子众神保羽林前卫指挥佥事丁斗保侄智长陵卫指挥佥事蒯敬子辅俱袭职贵州都指挥佥事李忠子顺代为指挥佥事金吾右卫指挥使孔忙哥帖木儿子原代职
　　○丁未广西泗城州土官知州岑豹遣人贡马赐彩币等物有差
　　○建州卫都督李满住遣人报兀良哈达贼欲寇辽东  上命佥都御史王翱及总兵镇守官严兵备之
　　○修国子监大成殿圣贤牌位祭器
　　○戊申庆成王美埥奏妃坟茔外民地一十二顷有奇乞赐为神路以便往来事下户部议以非旧制且皆民耕种以纳税者  上曰违制厉民理所不可其已之
　　○荆王瞻堈奏趋召过南京因祭母妃坟见享堂祭器皆损敝乞敕该部新理  上从之
　　○己酉赐赵王瞻塙子名长子曰祁镃第二子曰祁鋆第三子曰祁＜釒芮＞第四子曰祁锃第五子曰祁鋹第六子曰祁鉾第七子曰祁鈜
　　○增置御马监仓
　　○庚戌升山东长清县典史何聪为四川长县寿知县初聪任长寿典史以忧去改除长清至是长寿缺知县民五十余人诣关言聪前任公廉干济乞升本邑知县  上曰何聪去长寿已十年而民犹思之不忘其从之以慰民望且使为政者有所劝
　　○增置浙江布政司右参政一员督巡海道○擢福建怀安县儒学教谕丁泰亨为广西道监察御史先以吏部选送都察院理刑至是本院考中故擢之
　　○辛亥定狭西沿边中盐则例先是户部奏准正统六年关给中盐勘合未曾上粮者住中至是狭西按察司副使傅吉言旧召□李恭等收籴米麦三千余石运至宁夏僦屋安顿月久未与收受宜令其上粮支盐公私两便况河东灵州二处盐俱系天产不费人力今若住中积盐何用于是户部议令沿边处所仍旧召□开中中河东山东福建广东海北盐者甘肃等仓纳粮每引一斗五升宁夏延安绥德大同宣府万全等仓每引二斗辽东等仓每引二斗五升中灵州盐者宁夏延安绥德等仓每引一斗五升从之
大明英宗睿皇帝实录卷之一百十
　　正统八年十一月壬子朔钦天监进正统九年大统历  上御奉天殿受之给赐诸王及文武群臣颁行天下
　　○蜀王悦＜劭火＞妃何氏薨妃中兵马指挥何瑄女永乐十六年册封保宁王妃宣德十年进封蜀王妃至是薨讣闻  上辍视朝一日遣中官赐祭命有司营葬
　　○永兴王志＜土仆＞母夫人张氏卒遣中致祭命有司营葬
　　○命翰林院修撰许彬复任以亲丧服阅也
　　○直隶保定府新安县民百余人俱奏今年水旱相仍田无收获所负官马乞宽期买补从之
　　○癸丑宣府右参将都指挥使朱谦奏万全左右卫粮料数少官军支用数多乞将开平马营二处见中盐课内该纳米豆六万石有奇转拨前来上纳事下户部覆奏从之广东海南卫指挥使石聚以进表至京宿娼例赎杖还职  上命谪戍威远卫
　　○甲寅命京卫武学教授纪振复任振九年秩满改除江西吉安府儒学教授命方下而武学生冯凯等言振学行端方诲迪有法乞留复任  上特从之
　　○镇守狭西都督同知郑铭等奏新置镇虏卫军士开荒屯种田地今年收成者夏秋税粮以十分为率乞减徵二分其余旱鼠灾伤无收者乞全免徵  上命户部覆视以闻
　　○浙江黄岩乐清二县奏秋多雨水禾稼渰伤人畜漂流无筭  上命户部覆视以闻
　　○兵部奏大营三千五军神机等营及府军前卫官军共缺马九千余匹请选取南北二太仆寺马给与从之
　　○乙卯朝鲜国王李祹遣陪臣李叔畤等奉表贡马及方物贺  万寿圣节赐宴并赐彩绢叚布有差
　　○命镇守狭西右副都御史陈镒同布政司管粮官酌量边仓见在粮料数少者将银布等物及秋成籴储备用
　　○有发内官盗官物私用者锦衣卫鞫以为诬命戍威远卫
　　○丙辰赐西河王羙埻子名第二子曰钟锭第三子曰钟鏇第四子曰钟金□力
　　○革湖广嘉鱼县五重湖河泊所
　　○丁巳礼部奏韩恭王夫人邓氏并王女淳化郡主相继薨各遣中官赐祭命有司营葬
　　○巡按贵州监察御史杨刚奏镇远金容诸长官司六月以来山鼠食伤田禾捕逐不灭租税无所出  上命户部覆实蠲之
　　○戊午颁正统九年大统历一百本于朝鲜国命来使李叔畤领回给之
　　○调礼部左侍郎魏骥于南京吏部
　　○山东巡按监察御史郑观劾奏按察使张鹏等当岁凶农迫之时役民创厅事  上以鹏等所治非私居宥之
　　○己未升都察院右佥都御史王翱为左副都御史仍提督辽东军务翱九载任满吏部以闻  上念翱在边年久故有是命
　　○户部奏密云蓟州遵化山海永平见在粮储数少虑调兵支用不敷议召□于密云县古北口仓迁安县滦阳驿仓纳粮中河东山东福建广东海北盐每引米麦豆二斗五升从之
　　○南京监察御史王复以贪淫械至锦衣卫鞫之有验谪戍铁岭卫
　　○庚申书复韩王范圯曰得奏原拨各郡王军校余丁及买用妇女今欲将妇女之家每户拨一丁与各王使令其余仍留府中差遣特从所言伹同气至亲宜相惇睦凡事比叔祖恭王存日益加爱厚庶见叔之令德
　　○迤北鞑靼阿儿帖木儿来归命为锦衣卫带俸所镇抚赐冠带房舍
　　○辛酉直隶曲周县水灾民饥命今年纳食盐米者纳钞每钞百贯抵米一石
　　○壬戌  万寿圣节遣官祭  长陵  献陵  景陵  上诣  奉先殿  皇太后宫行礼免文武百官贺
　　○命唐府仪宾郭岩岁禄给新细粟米于南阳府置仓收支
　　○乙丑迤北瓦剌脱脱不花王等遣使臣把失罕等贡马及方物赐宴并赐彩叚绢有差
