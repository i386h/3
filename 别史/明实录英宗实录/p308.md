<!-- { "loadSidebar": true } -->
　　○丁未都督同知宫聚坐罪徵赃未完会特恩降指挥佥事刑部请仍收其子悉徵之使方来贪墨者知戒从之
　　○修倒马关卒二百余人逃归自首刑部论例发边卫守了卒皆称冤言逃由食尽尚书俞士悦等奏律设大法礼顺人情此卒食尽而逃又能自首论情可矜请自今卒逃不自首为人发觉者宜处如本例其能自首宜定限使守了期满发还原役庶刑法适中人情允惬  帝曰立法所以治奸宽恩所以矜情其发各关守备二年期满放还原役著为令
　　○有僧为虏所获因叛附之潜自鴈门关入以觇我师虚实为缉盗百户所获命付法司鞫之
　　○夜有流星大如弹色赤出参宿西南行至天园
　　○戊申岷府镇南王徽煣奏本府禄米例于武冈州秋粮内送纳今岁苗贼生发道路阻滞人民流移惟恐禄米不能送纳兼屡年折禄米钞亦未及支府中缺用奏下户部议请移文湖广布政司核实俱于附近府州县仓库内如数支给从之
　　○瓦剌使臣皮儿马黑麻哈丹等贡马来议和赐晏并彩币等物有差
　　○给山西大同等卫买马价银先是大同缺马命于军民之家收买至是得马八百余疋大同右参将许贵奏请给价还民每上马一疋价六两中马价银四两下马价银三两从之
　　○兵科给事中丰庆奏浙江处州温州金华等府盗贼滋蔓惟绍兴宁波二府号为粗安臣宁波府鄞县被贼劫尽家财杀伤人口臣思诸处盗贼初起未必辄尔恣肆第因有司不肯缉捕致使贼众逞凶张恶不可扑灭况今浙江独二府幸未窃发若使缓于缉捕安知他日不流毒如诸府也乞敕镇守都御史等官严督所属密切防闲并行宁波府卫相机严捕以消未然之患从之
　　○修直隶建阳卫城
　　○筑福建松溪政和二县城
　　○己酉命江西赣州府信丰县知县王学古饶州府浮梁县知县赵应复任升从六品俸学古应皆任满九载当去耆民数百人告保其廉干精勤爱民如子乞留复任巡抚右侍郎杨宁以闻故有是命
　　○命南京太常寺卿徐初致仕黜寺丞冯必政为民先是南京灾异迭见两京六科都给事中林聪等佥言由任太常寺不得其人所致遂劾奏初年老衰颓必政发身微贱不可以典祭祀故有是命
　　○给昌平候杨洪所领口外官军骑操马五百七匹及通州涿州真定保定河间定州等处备御官军骑操马一千七百一十七匹
　　○应天府奏大水没上元江宁句容溧水溧阳江浦六合七县官亭民舍命俟水落以渐修理之
　　○少保兼兵部尚书于谦等言南京系  祖宗根本之地东南总会之所迩来灾异迭见必有所由  皇上圣德格天固无他虞但思患预防宜早为备况南方贼寇未宁江北流冗甚众万一东南有警而南京实当其冲若临期选将增兵未免事出仓卒臣观靖远伯王骥才识兼茂历练老成兼且善于用兵长于应变西伐南征累著功绩所领将士俱已升赏而本官尚未旌褒近者朝廷遣保定伯梁珤更替本官未到乞将骥量增爵秩赐敕令赴南京总督与同李贤等训练军马抚安人民综理一应事务凡有守备长策可以为国保民者宜从骥同贤等谋议行之诏俟骥到京日处分
　　○六科给事中十三道监察御史劾奏总兵官石亨杨洪柳溥张軏擅将有罪都督宫聚等同＜锍-釒＞举荐聚等遂脱滔天之罪得蒙指挥之职切详聚等罪恶贯盈万死是当  皇上明断执付法司追赃未讫而亨等輙敢附下罔  上党蔽罪人歛恩于己归怨于众其张軏先与宫聚同事竟无丝毫之功副使李睿屡言其恶臣等亦尝劾奏  圣恩宽大得逭刑诛今又怙恩无忌朦胧会奏党比乱法照然显著乞将聚等仍照先次法司所奏罪之及将亨等执付法司治其党邪挠法之罪庶公道昭明人心悦服  帝曰尔等所言是宫聚等罪本当诛即今国家多事亨等为将欲得人为用所以举保聚等别无私情朕已处分矣姑置不问
　　○庚戌升广西道监察御史王镗为浙江按察司副使礼部员外郎杨铭为山西布政司左参议南京刑部主事范镕为按察司佥事
　　○总督军务兵部尚书候琎等奏自今年四月以来累调参将方瑛等督军攻破赏改等寨擒获伪苗王王阿同等三十四人遣人驰献乞严斧钺之诛以谢神人之怒诏兵部俟至日处分
　　○降万全都司署都指挥使杜俊为都指挥同知以俊冒擒喜宁功升职也
　　○先是忠勇伯把台扈从北征被虏置也先弟赛罕王帐下至是皮儿马黑麻赴京朝贡所带把台旧部下达官伯颜答里至京言于少保于谦曰把台在彼每有南归之心无计可脱谦遂奏曰把台世荷  国恩列爵受禄一旦悖德从贼为恶  皇上宏天地之量曲全其家不加孥戮把台未必知之况因人用间者取胜之道也宜令伯颜答里随同虏使北还密谕把台使知朝廷之恩家属无恙令其变恶为善果能设策运谋破虏人入寇之计或暗行扑杀贼首也先来归即授以王爵别有重赏必不吝惜若把台闻知万一效忠是亦弭乱之策也从之
　　○辛亥升镇守大同西路有功官军左参将都督同知方善等一百七十三人各一级
　　○以大同雷公山代州西峨口截杀达贼功升赏将士都指挥使郭瑛等一万二千六百四十四人有差内获功三次者一百三十四人人升一级战殁者二百七十七人子孙袭升二级获功二次者一千五百六十人人升一级俱加赏获功一次者所镇抚已上九百三十七人人进署职一级总小旗已下九千七百二十四人人进实授一级俱不赏其总兵官武清候石亨定襄伯郭登太监陈公裴当参谋军事右都御史沈固佥都御史任宁参将都督佥事过兴署都督佥事王良游击将军署都督佥事石彪厚赉之内官阮阿山内使高友纪友兵部员外郎李山如俱升一级
　　○吏部言南北直隶府州司狱驿递闸坝等官三年六年考满例赴巡按御史查理复职昨者司正李鉴言其不便请令今后南直隶者赴南京吏部北直隶者赴本部查理复职从之
　　○巡按浙江监察御史朱英奏二事一浙江处州等府盗贼未宁所选官舍军余民壮操备征剿俱应支与口粮以养锐气俟其有功如例升赏一庆元县岁办课钞今比洪武中分办之数增至十五倍民力不堪乞与减除事下户部议以官舍军余民壮宜月给粮三斗庆元县课钞宜暂准如洪武中例从之
　　○贵州反贼阿赵伪称赵王号其党为总兵等官劫掠清平等卫地方官军获阿赵及其党三十余人总督军务兵部尚书侯琎等遣人械送京师法司讯验命俱磔之
　　○壬子命南京右军都督府署都督佥事房显署本府事
　　○巡抚直隶大理寺少卿李奎乞还乡治疾从之
　　○赐迤北瓦剌使臣晏皮儿马黑麻等与馆伴者言今关外城池凡十四处皆为我瓦剌所困事势危甚昨者阿剌知院遣使议和朝廷尚令人偕往今我辈乃脱脱不花王及也先所命朝廷必须遣大臣同往庶事有济不然恐未易了尚书胡濙等奏其语命群臣廷议之尚书王直等以为黠虏多诈虽遣使讲和其情未可深信但今边报日急人民缺食流移者众须出权宜以纾危急宜选廷臣素称忠直善于词令者四人为正副使与之同往以答其意且开谕之令其上顺天心毋为民患  帝曰李实等方行须其还日审度事宜处分
○给夺获达贼马价时大同西路官军屡与达贼交战马疋多被杀掠大同右参将都督佥事许贵招谕敢勇军士偷劫贼营获马照例给价至是获马百疋奏请给银事下户部议每上马一匹给银三两中马给银二两从之
　○贵州思印江并苗民蛮夷三长官司奏去年屡被苗贼杀害人民不能耕种应纳秋粮水银黄蜡等课俱乞优免诏户部移文所司核实除之
　　○甲寅升直隶金山卫指挥同知侯端为署都指挥佥事先是都给事中叶盛荐端膂力过人颇识机变至是验中故有是命
　　○贵州安顺州土官同知阿宠出米一百五十石助军饷降敕褒异之
　　○国子监助教刘翔言  祖宗以来礼乐之文制作寖备惟庆成之晏视学之仪释奠之祭雅乐未作臣以为宜敕儒臣推演道德教化之意君臣相与之乐作为诗章协之律吕如古之灵台辟雍清庙湛露之乐以备一代之典至于春秋监学之祭太常典司礼乐而赞相之际过于急促殊无从容悠缓之意首唱升坛亦甚无谓夫既有庙宇则非坛墠矣又所设乐器悉列于露台之上使堂上堂下之乐混于舞列甚乖礼制乞下礼官从宜改正庶首善之地礼序乐和足为四方之式前此幸学释奠皆不设乐庆成晏惟用教坊供应春秋所奏大成雅乐数密浅短倐然而鸣诎然而止殊不成声大率如乐终之乱故翔概及之时以袭用既久竟莫之改
　　○监察御史张谏言南京管操官员太多既有总兵又有参赞有监军内臣及都御史而又差御史不时点视宜止用总兵一员及有智略文臣一员参赞庶号令出一人知所守事下兵部议宜从谏言今后南京官军止令丰城候李贤管操尚书徐琦参赞其余文职官员悉令革去诏仍旧行不须更紊
　　○镇守山西署都督佥事王良等奏前者虏寇深入攻围忻代等州镇西等卫直至太原城北虽已退去然各卫官军精壮者俱调边关操守所存惟老弱残疾何以应敌今下班都指挥张瑛所领五千七百七十余人续调备冬指挥竹班所领四千人俱放回休息俟候依期赴边然胡虏充斥道路梗塞未必能往乞将瑛所领在各卫者暂留各卫护守城池在太原者及旺所领者俱留太原操守遇警调用以图成功事下兵部覆奏从之
　　○命翰林侍讲吴节刘定之为应天府乡试考官
　　○添设山西太原府草场代州草场置大使副使各一员
　　○丁巳中元节遣官祭  长陵  献陵  景陵时修祭器未完太常寺请从简行礼从之
　　○升太常寺少卿赵荣为工部右侍郎
　　○调燕山前卫带俸都指挥佥事仲荣于福建都司
　　○直隶江都仪真二县以水灾闻命所司修其圩坝之被决恤其人民之被灾者
　　○襄陵王庶长子镇国将军范址性笃孝事父及诸母曲尽爱敬生母荆有疾忧惧变色昼夜侍卧所不离汤药必亲供馈少间始归私室未几母复中风僵厥范址触地呼号祷于诸神求以身代刲股肉作汁灌口中须臾母病复苏教授和琦等以状闻遗书奖谕之
　　○戊午命广西按察司提调学校佥事萧銮理本司事
　　○锦衣卫指挥汪瑛奏乞顺天府宝坻昌平二县所属南乡等处草场一所水旱田一百五十顷并果园庄屋之类诏户部给赐之
　　○镇守大同太监陈公等奏七月朔日代王忽乘肩舆至公及都御史沈固所言长史等官抵触状时总兵官郭登领兵在外王又自出城语之是日王遣人舁郡王郡主各送诣所选妃及仪宾家继令世子诣所聘妃家亲迎入府王又以刀伤长史李滋诏巡按镇守官按问滋等辅导无状罪以书谕王继今当遵守  祖宗法度改过自新庶可永保富贵
　　○己未  太宗文皇帝忌辰遣官祭  长陵
　　○巡按贵州监察御史黄镐劾奏都指挥佥事张任傅纲贪淫诸状时贵州边警未息诏镐俟事平后逮鞫之
　　○修直隶太仓卫城
　　○庚申命都察院右都御史杨善工部右侍郎赵荣为正使都指挥同知王息正千户汤胤勣为副使使瓦剌赍金银书币偕皮儿马黑麻以往礼部尚书胡濙等言  太上皇帝蒙尘已久御用服食宜量与善等赍诣虏营进供奏入不报
