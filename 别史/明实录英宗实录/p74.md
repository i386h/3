<!-- { "loadSidebar": true } -->
　　○癸丑命府军后卫故指挥佥事吕斌从兄刚袭职
　　○乙卯湖广荆州府奏府城西四十里江水高城十余丈倘遇霖潦堤坏水即灌城为害不小乞专命府通判一员荆州等三卫千户三员常巡堤岸少坏辄修庶可以防水患从之
　　○丙辰哈密忠顺王卜答失里遣使臣主乃瓦剌顺宁王脱欢遣使臣克来忽赤察力石地面歪思王壻卜赛因遣使臣他力等俱来朝贡马驼玉石方物赐宴并赐彩币等物有差
　　○命行在礼部左侍郎兼翰林院侍读学士王直行在翰林院学士蔺从善为会试考官赐宴于礼部
　　○巡抚直隶行在工部右侍郎周帎奏近命臣兼理松江盐课访得各场去年以前共逋负盐五十三万六千九百二十余引今年又该正额盐一十五万七千七百六十引有奇切惟煮海之功日有定数今以数年逋负责其一日偿之民何以堪乞将逋负之数自今年为始每年正额之外带补一分则民力得以少舒国计可以渐办事下行在户部覆奏言带补之法诚为便利但须十年以上方可完足即时准拟诚虑顽民恃恩怠惰日就迁延请通将所逋均作六分每年额外带补一分六年内逋负可足  上从之
　　○夜月犯天高星
　　○丁巳释奠先师孔子遣少傅工部尚书兼谨身殿大学士杨荣行礼
　　○命哈儿分卫故指挥佥事阿不里子伯思哈袭职
　　○先是贵州计砂苖贼苖总牌苖金虫等紏集洪江生苖伪立统千侯统万侯名号分据地方肆凶劫掠  上命总兵官都督萧授调发湖广贵州官军土兵往讨之授率众至计砂苖总牌等据险迎敌都指挥郑通等进攻三羊洞山箐马晔等分攻黄柏等大山贼奔窜山谷间追捕之生擒斩获无筭都督同知吴亮领兵穷追至蒲头洪江苖总牌等被剿戮于是洪江生苖皆赴军门乞降授等谕以祸福遣归其首恶苖金虫等为千户尹胜等诱致之斩以徇其地悉平捷闻  上赐敕奖劳仍命行在兵部论功升赏
　　○戊午祭  太社  太稷
　　○遣顺天府官祭宋丞相文天祥○迤北鞑靼阿撒帖木儿来归命为所镇抚给米钞房屋等物如例
　　○己未命府同知署直隶徐州事杨秘复任秘初任徐州知州任满当代属县民言其能弭寇盗均徭役乞留之乃升府同知署州事后坐事免至是新任知州失囚系狱徐州军民相率诣阙奏乞复秘以慰人心  上以秘虽有过然既去而民思之必有善政及人复之
　　○贵州金筑安抚司遣头目李存中广西太平府安平等州遣官族李文质并木瓜等长官司土官副长官顾雄等来朝贡马赐彩币钞锭有差
　　○少师兵部尚书兼华盖殿大学士杨士奇＜锍-釒＞陈老疾乞致仕  上赐敕谕之曰朕仰惟  祖宗付托之重念天下苍生属望之深尚赖旧人勉图宁永卿历事  列圣位进师臣纯诚硕德伟著于时嘉谟谠论卓有成绩宜致匪躬用弘匡济升于大猷乃以老疾遂乞致仕夫止足之分固士君子所尚而寅亮之职惟老成人可居载览奏章良切于怀兹特命卿还乡展墓仍来供职卿其体朕心以国家为心毋久留乡土朕延伫以望遂遣中官护归赐赉甚厚
　　○上谕行在都察院臣曰比闻大宁都司所属及河间等卫所马步官军轮班来京操备者多假牧放私自回家合得粮料皆为亲管官旗侵冒其总领又不钤束如此之弊不可不革尔等即揭榜责限许其自新如仍不悛皆发戍边其把总首领及亲管官旗一体治罪
　　○河南河南府宜阳县奏洛水流经本县每年霖潦泛涨至是尤甚渰没禾稼人民艰食该徵秋粮三万三千九百九十余石乞以三分之一如永乐中例折收阔白绵布运赴狭西布政司备边从之
　　○庚申起复狭西巩昌府伏羗县知县武宁以父丧去属民数百人诣巡按御史阎肃保其勤能干济乞留复任肃以状闻遂有是命
　　○增置怀来等处仓初边仓不足命工部主事赵钦视之至是钦归报怀来卫隆庆右卫旧仓输积已满见有闲旷之地可以置仓  上以边储重事命钦往同署都指挥佥事张孟喆增置之
　　○辛酉广东都司奏比令各卫所月具所造军器数以报而铜鼓五开偏桥施州瞿塘宁远镇远等卫远在边境去都司三千余里往复艰难乞止令岁终一报许之
　　○周府宜阳王有火□弗尝令火者高海帖木擅买民间女子入府事觉  上令女子归宗下高海帖木于狱至是周王有燉奏有火□弗乏人使令乞释之不允
　　○壬戌泰宁卫都指挥火儿只台遣指挥矮亚赤并艾和卫指挥打路福余卫指挥安忽里等俱来朝贡马及方物赐宴并赐彩币袭衣等物有差
　　○应天府管马通判朱昂奏本府及直隶凤阳等府州县孳生陪偿等项马驹每岁管马官吏人等驱赴太仆寺印俵道途阻远农务有妨乞用北京行太仆寺例本寺委官同兵部委官监察御史御马监官遍历有马地方公同印俵给与近地空闲人户牧养其牡马江南者送凤阳江北者送徐州俵与所属牧养务在酌量程途毋致劳扰定其期限不许耽误选退不堪马印俵与附近军卫老幼余丁牧养如此则民遂安生马获实用  上谓行在兵部臣曰两京事体宜归一况便于军民其从之
　　○癸亥四川乌蒙军民府土官知府撒姑遣头目并云南寻甸军民府土人阿卑关索岭巡检司舍人李荣等俱来朝贡马赐彩币钞绢有差
　　○巡按湖广监察御史时纪奏比者以襄阳卫为襄阳府府前避徙者千余家其地甚旷而府中官校旗军散据军民居第恃强无赖侵害良善乞督令于府前旷地营屋以居  上可其奏
　　○行在户部奏直隶遵化县仓开中河东山东福建广东四川盐每米二斗支盐一引有亏于官每引请添一斗从之
　　○云南总兵官黔国公沐晟奏奉敕征剿麓川叛寇思任发正统三年十一月间臣会同都督沐昂方政等统兵至金齿司驻劄累遣指挥车琳等往潞江招抚贼沿江立栅拒守政等造舟六十艘渡江攻之大败贼众追至潞江安抚司贼遁入景罕寨指挥唐清舍人方瑛等进击贼溃散指挥高远等复追抵高黎共山下击败之共斩首三千余级  上遣敕奖谕晟等仍命整搠军马捣其巢穴俟贼平之日论功升赏
　　○司设监太监吴亮擅役匠人在外商贩事觉行在都察院请逮亮究治  上命姑宥之
　　○甲子命狭西凤翔府汧阳县知县刘晟复任晟九年考满行在吏部考其绩最当迁以耆老保留故复之
　　○湖广襄阳府榖城县奏本县田地系洪武年间抄没申国公加科田粮所收不勾所纳况自宣德八年以来旱涝相仍乞将连年逋负粮米折钞事下行在户部覆奏言天下税粮逋负者多若准一县折钞虑恐各处一概援例渎奏请移文司府官覆视所在仓粮可足岁用斟酌其宜量为分豁设有欺蔽令巡按御史史究治从之
　　○锦衣卫都指挥佥事林观卒观福建闽县人本燕山右卫戍卒以奉天靖难功累升狭西都指挥佥事宣德初召还授今职至是卒遣官赐祭
　　○乙丑镇远侯顾兴祖奏臣等总督摆堡运粮与都督谭广武进伯朱冕等遵依敕谕在京官军自通州运至怀来分九堡每堡四千六百余人宣府官军自怀来运至万全左卫分七堡每堡止三千余人大同官军自万全左卫运至大同分十堡每堡止一千七百余人人数多少不等接运不敷况怀来无仓可贮恐致损失请以在京续添官军三万四千三百余人于怀来迤北分六堡将宣府大同官军分十一堡如此则自通州至大同二十六堡之间人力均一事不迟误  上可其奏命行在户部遣人驰谕之○丙寅起复广西浔州府通判庞本厚本厚以母忧去属县耆民二百余人保其处事详允乞夺情复任布政司为之奏闻故有是命
　　○丁卯行在吏部奏两京御史多缺请会官举于是举行在刑部等衙门照磨陈嶷博士陈璞张淑司副刘克彦行人马驯陈睿卢茂陈鉴高寅司务杨恕李俨陆瓛序班王彧正字沈寅孔目刘烈审理副郭钲推官徐郁余敏叚信艾茂经历计珩副断事杨刚提举邵盘知县冯昭陈浩县丞安珝赵瑜俱堪任风宪乞取送都察院理刑半年考除从之
　　○行在户部奏山东布政司已设催粮参政湖广山东粮多府分亦添除官员乞仍命侍郎巡抚  上以巡抚为民而设苟非其人适以扰之今朝廷既无科差采买之事税粮又有添设官员不必侍郎巡抚其各布政司按察司及直隶府州正官事有稽违一体论治户部又奏都指挥昌英等官一百八十八员皆赴甘肃备边欲将奏准支给半俸并折色预给一年之数营办军装但备边官军升调不一一时准拟日后难以稽考请始自今年正月不为常例给以半年从之
　　○戊辰福余卫镇抚脱火欢斡朵伦卫指挥哈剌阿者迷河卫指挥把失答等俱来朝贡马及方物赐宴并赐彩币等物有差
　　○辛未升湖广贵州总兵官右都督萧授为左都督都督同知吴亮为右都督都指挥同知郑通千户尹胜等俱升一级监察御史李芳参政何恭佥事范循各升俸一级余官军行赏有差以平苖寇功也
　　○云南总兵官黔国公沐晟奏臣会同都督沐昂方政等统兵征剿麓川正月三日政进攻旧大寨破之追至空泥贼出象阵邀击我军败绩遂失政所在今贼势益重乞增调官军以殄此寇奏下廷臣议英国公张辅等请如晟言选调湖广官军三万一千五百人贵州一万人四川八千五百人取回都督吴亮马翔统率之往听晟等节制  上然之于是召亮翔还京分遣监察御史等官选军听调仍敕晟等曰即今蛮寇思任发作耗必须用兵剿灭若不预备粮储祗虑临期有误已令户部查得正统二年十二月终云南都司卫所见在仓粮五十四万一千五百四十余石未知支过若干其正统三年所收仓粮尚未有数敕至尔等即公同计议将合用粮储预先会计从便区画设法儧运至金齿仓收贮以备支给如有不敷即遣人驰奏定夺不可怠缓○增设府军左府军右金吾前三卫仓时行在户部奏河冰既开馈运将至府军左等三卫无仓收受东直门内已创仓廒一百五十七间请置为三卫仓铨官铸印佥点军斗故增设焉
　　○癸酉嘉兴大长公主薨公主  仁宗昭皇帝长女  太皇太后出也永乐七年生洪熙元年册封嘉兴公主宣德五年下嫁驸马都尉井源正统二年进封大长公主至是薨享年三十有一讣闻  上辍视朝一日遣中官致祭命有司营葬
　　○先是庆世子秩煃奏庶兄真宁安化二王出外另居乞朝廷于护卫内拨军给用并定禄米之数至是  上复书令于本府岁禄一万石内每郡王一位岁拨一千石与之真宁王既以校尉一百人给之矣安化王如真宁王之数拨护卫军给之
　　○山东布政司右参政刘琏奏近命摆堡运粮军士每月添支口粮一斗中间有已支行粮者若又添支口粮不无重费请不必添支其路远卫所并屯军不关月粮者方许添支庶事例均平人堪久役  上从其言命行在户部行之
　　○甲戌擢进士蒋箴为刑部主事张茂为大理寺右评事
