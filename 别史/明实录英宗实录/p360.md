<!-- { "loadSidebar": true } -->
　　○命故兀者卫指挥同知捌哈答孙脱托指挥佥事亦令哈子歹孙袭职并斡朵伦卫指挥同知伯思罕朵儿必河卫指挥同知教化等俱定于辽东盖州卫支半俸以其先为达贼杀散至是来归也
　　○免通州店房三十余间钞贯以其烧毁倒塌无存也
　　○庚戌敕总督漕运巡抚淮安等处右佥都御史王竑曰已尝命尔总督漕运兼巡抚直隶扬州庐州淮安三府并徐和二州今复命尔兼巡抚直隶凤阳府并滁州仍兼理两淮盐课总督运司官吏督工煎办时常巡历行盐地方提督缉捕私贩之徒轻则听尔量情发落重则械送来京处治俱没其盐入官运司及各场官吏若贪图贿赂不用心提督煎办致亏欠盐课阻滞客商者尔即执问应奏者指实具奏尤须严禁巡捕之人不许将贫难小民买盐食用及挑担易换米粮度日者一概扰害尔其钦承朕命
　　○擢翰林院庶吉士吴汇周舆戚澜王献刘宣董缘俱为本院编修张业江朝宗俱为检讨
　　○提督辽东军务副都御史寇深奏开原等处安插来归夷人四百余户恐后益多难以钤制乞候边事稍息移入腹里地方安住自兹以后凡来归者宜迁内地兵部议恐违土性之宜致沮来归之意宜仍行深等再加参酌是否久远利便有无终贻边患或别有可保无虞之策具奏定夺从之
　　○辛亥升河南右参政宋琰为太仆寺卿瑞州府知府夏曰□永为太常寺少卿俱从大学士陈循等奏举也
　　○免龙门开平卫所今年屯粮十之五以被霜灾故也　　○户部右侍郎张睿奏通州仓自正统十四年以来收粮五十五万余石至今年久诚恐陈腐不堪食用请先行放支从之
　　○山东东昌府同知陈晴奏山西大同等处人民先因岁饥挈家逃移河南就食比因彼处水灾无以存活欲还原籍又无倚靠往来本府道路不绝若不预为区处不免团聚为非事下户部请移文山东布按二司委官驰往东昌给粮赈济远者于附近有收之所安置近者送回复业从之
　　○福余卫指挥同知可台遣人奏报虏酋也先欲于哈剌莽来等处过冬又取三卫头目往彼议事兵部言泰宁朵颜福余三卫达子近边住种终为彼之羽翼今也先不遣使朝贡而三卫之人来朝不绝安知其不为也先窥我虚实况所报虏情意在欲为边患宜敕在京及沿边总督总兵等官堤备从之　　○壬子降湖广按察司佥事黄润玉为直隶和州含山县知县以巡抚右都御史李实考劾其不谙刑名也
　　○命庆府安塞王秩炅岁禄折色三百石给与本色米从王奏请也
　　○巡抚江西右佥都御史韩雍奏江西各府州县少储积倘遇水旱无以赈济请劝富民出榖米入官备用给冠带以荣其身户部覆奏先因达贼犯边召人纳粟官带则例太轻今宜重定山东山西顺天等八府每名纳粟米八百石浙江江西福建南直隶每名纳米一千二百石苏州松江常州嘉兴湖州五府每名纳米一千五百石各输本处官仓有纳榖麦者每石准米四斗纳完通关缴部给冠带以荣其身从之○初训导陈冕以治沙湾河升教授至是沙湾复决冕奏欲息斯患在用臣言事下工部恶冕诈妄请遣人送往山东巡抚都御史等官处责其成功否则械赴京师惩治诏从之给事中陈嘉猷言朝廷尝降榜求治河之略然而未有言者也冕尝有修治之绩矣今以为言而工部嫉之必欲置诸有罪之地臣惟河决莫大之患若仗一人之力而能成功则原遣诸臣已成之于曩昔而无复告患于今日矣况区区一冕而使之受制于巡抚等官望其有效不亦难哉且冕所言皆为朝廷也若以言而见罪臣恐  圣谕虽切人皆缄口不言其河道通行方略终不得以上闻而其他利病有甚于此者孰肯复言哉一冕不足恤而国体所关甚重伏望令冕协同巡抚等官设法筑筑修为巡抚者毋贱其卑而自尊为冕者亦毋是其言而自肆在和同计议以求成功果有优绩量加赏擢若然臣将见天下之人有长策者俱为  陛下言也又何忧乎河道之功之不成哉从之
　　○癸丑琉球国中山王叔尚金福遣通事蔡让等来朝贡马及方物赐宴及彩币表里有差
　　○夜有流星大如鸡弹色青白出昴宿东行至毕月犯鬼宿西南星
　　○甲寅免四川苗寇惊疑州县去年户口食盐钞
　　○命忻江金华衢州等府县卫所减支官军俸粮月粮如旧关支以其盗息班师粮储数多也
　　○乙卯广西南宁府横州民人莫车庆妻谢氏一产三男命有司给米钞如例
　　○直隶淮安府知府丘陵奏乞省两淮巡盐巡河御史并令巡抚巡抚清军御史兼理庶不官多民扰事下户部覆奏宜令巡河御史邓逵兼理盐法仍令巡抚佥都御史王竑通行提督从之
　　○夜有流星大如杯色青白有光出辇道西行至天市垣
　　○丙辰敕福建都指挥佥事王雄招抚海洋强贼初雄为贼所执仍复放回兵部议雄未知何由不被杀害又得生还恐怀奸诈交通贼情乞移文巡按御史究问至是镇守等官言雄轻率先进贼众军寡反为所执贼云汝是吃菜王都司姑贳汝死杖之三十桎梏三日而后放回贼又云我罪深重难以复业今放公回可言于三司具奏朝廷曲赐矜宥只须公坐一小舟来我辈皆服至是以闻故有是命
　　○命尚宝司少卿伊恒致仕以吏部考察恒年老故也
　　○户部奏总督军务右都御史王来言贵州城内军民有先畜养人口无食逃去者及有土人潜到窥伺事情深虑暗出夜入作细生奸乞选替役老军深知夷情者令总管地方火甲人等常川巡视庶不致害边方从之
　　○修河南磁州城以其年久被雨淋塌也
　　○福建右布政使陈员韬卒员韬字从熙浙江临海县人宣德庚戌进士授江西新城知县改知永新政尚严明正统中聘为会试同考官用荐拜监察御史巡按四川有二姓世相讎员韬谕解之出冤民死罪者四十余人戊辰闽中寇发遣将讨之命员韬往抚其民至则辨疑禁掠民赖以不死者千余家还升广东右参政未几升福建右布政使至遇寇发即往捕之以疾卒员韬有治剧才所至称便
　　○丁巳升监察御史王允为浙江温州府知府　　○调湖广右参政王概于河南布政司四川按察司佥事杨刚于江西按察司俱以剩员故也
　　○戊午免湖广被贼侵略州县岁办物料
　　○山西朔州判官王秉子鼐自陈其父在高家庄尝生擒达贼一人斩首二级竭忠效死今已阵亡乞援例入国子监读书从之
　　○己未升兵部郎中蒋琳为通政司右通政专理清黄以九年考称故也
　　○命山东诸司罪囚除真犯死罪有赃官吏外余俱赴修河处纳桩木赎罪
　　○户部左侍郎致仕刘琏卒琏苏州府昆山县人永乐中进士授狭西道监察御史有名称升山东布政司右参政督理宣府边储洪熙改元参赞宣府军务升从二品俸正统中以久劳于边进户部右侍郎寻转左侍郎莅事如前景泰二年坐事被系宣府守臣交章奏保之命复职致仕至是卒于家山西参政叶盛言琏在边有功乞加恩典特赐葬祭然琏实贪墨有玷名爵云
　明英宗睿皇帝实录卷之二百二十一
　　废帝郕戾王附录第三十九
　　景泰三年闰九月庚申朔  太上皇帝居南宫
　　○泰宁朵颜福余三卫都督隔干帖木儿等各遣使及乌思藏剌麻番僧锁南藏卜等来朝贡马骡方物赐宴及衣服钞币等物有差
　　○南京国子监祭酒吴节言比者监生多因小忿径以不预己事讼之法司法司又或因其父兄及他事所连径逮鞫焉不无荒其学业请令法司究所讼不预己及所连轻者移本监自治又言本监膳夫例以民坐徒罪者充民坐徒者寡宜暂发徒罪军余及笞杖罪囚充章下法司议监生准拟膳夫令以民犯笞杖者给之
　　○巡按直隶监察御史刘孜奏镇守河间都指挥董□□良妄受强贼讼且市其赃物嘱属官故脱之命执问其罪
　　○周府封丘王有熅妃张氏薨妃指挥佥事政之女宣德二年册封至是薨讣闻遣中官赐祭命有司治葬
　　○壬戌命宣府总兵官都督纪广等将万全都司库内所贮年久军器给操备官军
　　○太子太保兼户部尚书金濂言节用粮储十事一先兵部选过官军勇敢者为一等增月粮一斗其次为二等增五升今已三年宜减增数一宣府旗军有家小者月支米八斗无者六斗后本部奏准所选精兵各增一斗今一年以上亦宜减增数仍移文各处但有增者一体减支一京卫军丁多有年十六岁以上在各营操备有家小者月支米一石无者支六斗缘其身力微弱遇有警急亦难调遣宜令有家小者支六斗无者支三斗俟年及二十岁以上添支一僧道潜住京师动以万计虽不费官粮而米价涌贵实由其冗食所致宜除在京寺观及奉旨存留外余令回原寺观住坐仍令五城兵马司挨捕违者俱如永乐间例发遣充军一本部先经具奏各监局厂军匠关光禄寺饭者月支米五斗不关者一石今一年以上欲令无家小者住支有者关三斗不关饭者五斗兵仗局添支六斗者仍五斗老疾支三斗者如幼军例疏放一光禄太常二寺厨役五千五百余名有家小者关米一石无者六斗其光禄寺厨役俱关饭太常寺虽不关饭安闲尤甚宜令有家小者关六斗无者三斗及移文南京二寺如例行一各营舍人余丁先因有警操练有支口粮五斗四斗三斗者今已三年然舍人系食禄之家而余丁亦有正军食粮宜暂住支候调遣之日别行定夺一轮班上工民匠原无月粮自正统十四年以后为造军器始每月人支米三斗有增支四斗五斗者今工作稍缓宜令工部通查除原有例支食米及今修寺匠暂支食米三斗外余内外厂局民匠食米及各营拨出修寺官军添支食米三斗者俱各住支一各营骑操马匹例每年十月初起至次年三月终止支料正统十四年以来有警始将牧放马存留六千七百余匹常在营支料今边事已宁宜照旧支一在京在外仓场岁收芦蓆荆签薥秸递年放支退出例该易钞公用支销多被监临之人转市与纳户人等又随粮草送纳今宜查盘堪中者存收遇有纳户输粮时每芦蓆一领折收米一升荆签百根折收豆一升三百根折收草一束薥秸每二个折豆一升五个折草一束俱令作数支销若愿纳本等芦蓆荆签薥秸者听诏曰官军月粮多少查明具闻军匠关饭者支米四斗不关者八斗各营操备舍人余丁俱与月粮三斗余悉如所拟惟僧道勿究
　　○提督松潘军务刑部左侍郎罗绮等奏董卜韩胡于松潘迤西后门欲立碉房差人守把实有觊觎之心臣与镇守松潘都指挥同知周贵议调龙州宣抚司土兵一千五百名赴松潘操练以待又将四川征进贵潘官军调二千员名来备冬然恐粮储不足今与右参议张如宗查得四川盐课提举司景泰四年盐一十九万九千余引未曾开中乞敕该部备榜召商中纳粮米宜定则例上流华池二盐课司上井盐一万六千余引兼黄市浍井二盐课司下井盐七千六百余引每引米四斗五升通海新罗永通三盐课司上井盐二万五千余引兼云安罗泉二盐课司下井盐一万八千余引每引米四斗富兴富义广福三盐课司上井盐二万五千余引兼仙泉郁山大宁三盐课司下井盐一万五千余引每引米三斗五升事下户部覆奏从之
　　○巡按直隶监察御史王常奏淮安凤阳府所属州县今年六月以来雨水泛溢田禾渰没冲塌房屋漂流牲畜已委知府丘陵等赈济饥民体勘灾伤田地顷亩具数以闻命户部覆实蠲其租
　　○癸亥升翰林院侍讲兼右春坊右中允吕原侍讲兼左春坊左中允倪谦俱为本院侍讲学士仍兼中允原等上＜锍-釒＞辞不允
