<!-- { "loadSidebar": true } -->
　　○直隶提调学校监察御史程富奏宁国府知府袁旭妄兴工作擅造桥梁逼逐军民等事而右都御史王文循私旌赏御史丁澄吴渊阿从不发俱宜究治  上曰风宪乃执法官如何行事不公文姑弗问澄渊令具实陈状旭不法事下巡按御史体覆以闻但扶同欺罔者重罪不宥
　　○庚申四川长河西鱼通宁远等处军民宣慰使司云南八百大甸军民宣慰使司头目孟董等来朝贡象马及方物赐宴并彩币表里袭衣靴袜钞锭等物有差
　　○敕谕灵藏灌顶国师赞善王喃葛监藏巴藏卜侄班丹监锉曰尔灵藏地方邈在西域尔叔喃葛监藏巴藏卜封袭王爵化导一方恭脩职贡于兹有年今尔叔奏称年老不能管事尔班丹监锉乃其亲侄克承梵教恪守毗尼多人信服请代其职特允其请  命正使禅师锁南藏卜副使剌麻劄什班丹等同指挥斡些儿藏卜赍捧敕谕诰命封尔班丹坚锉为灵藏灌顶国师赞善王代尔叔掌管印章抚治番人并颁赐尔锦叚表里僧帽袈裟法器等件尔尚益坚乃心益懋乃行广布佛教化导群迷俾尔一方之人咸起为善之心永享太平之福庶克振尔宗风亦不负朝廷宠命尔惟敬哉
　　○初云南大候州土官知州奉外法为思任发所虏靖远伯王骥以其弟刀奉送代为知州麓川既平奉外法淂归与刀奉送共理州务至是遣弟刀奉办等来朝贡银器马匹具奏本州原降金牌信符俱被虏去乞量给赐从之赐宴并彩币表里等物有差仍  命刀奉办赍敕并纻丝纱罗等物归赐奉外法刀奉送及其妻
　　○南京大理寺左评事张昇九载任满当升自陈有母年踰九十乞就原籍教职以便禄餋  上嘉其孝从之
　　○免直隶常州府所属诸县去年被灾粮九万一千四十余石草六万二千八十余包
　　○镇守狭西右都御史陈镒等以积岁旱荒奏安抚军民事一停徵折纳粮草钞贯一夏税无收去处量折钞布一河南府县附近狭西借其粮储来备应用一河南纳米赎罪者暂拨狭西缺粮处所交纳一守边旗军加增月粮多寡不一宜照旧例撙节备用一边将每奏增马料宜斟酌适均以省民费一西安府朝邑县地多沙鹻难以耕种县北有洛河泥水一道流通渭河堪以开渠引灌前地一西安护卫宣德中全伍调北京去讫遗下余丁潜住各县为盗宜委官挨发原调卫分随住一平凉府开城县军余数多乞取勘明白除二三丁供给正军外余令本县带管将绝户田地拨与耕种承纳税粮一楚肃二府及黔国公家餋马军校家人在平凉地方凭恃威势恣行劫夺宜于彼处开设固原巡检司以捕寇盗一平凉兰州等卫屯军无地耕种虗陪子粒宜取勘邻近州县空闲田地拨与耕种如无即将子粒开豁一各处备边马匹有久病老羸者送狭西苑马寺给军牧餋倒死者宜免追陪一兰县河桥每年例造舡三只临巩二府派买舡料不下万计宜计料脩补以革苛歛之弊一预备仓粮赈济饥民者每一石加耗五升还官宜照例免徵加耗一门摊商税钞遇蒙诏例开免有司失于开豁以致欠钞三十余万贯乞照例开豁一屯田子粒每一顷旧徵六石后因参政年富奏徵一十二石以致累年拖欠乞照甘肃例每一顷纳八石一户绝人匠勘合工部不准缴销乞为覆勘具奏收销一狭西发广西等处充军者不服水土改发肃州近有军人祝张家等诉照改发事例庶免逃故一洛川县繁剧难治访淂甘泉县主簿张轼清水县典史王斌处事公勤吏民悦服见今九年考满乞升洛川知县县丞以慰民望一贫民典卖田产人口者乞令管该州县置立印信文簿附写价物待后秋成备偿一陕西军被卫所官多方剥削以致逃亡合行按察司分巡清军管屯等官审问存恤一官军俸钞累年未及关支合将户口食盐钞免角□羊户部已收者给与官军未收者暂且停徵一各卫寨堡军人不住本寨移居山坡村落管寨旗甲不能钤束以致为盗无所不至宜将小寨移入大寨委致仕千百户坐寨钤束一狭西驿站走递络绎不绝马匹常损有等官豪势要之家专餋马匹交通驿官卖为驿马淂价数倍以致马户典卖男女产业苦不可言今后宜委府县官督令自行买补敢有仍前为害者发甘肃充军  上览奏嘉叹敕镒及狭西三司曰朕简任贤能敷宣德意所期吏称民安臻于至治狭西人困若此宜从宽恤尔镒所奏悉令该衙门计议施行尔等尤须用心提督使皆有成绩庶副朕存恤元元之意
　　○壬戌乌思藏番僧甘不瓦等遣僧徒锁南吾节云南永宁府土官南八遣把事锁兹甲狭西宁夏卫僧纲司剌麻勺思吉领占云南陇川宣抚司宣抚恭项遣子恭立等俱来朝贡象马银器等物赐宴并彩叚表里等物有差敕授恭立为长史嘉其父去逆效顺也
　　○癸亥云南大理府所属河泊所鱼课米频年逋负有司请中半纳钞  上许之因  命著为令
　　○甲子敕南京守备豊城侯李贤参赞机务兵部右侍郎徐琦及南京户部今给赏征进麓川有功官军已于京库领银遣主事李正芳运去尔等即会太监刘宁等于南京该库领绢六百二十五匹阔白绵布三万八千六百四十一匹同正芳先将南京锦衣卫指挥马聚等唱名给赏毕余悉付正芳运去贵州等都司给赏指挥王俨等缘途护送官军如例应付○赐广西龙州土官知州赵仁政诰命
　　○敕宁夏总兵官都督同知黄真监察御史罗绮等曰前因瓦剌骄恣屡敕缘边整饬兵备近者境有烟火虑此虏狡黠或潜遣人往来踏勘道路窥觇虚实况今秋近草盛马肥正虏寇出没之时尤宜严备尔等宜简阅军士整理器械喂饲马匹遣人缉探遇虏近边或出兵击之或清野坚守务在计虑周慎用图万全仍敕各边总兵官彼此策应共图成功
　　○云南总兵官左都督沐昂卒昂黔宁昭靖王第三子洪武中授散骑舍人升府军左卫指挥佥事永乐初升云南都指挥同知洪熙元年升右军都督同知掌都司事宣德十年升右都督奉敕镇守云南正统三年征麓川以功升左都督寻命佩征南将军印充总兵官率诸军复征麓川败绩降都督同知仍镇云南七年升右都督从征麓川师还升左都督至是卒讣闻遣官祭葬
　　○乙丑免云南弥勒州逋负税粮以寇盗劫掠夷民逃徙故有是命
　　○镇守狭西右都御史陈镒奏狭西民饥按月发粟赈济缘仓廪储积十空八九无从措置  上命户部议请将狭西粮料应徵者量存四分或三分之一备用其余俱令给与贫民仍于河南改拨折粮布一十万匹运付籴粮赈济从之
　　○丙寅升户科给事中齐整为光禄寺少卿  命翰林院侍讲杜宁兵科给事中唐世良中书舍人蒋宏复职以亲丧服阕也升南京国子监监丞诸质为翰林院编修仍理监丞事以九载考称也
　　○四川按察司副使刘鼎贯以老疾乞致仕从之
　　○赏湖广安陆卫副千户邵广袁震白金彩叚以麓川斩获贼寇功也
　　○丁卯擢进士杨愈为刑部主事
　　○浓雾四塞○戊辰晋王钟铉奏乞授乳母夫总旗汤贵官职  上不允
　　○京师城垣其外旧固以砖石内惟土筑遇两輙颓毁至是  命太监阮安成国公朱勇修武伯沈荣尚书王卺侍郎王佑督工修甓之
　　○命山东都指挥佥事顾瑛往甘州管领官军操习手把铳
　　○占城国王摩阿贲该遣正使巴龙副使逋沙怕等赍捧表笺来朝贡方物赐宴并金织袭衣彩币等物有差仍  命赍敕及绒锦织金纻丝纱罗良马等物归赐国王及妃
　　○参赞云南军务刑部右侍郎杨宁奏云南大理洱海澜沧等卫官员俸粮洪武中俱照品级一半米麦钞贯兼支一半于屯田内拨种子粒迩岁屯田俱拨与军余以此官员俸给止淂一半又于临安诸处仓分关支路途僻远易价回还十淂二三衣食不给难以餋廉况诸卫屯军余布种之外空闲甚多乞如洪武中例给田与官员餋赡  上命户部议行之
　　○己巳沙州卫都指挥兀鲁思不花等致书边将言指挥乃儿不花等要往瓦剌也先太师处引领人马来沙州劫掠边将以闻  上曰此书未有掌卫事都督喃哥等名字兵部其即移文与任礼等选老成头目往沙州抚恤夷人就审实喃哥及兀鲁思不花等所奏事因仍令密察乃儿不花等交通瓦剌事情虚实明白并计议处置方略以闻
　　○庚午命故守备镇番都指挥使马麟子昭袭为指挥使
　　○辛未  皇后千秋节免命妇朝贺
　　○增置狭西西安府通判一员专督水利从镇守都御史陈镒奏请也
　　大明英宗法天立道仁明诚敬昭文宪武至德广孝睿皇帝实录卷之一百三十
　　明英宗睿皇帝实录卷之一百三十一
　　正统十年秋七月壬申朔享
　　太庙
　　○遣中官祭司门之神
　　○癸酉以兴工修理京都城垣遣官祭告  太庙
　　○湖广施州卫木册长官司副长官谭源等四川天全六番招讨使司土僧昌云狭西岷州卫剌麻端竹等来朝贡马及方物赐彩币表里有差
　　○甘肃总兵官宁远伯任礼等言参赞军务右副都御史曹翼处事公正练达老成今例应命官更代还京乞仍留在边以纾士卒之望  上以翼既得下情从其请候明春边境事简更为区处
　　○甲戌命修滁阳王庙宇
　　○顺天府府丞王铎先举霸州知州张需旌异之已而有牧马官在霸州扰民需置于法牧马官诣太监王振譛毁需遂执需下锦衣卫狱推究举需旌异者铎也乃枉以收需馈送法司坐铎赎杖为民  上宥铎复职戒勿再犯
　　○参赞云南军务刑部侍郎杨宁劾奏云南楚雄卫指挥佥事彭佐贪赃因而逼人致死  上命杖一百谪戍边卫但逃处死不宥
　　○宣府总兵官武定侯郭玹奏西洋河堡地临极边最为要害今止有官军二百五人哨守其天城卫原设长胜堡地属大同总兵官朱冕无人哨守  上曰总兵等官不从公整饬边备却各取利便互相推调兵部即移文与副都御史罗亨信及巡按御史令郭玹朱冕等各委公正都指挥一人体勘地势从长计议或要害处立堡拨军共守或定界分守遇贼彼此策应敢有推调重罪不宥
　　○巡按广东监察御史谯明并三司官奏高州府信宜等县徭贼出没乞调大军征剿无使滋蔓  上命兵部移文令三司各推委能干堂上官选谙晓夷情者往各贼寨谕以利害果改过即宥其罪敢有仍前出劫者即调官军剿杀巡按御史往来提督但推避误事者俱重罪之
　　○乙亥  仁孝文皇后忌辰遣官祭  长陵
　　○设狭西平凉府开城县固原巡检司置巡检一员从镇守都御史陈镒奏请也
　　○丁丑敕谕奉国将军佐敏曰先因靖江王奏尔越礼诸不法事朕念亲亲弗问但令尔自陈今闻尔不知感恩悔过以听朝廷处分乃擅于总兵三司等官处讨伴送人来京奏事实有违朕命敕至其即回府俟命令家人以尔词来首毋淂擅行如复恃恩故犯  祖宗大法昭然朕不敢私　　○赐工部尚书王＜丞巴＞右侍郎王永和诰命并封赠其祖父毋父母妻
　　○戊寅驸马都尉薛桓石璟擅造违式座舡等器且隐藏无藉为家人六科十三道交劾其罪  上曰姑识之再犯不宥
　　○工部奏取工匠在逃者万人恐有司怠缓欲责以角□羊行期限  上曰限岂可责也但延缓过甚者必以法治之
　　○直隶太仓卫运粮指挥曹胜奏兑运苏州府昆山县秋粮四万三千余石遭风破舡漂流粮米六百六十八石乞将该运京仓米内摘拨通州交纳撙出脚钱补纳漂流之数从之
