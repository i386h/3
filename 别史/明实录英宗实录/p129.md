<!-- { "loadSidebar": true } -->
　　○丁酉兖国复圣公庙成御制碑文曰朕惟圣贤之生皆天以为世道生民计非偶然也虽天处之有不同而圣贤求所以仰副天之意者则一心也孔子之道原于天而承于尧舜禹汤文武周公孔子不得位则惓惓于推明斯道立教垂世以副天之意盖周公而后必有孔子而后皇帝王之道明君臣父子之位正尊卑内外贵贱之辨著虽斯理在人心皆固有之然非得孔子之教则不能以皆明明之有浅深则其行之之效亦因之有浅深世道所以盛衰不齐也向微孔子之教斯世斯人几何其不沦于夷狄禽兽此孔子之道所以为天下国家者不可一日以无也三千之徒孔子独称颜子好学独告以帝王为治之大法使孔子居尧舜之位则颜子稷契之伦圣贤之不得位与年皆天也而使之得以为天地立心为生民立命为万世开太平有以仰副天之意亦天也君子曰圣人之蕴微颜子殆不可见发圣人之蕴教万世无穷者颜子也嗟乎孔子其太和元气颜子其四时之春乎非春其何以见太和之发育也曲阜故有孔颜庙祀我  皇曾祖太宗文皇帝既新孔庙而亲制文书石朕嗣统之七年爰新颜庙有司请文书石并系以诗曰巍巍宣圣道配乾坤化流天下光阐人文睿矣兖国刚明纯粹荡荡圣域深造精诣爰初四勿以复天理以居广居进进无止大经大本一出于天惟圣诚明颜得其全礼乐之授王佐之期鸣鸟不至圣贤侧微作范立教永淑来世报德暨功代谨秩祀东瞻鲁邦生之所都神灵在天亦时来居既作新庙爰祗祀事弼佐皇明千万亿岁
　　○戊戌复除狭西左布政使郝珩于山东布政司狭西按察使陈正伦于四川按察司升工部等衙门郎中任礼为四川右参议主事胡信黄恭王治萧和鼎太仆寺丞张贯府通判吴璚知州何荣俱为知府从吏部会官举之也
　　○总督大同粮储右参政沈固奏总兵官武进伯朱冕参将都指挥同知石亨俱奉敕出境巡哨臣愚以为大同地方广远密迩诸胡设有乘间来侵谁为备御此宜深为计虑者也请自今凡出境剿贼镇守总兵参将内止遣一二员仍存一二员居守以备不虞奏下兵部左侍郎邝野等请从固言遂著为令
　　○免顺天府直隶保定等五府所属州县并大宁都司诸卫灾伤粮草子粒凡免粮一万七千一百六十余石草六十一万四千四百四十余束夏税并屯田小麦六千五百三十余石
　　○巡按狭西监察御史李匡等奏镇守西宁都指挥佥事汪清徇军吏妄言擅执番民淹禁逼其妄攀无干番人诈索财物入己宜从究治  上命法司记清罪再蹈前非必罪不宥
　　○己亥迤北瓦剌脱脱不花王使臣都督阿都赤等并朵颜卫指挥董失里等贡马及方物赐宴并彩币等物有差
　　○福余等卫指挥古兰等辞归命赍敕及彩叚表里绢疋归赐其各卫都指挥安出等
　　○增给辽东广宁等十卫官吏军士月粮指挥千百户卫所镇抚每月增四斗总小旗及有家小军月增三斗经历知事仓副使并只身军月增二斗纪录幼军月增一斗以各卫今岁旱蝗无收从巡抚左副都御史李浚奏请也
　　○庚子袭封衍圣公孔彦缙来朝上表进马贺  万寿圣节赐宴并赐钞币等物
　　○巡抚河南山西大理寺左少卿于谦言近工部移文有司为晋宪王营葬欲发军夫四千派买物料太多绘饰房屋过侈臣以山西地瘠民贫况今年春夏旱蝗秋月霜蚤田禾薄收饥窘逃移者众乞敕该部军夫减半物料但令足用房屋可已者已之庶工程得以蚤完军民免于劳扰事下工部请军夫宜如谦言房屋当仍旧制从之
　　○移通州递运所于潞河水马驿之傍以驿递相远不便使客故也
　　○辛丑命朝鲜使臣高得宗赍大统历一百本及医方药味归赐其国王○敕镇守延安绥德等处都督佥事王祯等曰近得右佥都御史王翱奏尔等欲调军马出境巡哨然各塞堡地方广远又黄河将冻正胡寇出没之时尔等其审度事机果有声息即选精锐或亲率或遣能战头目将领出本境近地巡哨遇贼相机剿杀毋得穷追否则不必出但整搠军马遇警调用可也
　　○中书舍人宋怀等言武官有兄侄废疾者令其弟若叔代今亦封其妻宜令自今代职者兄侄果无子方得封妻又言武官有祖父原授二品官未封其妻子孙袭三品官祖母止得授三品封然诸司职掌妇人夫子两有官封赠从其尊者宜令自今封必从其夫夫贵不及子方得从子又言武官诰命子孙世执以凭承袭有书完未给者有应续书兵部因无本官供状不送续者及有送者多为水湿迹污不便书写乞令兵部将年久书完者移文令其关领或顺付公差亲人领去其应续书在部者即以原册送续奏下兵部请如所言从之
　　○广西总兵官安远侯柳溥奏岑溪及广东泷水二县猺贼骆宗安等二百余人劫杀岑溪县连城乡民死伤者五十余人复火其仓  上命溥及广东都司遣官捕治之
　　○狭西按察司佥事许资言洪武间置延安绥德二卫比因胡寇出没增置各寨堡守备军马既众粮刍益费臣见龙州寨平地约千余顷及各寨俱有荒地可耕乞令守备军余以时播种食其所入庶兵有刍粮之储民无转输之苦  上命佥都御史王翱及都司布政司覆实从之○锦衣卫指挥佥事倪正居母丧娶妾六科十三道交章劾之法司拟正赎杖还职  上以正行止既亏难居近侍调边卫差操
　　○初山西布政司左参政王来杖死知县张彬等十人法司议其因公当徒至是遇赦调广东布政司
　　○壬寅召独石立功为事官郑能还京能先袭武安侯有罪谪立功至是召之
　　○癸卯书复沈王佶焞曰承喻府中缺人今特遣内使四名前去以备使令惟善遇之
　　○封左都督谭广为永宁伯仍充总兵官镇守宣府
　　○升辽东备边都指挥同知焦礼施聚俱为都指挥使从总兵官都督佥事曹义奏请也
　　○  上以京畿多盗命都察院锦衣卫各遣官擒捕仍命都察院揭榜禁约官校扰民
　　○敕缘边诸总兵等官即今冬深恐虏寇乘时侵扰尔等出兵剿除贵在捷速遇有警报即率精骑截杀仍报邻境守将策应庶几边城有备其各慎之毋忽
　　○甲辰  万寿圣节遣官祭  长陵  献陵  景陵  上诣  奉先殿  太皇太后宫  皇太后宫行礼毕出御奉天殿受朝贺大宴文武群臣及四夷朝使
　　○乙巳泰宁卫都指挥讨勤遣指挥把来等朵颜卫指挥董失里等真河卫指挥款赤建州卫女直千户纳速等贡马及方物赐宴并彩币等物
　　○丙午命修直隶河南山东等处州县社稷山川坛从巡抚光禄寺少卿王贤言其弊坏有乖祀典也
　　○福建右参政宋彰言工部令输运下西洋鹰架杉木等物赴京其木多朽细不堪而山岭崎岖溪滩险阻徒敝人力官无实用臣见福州府常盈仓年久损敝乞以其木留拨修仓庶官民皆便从之
○福余卫达子脱火赤完哈等从达贼不花帖木儿等三百余人假以打围劫掠人马至闵安山被擒上以其累犯边境命磔之于市
　　○夜昏刻月犯毕宿
　　○戊申命修南狱庙
　　○总督大同粮储右参政沈固奏大同府所属应浑朔三州山阴马邑怀仁三县仓岁收粮料动以万计缘无提调官仓廒多有倒塌妨误收纳乞令大同等府州县掌印官提调时加修葺若复怠慢责有所归又山西行都司所属卫所军士岁给冬衣布花俱山西布政司拨运大同府官库交收至期各卫差人关领而朔州安东二卫山阴马邑二所俱离大同路远往复艰难乞于附近朔应二州官库收贮以俟给赏从之○甘肃总兵官宁远伯任礼奏所领指挥千百户郭能等乞俱支廪给户部以为重费  上命月给口粮人四斗五升
　　○己酉书复岷王楩曰承喻故妃袁氏坟墓在南京太平门外蒋山下府中欲岁时遣人往祭于礼为宜专此以复
　　○赐修武伯沈清诰券追封三代及其妻
　　○敕各边总兵等官曩时各处边境多有界碑凡外夷不得擅入入则即同犯边擒杀毋赦其后边将怠慢不修致夷人往往輙入近边以围猎为名肆行寇盗自今其即于境外要害之处约量道里远近可置界碑者并具地名奏来建立使外夷不得擅入为非而我官军亦不得私出启衅庶内外各安其所○命辽东都司都指挥佥事王祥掌司事兼督操都司在城军马署都指挥佥事巫英专督长勇等四堡军马训练有警互相策应
　　○刑部右侍郎何文渊久疾乞归调治  上从之命病愈即赴京视事
　　○先是山东靖海卫指挥谷昹奏卫城数为海潮所败欲徙之事下巡按御史及三司俱言不可徙惟城南一面可退筑五十丈以远海工部请罪昹之妄  上命徙城宥昹勿罪
　　○并北京二牧马千户所制灵乌海骝等十二群印
　　○庚戌赐泰宁等卫指挥猛哥不花等彩叚表里绢布衣服靴袜有差仍命猛哥不花赍敕及彩叚表里绢匹归赐其都指挥火脱赤等
　　○监察御史郑禧初坐赃罪下狱当赎徒逃匿者久之至是遇赦方出刑部奏罢为民
　　○辛亥致书蜀王悦＜劭火＞曰近闻府中于成都左护卫军旗之家选取寡妇百余人间有抛下幼小儿女及舅姑无人侍养者其情可悯予惟府中所用之人固不可无亦宜体恤人情审择约量留用不可过多但有儿女幼小及舅姑年老无人侍养者宜即遣还惟叔祖仁厚之德素著亲藩处此必有其道书至亮之
　　○追封故奉化伯滕定为奉化侯从其子永清右卫指挥使福奏请也
　　○敕镇守松潘都指挥佥事王杲等曰得奏番人杀掠军民请调官军剿捕朕惟驭夷之道抚安为先抚之不从而后临之以威斯为至当尔等其精思熟虑遣通事往各簇寨善为晓谕务使安居边境不致为非尤宜整搠军马于所守地方时加巡视遇有劫掠即为擒捕仍戒饬官军不得生事激变以招边患朝廷简命尔等期在怀柔远人靖安边境必顺天道协人心斯副委任之重
　　○命故毛怜卫都指挥佥事张塔子奴升哈袭职○壬子辽东总兵官都督佥事曹义奏原领京库铜铳已给军士恐冬寒操备致有摧折今各卫库所贮远年造成铁铳七万五千有奇请令修理给军操演遇警仍用铜铳事下工部言神铳兵需重器在外修理必至劳军伤财漏泄兵机  上命修以给军仍戒其慎密
　　○昏刻东方有星如碗大色青白尾迹有光起自天苑东南行至浊
　　○癸丑镇守狭西右佥都御史王翱奏狭西西安等七府并卫所地方亢旱田亩无收乞减免今年存留秋粮并军卫屯粮之半庶不逼民失所事下户部请遣官会同狭西三司斟酌以闻
　　○免河南山东二布政司并南北直隶凤阳等府所属州县灾伤粮四十四万三千四百余石草一百七万五千六百八十余束
　　○甲寅赐襄陵王冲炑第六子名曰范□氵尨土□
　　○给周府通许王子埅原武王子埘鄢陵王子塈河阴王子王□昙项城王子塸沔池郡主仪宾凌达夏邑郡主仪宾徐成禄米如例
　　○乙卯赐迤北瓦剌使臣阿都赤等考郎兀卫女直指挥哥哈等彩叚表里绢匹衣服靴袜有差
　　○书谕靖江王佐敬及各辅国奉国将军曰得王奏言辅国将军赞俨告男佐忠不孝之罪念系宗室之亲今遣皇亲武定侯郭玹前去同王及各将军拘执佐忠推问明白即送仪卫司收监奏来处置此系人伦极恶王等须详审得实使其甘心受罪庶几生死皆无憾也仍敕玹不可苟徇众情致有＜宀兔＞抑并录王奏词付玹知之
