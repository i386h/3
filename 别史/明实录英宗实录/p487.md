<!-- { "loadSidebar": true } -->
　　○敕南京守备魏国公徐承宗曰近闻尔持廉秉公能悉军士固为可取但用刑太酷军职小过辄加棰楚以致大小军官咸生嗟怨敕至尔即惩改凡军职有犯俱送理刑官处依律问罪如蹈前非朕不尔宥尔其慎之
　　○忠国公石亨奏顷者臣侄彪不才犯法寔由臣不能修身齐家所致臣已具奏伏罪寻蒙恩宥伏望  皇上悯臣愚昧将臣同臣弟侄在官者俱放归田里以终余年则虽死九泉之下亦不胜感恩矣  上曰彪自犯法于卿无预卿当尽忠以辅朝廷不必疑虑所辞俱不允毋再烦扰
　　○甲子后军都督府带俸左都督马克顺奏求直隶真定府隆平县空地牧马  上命以百顷赐之
　　○命福建三司官严禁军民人等不许聚众贩盐从左都御史寇深等奏请也
　　○巡抚宁夏右副都御史陈翌奏甘凉宁夏延绥大同宣府一带地方用兵以来添调军马动以数万有司苦于供给况近岁水旱相仍流移四出若不多方措置益恐边用不敷有劳  宸虑乞敕该部差官一员往两淮会同巡盐御史查勘各场递年收贮没官并秤掣割下余盐及见在盐共凑一十万引官为应付舟车载于仪真水次依时值每盐一引易银一两运付各边大同宣府各二万两甘凉等处共三万两延绥宁夏各一万五千两俟豊年籴粮贮之以备添调军马支用事下户部言翌言于边储诚为有益但所拟盐十万引必用包索捆载计湏用银二百余两况淮安扬州连年水旱措备无方而两淮盐场去仪真近者三五百里远者七八百里起倩民夫舟车动以千计不无搔扰且见在私余等项盐止有一万余引请移文两淮运司断自奏准日为始凡私盐没官盐令犯人自备包索掣割商盐令所在有司措备运至仪真每二万引一次开报本部差官监督鬻卖如本官所拟送至边方备用从之
　　○乙丑遣顺天府官祭宋丞相文天祥
　　○泰宁卫左都督革干帖木儿朵颜卫都督阿儿乞蛮指挥米咱等福余卫指挥可台等俱遣使来朝贡马赐宴并彩币表里纻丝袭衣有差仍命来使赍敕并彩币表里归赐革干帖木儿等
　　○靖江王府镇国中尉相怡卒禄米住支  上命岁给一百五十石以恤其家
　　○丙寅遣给事中陈嘉猷为正使行人彭盛为副使持节封故满剌加国王子苏丹茫速沙为满剌加国王赐敕谕王曰尔先世恪守藩邦传及尔父继承未久遽然长逝讣音远至轸于朕怀尔为嫡嗣乃能遣使以方物来献请命于朝眷惟象贤宜绍国统特遣使赍诏封尔为满剌加国王仍赐彩币用答勤意尚其永坚臣节益顺天心用修藩屏之恭毋怠抚绥之政庶承先志以享安荣钦哉复命嘉猷等谕祭其国王速鲁檀无答佛哪沙并颁诏告其国人
　　○命故四川行都司掌司事右军都督府都督佥事徐海侄毅袭为越隽卫指挥使
　　○爪哇国番人火失的朝贡至京奏愿居京自效命发锦衣卫餋象月支食米一石
　　○丁卯日色如赭夜月亦如之
　　○戊辰代府长史司左长史李滋言本府郡王俱在大同一城居住近来各郡王奏事止令长史司出批所奏事情并不经本司看验中间有奏一事而夹奏二三事者稍有不从辄将实封送赴本司既不敢开视亦不敢稽留只淂遣人赍进臣系辅导之职不敢缄默乞敕本府未之封国郡王奏事务令长史司知会参详事有不当行者淂以劝谏则法正事简庶不累及事下礼部定议言近者各郡王奏事中问有乞请封号而不开年岁者有求讨多物而不思事例有无者有已蒙恩赐及奉  圣断而又重复奏请者甚至镇国将军以下亦有不由郡王而径令家人校尉赍本诣京者非惟烦渎  圣听抑且事不归一请再行各王府长史司转行各郡王府教授启王知之今后郡王以下凡有奏请务遵前例先令长史司启亲王知之参详事体可否应奏请者然后长史司给批付所遣人赍本具奏如有机密事情许径自奏闻不在此例从之
　　○都察院奏镇守居庸关内官崔保都指挥仲福阿附定远侯石彪宜逮治之  上曰姑不问令陈状以闻
　　○命左佥都御史王俭锦衣卫指挥佥事逯杲往大同执都指挥使朱谅等七十六人械京鞫治以其阿附定远侯石彪故也
　　○湖广偏桥卫奏仓平堡地狭不利屯营大红屯去仓平半里地颇高埠可立堡守备从之
　　○庚午国子监祭酒刘益言本监放回依亲丁忧复班监生那移年月到监辄与坐堂年久及办事者一概挨次拨历非惟劳逸不均抑且不谙政体难以任用  上命礼部定议以闻于是议今后丁忧复班监生湏坐堂及办事半年方许拨历仍移文各处有司遇有依亲监生丁忧者随即申达本部以凭稽考若无预先申文止于起复之日扶捏文书到部者将经该官吏并监生一体究问从之
　　○故致仕吏部尚书黄宗载孙制奏乞入国子监读书许之
　　○辛未封隰川王逊火□翏长女为新安县主配张珍次女为太平县主配袁彬命珍彬俱为宗人府仪宾赐诰命冠服鞍马等物
　　○召致仕户部左侍郎孟鉴至京调南京工部左侍郎
　　○镇守宁夏太监王清奏署都指挥佥事任信等出塞招抚淂达子男妇六十七人来降乞赏其功  上命俱升一级
　　○达子帖木儿孛罗脱欢沙等四十人来归命俱为头目送南京锦衣卫安插给房屋器物
　　○杭州嘉兴绍兴金华衢州台州等府并海宁等卫所各奏四月以来亢旱不雨禾苗稿死  上命户部勘寔蠲其租赋
　　○直隶广平真定大名山东济南兖州东昌青州等府俱奏所属州县五六月中骤雨伤稼秋粮无徵  上命户部勘实以闻
　　○壬申湖广施州卫木册长官司遣把事可者送等广东翁源县猺首金善清等俱来朝贡马及方物赐钞彩币表里有差
　　○修武伯沈煜刑科给事中王俨下锦衣卫狱煜等奉命持节册封沈王既行  上命锦衣卫校尉蹑其后觇之尽淂其受王馈遗状煜等还六科十三道劾之遂下狱
　　○修筑大宁都司茂山卫城
　　○癸酉巡抚大同宣府右副都御史王宇先奏大同岁用刍藁浩繁而总督粮储户部郎中杨益不能措备请究问益仍专差户部堂上官一员经理之户部言彼处粮草近奉命巡抚官督理不必更差官员宜令宇多方督属广为采积益未见误事实迹难便究问止宜移文申饬勉其自新宇遂奏户部尚书沈固等既不奏差官员又不令益听臣督理朦胧奏请致使益凡事不相关白倘刍藁缺用罪将安归况固等移文臣处微词巧诋欲将臣下同所属若依所奏则臣止可督理粮草而于巡抚之事不当干预其于原奉敕谕实相违戾乞以臣言并户部所奏参究以定是非户科给事中等官亦劾固等不以边计为重回护属官欺公玩法合就逮治固等自陈伏罪  上俱宥之
　　○总旗姚福安奏都督同知詹忠欲占其屋及强娶其幼女为义孙妇事下刑部请究治既而忠奉诏陈状遂宥之
　　○广西按察使计澄等奏庆远卫署都指挥佥事黄钺盗卖官粮及贼徒流劫乡村杀虏人畜不行擒捕  上命巡按御史鞫之
　　○甲戌赐宁河王庶第二子名钟鏙庶第五子名钟铓
　　○兵部奏广西副总兵右都督陈旺曩见全州贼势猖炽不行剿击乃假巡历柳州脱身避难因集土官求取财物以致广西地方俱被贼众流劫累为巡抚官所劾今已徵还乞付法司究其奸贪失机之罪  上曰陈旺不才本当问罪今且宥之
　　○乙亥致书鲁王肇煇曰先于正统十三年因内外官员人等差去王府多有不遵礼法求索财物以致王府措办艰难甚失亲亲之义已敕该部通行各处三司巡按御史等官许令体察具奏拏问治以重罪及致书各处王府知会以此人不敢犯近年以年差去官员视为泛常略无忌惮且如修武伯沈煜给事中王俨遣往沈府册封行礼接受王府银两数以百计其余表里财物等项甚多况王府财物有限岂堪如此费用其沈煜等已置于法今后但有遣去内外人员到府除饮馔之外一毫财物不可与之若有无知之徒不顾廉耻求索财物者事发仍炤正统年间事例正犯处死全家边远充军庶使人知守法亲族不至劳费专书奉达惟叔祖亮之复致书遍告天下宗室诸王皆如前书所言
　　○命在京各卫官军人等九月十月分俸粮月粮预于通州仓关支以馈运俱至通州仓少收受不敷故也
　　○巡按湖广监察御史奏长沙武昌岳州汉阳黄州衡州永州辰州宝庆常德等府所属湘阴兴国等七十一州县五月中亢旱无雨秧苗枯槁襄阳府榖城县沔阳州景陵县六月中襄水涌泛禾苗渰没秋粮无徵  上命户部勘实蠲之
　　○丙子给交城王府新乐县主并仪宾于翔岁禄米四百石折钞二百石
　　○免直隶河间府所属一十八州县今年被灾地亩税麦一万五千九十四石有奇
　　○戊寅锦衣卫指挥佥事逯杲奏大同等卫都指挥同知杜文等三十三员俱无军功阿附定远侯石彪冒升官职事下法司请械文等至京鞫治从之
　　○己卯兵部奏奉旨查自大同来京官数都指挥指挥千户镇抚等官石宁等共五十六员俱系忠国公石亨亲属  上曰凡杀贼升职者不动但报夺门守门升者俱革职有官者调外卫差操无官者发回原籍当差
　　明英宗睿皇帝实录卷之三百六
大明英宗睿皇帝实录卷之三百七
　　天顺三年九月庚辰朔命锦衣卫指挥使门达诣都察院会鞫石彪得其绣蟒龙衣及违式寝床
　　○辛巳河南济源县遣老人焦顺进瑞粟一本二穗至四五穗者百余命给钞五锭为路费  上命兵部臣曰顺圣川旧为牧马草场近因胡虏窥边以致废弛尔兵部其即整理筑城堡置房屋仍旧餋马尚书马昂奏乞差户工二部官检核草场计度木料并令太仆寺拣选种马总兵官量拨军丁牧餋从之
　　○命京卫带俸都指挥同知廉忠往南京管理新附夷人
　　○金盏儿甸马房官草被焚锦衣卫捕获放火者三人  上命即于本处斩之枭首示众
　　○夜有流星大如盏色青白光明烛地起阙丘东行至近浊后三小星随之
　　○壬午巡按福建监察御史唐彬劾奏把总备倭都指挥佥事桂福不严备御以致倭寇掳掠官船佥事牟俸亦劾福掊克军士都察院请逮治福  上命福具状以闻福输罪宥之
　　○癸未先是忠国公石亨奏请凡各处赴京操练官军违限及数少者听其自行决罚至是兵部奏刑威乃国之大柄非人臣所当操乞从旧例送法司从之
　　○甲申命金吾右卫指挥使金英子振指挥佥事王智子能羽林前卫指挥同知李原子祯指挥佥事刘广子宣燕山右卫指挥同知王成子玺燕山左卫指挥同知王荣子政张全子勇金吾左卫指挥同知陈通子瑾俱代职以英等老疾故也
　　○镇守广东左少监阮能奏广西流贼万余侵犯广州府界即今珠场采办屡被惊扰其势猖獗流劫乡村殆遍若不早为区处窃恐贻患无穷兵部请降敕谕巡抚两广右佥都御史叶盛并总兵镇守等官调度所在官军土兵民壮剿除从之
　　○都知监太监吴昱奏臣等奉敕往广东管束军民蜑户采取珍珠其廉州等府白沙珠场旧立排栅厂房壕堑俱坏其船只网兜铁扒竹萝珠筛等器皿亦皆缺少臣已委都司等官成造但彼彼处屡报贼情未能一切完就  上命工部移文三司促令成就以便采取
