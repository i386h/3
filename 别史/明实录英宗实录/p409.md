<!-- { "loadSidebar": true } -->
　　○福建布政司重囚三十余人反狱都指挥佥事仲荣左布政使黄舆以闻事下都察院劾奏荣舆提督防闲不谨宜究其罪  诏皆宥不问但  命巡按御史执狱官并巡夜指挥人等鞫之责限擒贼如不获重罪不宥
　　○丙戌△提督宣府军务右佥都御史李秉(奏)昨者达贼犯边总兵官过兴等请令独石宣府会兵攻贼既而守备独石参将周贤独奏捷兵科(因)谓守备宣府副总兵杨信等畏缩不依期出兵  诏令臣体审以闻盖始者贼在王焕庄后已迁徙周贤先至杀获其老弱不能前者以还杨信后至追七十余里不及而归(以)[(臣)]谓杨信出师迟缓周贤轻敌遽进两失会兵之约俱宜治罪  帝曰失期误事当依军令究治然贼已捕获今后凡出兵务要依期会合若贪图功次参差行事者必罪不宥
　　○丁亥  沈王佶焞奏臣母张氏洪武间蒙选入臣父沈简王宫嫡母妃张氏无出蚤逝  太宗文皇帝以臣母贞淑命为臣父继室赐以王妃冠服轿乘臣父薨逝臣袭封父王爵臣母以疾终命葬于父坆左封为沈简王夫人臣见文武官员尚褒封先代臣忝居王爵不能为母请妃号于生前又不能乞妃谥于既没宁无有愧于衷乎伏乞颁谥妃号四时祭扫得奠于正寝不惟感恩于九泉而臣亦得遂报本之心  帝从其请复书于王曰叔祖今既嗣父封爵母以子贵之义于古有之况惓惓以显亲为念情法兼备特允所请追赠叔祖生母张氏为沈简王次妃位嫡母妃之亚例无发册叔祖其以此命径自具仪告知专此奉复惟亮之
　　○命故金吾左卫指挥使张瑄子玉张成子雄指挥同知王琳子原孙旺弟安金吾右卫指挥使李通子和指挥同知张斌子友指挥佥事刘刚子铎侯贤子刚毛英子杰燕山左卫指挥佥事范忠子信济州卫指挥佥事毕折赤不花子荣刘让子英府军卫指挥佥事夏贵侄广羽林右卫指挥使张泰子寓指挥佥事杨文子能府军右卫指挥同知狄祐子勋指挥佥事何能子泰金吾后卫指挥佥事(子)[(高)]铭子润俱袭职
　　○赐济川卫带俸都指挥同知刘纪牙牌以其带刀直宿侍卫故也
　　○吏部(言)监察御史顾＜日隺＞尝请以进士除知州缘知州乃牧民正官宜从＜日隺＞请今后有缺欲于应选进士中询其年三十以上并有才识者铨补从之
　　○戊子△免直隶庐州府所属州县及庐州卫去年灾伤秋粮(之)[(子)]粒八千七百三十余石谷草一万五千一百余包
　　○己丑  命岁给盩厔郡君并仪宾吴理禄四百石内本色米二百五十石折色钞一百五十石
　　○命故建州卫指挥同知童撒夕子卜理哈指挥佥事双火奴子亦塔哈勒路子纳速摊纳哈子金卜毛怜卫指挥佥事凡罕出子撒出格俱各袭职
　　○总兵官武清侯石亨奏臣侄彪奉  命充右参将镇守大同西路缘彪年幼粗卤不知大体又兼处事欠和累被人奏连及于臣蒙  皇上宽宥倘后耳再犯(曷)[(罪)]可逃乞将彪或调偏头鴈门紫金等关或延安绥德甘肃辽东等处  帝曰  朝廷赏罚公明不必猜疑
　　○巡抚湖广工部尚书王永寿奏湖广布政司所属府州县景泰三年十二月以前未(经)[(徵)]在官粮米三十二万八千三百余石已如例听民折钞近(奏)[(承)]南京户部奏准仍令徵米缘本处府州县连年旱涝人民艰难既已折钞又欲给散重行徵米诚恐逼民生变事下户部议宜顺民情移文湖广布政司将所收钞角□羊赴北京官库其已徵在官米仍依原定仓分运纳从之
　　○庚寅△赐灵邱王逊烇织金衮龙四季袍服从所请(也)
　　○琉球国掌国事王弟尚泰久遣陪臣梁回等来朝贡马及方物赐宴及彩叚表里等物
　　○浙江布政司右参政曹凯言四事一近海备倭民夫乞行镇守等官体勘若系冲要之处宜给与盔甲枪刀就邻近巡司时尝操备其不系冲要者革罢  一沿海备倭船乞于沈家门等处仍立水寨委廉能都指挥分定地方往来巡哨  一都指挥并各卫所指挥千百户等官徐鉴等共八百六十七人役使办纳月钱种田等项军余共四千五百八十人乞行该部禁约  一盘石等卫蒲岐等千户所逃故军人一百七十人原籍府县不行依例清勾却以异姓军人补役纪录冒名支粮乞行清理庶免紊乱军政  帝命镇守浙江兵部尚书孙原贞等斟酌可否行之
　　○辛卯△哈密忠顺王倒瓦答失理遣使臣法六等诣官进贡奏事赐宴及彩弊表里袭衣靴袜等物其使臣捏伯沙欲于甘肃地面坐诏允其请命甘肃总兵镇守等官给房屋薪米仍严加关防勿致疎虞巡按湖广监察御史叶峦奏河泊所之盖设以民间多有置造海溪等舡捕鱼罔利故将有舡编成业户定立课米然年岁既久舡有损坏业户有死亡者而课米尚在其有新置船获利者及无课米今令各河泊所核实业户无舡及死绝者即与开豁其有新置舡者编户定课则贫富适均而课米亦不失原额矣事下户部议便从之  命岁给庆成王子镇国将军钟鐄钟钥钟铿禄米一千石米钞中半兼支从王奏请也△直隶徽州府六县小民饥窘者群聚夜劫大户庄谷知府孙遇等擒数人系狱而盗尚未正具其事以闻  帝命巡按御史严督府卫官量起兵缉捕都察院言今方春初己民饥为盗若至青黄不接之时其患必甚宜  敕巡抚尚书李敏早为设法区画并令户部差廉干郎中往彼存留本府角□羊京折粮银籴粮赈济事下户部覆奏差官不无扰人宜令敏先放彼处仓粮赈给如有不足然后用银籴济从之△壬辰  敕提督松潘兵备刑部侍郎□□绮绮镇守都督指挥周贵近知番贼麻答聂如等抢劫仓夫驴匹扬言要攻城堡搅扰地方尔等须从长计议如果势不能正必湏用兵剿杀出兵之际保得其他夷塞不致惊疑激变扁动宜从勘酌相机行之事若或别有妨碍不可轻动必湏镇静抚绥固守疆域以安民夷有功者升赏不吝误事者获罪非轻务在提备严密计虑周详毋或纤毫怠忽△达子三赤哈满皮等二人来归  命为头目送南京锦衣卫安置给月米房屋什器△癸巳  命抚宁伯朱永召都督董兴都督同知卫熲分督宣威果能振武三营人马  命故陕西行都司都指挥佥事郑鋐子英袭为指挥使△甲午△后军都督府都督同知郑铭卒△乙未  命定国公徐显忠子永宁袭爵  命南昌卫带俸都指挥佥事张英掌江西都司事兼理屯种△丙申△户部尚书张凤言景泰四年因沙湾河决漕运不便将湖广都司官军儧运粮米三十六万余石寄放天津等三卫除陆续顺带放支外尚有八万二千石在彼积露恐年久则腐坏欲移文□氵□田曰□运总兵官都督同知徐恭左副都御史王竑尽分与今年漕运官军顺带赴通州仓交纳如有附余就存原寄仓内支给官军月粮从之△巡按直隶监察御史王琰奏徽州府连年灾伤人民艰苦其清理军丁乞暂存恤从之△增置通州仓△朵颜卫指挥伯都等泰宁卫指挥奴大儿等来朝贡马赐宴及彩币表里等物有差△丁酉△户部奏请给在京文武官员去年冬季折俸银文职少傅兼吏部尚书等官王直等一千五百二十员应给银三千五百五十两武职左军都督府左都督等官施聚等三万一千七百九十员应给银一十二万四千六百七十两从之
　　○辽(东)[(府)]益阳安僖王妃郑氏薨妃本府教授亨之女宣德八年八月册封至是薨讣闻遣中官赐祭  命有司营葬
　　○戊戌  封永寿王志(填)[(埴)]第四子公镤为镇国将军(镇国将军)志埵第三子公镕为辅国将军赐  诰命冠服
　　○巡按湖广监察御史叶峦言二事其一曰却贡献以制外夷书曰不宝远物则远人格所宝惟贤则迩人安昔汉文帝却千里马晋武帝焚雉头裘皆帝王之盛德也窃惟狡黠不仁贪残无厌者莫如胡戎每年来贡羸马  朝廷赏以马价赐劳之衣靴劳之酒食况自入关以来及其回还之日沿途驲站乡村受其苦楚隐忍受害莫敢谁何且彼往来既久则中国之虚实道路之险易皆闻见(稔)熟异日将有不测之祸伏望  皇上遵  祖训条章凡外夷来朝及遣使进献珍玩异物明降敕旨免其再来如是则  圣德(亦)[(益)]崇国家省无用之费而丑虏不得遂(其)奸矣其二曰革游食以实边卫臣闻兵者国之所赖以保障民之所恃以安生今湖广都司所属平溪清浪偏桥镇远等卫官军见在者少事故者多较其原额十无二三且各卫接连贵州广西地界密迩猺獞苗夷诸种往年各峒贼起攻围城池烧毁县治致劳遣将出师累年征剿始获奠安今仍出没不常民被扰害原其所由皆因各卫军少无力剿捕所致也窃见天下僧徒冗滥败俗伤化其间有因户内丁多求(被)[(避)]差役者有因为盗事发更名换姓者有(系)灶丁灶户负盐课而偷身苟免者有系逃军逃匠(拒)[(惧)]捕而私自削发者乞  敕该部议取各僧度牒审验若年貌相同名籍俱实者仍与执照为僧若(实)[(买)]借他人度牒及无度牒者究问递发前项卫分充军如此则边卫得人苖蛮不敢侵犯矣  帝曰  朝廷抚安四夷来者不拒去者不追但边将时加防范勿使遂其谲诈而已彼僧道寺观不必屑屑追究(如)有犯者依律治之
　　○敕甘肃总兵官都督佥事雷通参赞军务左副都御史宋杰并镇守凉州副总兵署都指挥同知萧敬等人得尔等奏虏寇自去年九月以来互相仇杀多有漫散逃至亦集乃地方潜住(尔)等已选调人马约于今年二月分投出境追杀此系尔等职分当为况计此时兵已出境  朕不尔制但念守边贵于恃重而举事宜图万全  敕至尔等务在相机守战若贼势众大别无犯边实情未可轻举妄动引惹衅端毋或因小利而忽远图致有疎(虑)[(虞)]罪在不恕
　　○吏科都给事中李赞等言各处巡抚镇守等官及都布按三司按治所属往往恣肆妄为凡出入必要官吏迎送或三五十里远至百里凡有咨禀务行跪礼间有稍持正者輙生事嗔辱之以考试生员为尽职以赓赋诗词为有才其军民利病曾不询及乞申明大明律及宪纲严禁约之  帝曰大明律及宪纲所载者如何不遵礼部都察院即申明之但有搜举细故凌辱官吏者许被害之人陈诉治罪不贷
　　○两淮都转运盐使司苏肄坐赃为巡盐御史所按亡(按)[(诉)]于京既而复亡(归)原籍法司请遣锦衣卫官执法送御史剖理  诏并其诸连及者执赴京鞫之
　　○直隶通州右卫中所百户林海妻白氏府军前卫军孔和妻苏氏俱一产三子  命有司给赐(如)例
　　○监察御史林璟以午朝侍班不至下锦衣卫狱
　　○夜有流星大如碗色青白尾迹有光烛地出天梧东南行至七公星
　　○己亥△升狭西按察司副使曹琏为大理寺左少卿参赞军务赐之  敕曰延安绥德实西北之要边先  命右都督王祯镇守地方及  命都指挥佥事樊青协同守备今特  命尔往彼参赞凡彼(边)务有未便者会议停当从长处置遇有贼寇率军剿杀屯田士卒时常巡视务使军威(镇)[(振)]肃边境清宁尔其钦承  朕命
　　○给永(军)[(宁)]怀来等处官军马二百六十匹
