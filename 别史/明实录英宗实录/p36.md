<!-- { "loadSidebar": true } -->
　　○镇守狭西右副都御史陈镒言比者征西将军都督同知史昭奏乞令狭西布政司采办药饵以济军中疾病然今狭西镇番等处因胡虏入寇征调军士取办马匹供运刍粮劳苦百端药物之需宜暂停止以苏民力事下行在礼部覆奏从之
　　○丙子直隶松江府奏所属二县六月以来久旱不雨稻禾枯稿秋粮无从营办乞为优免事下行在户部请覆实行之
　　○湖广荆州府奏江陵公安二县及荆门州大雨江水泛涨冲决圩岸实为民患事下行在工部覆奏请令荆州府暨荆州卫协力修筑从之
　　○丁丑升直隶凤阳府泗州判官杨諴为本州同知仍掌判官事諴九年任满州民乞留行在吏部拟諴复职升从六品俸  上以諴既得民心宜升其职故有是命
　　○行在户部奏江西布政司言广济库旧丝七千三百二十余斤年久腐烂不堪织造宜易换米麦谷豆于布政司收贮以备支给从之
　　○戊寅命监察御史李彝于奎往南京赐之敕曰比者南京有等权豪之人不畏公法侵凌军民强夺田亩占据市肆隐匿军囚种田看庄小人依附为非良善被其扰害特命尔等前去逐一躬亲从实勘理如有权豪之人自知罪恶革心改过者许其自新逃军逃民能自首伏亦发回原役悉宥不问其怙终不悛者具实以闻
　　○升云南按察使吴润为江西左布政使山东右参政王卺为本司左布政使河南右参议邢旭为四川左布政使行在吏部郎中黄定为山东右布政使云南按察司副使赖巽为本司按察使狭西参议郭坚山东参议王哲江西参议连均南昌府知府任肃俱为左参政广东参议李永年太原府知府戴新俱为右参政坚仍狭西哲永年山东均四川肃新云南行在兵部郎中田忠为左参议行在礼部郎中宋兴大理寺评事尹弼广信府推官杨复桂林府同知梁周俱为右参议忠江西兴河南弼福建复湖广周云南监察御史周皞山东佥事刘洁俱为副使皞湖广洁云南监察御史袁锭江陵县知县范理获嘉县知县陈杰俱为知府锭河南府理德安府杰平凉府从行在吏部会官举之也  庚辰书复庆王＜木旃＞曰承喻所需海味近年四方贡献朕多却之聊以旧所存者专付来人驰奉愧不多也  禁京城外掘土治窑者初武骧诸卫擅于西直门外河次掘窑御史劾罪之以为京城外自永乐来置陶冶俱有定方其西北俱堪舆家当忌至是  上命行在都察院出榜禁约京城西北俱不得掘土其东南许去城外五里  天地山川坛许去垣外三里违者罪之  行在光禄寺请发军士于行在工部厂运柴炭三百四十万斤赴寺供用  上从之且命行在工部自今贮柴炭于东安门外空地以便给用毋劳军士  辛巳庆府岐山王秩炼薨王庆靖王第五子母何氏永乐十九年受封至是薨年二十有一讣闻  上辍视朝一日遣官致祭谥曰悼庄命有司营葬  少傅兵部尚书兼华盖殿大学士杨士奇等言北京军官俸米俱在南京多是各卫差人代关中有浮荡者荒淫费用比至北京散还各官十分之中仅得一二诚为未便  上命行在户部会官详议合遣堂上官一员往南京专理军官俸给同南京户部委官并监察御史会筭清切依时价粜卖物货运赴北京户部仍差给事中监察御史依原粜之数给散或照副都御史周铨等所言将浙江江西湖广南直隶两广福建起运税粮每米麦一石折银二钱五分煎销成锭委官赍送赴京依原收价直放支候丰收粮贱之时民有愿于南京纳本色者听从其便官员仍于南京关支  上曰明年俸粮如前议遣官浙江等处折收银解京计可支一年即给散然此皆一时权宜不为常例
　　○癸未升沙州卫都督佥事困即来为都督同知所镇抚克满丁为副千户舍人速答为所镇抚赐彩币有差先是阿端地面酋长亦的力思马哈麻等来贡方物为西番野人罕东头目可儿即等所掠困即来奉命率众追回遣克满丁护送来京  上嘉之故有是命  设浙江衢州府龙游县胡镇巡检司从县丞董庸奏请也  直隶保定府唐县奏本县连年旱涝相仍蝗蝻生发田禾灾伤逃移之人遗下税粮又令见在人户包纳实非民便乞为优贷  上命行在户部勘实除之  甲申四川盐课提举司奏前任提举李茂将已销盐引圈改用印钤盖放与不应资次客商自填井分关盐及客商混乱盐法胁持官攒不销退引影射私盐乞差官详勘究治事下行在户部覆奏  上命行在大理寺少卿陈卣往治之  丙戌行在兵科给事中邓仑奏皇城四门设置官军轮流守卫凡官员人等出入无牙牌者附写水牌以防奸伪且惟机密重务许诸司径入内府陈奏其余皆由通政司及鸿胪寺封进此旧制也往因守卫不严已尝揭榜晓示比者诸司陈奏不顾旧制辄入内府得旨径送该科似此何以防范奸伪乞敕该司申严禁令仍将前榜悬于各门永为遵守  上命礼部兵部议行  都察院右副都御史朱与言奏奉敕往两浙措理盐法其运盐使司止有四十八万三千九十七引客商应支数多在官数少支给不敷欲将所获私煎私贩及受赃官吏情犯深重者抄提其余请不拘常例量情追盐给与客商庶刑罚不滥盐法得清从之  丁亥宥行在刑部尚书魏源等罪时行在大理寺奏郎中李弼等不遵诏书淹禁当释诬枉囚犯及其诉冤移鞫郎中耿定等又不举弼等罪俱当究治  上以此辈不尽心刑狱命行在都察院鞫之于是行在六科给事中劾奏源等不广  皇上之仁故淹当赦之狱玩恩典为寻常置冤抑于度外请并治其罪  上命姑宥之  宜川王志土□保奏先蒙  宣宗皇帝拨赐西安右卫百户杨辉所管军百人其名籍既已改属秦府仪卫司而辉尚仍旧职乞改为典仗并换印庶便行事从之都察院左佥都御史张骏卒骏四川泸州人永乐辛丑进士擢行在浙江道监察御史宣德初扈  驾平武定州正统初升行在大理寺左少卿寻升行在都察院左佥都御史至是卒遣官谕祭骏博学能文初在学常以魁选自期比乡试果然其居官多有可称云  戊子瓦剌顺宁王脱欢遣使臣速檀等朝鲜国王李祹遣陪臣金效贞等奉表贡马及方物贺  万寿圣节俱赐宴并彩叚等物有差  太常寺卿徐初奏南京天地山川坛斋宫神乐观忠烈武顺昭灵嘉祐王等十五庙太常寺香帛库神厨祭器祭服乐舞生袍服年久损坏乞加修补  上命南京守备襄城伯李隆少保黄福同太常寺择其急用者修之可缓者且止  甘肃左副总兵左都督任礼前后擒获阿台朵儿只伯部下犯边贼徒一百九十六人至是械卜伦等八人赴京献俘  己丑日上生五色云  庚寅书复韩王冲＜火或＞曰承喻边计甚悉足见叔祖惓惓以  宗社国家为心深思远虑虽古贤王不是过也予自嗣位以来夙夜以此在念方欲措置以图靖安今幸叔祖兴言及此盖深有相契者感荷无已人回专此奉报兼有微物用表谢忱  命故金吾左卫指挥使高贵子忠羽林前卫指挥同知尚亨子通府军后卫指挥佥事周贵子鉴俱袭职山东都司都指挥佥事韩雍年老乞致仕以子震代为指挥使羽林前卫指挥同知明安答儿老疾以其子真代之  行在户部奏两浙两淮盐法已差官巡视长芦运司地方亦有兴贩并影射夹带者乞命御史一员往长芦直沽等处巡督禁治  上以盐法至重即敕侍郎王佐带监察御史萧启从宜措理务革奸弊俾盐法通行  锦衣卫指挥使王节卒节山东邹平县人洪武中起身行伍累从征伐升旗手卫千户永乐间从征迤北历升锦衣卫指挥使  辛卯命太监阮安都督同知沈清少保工部尚书吴中率军夫数万人修建京师九门城楼初京城因元旧永乐中虽略加改葺然月城楼铺之制多未备至是始命修之  致仕南京兵部左侍郎甄仪卒仪狭西麟游县人由乡荐洪武二十七年授户部主事历任湖广长沙府同知顺天府尹行在兵部左侍郎调南京兵部正统元年以老疾致仕卒于家讣闻遣官谕祭
大明英宗睿皇帝实录卷之二十四
