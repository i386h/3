<!-- { "loadSidebar": true } -->
　　○戊辰书复荆王瞻堈曰承喻府中缺女使听于群牧所仪卫司军校之家选买三十人备用然必其父母情愿量给以财使下人不致嗟怨庶不为令德之累专此奉报
　　○湖广左参政吴存奏湖广都司所属偏桥镇远平溪清浪四卫为极边之地粮饷俱辰溪靖州常德宝庆等处人民送纳山路险远运纳不前其郴州并兴宁宜章桂东桂阳四县衡州府桂阳州并蓝山临武酃三县永州府道州并宁远永明二县俱在万山之中间有溪水陡峻冲激难为转运请敕该大计议移文湖广布政司令前项州县每年秋粮除存留本处足用外每米四石折银一两以备官军缺粮支用庶省民力事下户部覆奏请将见储仓粮并以后徵收之数会计三年支用之余听折银备用从之
　　○己巳兴安伯徐亨妻夫人王氏卒遣官致祭命有司营葬
　　○庚午命工部右侍郎王永和督修京仓
　　○升辽东都指挥佥事夏礼为都指挥同知礼弟震以获寇功例授所镇抚愿归功其兄故有是命
　　○南京工部奏方今修葺各卫仓廒请令湖广安庆宁国等处抡材输用  上曰毋扰吾民第于抽分场择取
　　○辛未荆王瞻堈奏臣自□国未有祭器祭服乐器请谕所司造给从之
　　○哈密忠顺王倒瓦答失里使臣沙免力爪秃等辞归命齐敕及彩叚归赐其国王
　　○擢进士姚夔包良佐翟敬俱为吏科给事中陈宜伊侃俱为工科给事中
　　○命增国子监生馔米先是祭酒李时勉言监生月给糙米三斗不敷食用请给白米户部言宜每斗增给二升从之
　　○封翊化禅师吾把帖耶室里为灌顶广善大国师簇克林巴藏为灌顶弘教翊善国师俱赐诰命
　　○壬申安乡伯张安奏父兴未追封  上命追封为安乡伯勋阶悉如其子
　　○癸酉命都指挥使董斌佥事秦荣梁泰任万全都司都指挥使梁瑄同知鲁全佥事宋真任辽东都司俱从摠兵官分调操备都指挥佥事张钦掌中都留守司事都指挥使马让掌陕西都司事佥事岳广守备兰州掌卫事时各司缺官  上命成国公朱勇等以各营都指挥选试得斌等九人遂分任之
　　○荆王淮王还国
　　○甲戌辽东总兵官都督佥事曹义奏永乐间开原城设立安乐自在二州每州额除官吏四员名专令抚安三万辽海二卫归降达官人等其东宁卫归降达官人等原无衙门官员管属乞并自在州达官人等于安乐州管属其自在州官吏徙于辽东都司在城设立衙门抚安东宁卫并附近海州沈阳中等卫归降达官人等庶为两便章下吏部移文左副都御史李浚覆审乞如义言从之
　　○定西侯蒋贵妻夫人李氏卒遣官致祭命有司营葬
　　○宣府等处管粮右参政刘琏言独石开平卫并马营堡屯聚军马乞中纳盐粮以足用户部覆奏于开平马营二处上纳米豆两淮盐每引米豆一石二斗长芦盐减其半两浙盐每引米豆一石从之
　　○镇守狭西右副都御史陈镒奏西安等八府所属仓内米麦豆粟赢羡有军处可支十年无军处或可支百年积久腐烂不堪食用惟宜粪土乞于每年二月至四月青黄不接之际给与腹里官军旗校准其折粮俸钞  上命腹里官军于此三月皆给与米甘肃官军给与四个月无军卫州县其官员俸以麦豆给米五个月
　　○乙亥赐韩府镇国将军范址范土□列范土□见范墑夫人刘氏赵氏尹氏邢氏及清涧县主仪宾曹珙诰命冠服等物
　　○赐唐王琼炟子名长曰芝土□尔次曰芝址故新野王嫡子曰芝城庶子曰芝埩
　　○给淮王瞻墺鄱阳王祁镔永豊王祁钺荆王瞻堈子都昌王祁鉴岁禄各二千石米钞中半兼支
　　○御制铜人腧冗针炙图经序曰天以保民之任付诸圣人圣人建保民之教诏于万世为政化以全其性为医药以济其生一仁道之施也医肇于三皇继有明者因之启其奥发其秘窈而彰精而密愈久愈备具于简册使人赖之以免夭阏圣贤之能事生民之至幸也人之生禀阴阳五行而成故人之身皆应乎天人身经脉十二实应天之节气周身气冗三百六十亦应周天之度数其理微矣而医家砭爇之功尤神且速欲后之人造其突奥识其微妙厥亦难哉宋天圣中创作铜人腧冗针炙图经三卷刻诸石复范铜肖人分布腧冗于周身画马窍马脉胳条贯纤悉明备考经案图甚便来学其亦心前圣之心以仁夫生民者矣于今四百余年石刻漫灭而不完铜像昏暗而难辨朕重民命之所资念良制之当继乃命砻石范铜仿前重作加精致焉建诸医官式广教诏鸣呼保民者人君之事医虽道之一端然民命所系故圣人肇之历代尚之夫使斯民皆获保终天年者宜必资于此斯朕所为惓惓体前圣之仁以诏无穷也来者尚敬之哉故引诸其端
　　○遣王贵＜火受＞请给第宅以居其弟衡山王贵煘蕲水王贵熡  上命所司经营之
　　○四川盐井卫军民指挥使司土官千户八的抄等遣把事剌撒等云南临安府亏容甸长官司长官罗俊遣把事李斌等贡马赐彩叚绢钞有差
　　○命湖广郴州判官黎用显复任升从六品俸用显九年考满吏部考称当迁以巡按御史为州民奏留故有是命
　　○丙子左军都督同知吴也儿克台故恭顺伯吴允诚次子也乞更名  上以其父尝有功先朝赐名克勤
　　○守备宁塞马营署都指挥陈斌有罪杖遣宁夏沿边充军立功斌置庄于饮马沟令二妾及妾父母弟妹等居之贼至虏杀人口斌追及之伤官军十余人仅得其妾以还总兵官都督史昭等奏斌失机误事故有是命
　　○户部奏内府供用库所贮白熟米一十九万一千一百余石内官内使食用之外羡余七万一千一百六十石有奇恐积久陈腐请给为守卫官并在京文武官吏人等本年四月分俸粮之用应支一石者折与八斗  上命如数给之不必折减
　　○应天府溧水县奏三湖葛家埠三湖新沟二河泊所虽为本县所属衙门其捕鱼等户俱在太平府当涂县难于钳制请改隶当涂县为便从之
　　○巡抚河南山西大理寺左少卿于谦奏河南所属本色粮俱足岁用惟折俸钞不敷请以今年夏税之半折钞备用从之
　　○丁丑南京都察院右佥都御史张纯奏尝闻宋龙图阁直学士包拯以为人之义七十致仕著在礼经卓为明训所以优崇老成遂其安逸既不违尊之教且端知止足之端盖人臣七十致仕之礼历代皆遵行之国朝尤重其制臣切见近年以来内外文官有年踰七十或未及七十而精神昏晦者在公视事之日少私家餋病之日多旷废职务贪饕褖位可愧甚矣间有畏士大夫清议不得已而佯告致仕者吏部又以年齿虽老精力未衰等等词奏留视事彼此相蒙遂成弊政乞将内外见任文官但年踰七十或未及七十而衰病不堪及曾告还而留用者并令致仕若仍因循不去妄有觊觎者许给事中御史劾奏罢黜其曾受  圣恩眷留义不可去者难拘此例  上鉴奏以示吏部臣谕之曰进退群臣必以其道彼老病贪饕诚为可愧若遽检察弹劾迫逐其去虽欲励廉耻之节未免亏忠厚之风宜先将张纯所言移文晓谕内外文职官员果有年踰七十或虽未及七十而衰病不堪任事者皆许自陈致仕其有为朝廷所倚重者仍留之
　　○戊寅夜有流星大如鸡弹色青白尾迹有光出上台东南行至库楼后五小星随之
　　○己卯以营建  献陵工毕遣侍即张琦祭  厚土之神兴安伯徐亨祭  天寿山之神
　　○福建按察司佥事张荣老疾乞致仕从之
　　○增广东都布按三司并所属官员旗军俸粮官五品以上四分支米六品以下米钞中半总旗月一石五斗小旗一石二斗军一石以番禺县知县陶启言广东积粮数多故也
　　○昬刻东方有流星大如杯色青白光明烛地出贯索东行至云中后有二小星随之
　　○庚辰安南国使臣阮廷玺等还赐彩叚钞绢有差
　　○复除山西按察司佥事戴诚于贵州按察司以丁忧服阕也
　　○命故辽东都指挥佥事齐整子敬袭指挥使武成后卫带俸都指挥使牛真子瑄袭指挥使虎喷右卫指挥使周颙子瑛府军前卫指挥使谢瑛子安指挥同知聂贵子广金吾右卫指挥使李兴弟玉指挥同知高亮子宣孝陵卫指挥同知项武子英指挥佥事张海子钦羽林前卫指挥同知尚亨子通王早家子益王春子万家儿王敬弟林彭城卫指挥同知伯颜台子赛因帖木儿金吾左卫指挥同知王林子海指挥佥事赵能子勇大兴左卫指挥佥事李肜子玺武骧右卫指挥佥事庞源子英通州卫指挥佥事陈兴子信俱袭职羽林前卫指挥同知孔铭子敬指挥佥事童正子昇虎贲左卫指挥佥事樊礼子敬金吾右卫指挥佥事徐昇子亮俱代职
　　○武定侯郭玹母太夫人徐氏卒遣官致祭命有司营葬
　　○辛巳广西太平府结安州头目苏全赍庆贺  万寿圣节冬至正旦表文过期礼部治罪  上以远人宥之
　　○壬午书复平遥王佶煟曰承喻府中缺内使今遣范吹等四人来备使令其善遇之
　　○永兴王志＜土仆＞母夫人疾乞往五台山祈祷并赐药品调治  上命太医院如数给之药复书曰事神以诚为本叔坚此一念虽在宫中祈祷亦应况国王去五台尚远叔方旦夕侍母疾岂可去侧不必往也
　　○癸未户部奏巴东王贵煊黜为庶人岁禄千石米三分钞七分兼支今王已故其子所给禄未有成命  上曰既有子照旧给之
　　○刑部尚书魏源以久患风疾乞致仕  上允所请赐敕谕之曰卿起家科第祇事  三圣以至于今廉洁公忠明敏果毅佐宪纪则政用允平任方岳则民怀实惠进陟秋卿历岁尤久朕夙夜颛颛惟庶狱是钦是恤卿能体朕斯心允协于中方兹倚毗而遽引疾求退诚念老成之去不概于心视卿步履之艰尤难违拒今特命卿致仕还乡卿其勉进药食用臻康宁优游乡党以迓寿福以副朕优老重贤之意
　　○命江西吉安府庐陵县知县张序复任升从六品俸序九载任满巡按监察御史为民奏留故有是命
　　○免湖广荆州府所属河泊所逃亡业户岁课米一万六千一百四石有奇钞四万三千八十二贯四百六十二文鱼油麻二万八千九百九十六斤鱼鳔一百九十一斤有奇翎毛一十八万五千一百六十五根
　　○命广东连山县农桑丝折纳米从典史莫孟希奏也
　　○浚瓜州坝东港洪武间瓜州坝有东西二港永乐间废东港坝为厂以贮材木正统初廷臣议徙木浚港未果至是督漕总兵官都督佥事武兴言坝废港塞非惟舟往来迟延且舣泊大江有风涛之虞请俟秋成于镇江扬州二府佥夫七千余人修复从之
　　○乙酉镇平王有爌长女及新蔡县主仪宾梁和卒遣官赐祭
　　○升户部右侍郎王质为刑部尚书先是  上谕吏部尚书王直等曰卿等咨访廷臣中老成有学公廉谨厚者四五人来闻务循至公朕将择而用之直等疏质并兵部左侍郎邝野刑部员外郎刘广衡监察御史张骥以闻  上又问诸近臣皆言质为优遂以命之
　　○命河南狭州卢氏县知县张慎湖广长沙府湘潭县县丞冯熙复任各升俸二级慎熙俱九年考满属民怀其惠上疏保留故有是命
