<!-- { "loadSidebar": true } -->
　　○湖广按察司佥事韩阳言所历州县间有三五里者人民稀少生员不及额数而教官全设未免间旷虚费俸廪乞裁减训导一员从之
　　○山东兖州府郯城费县各奏连岁荒歉人民乏食逃移户负欠税粮盐钞乞为停免  上命户部移文巡抚官覆实除之仍命计口赈济无致流离失所
　　○己未命山东济南府泰安州知州施守正复任时守正以母丧服阕诣吏部州民二百余人奏保守正居官勤慎有善政及民今新任知州陈暠老不胜任乞以守正易暠庶终其惠故有是命
　　○兵部奏近者广东电白县被贼破县治烧毁廨舍杀掠军民而把总守备等官不见督兵救护本府知府易輗亦不躬亲存恤  上曰守备及三司等官本不可恕但今急于抚恤残毁兵民姑置不问兵部即行巡按御史同三司审验被杀之家给与粮布优恤之今后务俾盗息民安若仍怠事失机必重罪不宥
　　○刑部尚书金濂奏奸义男妇者洪武永乐以来有论依奸子孙之妇应斩有论依奸妻前夫之女应徒者情犯相同议拟不一伏乞  圣断永为遵守三法司奉诏议亲男与义男情有亲疏若将奸义男妇与奸亲男妇同罪恐亲疏之情不分今后有犯前罪者宜比奸妻前夫之女徒罪科断  上曰通奸者准拟徒其男与妇仍断还本宗强奸者处斩
　　○庚申升云南大理府蒙化州为蒙化府置知府通判经历各一员
　　○革广东琼州府感恩县惠州府兴宁县二河泊所蜑户鱼课悉令隶各县带管从广东布政司奏请也
　　○辛酉礼部尚书胡濙言臣叨享禄位四十九年老病日侵精神昏愦乞放归田里  上以濙累朝旧臣仍留任事
　　○命山东濮州观城县知县王用复任用以任满九载当代去民奏乞留之事下巡按御史等官覆实以闻故有是命
　　○壬戌升云南大理府知府刘烈为云南布政司左参政掌楚雄府事右参政冯郁理布政司事从参赞军务兵部左侍郎侯琎奏保也
　　○河南左布政使饶礼以年老乞致仕从之礼江西南城县人由监生历任监察御史浙江左参政升今职盖谦恭敦雅之士云
　　○广东清军监察御史刘训言高州肇庆两府归化徭人往往被信宜泷水徭贼诱引四出攻劫累遣人招抚虽一时从化终非经久之计乞如琼州府例拘集徭首推保有能抚管五百户以上者授以副巡检一千户以上者授以典史二千户以上者授以主簿就于流官衙门到任专抚徭人或有别项猺贼出没悉听总兵官调遣同官军剿杀  上谓兵部臣曰训所言即行巡按御史同广东三司从长计议奏来处置务在经久可行毋得轻忽贻患地方或能擒捕蛮贼依例升赏仍令风宪官常川巡视抚恤禁约诸人毋得需索其财物生事激变
　　○甲子遣中官祭中霤之神
　　○乙丑赐国师角□羊巴罗只儿监粲彩叚二表里钞五百贯土官劳智彩叚一表里钞三百贯通事张福保绢二疋钞二百贯以擒获番贼功也
　　○丙寅应山悼恭王子豪土□睘奏先臣薨逝禄米例应住支臣以日给不敷奏乞正统十一年禄米餋瞻荷蒙赐允至正统十二年坐拨禄米臣失于奏请仍复收受罪不可逭今所司移文令如数还官切思食用将尽无从措办  上命免还官
　　○直隶扬州府如皋县奏本县连岁荒歉人民缺食者千有余户已发官廪二千五十余石赈济从之
　　○丁卯封楚府永安懿简王第二女为嘉鱼县主配武昌护卫副千户王佐之子正寿昌安僖王长女为安仁县主配湖广故都指挥佥事张铭之子信晋府镇国将军美土□度第三女为金城县主配山东兖州府同知姚昱之子徽命正等为宗人府仪宾俱赐诰命冠服鞍马等物
　　○移置山西岢岚州岢岚镇巡检司于朔州神池口石州方山巡检司于本州赤坚岭
　　○赤斤蒙古卫都指挥可儿即等遣千户瓦三奔可旺等镇抚困即失加等遣千户撒因帖木儿朵颜卫镇抚纳哈出百户脱脱不花遣达子哈剌达儿云南顺宁府土官知府猛勇遣通事杨禄四川乌思藏剌麻昆各卧则绰儿甲海西成讨温卫野人舍人扯老赤狭西山丹卫剌麻也失等来朝贡马驼及方物赐宴并钞彩币表里等物有差
　　○己巳调山东左参议尹聪于山西布政司督理易州薪炭聪先任开平等处赞理军机文书至是召回故调用之
　　○庚午升大理寺司务侯维为鸿胪寺右寺丞监察御史史濡向侃元亮给事中刘昭郎中姚本康琰员外郎周贵孙镛主事夏昶萧凤仪左寺正傅弼右评事章贤博士许南杰司务程羽陈勋助教李继经历林澄通判王圯推官计澄知县叶锡俱为知府从吏部会大臣荐举也
　　○升弗提卫都指挥使察阿奴为都督佥事考郎兀卫都指挥同知哥哈为都指挥使成讨温卫指挥佥事娄得为指挥同知
　　○命故友帖卫指挥同知也兀答儿子额塞哥考郎兀卫指挥佥事额里哥子撒都哈弗提卫指挥佥事卜颜子撒哈良可彻子打出俱袭职
　　○壬申命运南京戊字库所贮胡椒一万斤赴京
　　○癸酉升翰林院脩撰张益为本院侍读学士以任满九载也
　　○命撒马儿罕地面使臣舍黑马黑麻秃买秃等三人为副千户乃只木丁等五人为百户阿黑马黑麻等七人并土鲁番城地面使臣马黑麻苦察地面使臣迷儿马哈木虎坛地面使臣哈口马黑麻脱辛地面使臣火只阿刀哈密地面使臣撒的儿等四人俱为所镇抚
　　○河南陈留县奏今年五月间河水泛涨冲决金村堤及黑潭南岸已倩人夫脩筑将完复决比旧深阔难制乞命军夫协力脩筑从之
　　○甲戌宁阳侯陈懋夫人严氏卒严恭顺荣穆丽妃之母讣闻遣中官赐祭命有司营葬
　　○四川按察司副使李匡奏四川军民争讼不自下而上往往至京驾虚词烦渎  圣听及遣人递回中途又多脱逃负累递送之人旧例擅动实封者发辽东充军诬告十人以上并原告发回中途在逃者军余调发边卫充军民人发遣口外为民切缘四川远在万里此等囚徒虽经起角□羊屡见逃亡勘合行提连年不绝非惟彼处不得人用抑且长角□羊被其负累四川松潘卫并叠溪守御千户所极边地方番蛮不时出没系急用人守备去处乞敕法司计议将四川军民人等擅动实封告讦词讼者无分虚实俱改发松潘卫充军其诬告十人以上并原告发回中途在逃者无分军民俱改发叠溪千户所充军填实边方控制番蛮实为便益都察院右都御史陈镒等奉诏议匡所奏除机密重事许奏及于例不应充军者难准外其余例该充军者宜准所言今后四川军民人等果系擅动实封及雇人递状蓦越告并主使教唆捏词写本状者决杖一百改发松潘卫充军其军余人丁蓦越赴京诬告十人以上并原告发回中途在逃者改发叠溪千户所充军民人仍发口外为民从之
　　○乙亥赐晋府西河王羙埻第五子名钟铬靖江王府辅国将军赞俊第七人名佐贞
　　○刑部右侍郎薛希琏奏淮安府海州等十一州县连岁水涝蝗旱相仍加以大疫死亡者众人民饥窘特甚淮安府仓粮数少支用不敷事下户部议将正统十二年折银小麦秋粮杂豆并十三年原存小麦秋粮共二十七万有奇存本府备淮安等卫官军俸粮支用其余应起运供用者仍照原定仓分交纳从之
　　○给冠带舍人郑＜王巳＞等五人月粮如小旗例仍令从成国公米勇操练
　　○设河南南阳府泌阳县僧会司置僧会一员
　　○命脩大兴县平津大中小三闸及越河土坝
　　○丙子巡按河南监察御史奏开封府及汝阳县蝗有秃鹙万余下食之蝗因尽绝禾稼无损秋成可期  上以鸟能除民患恐有捕者命禁之
　　○丁丑石楼县主卒有司造坟用地五十三亩有奇永和王羙坞复请益坟外地三十亩增造具服等房  上以山西地土窄狭岂可过用以妨民田命今后造坟一字王地五十亩房十五间郡王地三十亩房九间郡王之子二十亩房三间郡主县主地十亩房三间著为令
　　○命广东把总守备广东廉雷等处署都指挥佥事陈德实授本职
　　○兵部右侍郎于谦闻母丧
　　上命乘传奔丧毕回任视事
　　○朵颜卫千户哥鲁哥遣达子哈剌那孩百户脱脱不花遣达子哈剌答儿乌思藏番僧劄巴藏卜等贡马赐钞彩币表里有差
　　○戊寅命给归顺达子苦术帖木儿山东东昌府空闲地八十亩仍月支米二石以优餋之从都指挥佥事曹广奏请也
　　○朵颜卫鞑靼哈剌答儿等朝贡至京奏欲将赏赐衣服彩叚等物于沿途贸易驴牛回还孳牧从之
　　○己卯封晋府交城王羙垸庶长子钟鐻周府永宁王有光第三子子碱第四子子＜土充＞镇平王有爌第四子土□寻封丘王有土□＜显-页＞庶长子子封□土第二子子土□武第三子子＜土韦＞内乡王有火□冈第二子子＜土戋＞胙城王庶长子子壉第二子子界汝阳恭僖王有烠第九子子堳第十子子土□蓬遂平悼恭王有熲第二子子土□提俱为镇国将军靖江王府辅国将军赞俊第七子佐贞为奉国将军封晋府交城王羙垸第二女为平晋县主配张瑛灵丘王美堣长女为闻喜县主配张惠第二女为秀容县主配谢森命瑛等为宗人府仪宾俱赐诰命冠服鞍马等物
　　○擢进士朱荣为刑部主事高谦南京户部主事黄祯南京刑部主事王宣宋钦俱大理寺右评事高闰太常寺博士
　　○改南京吏部主事俞僴为太仆寺丞僴任满九载吏部言其有私过故改用之
　　○免山东济南等府所属去年灾伤粮三万七千余石草四万二千六百八十余束
　　○礼科给事中余忭以吏部会官荐为知府章未上户部员外郎孙镛言忭定拟云南澂江府有烟火□章忭奏臣常以荐举不公等事劾礼部尚书胡濙濙衔臣荐臣为知府假以公道投之烟火□章远方以快私计  上命锦衣卫执忭镛鞫之忭应徒镛应杖赎罪还职  上命赎罪毕发忭充吏
　　○夜有流星大如椀色赤光明烛地出室宿西南行至羽林军
　　○庚辰敕福余卫都指挥安出指挥佥事歹都等并朵颜卫头目哥鲁哥等曰曩者辽东遣官往境外公干遇尔处头目把秃不花等备言尔卫被瓦剌抢掠艰窘之甚愿归降效力朕深悯之特遣人赍敕招抚保全尔众尔等即遣恰令加等随来朝贡今恰令加等回特赐敕晓谕尔等果欲相率来归即于辽东宽便之处拨与地方居牧或愿于境外山川险僻水草利便之处居牧亦从尔便但严饬部下之人各守法度安生乐业果能率众忠顺朝廷者仍加恩优待若引外寇侵犯边疆者剿捕不宥又朵颜卫头目言瓦剌先抢去兀良哈头目俱已杀死朕念此祸实由尔自取往年虏遣奸人以甘言微利诱尔往来实欲窥伺尔之虚实尔全不省悟致虏轻视尔众累次欺害抢杀其私通之徒固无足恤而良善之人为所负累深可怜悯尔等自今宜以前事为鉴严饬部属毋听蛊诱毋与私通同心协力休养锐气乘时待隙以复前讐尔等其钦承朕命
　　○壬午镇远侯顾兴祖成安侯郭晟永康侯徐安恭顺侯吴克忠驸马焦敬永顺伯薛绶忠勇伯蒋信遂安伯陈埙都督李忠陈友吴克勤以不朝参被劾  上命宥之仍停俸一年
　　○巡按广东监察御史杨刚奏都指挥佥事陈德布政使吴扬等擒贼于石城信宜等处怠慢误事请治之  上以德等正捕贼之际姑不问如秋候无功必罪不宥
　　○昼有流星大如椀色青白有光出东北行至云中
　　○癸未  皇后千秋节免命妇朝贺
