<!-- { "loadSidebar": true } -->
　　○襄王瞻墡奏襄阳城逼汉江自昔有堤号曰老龙环护城郭岁久为水冲激已渐坍决及城南有救生桥水大人可度桥登山以免水患今亦损坏非大起工匠修筑不足捍灾御患请敕附近府州县并本处有司军卫为之事下巡抚湖广左佥都御史王俭核实俭以为宜  上命俭督有司修筑
　　○癸巳端午节赐文武百官扇及宴
　　○甲午朵颜卫都督阿儿乞蛮遣指挥吉儿马歹等来朝贡马赐宴并彩币表里金织纻丝袭衣等物
　　○命哈密卫都指挥同知阿都剌为都指挥使指挥使苦出帖木儿亦不剌金俱升都指挥佥事从哈密王母努温答失里奏保也
　　○乙未户部奏陕西布政司所属州县榖草一十万束每年该运赴凉州庄浪等处以地远折运银以备买草迩者守臣言彼处草多不须买欲以折银作彼处官军折色俸粮宜从所请又欲会筭递年逋负并以后折收如例运送但陕西连岁早涝人民转徙宜自天顺六年十二月以前未折银者停免七年以后不必折银仍纳草存之腹里备用如不用草每束徵豆五升积于附近仓场庶苏民困从之
　　○命迤北使臣正使阿哈剌忽把秃来副使孛来俱为指挥佥事
　　○丙申韩王徵钋奏欲躬诣京朝觐复书止之
　　○河南裕州民奏知州秦永昌贪暴打死人命数多且尝衣黄阅民兵  上遣锦衣卫官校往核之遂执至京且籍其家赀陈于外廷诏廷臣阅之内阁臣李贤等暨诸大臣合＜锍-釒＞请诛永昌以戒有司之不法者  上从之斩永昌于市仍榜示天下
　　○天鸣声如泻水
　　○戊戌封汉阴王徵鍉生母平氏为韩靖王夫人赐之诰命
　　○直隶保定真定河间大名广平顺德山东济南青州东昌河南卫辉等府并山东东昌青州等卫俱奏去年亢旱至冬无雪今年自正月至四月不雨二麦槁死秋田不能下种税粮无所从出  上命户部勘实以闻
　　○庚子  仁宗昭皇帝忌辰遣官祭  献陵
　　○壬寅致书襄陵王冲炑曰近得韩王奏称叔祖天性至孝奉生母季氏服劳尽诚始终不渝今年三月初五日祭扫母墓哀痛若初丧躬负土培墓先是连雨雪是日乃霁至终事雪复作朕甚嘉之夫孝非诚无以致感格之速非著无以敦风俗之劝况宗室之懿四方其训是用作书以著叔祖行孝之诚惟亮而贞之
　　○癸卯封辽府辅国将军豪堥妻费氏为夫人奉国中尉豪坲妻许氏豪墇妻王氏豪土□从妻李氏俱为安人赐诰命冠服
　　○命南京前府掌府事忻城伯赵荣免视事都督同知范雄右府都督同知张斌都察院左都御史石璞户部左侍郎马谅俱致仕以锦衣卫都指挥佥事门达言荣等俱年老昏愦不能任事故也
　　○乙巳升都察院右副都御史陈翌为南京户部左侍郎仍支从二品俸
　　○丙午临漳王祁鋆奏臣生母王氏自父赵惠王薨后仍居赵府臣分封于外母子异居晨夕未得侍餋乞令出府就餋以尽人子之情从之
　　○丁未湖广施州卫忠孝安抚司峒长田忠广西茗盈等州县遣舍人李玄等来朝贡马赐钞彩币表里有差
　　○复除湖广布政使司左参王让于山东布政司湖广按察司佥事萧銮于福建按察司俱以丁忧服阕也
　　○戊申赐阳曲王羙垙第六子名曰钟鐱
　　○太常寺卿夏衡以老疾乞致仕从之
　　○增置西安门仓
　　○壬子调监察御史朱铉为浙江桐庐县知县刘忠为河南新郑县知县时浙江布政司右布政使谢辅以赴任辞朝失仪铉等失紏劾俱下狱法司论赎杖还职  上特命调铉忠
　　○晋府西河王弟镇国将军钟鏇夫人张氏卒讣闻遣官赐祭命有司营葬
　　○癸丑泰宁卫故都督革干帖木儿弟兀研帖木儿遣指挥答卜乃等迤北马可古儿吉思王子遣头目阿哈剌忽平章伯忽等来朝贡马赐□并彩币表里金织纻丝袭衣等物仍命答卜乃等赍敕并彩币表里归赐兀研帖木儿等
　　○擢知县刘珂李昺为监察御史监生方进李让赵琏李英为南京监察御史俱以问刑半年考中也
　　○先是辽东总兵官成山伯王琮等奏海西女直屡犯开原等边  上命守开原左参将曹广剿之既而广奏同海西公干都指挥马鉴领兵追击攻破清河寨斩首四十余皆遁去至是海西呕罕河等卫头目都督你哈答遣都指挥李土蛮诣阙言广等误杀清河寨归顺夷人  上谓兵部尚书马昂等曰向命广但剿犯边者岂意妄杀如此论法皆当治罪今姑贷之尔兵部即择谨厚译者往抚谕之
　　○甲寅调守备龙门所都指挥佥事张寿于万全都司理事
　　○巡抚辽东宁夏延绥等处右副都御史官胡本惠等赴京议奏合行事宜一辽阳广宁开原义州锦州宁远等处及沿边一带并定辽左等二十五卫军士每年采打秋青野草各委官军看守未支数多年久浥烂间有存者不堪餧马徒劳看守请移文彼处管粮官查盘以堪中者易钞入官浥烂者免追看守官军发回原卫差用一延绥德等处沿边操备军余每年陕西布政司以在库布花运送给赏为御寒之具所司恒于冬初委官领送□倩人夫及千余名山路险远每岁停塌直至次年二三月方得运至至则隆冬已过军士不蒙实惠请令陕西有司将合用布花实数预为拨泒所属州径送延安庆阳二府并绥德州官库收贮至八九月间本司委官至彼就近领运赴边给散庶民免转输之苦军受及时之惠一陕西察司添设副使一员于延绥庆阳边仓专理粮草至九年方得代回各处边营星散仓场窎远初任之时犹勤监督二三年后未免以跋涉为劳怠于巡历以致官攒放纵奸弊横生况在彼既久人情稔熟艰于防制如甘凉宁夏管粮官例于本司见任佐二官内轮递差委一年一代庶劳逸适均奸弊可革一守备双山等堡军士原系潼关卫并蒲州千户所调来沿边备冬之人后因边境多事就留常备不得给赏冬衣布花请如南阳等卫调来军一体给赏户部覆奏所议诚为便利  上俱从其请
　　○监察御史杨琎巡按辽东锦衣卫言其擅挞军职命枷于都察院门前
　　○丙辰敕都督佥事李曰□永今特命尔统领在京精壮官军一千名往山西代朔州往来驻劄操守遇有贼寇入境相机剿杀如贼势众大即调山西附近军马或约大同总兵官合势夹攻以除寇攘以靖边境
　　○礼部奏本部会同各部并都察院堂上官及谙晓译字官考试翰林院四夷馆习学番字子弟蔡蕙等十人为一等应授以译字官蔡振等六人为二等仍习学二年再试傅泰等二人为三等仍习学三年再试不支月米饭食张昂等三人不中应黜为民从之
　　○丁巳广西太平等府遣土官舍人李让等陕西岷州卫番僧吾思领占等俱来朝贡马及方物赐钞彩币表里有差
　　○重建文德坊牌楼以被火毁也
　　○致仕陕西左布政使许资卒资字文素直隶唐县人由举人授介休县知县擢监察御史正统间升湖广按察司佥事寻升河南副使继又升陕西左布政使景泰甲戌岁考绩来京以老疾致仕至是卒资明习吏事自县职累官至方岳所历绰有能声然在陕西尝以贪鄙为御史所劾用是清议弗与焉
　　大明英宗睿皇帝实录卷之三百五十二终
明英宗睿皇帝实录卷之三百五十三
　　天顺七年六月己未朔
　　○庚申封秦府宜川王弟镇国将军公錔妻陶氏晋府阳曲王子镇国将军钟鍏妻刘氏俱为夫人赐诰命
　　○新光禄寺供应器皿一万一千余事
　　○辛酉朵颜卫都督阿儿乞蛮等遣头目歹儿等福余卫指挥可台等遣头目百儿克等俱来朝贡马赐宴并彩币表里纻丝袭衣有差仍命歹儿等赍敕并彩币表里归赐阿儿乞蛮等
　　○升尚宝司少卿凌信司丞张翌俱为本寺卿信支从四品俸俱以九年考满也
　　○湖广按察司佥事王骥奏都指挥佥事姚瑛先为衡州指挥时假征进名科敛军士命收治之
　　○壬戌锦衣卫廉得狭西佥事李观受赂为人脱死罪  上命锦衣卫遣官往执之
　　○四川都指挥佥事徐钦捕贼夹江为贼掩杀军士数十人巡抚巡按官论赎杖还职从之
　　○夜有流星大如鸡弹色赤有光出紫微西藩东北行至五车星
　　○癸亥四川乌思藏地方番僧绰令等来朝贡方物赐钞彩币表里纻丝袭衣等物
　　○命故怀柔伯施聚子荣袭封怀柔伯
　　○升山西按察司按察使王允为湖广布政司左布政使
　　○甲子命浙江布政司并直隶苏松徽常四府以今年折银秋粮一十二万石收买青红绿纻丝一万疋从中官林宽请也
　　○乙丑命吏部署员外郎事主事刘岌钟清刑部署员外郎事主事徐海吴显南京刑部署员外郎事主事孙纪俱实授员外郎
　　○万全都司都指挥佥事李延初坐事调广西都司至是兵部言延先任万全都司熟知边情宜令复旧任协同镇守独石从之
　　○巡抚宣府佥都御史李匡奏怀安卫都指挥佥事宋晟诸不法事  上命给事中樊冕往案之
　　○左军都督佥事靳忠卒讣闻  上辍视朝一日遣官赐祭命有司营葬
　　○丙寅升工部营缮司主事林赞为南京礼部精膳司郎中屯田司主事吕晟为南京刑部山西司郎中户部广东司主事朱志为南京工部都水司员外郎
　　○礼部奏近者迤北使臣伯忽把秃来等乞遣使往通和好考得永乐间止是彼处遣使朝贡无遣人往彼之例宣德间虽常遣使后因虏情谲诈止之况今伯忽等自行奏求亦无彼处王子番文未可从宜令通事省谕伯忽等若果能诚心尊事朝廷不为边患即是和好不必遣使往来烦扰仍令兵部谨饬边备以防不虞从之
　　○丁卯敕谕海西呕罕河卫都督你哈答等曰去年五六月间辽东报有贼寇侵犯参将曹广等帅官军杀获首级未几都指挥李土蛮言辽东军马将不叛者苦赤纳苦女等五十余人俱杀讫且尔海西等处各卫头目以时朝贡俱得升赏岂意悖义犯边致令官军追剿误杀无罪之人然非尔处小人犯边官军必不妄杀因此特遣通事都指挥武忠赍敕抚谕尔等尽赦尔罪尔等宜改过自新严束部落各安本分耕牧依时朝贡不许轻易犯边自取灭族慎之慎之复谕兀者卫都指挥察安察肥河卫都督孛里哥弗提卫都督察安奴考郎兀卫都督哥哈成讨温卫都督娄得等亦如之
　　○升云南按察司副使夏裕为贵州按察使
　　○命各按察司管屯副使佥事并南北直隶巡按监察御史专理预备仓粮以巡按江西监察御史吕洪言预备之政司府州县官差委不常无人专理不能因时敛散故也
　　○锦衣卫廉得监察御史韩祺巡按山西擅作威福与厮役者为淫戏代回六科被旨廷劾之命枷示长安左门外未几祺竟死
　　○都察院右都御史李宾右副都御史林聪自劾不能表率属官致御史李蕃杨琎韩祺等出巡往往恣为不法乞俱正臣等罪诏宥之
　　○戊辰安南国王黎灏遣陪臣黎公路等奉表来朝贡金银器皿等物赐宴并钞彩币表里金织罗袭衣等物仍命公路等赍敕并彩币表里归赐其王
　　○山西都指挥佥事江山数与妓者淫事闻命罢职
　　○夜有流星大如弹色赤出紫微东藩西北行至文昌星
　　○己巳礼部奏翰林院侍读学士钱溥礼科给事中王豫使安南国安南国王黎灏馈溥金银各四十两金银厢带各一条馈豫金三十两银四十两金银厢带各一条溥等固辞不受王命陪臣程磐顺赍诣京溥等犹未敢受  上曰既已赍至令溥等受之
