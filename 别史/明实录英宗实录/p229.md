<!-- { "loadSidebar": true } -->
　　○命总督独石等处守备左都督杨洪佩镇朔将军印充总兵官镇守宣府都指挥佥事赵玫署都指挥佥事杨俊总督独石永宁等处守备
　　○癸亥命修阙左门里贴黄房屋
　　○山东文登县奏本县先年旱涝负欠秋粮拟俟今岁补辅今灾伤尤甚乞将补输粮折收布钞杂豆奏下户部官宜从其请每米一石或纳布一疋或纳钞五十贯纳杂豆者抵斗俱送彼处仓库收贮以备沿海官军支用从之
　　○定军官赴京操备得罪者例其赴操不如期者停俸发边卫立功当赎徒者加杖百赎死者亦杖百发边卫瞭哨俱一年还职仍令操备
　　○爪哇国使臣亚烈马用良等朝贡至京奏所驾海舟被风荡石破乞行广东都布二司量给物料佥拨夫匠造舟领驾回国从之
　　○甲子哈密忠顺王倒瓦答失里遣千户马黑麻的朵颜卫指挥佥事阿鲁花头目扯扯秃遣头目完者秃等贡马赐宴并彩币表里等物有差
　　○命山东都司都指挥佥事李琮子昂代为指挥佥事
　　○命修徐王坟内外墙垣角门及东西下马牌楼
　　○设浙江海宁卫沙西土寨拨本卫梁庄寨官军轮番兼了
　　○提督辽东军务右都御史王翱奏泰宁福余朵颜三卫达子言为也先所逼挈家来广宁等处地方驻劄也先又遣部属数百人到边以寻杀三卫达子为名  上敕翱与总兵官不分也先及三卫谕以朝廷军法凡近边者即行剿杀兵部仍移文各处总兵官严整武备以待
　　○免山东济宁并直隶沂州等五卫灾伤屯粮九千六百九十石
　　○彭城卫指挥使马麟奏臣父招远伯亮病故支过南京禄米四百六十余石例该还官措办艰难  上曰亮尝效劳于国身逋殁而遽追其已费之禄岂待功臣之体其免之
　　○丁卯释奠先师孔子遣国子监祭酒萧镃行礼
　　○命翰林院侍读习嘉言侍讲邢宽为顺天府乡试考官赐宴于本府
　　○戊辰祭  太社  太稷
　　○遣顺天府官祭宋丞相文天祥
　　○设直隶保定府定兴县道会司置道会一员
　　○己巳擢进士周宣罗绅刘会徐昌监生吴玉杨伸俱为户部主事
　　○复除湖广右参政柳芳于山西布政司以父丧服阕也升浙江道监察御史周铨为四川道布政司右参议专理边储以九载任满考称也
　　○兵部奏宁夏总兵官黄真等奏乞添军操备宜将河南及直隶潼关等卫原选操官军三千半往宁夏半往延安备冬候春冻开放回原卫岁以为常  上曰真等不乘时区画只要增军纵增之不善区画与不增何异宜令真等预议调度策应方略河南并直隶潼关等卫官军果有边警时调去策应
　　○礼科给事中熊文为人发其与宁波卫军陈弘妻沈氏通已而匿母丧娶之乃发丧以归都察院请逮文究治从之
　　○庚午永和王羙坞奏臣弟羙垾已封镇国将军其岁用禄米乞赐支给以赡食用  上命户部如例给之
　　○命永康侯徐安安乡伯张安往南北直隶山东等处印烙孳生马四万五千七百八十匹
　　○辛未命故京卫带俸都指挥佥事辛玉弟庸署都指挥佥事孙凯弟胜袭为指挥使
　　○辽王贵＜火受＞奏欲于明年新正诣京朝觐  上复书止之
　　○暹罗国王思利波罗麻那惹智剌遣使臣坤普论直等奉表贡方物赐宴并彩币表里金织袭衣等物仍命坤普论直赍敕并彩币表里归赐其王及妃
　　○董卜韩胡宣慰使司都指挥同知克罗俄监粲遣温卜剌麻罗孤纳思等贡马及方物赐宴并金织彩币表里等物复敕克罗俄监粲曰尔奏保子关巡检董敏械系至京乞为矜怜并千户唐泰接受杂谷财物通事徐受冒引番人朝贡皆乞怜之事具悉然朝廷赏功罚罪务从公道尔叔父也失监粲等皆修职奉贡故我  祖宗厚加赏赐至尔又克效力捕贼朕特重加官赏此朝廷赏功之典也今敏先与王永讐杀遣官招抚百诈拒命赍敕往谕仍肆奸谋朝廷捕治监候偿命此诛恶之意也尔等不以好恶公正为心輙与之曲辞辩释量必为敏党所诳故耳尔自今宜深体尔父叔忠敬之意抚率部属各安生业其泰受山事已令风宪官从公访察俟其至日处置并谕尔知之
　　○癸酉书复秦王志＜土絜＞曰承谕世子及临潼等王延川等郡主并第四女俱乏人使令今发内使院宽庞通等十六人往供事其各善遇之
　　○甲戌祭山川城隍等神
　　○遣旗手卫官祭旗纛之神
　　○御马监监丞李保住先奏武清等县草场地被人侵占  上命御史等官覆勘有先拨与军民耕种纳粮者又有原系工部柴场非草场地者其余官舍军民人等侵种草场地一百四十五顷有奇  上曰旧种地纳粮者仍旧种纳种柴场地者亦听起科其余侵占草场地悉退还官后有犯者决罪不恕
　　○调京卫带俸都指挥同知丘真于云南都司提督临安卫守备
　　○夜月犯外屏西第三星
　　○乙亥致书襄垣王逊燂曰比者山西行都司等官奏叔祖长子仕＜土匮＞乘马挟妇女一人至都司自称因年幼不能读书理家惧叔祖重责出府回避次日长史徐瑀领取回府等因盖为父者慈以教子为子者孝以事父然后恩义兼尽家道肃睦今长子擅自出府失礼之甚亦或叔祖平昔待下之过于严欤书至叔祖宜令其从师读书修身慎行以盖前愆
　　○四川右参议徐璟专理边储以父丧去任巡按监察御史并布按二司奏保璟处事公平军民畏服乞起复任事  上从之令驰驿之任
　　○命造房四十余间于内府以贮五伦等书板从工部奏请也
　　○丙子湖广桑植安抚司遣把事谭彪等四川马湖府泥溪长官司土官舍人王遵等贡马驼方物赐钞彩币表里有差
　　○大理寺右少卿张骥奏直隶淮安邳州地方飞蝗蔽野盖因府州县卫所官先遇蝗虫遗种之时不行寻掘烧毁及后复生又不严督扑灭以遗民患宜治其罪  上命姑从宽宥再犯不恕
　　○丁丑命故嘉河卫指挥佥事兀剌歹子得隆哥袭职送辽东自在州居住
　　○四川按察司奏都指挥佥事郭礼守备威州克军士月粮  上命巡按御史逮治之
　　○敕云南车里军民宣慰使司宣慰使刀霸羡八百大甸军民宣慰使司宣慰使招孟禄老挝军民宣慰使司宣慰使刀板餋等曰尔等世居南徼忠敬朝廷进贡方物已有定例今却奏乞朝廷遣内臣赍敕往尔处催督尔等受显职管治一方通为办理何必推托其钦承朕命毋怠
　　○酉刻日生左珥赤黄色鲜明良久渐散
　　○己卯命修  长陵  献陵  景陵所用朱红三牲案匣戗金龙壸等器皿共二千余件从祠祭署奏请也
　　○赐秦府镇国将军公锜夫人何氏公铃夫人施氏公铠夫人徐氏及盩厔郡君仪宾范麟诰命冠服
　　○革河南开封府封丘县中滦巡检司以其地僻故也
　　○后军都督府都督佥事李圭卒遣官赐祭命有司营葬事
　　○月犯五诸侯南第二星
　　○壬午给宁夏等处官军马二千九百十九匹
　　○已故遂安伯陈瑛妻朱氏诉近蒙赐男埙袭其父爵应得禄米一千石被族属争分其半用度不敷乞赐分豁事下廷臣议以为颁赐禄米朝廷酬功之恩分赡亲属贤者睦族之义今后公侯伯有自愿分与亲族者不拘多寡随意与之其不愿分与者亲属不许争讼分夺  上是之命著为令
　　○兀者卫都督剌塔奏迤北鞑靼遣人来其卫追寻兀鲁歹等  上命兵部移文提督军务等官王翱等委谙晓夷情者晓谕剌塔戒饬部属毋效三卫达子轻与虏和自取灾祸敢有违者听剌塔等依法惩治重则送总兵等官处发落有不服者奏来调兵剿捕
　　○癸未晋定王夫人徐氏卒遣中官赐祭命有司营葬
　　○命故羽林前卫指挥使钱弘子聚金吾左卫指挥同知刘兴子敬袭职羽林前卫指挥佥事高亮子震代职
　　○巡按山东监察御史史濡奏平山东昌二卫安置达官都督喃哥等部属恐后生餋蕃庶泛滥为非难以制服宜分遣往各都司卫所安置
　　○上不允
　　○甲申重建京城东岳庙成御制碑文曰朕惟天生万物必资五行四时之佑而后能成生长收藏之功君主万民必严五岳四渎之祀而后能成惠餋奠安之政是故圣王之制祭祀能御大菑则祀之能捍大患则祀之观于舜陟帝位与夫巡守四方必望秩于山川武王大正于□必告所过名山大川之类是也而况君为百神之主国之大事祀又为之首乎于乎君必祀神以礼则神为君于民所欲与聚所恶勿施不独御大菑捍大患而已神必庇民以惠则君为民于神辨方秩祀筑宫肖像不独望而祭之过而告之而已此东岳庙所以建于都城也欤天下之岳有五而泰山居其东民之所以莫大于生而东则生之所从始故书称泰山曰岱宗以其以生万物为德为五岳之尊也庙而祀其神于都城之东示欲厚民生也国家祀典于凡山川之神春祈秋报既享祀于郊矣然惟天子得以亲之而非民庶所得渎也士女车徒来尸来宗得以尽其禳禬之私于岁时者独非有所望于庙乎乃诏有司治故地于朝阳门外规以为庙中作二殿前名岱岳以奉东岳泰山之神后名育德俾作神寝其前为门环以廓庑分置如官司者八十有一各有职掌其间东西左右特起如殿者四以居其辅神之贵者皆肖像如其生又前为门者二傍各有祠以享其翊庙之神有馆以舍其奉神之士庙之广深凡若干亩为屋总若干楹壮伟宏丽盖始于正统十二年五月十八日而落成于八月十五日材出公之素备工用役之常赋而民无有知者岁时致以香币冀神运生生之机于无穷亦顺民所欲之一也乃勒祝神之辞于石曰自昔帝王建国分方封岳为五以奠厥疆神各受职入阴出阳运机肤寸赞化被苍有若岱宗峻临阳谷出云敷雨不疾而速何枯不春何焦不沃弘帝之仁锡民之福其在五岳专职发生苍龙青旂八极游行或长或餋资其孽萌凡百有就实肇兹灵秩视三公岳孰为首曰惟泰山独钟神秀徂徕新甫峙其左右咸效乃长以相以佑神煦其泽虽曰自东民之沐之四海攸同望祭有典豆笾既丰神之享之惟鉴予恭都人小大皆感神惠岩岩莫瞻衷情曷慰予允念兹乃诏工民为神筑工城之震位上以祠神下以顺民民为神式神与民亲佑其孝弟弭其菑屯副其祷禳昭神之仁有堂翼然有像俨若神之临之如在岱岳匪徒庇民卫我郊郭疵疠弗兴兵祲不作人理其阳神司其阴阴阳表里同此一心生生之道惟神是谌以为神职神可不任宜旸而旸宜雨而雨神之在山则应下土惟恶是夺惟善是予神之在庙则翊予度
　　○赐河东王钟鏸太谷王钟鋊镀金银印各一
　　○命修南京大理寺
　　○工部奏修东岳城隍二庙完请拨庙户以供洒扫从之
　　○乙酉革湖广靖州河泊所以所办课钞少故也
　　○礼部奏暹罗国使臣冲普论直等言所贡碗石一千三百八十斤非本国所产皆往西洋易来其获亦难乞循正统二年例每斤价钞二百五十贯续稽得正统九年本国使臣坤沙群等贡碗石八千斤至京本部以其非贵重之物奏每斤给价钞五十贯每钞二百贯折支绢一匹通计绢二千匹  上减半给之今坤普论直乞欲循正统二年例未敢轻定  上曰碗石中国素有非奇物也每斤给钞五十贯自后其免贡之
　　○丙戌南京刑部右侍郎郑泰乞还乡疗疾  上不允命仍复职
　　○泰宁卫达子歹歹来归  上命为所镇抚隶南京锦衣卫赐冠带钞彩币表里纻丝袭衣并房屋床榻器皿牛羊等物
