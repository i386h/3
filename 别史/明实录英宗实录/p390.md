<!-- { "loadSidebar": true } -->
　　○命迤北来降虏人宛八为头目送南京锦衣卫给房屋等物月给米二石
　　○少保兼兵部尚书于谦言天津等卫官军间有将带私盐来京被官司执问拟口外守哨然此等俱衣食不给者乞＜宀十见＞贷之诏免哨了杖一百送操后有犯者仍照常例
　　○镇守福建兵部尚书孙原贞等奏近敕臣等覆视福州建宁二府各银场坑开煎有无便利臣等亲临各坑见其坑路深远矿脉微细亦有坚石深泉之处全无矿脉实难开煎况副建自经兵以来民心未安今欲开场器具工力悉出于民闻风警惶必致逃窜其患匪轻伏望
　　皇上轸念生民曲从其便仍前封闭俟岁豊民富徐议其事从之
　　○宣府总兵官右都督过兴等奏新河口堡系虏使出入之处守备军士数少其新开口堡地势偏僻旁无屯种田地本堡西北角内旧有墩台宜加脩高大量拨军守了传报声息多余官军掣回并守新河口堡为便从之
　　○左春坊左庶子兼翰林院侍讲周旋卒旋字中规浙江永嘉县人正统丙辰廷试第一授翰林脩撰景泰初开陈攘夷安夏大计千余言多见采纳秩满升侍讲与经筵进左春坊左庶子与脩君鉴多所著述至是早朝衣冠端坐而卒旋文辞□赡而性坦夷于物无忤云
　　○月犯氐宿东南星
　　○癸酉给武骧左等卫官军勇士马五百九十七匹五军三千神机管营官军马三百一十二匹
　　○吏部言四川布政司东川军民等府通事呵卜等十人朝觐失期后至当置之法诏以土人宥之
　　○礼科都给事中张轼等奏诸司职掌每年大祀  天地太常寺先期奏定分献官给事中中书舍人皆预近固天变屡见给事中刘纬等以为大臣失职所致上章劾奏言有不通儒术而窃六卿之职者盖以掌太常寺事礼部尚书蒋守约本以黄冠缪膺重任素乏清慎之德难任礼乐之官也以此守约不取给事中并中书舍人为分献官怀挟私忿变易成规罪实难宥诏宥守约今后分献官仍照诸司职掌
　　○浙江处州卫奏本卫居万山中春夏雨湿山气郁蒸所造方叶铁甲著雨汗即绣涩朽断清如洪武间造黑漆柳叶铁甲轻薄可用从之
　　○月犯钩钤下星
　　○甲戌遣平江侯陈豫太子少师吏部左侍郎兼翰林院学士江渊往山东河南抚安军民时内阁臣陈循等奏山东河南连年水旱加以自冬至春飞雪过度军民艰难乞命文武大臣素称廉能干济者各一人往抚安之听以便宜行事诏是其言特以命豫渊且命廷臣详议所当＜宀十见＞恤并蓄积之方以闻于是群臣条陈十事一被灾之处民间逋负官租官物及各司岁课诸务悉皆蠲免一在外诸司吏典两考役满能输米麦百五十石者免其办事即拨京考三  满吏典并承差能输米麦三百石者亦免办事考试即许选用该重历者输米麦二百石免其重历民能输米四百石罢黜官员非赃罪者能输三百石俱赐以冠带考退生员该充吏者能输米八十石放归为民其米俱于被灾州县输纳以备赈济一沙湾脩堤事不可已然近河之民疲弊已极宜免江南直隶赴京轮班人匠一岁之役令于本处纳银三两官为送至沙湾脩河官处备用其被灾之处该班人匠亦免赴京令于沙湾上工一被灾之处应选幼军校尉力士将军及清勾军丁并民间亏损马骡驿递损坏舟船等物应陪补者悉暂停止俟秋成别议一被灾之处官吏人等犯赃私并死罪者角□羊京其他悉于所在官司炤例发遣其见监重囚情有可矜法有可疑或经年远无证佐者或困饥馑不得已而为盗者俱令巡抚巡按等官审录具奏取自上裁一各军民有因犯法逃避及饥寒所迫啸聚山林者限三月以里听其自首悉宥本罪令各复业一在京在外势要之家有于被灾之处举放私债逼取利息者许官司挐问如律一里河民船应带砖者免其带砖令于徐州临清纳采以备赈济以舟之大小为差其大者不过纳米一石一山东河南并江北直隶该赴京操练官军悉免赴京听平江侯陈豫于各城操习一在外诸司皂隶有额外多设者听巡按监察御史紏处黜罢奏入命以授豫渊相时行之
　　○命故沈阳中屯卫带俸都指挥同知白旺子聦袭为指挥使
　　○申时太白见未位
　　○乙亥江西建昌府民管文昇宋克荣张泰琛张进孙黄大钟鲁汝励黄愈敬熊邦美胡三孙饶州府民周仕英郑豪二王昌程尹生叶添伦刘丕显汪克敬史隆昇蒋思明方志权俞献清程嵩叶得暹僧支云华与仁姜尚胡友诚江寓周晣昌钟象孙戴学政夏琥王子荣朱民鲜祝时雨左添才丘孔华江文郁各出榖一千石以上助官赈恤诏赐玺书旌劳复其家
　　○丙子命瓦剌正使哈只副使恰如厮俱为都督佥事使臣都督同知纳哈出为右都督都指挥同知秃秃儿为都指挥使都指挥佥事可可土干俱为都指挥同知副千户可哭可可哑儿阿必俱为正千户
　　○召□于万全等处中纳盐粮其于万全广积仓并赤城广备仓中淮盐者每引米豆五斗浙盐三斗长芦盐二斗长安岭仓中淮盐者每引米豆六斗五升浙盐四斗三升长芦盐三斗柴沟堡仓中淮盐者每引米豆四斗八升浙盐二斗八升长芦盐一斗八升共开中淮浙长芦盐二十四万六千一百六十六引
　　○监察御史王越巡按陕西闻父丧不候御史戚宁更代輙回京右都御史罗通请治其罪诏宥之
　　○锦衣卫指挥佥事刘敬等奏恭顺侯吴瑾不严钤束所部达军致其于武清县等处白昼杀人劫财镇守通州等处都指挥陈逵不速捕获俱当究问诏俱宥之敬因请迁达军于远方事下兵部议达军安插近处已久况精壮者累调湖广等处杀贼存留不多若迁之恐疑惧生变宜移文总兵官右都督张軏督令瑾等将各屯达军舍余严谨关防时常点闸令其各安生理若仍前为非瑾等一体治罪从之
　　○月犯建星西第三星
　　○丁丑怀仁王逊烠奏先蒙朝廷赐衮龙袍今年久不堪服用诏给大红纻丝纱罗各一与王自制
　　○敕谕番僧国师□巴侄初敬占藏等曰闻尔等与黎巴家讎杀兹特降敕晓谕尔等即释怨讲和各安本分共享太平之福毋或自取祸殃
　　○巡抚河南右都御史王暹奏精力衰惫乞罢归吏科言暹委靡不振清誉无闻诏命致仕
　　○戊寅礼部祠祭司主事周骙奏设科取士当遵国法禁例洪武以来旧例曾由科目出身未入流品官生员发充吏罢闲官吏监生生员娼优隶卒刑丧过犯之人不许入试其生员军生儒士及未入流品官农吏承差军余人等若无钱粮等湏粘带者听从入试如有不实照例论罪已中式者黜退不录未中式者终身不许入试今顺天府景泰四年乡试取中举人尹诚汪谐陈益龚汇王显李随李森钱轮俱系冒藉人数于例不该入试似此之徒欲求事君而先欺君今日苟图如此他日居官可知乞明正其罪以警将来命锦衣卫俱执送刑部问未发露者许出首逮问同学知而不首者同罪今后科场知贡举监试提调等官务在防范严切不许容情冒名换卷截卷传递文字并说话作弊监门搜简巡绰监试官军听有如前容隐不举作弊者俱治以重罪帘外执事官临期于吏部听选官内选文学出身者充之
　　○褒城王范堮妃孙氏薨妃兵马副指挥祥之女正统三年册封至是薨讣闻遣官赐祭命有司营葬
　　○己卯封楚府永安王季塾庶第四子均镠为镇国将军妻赵氏为夫人赐诰命冠服给岁禄一千石米钞兼支
　　○命薛胤为中书舍人胤刑部尚书希琏子先以乞恩写诰至是满三年乞授职故有是命
　　○降福建按察司佥事张彦为浙江黄岩县知县以巡抚兵部尚书孙原贞考察其风纪不振也
　　○湖广施州卫奏去夏淫雨伤害禾稼租税无徵事下户部令所司覆视以闻
　　○庚辰移置紫荆关外军城驿于城内以镇守右都督陶瑾请也
　　○罢右通政吴余庆官余庆掌武官诰命令家人为人代领兵部劾奏下狱刑部鞫当赎枤还职兵部又奏余庆老疾昏怠操持不谨宜黜之故有是命
　　○辛巳升刑部郎中李春为浙江宁波府知府李庸脩为四川重庆府知府户部员外郎刘＜王已＞为四川重庆府知府南京兵部主事沈琮为四川夔州府知府大理寺寺副吴俊为贵州石阡府知府
　　○命都指挥使曹广署都督佥事充参将守备辽东开原地方
　　大明英宗法天立道仁明诚敬昭文宪武至德广孝睿皇帝实录卷之二百三十七
明英宗睿皇帝实录卷之二百三十八
　　废帝郕戾王附录第五十六
　　景泰五年二月壬午朔  太上皇帝居南宫
　　○南京脩理
　　太庙兴工遣驸马都尉赵辉祭告
　　○巡抚江西右佥都御史韩雍奏去冬建昌府属县大疫男妇死者八千余人巡按湖广监察御史叶峦奏武昌汉阳二府疫男妇死者万余人
　　○癸未封秦府镇国将军志埁女为＜执皿＞厔郡君配吴理命理为仪宾赐诰命冠服等物
　　○命瓦剌也先使臣哈只等赍书赐也先曰书与瓦剌可汗自尔祖父以来世世克脩职贡尊事朝廷今可汗居尔国位又能体前人诚敬之心遣使朝贡朕于四方万国来朝虽皆有所嘉赉而于可汗独厚者盖以可汗尤能敬顺
　　天道而保和好于久远也除已升赏宴待使臣其有回答可汗礼物并贡马价直及所求器物悉如数付使臣领去颁给所言  太上皇帝是朕之至亲岂分彼此可汗勿以小人妄言有所听信即为贤达今后朝贡使臣遣好人来庶几永保和好可汗其亮之又赐瓦剌阿剌知院忒古系猛可等王子及诸头目彩币表里有差悉命来使赍敕以给之
　　○擢进士郑冕周清董廷圭吴绰靳敏李人仪陈僎庄昇为两京监察御史
　　○降前军署都督佥事崔福仍为都指挥使济阳卫带俸都指挥同知黄钦为都指挥佥事阳和卫带俸都指挥佥事方荣为指挥使以兵部奏福等消耗马匹沮坏兵政也
　　○大隆善寺妙济禅师绰巴劄失卒命其侄完卜失剌也失袭之
　　○甲申  上圣皇太后圣节免命妇朝贺
　　○给方山王子镇国将军钟铤钟镳岁禄各一千石米钞兼支
　　○丙戌金星画见于未位
　　○丁亥释奠先师孔子遣少保兼太子太傅户部尚书文渊阁大学士陈循行礼
　　○夜月与金星相犯
　　○停徵山西太原府文水县逃民荒田税粮一万六千六十石有奇草二万二千四百九十余束
　　○少保兼兵部尚书于谦等奏各处边境自去年十月至今累报烟火或称也先欲来南边打围或称也光见在沿边下营矧河南山东等处连年灾伤军民困苦贼盗生发虽抚恤防范无所不至而意外不测之患难保必无其三营总兵官石亨柳溥张軏皆朝廷之所倚注中外之所属望伏乞  圣断令亨等和同计议万一虏寇果来抢掠边境何以捍御战守若来侵犯京畿何以保国安民军马如何调度营阵如何安置或贼寇分投径捣关陕山西并真定保定等处则何处屯兵截杀何术进剿掩袭凡事之可忧而当行者逐一具陈取自  上裁毋得含糊隐忍退有后言  帝曰卿等所言甚善令总兵官即具战御方略以闻务要著实可行不许徒事虚文
　　○戊子  帝祭  太社  太稷
　　○遣顺天府官祭先农之神
　　○命浙江右布政使杨礸王□赞致仕以考察其有疾不能视事也
　　○大理寺卿薛瑄言今法司发拟罪囚多加参语奏请变乱律意刑罚失中请敕自今一依  祖宗律令不许妄加参语从之
