<!-- { "loadSidebar": true } -->
　　○命山东都司大嵩卫指挥同知王通为署都指挥佥事镇守密云狭西西安府民王珩王海等巩昌卫都指挥同知王寿董俊岷州卫指挥佥事后能西固城千户李瑛等各出稻麦千石有奇赈济诏赐玺书旌劳复其家
　　○开设直隶隆庆州永宁县医学
　　○修浙江萧山县长山浦丁村爪沥等处海塘
　　○戊戌祭  太社  太稷
　　○书复益阳王贵烰曰承喻府中乏内使今遣阮成等四人往供使令其善遇之
　　○升太常寺典簿许俊为本寺寺丞俊九年考称本寺少卿蒋守约举其熟间祀事故有是命
　　○礼部尚书胡濙等奏广西左州土官遣目头周凭等赍表庆贺  万寿圣节却将庆贺  皇太后表文誊进况其表函内外水湿迹污甚为不敬俱合究问  上命宥之
　　○给宣府马二百四十匹
　　○命回回头目撤必等俸粮俱于京仓支给初户部奏准在京官军俸粮于京仓通州各给半岁时撤必等差往云南故有是命
　　○山东济南卫指挥同知邓鉴奏按察司与卫俱三品衙门旧例行文平关正统初年以来按察司始劄付各卫经历司比者山东按察司进表之日令卫官赴司随班行礼有违洪武礼制乞敕该部申明旧例行文平关进表行礼各于本衙门为当  上命礼部议尚书胡濙等言各卫欲与按察司平关未可从其进表行礼宜令各于本衙门从之
　　○湖广左参议黄仲芳奏自正统元年以来分遣御史清理军政之后较之往年军卫自勾之数倍以万计民免侵渔军无旷伍诚为良法而卫所官旗人等因怀私愤每遇填册发勾之时以有作无以壮为弱或在营有丁捏称病故或将平民坐名勾扰奸弊多端乞行禁约从之
　　○庚子命锦衣卫带俸达官都指挥同知阿老丁子迭儿必失袭为指挥使
　　○辛丑命苏松常嘉湖杭六府粮长岁一更之从监察御史柳华奏请也
　　○壬寅制谕兵部尚书靖远伯王骥今命尔往云南总督军务镇守城池抚安军民肃清边境其云南军卫有司及土官衙门悉听节制仍命都督同知冉保充左参将都督佥事毛福寿充右参将统领京卫官军俱听尔调度麓川贼酋尚未授首比者其子思机发奏乞来谢罪而其头目刀放革亦请自率夷兵擒其父子来献事之虗实难以遥度父子果能革心悔罪躬赴军门哀叩乞怜尔即遣人护送赴京朕将赦其前罪如或冥顽不悔仍怀余毒即与翦除其刀放革果有实情量加奖谕起调土兵协助之于乎有罪必诛圣王大典知罪能悔理亦可宥靖安边方朕一付于汝务图万全以副委任仍给骥金牌信符便宜行事
　　○敕沿边宣府等处总兵等官永宁伯谭广等曰屯兵所以备不虞不可以无事而忽之况今秋高马肥胡虏出没之时而我使臣将归自瓦剌安知兀良哈无窥伺之心乎卿等其严加堤备毋怠毋忽○敕右佥都御史曹翼代右佥都御史程富参赞甘肃军务
　　○先是巡按云南监察御史等官言云南都司及各卫所军官数多正副千户及百户等官一所多余有至二三十员者亦有全缺员者其间老成历练者少贪暴柔软者多乞加精选调补又言都司及各卫所官宜照原额定员管事庶得军政修举  上悉从所言至是敕总督云南军务兵部尚书靖远伯王骥公同总兵等官简选调补
　　○敕南京户部于该库支钞一十二万六千一百贯绢三百九十一匹绵布三百六六十四匹遣官运至广西浔州府赏征剿大藤峡蛮寇官军并阵亡者
　　○定西侯蒋贵自陈祖坟在扬州府江都县乞复一户以供祭扫从之
　　○癸卯遣神乐观道士赍祝帛往命所在守臣祭历代帝王陵寝
　　○升兵科掌科事给事中薛谦为本科都给事中以给事中陈浩等奏举故也
　　○命故贵州都司都指挥佥事侯义弟礼袭为都指挥佥事义勇右卫指挥使任永子义袭升都指挥佥事仍于原卫带俸以义等俱从征麓川阵亡故也
　　○革福建延平府南平县西芹河泊所以其岁课不及数并归本府河泊所
　　○甲辰赐韩府襄陵王冲炑子镇国将军范址范土□列范土□见范墑清涧县主诰命冠服等物
　　○命湖广故都指挥佥事莫荣子英袭为指挥使江西都指挥佥事葛亮子喜代为指挥使狭西署都指挥佥事许英子鉴代为指挥佥事
　　○乙巳开设云南曲靖军民府医学从本府知府张敏言也
　　○夜月生晕木星在晕内
　　○丙午祭山川城隍等神○遣旗手卫官祭旗纛之神
　　○敕谕沙州卫掌卫事都督困即来及头目人等曰比者尔等言哈密援引瓦剌人求索物件及踏看道路已力拒不与尔之忠诚朕深嘉悦盖尔等臣事朝廷已历四朝继自今务坚此心如复有人邪言扇诱慎勿听信则  上天鉴祐永远享福尔虑瓦剌今冬或来劫掠欲修赤斤城以为备御又言赤斤是且旺失加地方虑有争竞乞修尔沙州境内苦峪旧城朕已敕总兵镇守官遣官军前来修理汝可熟计若尔与且旺失加等两相和好久后无争欲修赤斤城即从修理如以苦峪城为便即修苦峪城计定当即兴工时将寒冻不可缓也尔等亦须起集军马协力修筑远出哨了不可怠忽复谕赤斤蒙古卫都督佥事且旺失加都指挥佥事革古者可儿即及头目人等曰沙州卫虑瓦剌劫掠乞修赤斤城以为保障朕已敕困即来计议之矣如尔等与其和睦即听修理遇急同住或有相碍尔亦明白声说令只修理沙州旧苦峪城务要两相利便共图长远已敕遣去官军不许扰害尔亦宜戒饬部属无或生事自取罪愆
　　○沈王佶焞奏臣弟稷山王佶焆薨逝岁禄例应停支然宫眷用度不足  上命户部给之如故
　　○命故曲先卫指挥同知答即干子额儿格袭职
　　○两淮都转运盐使司运使严贞奏所部二十九场其掘港等六场地下潮涌不堪煎办盐课连年逋负请令六场灶丁于富安等场暂借空闲盘灶并盐滩草场煎办以偿所负俟盐课既足仍回本场从之
　　○狭西宁夏久雨水泛坏屯堡仓房墩台甚众诏有司修筑之
　　○丁未旌表孝子郭玄节妇孔氏等五人玄狭西邠州儒学生母遘疾昼夜侍汤药不离人有劝其受室者玄曰母疾未瘳忧心忡忡何忍娶邪母殁庐墓终丧虽虎狼交错不能害旌其门曰孝行孔氏顺天府东安县监生陈琏妻夫亡守节五十六年傅氏南京府军卫军张来家儿妻夫亡守节四十三年陈氏山西辽州民张泽妻夫亡守节六十二年程氏山东宁阳县民巩敬妻夫亡守节四十七年俱旌其门曰贞节
　　○浙江按察司佥事雷鐩弗严督官军巡视致丽水等县贼徒偷采银矿劫杀人财  上命巡按御史执鞫之
　　○戊申太仆寺奏本寺累年俵剩并孳生马匹共八万八千六百七十匹无人领养  上命分俵西北边境仍敕宣府等处总兵等官审核所部缺马骑操军士之数水草便利可以牧放之地空闲军余可以牧放之人以闻
　　○己酉升江西按察司副使石璞为山西布政司右布政使从吏部会官荐举也
　　○四川卭部长官司长官何乔遣舍人领阿寿等贡马赐钞有差
　　○庚戌刑部右侍郎杨宁自陈臣早失怙赖母袁教育幸致有成今母老病日侵尚未沾恩乞不循常例先赐诰命  上命封赠其祖父母父母妻后不为例
　　○辛亥敕谕河州西宁等处官员军民人等曰朕惟佛氏之道以空寂为以普度为用西土之人久事崇信今以黑城子厂房地赐大慈法王释迦也失盖造佛寺赐名弘化颁敕护特本寺田地山场园林财产孳畜之类所在官军人等不许侵占骚扰侮慢若非本寺原有田地山场等项亦不许因而侵占扰害军民敢有不遵命者必论之以法
　　○给锦衣卫马八百八十九匹
　　○命浙江沿海诸卫所运粮官军悉回原卫所操练备倭
　　○壬子调山东按察司副使周安于江西按察司以山东剩员取至故也
　　○山西按察使曹习古奏山西布政司递年坐派折粮羊二千余只令都司官军牧养以备馆待夷使之用比年以来或将原羊抵换或不用心饲牧以致瘦损令民重复买补侵克扰害盖因总其事者不得人故也近闻参将都指挥同知石亨秉心公正军民悦服宜令其总领提调收发支给庶革其弊军民两便从之　　○癸丑赐少师兵部尚书兼华盖殿大学士杨士奇少保礼部尚书兼武英殿大学士杨溥诰命并封赠其三代及妻近制京官九年考满始给诰命推封  上以二人辅相元老特有是命士奇又自陈臣蒙  先朝赠臣祖公荣为少傅祖母胡氏为夫人恩至渥也但念父子将寔伯祖公辰伯祖母严所出继公荣后今公辰嗣绝臣兼承其祀伏见前代人臣多得乞封旁亲  国朝惟有封赠亲生祖父母之制无及旁亲之令今公辰虽于臣称为伯祖严氏称为伯祖母寔臣亲祖父母非其余旁亲之比伏望  圣仁不循常例停臣本身及妻即今所得诰命移赠伯祖公辰伯袓母严氏俾得沾恩光显无穷不胜惓惓祈恩之至  上命并予之○狭西守备迭烈孙兼掌靖虏卫都指挥佥事房贵奏欲造本卫红山寺以为番僧修行之所  上曰边境旗军艰难其止之
　　○乙卯命修  天地坛  太庙  社稷坛乐器
　　○命剌麻班卓儿端竹为崇教弘善国师赐之诰命
　　○乌思藏大宝法王哈立麻巴等遣剌麻锁南劄等贡马及方物赐彩币表里有差仍命锁南劄赍敕并金织纻丝表里等物归赐哈立麻巴
　　○敕谕赤斤蒙古卫都督佥事且旺失加都指挥佥事革古者可儿即及大小头目人等曰比闻尔等虑瓦剌劫掠欲迁居肃州也恪卜剌白城山地朕思尔世守赤斤地方人口众大岂可迁动自虚其地为人所窥尔等宜整搠军马严饬部伍昼夜哨探果有声息即星驰遣人飞报总兵镇守官统军策应相机擒灭已敕总兵镇守官令人常于境外巡哨尔等安居乐处毋为深虑
　　○给蓟州永平山海等处马二千匹
　　○丁巳四川长河西鱼通宁远等处军民宣慰使司清修翊善国师簇克林巴遣剌麻绰思恭等乌思藏禅师乐藏遣剌麻星吉藏等贡马及方物赐钞彩叚表里袭衣靴袜有差
　　○巡抚大同宣府右佥都御史罗亨信以年老上＜锍-釒＞陈情乞骸骨  上以亨信素闲边务精力未甚衰不允
　　○工部左侍郎周忱自陈臣奉命巡抚两丁亲丧俱蒙夺情视事葬祭之礼未及尽情今臣巡抚南直隶地方相距原籍伊迩乞公暇时便归展省仍往巡抚庶公义私情两得少遂  上以忱久劳王事特允其请○掌兵科事给事中薛谦言乞命巡按监察御史将各都司卫所原定掌管军政官每年稽其事迹三年一次造册分注廉勤能干贪酷柔懦于其名下暨所管军士逃故多少军器利钝城池修废屯种亏羸马匹肥瘠一一备书以凭稽考黜降别选能干官补管庶使军官知儆兵政修举从之
　　○湖广清浪卫指挥使陈伦奏本卫下坪渡旧采竹木编为浮桥为水冲决请集工造为石桥庶可经久从之
　　○朝鲜国王李祹奏比者承赐敕谕附近鸭绿江一带东宁等卫率多过犯逃匿或被人诱挟至者无分汉人女直即擒角□羊发回臣蒙  圣训切至感激罔极挨访发遣还者计一千二百七十五人自兹以往复有至者不敢容留以欺上国
　　大明英宗法天立道仁明诚敬昭文宪武至德广孝睿皇帝实录卷之九十五
　　大明英宗法天立道仁明诚敬昭文宪武至德广孝睿皇帝实录卷之九十五
　大明英宗睿皇帝实录卷之九十六
