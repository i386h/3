<!-- { "loadSidebar": true } -->
　　○设云南永平县上甸定夷关巡检司
　　○乙巳晓刻东方有星大如杯色青白流光至云中
　　○丙午遣少保工部尚书吴中祭朝阳门之神侍郎李庸祭东直门之神以将营建城楼故也
　　○命瓦剌使臣兀思答阿里为都指挥佥事僧人也克出挽里也为都纲赐冠带僧衣等物
　　○夜西方有星大如杯色青白流光出西北游气
　　○丁未遣指挥陈友等赍敕同瓦剌使臣往谕顺宁王脱欢曰尔累遣使臣知院察占国公兀思答阿里等远来朝贡具悉尔之勤诚往者阿台朵儿只伯犯边为我边臣剿获其亲属人等悔过祈恩朕已许其效顺今尔复请兴兵夹击朕以大信不可失远道难预期行止听尔自便但宜戒饬部属毋使近边以坚和好仍命友等以彩币表里襄赐脱欢及其丞相昂克等并各以敕谕之
　　○升行在河南道监察御史曾节为广东按察司佥事以九载考满也
　　○命四川播州宣慰使司宣慰使杨昇孙炯代职
　　○中都留守司都指挥田增岁帅所部军赴京操备役数百人入山采薪作炭有跌伤致死者托言病死锦衣卫廉得以闻  上以增贪虐欺罔姑宥其死命以教场枷号一月发遣戍边仍榜谕以禁后来
　　○右春坊右谕德黎恬卒恬字率性江西清江县人以进士擢狭西道监察御史尝与同列上章力诋大臣因荐为交阯南灵知州能不鄙夷其民而治教之未几会黎利反恬乃北归内阁儒臣交荐其文学操行升今官入翰林与修  宣宗实录充经筵官未几乞归展祭给驿舟以行既抵家得疾至是卒少师杨士奇称其在内为良御史在外为良郡守盖非虚美云
　　○戊申升福建都指挥佥事陶旺为都指挥同知先是龙溪等县贼罗三福聚众劫掠旺率兵剿捕擒获三福等五百七十六人余党悉平至是巡按监察御史赵奎具实以闻且言旺智勇廉谨故有是命
　　○命建州左卫故指挥佥事南加子苦玉袭职
　　○四川龙州宣抚司宣抚薛忠义老疾命其子志昇代之
　　○己酉巡抚辽行在都察院左副都御史李浚奏沈阳中铁岭二卫各新设千户所拨各卫为事军人隶之垦田缺牛查得定辽右卫库积布绢乞关支买牛给与耕种事下行在户部覆奏从之
　　○庚戌书复庆王＜木旃＞曰承谕欲遣世子及真宁安化二王来朝远道可无烦往复又谕欲以马一千匹资边用足见体国盛心又谕总兵官都督史昭累年作过宜加罪但念即今胡虏为患未有可代者姑降敕切责之如其不悛必难曲宥遂敕昭曰庆王国之至亲尔在边庭宜恪恭尽礼非有大过不许捃摭以违朕亲亲之意
　　○敕谕兀良哈福余等卫都指挥安出歹都等曰尔等不思累朝恩宠却纵部属人等来扰我边疆宣德十年赤城守将杀获贼首脱脱白等三人正统二年延安绥德等处累获贼徒朵罗歹猛哥不花等十余人比者赤城又获贼首指挥也陵台及阿台答剌花等来京穷治之则知脱脱白朵罗歹也陵台等皆尔福余等卫部下在廷文武群臣咸请发兵征剿朕曲全尔生姑令遣敕谕意尔等能将为首者擒赴来京及还我所掠庶赎尔愆毋尚不悛以重后悔
　　○辛亥升镇守延安等处都指挥同知王祯为都指挥使绥德卫指挥使吴信为都指挥佥事指挥佥事胡原为指挥同知以获虏寇功也
　　○拨五军神机等营官军一万四千修葺京师朝阳等门城楼
　　○四川按察司强盗十人反狱越城遁巡按御史张玉劾奏按察使龚鐩等提督不严成都右卫官巡警弛慢俱宜究治  上是之去鐩等冠带停俸责限追捕过期奏闻处之
　　○行在户部奏直隶清苑县人民逃移五百九十余户遗下秋粮六百六十余石草一万三百四十余束山西临晋县人民逃移四千五百七十余户遗下秋粮三万四千一百四十余石草六万八千二百九十余束此二县各称见存人户该纳粮草尚且逋欠若又包纳逃民粮草愈加困苦乞暂停徵  上以民无食故逃其无徵之税责于不逃之民是又速其逃也宜缓其徵逃民其设法招抚
　　○夜月犯牛宿
　　○壬子书复宁化王济焕曰所谕每岁遇清明中元孟冬节欲躬诣毋茔祭扫及诣太原县晋祠庙行香悉从所请但宜戒约从人遵守礼度毋使扰害军民则三司御史自无言矣
　　○赐行在留守五卫新编报效舍人余丁孟友等九百七十五人钞布绵花
　　○免直隶河间大石保定及湖广荆州等四府去年灾伤粮草凡免粮九万一千四百四十石有奇草一百万四千五十余束
　　○癸丑升山西布政司左参议王纲为本司右布政使督理大同刍粮从巡抚河南山西行在兵部右侍郎于谦奏保也
　　○敕建州左卫都督凡察及故都督猛哥帖木儿子指挥董山曰往闻猛哥帖木儿为七姓野人戕害掠去原降印信宣德年间又复颁降令凡察掌之前董山来朝云旧印已获近凡察来朝又奏欲留新印一卫二印于法非宜敕至尔等即协同署事仍将旧印遣人送缴庶几事体归一部属信从
　　○狭西文县守御军民千户所河南永宁县各奏天雨淋漓田禾渰没办纳粮草艰难  上命行在户部遣官覆实免之
　　○复给山东布政司右参政刘琏罚俸之半以其陈请故也
　　○顺天府遵县奏本县永盈仓兼贮蓟州平谷丰润玉田县遵化东胜右忠义中蓟州镇朔营州中右二屯兴州左前二屯卫军民屯粮九万余石今仓廒损敝乞令各州县卫协力修葺从之
　　○甲寅赏都指挥同知杨洪等彩币银绢有差以获寇功也
　　○正一嗣教真人张懋丞言臣近于京城劝率士庶捐资装严神像缘去本宫龙虎山路遥乞马快船只运送为便不允
　明英宗睿皇帝实录卷之三十九
　　正统三年二月乙卯朔敕行在户部左侍郎王佐曰今命尔同内官李德等于在京及通州仓分监督仓官人等公同收支粮米往来提督象马牛羊等房及各仓场收受刍菽务要关防严密出纳分明除奸革弊不许隐瞒透漏尔宜体朕爱恤军民之心禁止下人毋得因而生事刁蹬虐害纳户人等凡有事务须用区画得宜庶副朕之委任
　　○巡抚河南山西行在兵部右侍郎于谦奏山西地瘠民贫兼之边饷劳费河南虽称富庶重以连岁灾伤人民困极多不聊生即今清理军伍起解数多而押解之人亦动以万计乞将前次奏准秋成起解并已解未起及未起解而先造册赴部者除原逃正军候秋成仍发原卫其补役户丁但原卫在二千里外者俱照例暂发附近卫所收操庶使军获实用民无窘迫事下行在兵部覆奏从之
　　○丁巳  皇太后圣节  上率亲王上寿免命妇朝贺赐文武百官宴
　　○释奠先师孔子遣礼部尚书兼翰林院学士杨溥行礼
　　○辟安定门外地为训练军士之所
　　○狭西文县千户所奏文县临江铺至尖石铺馈运所经而地势险峻时时有坠死者其南岸地颇坦夷可除道为便  上命都督同知郑铭从宜整理
　　○命修狭西兰县黄河桥从巡抚侍郎罗汝敬请以便甘肃馈运也
　　○戊午祭  太社太稷遣卫王瞻埏行礼
　　○遣顺天府官祭先农之神及宋丞相文天祥
　　○行在工部左侍郎李庸先任顺天府府尹并今任侍郎九载考满行在吏部以闻  上命复职
　　○己未山东布政司右参政刘琏奏独石马营云州俱系极边军马岁用粮料浩大倘遇警急别调军马粮料不给乞于三处量定则例召商中纳盐粮奏下行在户部言惟马营粮科数少宜召商中纳盐粮米麦豆相兼从之
　　○宁王权请豫造坟茔  上许其请命江西三司经营之
　　○庚申升都指挥佥事石亨戴旺俱为都指挥同知指挥同知张鹏等二十五人进职有差以官山获寇功也
　　○赏延安绥德等处官军都指挥王祯等银及彩币绢布有差以获虏寇功也
　　○巡抚河南山西行在兵部右侍郎于谦奏奉敕督同巡按监察御史并布按二司委官亲诣开封等七府所属州县水灾之所覆勘渰没官民地七万一千三百四十余顷该免粮七十六万三千三百余石草九十七万五千九百余束  上命行在户部从之
　　○府军卫带俸正千户蒋胜奏臣母卫圣夫人病故奉旨造坟安葬占用江宁民田地山塘岁徵粮税乞为除豁奏下行在户部勘实  上命悉除之
　　○日生背气色青赤
　　○辛酉河南沔池县学教谕陈安言先师孔子历代屡有褒扬而我朝未增封谥乞加徽号以显文明事下行在礼部覆奏谓孔子褒崇至极固无以加安奏章违式宜治其罪  上是之以安细故可略不问
○云南都司等衙门奏马者珑乡等寨反贼火头共诈称千夫长紏同顽民阿苏阿赤等聚众劫掠不从招抚  上敕总兵官沐晟等令宣布朝廷恩威谕使悔过如复负固量调官军土兵擒获首恶诛之其余胁从悉原贷
　○壬戌命故辽东都指挥同知钱真子祥山东都指挥佥事石得子端俱袭为指挥使燕山前卫指挥使林宽从弟真济州卫指挥同知侯刚从兄旺俱袭职
　　○狭西西宁瞿昙等寺剌麻桑里结肖等来朝累请赐敕护持又求职事封号寺额不从
　　○除直隶易州逃民秋粮二百六十余石盐粮八百五十余石从知州孟安奏请也
　　○甲子晋府仪宾高逊奏乞移居平阳躬守晋定王坟园及奉其母就养不许
　　○云南总兵官太傅黔国公沐晟于平凉草场选其所有良马送赴甘肃备用  上遣敕嘉劳赐白金一百两彩币十表里纱罗称是
　　○增给直隶金山江西南昌湖广黄州等卫所旗军月粮有家小原减支六斗者今增二斗无家小原减支四斗五升者今增一斗以所在粮储数多也
　　○夜月犯井宿
　　○乙丑福建福州府福清县言镇东卫仓今改作福清县仓而府所属六县粮俱输之今仓仍在卫城军士豪强不律输粮者罹其剥削守仓者苦其侵陵乞徙仓于县之水次其月给军饷令以舟载事下行在工部请如其言从之
　　○山东海州卫余丁孙三妻王氏一产三男命如例优给
　　○丁卯升河南南阳府知府陈正伦为狭西按察司按察使行在狭西道等衙门监察御史于奎陈斌俱为副使主事王迪为四川按察司佥事员外郎黄常祖为山西布政司左参议主事刘圭为右参议行在吏部会官举之也
　　○戊辰升辽东都指挥佥事夏通为都指挥同知先是总兵官都督巫凯奏开原缺官守备荐通老成谙练宜加委任事下兵部覆奏故有是命
　　○己巳升直隶河间府景州同知刘深为本州知州深初任景州知州为事法当降调以州民保留降除本州同知至是九载任满州民千数百人复诣阙保留事下行在吏部覆奏移文巡按御史廉得其实故有是命
　　○直隶扬州府泰兴县言县顺德乡旧有三渠引潮溉田今渠塞收薄民艰于输粮乞＜锍-釒＞之以便民  上命巡抚侍郎曹弘理之
　　○山东按察司副使王宪言旧例旗军军余杂犯死罪调极边卫分充军守了近者辽东屯田旗军军余利在推免屯种假罪调卫得给守了粮廪又不纳所遗子粒宜令今后有犯前罪旗军照例纳米赎罪不能纳者革役充军军余俱决杖一百不必他调事下法司议以宪言为是从之
　　○庚午  上谕行在工部臣曰比禁畚土入城以此城中人多掘坑堑自今其令距城二三里外取土戒城门毋禁
　　○赏大同官军都指挥石亨戴旺等银币绢布有差以官山获寇功也
