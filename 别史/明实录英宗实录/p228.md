<!-- { "loadSidebar": true } -->
　　○故占城国王占巴的赖侄摩诃贵来遣使臣逋沙怕占持等奏臣先王抱疾之初以臣为世子欲令嗣位时臣年尚幼未能治事逊位舅氏摩诃贲该后摩诃贲该屡兴兵伐安南国安南国王遣将统兵抵占城旧州古垒等处杀虏百姓殆尽摩诃贵该被擒国中臣民以臣先王之姓在昔已有遗命请臣代位以掌国事臣辞之再四不得已乃于府前治事其王位未敢自专伏乞特降赐明诏以慰远人之望  上从其请遣给事中陈宜为正使行人薛干为副使持节册封摩诃贵来为占城国王赐敕谕以谨守臣节恪修职贡善抚国人睦邻保境庶几永享福泽同乐太平并赐摩诃贵来及其妃以妆花织金绒锦纻丝纱罗等物又诏谕其国大小头目人等俾辅冀之
　　○命翰林院侍讲王一宁检讨钱溥为应天府乡试考官
　　○山西太原卫卒仇庸等与宁河王妃父刘瑛及宁化王所选与婚张瑛张璟郝瑛有隙欲倾之赂除名御史颉文林以庸名具奏瑛等皆规求与王婚其实娼优隶卒之家非可与婚者事下巡按御史劾得庸文林等奸诬状俱械至京  上命杖之一百发充边卫军
　　○云南左等卫昆明等县军民耆老言太傅黔国公沐晟镇抚云南余四十年夷夏悦服边陲宁谧往征交阯以功进爵北征麓川卒于途次已蒙恩加封定远王赐谥忠敬论其勋劳宜有庙祀以慰民望下礼部议晋将军卞壹以讨贼战死立庙祀之其二子眕盱亦以战死祔食壸庙今晟先父黔宁王英宜如壸父子例祔晟于其父庙以祀从之
　　○辛丑置云南腾冲军民指挥使司经历知事各一员
　　○设狭西行都司甘州左卫道纪司置都纪副都纪各一员
　　○户部右侍郎沈固奏臣观天文所载则帝座傍有宦者之星远稽经典则周官设常侍之职自古以来代不乏人方今文武之臣固各宣力于外然而保护  圣躬赞翊皇化尚衣尚冠视膳视寝朝夕趋将左右供侍加以奉命出境和好蕃邦统兵却敌保障边徼内臣效力其功尤著请如外臣例给赐诰敕以为身家荣庶尽劝奖之道时固在大同赞理军务政誉无闻以中贵炽焰方炽故假是謟悦之  上以非祖宗旧制不从
　　○镇守密云署都指挥佥事王通等奏夜不收军人被贼虏去仍复放回言达贼也先驻劄不远请遣将率军追捕  上敕责之曰尔等训练无法致夜不收为贼所获然此时兀良哈贼故复遣回若为瓦剌所获岂不漏泄事情为患非小尔等既无谋略又欲妄奏掩罪论法本难容恕姑记罪不问继自今昼夜防慎如再疏失必以军法从事
　　○命直隶永平等府山东济南等府取马二万匹赴京备用
　　○癸卯监察御史梁辑以守制家居与寺僧有隙輙持其阴事案治之僧赴诉于京法司论辑违制当赎杖还制  上命调为知县
　　○旧例伪造金银等货诓骗财物者军余决杖戍边匠拘役民发充军伴仪从至是多逃避罚役屡恶不悛刑部请俱发边卫充军从之
　　○直隶天津卫舍人张信母孟氏为其父副千户晟疏弃与卫卒奸信又荡家产于娼妇晟杖之信与母及奸卒谋夜入晟卧内手刃之诳言为盗所杀事露法司核其实命磔信于市斩孟氏等枭首示众  甲辰工部言各布政司并直隶府州县岁解纻丝罗绢皆纰薄不堪用今后令各编号署提调及经织造官吏匠作姓名有不堪用者照号问罪责其陪偿从之
　　○大同参将都督佥事石亨奏达贼也先并吞诸部其势日盛必来犯边宜令各边将分别队伍孰可为正孰可为奇大小头目孰可以守孰可以战俾各分领操习庶使兵知将意将识士情不致临阵无统仓卒误事兵部言宜用其计  上从之敕各处总兵镇守等官尽将所有官军操练选拔骁勇以备出境敢有偏徇己私沮坏军法致纤毫疏失者重罪不恕或有长策同议奏来
　　○免直隶淮安等府山东济宁等州县去年存留草以其地灾伤故也
　　○乙巳中元节遣官祭  长陵  献陵  景陵
　　○岷王楩奏患风疾乞赐所乏药品  上命太医院如数给之
　　○狭西巩昌府安定县知县杜让任满当代县民告保让勤于抚民乞留复任巡巡监察御史并布按二司覆实以闻升从六品俸
　　○山东右参议王聪巡视河道盗决河堤聪不能禁漕运参将汤节劾其不职事下巡按监察御史鞫问当聪赎徒还职从之
　　○丙午哈密忠顺王倒瓦答失里遣千户马黑麻的同亦力把里地面使臣阿力朵颜卫指挥完者朵等来朝贡马驼方物赐宴并彩币衣服等物有差
　　○武定侯郭玹卒玹凤阳府临淮县人武定侯英之长子也永乐甲辰八月除左军都督府同知是年十一月命袭英爵宣德二年署掌宗人府事寻掌右军都督府事正统九年奉敕镇守宣府佩镇朔将军印至是卒子聪嗣
　　○丁未四川永宁宣抚司九姓长官司长官任爵马湖府泥溪长官司土官舍人王遵等湖广桑植安抚司把事谭彪来朝贡马赐钞彩币表里有差
　　○戊申  太宗文皇帝忌辰遣官祭  长陵
　　○甘肃总兵官宁远伯任礼等奏咎匝簇番贼寇庄浪等处请治守备巡哨官罪并调兵捕贼  上曰守备巡哨官且记罪礼等即委参将督同记罪都指挥汪清等率领人马去诸簇捕贼牢固监禁星驰奏来处治
　　○大同左参将都督佥事石亨私畜净身者刑部请逮亨治罪  上特宥之
　　○庚戌辽东总兵官都督曹义等奏泰宁等卫达子在小凌河等处哀告为也先所害逃散乏食愿以土物来易米粮宜令暂于广宁魏家岭关外放入交易即令回还庶使不得窥探虚实且知朝廷拯恤之意  上敕义等曰此辈艰难时来投托稍得势便为贼盗恐往来熟知道路后为北虏向导难使入关果归顺者给赏安置优恤不愿归顺者听于境外远地居牧敢有近边调军擒剿
　　○敕谕海西野人女直卫分都督剌塔别勒格宁哈答都指挥末朵斡长安保及建州三卫都督李满住凡察董山并各卫都指挥等官大小头目曰今兀良哈来朝者言瓦剌复欲侵劫兀良哈部属且瓦剌居迤北之地兀良哈居迤南之地本不相侵犯近年瓦剌谋取兀良哈以结亲为由与其都督拙赤等交结去岁为彼劫掠拙赤等先死其余败亡往事可鉴今此虏又欲谋尔野人女直尔宜戒饬所属头目人民但有虏寇来蛊诱者即便擒拏送镇守官具奏处治侵犯者即并力剿杀无失建立功名忠报朝廷之意
　　○广西总兵官安远侯柳溥等奏广西泗城州利州先因互相讐杀递年拖欠秋粮一千九百三十余石后虽分拨稍宁然所负粮终不认纳望曲加宽贷停徵所负仍敕该部移文广西布政司令二州各认原拨换地方额粮依数办纳如复不从执问如律从之
　　○壬子晋府交城王羙浣有疾乞赐所乏药品  上命太医院如数给之
　　○山西右参政林厚言沿边俱有学校而教者非人学者怠弛请令提调学校官考选文武之谪戍边者如洪武初制令冠儒巾署训导不支俸廪俟教有成效可量官之又言沿边士卒劳苦过甚疾病尤多请于各卫设医学选军士能医者为医官医士庶疾病者有所赖礼科劾厚变乱旧章且恐有所私刑部请罪之  上曰所言不必行亦不必罪
　　○户部奏河南彰德府磁州田地六百九十余顷被山水冲塌又沙鹻荆棘不堪耕种已行覆实其该徵粮草宜与除豁从之
　　○筑肃州西北钵河寺关城从甘肃总兵官任礼奏请也
　　○癸丑南京太仆寺卿仲昌以年老乞致仕  上命复职
　　○升云南布政司左参政贾铨为左布政使时布政使员缺军民耆老保铨民夷信服堪补其任巡抚左侍郎侯琎等亦＜锍-釒＞以请  上以众议所举必合于公从之
　　○夜金星犯亢宿南第一星
　　○甲寅给靖江王府慈乐乡君仪宾程诚信行乡君仪宾白俊抚康乡君仪宾王智兴德乡君仪宾陈询陵城乡君仪宾文纯禄米如例
　　○升太仆寺寺丞王斌为狭西苑马寺少卿以九载考满也
　　○以浙江海宁临山二卫运粮军守城备倭从署都指挥佥事脱纲奏请也
　　○丙辰庆府安化王秩炵以赐子名爵欲来朝谢恩复书止之
　　○敕湖广三司迩闻荆府建国蕲州地土窄狭难于经久且虑所请田地湖池之类或有侵损军民皆非良便尔三司各遣官将长沙旧襄府殿宇房屋修理完羙奏闻处置
　　○丁巳浙江杭州府同知侯昌守职勤能九载任满属民千余人乞留不果巡按监察御史欧阳澄等言处州民盗矿为业实难抚治请升昌为知府往任其事从之
　　○戊午爪哇国遣使贡红绿白三色鹦鹉赐宴并彩币等物有差
　　○晓刻火星犯土星
　　○己未户部言运粮军告其指挥等官罪者宜俟运粮毕送问如系中途逃避来讼者宜如旧例送漕运总兵官分理从之
　　○工部奏先因甘肃等处缺粮许狭西轮班匠运米准工今西安等府州县民甚艰其匠有失班者宜免运米从之
　　○书复庆王秩煃曰承喻见选堪中骟马三百匹助守边军士骑操足见叔祖体国安边之心克尽藩屏之道兹谕宁夏总兵官都督同知黄真等知悉书至叔祖宜遣人以马付之专此奉复叔祖其亮之
　　○四川成都府民喻本忠出榖一千石有奇赈济赐敕旌劳复其家
　　○命泰宁侯陈瀛同右少监姜山义及工部委官提督修盖一应仓厂
　明英宗睿皇帝实录卷之一百五十七
　　正统十二年八月庚申朔日食
　　○遣驸马都尉井源等为正使吏部员外郎纪振等为副使持节封沈王嫡子幼＜土学＞为世子赵氏为世子妃第三子幼＜土予＞为清源王王氏为王妃第四子幼墏为辽山王秦氏为王妃平遥僖靖王长子幼土□量袭平遥王黎城昭僖王第二子幼＜土爰＞袭黎城王李氏为王妃稷山悼靖王长子幼土□共袭稷山王徐氏为王妃沁水悼怀王长子幼塐袭沁水王李氏为王妃楚府通山靖恭王庶长子镇国将军季洋袭通山王夫人周氏为王妃
　　○封沈府陵川王长女为榆次县主配张瓘第二女为临晋县主配王瓘黎城昭僖王长女为正平县王配何绪第二女为上党县主配宋安第四女为霍邑县主配胡伦命瓘等为宗人府仪宾赐册诰仪仗冠服如例
　　○总督独石等备守备左都督杨洪奏独石永宁等处墩台每因岁终积雪春暖融入土故易坏间有隔越甚远者哨了不相及请增置墩台自龙门乱泉寺起至龙门卫迤西共一百四十六座分军列守从之
　　○四川掌茂州事右参议陈敏奏四川按察使曹泰往松潘道出茂州殴舁轿夫至死杖指挥等官失风宪体乞执问从之
　　○壬辰修南京  奉先殿工毕命南京守备太监刘宁请  六庙太皇太后神位安奉备香帛牲醴祭告
　　○哈密等处使臣所镇抚哈剌别来朝贡马愿居京自效命隶南京锦衣卫并赐彩币表里金织袭衣房屋床榻器皿等物
　　○兵部奏湖广浙江江西直隶九江等卫守城官军内宜选二万人添运粮储山东都司中都留守司南北直隶各卫运粮官军内宜选二万人操练听调  上曰运粮官军且不选只令巡按御史同都司官查湖广原退下运粮官军并浙江江西直隶九江等卫守城精壮官军就本卫所操练
　　○应天安庆广德等府州建阳新安等卫山东兖州等府济宁等卫所州县各奏旱蝗相仍军民饥窘鬻子女易食掘野菜充饥殍死甚众  上览奏恻然谓户部臣曰天灾未有若今年之甚者朕夙夜惶惧罔知攸措卿等其思所以弭灾恤民之道速为行之
