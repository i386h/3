<!-- { "loadSidebar": true } -->
　　○太子宾客国子祭酒兼翰林侍讲致仕胡俨卒俨字若思江西南昌县人天资頴悟自幼好学博览群籍于凡天文地理律历医卜之术靡不通究由举人历华亭长垣教谕上＜锍-釒＞乞就近养亲改教饶之余干洪武己卯以荐授桐城知县永乐初用翰林学士角□羊缙荐召试之  太宗悦其文迁翰林检讨寻升侍读直内阁甲申升左春坊左谕德仍兼侍读未几升国子祭酒庚寅车驾北征命以祭酒兼侍讲掌翰林院事辅导  皇太孙监国洪熙改元春以疾辞加授太子宾客致仕宣德初召至京欲留用之俨复以疾辞归居家以师道自重方岳重臣率多出其门见者必执弟子礼至是卒讣闻遣官谕祭安葬俨持身以正教人有法为师有恩义立朝有裨益初为湖广考官得杨溥卷大异之曰此经济之文也特录三场于众作之前批云若得至玉阶方寸地必能为董子之正言而不好公孙之阿曲后溥果大用人以为知人有文集传于世
　　○庚戌升云南掌大理府事右参政贾铨为左参政以本司缺官从提督军务兵部尚书靖远伯王骥等会保也
　　○广西总兵官安远侯柳溥言广西所属浔梧柳庆等府地方猺獞夷人叛服不时所赖者城池濠堑耳近为雨潦所坏甚多请敕广西都布二司堂上官一员每于农闲时月往来巡视督工修筑庶边鄙有备从之
　　○辛亥以命将征讨麓川遣官祭告  天地  宗庙  社稷山川
　　○巡按河南监察御史蔡愈济奏按察佥事孔谔因公杖孟津县典史至死请究其罪从之
　　○狭西致仕都指挥同知曹敏陇州阴阳官艾济咸宁等县民曹信王遂马义张温山惟中周荣王佐康允广东广州府民袁石全僧广衍苏存宗罗积润何图源陈用之琼州府民马润通王公逊肇庆府民钟永昇惠州府民薛玉潮州府民陈垣萧正肆等并江西建昌府民江岳保等五人南昌府民黄子重等三人广信府民毛伯文等四人抚州府民詹守仁等六人狭西巩昌府民康惟暹等四人浙江台州府民金唐等五人各出榖千石有奇佐官赈济俱赐敕奖劳复其家
明英宗睿皇帝实录卷之一百八
　　正统八年九月壬子朔命山东道监察御史赵全复任升正五品俸仍往浙江清理军政全九载考称当迁以清理军政未竣故有是命
　　○河南右布政使虞信左参政李晟各以老疾乞致仕从之
　　○革直隶凤阳府长淮广济淮河征税分司其额办课钞并收于本府税课司从知府杨瓒奏请也
　　○复贵州按察副使李睿官初睿以贵州贡士谢玑等二人贫不能诣京属贵州卫指挥白斌等赀送之斌等敛白金诸物馈二人行后斌等以睿数斥己过衔之遂诬所敛白金诸物睿实受之以馈二人令所部讦奏下巡按御史杨刚验治当睿徒  上命右副都御史丁璇审实处奏至是璇得其诬状当睿笞附过还职从之
　　○兵部奏河间卫带俸都指挥佥事夏晟犯奸恶事法司问拟死罪今遇例还职然晟败伦伤化有玷名爵乞黜罢为民从之
　　○夜有流星大如碗色赤光明出华盖北行至紫微西蕃外尾迹炸散后二小星随之
　　○癸丑狭西右参政年富奏本布政司岁收夏秋二税一百八十九万六千八百石卫所屯粮七十余万石其间水旱逃移停徵欠负大率三分减一今会计狭西都司行都司每岁所用粮料一百八十五万一千四百余石供军之外所余无几而总兵镇守等官不为国计往往竞奏添兵增粮岁无虚月何以支持乞量减冗兵沙汰驽马制粮赏一定之规杜小人增加之议从之
　　○先是户部右侍郎焦宏言浙江及苏松沿海卫所修造备倭船皆官军采木经岁未完诚误急用臣闻永乐间徽处等府商贩竹木杭州府税课司抽分挨用后止收钞以故修船料物皆官钱买用不足复徵诸民民既纳粮复加以此实不堪处乞敕该部计议仍令抽分遇有船敝即以所需支给庶民无科扰官得实用事下工部移文巡抚直隶工部左侍郎周忱及浙江三司勘其利否至是报宏言诚便从之　　○贵州宣慰使司贵竹等长官司水西寨头目永则阿克等奏贵州荒服之地不通中国自国朝开基始创军卫建置州县彼时苗蛮虽被新化终染旧习时或梗叛谋陷城池焚烧驿传劫掠乡村军民不得安生时有镇远侯顾成来镇兹土能施方略善布德威相机剿杀因俗抚绥由是苗蛮慑服边境清宁今殁三十余年有旧建祠堂乞令土官衙门以时祭祀庶几上以全朝廷优礼勋臣之恩下以遂军民感慕遗德之愿从之
　　○甲寅命岁给永兴王志＜土仆＞子镇国将军公金□冉公矿女三原县主并仪宾窦镛禄米如例从王奏请也
　　○给宣府马五百五十匹有奇从总兵官谭广奏请也
　　○乙卯翰林院学士钱习礼自陈年踰七十精神日耗诚愧旷官乞放归田庶免贪冒之愆  上以习礼文学老臣不允所请仍留理事
　　○甘肃总兵官宁远伯任礼奏近得边报瓦剌也先遣其徒那那舍利王等率众三千攻围哈密分遣款哥伯等领众二万欲来劫掠沙州赤斤及肃州  上敕沿边诸将严为守备
　　○丙辰敕谕赤斤蒙古卫都督同知且旺失加都指挥佥事革古者可儿即及大小头目人等曰近者哈密等处朝贡使臣沙免力爪秃等回朕念其远来缘途恐有疏失已敕尔等遣人护送今得甘肃总兵镇守官奏遣千户周晟赍敕伴送使臣至沙州困即来遣都指挥南哥领人马护送至□□廾来川被尔卫所千户乞巴他儿等四十四人欲行劫夺使臣畏惧与三梭布十疋韂六副小刀十把又追逐至哈剌忽鲁烘地面复欲劫夺使臣又与布十五疋洗白布四疋锅二口方肯放去然此事必下人所为未审尔等知否敕至尔等即拘千户乞巴他儿等追究原勒要使臣沙免力爪秃布疋等物明白听尔等自行惩治其罪仍具实奏来尤须戒饬部属大小头目今后使臣经过务体朝廷优待远人之意不许纤毫侵扰违者即尔等钤束不严之罪凡有境外声息即遣人飞报甘肃总兵镇守官协力剿杀务使边境宁靖尔等其钦承朕命
　　○丁巳命监察御史丁瑄王通清理狭西山西军政先是山西狭西岁歉民艰暂停清军兵部奏今已丰穰宜照旧遣行故有是命
　　○戊午襄王瞻墡奏臣先朝觐京师蒙恩封臣第二子祁鐄为宁乡王第三子祁钲为枣阳王乞赐岁给禄米  上命有司给之如例
　　○宁化王济焕奏臣府居年久损敝及第六子美＜土耑＞年长未建居第乞赐物料并存留本府备边旗军修造  上以军士防边不允留物料人匠皆命有司给与仍以科扰害民戒之
　　○命南京太仆寺寺丞韩进复任升正五品俸进九载任满当迁群长等相率言进在任廉勤提督有方乞复任以慰民望南京吏部以闻故有是命
　　○保安卫致仕百户雍瑄言宣府城边沙漠正宜坚完以绝丑虏觊觎之心奈何旧以土筑今虽修造久未成功臣见左参将黄真守万全右卫其城虽小而军士亦寡真设法督工不一年甃完之乞敕该部计议令真诣宣府同总兵官率军士修筑严固庶为边方保障长久之计  上以真守备为急不容往止令巡抚佥都御史罗亨信计日修完之
　　○己未广东肇庆府阳春县增城等山猺头张月云等来朝贡方物赐钞绢袭衣有差
　　○修完奉天殿鸱吻
　　○镇守大同太监郭敬言大同分东西路各遣将臣总督军马备御其西路已命参将石亨东路尚缺其人今访得山西行都司都指挥使马义屡经战阵弓马熟闲乞令总督东路军马从之
　　○庚申重阳节赐文武百官宴
　　○修通州普济闸
　　○辛酉兵部尚书徐晞等言瓦剌自其凶酋脱欢吞并同类其势益张脱欢虽已殒灭其孽子也先凶虐谲诈尤胜其父近年屡蒙朝廷赐赉抚绥然狼子野心奸计难测恐其恃强狃胜忽肆跳梁必烦  圣虑当今急务莫先于此惟当极意整饬边备豫图万全臣等谨条陈三事一添任将佐缘边一带朝廷俱命总兵官镇守而参将佐之宣府辽东宁夏俱有参将二员甘肃大同尚缺其一乞敕在京总兵大臣与臣等推选其人以备委任一预增兵力甘肃宁夏二处地方阔远而肃州镇番尤为孤绝脱有急报远处调军缓不及事宜将二处屯军及舍人余丁精壮者编成队伍相兼操备盖土兵胜于客兵数倍边防必得其用一瞻恤边军西北边塞风高气寒其军士或了烟墩或守关隘或充夜不收出境采探或随边将往来哨备经年累月不得回营妻子失所衣食不足虽有岁赐月粮或用以置备军装或用以陪补马匹饥寒艰苦不可胜言乞将内府所贮胖袄裤鞋量加给赐  上命英国公张辅等博议以闻
　　○壬戊沙州卫左都督困即来遣人来朝奏边事赐钞彩币表里袭衣等物
　　○癸亥夜有流星大如鸡弹色赤有光出参宿东行入游气
　　○甲子命故四川都指挥佥事俞询子昂袭为指挥使府军卫指挥同知周鉴子昇长陵卫指挥同知赵清弟源金吾前卫指挥佥事刘贵孙福金吾左卫指挥佥事高忠子清南京金吾前卫指挥佥事王宏弟隆俱袭职
　　○南京太医院院判王彬自以年及八十乞致仕  上曰彬老于医术非他职可比仍留视事
　　○总督云南军务兵部尚书靖远伯王骥奏臣所遣通事董义自麓川者兰旧寨回贼子思机发令其徒招刚力门线随义来哀恳乞仍守旧地且言继遣其子哀准降款义亦言贼势窘迫闻知大军再举必将奔遁金沙江戛里大古剌藏之地臣等因遣义同刀门线等复往＜釒嶲＞谕思机发俾俟大军至南甸腾冲亲身来见臣等议于霜降后进兵先令指挥陈仪等径趋贡章驻劄探听声息  上敕骥等相机处置如哀准果来谢罪即送赴京
　　○丙寅敕谕瓦剌使臣朵脱儿知院太尉把失罕都指挥平章皮儿马黑麻曰尔等不远数千里奉使来朝缘途跋涉劳勤朕深嘉念今遣内官林寿接待及敕大同等处总兵镇守等官应付车辆遣人护送尔等可从容来京仍戒饬从人遵守礼法缘途不可生事扰人庶副朕眷待之意并敕谕回回太尉哈三火者肉迷等曰尔等远来朝贡并买卖生理其带到马驼等物听于大同宣府及缘途交易若欲带至京师买卖亦从所便已令边将禁约下人不许搅扰偷盗尔等可乘己马从容而来
　　○修南京礼部从右侍郎赵新奏其朽敝也
　　○丁卯赐宁化王济焕子镇国将军美＜土耑＞诰命冠服
　　○锦衣卫指挥佥事宋铉请奉其母安成大长公主与父驸马都尉琥合葬且求看坟人户礼部言旧无公主驸马合葬例惟永安公主与驸马都尉袁容其子私自合葬  上曰合葬古礼也从之第不允其坟户
　　○命狭西都司署都指挥佥事邢端往辽东听调以甘肃总兵官宁远伯任礼劾奏其贪酷也
　　○己巳赐沈王佶焞子名第二子曰幼＜土学＞第三子曰幼＜土予＞第四子曰幼墏第六子曰幼土□寅第七子曰幼土□术第八子曰幼墧第九子曰幼塨○兴平王尚火□舟奏臣长子志土□臬蒙恩赐一品冠服乞并给与禄米供赡户部言  皇明祖训无郡王长子支给禄米例  上曰  祖训所当遵守吾岂俭于亲亲耶遂止不给
　　○瓦剌使臣马驼留在大同者命管粮侍郎沈固日给刍豆
　　○修河南彰德卫城
　　○夜月犯毕宿
　　○庚午召宁夏总兵官都督史昭还京师以其年老也
　　○筑东龙门口城垣
　　○辛未塑宋儒胡安国蔡沈真德秀像于孔子庙庑
