<!-- { "loadSidebar": true } -->
　　○造行在光禄寺应用器皿七千六百四十余件
　　○建平伯高远祖母夫人钱氏卒遣官谕祭命有司营葬
　　○癸亥  皇太后圣节  上率亲王上寿免命妇朝贺赐文武百官宴
　　○敕行在礼部为卫王瞻埏择妃
　　○给襄王瞻墡银盆等器凡亲王仪仗例有此器初赐王仪仗时未有至是王以为言故命给之
　　○行在兵部右侍郎徐晞奏臣奉命镇守边方兼督屯田缘庄浪镇番诸卫相去甚远一时不能周历今诸卫各有行在户部主事收受粮储请令与臣相兼提督屯田为便从之
　　○甘肃右副总兵官都督同知赵安等奏镇番卫屯地多在境外比因虏寇犯边不得耕种人多饿殍除令富室借贷赈给尚有不敷请发官廪赈济从之
　　○甲子命呕罕河卫指挥吉当加赍敕及金织袭衣彩币归赐其头目指挥乃胯
　　○乙丑迤北鞑靼剌儿劄等六人携其家属来归  上命授剌儿劄奴伦帖木儿俱为百户克癿哈阿奔把哈儿歹的舌俱为试所镇抚仍给衣服等物
　　○行在通政使司左通政陈恭奏山西丁壮发来易州采运柴炭去家远甚贫苦异常今易州逃徙之家所遗地亩颇多比年荒芜请除其租税暂令山西丁壮耕种俟彼复业仍还前主庶野无遗利人得安生从之
　　○镇守狭西都督同知郑铭奏去岁以甘肃边储馈运之艰请留狭西轮班匠给之今行在工部遣官逮捕逃匠计其家属及械送者不下六七千人臣以西寇未平乞仍留之俟寇平即遣赴工  上从之仍敕狭西布政司阅其名数使皆实运边储毋作奸弊
　　○行在光禄寺卿郝郁卒
　　○丁卯释奠先师孔子遣礼部尚书兼翰林院学士杨溥行礼
　　○戊辰祭  太社  太稷遣卫王瞻埏行礼
　　○遣顺天府官祭先农之神
　　○命豊城侯李贤佩征西前将军印充总兵官代都督方政镇守大同仍敕贤俟政巡哨回即交印还京
　　○巡抚大同宣府右佥都御史李仪下狱先是仪举奏管粮参政刘琏诸违法事琏亦讦仪淫乱等事适参将都指挥石亨欲条奏镇守大同太监郭敬罪恶先以咨仪仪误封咨帖于户部盘粮主事文卷中户部以闻致敬亨亦相奏讦  上以仪等俱任边寄姑令自陈既而敬亨俱蒙赐敕移文戒饬容其改正自新琏以言不尽情复令御史体覆取死罪招停俸二年仪虽输罪自负理直辞颇欠婉于是御史给事中交章劾仪琏请逮治之  上命宥琏俟仪面白听劾至是仪至廷讯狱成竟以瘐死然仪实为琏所诬时议惜之
　　○福建兴化卫奏正统元年九月十七日本卫仓廪火烧毁仓粮二万余石
　　○有流星大如盏赤光烛地出宗正西南行至浊
　　○己巳命故建州卫指挥同知木答兀子散秃野木河卫指挥佥事吉扫兀弟撒撒禾屯吉卫指挥佥事劄里哈子太平奴克赤子勒者帖列山卫指挥佥事剌不塔子答升加沙笼哈子撒必哈兀列河卫指挥佥事散赤哈子锁鲁忽劄鲁哈子弗羊古阿者迷河卫指挥佥事桑果奴子公把奴阿真河卫指挥佥事脱脱哈子法莽加阿伦卫指挥佥事忽秃子哈当加吉河卫指挥佥事恼令哈子剌令加俱袭职
　　○命直隶真定府深州衡水县管马县丞田恒复任升从七品俸恒在衡水任满县民言其莅政公勤马蕃息而民不扰乞留之故有是命
　　○行在工部奏天下工匠蒙放遣休息者三千七百余人俱刻期使自来赴工今过期不至者二千九百余人请令所司械送赴京从之
　　○庚午达子剌儿劄等二十有一人来归赐银钞彩叚表里金织袭衣布疋牛马柴薪命于山东卫所安置给房屋田亩器皿
　　○免直隶扬州府兴化县岁办药材以屡遭荒旱人民饥甚也
　　○狭西都指挥同知戴旺等奏臣备御兰县达贼数犯边而新调甘州中护卫官军二千人俱缺兵器  上命内府局库以铁甲五百盔一千弓一千箭三万给之
　　○辛未擢进士马谅高鉴为行在吏科给事中张敏行在户科给事中曾世良行在兵科给事中高奉行在户部主事吴显吴高行在刑部主事方迪户部主事马豫行在大理寺左寺副杨铎行在大理寺右评事彭彰大理寺左评事封祥何史训廖询王顺高峰俱行在行人司行人陈璞行在太常寺博士
　　○纳木河等卫指挥兀良哈剌速苦等陛辞命赍敕并金织彩币赐其头目
　　○瓦剌使臣将归  上敕总兵官都督方政游击将军都指挥佥事杨洪同豊城侯李贤等联营境外与之宴别语以近者虏酋阿台朵儿只伯等犯边即今朝廷命各总兵官统兵十万剿之尔顺宁王能顺天道遣尔等来朝尔归其谕以此意非我穷兵黩武实彼自作弗靖以速覆亡仍授使臣以敕旨一通前途脱遇我师以此示之俾勿相犯
　　○巡抚江西行在吏部右侍郎赵新奏臣有继母丧例应守制蒙夺情视事乞便道还家祭奠少尽人子之情即往理事从之
　　○壬申赐奉化伯滕定诰券
　　○宥光禄寺少卿刘祯等罪先是珍羞署火旋扑灭之御史劾祯等不谨  上以财谷无损故宥之
　　○中都留守司都指挥佥事杨兴坐宿娼赎笞还职
　　○浙江市舶提举司提举王聪奏琉球国中山王遣使朝贡其所载海巴螺壳亦宜具数入官  上谓礼部臣曰海巴螺壳夷人资以货殖取之奚用其悉还之仍著为令
　　○癸酉命故木束河卫指挥同知长把子喃卜阿兀者左卫指挥佥事扎冬哈子卜黑秃列门河卫指挥佥事速满哥子阿冲加忽鲁爱卫指挥佥事阿羊加子桑加秃都河卫指挥佥事哈剌子兀因哥木鲁罕山卫指挥佥事火失剌子卜羊加俱袭职
　　○总督漕运左副总兵都督王瑜自诉家人潜贩官盐今准法没官又科罪徵银乞依赦前蠲免或输俸代还时新建伯李玉都指挥黄信亦非法兴贩图利害人事发俱为言者所论  上以瑜所犯赦前当免玉等皆勋旧姑恕之仍戒其毋恃恩再犯
　　○以运河耍儿渡决敕五军各营发军一万工部发畿内夫一万往筑之
　　○甲戌命驸马都尉井源行在户科给事中焦起良持节册孝陵卫指挥使葛覃女为宁府新昌王磐炷妃济川卫指挥使郭谦女为宁世孙奠培妃
　　○命两广福建当输南京税粮悉纳白金民有愿纳布绢者听从都察院右副都御史周铨奏请也
　　○乙亥遣顺天府官祭宋丞相文天祥
　　○赐试所镇抚徐童寿纱布纻丝衣靴袜童寿口北沙城儿人初以达贼虏去至是来归故有是赉
　　○行在钦天监监正皇甫仲和等奏南京观星台设浑天仪璇玑玉衡简仪圭表之类以窥测七政行度凌犯迟留伏逆北京于齐化门城上观测未有仪象乞令本监官一人往南京督匠以木如式造之赴北京较北极出地高低准验然后用铜铸造庶占象不失从之
　　○设山东安丘县渠丘驿
　　○丙子瓦剌顺宁王脱欢使臣阿都赤等陛辞命赍敕谕之曰王之先王能敬  天事上恪修臣职至王复克绍先志用笃和好自我  宣宗章皇帝及朕即位以来凡遣使臣朝贡者四朕甚嘉之故于王使臣之往返皆优礼焉往岁已遣使送四次使臣回并以朕意谕王赐王及妃及诸臣金织袭衣彩币表里柰何达贼孛的答里麻及阿台朵儿只伯等敢肆剽掠扰我边疆以故道路弗通王使未得即归闻王亦率人马往讨不顺朕之群臣亦欲发军剿捕朕体  祖宗怀远之心恐负良善未忍即从屡遣人赍敕往谕冀其改过今乃不悛不得已命将率师出境讨之并送王使还王其体朕心约部伍由西北行朕之军马由边境行仍通报边将令两无相犯凡遇逆贼内外交攻此贼自当束手就擒矣朕与王永当通好共享太平王其图之
　　○复遣人赍敕谕阿台及朵儿只伯等曰朕膺  天命嗣登宝位凡四方万国罔不归心昔我  祖宗列圣临御之日迤北和宁王阿鲁台能畏天保国事上罔愆故朝廷恩赉益久益厚且屡敕边将毋事境外令其安乐恩德之深天高地厚尔等亦其部属所宜知也不意阿鲁台即世其子及部属咸散尔等乃不思朝廷大恩为此不德扰我边疆朕体  上天好生之心不忍即诛第敕边将保境恤民毋妄追捕冀尔悔过尔乃不悛朕之总兵大臣切齿恨怒欲往征讨朕复止之以尔饥寒所逼不得已为此非本心也大军一出必累及良善孤人之子寡人之妻朕所不忍今再出榜晓谕尔等诚改过来归朕必恩待加厚近者猛哥帖木儿等率众请罪朕悉宥之授以官爵重加赏赍听择水草安稳居住独尔等在边不肯来归却畏官军剿杀不敢宁居何自苦如此尔等果识  天命归顺朝廷虽不能亲身来朝但约部伍守法度如昔和宁王则荣受官赏岂不乐哉不然我师一出尔其毋悔
　　○丁丑右城卫女直指挥木答哈肥河卫指挥歹羊兀的等卫女直指挥歹都等建州等卫女直指挥孛希并狭西洮州卫番僧剌麻失劳藏卜等贡珍珠及马赐宴并彩币等物有差
　　○建州卫女直指挥失里不孙奏愿居辽东安乐州自效赐钞布纻丝袭衣仍命有司给俸米牛马柴薪房屋器皿
　　○给永宁等卫备御官军马三百六十余疋
　　○行在工部左侍郎李庸奏狼窝口堤岸累修累决劳民无已今修筑已完恐犹有后患请建龙神庙于堤上以镇之且令宛平县复民二十户自石景山至芦沟桥往来巡视遇水薄堤坏輙加修治若水势泛急则速驰报官庶易修葺从之
　　○戊寅临洮卫番僧完卜劄巴坚藏等贡马及佛像舍利
　　○命故府军后卫指挥使谷旺弟全金吾右卫指挥同知李贵子能俱袭职
　　○己卯修德胜门内海子岸
　　○西镇吴山庙火
　　○庚辰巡按监察御史张清奏山西州县例输口外秋粮为参将都督黄真都指挥李信等盗取一万一千六百余石俱当追究  上以真等守边未可輙动先于各户徵完所盗之粮然后治之
　　○镇守西宁署都指挥佥事金玉奏所辖一十三簇国师剌麻及大小头目每岁遇  万寿圣节正旦冬至俱赴卫行庆贺礼又每月赴卫听受约束又罕东安定诸处使臣往来俱用筵宴往者取之于军人甚艰苦今本卫新辟田三十九顷欲于其中量拨一十五顷官给种子令守城军余耕获别贮以备供应事下行在户部覆奏以为事非旧制  上以事在可行何拘旧制遂从玉请
　　○辛巳兀者左卫女直指挥阿都赤肥河卫指挥阿都赤友帖卫舍人苦女兀也吾等卫野人女直舍人哈你等各贡珍珠及云南禄豊县禄脿巡检司故土官男赵让来朝贡马赐宴并彩币表里等物有差
　　○命四川长河西鱼通宁远等处军民宣慰使司故宣慰使喃哩子加八僧宜袭职
　　○行在诸卫仓奏自宣德九年十年所收官军转运淮安常盈诸仓米缘在彼年久转运以来船水蒸浥又复入仓若与近日官军漕运民间新米次第放支不免陈腐乞敕行在户部查理悉依旧常盈诸仓原受年月放支为便从之
　　○壬午福建都指挥佥事刘海左布政使周颐按察使李素等奉敕理囚不谨多致谬误都御史陈智等论其故违诏旨俱当逮究  上宥其罪但令巡按御史取罪状以戒之
　　○癸未清明节遣官祭  长陵  献陵  景陵
　　○行在兵部尚书王骥等言守备延安绥德都指挥王永职专备御不能制胜出奇以致虏寇猖獗虽  圣恩屡贷而军法难容  上以永罪固当究治但以边境事殷姑令停俸戴罪立功如更失机必重罪不宥
