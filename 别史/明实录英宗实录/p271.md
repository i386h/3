<!-- { "loadSidebar": true } -->
　　○甲辰命户部主事陈汝言等往宣谕东昌平山德州德州左河间沈阳中屯大同中屯各卫新旧安插达官达军达民每人赏银二两布二匹令各安分守己毋或生事扰人
　　○命监察御史白圭李宾夏裕以以侍讲徐珵编修杨鼎检讨王玉郎中谢佑陈金主事王伟姚龙给事中金达王庾知州陈诚汪庭训苏璟俱行监察御史事往直隶山东山西河南各府县招募民壮就彼卫所量选官旗兼同操练听调策应有功之日照例升赏事定之后仍归为民应受职者听从冠带闲住
　　○命广东都指挥佥事姚麟管大宁都司事麟以失机角□羊京遇赦复职适大宁缺员故调补之
　　○命王通为中军都督府都督佥事提督守备九门通旧封成山侯坐失交阯落职为民至是起而用之升都指挥同知刘信署后军都督府都督佥事照旧操练
　　○命后军都督同知陈友率官军往湖广贵州征剿苗贼给赏有差赏都指挥各钞三百贯纻丝一表里指挥各钞二百贯绢二匹千百户等官各钞一百五十贯绢布各一匹旗校人等各钞一百贯布一匹
　　○添调京军二千名守古北口五千名守紫荆关从兵部尚书于谦奏请也
　　○复给辽东失机官员俸粮
　　○礼部右侍郎章瑾以十三道御史劾之下廷臣鞫应赎徒命赎毕送吏部降二等叙用
　　○南京都察院右副都御史张纯言十三事一迎复  圣驾窃谓蜂蚁尚有君臣豺獭犹知报本况将相大臣坐享朝廷之爵位讵忍  圣驾蒙尘胡虏而不思迎复之计乎乞命在廷文武群臣朝夕计议何人可以为将帅何人可以运谋略何策可以迎还  圣驾何术可以报复讎心务在精思远虑一举万全如此不惟可以报君父之恩亦可以奠安  宗社矣一开广言路臣闻国家之有言路犹天地之有元气也元气行则阴阳顺序而百物生言路通则耳目开广而庶政理今朝廷虽有言路之官而无敢言之士者盖小人专权言輙有祸以此人皆箝口结舌甘为抱叶之蝉立仗之马迩者夷虏犯边  上皇亲征在朝群臣悉皆切谏柰为小人所沮致劳万乘之尊留滞虏廷言路不通其祸至此伏望屏除小人进用君子言之当者从其谋言不当者恕其罪如此则下情得以上达而言路无壅塞之毙矣一分兵耀武切照南京应天沈阳右等卫官军俱赴大教场新江口操备限以大江阻以风涛有连日不能往复者有连舟覆于风波者又且江北地方徒设各卫之名而无操军之实乞将应天等卫见在大教场新江口操备官军退回江北教场操练委廉能智勇都指挥一员总督其事务要器械锋利纪律严明如此则江南江北之兵威振扬而或远或近之奸宄消弭矣一考察文官切惟文职分理庶务中间多有不才者惟贪己之富贵不顾民之疾苦间有廉以律身公以莅事者因无激劝之典视彼贪墨之徒安享富贵久则亦不免为私欲牵制而日习为污下矣乞命廉能公正御史给事中分往浙江等布政司及南北直隶将司府州县大小衙门官员从公考察果有廉能干济深得民心者存留管事开具上闻朝廷加以褒异之典其贪酷不才罢软无为者黜退为民老疾者许令致仕如此则贤而有德者愈有所劝贪而不良者皆知所惩矣一激劝武职切惟士卒为国家之爪牙为军职者当抚之以恩德庶可以捍外而卫内敌忾而御侮柰何近年以来管军头目不思朝廷养兵待用之意大肆肥己贪暴之心或侵欺其月粮或科歛其财物剥削之毙非一言能尽及至事发问断不过赎罪复职乞令内外风宪官用心体访如军职中平昔贪酷不才剥削小军起盖房屋置买庄田者或体访得出或因人告发重则拏送法司明正其罪全家发边远充军轻或量情决打枷项差辱如此则激劝之典行不待刑驱法治而自然感化矣一禁革仓毙切照南京各卫军仓斗级俱用各卫有丁精壮军人八百余名散在各仓收支粮米此辈又非官府公心佥点尽是用财买求应当及至著役即肆贪暴有指以顶廒看堆为名而强取财物者有假以扶箩擡斛为由而吓要银两者或临收而故意踢斛淋尖或未收而生事輙加棰楚作毙多端难以枚举乞敕该部将南京各仓军斗退回教场操练照洪武永乐年间事例于附近府州县佥点相应民人充当斗级收支粮米如此则奸毙自然消弭输纳自然便益一弭除盗贼切惟盗贼之兴其实有所自也大抵管民者侵渔克害管军者贪暴豪猾军民窘于衣食不得已而为盗乞命内外风宪官用心详察激劝其文武官有能守己以廉御下以恩者奏闻升赏其残忍贪暴不能恤人者文职为民武职充军仍差御史锦衣卫官于南北水陆路往来缉捕如此则盗息而人安矣一拔擢旧臣切见洪武永乐年间中外大小官员有为事充军摆站者有降用为民者盖此等多由监生进士出身洊历年岁熟于治体今后除鲁犯人命赃私外其一应为事充军等项才行超越而声誉素著者许令荐拔授官莅事不犹愈于用初学之士如此则国家得老成为用矣一选任风宪切惟近年以来内外风宪多不得人或庸陋委靡或奸狡谲诈或缄默畏缩或因循苟且此辈比比皆是尚何望其激浊扬清绳愆紏谬哉乞将御史如前项不称者尽行沙汰出为别官所有缺员于进士监生内选除务得才赡学充志端行洁者俾任是官如此则败法乱纪者去矣一旁求豪杰切惟三辰不轨选士为相四夷不贡拔卒为将又何可以拘拘于资级也哉昔成汤举伊尹于有莘之野高宗举傅说于版筑之间文王举太公于渭水之滨是以贤才辈出天下治安乞令内外大小文武官员各举所知或经明行脩而才德出众者或智谋勇敢而谙晓兵略者有司礼送赴京试验其可者量授官职如此则韬光晦迹者出矣一增禄养廉臣闻人皆患吏之贪而不知去贪之道人皆喜吏之清而不知致清之本必欲去贪致清在乎厚其禄均其俸而已乞将内外大小官员除月俸六十石以上者其余量添一二以给身家之用如此则国家有养廉之资臣下励守廉之志矣一斟酌漕运臣闻通漕运者在于得人省漕费者在于节用永乐年间漕运得平江伯陈瑄区画有法军民两便近年以来不得其人以致各卫所管运官员惟事刻剥甚至歛军财为沿途酒色之资兴贩私货而人船苦于装载作毙之端难以枚举乞别选公正大臣协同督运仍令该部会计若有五年之积官军可以轮班漕运如此则军士少得休息粮米不致虚费矣一练将训兵臣闻欲保治平之业者莫先于练将欲消外侮之心者无过乎训兵切见近年以来在外各都司卫所管军官员惟务剥削军士聚歛财物岂思治兵习战以防不虞乞每都司卫所各选有风力御史一员往来专一提督阅视操练务要号令严肃兵政修举如此则朝廷有所倚赖海宇可以无虞矣命该部议行之
　　○晓刻月与金星同度月下金上为之戴
　　○乙巳升都指挥同知季铎为都指挥使遣使迤北赍书奉  太上皇帝曰弟祁钰再拜奉书  大兄皇帝陛下迩者以保  宗庙  社稷之故率师巡边不幸被留边廷自  圣母皇太后以及弟与群臣不胜痛恨我  皇太后复念  宗社臣民无主已立  大兄皇庶长子为皇太子布告天下以系人心以待  大兄驾回柰何日久  宗庙缺祀国家无主我  皇太后及宗亲诸王皆统率人马赴京卫护  宗社同念太子年幼不能亲理国事臣民无望命弟即皇帝位以慰舆情在京公侯驸马伯及文武群臣万姓亦合辞请蚤定大计又使臣回亦传大兄之命令弟主典  宗庙之祭弟不得已受命主宰天下尊大兄为太上皇帝弟身虽已如此心实痛恨不已仰望  大兄蚤旋诚千万幸也近得赐书捧读再三且喜且痛若太师也先果欲送  大兄回是能上顺天道下顺人心真大丈夫所为岂不名扬千古  大兄到京之日君位之事诚如所言另再筹画兄弟之间无有不可何分彼此但恐降尊就卑有违天道望  大兄与也先太师言之送  兄回国不必多遣人马恐各王人马在京众大势有相犯不能自已非弟所能保无恙也只宜用五七骑送来即可以全和好伏望  大兄深念  祖宗  社稷生灵为重善为一辞天地鬼神必加保佑临楮惓惓不胜痛恨伏惟  大兄亮之又书与太师也先曰迩因太师遣使致书欲送  大兄太上皇帝回京足见太师上顺天道下顺人心比先朝廷与太师处皆因下人之言彼此俱动军马我朝廷为奸邪所误以致一时生灵受害先因朕  兄不知存否国家无主宗室诸王统率天下军马皆来守护  宗社我  圣母皇太后及王公侯伯并臣民皆言自古生灵不可一日无主朕当嗣位主宰天下又得指挥岳谦梁贵回京口传  大兄皇帝圣旨命朕嗣位以典  宗庙之祀朕不得已勉尊大命祭告  天地  宗庙  社稷诏告天下即皇帝位尊  大兄为太上皇帝尊居朕上太师果能送  兄回京朕有大事必当禀命而行若  大兄大兄仍居皇帝位则为降尊就卑是罔天矣罔天之事朕岂敢为太师必同此心朕谓太师送  兄回京以全和好真大丈夫所为古今少有岂无美名播扬千古但今各处军马皆来聚集京师保护  宗社布列远近太师宜少遣数十人送朕  兄回京庶几众军之心不疑不至相犯尤见太师保全和好之盛心也往事彼此俱勿留意颁去礼物至可收领惟太师亮之
　　○命修浚浙江处州府城壕
　　○赏宣府添调河南防秋军士冬衣布花
　　○赏居庸关等处军士银布
　　○辽东总兵官都督曹义奏宁远等卫系冲要地方见缺都指挥守城出战会众议选得指挥使孟贵指挥同知刘清指挥佥事任义俱堪委任乞量升用俱升署都指挥佥事
　　○兵部言福建奏沙尤等县贼党不服招抚仍肆杀掠宜行总兵官宁阳侯陈懋等留副总兵或参将一二员在彼相机剿贼务在尽绝从之
　　○镇守居庸关都指挥同知赵玟奏凡近关地方有粮草者请运入关其远者请遣夜不收往焚之勿留资寇从之
　　○丙午升山西太原府同知魏琳平阳府通判李茂俱为山西布政司右参议从巡抚右副都御史朱鉴奏举也
　　○给神机等营官军马二万三千八百十七匹
　　○总督军务靖远伯王骥奏贵州平越卫被苗贼围困已久乞添调四川精兵一万云南精兵二万共辏七八万人选委重将统领会合东西夹攻并力剿杀从之
　　○兵科给事中刘珷奏请调京兵以益边备兵部议紫荆关原有官军七千近已添调五千居庸关原有官军九千近已添调一万宜行武清伯石亨催促前去其鴈门关守备近亦添调振武等卫所官军又有指挥石彪领马军三千在彼哨守宜行巡抚山西副都御史朱鉴等严督堤备从之
　　○总督军务靖远伯王骥奏都督宫聚贪暴不仁累次失机陷官军一万六千有余请治其罪  帝曰今苗贼势众宫聚且不问令尽心杀贼以赎前罪
　　○刑部主事刘锴奏乞敕都察院录王振罪恶榜示天下以释人心之怒从之
　　○太医院医士程礼奏采诸种毒药以为毒矢用之御虏人马可毙从之
　　○广东奏贼首黄萧养等船三百余艘来寇广州府城伪称顺天王名号本处官军调征在外无军御敌事下兵部言广东布政司参议杨信民差守白羊口见今遣官更代将回信民先在广东军民信服宜改京职敕令前去会镇守雷廉地方安乡伯张安备倭都指挥杜信等督令官军民壮并力剿贼从之
