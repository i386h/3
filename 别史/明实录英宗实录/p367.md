<!-- { "loadSidebar": true } -->
　　○浙江等十三道监察御史陈纲等言虞舜圣君也好问好察而用中于民成汤贤君也日新又新而常若不及当时辅弼之臣岂有圣如虞舜而贤于成汤者哉盖圣贤图治之心不自满假以为不如是无以广天下之言来天下之善也  皇上禀不世之资为中兴之主孜孜以图治为心求言为务今日命诸人直言无隐明日许诸人各陈所见是即虞舜好问好察成汤日新又新之意也图治如此求言如此然而边境尚有未宁虏情尚未能定臣等忝居耳目职当言路岂可不罄一得之愚以答  陛下求言图治之盛心乎谨以所言事宜条列以闻一曰节粮储以养官军国之所赖者兵兵之所赖者食兵食既足则外患无虑迩者朝廷以边储为急许官民人等输米授官有军民旗校升千百户者有千百户升指挥者惟此等之人俱以家道殷富但图其职不许其禄乞敕该部查勘各处纳米升官者仍食旧日俸粮其富民纳米授以文职者止月支食米一石各卫所女户免差操者暂住支月粮俱候边患宁息之日照旧关支则粮储足而军民得其养矣二曰赏边士以蓄锐气边关乃国家之保障衣食乃军士之本源衣食不缺则边境可固迩者朝廷赏赉在京文武群臣及监生吏典旗校人等惟守边官军未蒙恩赐每年虽有冬衣布花之给未免衣食不足军装未备乞将守边官军倍加赏赐仍给与衣粮使无冻馁之苦则锐气蓄而边士得其所矣三曰选将卒以备调遣将在有谋不必论其贵贱兵在精锐不必拘其多寡昔武王克商三千人惟一心是兵不在多寡也汉高祖创业得韩彭以济事是将不在贵贱也方今管军头目岂无谋猷出众之人乞敕总督总兵等官拣选精兵去其老弱仍令文武大臣各举军职一人不论职之崇卑年之老壮随其所长而任使之则缓急有济而外敌可御矣四曰画长策以定安攘夷虏之患虽未必其有无安攘之策必先预为处置昔周宣王北伐玁狁为中策汉武帝穷兵远夷为下策奏始皇筑城御胡为无策未有得其上策者也乞敕在廷文武大小群臣各陈所见何者可以安边何者可以御寇何为而远人自遁何为而人心自安如此则谠论日闻嘉猷日集而远人可服矣五曰礼大臣以敦国体先王御大臣得其礼故大臣有坐不廉者不曰不廉而曰簠簋不饰坐污秽者不曰污秽而曰帷簿不修未尝明言其过者无他恐辱君命也我  太祖高皇帝八议之目特列于律条之首迩者在京文武大臣有罪送法司辄加棰楚及问完之日或蒙恩而复职或情虚而免罪送问之际何辜而先受凌辱乎乞敕法司今后大臣有犯除谋逆党恶重情鞫问外其余事情必推问明白开具情由取自  上栽不许擅加棰楚如此则恩典得申明而大臣有所激劝矣六曰广荐举以佐中兴中兴之治莫急于得人得人之要莫先于荐举然知人之难圣哲所病曩者在京三品以上大臣各举所知以资任用其法始行固无不善柰何行之既久不能无鱼目混珠碔砆厕玉之毙今欲悉由众大臣会举固未免有起于奔兢独由吏部推选未免闻见之有限乞敕在京一品官举布政使按察使参政二品三品官举按察副使佥事参议知府有缺必推举二人会议允当然后具本请  圣裁其荐举之任上可以兼下下不可以僣上若其人果贤能虽在亲戚子弟不可避嫌而废公如其人非贤能虽在故旧乡党不得狥私而滥举苟有废公狥私者并许御史给事中指实紏劾连坐其罪则荐举之法公而中兴之治隆矣七曰禁违例以保官员郡县之职与民最亲生民休戚系焉近年以来在外府州县考满官员有等贪恋繁华去处希求复任理事不顾廉耻私自主使所属官吏并情熟粮里人等虚捏浮辞连名保留甚至具本诣京奏保倘蒙允其所保则前日所保之人结为心腹而逞奸卖法无所不至乞敕吏部今后考满官员俱赴部考其称否依例黜陟如果廉能干办政绩显著许离任之后小民诣京陈言某事有益于国某事有益于民仍行巡抚巡按等官核实吏部然后奏请定夺其有以乡旧亲属辄准保奏者一体究问则奸毙革除而无耻之徒知所自警矣八曰清刑狱以召和气刑者辅治之具圣人不得已而用之也近见在京法司罪囚有累诉冤枉行勘未报者有行勘未明仍前驳勘者有提人未完停对未结者有行勘虽实仍诉冤抑者法司推避嫌疑不敢辩理故平人被其负累文卷不得杜绝延禁连年致伤和气乞敕法司会官审录情有冤抑者即与辩明情犯真实者依律发落若情可务疑难擅决断者具奏取自  上裁仍移文在外巡抚巡按等官将罪囚会审不许推避如此则刑狱可清而和气可召矣＜锍-釒＞闻命礼部会官议行
　　○以沙湾河决久未成功而运河胶浅有阻漕运复敕内官黎贤武艮工部左侍郎赵荣往理之
　　○修南京詹事府以年远损坏也
　　○甲午定各营管军总兵等官军伴总兵官六十人坐营都督及五千神机营伯三十人达官侯伯二十人都督十人都指挥四人坐营都指挥八人其余把总管队指挥千百户镇抚俱一人
　　○山东登州府文登县奏本县今岁水涝田亩已蒙诏免税粮其颇收田粮亦乞从民便折徵以苏其困事下户部议每米一石折布一疋或钞五十贯俱运本府管库收贮以俟给赏辽东官军从之
　　○乙未命府军前卫带俸都指挥佥事孙继宗袭封会昌伯继宗故会昌伯忠之子也
　　○给平定县主并仪宾王昭禄米如例从庆成王羙埥奏请也
　　○免顺天府所属并直隶兴州前屯卫灾伤田亩秋粮子粒七千四百八十余石谷草二十五万一千四百余束
　　○留守左卫小旗徐靖言近年中外富豪之家纳粟补官者俱实授锦衣卫此辈略无汗马之劳惟恃钱谷之富擢隶近侍岂服人心乞调卫为宜事下翰林院五府六部都察都议如所言诏曰锦衣宿卫之职惟皇亲及原任官可留其余兵部查勘以闻
　　○丙申腊节赐文武百官宴
　　○升福建按察司佥事李颙为本布政司右参政杨珏为本司按察使贵州佥事张淑为四川按察使监察御史赵缙为山东佥事
　　○赏孝陵等卫官军指挥张铠等七千五百八十二人钞四十万一千六百贯以修筑本卫城堡之功也
　　○给紫荆关等处官军马一百二十八匹
　　○丁酉考郎兀等卫野人女直指挥撒亦哈福余卫指挥可台等遣头目脱火罕朵颜卫都指挥朵罗干等遣达子歹答儿等来朝贡马赐宴并彩币表里纻丝袭衣仍命脱火罕等赍彩币表里归则可台等
　　○升都指挥同知颜彪为署都督佥事大宁前卫指挥使刘福为署都指挥佥事俱坐营管军从总督总兵官于谦等奏请也
　　○诏山西都司以兵库所贮飞枪运赴京师从太子太师武清侯石亨请也
　　○戊戌暹罗国遣使臣坤罡悦等奉表来朝贡方物赐宴并金织文绮袭衣彩币表里等物罡悦等奏乞冠带复赐罡悦等冠帽钑花金带通事人等冠帽钑花银带总管人等冠帽素银带
　　○岷王徽煣奏父岷庄王葬城外东山之原臣自袭爵以来未尝躬诣祭扫虽遣人代祭中心歉然请于岁时节日亲临祭扫以殚追慕之诚从之
　　○宁河王羙堛奏臣母年老而日食粟米无以尽孝愿将岁支粟米四百石内支粳米一百石使得奉母事下户部议山西布政司每岁徵粳米二千九百余石分拨晋沈广昌宁化永和五府其云丘等二十八王俱无粳米实为不均请自今将山西岁徵粳米内除晋府与七百石沈府与二百石余皆均拨各王食用从之
　　○己亥命五军等营拨军士七万人运粮七万石赴怀来城仓人给银三钱为脚费
　　○庚子敕董卜韩胡宣慰使司都指挥使克罗俄监粲曰尔自我  祖宗以来世守西番职贡不缺称为忠孝土官又称为迤西第一座铁围山近年以来屡遣使入贡益见忠勤近又闻尔愿将杂谷原抢占保县管下朴头寨党者木寨夕兰寨瓦石寨金川等寨退还保县纳粮尤见尔敬慎朝廷之意今特降敕奖谕尔自今以往益宜敬顺天道尊事朝廷保障边方庶尔及子子孙孙永享无穷之福
　　○命山东左布政使张鹏右参政刘莘山西右布政使侯复副使赵敬致仕俱以老疾考黜故也
　　○十三道御史练纲等言举用方面事例有旨令礼部集议吏部不俟议定即奏升福建按察司佥事李颙为参政杨珏为按察使盖吏部恐议定莫遂其奸故即尔铨注夫所举纵皆得其人亦当避嫌况杨珏见为副使曹祥发其赃私且吏部推选多不公如向者所举狭西按察使何自学不能检身齐家为家奴所杀山东按察使张清今为尚书薛希琏所黜副使张哲未任之先亦为都御史韩雍所黜户部主事杨愈考平常例不当升乃升为河南府知府湖广副使陈质九年例升二级乃止升左参政一级佥事曾蒙简未及一考以杀贼功例升一级乃越升左参政三级此其情毙显然当时臣等非不劾奏但给事中御史之内有以直言触其同类大臣者吏部尚怀猜忌往往退其见任之职钳其欲言之口所以居言路者以言为讳职风宪者以职自保宁负朝廷之厚恩不敢犯大臣之一怒今吏部复尔专权鬻爵肆行欺罔臣等如不复言则  皇上深居九重何由知其毙之若是臣等非不知触犯权臣祸不能免但朝廷耳目所系甚重岂可知有权臣不知有  陛下知有身家不知有朝廷请下太子太保兼吏部尚书何文渊右侍郎兼少詹事项文曜于法司明正其罪文曜阴险奸邪群臣共知比之文渊情罪尤重难佐天官少傅兼太子太师吏部尚书王直太子少傅兼吏部左侍郎俞山素行本殊于众今亦为文曜等所愚失于举觉亦宜究问乞俯从臣言命吏部但遇三品以上大臣举用方面等官每次置二簿钤以部印备书举主与被举升者乡贯职名升任年月于上一封进司礼监便  御览一送翰林院备顾问俟抵任一考后政绩卓异者赏其举主如政绩无闻及犯赃事露举主与同罪如此则举主不容于不公而膺荐者亦思所以勉职业吏部纵欲如今专权欺罔狥私鬻爵亦不可得矣  帝曰御史职居言路凡事当言今所言俱是但知人之难从古为然已升除者其置不问文渊文曜等亦姑宥焉自今选官其务洗心涤虑广询博访必从公道毋得狥私
　　○辛丑改右通政蒋琳为右佥都御史往宣府提督军务整备边储召佥都御史李秉回京别用初秉奏宣府总兵官都督纪广不胜其任已行巡按御史体勘未报至是广亦奏秉专权兵部议边务方殷而秉广不和如此恐误边计故有是命
　　○命岁给会昌伯孙继宗禄米本色五百石折色三百石
　　○定广东杀贼官军功赏生擒贼首黄萧餋及获功十一次并阵亡者俱升二级获功五次至十次者俱升一级
　　○赏四川松潘卫指挥同知李鉴钞八百贯彩叚二表里通事方昇钞三百贯绢布各一疋以擒杀番贼之功也
　　○提督宣府军务右佥都御史李秉劾宣府都指挥杨鉴索所部银易进贡马勒取贡使物货贻羞中国传笑外夷又劾守备万全都督佥事江福贪淫及纵人盗使臣马诸罪诏俱俟来春覆治之
　○修南京銮驾库
　　○壬寅命岁给靖江王府故奉国将军佐诚幼子女禄米四百石
　　○癸卯朝鲜国王李弘暐以袭封王爵遣陪臣李瑈等奉表贡马及方物诣阙谢恩赐宴并金织文绮彩币表里等物
