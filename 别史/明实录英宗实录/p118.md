<!-- { "loadSidebar": true } -->
　　○广西浔州有贼十一人都指挥佥事史雄马文等以兵剿之虑所获者寡功赏不大因杀平民四百八十余人悉诬以为贼事觉巡按御史上官尹按劾其罪并劾参将田真亲总戎机慢不钤束总兵官柳溥身膺主帅知不举奏俱宜正之以法  上谓都察院臣曰设兵剿寇正以卫民此辈反戕良民以邀功赏其令按察司同巡按御史逮雄等鞫状具闻处之柳溥田真俱令自陈若复欺罔必罪不宥
　　○己亥行在光禄寺奏新造  上用膳亭器皿共三十万七千九百余件除令南京工部修造外其金龙金凤白瓷罐等件令江西饶州府造朱红膳盒等件令行在营缮所造从之
　　○设云南云南府阴阳学置正术一员
　　○直隶滁州含山县民张全庐州府六安县民江文礼叶添税陶景诚薛贰缪敬徐士安徐州卫军贾圆善民刘芳萧县民张威沛县民蔡昉砀山县民苖兴丰县民李保六安卫军谢俊保定府新城县民刘士名等各出谷千石有奇佐官赈济诏晹玺书旌劳复其役
　　○庚子端午节赐文武百官扇及宴
　　○赐晋府榆社王钟铉徐沟王钟铎镀金银印○升都指挥佥事刘福为都指挥同知署都指挥佥事刘瑛实授都指挥佥事指挥千百户旗军三百六十三人升授有差以黑木沟获虏功也
　　○辛丑命河南开封府扶沟县典史李翔尉氏县典史杨青复任俱升从九品俸翔青皆九载任满民乞留之故有是命
　　○巡按狭西监察御史冯诚奏宁夏僻在黄河之西密迩夷虏实关中要地自高桥驿至河七十余里四旷无人请于岸东西各立寨堡拨官军守了庶盗息民安从之
　　○给辽东属卫及行在锦衣卫官军马二千八百九十匹
　　○巡按山西监察御史曹泰奏都指挥佥事陈亨挟讐系死无罪墩卒请置于法从之
　　○行在工部奏浙江海宁县请浚大东门外官河小东门园花塘河北门狭石桥塘河城中水门及筑瓦石堰二所其请皆便民宜令农闲时委官督工修理从之○壬寅万全都指挥同知李信老疾以其子敬代为怀安卫指挥使
　　○开设京卫武学除教授一员训导六员先是太子太保成国公朱勇等奏准选骁勇都指挥等官纪广等五十一员熟闲骑射幼官赵广等一百员至是  上命置学授官以训诲之
　　○行在通政使司右参议王锡奏近奉敕往北直隶捕蝗访得保定府新城县知县周义善于抚民今六载任满例应赴部乞暂留协同捕蝗  上谓行在吏部臣曰蝗为民患宵旰在心考课固不可废而民事尤所当急其从锡请
　　○甲辰郑王瞻埈疾久未愈  上命良医带药往疗之仍以书喻王善加调护早遂痊愈以副亲亲之望
　　○给永兴王弟镇国将军志埁长子公锜岁禄六百石米钞中半兼支
　　○净戒弘慈国师商巴罗只儿监藏番僧盼波彦等四川建昌卫土官千户保安等俱来朝贡马赐彩币等物有差
　　○宥狭西右参议戴弁罪弁提督肃州镇夷诸仓边储期满代者未至闻妻女丧輙还司右佥都御史曹翼劾其奸情不供职诏命自陈弁实以状闻请罪  上曰弁以妻女俱亡故暂回情亦可矜姑宥其罪
　　○参赞甘肃军务右佥都御史曹翼移文狭西布政司右参政年富赴边议增夜不收月粮富不至翼自拟增之有司以未经富议留难不与翼劾奏富不赴公议专擅妄为诏富自陈富言臣所职距翼治五千余里非疾驰经月不能至且边储有限而夜不收诸边俱有之此例一兴恐所费不赀  上曰富去翼虽远亦当移文与议姑记其罪
　　○丙午应天府江浦县蝗命户部会同监察御史严督捕瘗毋使滋蔓
　　○掌潼关卫事都指挥佥事姚深擅执永乐镇巡检李资问拟杖罪令输赎河南布政司官奏深违例深具＜锍-釒＞伏罪遂宥之
　　○丁未  仁宗昭皇帝忌辰遣官祭  献陵
　　○马邑县主仪宾杨贞卒遣官赐祭
　　○命沙州卫故都指挥同知阿赤不花子班丹正千户板丹子阿卜牙俱袭职
　　○戊申赐行在礼部左侍郎兼翰林院侍读学士王直行在礼部左侍郎兼翰林院侍讲学士王英诰命封赠其二代时制文职非九载任满不得给诰敕直英方历任三载上＜锍-釒＞请给  上念其文学老臣特赐之
　　○行在都察院右佥都御史丁璇奏云南所属阙官二十余员今边事方殷馈运军饷尤为急务  上命行在吏部择任才能乘传之任勿稽延怠事
　　○山西右参政熊观以老疾乞致仕从之
　　○行在鸿胪寺卿贾庠卒遣官赐祭
　　○行在户部奏直隶抚宁县知县姜忠言北京顺天等府州县迁民先因水土不宜生理不继逃移他乡寄住或在中路死亡原籍配所两无归着近奉诏书凡迁民年七十以上者放回不分逃亡身故除其名籍本部先虑其中有冒妄脱免者请悉送配所揭籍查考今诸处送到之人多是老弱如旧行之徒致烦劳乞通行天下见提之内年及七十残疾可验者就令除豁免致往复其或有扶捏脱免从风宪官紏举以闻从之　　○云南总兵官都督同知沐昂奏奉敕今冬进兵征剿叛寇思任发命臣等儧运粮饷二十万石于金齿给军臣等已设法雇僦人力将云南属府见贮并属卫二分屯粮如数运付收贮今金齿见在并起运在途及大理云南楚雄曲靖等府一路官军经过之处实在仓粮共计四十万九千三百二十九石又奏臣先遣署都指挥佥事李福领兵八千前往哨了湾甸兵至老姚有火头莽周通事杨宣招到惰斯等十一寨火头阿查四等率其五十九村民来迎攻贼镇康州水寨及惰斯山寨克之斩头目控抗刀栾秤及从贼五十余级至细甸贼据要不得进分兵三路攻之破贼十二寨斩首一百五十级获其戈甲弓弩诸寨地方分委火头及土官守之官军驻彼日久天向炎热地多瘴气议暂还金齿操练俟秋再进  上允之○己酉赐辽王贵＜火受＞妃杜氏冠服
　　○行在礼部奏四川都司差百户陈渊等管送番僧赴京贡马渊等不行用心提督养饲以致倒死六十余匹宜执送法司究问追陪  上俱宥之
　　○广东按察司佥事彭琉言五事一崇节义以励俗古今忠臣烈士孝子节妇既蒙旌异中间有年远子孙不振坟墓倾圯者请令风宪官巡视时加脩葺未蒙恩典者采访以闻一体旌表庶忠义暴白人知奋励一重士禄以养廉传曰忠信重禄所以劝士洪武中为士者尚给全禄永乐中营造事繁量为撙节迩者岁丰人和储积渐广请令廷臣斟酌在京文职见支之外俱于原籍关支本色全俸在外有粮之处就于任所关支其缺粮或供应边储之地亦于原籍全给以米岁有丰凶则权其多寡给以绢布衣食既足庶可以养廉而无贪墨之虑一举祀典以劝忠礼谓有功于民则祀之昔宋之微夷狄乱华人纪将废而陆秀夫于崖山死节英风义气振耀今昔祀礼未行诚为缺典请敕有司就于崖山立庙以祀岂惟有以慰忠臣于九泉而亦可以作士气于千古一均盬利以实边广东琼州府海外极边控制诸番诚为要地粮饷之积不可不备而其所属新安等盬场自永乐至今积盬甚多无商中贩请敕廷臣熟议令彼灶丁暂停煎办听本处军民每盬一引于所属州县仓纳米五斗以近就近支作户口食盬俟其尽绝仍旧煎办庶官民两利边储有积一储载籍以养士广东僻在遐荒绝无商贩往来凡百载籍目所未见故人不知学成才甚艰乞给两汉史记诸书敕令有司刻印以广其传仍令各学生员自备纸墨或于罪犯纸中量给印用庶士类得以诵习可冀有成  上命有司议之
　　○庚戌敕谕镇远侯顾兴祖安乡伯张安都督同知王彧通政司右参议张隆镇守密云都指挥陈亨镇守居庸关署都指挥佥事事指挥同知李璟镇守通州都指挥刘斌大宁都司都指挥张锐等曰今顺天府及蓟州遵化等处蝗蝻为灾所食禾麦有至尽者尔等坐享厚禄受命在彼目睹民患恬不留意敕至即不妨本职往督军卫有司广积军民人丁急早扑捕尽绝毋得践伤禾麦朝廷惓惓恤民尔等宜深体朕心廉洁公勤抚恤军民使不困于饥渴庶得尽力如官吏头目有贪酷害人及懒惰慢事者重则具奏处置轻则量情责罚尔其勉之
　　○起复浙江杭州府知府陈复复在杭持己廉静为政＜宀十见＞平大为吏民所畏服以母丧去职耆老民人千余乞留之巡按监察御史布按二司亦连章奏请  上曰既有耆老民人告保复其任
　　○修兖国复圣公庙完五十九代孙颜希仁请建碑以纪其事从之
　　○金星昼见午位
　　○辛亥封代王第七女为保德郡主配常济周王第七女为沔池郡主配淩达汝阳王第六女为确山县主配刘彬镇平王第三女为偃师县主配郑弁第六女为阌乡县主配樊盛内乡王庶长女为扶沟县主配张镒楚府通城王第三女为慈利县主配章锐命济等为仪宾俱赐诰命冠服鞍马等件
　　○辽东总兵官都督佥事曹义奏奉敕遣人往建州卫都督凡察处取逃亡土人马把连等三十八户把连等皆匿海西惟取回阿剌孙等十三户八十人  上曰人情恋土其逃亡皆因不得所而然耳今取回者总兵镇守官其用心抚恤勿令失所
　　○徙浙江瑞安县城去海三丈五尺以避潮患
　　○壬子赐楚府镇国将军季坡夫人田氏诰命冠服○命造宣武门东城河南岸桥修江米巷玉河桥及堤
　　○敕沙州卫都督困即来等曰近瓦剌淮王也先差使臣朝贡并奏彼处朝贡使臣及买卖回回道经哈密来甘肃者多被尔处人民劫杀此事未知虚实或尔部下所为尔所不知今使臣回经过尔处尔等须戒约部属以礼相待护令出境勿纵小人抢劫自启衅端
　　○湖广贵州副总兵都督佥事吴亮奏湖广偏桥清浪平溪瞿塘镇远九溪永定诸卫近因屯军选征麓川秋粮又以旱伤除豁所积甚少供军不敷今辰州常德长沙粮储稍积乞敕有司量起人夫暂运至诸卫每处一万石以备支给事下行在户部覆奏先因巡抚侍郎会议湖广馈运诸卫粮溪滩险恶舟楫不通高山叠岭挑负甚艰故应徵秋粮半输金帛今诸卫缺粮止宜移文都司布政司设法以官储轻赍量给接济为便从之
　　○山东武城县直隶静海县各奏蝗旱相继麦尽槁死夏税无徵  上命行在户部覆视以闻
　　○贵州都指挥佥事侯义求白金象牙等物于所属官军为监察御史吴镒所劾  上命黜为为事官从总兵官蒋贵立功如其无功即留金齿充军
　　○癸丑复除刑部狭西司主事王晟王旧任以剩员待次故也
　　○甲寅赐行在翰林院侍读学士苖衷侍讲学士马愉诰命并封其父母衷愉三年考满以例未应给诰上章请给  上念儒臣特赐之愉又言臣母刘继母张先受敕封而故继母魏以例拘不获褒典  上命并封之
