<!-- { "loadSidebar": true } -->
　　○巡抚甘肃右副都御史芮钊奏甘肃设立马驿牛站皆冲要而无积聚粮草官军每月俱赴所管卫所关支路途远近不一猝遇贼寇犯边阻塞不得往还宜令狭西布按二司勘视每驿站置仓贮米粟千石遇有警令就本处支给为便从之
　　○戊辰修凤阳卫土城及护城堤以久雨淮水冲决故也
　　○蜀王友垓奏臣父王薨时臣为世子其禄米即宜住支然有司陆续纳过食用无存今户部移文欲令还官乞赐矜免  上许之
　　○徙蓟州滦阳马驿于三屯营西南以有司言其地孤旷故也
　　○己巳巡抚宣府左佥都御史李匡以指挥韩谦白都指挥宋晟违法状上闻命锦衣卫执晟等鞫之多涉虗遂案匡弗廉其实而遽上渎  上命匡自陈具服罪□宥之
　　○庚午升湖广布政司右布政使丘陵为山西左布政  
　　○谪浙江宁波府知府陆阜充军初锦衣卫鞫阜擅造大斛多收粮米积出附余之数通同吏胥侵盗卖银入已又克落木料价银比事露用银一千两与首已者求释刑部论罪赎斩为民上曰陆阜贪婪虐民如此不可以常例处赎罪毕发广西南丹卫充军
　　○壬申重赐周府遂平王子墌冕服皮弁服并长子同鐎朝服公服从王言旧服为水漂没也
　　○癸酉修江西南安守御所城
　　○甲戌遣驸马都尉石璟诣  先皇后胡氏陵所上册宝谥文曰维天顺七年岁次癸未闰七月戊午朔十七日甲戌孝子嗣皇帝祁镇谨再拜稽首言伏以母仪夙著当全位号之尊子道欲伸必举追崇之典此天理人情之至而古今之所同也钦惟  先母后胡氏懿德有光纯诚不爽心存贞静惟乐善以为常志尚谦恭每辞荣而自抑第因多疾而祭养弗克于躬行固请就闲而贵富不存于念虑慕仙风之清净体玄道之冲虗益彰让位之贤愈慎守身之节优游岁月福履是绥高朗令终于兹已久重念孝心未尽夙夜不忘正位斯还衷情乃慰持依故实而昭荐庶获永世以垂休率吁群心式合公论谨遣驸马都尉石璟奉册宝上  尊谥曰  恭让诚顺康穆静慈章皇后伏惟  明灵如在徽典是膺丕显鸿名垂裕无极谨言
　　○是日遣太保会昌侯孙继宗告于  昊天上帝  后土皇地祗太子少傅广宁侯刘安告于  太社  太稷怀宁侯孙镗告于  太庙礼部请颁诏天下并率文武群臣上表称贺  上命已之但致书各王府移文各布政司使知之
　　○升赏山丹甘州等处官旗一百五十人有差以天顺二年五月杀贼功也
　　○乙亥  部奏会试之期已奉旨暂移八月而殿试月日尚未及定
　　上命以明年三月初一日殿试
　　○晋王钟铉奏曾祖晋恭王曾祖母恭王妃父晋宪王三坟茔无翁仲石人事下工部覆奏近年各王府坟俱无翁仲石人乃弗与
　　○丙子命河南左布政使侯臣参政萧俨谢佑参议王铉按察使吴中副使张谏项聪佥事王绍复职仍罚俸三年佥事高逵冠带闲住降监察御史吴＜王已＞梁觐浙江佥事陈璧台州府知府邢宥俱为县丞先是河南裕州知州秦永昌坐罪诛因逮布按二司及连年巡按御史等官下锦衣卫狱璧宥亦常为御史巡按者俱坐故纵故有是命
　　○赐岷府江川王庶长子镇国将军音土□殳夫人刘氏诰命冠服
　　○丁丑升中书舍人韩定为吏部验封司员外郎仍隶内阁书办以九年考称也
　　○升福建布政司右参议陈云鹏为狭西右参政支正三品俸山西按察司佥事强宏为狭西副使
　　○调工部主事于懋于吏部王臣于户部李昂于兵部复除主事曾卓于礼部南京广西道监察御史罗明于广西道懋等俱以管河代回卓明以亲丧服阕故也
　　○调刑部署员外郎主事李直为福建兴化府通判先是有告百户刘俊盗仓库钱粮者下刑部狱直以实坐俊罪后俊贿行事校尉诬直听告者许赂故入其罪下锦衣卫狱狱成故命调之
　　○戊寅镇守湖广太监郭闵等奏蛮酋苗虫虾等不服招抚欲来攻天柱等处地方敕贵州湖广总兵官会兵剿之
　　○己卯升四川按察司副使周文盛为本司按察使广西按察司副使雷复为浙江布政司右参政
　　○南京掌左军都督府事应城伯孙继先奏其母陈氏在京病故乞暂归营葬从之
　　○辛巳赐镇国将军同＜釒微＞夫人杨氏镇国将军同金□妥夫人张氏伊阳县主仪宾薛润辅城县主仪宾刘钦诰命冠服及鞍马
　　○壬午先是代府镇国将军仕埭淫乐妇高桃儿又杀州民田泰私瘗井中事觉仕埭负黄袱执兵驰马欲赴京至洪洞县普润驿为州官劝请回府  上敕内官李广徵仕埭及事内所连者赴京仍书谕代王命速发之
　　○癸未金星昼见于申位
　　○乙酉徙东安门外以南官军一百余家于武功坊之西以逼近王府故也武功坊西旧路不通至是并通之直抵琉璃厂之前皆从指挥门达奏也
　　明英宗睿皇帝实录卷之三百五十五终
明英宗睿皇帝实录卷之三百五十六
　　天顺七年八月丁亥朔释奠先师孔子遣太子少保吏部尚书王翱行礼
　　○戊子祭  太社  太稷
　　○遣顺天府官祭先农之神
　　○赐楚府镇国将军季墋嫡长子名曰均锶辅国将军均锔嫡长子名曰荣津
　　○给岷府江川王子镇国将军音土□殳岁禄一千石
　　○代王仕壥薨王代戾王庶长子母夫人黄氏永乐十一年生宣德二年封为世孙正统十三年袭封代王至是薨享年五十一讣闻  上辍视朝三日谥曰隐遣官致祭命有司营葬
　　○晓刻老人星见于丙位
　　○己丑宥巡抚宣府左佥都御史李匡罪初督粮郎中王育奏匡擅委指挥召人上纳黑豆给与官银纳者多势要而豆不及银仍劄付该仓准作犯人赎罪之豆徇私亏官欺公玩法匡亦讦育奸懒诸事给事中樊冕等奉诏廉其状互有虚实法司请执匡育至京鞫问  上命宥匡遣人械育来治之
　　○巡按直隶监察御史李纲奏直隶淮安凤阳扬州徐州等府县五月间大雨二麦甫收多被浸浥秋田复萎黄百姓失望  上命户部遣官赈视之
　　○庚寅修  天地山川坛周围墙垣造  恭让章皇后及贞顺懿恭惠妃陵祭器
　　○漕运总兵官右都督徐恭自陈老病不能任事乞角□羊职任  上命户部别举官代之
　　○辛卯夜月犯东咸西第一星
　　○壬辰哈密忠顺王母弩温答失里遣指挥恰恰等奏事阿吉簇国师贾思巴斡节儿等遣番僧朵儿只省迦等贡马赐彩币等物有差
　　○癸巳书与庆王秩煃得奏谓次女延昌郡主成婚不俟移文乞宥罪愆先因尔择成婚日期礼部奏遇  孝恭章皇后丧礼令长史改择日期何力不待其报辄便成婚长史罪不可容特命御史提问惩戒今王奏乞宥罪是自知不得辞其责也朝廷重念亲亲不究前失王自今行事宜加敬谨不可似此轻忽自取愆责
　　○甲午礼部以会试请  上命太常寺少卿兼翰林院学士彭时侍读学士钱溥为考官赐宴于礼部
　　○乙未祭山川城隍等神
　　○遣旗手卫官祭旗纛之神
○丙申泰宁卫都督兀南帖木儿等遣指挥哈剌帖木儿等贡马赐彩币等物有差仍命哈剌帖木儿赍敕及彩币表里等物归赐兀南帖木儿并头目人等　　
○永寿王志埴奏长子公铤夫人嵇氏病故欲于本境卫府州县官员军民家女选择为婚从之
　　○文安伯张斌居丧蒸父婢强娶妹夫之妾六科十三道劾其败伦伤化下三法司锦衣卫廷鞫其罪论当斩  上命锢禁于锦衣卫镇抚司狱
　　○丁酉遣顺天府官祭宋丞相文天祥
　　○修理皇墙外巡更铺舍并大明长安左右门外街道沟渠
　　○命隆平侯张祐丰润伯曹振往南北直隶印记马骡驹三万七千余匹
　　○戊戌命土鲁番等处差来指挥使鬼力赤指挥佥事阿马力沙力免力俱升一级那速儿丁等十七人俱为所镇抚故都指挥同知兀思塔阿里侄撒因阿力火只都指挥佥事法黑儿者罕侄秃买秃马哈麻赤儿米即指挥佥事奴儿丁弟马麻答力满剌亦麻的子狭西丁俱袭职
　　○巡按直隶监察御史李纲等奏留守中卫都指挥佥事屈恂巧取军财及夺军士口粮贸银偿债  上命都察院执鞫之
　　○己亥书复宁王奠培曰得王奏称仪宾孔永明冠带复职差小旗姜保儿赍本谢恩似此怠慢理本难容已遣人去执永明来京惩治王自今宜加敬谨勿蹈前愆专书以达王其戒之
　　○湖广九溪卫麻寮千户所土官舍人唐冠贡马赐钞锭有差
　　○锦衣卫带俸都指挥同知孙绍宗卒绍宗太傅安国公忠之仲子以戚里授府军前卫指挥使正统己巳以守城功升都指挥佥事天顺改元以迎复功升都指挥同知绍宗小心缜密居官三十余年始终不渝至是卒遣官赐葬祭
　　○庚子赐秦府永寿王志埴子镇国将军公镤公鉌公链夫人王氏张氏赵氏诰命冠服等物
　　○修南京大理寺
　　○初行事校尉言狭西右参政娄良总督粮储怒大户苏海等五十余人恃顽不纳边粮用大荆杖水浸火煨而挞之违法酷刑有旨执问良至是法司坐赎杖还职  
　　○辛丑赐昌化王仕墰第二子成锾夫人畅氏第三子成鈶夫人李氏诰命冠服等物
　　○怀宁侯孙镗累请谢兵柄  上不允至是以老疾固请  上曰镗既老疾其令罢管三千营及府军前卫事都督府事仍令掌之镗为人粗直勇而寡谋缉事者常以其纳贿事闻被弹劾  上念其有劳置不问镗不自安力求谢职云
　　○癸卯命抚宁伯朱永总管三千营
　　○甲辰德王见潾出居诸王府命文武百官赴府朝见
　　○乙巳夜火星犯南斗杓
　　○丙午兵部奏闰七月十九日西宁番贼入庄浪地方杀伤官军掠去马匹请治守边者失机之罪  上命罪其指挥千百户弃军在逃者其镇守西宁奉御张鉴都指挥湛清镇守庄浪长随李顺都指挥赵英守备红城子都指挥鲁鉴并甘肃凉州镇守等官俱宥之
　　○丁未升福建按察司佥事宋钦为四川按察司副使刑部主事胡钦监察御史胡德盛俱为狭西佥事
　　○复赐海宁伯董兴世袭诰券先是兴与太监曹吉祥家有连因附之冒迎复功得升伯爵给诰券子孙世袭后吉祥反坐其党降右都督广西杀贼毁其诰券未几以锦衣卫指挥吕贵荐召回复爵至是乞恩故有是命
　　○增置沂州判官一员专督柴炭人夫
　　○戊申乌思藏地方剌麻番僧人等沙加星吉等贡方物赐彩币等物有差
　　○命斩余丁王政以其谋杀父母故也
　　○己酉升中书舍人朱奎为尚宝司司丞仍于文华殿书办
　　○巡按山东监察御史朱暟奏都指挥使鲁全私役操军造屋及索余丁黄豆二百余石宜究治警众从之
　　○给审府稷山庄靖王幼土□共辽府枝江靖僖王豪壁子食米岁各三百石时二王薨逝子俱幼未袭封故有是命
　　○庚戌久雨坏国子监碑亭仆进士题名碑五通  上命有司修碑亭并竖其碑
　　○夜有流星大如鸡弹色赤尾迹有光出败瓜西北行至天市垣内三小星随之
　　○辛亥礼部引会试中式举人吴釴等二百五十人陛见
　　○癸丑升刑部主事邢简大理寺右评事阮勤南京户部郎中韦观俱为知府
　　○夜月犯内屏西南星
○甲寅沈王幼＜土学＞以上  恭让章皇后尊谥欲同清源王等七人来贺复书止之　　
○令户部出内帑银召商纳草
　　○昏刻有流星大如杯色赤有光出河鼓西南行至斗宿五小星随之
