<!-- { "loadSidebar": true } -->
　　○乙未升湖广布政司参议宋钦为本司右参政仍总督军饷从靖远伯王骥奏举也
　　○琉球国中山王尚思达遣使臣梁回等奉表来朝贡马及方物赐宴并赐彩叚表里绢布等物有差
　　○升赏迤北瓦剌使臣有差太师也先正使奴塔台参政剌来为都督佥事给纱帽金厢犀带副使兀思塔阿里等八员俱为都指挥佥事给纱帽钑花金带知院阿剌使臣土土儿等二人为都指挥同知给纱帽金厢犀带其也先弟男所差使臣劄儿虎赤兔夫乃等四十三名俱为指挥同知俱给纱帽钑花金带彩币表里视常有加从礼部奏请以其奉送  太上皇帝驾还京也
　　○南京水军右等卫淮安府盐城等县军民管运粮米至通州张家湾等处被骤水冲没船米俱失户部请令来岁如数运通州补纳从之
　　○总兵官兵部尚书靖远伯王骥等槛反贼苗富虫并其党十六人至京师伏诛
　　○丁酉命赵玟复为都指挥同知仍随总兵官石亨操练初玟坐罪当死自陈愿父子家人自备鞍马随亨当光杀贼赎罪诏从之至是亨言玟屡立军功乞复其职故有是命
　　○升兵部车驾司主事叚寔为武选司郎中武选司主事洪常武库司主事方杲俱为本司员外郎从尚书于谦等奏保也
　　○戊戌户部奏顺天府所属州县多被达贼惊扰该运口外秋粮宜准折米豆存本处官仓交收谷草准折杂草运附近官场备用庶畿甸之民不至重困从之
　　○户部奏肃州缺粮虽已设法儹运尚恐不敷请以淮浙盐召商纳米豆淮盐每引米七斗豆五斗浙盐每引米六斗豆四斗从之
　　○大同总兵官定襄伯郭登言大同地居边塞虏酋不时出没军民艰于樵采臣等輙出鄙见模效古制造为偏厢车用以防护军民其车辕长一丈三尺前后横辕阔九尺高七尺五寸厢用薄板各留置铳之孔轮轴如民间二样轻车其出则左右两厢次第联络前后两头辕轸相依各用钩镮互相牵搭绷布为幕舒卷随宜每车上插小黄旗以壮军威仍载脱卸鹿角二长壹丈三尺遇屯止离车十五步外钩连为外藩每车用神枪二人铜炮一人枪手二人强弓一人牌手二人长刀二人通用甲士十人无事则轮流推挽有事则齐力防卫衣粮器械皆具车内遇贼来攻势有可乘则开壁出战势或未便则坚壁固守外用常车载大小各样将军铳每方五座共二十座每座用推挽及药匠十二人共二百四十人其马步官军或一千或二千以为出哨策应转输樵采之人皆处围中又置一四轮车高一丈二尺别用木梯接高一丈五尺有奇上列五色旗视其方有贼以其方旗招呼听鼓而进闻金而止然必相度地形斟酌进退行如长＜蜁-疋也＞首尾俱至止为方城四壁坚合守己制人似为可用敢以其式进呈乞敕在廷大臣议其可否而行止之奏下工部同总兵官武清侯石亨等言第可以守不可以攻大同之地果能防护军民任登为之然必量料制造若劳民伤财亦宜停罢从之
　　○己亥大理寺右寺丞李茂言臣奉命南京廉察吏治廉得南京兵部右侍郎杜宁刚果有为能革夙弊今丁母丧去任乞令夺情任事从之
　　○兵部尚书兼翰林院学士苗衷以老疾复上＜锍-釒＞乞归田里从之赐之敕曰卿以科目高第发身事我  皇曾祖考以至于朕凡四十年历官翰苑寅畏小心朕方进卿以大司马冀有所倚毗也曾未几何而卿婴疾并以老辞固先哲王求旧之羙不能忘而士夫甘退之志不可拂特允所请赐卿宝钞三千贯金织文绮衣一袭并给驿舟命卿子监察御史穟护送还乡卿其勉进药食以养余龄以副朕怀贤念旧之意钦哉时穟为国子监学正以大臣举于都察院理刑未及考授至是以衷故特命为南京监察御史俾便道侍衷还乡
　　○命右佥都御史萧启提督居庸关代王竑也
　　○镇守宣府等处右少监柏玉等奏向因虏犯京师蒙调前总兵官昌平侯杨洪率精骑五千赴京截杀事宁就留三千在京缘原系备边人数乞仍发回以壮疆圉事下兵部覆奏从之
　　○筑黄花镇驴鞍岭二城从巡守黄花镇等处都指挥佥事鲁宣奏请也
　　○夜有流星大如杯色赤有光出天船北行至文昌
　　大明英宗睿皇帝实录卷之一百九十五
大明英宗睿皇帝实录卷一百九十六
　　废帝郕戾王附录卷十四
　　景泰元年九月壬寅朔  太上皇帝居南宫  命监察御史陈述等于各布政司清理军政述江西张奎狭西项总河南应灏福建胡瑞湖广李＜王已＞山东杨进四川毕鸾山西盛骑浙江刘训广东金恺直隶杨州等府△户部言近日虽放江南军回位运粮欲苏民力然粮多军少先调征广东军所遣粮亦无人运乞为不例于河南山东苏松府县有巡抚官处仍行各官提督其余无巡抚官处俱遣本部官督同所司令民僣运从之△广昌王妃田氏薨妃兵马副指挥能之女正统二年册封至是薨讣闻遣中官致祭命有司营葬
　　○癸卯命山西左布政使杨鼎河南左布政使年富管运边粮先是户部奏准山西差鼎勘实所属有收州县于今年税粮内改拨有八万石俱运赴大同河南所属有收州县于今年税粮内量拨十万石河南差富于所属坐运京粮内改拨八万石俱运赴大同既而户科奏差掌印官非旧例户部尚书金濂言  宣宗皇帝敕谕不许差掌印官者治世常道今济时之急非常日可比苟不选任练达老成官员儧运恐误边储乞仍准臣前议为便诏从之
　　○以通州大运西仓在城外命镇守及巡仓官筑城以护之从户部奏请也
　　○福建布政司奏所属地方未靖见征官军民快供用浩繁乞将今年角□羊京粮三十万折银存留本处备用事下户部请准存其半余仍起角□羊从之
　　○大理寺左寺丞段信卒信狭西三原人正统丙辰进士授浙江杭州府推官以荐迁监察御史升右佥都御史奉命巡抚保定等处虏寇犯京师信坐失机降大理寺丞未几以疾卒遗表乞念其劳勚归丧葬复户徭时已革优恤故官孤寡之典诏特许焉
　　○甲辰赐武清侯石亨昌平侯杨洪子孙世袭诰券俱授奉天翊卫宣力武臣特进光禄大夫柱国追封其三代并妻
　　○乙巳户部请召商于福建所属缺粮仓分每盐一引纳米三斗以十分为率海口牛田上里惠安四场盐给六分浔羙＜氵丙＞州浯州三场盐给四分从之
　　○先是户部奏依减省例军匠不操备者月粮给五斗至是有诉不足者诏军匠上班于内府给食者给五斗余上工不给食者仍以一石给之
　　○户部言先因天旱民艰及操备马多奏准减轻盐价召商中草不期各商贪利延久不纳近闻各处颇收又兼内外各场车价不同宜量增加以裨国用于是命每引淮盐加谷草五束或十束浙盐或五六束并纳草冠带之人一体加数催纳
　　○昏刻金星犯钩钤东星
　　○丙午改刑部右侍郎兼翰林院学士江渊为户部右侍郎兼职视事如故
　　○调通政使司左参议李震于南京通政使司
　　○升赤金蒙古卫都督佥事阿速为都督同知都指挥同知总儿加亦鲁伯为都指挥使指挥同知切塔儿等三人为指挥使指挥佥事赏卜儿结等四人为指挥同知罕东卫都指挥佥事班麻思结阿巴为都指挥同知指挥同知切巴为指挥使指挥佥事赏朵儿等三人为指挥同知嘉其忠顺朝廷剿杀叛寇也
　　○初太监金英家奴郭廉赵显多支浙盐已谪戍边卫都察院劾奏两浙运使吴方大畏势受赂听嘱诏械方大至京至是追赃毕发原籍为民
　　○修山东兖州府城
　　○丁未复贵州都司都指挥佥事张景职初景坐罪降为事官发广西总兵官处立功至是遇赦故有是命
　　○给代府定安王成鏻岁禄二千石居顺郡主并仪宾许琮晋宁郡主并仪宾徐廙文成郡主并仪宾刘文岁禄俱八百石米钞中半支给
　　○免顺天府所属二十二州县去岁达贼掳掠旱伤田地粮草凡免夏麦五千五百余石秋粮三万三千四百余石草一百六十四万八千余束
　　○给神机营官军骑操马一百二匹
　　○以宣府城外杀贼功升左都督朱谦为抚宁伯都督同知纪广为右都督其都指挥聂胜等四千七百四十八人当先者一千三百四十八人被伤九十三人生擒为首四人人升一级阵亡五十六人升二级俱给赏为从齐力三千二百四十二人俱给赏
　　○守备狭西兰县都指挥佥事李进言臣闻宁夏造双轮战车固能御寇然遇山路崎岖则恐艰于运动臣请制独轮小车官军每队置五车每车止用三人其上施皮屋前用板篱画以兽面仍凿孔安椀口铳一手把铳四神机箭十四枪四旗一行则以车为阵止则以车为营视贼人众寡强弱为进退战守军士器械衣粮亦可俱载于上则制小其费廉不劳民伤财而可为从之
　　○提调太岳太和山湖广右参议李倜以年老乞致仕从之
　　○夜火星入犯垒壁阵西第三星
　　○戊申赏居庸关水涧等口截杀达贼有功官军都督佥事杨俊等一万二千一百十八人都督侍郎都御史赏银五两彩币二表里当先者把总都指挥银三两彩币一表里把总指挥银二两绢二疋布二疋都指挥银二两彩币一表里指挥银一两绢二疋布二疋千百户等官绢二疋布二疋旗军人等绢二疋齐力者把总都指挥银二两彩币一表里把总指挥银一两绢一疋布一疋都指挥银一两绢二疋布二疋指挥绢二疋布二疋千百户等官绢二疋旗军人等绢一疋布一疋守营无伤者都督银一两绢二疋布二疋都指挥绢二疋布二疋指挥绢二疋千百户等官绢一疋布一疋旗军人等布二疋其被伤及阵亡官军加本赏之半舍人家人余丁民人及夜不收不欲升者加赏一倍
　　○福余卫达子台出偕妻来归命为所镇抚隶南京锦衣卫仍给赐银钞袭衣彩币布绢有差
　　○己酉擢审理副朱绂为湖广道监察御史以藩邸旧臣也
　　○赏都指挥同知田进等三百九十一人银两布绢有差以辽东塔儿山杀贼功也
　　○赏山西朔州卫余丁叶胜等九人银两布绢以贾家窟杀贼功也
　　○增给操备守关民壮行粮月四斗
　　○命去岁八月阵亡军匠人等家属有关过九月分粮者俱免追还
　　○出内帑银二百两于居庸关支待瓦剌使臣
　　○庚戌重阳节赐文武百官宴
　　○升翰林院侍读商辂为本院学士辂具疏言学士近侍重职非问学老成何克以称臣学术疏浅累蒙恩宠无所补报方切怀惭今又荐蒙荣命益增兢惕伏望矜允仍臣旧官以图涓报庶免清议  帝曰今开经筵正资顾问尔尚懋称毋徒谦让
　　○户部尚书兼翰林院学士陈循言臣待罪翰林职掌制敕凡六部都察院等衙门奏奉  圣旨请写制敕撰述册祭并拟封谥  圣旨榜文等项手本乞令各衙门今后俱从堂上官佥书用印方许送院又臣今后移文于各衙门堂上臣宜佥书于各司属止令孔目佥名臣惟判案用印庶于事体为当从之
　　○大同镇守太监陈公与总兵官定襄伯郭登素不和谐数相非议甚至显言排诋于公会之所参谋军事左都御史沈固言师克在和今二人不和恐误边计乞调一人时山西行都司署都指挥姚贵举公不法二十事公疑登嗾贵为之指摘登微过以闻  帝谓兵部臣曰大同系极边紧要藩篱公与登如是背驰何以严固边圉振扬兵备其令右监丞马庆代公还京仍谕登俾知朕意谦等请审勘其互讦事情以凭究治诏勿勘
　　○总督边储参赞军务户部左侍郎刘琏自陈老病乞赐骸归不允
　　○夜土星犯太微垣上相星
