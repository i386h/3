<!-- { "loadSidebar": true } -->
　　○重定云南文武官俸粮例先是因征进麓川撙节粮储三司官每月支米一石各卫指挥以下依品级减支余皆折钞并海＜贝巴＞至是以麓川既平户部定拟三司堂上官每月支米三石五斗军官指挥月支三石正副千户卫镇抚百户二石五斗试百户所镇抚二石文职官四品二石五品至七品一石五斗八品至杂职一石旧米一石折海＜贝巴＞一百索揆以时直有损于官今宜折六十索从之
　　○浙江仁和县民诉本县人诬告其父为逃军子丁忧主事夏时正为之嘱清军御史盛琦掠其父补军役己因以白金二十两赂布政司参议李源得移勘诬者复重赂时正为之嘱且言已泄其赂于外以激怒琦遂并己系狱掠之乞辩理  上命锦衣卫官执时正源并所连者鞫于京琦俟巡按还鞫之
　　○新宁伯谭璟卒璟滁州人袭父爵奉命偕大理寺少卿张骥镇抚浙江至是卒讣闻辍视朝一日赐祭命有司营葬子裕嗣
　　○庚申总督军务兵部尚书靖远伯王骥言湖广西连贵州东接广西东西生熟苗蛮乘时蜂起攻围清浪等处城池虽有参将张善等官军仅足护守城堡不能荡平丑类请于云南四川两都司再选精兵二万八千俾臣同张軏等帅领剿杀西路苗贼俾宫聚等帅湖广官军剿杀东路苗贼左右夹攻庶除边患  上谓兵部臣曰云南兵不必调于四川调一万湖广再起土兵民壮二三万通前十万之师令骥等统率必能灭寇尔等即移文令其速发毋延缓误事
　　○修西海子河岸
　　○有民诈称办事官徵广东诸县河泊所鱼课因索其贿河源县官械送惠州府同知沈宣不理械送布政司参议左瑺复不理诈者竟亡去巡按广东监察御史沈衡请逮瑺等究治从之
　　○夜月犯房宿南第二星有流星大如杯色青白有光出牛宿旁南行至近浊
　　○辛酉四川盐井卫土官舍人答铁长河西尊胜等寺番僧思漫剌藏乌思藏星吉官等寺剌麻锁南伯碉门天全六番招讨使司杂黑清凉寺番僧剌麻劄巴斡些儿等俱来朝贡马及方物赐宴及彩币表里等物有差
　　○会昌伯孙忠太监王瑾家人何文轩等以南京户部勘合徵私负于浙江仁和等县负者诣阙诉之事下户部请究治  上命锦衣卫官往执文轩等并南京户部该司官鞫治
　　○壬戌调锦衣卫带俸署都指挥佥事牛循王瑛于浙江都司循备倭瑛巡督银场
　　○改浙江昌国卫所仓隶象山县
　　○命召□于湖广清浪贵州兴隆二卫中纳盐粮四川上流等井盐每引米一石二斗仙泉等井盐每引米一石云南黑白二井盐每引米一石五斗安宁井盐每引一石二斗
　　○巡抚江西刑部右侍郎杨宁奏吉安南昌临江三府四月以来骤雨水泛祀典坛庙官民廨舍俱被冲塌麦苗淹没人畜垫溺已发预备仓粮赈贷从之
　　○直隶保定河间二府各奏今年旱灾存留税麦俟秋成徵纳菽粟从之
　　○夜有流星大如鸡弹色赤尾有光出氐北行至角
　　○甲子敕谕两京文武群臣曰朕以菲德祗绍鸿图宵旰惓惓勉怀治理乃正统十四年六月初八日灾见南京谨身等殿朕心惶惧罔知所由意者敬  天事神有所怠欤法  祖为治有所乖欤亲贤远佞有未至欤赏善惩恶有未当欤贤人君子有未用欤忠言谠论有未闻欤或刑罚滥及于无辜欤或谄谀幸进于有位欤或征歛之横加欤或贿赂之肆行欤或用度奢侈而民力凋弊欤或官吏贪黩而政务废弛欤凡此皆致灾之由也朕既思咎省愆罔敢怠逸尔文武群臣受国委任休戚惟均矧朝廷天下之本百官庶政所寄尔大臣又百官之长其素履善道者益加勉励以永终誉或染污习者宜洗心改过毋蹈刑辟庶几以弭灾谴以回  上天之心书曰先王克谨天戒臣人克有常宪朕与尔等其敬懋之故谕
　　○书复代王仕壥曰承喻原降府中大明谱系及代府验符被毁今令所司如式造完奉去叔宜谨慎收护庶见恭敬之意
　　○敕河南及山西都司曰今者北边声息频至尔两都司所属卫所操备官军该班者见在大同宣府其下班回原卫所休息者尔即令各原领军官率领前去山西者限八月初到大同河南者限八月半到大同及宣府操备防贼不许迟误待事定仍旧更番
　　○先是太监刘宁卒  上以宁田产俱给其母至是其母献顺圣川庄田六所命以为牧地
　○真隶淮安府奏上年飞蝗遗种四月以来清河等四县更复生发已督令捕治命户部知之
　　○乙丑命中军都督府都督同知王贵理前军都督府事
　　○命驸马都尉西宁侯宋瑛总督大同军马且敕之曰大同为要害之地兹闻北虏谋欲侵犯彼处士马旧为三路今特命尔总督训练豫画战御方略如或贼至相机剿杀乘隙邀击务图成功以靖边徼
　　○丙寅升吏科都给事中孟鉴为户部右侍郎山西道监察御史谯明为南京光禄寺少卿鸿胪寺序班陈诚为本寺寺丞
　　○命故羽林前卫指挥同知史文子刚南京金吾右卫指挥同知蔡瑛子贵俱袭职
　　○给宣府守备官军马二千四百二十三匹从总兵官杨洪奏请也
　　○户部奏辽东粮用缺乏本部先已定拟每岁将江南折粮银四万两运去恐或不敷请更增六万两通运广宁收贮备用从之
　　○免四川重庆卫黔江守御千户所被灾子粒七千二百一十余石
　　○丁卯给大营神机五军三千等营官军马一万三千七十八匹
　　○四川会川卫儒学训导詹英言曩因麓川贼子思机发复扰边陲  皇上命将出师往正其罪而靖远伯王骥都督宫聚等官不体  上心惟纵己欲行李二三百扛动役五六百人将带彩币等物密散都司等官以邀厚利却敢故违  祖训擅用阉割之刑以进为名实留己用及至行师全无纪律大军一十五万俱从一日起程蹂践伤残略不悯惜其运粮又不设法每军运米六斗搬负艰辛何以餋锐以致自缢而死又指驮粮为名派马一千余匹不知此马何施及临贼境金沙江边攻围不克被贼杀死都指挥等官却将降附渔户角□羊作生擒遂尔班师将地方分与木邦缅甸反欲以败为功欺天觊赏切详王骥宫聚玩法怙终损兵失利原其情罪万死尤轻昔唐南诏有警侍御史李宓将兵七万击之兵败而杨国忠更以捷闻范祖禹引管子之言曰君门远于万里言壅蔽之害深也  皇上尊居九重岂知此弊乞将骥聚执付法司明正其罪先遣廉干官前途盘闸各官行李以谢天人之怒以快士卒之心事下兵部会同刑部等衙门言宜遣御史一员沿途直抵云南同彼巡按御史及三司官从公审勘有无前项赃私过犯明白具闻庶事得昭晰罪有攸当  上以专任骥等征剿苗寇特原之谓英有识见令从聚等自效英恐不能免遂匿于他所不往
　　○戊辰升指挥同知孙麟指挥佥事张通俱为署都指挥佥事从总兵官顾兴祖荐也
