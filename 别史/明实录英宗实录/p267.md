<!-- { "loadSidebar": true } -->
　　○巡抚山西右副都御史朱鉴奏也先诡诈百端其所获盔甲器械金银锦叚牛羊骡马等物动数十万到处搜山杀掳军民男妇亦数十万今尚在关外劄营假以结亲为由遣使来京觇我虚实以报彼酋通我达军以图内应假以送  驾为名觊得开关迎接我欲出兵拒抗彼则指  驾为辞其谋既深我虑宜远为今之计宜暂停中贵监军之制假总兵以生杀赏罚之权使为将者志无所挠计有所施重整漫散之兵复募壮勇之士能剿一贼者赏银十两升以总旗斩二贼者赏银二十两升以百户杀一副将者赏银百两升以千户能运筹制胜斩将夺旗者赏银千两升以指挥能破贼陷阵安边定国者赏银万两不次升用有伤官军赏以粟帛阵亡官军升袭子侄惟图功成勿惜国费给赏自己之军民胜馈外夷之虏寇孰不奋勇孰不当先徵取各道勤王之兵名为讨罪复讎之众京师大军出居庸直隶大军出紫荆河南山西出鴈门与夫宣府等卫大军指日刻期诸道并进并力夹攻协心擒捕决胜于须臾安边于悠久迎  驾回还穷寇自遁则功可成而耻可雪勿谓此寇不足忧勿谓和议为可信苟安于一时贻悔于后日即今云浑应朔等州县天城阳和等卫所官吏军民人畜已困两月余贼兵尚在往来游骑各处搜掠田禾不得收成牛羊不得牧放粮食将尽薪刍无遗犹悬待解犹饥待哺倘或坐视不顾臣恐各城不攻而自拔矣其也先欲送  驾回京游为亲姻实则未为可喜虚则愈为堤防先令收其胡党招回游骑方许送  驾仍令枭将拥兵居庸慎防乘机不可委任奸邪专权用事曩者江南草寇生发皆以诛王振为名自侍讲刘球之死中外皆以杀谏官为讳为厉之阶莫甚于此古人云事归朝廷则治事归宦官则亡自秦汉唐宋以来丧位失国之君未始不由于此也中间贤如王昭德者流芳百世恶如仇士良者遗臭万年君纵可欺天必不容经曰开国承家小人勿用传曰小人之使为国家灾害并至诚哉是言昔  太祖高皇帝与群臣议事必屏去左右恐泄事机有妨国政伏望  圣母陛下  郕王殿下速为张主急议边兵选智勇之将托忠义之臣开直谏之路杜权势之门凡有军国重事委之文武大臣公同计议而行如斯事必有济苟或仍用奸邪复窃政柄外寇不发内衅必生可不慎欤臣闻权臣在内功必难成然君父之讎不共戴天今  皇上被留贼庭臣下当死草野岂暇顾惜身家苟全性命哉驰情苦谏伏地待罪倘或念臣愚忠使奸邪之徒歛迹忠良之士类兴臣虽即刻瞑目敢见  先帝于地下矣臣前任参政不居言路今忝宪台岂敢缄默奏入  王嘉纳之
　　○南京翰林院侍讲学士周叙奏臣幸生逢  圣明不意国家近日有大不可忍言之事臣自闻令谕日夜抚膺挥涕寝食不宁又无才力智能可以赴难复讎恨不即自殒绝谨竭愚忠有可上报朝廷之万一者不敢隐默不言恭惟  郕王殿下承  圣母皇太后命为监国则天下事皆在于殿下一人之身也昔周公辅成王当承平之日今殿下辅  皇太子于有事之秋视周公之时又甚艰大虽曰日望  圣驾早还以慰臣民之思然虏情叵测时月悠迈天下之大苍生之众易以摇惑  殿下得不于此深谋熟虑之乎盖  殿下于  圣上亲则兄弟谊则君臣君父之讎不共戴天宜与群臣如越王之卧薪尝胆以报吴讎使智者献谋勇者效力必尽歼虏寇而后已为今之计先湏博选辨士卑词重币暂为君父屈谕以昔时通好恩待之厚今因奸臣误国兴兵构怨遂失南北之欢若能即返  圣驾则结好和亲世世利赖不然则堂堂天朝疆域万里兵甲数百万众得不思汛扫沙漠以图报复哉必求其人可使者遣之庶或有济至若能返与否必当选将练兵慎固边疆防其再举俟上天悔祸  宗社灵长休养生息训甲练兵分遣良将直捣巢穴击其虏酋以伸万世之愤未为晚也愚昧之诚不能自已谨陈刍荛之言条列于后伏乞览鉴一曰厉刚明君上之德贵于明而尤贵乎刚明则物无遁情刚则事不牵制全是二者乃克有济易曰刚健书曰钦明古昔圣哲允励乎此故能驾驭英豪平治宇内前此奸臣蔽主之明权移于下致兹祸败  殿下睿质天赋至刚至明如断马顺之事中外震慑称快伏乞益加奋励不懈初终二曰亲经史古今治理国家兴亡具载典籍读而知之可为鉴戒伏望  殿下延问群臣开阁置书史选学识纯正者与之讲论义理因可询访时政庶聪明日益治道有资三曰修军政方今切务莫逾选将练兵然思何以致之将必多方推举亲召问以慰勉之军士必设法召募时鼓动以来之勤训练恤饥寒作之以气结之以恩庶几可底成功日夕与大臣老将计议精兵足食之要不惟临事有济抑且国威振扬四曰选贤才国家治乱系于人才贤否而人才难知自古所病亦必思求所以知之之道夫君子难进易退小人易进难退二者混淆治道衰矣厥今人才布满有位其贤否则不可不察数年以来权奸专政小人蒙耻冒进相师成风其间卓然守冰霜之操者仅保少祸而已自兹以往宜慎选举以求之严考察以别之峻拔擢以激劝之且吏部正官及诸司属职实庶官之本其素贤者留之不堪者迁调之俾之讲求用人之要专其责委斯贤才可得治理有望五曰安民心夫民心向背国之存亡攸系不可不思所以安之今边事方兴用军供馈皆资民力缓之不能集事急之必至生变处之可谓难矣苟不固结其心惟刑驱势迫以用之讵可经久哉若得人居守令长民之职则处置适宜徭役有要民心服从乞令左右大臣选择贤才庶守令得人事妥民安六曰广言路在昔尧舜大圣询于刍荛好问好察故治底无为人乐熙皞诚以一人之知见有限天下之事变无穷能集众善则举措克当故历代君臣听言则治讳言则乱史籍可鉴前此内臣王振肆奸擅政杀害忠良中外屏息不敢出口兹遇  殿下受监国重寄系  宗社生民之托当明目达聪之时伏乞再申教令许人人建白不拘忌讳惟裁择可否施行幸甚七曰谨微渐臣自永乐以来叨职班行伏见  列圣临御之时早朝大班既退即于门上说事各衙门官轮流向前商搉政务罄尽所言人怀畏惮而事机不泄自正统以来王振擅权独立在旁于是群臣不得召对或有召对亦不敢详尽以致今日之祸恭惟  殿下监国亲政宜复旧章凡各衙门官务令各向前说事止与敷对者相知他人皆不能预闻庶得吐露肝胆陈布嘉谋  殿下亦须秘重毋少宣泄或令辅弼大臣隔日随从于  皇太后帘前奏决大事以权一时之宜庶国是有归中外有赖八曰修庶政天下一统万机日臻孰非当理但事有重轻势有缓急况今毙政之余尤难为功得不思其紧切者施之哉如选任大臣以端治本严明赏罚以耸观听崇奖御史以振纪纲革罢监军以专委寄讲求屯种以省馈饷辑睦亲藩以厚宗支旌表忠节以作士气限禁僧道以来召募革去罚赎以澄贪浊禁抑权贵中盐以通商贾招降各处寇盗以安反侧修理水陆道路以便驿运整搠腹里军马以备不虞似此尚多宜令预政大臣逐一详审条例施行则内修外攘大讎可复邦国奠安矣王嘉纳之
　　○夜天鸣声如泻水息而复鸣
　　大明英宗法天立道仁明诚敬昭文宪武至德广孝睿皇帝实录卷之一百八十二
　　大明英宗睿皇帝实录卷之一百八十二终
　明英宗睿皇帝实录卷之一百八十三
　　废帝郕戾王附录第一
