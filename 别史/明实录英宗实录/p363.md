<!-- { "loadSidebar": true } -->
　　○太子太保兼刑部尚书俞士悦奏各营管操官有将军士受赂纵放者有役使出外者临期或倩人应点或互借买补奸计百端一人耳目岂能周知况事宜急速不宜迟缓急则难以为奸缓则易于作弊乞选委监察御史四员暗行体察兵刑二部属官八员分行点视克期完报庶几奸弊可革军伍得清从之
　　○丙午  诚孝昭皇后忌辰遣官祭  献陵
　　○女直头目卯罕来归命于南京锦衣卫安插赐钞布衣服柴米牛羊房屋床榻器皿等物
　　○故新宁伯谭裕母杨氏奏裕无后乞以庶子祐袭封伯爵诏以祐年幼未宜袭爵姑令月给米十石优赡之
　　○夜月犯井宿东北第二星
　　○丁未哈密忠顺王倒瓦答失里遣使臣劄力虎赤黑牙思等乌思藏等处番僧剌麻簇克也失等来朝贡马及方物赐彩币等物有差
　　○召镇守保定等处右佥都御史祝暹还京○命参赞易州等处军务右佥都御史陈泰兼巡抚保定等六府地方及提督各卫屯操巡抚永平山海等处右佥都御史邹来学兼提督所辖各卫所屯种俱赐敕谕之
　　○戊申升山东按察司副使俞本为山西按察使
　　○少保兼太子太傅兵部尚书于谦言比者户部奏各营操练马匹不与草束然军士艰难草价腾涌况兵务方殷虏情未定急用人马宜令仍旧给草事下户部议请自十一月初每马一匹月支草十五束余令自办从之
　　○庚戌命总督边储参赞军务右佥都御史李秉兼理巡抚赐敕谕之
　　○太仆寺少卿黄仕俊言访得各处巡抚官考察州县官吏多凭里老呈说可否以为去留是与除稂莠而保嘉禾去泥滓而洁泉源者同意也奈何人心狭黠法出奸生利反成害近闻里老多因前官纵容往来嘱托公事结揽收物营求催办害众成家积有岁年及代者间有端己临民持廉执法革去此辈輙贻怨恨兹因考察反将廉正官员捏无作有指虚成实一概具呈其巡抚官所临州县风飞电过不及覆实因而黜罢州县官员恐被诬陷一闻考察将临盛设酒席邀求里老垂泣对诉贿以钱帛以此多得保留否则去之殆尽是里老乃有权之有司而官员乃受制之里老及无籍刁民亦缘此而告害者多矣不惟使见任者不能振作恐代者虽称廉介亦将听命于里老因而猫鼠一家奸犬同窖则民之增害其可胜言即今各处正当考官之际诚恐其弊多有似此乞敕该部移文各处巡抚官将己考察黜罢之中如有平日不阿里老而见黜者即为分豁俾仍复职以励廉耻之风如有贪懦等项实尝贿求里老保留者体实仍旧黜罢为民以为贪懦之戒并坐里老诬告者罪及自后考察不可一一专凭里老百姓呈告务须从容设法采访或在此而询诸彼或稠人中而审一人或独步暗行或问道路之父老田野之匹夫或临有司而反覆诘问昔范延赏过萍乡入其境观其田无荒芜桥道完固入其邑市无赌博闻更鼓分明即知张晞颜为好官是未尝拘拘咨里老而知其贤也若动以百人迎送则路人野老望见惊避不惟招之不至纵致之亦宁得其情哉诚如臣所言访察则官之贤否得失俱洞烛无疑亦不堕于区区里老刁民之愚弄矣事下吏部议少傅兼太子太师吏部尚书王直等覆奏宜移文考察官员仍遵敕书事理用心考察及以仕俊所言斟量体访务协舆论  帝曰巡抚官考察不当受枉者必有伸诉尔吏部即与辩明果若不实罪坐考官若妄诉者罪坐本人如此则法令明白人不被害仕俊又言巡抚之官皆朝廷重臣故三司所行多被掣肘况巡抚年久节或移于晚政或怠于终昔唐玄宗谓张说曰向令十道使出巡诸州以察善恶兹因东封始知负朕多矣今巡抚大臣固经简命又安知其中无一移节怠终以负朝廷者乎乞敕各处巡抚大臣惟总大纲毋亲细事惟从舆论无执私见其事妥民安之处可无巡抚之官乞令多官集议暂行省革庶政无多门事有归一  帝曰先因有司官吏不得其人军民被害朝廷特择重臣巡抚本欲事妥民安今既各处事已宁息该部速议某处可留某处可省明具以闻户部言今年民间水旱必得大臣抚绥宜姑俟来年别奏定夺从之
　　○辛亥给武骧左等卫官军马六百四十三匹大同左卫官军马五百匹
　　○壬子鲁王肇煇以赐诸孙冠带婚配及遣官葬祭男妇诸子欲率诸孙赴京谢恩复书止之
　　○封西天佛子大国师班丹劄释为大智法王赐以诰命
　　○提督辽东军务左副都御史寇深奏以故都指挥佥事李芳子广袭为定辽左卫指挥佥事及袭替过指挥千百户镇抚王全等共八十六员遵所奉敕旨也
　　○癸丑调锦衣卫带俸署都指挥佥事李鉴羽林前卫带俸都指挥佥事李缙于贵州都司鉴任司事缙带俸听调
　　○户部奏宣府急缺料豆已开中盐粮会计尚少五万有余请令所司谕军民官舍余丁有能赴宣府城仓纳豆一千石总旗八百石小旗九百石俱授百户本卫支俸管事子孙世袭当该吏纳三百五十石办事吏纳四百石各照例冠带依次出身但纳五万之数足即止不纳从之
　　○甲寅通渭王范墅奏妃父李刚虽蒙授以西城兵马副指挥然本官贫窘乞如叔襄陵王妃兄钟镐例改授典仗养赡从之
　　○瓦剌太师也先遣使臣察占等来朝贡马且奏求中国使臣往来和好诏曰正统年间因遣使臣往来以致  宗社倾危今只听其自来朝贡以礼待之可也仍敕沿边总兵官操习士马以防寇
　　○以广西柳州桂林等处剿杀蛮贼功升赏都督佥事武毅署都指挥使事都指挥同知范信并官军总甲人等有差
　　○乙卯命参赞宣府军务右佥都御史李秉提督军务以巡按监察御史张蓥言宣府重地宜如辽东大同事例隆其委任故也
　　○益阳王豪土□几未袭封时止给岁禄米五百石至是辽王为请全给岁禄一千石米钞中半兼支从之
　　○夜有流星大如杯色青白出文昌东行至天纪星
　　○丙辰秦王志＜土絜＞奏比者本府火灾库物俱已烧毁缘汧阳王未婚礼仪无备诏狭西库藏中以锦叚纻彩纱罗绫各十匹钞万贯给之
　　○命右都督孙镗充副总兵都督佥事石彪充右参将俱往大同镗协同总兵官定襄伯郭登镇守彪代参将都督许贵守备西路宣府左参将杨能充左副总兵都督同知卫頴右副总兵升都指挥使张钦署都督佥事事充右参将俱协同总兵官都督纪广镇守宣府宣府右参将杨信充左参将仍守备怀来永宁等处罢都督许贵都指挥使潘兴参将俱令听郭登调遣时闻也先谋南侵少保兼兵部尚书于谦等请预遣将以饬边防备战守故有是命
　　○敕少保兼兵部尚书于谦武清侯石亨安远侯柳溥右都督张軏杨俊左副都御史罗通署都督同知郭振冯宗曰即今隆冬各营军士寒冷俱令暂且住操照旧五日一次下教场听尔等点闸不许头目乘机卖放及营干家事妨废生理致下人怨咨尔等其钦承毋忽
　　○丁巳荆王赡堈以明年正月欲赴京朝见复书止之
　　○命山西右参政叶盛协赞守备独石等处都督孙安军务盛时督粮宣府右佥都御史李秉言安军务缺官协赞而盛谙练边事故命之○守备倒马关署都指挥邓斌既为镇守右佥都御史祝暹案其罪复为总兵官广宁伯刘安发其索军赂命巡按御史收问之
　　○戊午添除山西太原府保德州仓副使一员从山西按察司副使叶德奏请也
　　○直隶凤阳府颍州太和县奏今春雨雪连绵二麦无收秋又积雨湖水泛涨粟谷麻豆等苗渰损殆尽直隶安庆府望江浙江台州府黄岩湖广衡州府常宁来阳衡山衡阳桂阳长沙府安化浏阳醴陵宁乡攸辰州府溆浦永州府道州宁远等县各奏今岁夏秋旱甚田禾无收乞蠲税粮命户部遣官覆视
　　○四川绵州奏本州西岔河名饮马池者以通大江数败堤岸请率民修筑从之
　　○兵部左侍郎翰林院学士兼左春坊大学士商辂言曩者大学士陈循等以本院孔目马昇九载任满保升检讨仍兼其事已经一载然检讨国史之职孔目首领之官以纂修之职兼案牍之事甚非所宜乞敕吏部别选孔目俾昇止任检讨庶职务不紊体统得宜从之
　　明英宗睿皇帝实录卷之二百二十二终
明英宗睿皇帝实录卷之二百二十三
　　废帝郕戾王附录第四十一
　　景泰三年十一月己未朔日食  太上皇帝居南宫
　　○钦天监进景泰四年大统历  帝御奉天殿受之给赐亲王文武百官颁行天下先是本监以是日日食请改日进历诏不必改
　　○命左军都督同知范广署掌本府事以右都督孙镗出镇大同也
　　○巡抚江西右佥都御史韩雍等奏江西所属今岁多被旱伤臣等奉旨勘实吉安袁州府庐陵宜春等十三县并瑞州府上高县旱甚税粮宜全免临江瑞州府清江高安等五县薄旱宜免十分之二已令所司依拟减收事下户部覆奏雍等所言共免粮米五十余万两京供给果何所资请改全免者今免五分免五分者今免三分免三分者今免二分免二分者今免一分从之
　　○停徵万全都司所属卫所并隆庆广昌等州县军民借过赈济银粮以本处灾伤无收从提督宣府军务右佥都御史李秉奏请也
　　○庚申冬至节遣官祭  长陵  献陵  景陵免文武百官行庆贺礼以先日日食故也
　　○命来归呕罕河卫指挥同知阿里哈仍原职故右城卫指挥佥事歹羊哈子兀里安赤者帖列山卫指挥佥事剌不塔子牙郎加袭父职俱带俸辽东金州卫
　　○兵部右侍郎李贤奏臣奉命考察四川有司官员于凡耄疾昏庸行检不饬为民病者已具＜锍-釒＞闻今访得按察司副使胡渊佥事高澄俱持心公正操行端洁乞敕吏部重加询访斟酌高下量升一职庶各展所长惠利一方以为持宪者劝从之
　　○辛酉书谕岷王徽煣曰得奏以武冈州去苗贼所在仅六七十里恐后被其侵害欲移府于湖广善地具悉但  祖宗分封已有定制为子孙者宜世世遵守岂敢辄迁况蕞尔苗民何能为后来患叔祖宜镇静以居无过虑也
　　○左副都御史刘广衡言奉命考察湖广布政司等衙门左参政等官蔡锡等凡七十余员其老疾庸懦或贪污不才悉具＜锍-釒＞闻起送赴京乞令吏部如例黜遣从之
　　○瓦剌太师也先知院伯颜帖木儿头目阿剌帖古迭儿宁王撒因孛罗大同王阿巴把乞儿副枢虎秃不丁答剌罕等奏求装成白纸簿并黄紫大红织金九龙叚匹黄红彩叚衣服金壸金盌各色药丸药材颜料乐器帐房雨衣铁砧钳锤佩刀等物礼部奏黄紫大红织金九龙叚匹黄红彩叚衣服金壸金盌系上用之物佩刀铁砧等项系应禁之物俱难给与其余药材颜料等物宜令司礼监依数给赐从之也先又别为其国师三答失里番僧撒灰帖木儿等奏求僧帽僧衣佛像帐房金印银瓶供器等项俱不允
　　○壬戌复除翰林院编修黄谏以亲丧服阕故也
　　○命湖广东乡五路安抚司佥事覃暹子得胜代职
　　○给五军营官军马七千五百匹
　　○户部奏四川都司布政司及所属府县掌印管粮官不以边储为重应起运贵播等州秋粮负欠三十三万有奇请住俸完粮从之
　　○金星昼见于巳位
　　○癸亥铸给巡抚宣府关防从右佥都御史李秉请也
　　○巡抚山西右副都御史朱鉴奏户部原定则例山西民能出米八百石或谷二千石助官者给与冠带缘山西民艰难其富实大户亦止能出米四百石事下户部改拟能出米五百石谷一千石者亦给冠带出一半者立石旌异从之
