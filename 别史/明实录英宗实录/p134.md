<!-- { "loadSidebar": true } -->
　　○镇守狭西都督同知郑铭奏臣与右副都御史陈镒先奉敕同镇守狭西凡事从公计议而行既而镒奉敕遇冬往延安绥德等处提督边备至春暖黄河冻角□羊方还狭西后命右佥都御史王翱代鉴镇守亦复如之切惟狭西地方广阔所属府州卫所多临边境每有军机重务遣人赍文会议往复日久诚恐误事臣窃以为延安绥德惟备边一事已有都督佥事王祯统领军马又有副使陈斌协替军务自今乞命陈镒王翱止遵先敕同臣镇守其延安绥德等处凡军机事务悉听陈斌王祯协同整理庶得事体归一  上从其言仍令兵部移文示翱等知之
　　○给毛怜卫印先是本卫指挥阿里掌卫事后阿里卒印亦失去至是掌卫事都督同知李撒满答失里来朝乞更造颁给从之
　　○右军左都督苏火耳灰卒遣官致祭命有司营葬事
　　○瓦剌使臣来朝达军忽先候之会同馆见其二兄私与貂鼠皮三因与报效达军完者秃谋窃附使臣车中叛去为同队百户弟卜答乜力所告  上命赏卜答乜力而擒忽先等鞫之
　　○辛巳命给官银一万七千四百三十两有奇于甘肃宁夏等处乘岁豊籴粮料以备边用从右佥都御史曹翼奏请也
　　○授毛怜卫舍人袁首保为副千户李升为百户从本卫都督李撒满答失里奏请也
　　○壬午命户部尚书王佐侍经筵
　　○命户科给事中李素掌本科事
　　○免广西浔州府贵县绝户田土租税八百二十四石有奇
　　○癸未命吏部左侍即魏骥往顺天永平二府通政司右参议王锡往凤阳淮安扬州三府大理寺右少卿贺祖嗣往真定保定二府光禄寺寺丞张如宗往河间顺德二府大理寺左寺丞仰瞻往广平大名二府赐敕谕之曰朕念南北直隶府州县去岁蝗虫遗下种子今春恐复为患特简命尔等分巡其处遇有种子提督军卫有司及早掘取毋令生发如有生发随即扑灭尔等深体朕怀必廉必勤必公用人之际务体下情均其劳逸不许自求安闲指使官员苟且行移以应故事于民不能有济尔则有罚如有贪暴不律及纵容下人扰害军民则尔罚匪轻钦哉
　　○命都指挥佥事陈友王政为正使指挥同知李全季铎为副使同瓦剌使臣脱木思哈等赍书赐达达可汗曰使臣阿都赤将可汗书及良马来进已悉厚意兹遣使赍书及酬答礼物偕可汗使臣回盖朕自临御以来凡百华靡玩好之具斥罢不造可汗所需止即见有者并令陈友等赍去来使阿都赤颇纯谨可任用不意一疾遽至不起已令有司具礼葬于其祖茔之侧此后可汗及太师所遣使不宜过多仅可一二百人庶彼此两便若来者过多只照定数入关余驻猫儿庄或欲先回或候使臣同回听其自便书至可汗亮之敕谕也先曰近遣使臣脱木思哈等赍奏来贡方物是能敬顺天道以继尔祖父之志朕甚嘉悦今遣使赍敕往谕朕意并赐以服用之物来使有于大同驿伤残服役军人陆弘得肢体者又四人于驿前迫狎妇女遂伤百户晏昱之母有司俱请治罪朕以太师所遣人曲贷之令脱思木哈等率去听太师自治后此遣人必须严切戒饬毋因小衅以伤和好赐可汗及妃蟒龙兽锦衣五件金相盌银相盌各二花梨紫檀木琵琶方三弦等乐器茜红缨花毯罟□□姑袍纻丝等物赐也先纻丝夹衣蟒龙比甲金钑螭虎台盘手盏金壸瓶盂子并妃罟□□姑袍纻丝衣服等物其头目五百一十三人俱赏有差
　　○往支禅师领占剌麻三丹等口粮先是领占等二十三人三丹等四十四人俱在狭西河州卫看守坟茔月支口粮岁该五百五十余石劳民供运亏损边储提督粮储右参政年富以为言故命住支
　　○甲申敕南京守备豊城侯李贤参赞机务南京兵部右侍郎徐琦今该赏云南都司等处征剿叛寇获功官军钞八万四百贯绢一百五十八疋布四百五十八疋尔等即会同太监刘宁等于该库关支与原差礼部主事刘垔量拨马船运去充赏毋致稽误
　　○沈府稷山王佶焆薨王沈简王第五子母庞氏永乐八年生宣德三年册封至是薨年三十有三讣闻  上辍视朝一日遣官赐祭谥曰悼靖命有司营葬
　　○升建州卫都指挥佥事李满住为都督佥事仍掌卫事○贵州土官宣慰使安陇富自陈其祖父以来累朝皆赐金带臣既蒙恩授职乞如例赐予从之
　　○乙酉正一嗣教真人张懋丞奏先者蒙赐朝天宫东方丈为臣往来居止之所臣每还山令道录司左至灵黄嘉祐掌管今嘉祐以疾去本宫道士李希祖萧处柔素善经理乞各授一职令守此居庶几永无倾圮  上谓礼部臣曰守房择一勤慎流任之足矣奚以官为懋丞盖假此以售其私尔其勿听
　　○工部奏山西广昌县言广昌站木厂火焚松木八千八百余株请令按察司罪其典守者从之
　　○丙戌先是鸿胪寺卿杨善奏孟春享  太庙赐陪祀官胙应臣等引奏谢恩其光禄寺卿柰亨不预报知法当究问亨奏旧制大祀  天地及祭  太庙  社稷看牲省牲官复命俱在百官行礼之先令孟春享  太庙杨善止容  天地坛看牲官于奉天殿复命俟百官行礼毕方令  太庙省牲官于奉天门复命事属紊乱乞治其不敬罪  上两释之至是善复移文礼部亨不由儒业发身不谙  祖宗制度妄加訾议乞考定申明尚书胡濙等议奏自今看牲省牲及钦遣祭旗纛等神凡遇  圣驾升殿俱于殿中复命若御奉天门视事亦于百官未行礼之先复命从之著为令
　　○擢推官王永寿为广西道监察御史以荐举问刑至是考称故擢之
　　○丁亥命直隶苏州府嘉定县县丞俞观复任升正七品俸观九载考满县民四千余人奏其公勤爱民乞留之下巡抚并巡按官覆之果有治迹故有是命
　　○命修南海子北门外桥
　　○戊子礼部左侍郎兼翰林院侍讲学士王英上章乞归老  上嘉重儒臣特留之
　　○己丑琉球国中山王尚巴志薨其子尚忠遣长史梁求保等来朝贡马及方物乞嗣位
　　○总督云南军务兵部尚书兼太理寺卿王骥总兵官定西伯蒋贵奏去年十一月初十日既破上江贼寨由夹象石渡下江通高黎贡山道闰月初至腾冲留左副总兵都督同知李安领军堤备臣等由南甸至罗卜思庄令指挥江洪等率精锐八千人哨至杉木笼山贼首思任发令陶孟靠者罕心等率其众二万余据高山中立硬寨左右山颠连环为七营首尾相应左参将宫聚右副总兵刘聚分左右冀攀缘山岭林木而上攻之不下臣等遂同内官萧保由中路进左右翼亦贾勇夹击贼遂溃杀靠者罕心等斩首数百余级余贼遁归巢穴乘胜进戛赖陇把至马安山军势大振于十二月初直捣贼巢山冈陡峻周回余三十里立栅开堑深广不可越东南一面傍江璧立臣令前哨官军三千人周视攻取地利贼伏兵泥沟箐驱象阵突起为我军所败贼复从永毛摩泥寨至马安山潜出我军后臣等令军中毋得擅动即调都指挥方瑛等率军六千突入贼寨贼首衣黄衣居帐中麾众拒敌我军击败之斩首数百余级贼投崖谷自相蹂践死者甚众未几贼驱象八十余复来冲阵我军徉却寻整队力战败之而原委右参将冉保勋卫陈仪报云已从东路会合木邦人马招徕夷民一十二寨降孟通贼首刀门颠元江府同知杜凯等亦报率车里大候夷兵五万招降孟琏长官司亦保等寨攻破乌木弄戛邦等寨斩首二千三百九十余级余党招刚火头人等率夷民诣军门降抚令复业者五千余户差人守把西峨渡以阻贼奔窜之路就通木邦信息俱刻期至麓川策应臣等于是添造攻具画图分定地方期以环围齐攻且遣人赍榜招谕贼誓以死守拒而不纳遂令贵攻西中门臣骥攻西北门都指挥李信内官吉祥攻西南门宫聚攻西南江上二门萧保刘聚攻东北门冉保攻东北出象门分遣少卿李蕡郎中侯琎等往来督战且令军士广积薪草会西风大作随风举火烟焰涨天死者不计其数房舍库藏皆为煨烬明日获思任发从者诘之云贼父子三人挈妻孥七人象马数十从间道渡江往遁孟餋等处其余老穉数万人俱就溺浮尸蔽江获原给虎符金牌信符宣慰司印及贼所虏掠腾冲千户所等衙门印三十二颗随平其巢穴抚其流散臣等于是月十五日班师臣惟自贼梗化于今有年虐杀酋长吞噬部落罪恶贯盈神人共怒臣等奉命伐叛王师所至无不克捷虽贼首父子窜身草野然夷丑皆其讎敌终就夷灭是是  皇上圣德神武所致实  宗社万万年之福也捷报至  上谓侍臣曰窘兵黩武非朕所喜闻况兵行之际不免害及无辜其令蒋贵王骥等凡所招徕者善抚存之仍具有功官军以闻
　　○命湖广保靖州军民宣慰使彭南木处子舍怕俾袭职
　　○庚寅定在京宣课都税二司税钞则例先是二司收课钞则例不一奸弊猬生户部主事王澍以为言事下顺天府议定则例每季叚子铺纳钞一百二十贯油磨糖机粉茶食木植剪截绣作等铺三十六贯余悉量货物取息及工艺受直多寡取税从之
　　○以平麓川叛寇功升奉御萧保为都知监左少监仍留镇守云南召镇守云南右监丞吉祥还京
　　○敕总督云南军务兵部尚书兼大理寺卿王骥总兵官定西伯蒋贵等曰得奏麓川已平具见尔等竭忠效劳奖励将士以致成功深用嘉悦其遣还各都司官军分委头目守备边境处置皆善然云南频年用兵军民劳困必加意抚绥凡事与都督同知沐昂等及云南三司公同计议其守备边境官必须选有谋略善抚军士者令都操备以防余孽鼠窃之患粮储并屯田仍与昂及佥都御史丁璇等区处务使边储足用其璇所管屯田区画已定侍郎徐晞运粮已毕皆令还京尔等受朕重托湏尽心尽力处国事如家事凡云南军务边备合行事宜湏一一从长处置具实以闻尔等即皆还京务在任用得人军民得所边境宁靖经久无虞庶副委任之重
　　○辛卯广西太平等州永康等县土官知州李榖等遣官族李郝等四川八郎安抚司等二十一簇土官阿性等遣侄火把交舍等贵州劄佐等长官司遣舍人赵泰等狭西岷州卫西番都纲拾剌监参等秦州卫土官百户宗识识宜及招来沽当答牙等簇番人烟丹准中藏者癿等广东新兴县清峒等山猺首林树广等贡马及方物赐彩币等物有差
　　○巡抚大同宣府右佥都御史罗亨信奏独石猫儿峪马营龙门所储粮料宜多乞复旧例将杂犯至杖有力罪囚在彼输米赎罪  上以示法司刑部尚书魏源等集议以赦后囚少况造作未完所言难行从之
　　○巡按云南监察御史陈浩言各卫所造军器官给钞市物而云南夷民交易常用海＜贝巴＞银盐布货故造军器率令军士自办甚者官吏假此侵削奸弊百端乞敕都布二司督令府州县以赃罚杂货市军需贮之库庶官无横歛军无横扰事下工部请从其言仍令卫所岁终具数以报  上曰可
　　明英宗睿皇帝实录卷之八十八
明英宗睿皇帝实录卷之八十九
　　正统七年二月壬辰朔贵州贵州宣慰使司遣舍人石得新等四川盐井卫遣把事克的马剌长官司遣把事阿弥佛觉隔立麻寺剌麻番僧心吉伯等广西归德等州遣头目黄玙等贡马及方物赐彩币等物有差
　　○升工科都给事中李倜为湖广右参议赐敕提督大岳太和山宫观
　　○癸巳升兵科给事中宋杰为光禄寺少卿
　　○南京吏部尚书黄宗载自陈年七十有八乞归田里  上嘉念旧人特留之
