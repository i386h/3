<!-- { "loadSidebar": true } -->
　　正统九年春正月辛亥朔  上诣  奉先殿  皇太后宫行礼毕出御奉天殿受朝贺大宴文武群臣及四夷朝使  皇太后皇后免命妇朝贺
　　○雷电大雨
　　○夜有流星大如杯色青白尾迹有光出霹雳西行至近浊
　　○壬子文武群臣朝亲王于奉天门东廊
　　○给宁夏官军马二千匹
　　○癸丑  宣宗章皇帝忌辰遣官祭  景陵
　　○甲寅书复唐王琼炟曰比者护卫百户徐信奏府中不应事已敕法司审覆明白信已发戍辽东妻子随住内使苏海魏兴刘厚典仗李亨俱还职役专此奉复叔祖亮之
　　○命都察院右都御史王文巡视延安宁夏边境
　　○丙辰孟春享  太庙
　　○遣中官祭司户之神
　　○命调金吾右卫带俸都指挥佥事谢信于狭西都司永清左卫指挥使康泰金吾左卫指挥同知赵广府军前卫指挥佥事范聚羽林前卫指挥佥事东得牛选于西安前左后三卫分遣守备龙州定边宁塞等营先是协赞军务狭西按察司副使陈斌奏各营缺官守备  上命兵部会官选举至是尚书徐晞等以信等闻故有是命
　　○光禄寺卿柰亨奏正旦大宴户部右侍郎王质素行有亏不应与宴鸿胪寺序班双秉奏工部左侍郎黎澄衣绾酒器堕地俱请治之  上以亨等摭拾小过不听
　　○丁巳辽东自在州达官指挥亦令哈等葛称哥等卫野人女直苦成等贡马并方物赐彩币表里纻丝袭衣等物有差
　　○命剌麻班丹伦竹为灌顶国师赐诰命从四川加木隆宣慰司奏请也
　　○给神机营官军马八百匹
　　○戊午以大祀  天地  上御奉天殿誓戒文武百官致斋三日
　　○设狭西米脂县银川马驿置驿丞一员从镇守延绥都督佥事王祯奏请也
　　○命故毛怜卫指挥同知阿里孙北赤袭为都指挥佥事指挥佥事不颜古里子孙昌答建州左卫指挥佥事卜颜帖木儿子王札同哈俱袭职以王札同哈任毛怜卫事
　　○瓦剌正使都指挥佥事把失罕卒于会同馆命所司营葬
　　○己未立春顺天府官进春  上御奉天殿受之文武百官行庆贺礼赐宴
　　○庚申赐锦衣等卫都指挥佥事陈友钞一千贯指挥李全等钞人五百贯千百户旗军亦领直等钞人三百贯以尝往宁夏公干也
　　○辛酉大祀  天地于南郊  上还谒  皇太后毕出御奉天殿文武百官行庆成礼
　　○壬戌以大祀礼成  上御奉天殿大宴文武群臣及四夷朝使特命翰林院侍讲曹鼐升殿班列学士之下
　　○封韩府平利王范壑生母丁氏为夫人赐诰命
　　○郑世子祁锳奏迁国怀庆道经秦府叔王必遣人郊迎臣欲入府见叔王  上许之
　　○狭西灵州千户所土官百户哈赞赤辽东安乐州达官千户官僧等建州右卫女直舍人金保奴实山等卫野人女直舍人阿里赤等葛林等卫女直头目打束等贡马及方物赐彩币表里有差
　　○复置南京鸿胪寺鸣赞二员先是南京户部主事苏洪奏减南京鸿胪寺鸣赞二员序班三十二员存留鸣赞二员序班十二员至是本寺奏凡遇庆贺并进表笺行礼事多官少难于供应故有是命
　　○癸亥赐靖江王佐敬长子相承夫人张氏冠服等物
　　○安定王亦班丹遣国师舍剌藏卜来朝贡马赐彩币表里仍命舍剌藏卜赍彩币表里归赐其王
　　○升建州卫指挥同知安秃为指挥使千户黄罕为指挥佥事授头目赵章加官音不花昌塔俱为百户从本卫都督佥事李满住奏请也
　　○甘肃总兵官宁远伯任礼奏比增选甘肃宁夏各卫所舍人余丁二万人而无兵器请给于京库  上命狭狭行都司造给之
　　○甲子命河南山东各买脚力驴二万狭西山西北直隶及江北府州各买一万五千俱依时直给官钱河南山东江北府州解京余处就令殷实之家餧养以备应用务在事集人安敢有因而科扰作弊损民者必重罪不宥
　　○命故赤斤蒙古卫都指挥佥事革古者子宗儿加斡兰河卫指挥佥事阿里不花子沙泥哥吉河卫指挥佥事忽剌歹子吉撒兀的河卫指挥佥事兀良答子都里克俱袭职阿剌山卫指挥同知牙希子猛古撒只剌河卫指挥佥事扎领哈子额客卜俱代职
　　○礼部尚书胡濙等奏大祀礼成赐宴群臣有带俸指挥使李春指挥佥事王福不应与宴却乃恣肆贪饕入席搀坐蹂践器物甚乖礼法请送法司论断从之
　　○宥都察院左副都御史张琦监察御史陈永等罪初都察院办事吏有病居官署者司务李观智以公务杖之未几死匿不以闻而潜付其子焚之刑科右给事中侯臣等廉得其状劾琦不参奏永等不紏举俱宜究治  上命锦衣卫执观智鞫之令琦等自陈至是具伏请罪宥之
　　○降刑部员外郎丁芹为知县主事罗瑛李泰赵伦俱为卫经历以误失罪囚故也
　　○乙丑上元节宴文武百官赐假十日
　　○汝阳王有煽薨王周定王第七子母陈氏洪武三十五年封为汝阳王至是薨享年四十有九讣闻上辍视朝一日遣官赐祭谥曰恭僖命有司治丧葬
　　○升翰林院侍讲曹鼐为本院学士先是鼐入内阁参与机务至是升之鼐具＜锍-釒＞辞  上不从
　　○辽东安乐等州达官咬失鲁等阿真河等卫野人女直散哈等建州等卫女直指挥安同等贡马及方物赐彩币表里等物有差
　　○设顺天府大城县僧会司置僧会一员
　　○工部奏今岁大名广平二府采柴炭夫过期未至河间永平顺德三府役满者已逃二千二百人尚在役者惟八百人请罪大名广平二府官吏檄河间三府追督逃夫且倩大兴宛平夫千人供役以俟代者明年抵月日免之  上曰官吏姑记罪令促发夫役满逃者勿问在者放遣之余如奏○宁夏总兵官后军都督府都督史昭卒遣官赐祭命有司治葬
　　○丙寅裁省四川行都司盐井卫军民指挥使司黑盐井副使一员以本卫税课局大使牛原等奏事简故也
　　○湖广宜城县知县廖仕奏本县柳林等套河泊所领潭套或湮塞或冲决而课徵仍旧民实贫困请罢其徵革其官吏从之
　　○丁卯刑部右侍郎杨宁奔母丧还京命复任
　　○郑世子祁锳奏近奉敕命臣迁府于怀庆缘臣父王并合宫俱蒙赐给脚力然内外随从官员及执事旗校办膳人等口粮脚力马匹草料府中俱无措办亦望赐给上悉从所请令经过有司给之
　　○礼科都给事中胡清等奏迩者累赐海西野人女直人等宴光禄寺官员厨役人等怠惰偷闲不行亲督监视以致夷人乘隙盗去椀楪等器五百八十三件略不知觉今被通事赵兴顺等缉出送官其他钱粮牲口之类谅亦多有疏失俱应查送法司问罪既而本寺卿柰亨署丞等官李春等请罪  上俱宥之
　　○戊辰升肥河卫指挥同知咬失为指挥使命故指挥佥事牙失塔儿子兀章哈袭职
　　○巡抚辽东监察御史李纯奏辽东各卫队伍并带管驿递铺盐铁场旗军下余丁除老疾幼小不成丁外其少壮者五万四千八十六名中间有六七丁八九丁者耕种自食多不纳粮乞行辽东都司从实勘数每军除与一丁帮助其余每三丁摘拨一丁与田五十亩屯种年终照例比较子粒于该仓交纳备用事下户部请敕提督辽东军务都察院左副都御史王翱如纯所拟而行从之
　　○设山东兖州府东阿县张秋镇税课局置大使一员先是钦天监春官正王巽奏张秋镇适临南北往来河道约有十余里许街道市肆客商买卖及船只屯聚宜于是开局收办课税至是户部勘覆请如巽言从之
　　○镇守松潘都指挥佥事王果奏比者黑虎等寨番蛮累次聚众攻围松溪椒园等关堡杀死军民二十人掳去十余人欲即擒捕恐各寨惊疑  上曰杲等不严守备致贼抢劫宜令从实自陈兵部即移文都布按三司各委堂上官前去追回抢掳军民晓谕各头目及番人有能擒获贼首者升赏不吝
　　○己巳命锦衣卫带俸都指挥佥事陈友充游击将军往宁夏出境巡哨
　　○庚午命御医曾晟署南京太医院事
　　○敕谕兀者卫都督剌塔亦里察河卫指挥哈剌纳木河卫指挥沙笼哈及大小头目人等曰昔我  祖宗临御之时尔等父祖尊事朝廷特设卫授官给与印信管束人民保障边境朝贡往来优加升赏尔等感恩图报亦既有年近闻境外有等无知小人设谋遣人往来蛊诱尔等欲构为非此等贼徒灭亡有日尔等自今宜坚秉忠诚互相戒饬严禁部属遇有境外蛊诱为非之人少则即便擒拏解京多则会合军马擒杀具奏来闻重加升赏则身有美名子孙长享太平若不遵朕言背恩党恶天道不容国法难宥大军一出尔无噍类此时虽悔亦将无及尔等其钦承之
　　○革湖广武昌府江夏县南湖赛湖二河泊所从巡按监察御史罗鹄奏请也
　　○辛未命成国公朱勇兴安伯徐亨都督马亮陈怀等分统兵出境剿贼时兀良哈三卫达贼虽阳朝贡屡寇辽东延安边境  上怒其反覆不常命勇同太监僧保出喜峰口恭顺侯吴克忠佐之亨同太监曹吉祥出界岭口亮同太监刘永诚出刘家口怀同太监但住出古北口各将兵万人约至黄河土河两叉口等处会合辽东及各处军马探贼踪迹搜捕剿杀期于殄灭仍戒勇等所将皆精锐亲兵宜加抚恤毋得私役违者罪之
　　○命故狭西都指挥佥事杨斌子威袭为指挥使
　　○壬申敕辽东总兵官都督佥事曹义令出兵会总兵官成国公朱勇等兵杀贼
　　○命故弗朵秃河卫指挥佥事女冲弟纳郎哥建州左卫指挥佥事答答忽子皂花奴答羊哈子郎秃俱袭职指挥使李张家子宽赤代职
　　○癸酉敕谕户部右侍郎焦宏曰迩因达贼犯边命成国公朱勇等统领大军四路出境剿捕之特命尔前去整理粮饷候官军出口每人支米四斗马料四斗敢有侵夺冒支者轻则量情责罚重即具奏处治仍具数以闻
　　○甲戌敕守备独石永宁左参将都督同知杨洪去冬兀良哈往延安一带抢劫春暖必回尔洪其选所部精锐往大同境外黑山迤北等处截杀务与参将朱谦等同心协力以图成功又敕宣府总兵官永宁伯谭广大同总兵官武进伯朱冕今欲令参将朱谦石亨各率军出境会杨洪兵杀贼尔等其各选精兵付之仍戒洪等中途或遇瓦剌迎接贡使人马宜明谕以截杀兀良哈犯边贼寇之意庶免其惊疑相犯
　　○参赞宁夏军务右佥都御史卢睿有疾  上命都察院选老成御史代睿还京治疗
　　○设四川成都府汉州三水关巡检司置巡检一员从本州知州白亨奏请也
　　○裁省湖广施州卫忠建宣抚司经历司知事一员以民稀事简故也
　　○给辽东官军马二千四百二十八匹
　　○乙亥朝鲜国王李祹以袭封遣陪臣柳守刚等奉表及方物谢恩赐宴及金织袭衣彩币表里等物
　　○设云南昆阳州医学置官降印
　　○免直隶真定府晋州饶阳县灾伤粮三百三十九石六斗草六千二百四十四束
　　○升都察院右副都御史陈镒为右都御史时镒镇守狭西九年任满奏欲赴京掌岷州卫事都指挥佥事后能等奏留故命升之仍理前事
