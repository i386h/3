<!-- { "loadSidebar": true } -->
　　○敕谕长河西地面因果寺高僧簇克林藏卜曰尔能敬顺天道恭事朝廷尊崇佛教化人为善忠诚可嘉今特颁敕护持听尔于汉人西番各寺院自行修行尤宜严谨戒律用阐宗风以广慈化俾人有所起敬庶副朝廷眷待之意钦哉
　　○丁亥释奠先师孔子遣翰林院侍讲曹鼐行礼
　　○浙江德清县知县王敞言本县儒学前瞰大溪后接委巷左右逼窄非养贤之地近择隙地一所深邃高爽请与生徒各捐赀徙建学舍从之○戊子祀  太社  太稷
　　○遣旗手卫官祭旗纛之神
　　○遣官祭宋丞相文天祥
　　○升狭西按察司佥事卜谦为山东按察司副使专理河道以九载考称故也
　　○命广东雷州府海康县知县胡文亮湖广武昌府通城县知县杨庆各复任文亮在任甫二载以旧官复职代回布政司为民奏留之庆九年任满当迁邑民言其奉公守法乞留复任巡按监察御史等官会核以闻吏部各为覆奏  上俱从之庆升从六品俸
　　○户部奏广西罗城县民地二百二十余顷为峒贼所据不得耕种乞免税粮从之
　　○庚寅书复唐王琼炟曰得奏护卫百户徐信因守门不严被责讎恨捏奏府中修盖宫院寺庙及乘轿选女子等情具悉信奏章未到已命巡按御史及河南按察司官先将信并干对内使苏海拏问明白有罪者角□羊京惩治予以诚心推念亲亲必不为小人诬罔之言所惑叔祖亦勿以琐屑谗言为意
　　○书复庆王秩煃曰得奏安化王府内使陈福等用言抗拒曾叔祖母已令巡按御史同狭西按察司官执问府中内使陈圭护卫指挥刘璟系干对人亦令提对明白庶几人服其罪分封地方所司言系  祖宗时封建予亦念叔祖与安化真宁二王同气至亲今岂可以小忿遽欲分处又得所奏高安赍牌打草等情及安化王亦奏前事俱命御史等官通行问理承奉李玉裴冕姑免提问待御史等官奏来果有干碍再为处置又以书复安化王秩炵曰得庆王奏今年七月初一日王令内使陈福求养马草湖庆王即以三塔儿湖令王与真宁王共用王不从及听王自用亦不从复有内使高安等累于庆王养马草场内采草与刘璟陈圭争闹于庆王母前用言抗拒及言王欲写本捏奏等情然不知此事果皆出于王意抑或小人
　　生事已令巡按御史等官将陈福高安并陈圭刘璟执问
　　依法惩治继又得庆王及王所奏事情俱令御史等官通行问理予惟宗藩礼有定分宜谨守以图长久不可以小事启衅尤宜戒饬下人毋令交构是非离间亲亲叔祖其审处之
　　○书复褒城王范堮曰得奏府中缺内使访得巩昌等府通渭等县民秦彦英等六名俱因伤残净身之人欲买入府使令今以亲亲悉从所言
　　○书复黔阳王季埱曰承喻以明年新正欲亲来朝觐足见敬意然远道跋涉非易可勿来也
　　○命刑部尚书金濂侍经筵
　　○免山东济南府邹平蒲台商河三县积水田地夏税三千六百余石秋粮四百六十石草七百二十余束
　　○户部右侍郎焦宏奏福建行都司卫所官军于沿海地方协同备倭周岁更代近年代者多不时至守者遂至踰期宜如苏松例每岁二月朔各赴所守地方至八月朔代者至即回原伍如此则军不久劳边守有备从之
　　○增设万全都司都事一员专收放粮从巡抚右佥都御史罗亨信奏请也
　　○辛卯命故万全都指挥同知文弘广子宣袭为宣府前卫指挥使湖广都指挥佥事鲁曾子广袭为指挥使广东都指挥佥事李弘子瑛袭为济州卫指挥使彭城卫带俸都指挥佥事徐瓛子勋袭为本卫指挥同知忠义前卫带俸都指挥同知李勇子贵代为本卫指挥使金吾右卫带俸署都指挥佥事侯贵子贤代为指挥佥事俱以其父年老乞致仕也
　　○户部言山东济南等府存留草二百四十五万余束有例折米今本布政司以所属粮足欲转折钞以备起运辽东赏赐及买办折俸宜准其请从之　○壬辰命翰林院编修赵恢检讨王振李绍何瑄充经筵官
　　○诏复宋儒周敦颐程颢程颐司马光朱熹子孙先是顺天府推官徐郁言诸儒俱有功圣门宜恤其子孙俾修祠墓免致夷圯  上命所司访求至是以闻  上曰我朝崇儒重道有隆无替今去诸儒未远苟弗恤其子孙岂崇重之意乎然恩典亦不可滥其嫡派子孙宜免差徭
　　○命大同宣府修理屯堡时巡抚右佥都御史罗亨信奏各屯堡废弛屯军星散居住傥遇警急不无疏失宜于农隙量加修葺或人多堡少及旧堡不便之处俱听随宜增筑以固边防故有是命
　　○先是刑部强盗越狱出走尚书王质左侍郎郭瑾劾奏提狱主事王彰巡风主事王俭司狱王温张森等不严巡督原问官郎中唐琏员外郎丁芹主事罗瑛等不早归结所致  上曰质等钤束不严罪亦难逭俱下都察院鞫问至是狱具  上命杖彰温森谪戍威远黜俭为民降质为户部右侍郎瑾为广西浔州府知府琏芹瑛俱降黜之
　　○甲午长河西鱼通宁远宣慰司国师绰丹剌卓儿巴藏卜等来朝贡方物赐晏并赐彩币等物有差
　　○给代府保德郡主仪宾常济禄米如例
　　○乙未遣官祭山川城隍等神
　　○安成大长公主薨公主  太宗文皇帝第三女母  仁孝文皇后洪武十七年生三十五年册封安成公主下嫁驸马都尉宋琥宣德初进号长公主正统初加号大长公主至是薨享年六十讣闻  上辍视朝一日遣中官赐祭命工部营葬
　　○诛处州贼夏景辉等十六人初景辉等纠诱亡赖千余徒盗福建宝丰诸银冶与同盗者争战妄以大王总兵太师自称官军抚捕屡被其杀伤有支解者至是获其十六人巡按浙江御史孙毓会三司官鞫验坐景辉凌迟处死余悉斩  上准所拟命枭首诸银冶巡检边通受赃纵贼杖一百连家小发戍广西边卫
　　○丙申升山西蒲州判官张廉为本州知州时知州阙员巡按御史布按二司奏保廉在任守法爱民请升之吏部言躐等难允  上曰能得民心即良有司正当旌擢以为牧民者劝何躐等之有其从之
　　○户部奏湖广武昌等府通城等县秋粮折布多有纰薄不堪者已令纳银补足其解户并经该官吏宜俱治罪  上悉宥之
　　○丁酉复除广西左参议张聪于狭西布政司以亲丧服阕也
　　○云南总督军务兵部尚书靖远伯王骥等奏缅甸宣慰使卜剌浪马哈省以速剌遣人致书言已获麓川贼首思任发期以今冬约会木邦人马送至贡章地面交与官军臣等已与之刻期先遣指挥使李仪等为前锋领精兵通南牙山路直捣贡章体探事情缓急至期臣与总兵官定西侯蒋贵等统率大军继进仍留都督沐昂侍郎侯琎督兵运粮以为声援复遣通事人等径造贼巢宣布恩威抚以信义彼若来降不劳再举不然俟贼首斯得即会木邦人马贾勇夹击四面交攻必以夷寇殄灭地方宁靖为期  上敕骥等务同心协力以成事功
　　○戊戌擢行人陈鉴为云南道监察御史先是鉴以大臣举送都察院问刑寻丁忧去至是服阕本院考中故擢之
　　○己亥书谕郑世子祁锳曰得奏母妃移葬怀庆欲遣一弟送葬于礼为宜缘途脚力人夫已敕所司量宜应用贤弟奉侍叔王止可送一程仍须戒饬供事内外官员人等不许因而生事扰害官民
　　○书复通渭王范墅曰得奏府中缺内使访得巩昌等府伏羗等县民王海等四名俱自幼因伤残疾净身之人欲买入府使令悉从所言
　　○升刑科给事中廖庄为大理寺左寺丞御史张骥为右寺丞
　　○命刑科给事中侯臣掌本科事
　　○以征进麓川命总督军务兵部尚书靖远伯王骥祭告云南境内山川之神
　　○巡抚辽东左副都御史李浚以衰疾请致仕从之
　　○巡抚南直隶工部左侍郎周忱奏应天镇江常州三府天旱运河乾继禾苗枯死巡按御史孙鼎亦奏乞勘实赈济  上谕户部臣曰朕体天恤民每闻四方来奏水旱心恒恻然况南京根本之地其可忽乎今旱若是民必困矣尔等其速议处之
　　○革湖广兴国州富池批验茶引所以其事简令富池镇巡检司带办
　　○先是浙江备倭都指挥使李信奏永乐中原于沈家门等处立三水寨合兵聚船以备倭寇海道一向宁息正统二年始掣散水寨各守地方自此海寇益多又况海宁临山等卫无港泊船遇有儆急拒敌良难乞复旧为便事下兵部移文侍郎焦宏审实至是宏奏信言非是且定滨海卫所泊船港次以闻从之
　　○辛丑敕南京六部都察院堂上官曰往因南京刑部都察院纲纪不振常简命侍郎郑泰佥都御史张纯赍敕往戒尔等各恭乃职表率僚属用清风纪今广西道监察御史王复欺公坏法接受赃私恣肆贪淫不顾廉耻其堂上官若罔闻知逮其发露方才纠举盖由平日因循宽纵自处不严所致王复已令锦衣卫遣官逮取堂上官姑记其罪自今尔等宜各严饬乃属俾其持廉秉公谨遵法度以保禄位以熙事功庶几副朕委托其属官中敢有不遵戒饬仿傚非为者即具奏收问尔等若仍钤来不严徇私不举及风宪官互相党比者皆罪不贷
　　○夜火星犯鬼宿积尸气星
　　○壬寅户部言彭城卫南新仓原收糯米二百石恐日久陈腐乞作勇士月粮每八斗准米一石  上曰小利不足较仍听人一石给之○广东都布按三司奏占城国公干人船回委官盘出象牙小梳坯三百三十七个牙笏坯二枝牙筯坯八十双俱系番物欲连人角□羊京其掌船百户陆善等告称自用己财贸易未敢定夺
　　上曰皆微物也其给还之
　　○甲辰贵州金筑安抚司遣头目王玄明等来朝贡马赐宴并赐彩币等物有差
　　○湖广长沙府善化县先以民少裁省县丞主簿至是本县奏户口增繁乞仍旧制复置从之
　　○丙午复除监察御史张忠于云南道以亲丧服阕也
　　○丁未擢进士宋儒为刑科给事中张澜监察御史角□羊延年礼部主事潘鉴刑部主事余瓒大理寺左寺副方澥行人司行人
　　○辽东都指挥佥事李弼先坐失机谪为为事官立功以赎未几复有发其受赃及杖死军职状者巡按御史徐璟奏逮之会赦赎徒都察院请发辽东总兵官都督曹义处听调立功从之
　　○太仆寺少卿孙璧卒遣官谕祭
　　○戊申兵部奏巡按狭西监察御史王通言狭西缘边一带总兵等官宁远伯任礼会川伯赵安都督史昭郑铭李达俱昏耄不胜任恐误边务乞选人代之臣等访得礼尚壮健而昭与铭虽老未衰俱堪委任惟达安老迈宜如所言  上特留安
　　○己酉吏部尚书王直言礼部左侍郎魏骥自陈老疾乞致仕蒙下本部覆核缘骥虽年高而筯力未衰若令去繁就简尚堪任使今南京吏部适阙堂上官以骥调补为宜  上曰骥既未衰其令视事如故
　　○四川威州民王永始与土官巡检董敏以讎杀故俱收问按察司会赦永得免复集徒杀敏夺其印事闻命三司抚之永不服命剿捕永复恃险拒命官军被杀伤甚众后因永贡马赎罪遂罢兵然永劫杀犹自若巡按御史冯诚言今不治永恣其猖獗异日劳费必有甚于麓川乞逮三司官纵贼失机蒙蔽者俱正以法仍敕廷臣议剿永之策庶恩威远被蛮夷畏服  上命俟永贡马者至审之若贼果未息即议剿除三司官若更蹈前非重罪不贷
　　○给山西都司并行都司马六百四十疋有奇从大同总兵官武进伯朱冕奏请也
