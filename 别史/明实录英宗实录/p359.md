<!-- { "loadSidebar": true } -->
　　○兵部奏河南山东近因水灾百姓艰窘其被伤州县应追马匹请以十分为率先追四分其余候来年麦熟追偿幼军将军校尉力士俱候来年秋成佥选驿递马驴车船有司钦给马匹损缺者俱宜停缓户礼工三部在外采办造作事作亦当宽恤诏从所言其采办造作等事令各部斟酌缓急而行  会昌伯孙忠卒忠字主敬山东邹平县人  上圣皇太后父也初名愚宣宗皇帝敕改今名生而頴敏风骨秀异长老咸奇之谓必大孙氏幼尝病咽喉父甚忧之夜梦神人告曰上帝以汝有阴隲命医汝儿既觉闻忠口果有药香遂愈长由乡校升太学洪武末擢山西介休主簿处心甚恕用法则严吏民翁然从化寻改河南之永城永城民益爱戴之尝率所部民赴工  天寿山事辄先集寻迁鸿胪寺序班  宣宗皇帝即位升骠骑将军中军都督佥事赐锦绣袭衣犀带宴宣武门进封推诚宣忠翊运武臣特进荣禄大夫柱国会昌伯食禄千石赐诰券追封三代谒告归省  御制诗亲洒宸翰赐之且命中官辅行比还又亲幸其第  皇后亦继至光荣宠赉近代罕比寻以所居狭隘欲令有司新之忠恳辞乃止给赐汉府护卫韦指挥女忠备妆嫁之成山侯王通夺爵无以自瞻忠以己所受赐腴田数十顷与之尤笃念其乡友故旧高翀老而鳏坐事谪戍周恤不倦及卒具棺衾葬之刘祉罢职而死丧不能举既助葬复恤其家郭聪受诬谪戍力为伸雪而荐用之张英以事左迁岭表贫不能行赆以白金王辉坐受赇而贫乏无以偿官如其数偿之此类甚多以故人皆称其长厚至是以疾卒年八十有五讣闻辍朝一日赐赙白金三百两钞三万缗遣官祭葬追封会昌侯谥靖康天顺元年追封安国公更谥恭宪敕儒臣为撰神道碑忠性敦厚谦和虽居戚里爵齿之尊未尝骄傲尝戒子孙曰古人云成立之难如升天覆坠之易如燎毛尔曹当终身诵之子五人继宗袭伯爵绍宗显宗俱都指挥同知续宗都指挥佥事纯宗锦衣指挥佥事孙十人俱锦衣卫千户
　　○詹事府詹事习嘉言卒嘉言名经以字行江西新喻县人以进士为翰林庶吉士擢翰林编修秩满升修撰与修  宣宗实录升侍读用荐升太常少卿尝建言六事皆切时病多见采纳景泰壬申升詹事五阅月而卒遣官谕祭安葬嘉言温厚谦和居官勤慎诗文雅淡为时所尚
　　○丁酉敕中都留守司并凤阳府曰今命奉御来翟前来与太监雷春同奉侍  皇陵兼收掌安置庶人徽焟处门禁锁钥往来提督官军关防守护庶人既有米粮柴薪其厨料百姓艰难不必与若有死亡令于城外空闲处所从便埋葬烧化特谕尔等知悉
　　○命礼部右侍郎兼詹事府少詹事萨琦掌詹事府事
　　○狭西等道监察御史刘琚等言臣闻书曰先王克谨天戒臣人克有常宪盖言自古未尝无灾异惟在君臣修德以弭之也近闻河南山东河道改决洪水泛涨渰没田禾损坏庐舍流离之众转徙无常而所在官司乏粮赈济又闻南京地震雷击兽吻凡此灾异实为非常盖天心仁爱国家故以示警戒也  陛下诚能与群臣修德以弭之则不能为患矣曩者南京等处灾异迭见臣等已尝具题伏蒙嘉纳且令群臣修省匡辅而今灾异又复迭见岂非为臣子者徒有修省之名而无修省之实臣等切谓文武群臣贤良者固有污浊者尤多德行不加而至师保才能未著而支两俸夫名爵过滥固为不可俸禄重支尤为侈用盖侈用则伤财伤财必至于民害近者户部奏称今年京师支用会计米银动以千万府库将空欲将被灾田地覆勘追徵与其剥削疲民之财孰若减省重支之俸况大学士陈循等比言欲将二京所属及各堂上官考察去留吏部覆奏已经一月未见举行岂大小群臣悉皆贤良无可去之人欤若果能贤良何以灾异之多有如此乎且灾异不见于他所而独见于南京山东河南凤阳等处此必彼处镇守三司等官俱不得人政令不平以至于此若不深加惩治何以上召天和伏望
　　陛下监视天灾勉修人事特令大小文武官员重加修省毋事虚文中间两俸俱支者停革一俸官员未考者即便举行及敕太子太保兼左都御史王文将河南山东凤阳等处司府州县官员贪暴不才者械送至京明正其罪仍询察南京文武大臣及河南等处镇守巡抚等官不胜任者奏请黜罢如此庶几天意可回灾患可弭人心自然安宁  宗社自然巩固诏曰  上天垂戒皆朕不德所致群臣亦当修省其关两俸者暂停一俸俟丰稔时仍旧各处镇守等官王文不必去考惟南北两京各属官从公考察以闻
　　○通政使司右通政汤鼎卒
　　○夜有流星大如杯色青白有光出大陵南行至天囷
　　○戊戌重阳节赐文武百官宴
　　○辽东总兵官都督曹义奏八月十日夜达贼于开原凿墙入境杀死军丁三人虏去军妇三人守备左参将胡源次日方出追袭虽斩获贼首十有八级夺回人畜终系失机请治其罪命寇深取源罪状仍旧备边再误事不宥
　　○命提督军务右佥都御史邹来学督修密云等处城堡墩台
　　○中都留守司都指挥同知郑时坐纵所部卖放军士赎杖还职
　　○己亥赐朵甘地面宣慰使绰吉劄巴银印从灌顶国师赞善王班丹坚锉请也
　　○靖江王府奏故奉国将军佐顺禄米住支所遗幼男家眷度日艰难诏给赐禄米四百石
　　○湖广都指挥佥事胡海坐枉法受财绞会赦当复职海以苖贼未息请捐己赀运常德府仓储百石于贵州以酬恩意从之
　　○给蓟州永平山海等处官军马一千匹
　　○庚子升礼科都给事中李春为光禄寺少卿通政司右参议冯贯为本司左参议工科都给事中张文质为右参议擢进士郑宏陶复李坚秦纮邓明陈敬周瑚赵瑛岳璇娄浚为监察御史俱以理刑半年考称也
　　○辽东军人徐胜自虏中脱回言景泰二年十二月二十八日虏酋也先弑其主脱脱不花王执其妻子以其人马给赏诸部属
　　○辛丑蠲山东登州卫风漂海运布钞粮米
　　○镇守浙江尚书孙原贞案都指挥使姜恭索海门卫新军赂诸罪命逮问之
　　○壬寅福余卫指挥安出男可台遣头目脱火欢泰宁卫指挥革干帖木儿等遣指指台榜哈等来朝贡马赐宴及彩币表里绢钞有差
　　○命故羽林前卫指挥佥事杨昂子观袭职
　　○命守备永宁都指挥同知周全为署都指挥使掌万全都司事调管屯都指挥同知姚贵守备永宁保定把总都指挥同知石端守备广昌退回守备万全等处都指挥陈智曹玉于宣府金能于五军营随操听调从巡按御史张蓥言全等廉能而智等贪懦也
　　○刑部郎中陆瑜先奉命往会同巡抚江西佥都御史韩雍覆陈循所奏县人争夺坟地诸事瑜至江西雍他出诿以捕盗赈饥不来会瑜遂自同三司官往泰和县覆之至是还言县人自首妄争循地遇赦已改正并覆循所讦御史王豪及县人殴死守墓者俱妄云
　　○国子监助教刘翔言臣伏睹  皇上崇儒重道重修学庙尝乞追尊孔子为帝增乐舞为八佾及言春秋致祭所设乐舞混于露台乞令改正至今未见举行事下礼部详议尚书胡濙等言孔子生于周周未尝称帝孔子为陪臣其可加以帝号必不受非礼之称至若八佾舞于庭孔子已讥其非礼其可又施于今日哉所言乐舞混于露台欲加广庙宇以容之宜令工部过营造大成殿宇之时比旧加广从之
　　○巡抚山东右都御史洪英奏兖州府属县水灾军民缺食请发粮赈济诏户部郎中汪浒会同三司委官就于附近有粮仓分验口给之免其偿官
　　○总督贵州湖广军务右都御史王来奏副总兵方瑛妄追守备官员银两分给随征达官故纵军马食践禾稼请治其罪遣官代之兵科言来平日律己不正总兵等官俱不听信故妄奏瑛兵部言瑛谋勇才智比众为优设有微疵亦当容恕而来讦构是非宜俱究问选文武大臣代之诏俱不问令悉心杀贼但误事不宥
　　○建州卫女直指挥佥事都里克等二十九人率家属来归愿留边效力命都里克等仍原职余皆为头目赐钞及袭衣彩币表里布绢房屋器皿等物隶辽东海州卫
　　○癸卯命朵颜卫都指挥同知哈儿哈孙子孛罗袭职
　　○以河南山东水诏被灾府县一切不急之务及岁办物料皆罢之
　　○户部奏密云遵化仓粮少储原送籴粮银殆尽欲摘拨银一万两差官分运二处移文右佥都御史邹来学督同军卫有司掌印官定立则例榜谕有粮军民之家运赴缺粮仓分交纳完日给还银两从之　　○山东参议刘整奏臣同佥事王琬专理河道北抵河间之吴桥南至徐州之沛县道路一千余里闸坝四十余座臣等不能周历凡有急务必移文各州县官奈各官不即躬视修理止令阴阳医生等董率夫役致常逃窜误事乞敕吏部于邻河府州县各添设官一员专理河道仍赐臣等敕提督修理庶事有统属不致乖误从之
　　○复设直隶松江府管粮通判华亭县县丞主簿上海县县丞各一员
　　○甲辰户部奏南京锦衣等卫屯田旗军多在应天并直隶庐州滁州等处地方屯种递年夺占民田不纳子粒及直隶苏州建阳等卫所屯军亦如之乞敕南京提督仓场都察院右副都御史轩輗兼管南京各卫屯种巡抚苏州等处本部右侍郎李敏兼管苏州等卫屯种如例催徵比较如有夺占者就行惩治从之○镇守真定等处右佥都御史祝暹奏分守沿河左参将都指挥佥事魏忠弃所守私归盛军容入城市以惊疑居民诏宥之但命都察院禁内外文武官俱不得索军容送迎以张声势犯者镇守巡按官执之
　　○乙巳命广西柳州卫所镇抚徐信复原职福建行都司都指挥佥事信先以失机降至是以赦复也
　　○广西副总兵都督武毅奏报指挥鲁琳等率领官军于浔州等府地方杀败猺贼斩首二百余级夺回所虏男妇数百口
　　○丙午免山西壶关县秋粮三千四百石直隶涿州税课局课钞一千余贯以被达贼抢虏也
　　○巡抚四川右佥都御史李匡奏贵州军储急缺请将四川岁给贵州折粮布疋改徵本色十万石运去接济事下户部覆奏从之
　　○秦王志＜土絜＞奏本府承运殿及门俱被火灾乞令狭西都布二司修造诏以军民差役繁重贫难缺食命本府自修之
　　○丁未总督边储参赞军务右佥都御史李秉奏柴沟堡见缺粮料欲召人上纳给与万亿库银两或绵花每米豆二石银一两绵花四十斤事下户部覆奏所拟每二石给银一两宜如所请绵花四十斤不无亏官止与三十斤米豆中半量籴三千石暂时给用从之
　　○后军都督同知卫顈擅拨军代所识调守口外刑部案其罪特宥之
　　○直隶德州卫左所正千户汪旻男通告欲自备米豆运输铁岭等卫仓升其父旻指挥佥事事下户部覆奏定纳粮例正千户以上至指挥同知八百石副千户以下六百石各升一级总旗六百石小旗舍人七百石军余八百石各升试百户定仓米豆中半纳完升授子孙承袭从之
　　○戊申贵州布政司等衙门左布政使等官董和等奏大军征剿寇贼日久粮饷不敷其湖广原奏住运粮米五万石已于镇远仓运二万石输于平越等仓余三万石尚未起运并原奏南京折盐银三万六千两籴粮供给贵州亦未有到请遣官督运仍于云南拨粮二万石运赴普定仓备用事下户部覆奏从之
　　○敕山东布政司右参议刘整按察司佥事王琬修筑沙湾堤岸以已完之堤又复冲决也
　　○己酉封郑王瞻埈第二女为汜水郡主配淮庆府知府崔谦之子铭命铭为仪宾赐诰命冠服
　　○赐辅国将军公锜长子名诚温
