<!-- { "loadSidebar": true } -->
　　○敕提督独石马营等处都督佥事董斌曰得奏了见境外东猫儿峪等处烟火引兵还宣府操备虏寇出没尔正宜出兵截杀乃自引还论罪本不可容姑从宽宥其即领兵速往原处守备如遇贼众我寡飞报宣府调兵策应不得仍前退缩
　　○丁酉山西绛州奏本州柴炭夫九十八人每人本里追布三十匹通布二千九百四十匹以供运费除三十人樵采看守六十八人专运一人三月柴炭九百斤共六万一千二百斤往返经七八月始完既妨农□且侈路费请以夫布令各夫赍于附境收买输纳从之
　　○工部奏近闻通州抵徐州运河一带皆淤塞不通不预＜锍-釒＞浚恐妨漕运徐州等处请敕佥都御史王竑通州等处宜遣在京大臣一员提督＜锍-釒＞浚诏不必遣大臣其令都察院择御史廉能者一人往理之
　　○戊戌瓦剌使臣哈失哈里先送  太上皇帝回銮已升副千户及是来归命送南京锦衣卫带俸安置照例给钞布纻丝衣靴袜牛羊柴米房屋床榻等物
　　○提督辽东军务左都御史王翱以故辽东都指挥同知李弼子宗袭为定辽后卫指挥佥事吴凯子谨袭为义州卫指挥使邓瑛子佐袭为定辽前卫指挥使署都指挥佥事崔源子胜袭为定辽右卫指挥使刘清子璇袭为义州卫指挥同知老疾都指挥佥事楚勇子凤代为义州卫指挥佥事遵所奉敕旨也
　　○己亥升光禄寺寺丞陈诚为本寺少卿以署官厨役合词奏保也
　　○升陕西都指挥佥事费铭为署都指挥使掌司事时都司缺官兴安侯徐亨等荐铭公勤廉干善抚士卒乞升用之故有是命
　　○命给锦衣卫带俸指挥使杭昱指挥佥事唐兴世袭诰命昱等俱外戚也
　　○运官银二万两于山西布政司给所属贫民籴买种子
　　○贵州布政司等衙门奏平越清平都匀三卫实苖贼出没之地军士守备用粮数多乞将明年淮浙云南四川盐召商于贵州在城并三卫仓纳米事下户部覆奏云南四川盐俱已中尽止有淮盐二十万引浙盐一十万引宜相兼定拟则例不分四品以上官员之家俱听于所拟卫仓纳米不次关支从之
　　○庚子岁暮  帝享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○是岁天下户口户九百五十八万八千二百三十四口五千三百四十万三千九百五十四田地四百二十五万六千三百三顷一十亩田田赋米麦二千二百七十二万三百六十石有奇丝六万四千二百七十二斤绵一十八万五千六百一十二斤绢一十八万九千一百二十三匹布一十三万八百一十九匹绵花二十四万五千一百一十斤折色钞一十七万七千九百二十五锭有奇杂课钞九百四万一千二百五十三锭有奇米麦七万九千六百六十九石铁七万四千五百八十三斤布一千八十七匹盐课盐二百六十九万五千九百六十八引折色钞一千四百二十七万四千九百六十八锭有奇米四十二万二千八十三石布七百八十六匹茶课茶五十五万八百九十五斤折色钞一十八万九千四百七十四贯屯田子粒二百六十六万六百七十三石有奇采纳水银二百四十七斤十四两朱砂一百七斤十一两漕运京师米豆四百三万五千石各处运纳粮米九十二万八千三百五十石减免天下官田等项税粮计米麦一百一十五万九千六百五十石有奇
　　明英宗睿皇帝实录卷之一百九十九终
　　明英宗睿皇帝实录卷之一百九十九终
　明英宗睿皇帝实录卷之二百
　　废帝郕戾王附录第十八
　　景泰二年春正月辛丑朔  太上皇帝居南宫
　　○  帝诣  奉先殿  上圣皇太后宫  皇太后宫行礼毕出御奉天殿受朝贺大晏文武群臣及四夷朝使
　　○  上圣皇太后  皇太后  皇后俱免命妇朝贺
　　○朝鲜国王李珦遣陪臣赵石冈等贡方物赐晏并彩币表里等物仍命冈等赍彩币表里归赐其王
　　○总兵官昌平候杨洪奏乞命文武大臣各一员带谙晓地理阴阳人往宣府会同参赞等官相度雷家站沙城土木鸡鸣山花园地势可以筑大城小堡去处画图贴说回奏处分事下兵部议不必遣官第行宣府总兵官抚宁伯朱谦左侍郎刘琏等相度措置人工器具候春暖委参将等官提督官军修筑从之
　　○壬寅大同总兵官定襄伯郭登奏大同极临边境实为要冲达贼若来首先受敌臣身衰老已成痼疾两眼昏花不能操练军马都督石彪年力精壮智勇兼备且在边有年人情贼势无不周知宜令代臣镇守大同臣有男嵩年已长成愿备带刀宿卫之列以图补报  帝曰大同虏寇往来之地必得老将镇守郭登辞老不允嵩令充散骑舍人带刀
　　○吏科都给事中张让等言在外司府州县官假以朝觐为名肆行科歛剥民膏脂舟车盈载馈遗权门希觊迁擢乞敕该部会同都察院堂上官先将来朝官员从公考察令各该上司开具在任官员廉贪事迹在部仍推选廉正有为京官分往天下重加廉访以凭去留诏吏部只遵旧行所言以朝觐为名科歛者其指实来闻于是让等以高州府知府易輗梧州府知府诸忠高唐州知州唐泰吉水县知县刘晟科歛数事上之诏輗等候朝觐毕究问
　　○癸卯  宣宗章皇帝忌辰遣官祭  景陵
　　○敕大同总兵官定襄伯郭登等曰得尔等奏送鞑子奄克帖木儿到京已令法司审问委是瓦剌使来探听使臣回期消息别无奸细重情今将本人送至尔处收领抚令听候如有也先差来人便就付领回仍令谕也先以朝廷忠厚抚待之意使之知感
　　○日生左右珥色黄赤移时生背气色青赤又生白虹贯其中
　　○丙午孟春  帝享  太庙
　　○遣中官祭司户之神
　　○敕礼部曰帝王之道莫先于宗孔子朕将祗谒庙廷躬修祀礼退临太学劝励师生以丕隆文教于天下尔礼部其择日具仪以闻遂遣官赍敕往山东兖州府曲阜县谕孔颜孟三氏子孙袭封衍圣公孔彦缙等曰朕以今年二月初吉躬临太学祀先圣先贤尔三氏子孙各以贤而长者三四人来京有司以礼应付口粮脚力毋或稽违
　　○敕右佥都御史邹来学曰即今虏寇未靖守御之方莫要于谨关隘军民疲困安治之道莫先于勤抚绥朕以尔素廉勤有为久在边方人心信服兹命尔提督修守山海关至天寿山一带关隘整理大小屯堡仍兼提督顺天永平二府地方一应卫所操练军马修理城池禁防盗贼革去奸弊遇有虏寇督同总兵镇守等官相机战守凡事俱听尔便宜处置钦哉
　　○敕提督辽东军务左都御史王翱镇守太监宋文毅曰得尔等奏报脱脱不花王亲领人马收捕野人女直欲先到开原空城已敕永平山海总兵官选调精锐官军五千委参将一员管领在开原操候又令在京选调官军三千操备听候策应永平山海尔等遇贼来到先飞报永平等处仍自相机剿杀不许似前贼已临门犹自不信退缩畏惧坐失事机如违必重罪不宥今命都指挥石忠来辽东伺候脱脱不花王来近尔处尔等即量遣人伴送石忠往与相见而归毋或违误
　　○敕右佥都御史祝暹曰真定保定二府与倒马关相去不远今特命尔不妨本关事务往来提督镇守二府操练军马修理城池招抚流移管理屯种禁革官吏奸弊军职文职五品以上具奏拿问其余悉听究治遇边关及腹里有警尔即会各镇守守备等官计议调军剿捕毋或因循怠忽
　　○广西柳州等府县人民被蛮贼惊散饥困事闻诏发官粮赈贷之
　　○丁未以大祀  天地  帝御奉天殿誓戒文武群臣致斋三日
　　○先是召商输米豆于古北口仓中盐客商以则例太重米豆涌贵日久无中纳者至是户部因右佥都御史邹来学言请原定淮盐一引米豆一石二斗今减二斗浙盐一引米豆一石今减三斗从之
　　○召征进贵州右副总兵都督田礼镇守福建都督佥事范雄还京以总督军务右都御史王来等言其昏瞆也
　　○户部会同在廷文武大臣议先是开中大同淮浙盐粮并文武官员舍人旗军吏民纳粮者许升授官级缘例重而米豆涌贵报纳者少请量减从轻淮盐每引米豆减作三斗浙盐一斗八升除文职不准纳粮升授外武职正千户以上至指挥同知减作五百石副千户以下三百石俱升一级总旗四百石小旗四百五十石舍人余丁军人六百名俱授以试百户就注本卫管事子孙承袭若民人愿纳米豆六百石亦授以试百户袭如武职当该吏典承差减作二百五十石办事吏民人三百石吏如资格出身民人量授杂职各备米豆中半于大同仓分上纳从之
　　○礼科都给事中金达等言二事一天生贤以辅君君用贤以成治必选取极其精登庸有其道今会试举人不下三千若一经止用考官一员诚恐心力有限不能精选乞于在京各衙门不拘近侍风宪果有精明经学者每经增置同考官一员参较可否所取进士不得出二百五十名之外监察巡绰等项官军前科曾经入场及有弟男子侄亲戚见在应试俱令回避庶几较文无偏执之失取士无侥幸之弊一为国之道祀典当先任官之方正名是重我朝祀  郊社宗庙文官五品以上得陪迩来将年深主事署郎中以理政务而独不得陪祀今孟春时享及郊祀在迩乞令陪祀非为臣下得骏奔有事之荣诚足以广  皇上尊  祖敬  天之意事下礼部议会试考官宜遵旧制进士临期取中式名数奏请定夺监试巡绰等官军前科曾经入场及有亲属应试者俱合回避陪祀官宜遵旧制其署职年深者吏部查奏定夺从之
　　○庚戌  帝大祀  天地于南郊还谒  上圣皇太后  皇太后毕出御奉天殿文武百官行庆成礼
　　○命广西署都指挥使范信充左参将都指挥同知孙麒充右参将协同副总兵都督佥事武毅镇守
　　○夜有星大如杯色青白尾迹有光起毕宿西行至奎宿
　　○辛亥以大祀礼成  帝御奉天殿大晏文武群臣及四夷朝使
　　○吏部言朝觐官布政使宋兴阮存按察使王瑄柯暹参议罗恪李柰知府姚本吴崖王曼俱老疾参政柳芳李瓘参议李源张维佥事王通知府富敬郭瑾陈勋黄平俱政绩无闻宜令冠带闲住从之
　　○淮王祁铨奏臣诸弟妹年已长成未有府第乞命有司建置从之
　　○南京总督机务兵部尚书靖远伯王骥等奏提督操练都督佥事房显等不严钤束致官军偷闲者千余人宜治其罪命南京都察院执鞫之南京十三道御史陈咏等言守备等官丰城候李贤等统驭无法致有前弊贤等奉诏陈状服罪命姑宥之
　　○镇守宁夏右参将都指挥使王荣奏虏寇掠半个城臣令守备兴武营都指挥佥事李玉指挥佥事田广等领兵先追之臣亦继往玉等逗留道途言马疲沙深不可往乃还请治玉等罪事下兵部议荣与玉等玩寇失机厥罪惟钧  帝曰荣且不问令御史取招状仍旧镇守当先杀贼以赎前罪其余俱执问如律
　　○壬子瓦剌头目睹兰伯帖木儿桑三等遣鞑子把台者儿火赤等十七人来朝贡马赐晏并彩币表里纻丝袭衣等物有差又以把台者儿火赤等尝在边效力加赏为首者各银十两纻丝二匹绢三匹为从者各银五两纻丝二匹绢三匹
　　○吏部言天下朝觐官吏在途事故三十七人合行查究违限一十人不到者一百二十八处并未到一十三人俱合逮送法司论罪诏悉宥之
