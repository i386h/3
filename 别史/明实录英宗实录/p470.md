<!-- { "loadSidebar": true } -->
　　○壬寅处士吴与弼陛见  上命为左春坊左谕德与弼退上＜锍-釒＞言昨蒙遣使赍捧敕书礼币降临衡茅以臣为才而徵聘赴阙闻命警惶罔知攸措窃缘臣虽幼承父师之训粗涉书史而弱冠沾疾加以立志不坚是以虚名虽出实学全无迨夫暮年疾病愈深夙志弥怠何意复蒙  圣明齿录夫卑辞厚币惟贤者可以当之而臣何人敢膺旷古所希之盛典哉恭惟  皇帝陛下睿知聪明圣神文武四方风动万国归仁而崇儒重道之盛心图治济时之羙意实与天地同大日月齐明凡有血气者莫不欣忭况在于臣敢不踊跃恭命谨于当日望阙谢恩祗受讫伏惟大得民之盛何幸逢于今日而负且乘之讥实难免放舆论于是肃将敕币谨用缄封扶疾随使赍赴阙庭以图辞免蒙  圣恩授臣左春坊左谕德臣以菲才既未经辞免礼币之荣又安敢月□朱□以受宠擢之重谨将原赐礼币进上伏望  圣慈矜臣愚戆怜臣见患两足风痹大施旷荡之恩特回所命放臣归田少全微分日得歌诵雍熙于水边林下以毕余龄不胜万幸  上览奏谕之曰朝廷久闻高义特用徵聘今惠然远来朕深嘉悦然币以将诚官以命德礼非过也不允所辞遂命内阁学士李贤引与弼见于文华殿从容顾问辞职之意与弼对以多病之故且言圣朝才俊济济何用衰朽之人  上曰重卿学行特授宫僚烦辅太子与弼终不领命赐宴于文华殿命贤待宴复赐彩币羊酒薪米遣中贵送至其寓舍
　　○升狭西布政司左布政使芮钊山西布政司右布政使陈翌山东布政司右布政使王宇俱为都察院右副都御史仍支从二品俸钊巡抚甘肃翌巡抚宁夏宇巡抚宣府赐之敕曰今特命尔等巡抚各边地方训练军马整饬边务抚恤士卒防御贼寇务令衣甲齐备器械锋利城堡墩台修治坚完屯田粮草督理充足禁约管军头目不许贪图财物科克下人及役军余私营家产违者轻则量情发落重则奏间区处凡一应边务事情军马词讼及利有当兴弊有当革者悉听从宜处置该与镇守总兵等官会同者须从长计议而行朝廷以尔等才堪委托兹特简用尔等宜劳心殚虑输诚效忠严明赏罚振举兵威遇有警急尔与各官同心协力相机行事俾丑虏詟伏地方宁静庶称任使毋得乖方误事自取罪愆
　　○初正统间光禄寺日进膳于宫中瓶坛筐篓皆发出后往往留中间有发出辄为内使取去至是光禄寺奏供用器不给  上命进膳器皿随即发出有隐匿者罪之
　　○时有诏严自宫之禁总兵官忠国公石亨自首收留王昇等六名会昌侯孙继宗自首收留张通等一十八名广宁侯刘安自首收留蔡友等五名及大名等府金吾等卫军民人等于魁等五十八名各自首  上俱宥其罪命发南海子艺廿□＜锍-釒＞
　　○夜月犯建星
　　○癸卯升临清卫指挥同知李文为山东都司署都指挥同知文颇有才名喜交结虽代父职于前卫仍留京营管操至是山东巡抚及三司官言山东都司所管卫分多有安插夷人又兼旁海居民好乱必得才猷素著者庶可寄都间之任访得李文委有才识乞升前来管事故有是命
　　○禁四川宁番卫并卭蒲各山等县私设铁冶及过关通番者从宁川卫舍人钮浚言也
　　○刑部右侍郎黄仕俊言近闻山东并南北直隶徐州河间等处虫蝻生发伤苗稼颇多又兼被旱秋田失艺民实难堪  上天示谴诚宜警惧修让伏望  皇上悯念民灾默自省祷仍敕遣在京清望儒臣于有灾地方各赍香帛祝文致祷应祀神祗  上是其言即命该部查有灾处移文所在有司斋戒祈祷
　　○甲辰重赐临潼王公铭红青明绿纻丝并纱罗织金龙袍各一从王奏请也
　　○广东阳江县南河都官峒等山猺首彭震等来朝贡方物赐彩币纱绢有差
　　○命故掌辽东都司都督佥事王祥子锴袭为辽东定辽后卫指挥使湖广都指挥佥事王刚子福袭为武昌卫指挥同知广西都指挥佥事罗震子昇袭为南宁卫指挥佥事
　　○命平江侯陈豫弟祜入南京国子监读书故少保礼部尚书兼武英殿大学士杨溥孙孝隶中书习字从豫及孝奏请也
　　○乙巳赐赵王庶长子名曰见灂庶第二子曰见淇庶第三子曰见洽代王庶第五子曰成镘
　　○升河南布政司右参议姚龙为本司左参政四川按察司副使欧阳洙为广西左参政胡渊为江西左参政河南道监察御史杨文琳为右参政命福建布政司左参政杜宁致仕
　　○命福建汀州府知府舒曈复任曈以巡按监察御史等官老其老疾当罢黜至是诣京夤缘权贵故得复职
　　○以南京守备太监周礼保安献南京山川形势皇城殿宇楼阁并京城里外衙门街道等项尽图狭小不明遣敕责之别敕太监侯忠协同礼等用大样图本尽贴明白进奏以备观览
　　○丙午升翰林院学士李绍为礼部右侍郎
　　○升金吾左卫带俸都指挥使芮成为后军都督佥事
　　○命都察院右佥都御史李秉巡抚大同先是秉巡抚南直隶总督粮储以言事召至京至是大臣荐其能故有是命
　　○召协同分守延绥东路都指挥同知李鉴还京以哨备桑坪堡都指挥佥事刘瑛代之
　　○给庆府平凉王邃＜雝土＞岁禄一千石米钞中半兼支
　　○户部奏直隶淮安府所属州县去年夏麦灾伤已移文勘视伏睹  皇明祖训言凡天下承平四方水旱等灾当验国之所积于被灾之处优免盖  祖宗立法之意以人民灾伤不可不恤国家经用不可不备请再行巡按监察御史躬诣核实体审民情如果少收以十分为率减其四分于所在缺粮仓库收贮备用从之
　　○六科十三道劾奏五城兵马指挥司指挥李惟新等二十一员不带夜巡铜牌事觉许令回诂奏对不实俱宜问罪  上命锦衣卫镇抚司鞫之寻各调外任
　　○丁未召游击将军定远伯石彪还京
　　○云南布政司左参政晏毅以老疾乞致仕从之
　　○戊申敕谕安南国王黎浚曰王远守南藩克笃忠敬修职奉贡久而弗渝兹者以朕复正大统特遣陪臣奉表称贺且以金银器皿方物来献眷此勤诚良足嘉尚使回特赐彩叚表里用答至意王其益坚畏天之心允惇事大之义用保其国庶副朕怀
　　○山西行都司都指挥使孔旺都指挥佥事赵进私役军士旺又索所部赂遗为卫经历所奏下巡按监察御史核得实都察院请令监察御史鞫旺罪状从之
　　○甓威远卫城
　　○处士吴与弼复上＜锍-釒＞言伏蒙  圣恩授臣左春坊左谕德臣具本辞免不允兼蒙过假褒词益令孱薄不任震警伏念臣所以恳辞前命者非敢有高世之心洁身之意亦非敢有激矫沽名之妄实以学德荒疏疾病缠绕苟不自量冒昧供职必有旷官之讥又必有失仪之罪非惟贻玷于  圣明亦且取笑于后世是以不避斧钺冒渎  天威至于廷对之余贲以纱罗劳以羊酒分虽难当不敢有孤明赐伏望  圣慈哀臣愚诚听臣辞免前职容臣儒冠儒衣日近清光以图补报于万一臣无任恳切待罪之至  上曰朕知乃心不干仕进故不烦以冗务特处以宫僚之职不必再辞
　　○己酉处士吴与弼复上＜锍-釒＞言钦蒙  圣恩授臣左春坊左谕德臣再具本辞免不允伏念臣一介庸夫材非令器误蒙  圣明甄录初徵赴阙即加以不世之宠授之羙官促令供职此急于用材之圣心旷古帝王之希典实千载之奇逢正臣子报效之秋也缘臣学识疏谬素多病疾见患痰咳头风及两足风痛苟不自量冒昧供职徒速罪戾无补明时臣闻汉蔡邕尝见异书唐李邕愿一见秘书臣僻处山林异书固未尝接而秘书尤难得见叨遇  圣明何幸如之伏望  圣慈哀臣愚诚听臣终辞前职俾于下处暂且调摄候疾少苏乞赐一接秘阁群书以益管见或备顾问图报涓埃于万一不胜幸甚干冒  天威无任恳悃惶惧待罪之至  上曰固辞虽得难进之仪揆之中道无乃过乎欲观秘书可勉就职
　　○庚戌命监察御史孙珂锦衣卫千户吴贤巡视居庸关直抵山海一带关隘监察御史焦显锦衣卫千户侯爵巡视紫荆倒马鴈门偏头一带关隘赐敕谕之曰今命尔等前去将前项关隘逐一点视不分大小远近偏僻险峻之处务要躬亲遍历如有墙垣坍塌壕堑淤塞及山坡浅狭平漫可通人马去处尔等即便督令各该官军设法修理务在高原坚完堪御贼寇其官军头目如有奸懒不服调度或私役占用卖放军人等弊即将合问军职指实具奏拏问不许因循姑息纵容欺隐以致关隘不固守备不严因而失机误事尔等之罪惟均俟巡视周遍整理完备之日然后回京尔等其钦承朕命毋怠毋忽
　　○京城安定关外太清观真武庙皆中官所营正统中赐额命道士王道昌主之有地一百余顷畜牛五十余头车五辆天顺初都指挥同知孙绍宗奏请得之会有旨皇亲凭势占夺田地俱令退还道昌缘是诉奏  上命地亩入官庙观车牛给还道昌
　　○守备紫荆关署都指挥佥事左能闻有边警辄用官物市火药遇赦乃上报户部劾其专擅下巡按监察御史鞫当杖都察院请仍械能赴京  上命宥之
　　○辽东总兵官海宁伯董兴奏虏寇潜入寨儿山口盗孳畜以去其广宁中屯等卫备御署都指挥佥事孟贵等防守不严罪当究治  上命巡按监察御史鞫之
　　○辛亥命工部修理  景陵香殿遣驸马都尉石璟祭告
　　○广东昌化县故土官县丞符应乾弟元春来朝贡方物赐彩币钞绢
　　○给辽府武昌县主并仪宾樊珍岁禄六百石内二百石折钞
　　○降浙江都指挥使余春仍为都指挥同知都指挥同知金能仍于金吾卫带俸春能坐赂陈汝言迁官理事事觉下巡按监察御史鞫实当赎徒还旧职故有是命
　　○都指挥孙显宗家人私充牙行勒收□货事觉法司论当徒  上命枷示一月发充贵州边卫军
　　○癸丑铸给巡抚甘肃宁夏大同三处关防从右副都御史芮钊陈翌佥都御史李秉奏请也
　　○游击将军定远伯石彪奏奉命募到土兵六百四十五名  上命以大同官库银给之每人一两
　　○嘉兴大长公主坟地属宛平县旧免税粮后为太监王振侄锦衣卫指挥林所占林既得罪地没入官公主府阍者崔童奏复之命仍免其夏税七石六斗秋粮一十七石七斗马草二百一十四束
　　○甲寅河南南阳府邓州知州崔富遣人献瑞麦一茎七穗者一五穗者九四穗者十三三穗者二十一二穗者二十八  上命赏钞一百贯
　　○夜有流星大如鸡弹色赤有光出天市西行入心宿
　　○乙卯旌表孝子续凤烈妇史氏节妇王氏等五名凤山西临汾县人父卒既葬凤昼夜哭奠暮归养母母年八十余终庐墓三年有慈乌来集龚然胜宛平县人为僧附太监王振得为右觉义振败连及之去官兄弟五人皆亡然胜独孝餋母母卒庐墓三年朝夕哭奠有乌集墓树时为悲鸣徐讷云南金齿卫军余年十五父殁家贫佣身以葬庐墓三年母年老肓老养尽礼诏各旌其门曰孝行史氏直隶金坛县民万敬妻结婚未一岁敬殁史水浆不入口五日自缢死夫妇同葬诏旌其门曰贞烈王氏宛平县匠蒋韩保妻夫亡时年二十六母欲嫁之不从抚幼男立成诏旌其门曰贞节
　　○下都督杜忠锦衣卫狱以都指挥袁胜发其贪污诸不法也
　　○是月江西霪雨连旬南昌等府县大水冲决民居渰损禾稼万全都司及保安州大风雨雹伤禾稼
　　明英宗睿皇帝实录卷之二百九十一
　　明英宗睿皇帝实录卷之二百九十二
