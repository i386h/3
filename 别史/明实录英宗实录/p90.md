<!-- { "loadSidebar": true } -->
　　○赐行在都察院右佥都御史曹翼行在大理寺右少卿陈卣行在太常寺少卿蒋守约封赠诰命时翼等各具＜锍-釒＞乞恩请给  上特与之然卣止封其母及妻而父亨以尝除名故封不及云
　　○直隶天津卫奏本卫屯田皆在河间地方比因夏秋雨多冲决河岸百有余里屯田渰没请筑塞以免后患  上命行在工部移文有司俟明年春暖筑之
　　○行太仆寺寺丞陈汭督理马政至蔚州卫受指挥江懋金事觉下巡按御史孙毓鞫问汭诉未尝受懋金以尝杖卫吏潘宗旻为其所诬事下行在都察院请逮懋鞫治从之
　　○庚子遣中官祭司库之神
　　○掌辽东都司事都督同知王真老疾命其孙朠代为定辽前卫指挥使
　　○辛丑四川松潘右千户所千户关琳赍奏至京因言反寇小商巴等倚山为固恣逞凶顽今欲剿除必先审其形势臣居松潘岁久筹之熟矣谨献其略有三一曰招宜遣通事往言朝廷命将出师旦夕当至贼闻必惧如其悔祸即为抚定令安生业二曰诱宜遣通事及向化土官番僧潜约贼酋啖以货利密令夜至我师结言更加犒赏或令内举或言首贼所止刻期进兵多为奇伏相机擒剿苟获贼首余党不足平矣三曰剿松潘居万山之中止有东南二路可通宜往茂州声言进兵多张旗帜贼必还保南路我从东路龙州登高架梁中通馈饷兵食既足根本益固然后捣其巢穴预遣通事赏赉向化土官令各截其去路俾贼退不得奔进不得守束手就擒诛其首恶抚其胁从使知  圣朝威德兼隆诚为至计  上览其言即令琳驰驿往与李安王翱议行之
　　○云南大理府云南县奏县治临水坑洞每岁多雨墙垣冲颓虽即修筑輙复损坏永乐间曾开银冶因置银库于县城内今冶罢而库空乞易为县治从之
　　○甲辰岁暮享  太庙
　　○以明日正旦遣官祭  长陵  献陵  景陵
　　○遣太常寺祭五祀之神
　　○遣旗手卫官祭旗纛之神
　　○是岁天下户口户九百六十九万七千八百九十口五千一百七十四万三百九十田地四百三十二万三千一百五十顷八亩田赋米麦二千七百六万六千二百八十五石绢一十八万六千二百二十八匹丝五万六千九百六十八斤绵一十八万六千一百五十九斤布一十四万三千九百七匹绵花一十八万八千一十二斤折色钞七万七千六百四十四锭有奇杂课钞九百二十七万七千五百九十九锭有奇米麦五万八千九十石有奇铁七万四千五百八十三斤有奇布一千七十四匹盐课盐三百三十八万三千六百四十二引折色钞二千二百三十五万二百三十一锭有奇米五十万七百三十二石布七百八十匹茶课茶五十五万三千七百五十斤折色钞一十八万九千四百七十四贯屯田子粒二百七十九万二千一百四十六石有奇采纳银九百五十三两有奇水银二百四十七斤有奇朱砂一百七十斤有奇漕运京师粮四百二十万石各处粮纳粮六十一万五千一百二石减免天下官田等项税粮计米麦二万三百五十三石
　　大明英宗法天立道仁明诚敬昭文宪武至德广孝睿皇帝实录卷之六十二
　　大明英宗实录卷六十二终
明英宗睿皇帝实录卷之六十三
　　正统五年春正月甲辰朔  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼太皇太后  皇太后俱免命妇朝贺
　　○乙巳文武百官朝亲王于奉天门东廊
　　○丙午  宣宗章皇帝忌辰遣官祭  景陵
　　○朵颜卫都指挥同知倒斤遣千户兀哥赤泰宁卫都督拙赤遣指挥哈孩等俱来朝贡马赐晏并赐彩币等物有差
　　○戊申南京守备参赞机务少保兼户部尚书黄福卒福字如锡山东昌邑人自幼风采凝重洪武中以太学生受项城县主簿改清源县皆有惠政升金吾前卫经历上书论国家大计升工部右侍郎永乐初迁左侍郎寻升工部尚书肇建北京置行部改为行部尚书累年民困赖其苏息交趾叛命将讨之福治军需调度有方暨郡县其地命以尚书兼掌交趾布按二司事威惠并行远人怀服洪熙改元召还京命兼詹事以辅  皇储其后官交趾者抚治失宜致令复叛再命将出师讨之守臣乞命福往福至将已失律交人得福皆下马罗拜曰公不北归我曹岂至此相与泣下送福出境宣德初改南京户部尚书  上飞龙初进少保仍兼尚书参赞南京守备襄城伯李隆机务隆用其言政肃民安至是卒年七十八讣闻遣官赐祭命有司治葬福历事五朝多所建白公正廉恕素孚于人忧国之心始终不渝尝取范希文语名其退食之堂曰后乐可以见其志矣初  太宗手＜锍-釒＞大臣十人命学士解缙评之缙评诸人皆有得失惟于福曰秉心易直确乎有守盖无少贬也太宗尝命福与蹇义等奕福曰臣不能奕曰何为不能福曰臣幼时父师严惟教臣读书不令臣奕是以不能福参赞南京守备时常坐李隆之侧大学士杨士奇寄声曰岂有孤卿而傍坐乎福曰然岂有少保而赞守备乎卒不变然隆待福甚恭公退即推福上坐福亦不辞士奇南还祭扫先茔至南京福卧病不出士奇即往见之福惊曰公辅  幼主一日不可离左右何为远出至此士奇服其言死之日赠谥不及士论惜之
　　○己酉孟春享  太庙
　　○遣中官祭司户之神
　　○辛亥行在都察院右佥都御史张纯奏顺天保定河间永平四府所属霸州文安保定固安房山等州县饥民一万余户而各州县粮储少积乞将附近卫分仓粮赈贷之庶有再苏之望行在户部议令于武清天津等卫并涿州常盈仓内量给赈济从之
　　○免四川建昌卫河泊所课额米四百一十八石有奇以办课人户死亡消耗从巡按监察御史姚勉奏请也
　　○直隶真定府所属冀州等二十二州县并山西太原府所属代州等九十四州县招抚逃民复业共三万六千六百四十余户奏至  上命行在户部即移文有司善加抚绥仍免租役二年
　　○巡按直隶监察御史萧启言顺天河间等府河累决而有司筑堤广不踰四五尺或薄堤取土成坑堑故水稍悍辄决为民患请令工部遣官一员督所司及时兴役戒毋近堤取土堤须坚且厚杂植树其上以固之县置二老人时时巡逻庶畿内无水患又若苏松嘉湖常五府赋税尤多而太湖堤渐坏恐伤民田且往来舟楫不便请令巡按御史及按察司罚五府囚徒输作者送巡抚侍郎周忱处遣官督之修堤堤完令长桥平望二巡检司巡逻庶东南无逋租  上可其奏遣听选主事李良督修顺天等府堤命侍郎周忱督修太湖堤
　　○壬子升行在工部主事祝暹王震为本部郎中
　　○命狭西行都司都指挥佥事汪清镇守西宁兼掌卫事时署都指挥佥事金玉有疾  上命还京故以清代之
　　○初永乐间营造各厂所余木工部委官提旗校军夫看守苫盖凡四千余人至是军夫悉为该管内官役占木植暴露至有朽者厂地废为蔬圃  上廉知之命都察院出榜禁约仍遣御史巡视不许役占其所遗田地悉拨还顺天府给民耕种照例起科违者重罪不宥
　　○初监察御史李匡等言仪真瓜洲二坝下港浅狭水落则大舟俱舣于江宜浚其港邵伯至宝应湖堤或决辄坏民田宜令漕舟归者载石付所司筑堤事下督漕总兵官都督佥事武兴等覆之至是兴奏坝下港以潮泥淤浅农暇辄浚以为常湖堤坏者方兴役筑塞若欲尽甃以石又役漕卒恐劳费过当  上是其言
　　○甲寅宁王权奏本府教授游宗年七十五当致仕其子坚通经学堪代其父上从之命坚为宁府教授
　　○裁省大通关提举司副提举二员以事简官多故也  上谕行在户部臣曰去岁畿甸及山东山西河南蝗今恐遗种复生为患卿等速移文令所司设法捕灭毋致滋蔓  时神机等营官军有不入教场本队操练或潜于城外骑射驰突践民田禾索取柴草相聚为非者兵部以闻  上命都察院出榜禁约仍遣御史等官巡捕
　　○乙卯巡按浙江监察御史马谨言严衢等府多山民植材木为生计且皆有税今海宁卫修补备倭海船奏请市材民间臣恐军士无赖自此藉势肆斩伐无虚岁深为民患请如旧例令军士自办毋得扰民从之
　　○福建布政司奏漳州府岁造弓箭币帛未有定所其通判关谅所言废龙华寺实闲旷请置为局设官吏各一人以董其事从之
　　○丙辰以大祀  天地  上御正朝誓戒文武群臣致斋三日
　　○给出使瓦剌都指挥佥事陈友等八十员名一年粮料本色四百六十五石九斗折色布二千三百二十三疋绢一千一百六十一疋
　　○丁巳命在京官吏旗校预给今年二月三月俸粮俱于通州五卫仓关支以各仓粮米充溢缺仓收受新粮从行在户部左侍郎王佐奏请也
　　○戊午上元节以大祀斋戒免文武群臣晏赐假十日
　　○己未大祀  天地于南郊上还谒  太皇太后  皇太后毕出御正朝文武群臣行庆成礼
　　○庚申以大祀礼成  上御奉天门大晏文武群臣及四夷朝使
　　○  上念西北边士劳苦将有衣鞋之赐预命大同总兵官武进伯朱冕参将都指挥石亨宣府总兵官都督谭广各具官军姓名以闻冕等＜锍-釒＞不时上且多遗漏不与赐者失望喧哗冕等惧复以所遗姓名摭他故陈之佥都御史丁璇劾冕等职当一面不能奉宣  上意致下怨咨又敢肆为欺罔其大同太监郭敬宣府内官赵琮参政沈固刘琏都司都指挥文弘广巡抚右佥都御史卢睿巡按监察御史孙毓或应心膂之寄或受耳目之托一体符同俱合究治  上是之命纪其过再犯不宥
　　○给延安绥德备御官军马一千匹
　　○辛酉行在翰林院修撰邵弘誉言四事一直隶大名真定等府水涝人民缺食朝廷虽已遣官赈济然所储有限仰食无穷先蒙诏许南方民出谷一千石赈济者旌为义民其北方民鲜有贮积乞令出谷五百石者一体旌异优免一水涝之处非但有伤禾稼甚至寸草无收耕牛冻死乞将沿河见收船料钞发各郡邑量给贫民买牛以耕则民不失业一比年辽东边境丰稔银一两买米六石至十石者军民狼籍费用不知储积卒有水旱辄至艰食乞将两法司岁进赃罚银货遣廉能官员赍赴米贱之处与民两平贸易收贮以备凶岁一在京武官俸米俱于南京仓粮内粜银送京折支比闻福建广东仓粮有经十余年支用不尽者乞令户部核勘除本处官军足支外其余粜银解京折武官俸米庶得存留南京仓粮备用  上命廷臣会议皆言北方民出谷五百石者宜如例优免口外民能出米豆三百石者请亦如之各府县给钞买牛如有不敷具数遣人赴部关给赃罚银货既入官复关籴粮不无繁扰请移文巡抚辽东左副都御史李浚审勘丰熟将山东应徵税粮折收布花运赴辽东籴米备用福建广东仓粮已令粜银送京折俸不必再行  上是其议
　　○给宣府广储仓浥烂米豆三千一百五十七石与附近卫所屯军粪田从山东布政司右参政刘琏奏请也
