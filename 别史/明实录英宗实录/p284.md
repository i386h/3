<!-- { "loadSidebar": true } -->
　　○云南五井盐课提举司为事吏目胡仲伦言二事一臣近闻镇守大同广宁伯刘安奉密旨还京不知何事亦不知朝廷若何处治臣愚以谓今日之事可屈者一也不可屈者七也夫丑虏变诈百出豺狼无厌之求不可不预防之若汉高帝与单于议和而妻以公主此可屈者一也未闻万乘之主壻于胡虏之下此不可屈者一也虏假和议使我无备二也必欲结亲骄尊自大三也索我金帛使我坐困四也假以送  驾回京乘机克我关隘五也逼我  皇上手诏挟赚城池六也欲求山后之地七也此七者稍从其一则大事去矣臣恐大同宣府主将不知  宗社之重而以忠君失机诚为胡虏所诱如去大同则鴈门山西不可守矣如去宣府则古北喜峰不可守矣若去其山后之地则彼如蚕食叶自近而远非但燕京不能守将山之东河之南两淮俱不复可守矣  陛下宜念  宗社之重急命大同宣府守将固御城池整肃军伍昼张旗帜夜鸣金鼓伏兵要害谨守扼塞虏知我备不敢轻进如其计欲送回  圣驾许其自来阳遣无器甲之士远接使虏无疑密敕总兵官杨洪率兵伏其归路石亨选兵伏于险僻俟  驾至关坚闭勿放虏复逃归我即发兵邀其主帅则战无不胜而  圣驾可还矣今欲不战而和恐犬羊之性自古未有能以诚久结之也一臣闻治天下有道亲贤远奸明而已矣治天下有法信赏必罚断而已矣治天下有本礼乐教化顺而已矣明则君子进而小人退断则有功劝而有罪惩顺则万事理而人心悦自古帝王以及我朝  列圣之所以致世隆平者率是道也曩者  上皇在位王振专权忠谏者死于非命鲠直者谪为边军君子因廉而见斥小人以贪而骤升凡有章奏悉出内批不知果  上皇亲批欤抑奸臣擅权欤遂使诸司政治黑白倒置邪正杂揉天变警于上人心怨于下闽浙之寇方殷胡虏之衅大作辱我  君父杀害赤子痛切骨髓深可悲伤夫朝廷元气也天下肢体也元气盛则肢体壮而百邪不能害元气衰则肢体弱风薄则不仁湿侵则为肿今元气之虚久矣邪气之入深矣非忧四肢疮癣不痊其痈疽已发于背非得良医未易愈也故自古有为之君必正朝廷正朝廷以正百官正百官以正万民万民正则天下乂宁而四夷宾服矣伏望  陛下养气正心亲贤远奸信赏必罚以忠恕存心以平易为政则上情易通而下情易达虽有卖国之奸无所投其隙仓卒之变无自发其机矣朝廷由此而尊贤人由此而至万事由此而理人心由此而悦天下由此而安四夷由此而服辱君之仇由此而可复矣事下礼部会议覆奏行之
　　○提督守备居庸关右佥都御史王竑等奏都指挥赵玟奉命镇守居庸关私役官军出口围猎为贼所杀虏又自夺他人牛羊掩为追虏所得命收玫鞫之
　　○三法司言逆虏之退也民避难归者困于饥不得已或取弃余粮以食而巡捕官校多煆炼之为强盗非惟罪及无辜抑亦使避难者疑骇不敢宁家今宜徵回所遣官校第以责各处应捕官军从之
　　○广东都指挥佥事徐瑄初将所部征广西及贼三万余攻围南海诸处急都督田真遂调归援之瑄□□具不即引还且受所部嘱纵之妄以公差在逃报巡按御史沈衡案举其罪且谓瑄懦弱患风难事事宜择智勇者以代  帝曰贼正扰攘姑不问但责瑄罪状俟贼平处之
　　○夜有流星大如杯色黄赤光明烛地出中台南行至大微西垣尾迹炸散后三小星随之
　　○癸酉敕谕右副都御史王来曰今特命尔巡抚河南并湖广襄阳黄州等府接连河南地方抚安军民提督所在都司卫所操练军马整搠器械修理城池遇有寇贼生发即调官军相机剿捕毋令滋蔓严督所在司府州县存恤人民遇有流移饥窘设法招抚安插赈济毋令失所凡一应军民利病官吏贤否事有当兴革者悉听尔从宜区画而行应具奏者奏来处置务在事妥民安地方宁靖仍将各卫所官军选其精壮可调用者督令就彼操练如闻京师有警即委能干骁勇官员管领尔亲率前来策应毋致稽违尔为风宪重臣受朕一方之寄务须持廉秉公宽猛得宜举措不偏使人有所惩劝毋惑贪酷怠忽有负委托尔其勉之慎之重慎之
　　○湖广按察司佥事熊昱以老病乞致仕从之
　　○升镇守松潘都指挥佥事高广为都指挥同知指挥佥事李鉴等官军三十六人俱一级以擒获贼首董敏等功也
　　○命浙江都指挥佥事王谦总督官军备倭代都指挥使李信还司操守
　　○录福建官民快手人等随征叛寇功次升巡检吴保为县丞许鉴为主簿擢生员吴祐林野为主簿罗拱陈纪陈鹤民人黄本常张兴王真保卢得成林显祖林普儿范永福饶以兴陈琪李森陈斌柒陈秉原方赞仕俱为巡检以太保宁阳侯陈懋奏请也
　　○升哥吉河卫都指挥佥事劄鲁哈为都指挥同知童＜宀十见＞山卫指挥使住羊哈为都指挥佥事时边尘未靖而二人躬来朝贡故特升之
　　○达贼数十骑犯驴鞍岭杀伤官军命都督同知范广等率兵往剿之升邳州卫指挥使韩志署都指挥佥事事从广剿贼
　　○甲戌升宁夏前卫指挥同知李玉指挥佥事任信俱署都指挥佥事事领兵备边从镇守太监来福等奏请也
　　○乙亥巡按广东监察御史沈衡等奏贼黄萧养等围广州三月余不角□羊城中甚急  帝降敕责佥都御史杨信民等进兵延缓并敕左副总兵都督同知董兴速往讨贼仍调南京官军二千付兴统之
　　○是日  上皇在虏营令袁彬写书遣人赍回与  皇帝并文武群臣以  祖宗  社稷为重用心操练军马谨守城池不必顾虑朕身自有归日也时虏每夜见  上皇御帐火光隐隐若黄龙交腾其上大惊异也先数以妹进  上皇固却之益大敬服而奉还  车驾之心渐固矣
　　○丙子岁暮  帝享  太庙
　　○遣太常寺官祭五祀之神
　　○遣旗手卫官祭旗纛之神
　　○先是虏寇狭西镇夷总兵官宁远伯任礼太监刘永诚遣左参将都督王喜奉御阮和福保都指挥马驯谷聪蓝成王祥等击之喜违礼节制败于临水堡西和聪俱死镇守肃州卫都指挥胡麒来援亦死于是礼等益兵属右参将都指挥刘震等于两山口截杀虏方渡河猝遇之指挥阎震战死刘震惧收军虏追之震急趋墩匿焉援兵至震得脱人畜为虏所杀掠者万余诏杖喜一百谪戍甘肃保祥等俱记罪震置不问巡按御史刘文言礼永诚等既知喜败逗遛不援震怯懦其罪同请俱治之诏宥礼永诚罪震责死状还职
　　○召招募义兵监察御史徐埕等回京各复原任
　　○夜火星犯房宿
　　○是岁天下户口户九百四十四万七千一百七十五口五千三百一十七万一千七十田地四百三十五万七百六十三顷一十六亩田赋米麦二千四百二十一万二千一百四十三石绢一十九万一千七百九十一匹丝六万四千三百七十九斤绵一十八万五千五百六十二斤布三十九万二千四十三匹绵花一十八万九千七百三十一斤折色钞一十七万八千三百四十七锭杂课钞九百四十万二千四百九十三锭米麦七万三千一百一十石五斗铁七万四千五百八十三斤有奇布一千七十四匹盐课盐三百三万六千六百一引折色钞一千九百三十三万六千六百一锭米五十二万一千五百八十七石布七百八十六匹茶课茶一十九万二千七百一十斤折色钞一十八万九千四百七十四贯屯田子粒二百七十九万二千二百五十四石有奇采纳银三万八千九百三十两水银二百四十七斤有奇朱砂一百七十斤有奇漕运京师儧运过粮四百三十万五千各处运纳粮米一百五十三万九千八百七十石减免天下官田等项税粮计米麦二十七万九千四百一十二石
　明英宗睿皇帝实录卷之一百八十七
　　废帝郕戾王附录第五
　　景泰元年春正月丁丑朔  太上皇帝在迤北  帝诣  奉先殿  上圣皇太后  皇太后宫行礼毕出御奉天殿文武百官行五拜三叩头礼以  太上皇帝在迤北免朝贺礼  上圣皇太后  皇太后  皇后俱免命妇朝贺
　　○直隶松江府上海县民奏本府原设松江分司横浦等场盐课司隶两浙运司后因灶丁逋负盐课命巡抚侍郎周忱提督忱以远乡灶丁不谙煎盐近场灶丁不务耕植令远丁出米给与近丁代煎彼此俱利盐课充足近蒙以分司隶浙江布政使司不行忱法又设总催头目民甚苦之请仍敕忱提督事下监察御史林廷举等议言忱所领事多不宜复理盐课宜令浙江布政司推行忱法革总催头目从之
　　○少保兼兵部尚书于谦等言永宁卫千户汤顺等守边不谨纵军出口般粮被达贼捉获引入腹里斫伤军士宜执顺等并贼所入地千户李英等论罪  帝曰英已处置顺等姑宥其罪兵部其移文各边但擅自遣军出口因而失机误事俱不宥
　　○戊寅陛高山卫指挥使淩广为署都指挥佥事以镇守阳和都指挥佥事曹安奏广有勇略也
　　○韩府平利王范壑薨王韩恭王第五子母夫人丁氏永乐二十二年生正统二年册封至是薨年二十七讣闻辍视朝一日谥怀简遣官致祭命有司营葬
　　○己卯  宣宗皇帝忌辰遣官祭  景陵
　　○封庆成王美埥第三子钟镈第四子钟錂俱为镇国将军赐诰命冠服
　　○命武成后卫带俸署都指挥佥事沈英镇守涿州提督操备以镇守河间右佥都御史萧启奏比者虏寇入境涿州无官镇守官军俱各逃避居民被其掳掠即今流移未尽复业人心尚怀惊疑故有是命
　　○镇守保定等府右佥都御史祝暹奏倒马关了见达贼临墙随放信炮各贼遁去恐声东击西不可无备少保兼兵部尚书于谦等言指挥陆祥今领官军二千在保定真定地方往来截杀贼寇宜令祥往彼哨探如贼数少就便剿杀如果贼众驰奏调军策应又都指挥翁信梁泰先领官军四千余往山西代州杀贼请调至保定暂驻并力杀贼俟各关修理完固声息宁静方许回京从之
　　○巡按狭西监察御史刘文奏充军左参将都督佥事王喜今遇恩例乞注调狭西行都司事下兵部议少保兼兵部尚书于谦言喜退缩失机陷没官军情犯深重难比常例宜降所镇抚注镇夷守御千户所差操从之
　　○命户部主事陈汝言于河间东昌选调达官人等付左副总兵左都督毛福寿率领往杀苗贼听靖远伯王骥调度汝言奏福寿本胡虏奸诈有余忠义不足不念宠恩惟向同类若到贵州又有原征麓川达官在彼不可不虑奏下兵部议以汝言所奏为然于是敕骥俟福寿至日善加奖励密施防闲使其心无惊疑而乐于从事务俾成功然后班师
　　○庚辰劄童等卫野人女直指挥卜郎乞等朵儿必河等卫野人女直都指挥额昇哈等哥吉河等卫野人女直都指挥色隆哥等各来朝贡鸦鹘貂鼠皮及方物赐宴并赐彩币表里钞绢等物有差
　　○命平江侯陈豫右副都御史孙曰良镇守临清从少保兵部尚书于谦奏也
　　○升湖广按察使孔文英为大理寺卿为事官曹泰为大理寺右少卿叚信为大理寺左寺丞各领敕协同都督同知顾兴祖等守备紫金关白羊口倒马关修砌关口筑立城堡墩台
　　○命大同总兵官右都督郭登于太原府并代州等州县官库内支银绢买马给边军骑操
