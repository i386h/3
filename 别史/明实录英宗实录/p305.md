<!-- { "loadSidebar": true } -->
　　○庚辰太常寺卿蒋守约任满六载吏部言其年七十例应致仕命留任事
　　○巡按浙江监察御史包瑛奏处州地瘠人贫其中小民或因充军当匠而废其世业或因官吏横征而克其资财或因豪右兼并而侵渔其地或因艰苦借贷而倍出其偿恒产无存饥寒不免况富民豪横无所不至既夺其产或不与收粮而徵科如旧或诡寄他户而避其粮差激民为盗职此之由请移文镇守等官覆实彼处小民田地被豪民侵占及准折私债者一概追还大户跪寄别籍者依律逮问庶得盗息民安从之
　　○先是总兵官都督同知范广奉敕率众二万御虏于居庸关外命人赐银一两俟班师日给之至是广等被命还京礼部以言  帝曰广等功虽未著然已有命不可失信其如数赐之
　　○日生背气色青赤鲜明
　　○辛巳升都督同知董兴为后军右都督都指挥使武毅为都督佥事都指挥同知杨真为都指挥使都指挥佥事乔福董义俱为都指挥同知署都指挥同知彭英署都指挥佥事胡英俱升一级赐彩叚表里钞有差以杀获广东贼寇功也
　　○命真定操备署都指挥佥事王信镇守真定地方升定州卫指挥佥事张智为署都指挥佥事代信操备以镇守署都指挥佥事葛旺坐事下狱故也
　　○谪中书舍人沈瓛戍威远卫坐奏保生员陈贤等试中书受贿为尚书兼学士陈循所奏也
　　○顺天府涿州递运所以本所去城远请移置城中涿鹿左卫空仓地从之
　　○日生承气色青赤
　　○壬午敕户部郎中谢佑曰即今大同各城急缺粮储缘虏寇在边侵扰难于儹运已令人往山西会同镇守及三司官起调官军民壮二万设法置造鹿角委的当头目管领护送粮储赴大同接济然官军民壮止可令护送其任儹运之事须籍于民今特命尔赍敕往山西督同三司并各府州县官设法起债民夫三万人并催督该纳粮储及令量宜置办车辆脚力儹运就起所调官军民壮护送往大同各城交纳尔须昼夜用心相机行事不许怠慢有妨边务如违罪有所归
　　○命刑部右侍郎江渊会同都指挥同知翁信修理鴈门关口
　　○升官军一千九百六人俱一级赏四千三百九十二人有差以固安霸州等处截杀达贼功也
　　○达贼二千余骑犯大同总兵官定襄伯郭登率兵击却之斩首五级获马十二匹及盔甲器械
　　○命右都督孙镗仍督操三千营官军
　　○命直隶真定府衡水县知县欧复复任升从六品俸复以母丧去任既服阕其民诉保复公勤理事平易近民乞令复任镇守右佥都御史陆矩为之请故有是命赏江西会昌守备并运谋御寇经历等官何泰等十七人人纻丝一表里大使男杨定等二人人绢三匹从巡抚江西刑部右侍郎杨宁请也
　　○赏灵州土官指挥韩鹏等十七人银绢布有差以兔儿脑追剿逃叛土军拜白等功也
　　○先是宁夏总兵官都督同知张泰言小盐池石沟二驿及大沙井白塔二站俱地多沙鹻不便耕收欲移小盐池驿于赤马房驿石沟于阿剌麻并大沙井白塔二站为一驿移于红寨子兵部核实如泰所请便至是泰以岁凶艰食又防秋伊迩请俟来春兴役从之
　　○直隶常州府江阴县民陈安常先出谷二千石赈济旌为义民又备草四千束佐军赐冠带至是复自陈愿备草六千束乞恩旌其故父为义民立牌墓道从之
　　○先是以杨俊奏擒喜宁官军功多不实敕宣府镇守总兵等官究实至是奏守关官军指挥蔡玺等二百二十余人而都指挥佥事江福指挥孙柰等十二人实擒喜宁俊与麾下官军冒其功事下兵部乞下俊狱追夺升职冒功官军俱革罢其守关擒贼官军仍加赏庶使赏罚明信人知劝惩诏从之赏福白金三十两纻丝三表里柰等十一人白金十两纻丝二表里玺等二百二十余人各白金五两绢五匹布五匹宥俊令剿贼赎罪
　　○昏刻月掩心宿西星
　　○癸未给赏宣府大同官军每人银一两布一匹以操备艰苦也
　　○蔚州守臣言贼寇出没粮运不继请如大同宣府纳米中盐户部请不分四品以上官员军民之家俱许中纳两淮盐每引米六斗两浙盐每引四斗俱于福建盐内不次支给从之
　　○命诸处生员于倒马紫荆关纳粮者给与冠带有志科目者仍许入试
　　○提督辽东军务左都御史王翱奏海西建州贼徒李满住剌塔等累入境肆掠臣等议调官军分三路先擒剿满住凡寨董山三寨然后发兵问罪海西敕翱度量事机如其可图分兵攻剿否则慎勿轻举
　　○参谋大同军事左都御史沈固奏大同有并所属州县儒学乏粮赡餋师生况今达贼时复剽掠民木复业宜将各学生员放回依亲学印蹔送府州县收贮学官送吏部别用候边徼宁谧税粮有徵之日复设从之
　　○巡按狭西监察御史陆厚奏守备山丹卫都指挥佥事彭智低直市物于所部甚至逼贫卒鬻子因而几缢死请治其罪从之
　　○乙酉赏甘肃都指挥同知韦文并军旗一百三十五人钞绢有差以斩获达贼功也
　　○监察御史桂怡点闸内府各监局工匠笞十余人事闻命怡具状怡伏罪乃宥之因敕今后御史不得点闸
　　○五军坐营都指挥佥事王淳言国朝神机枪诚为难敌之兵但用之不当盖枪率数层排列前层既发退居次层之后装枪若不量敌远近一时数层乱发后无以继敌遂乘机而进是乱军引敌自取败绩臣访求  太宗皇帝旧制参为束伍法一每队五十七人队长副各一人旗军五十五人内旗枪三人牌五人长刀十人药桶四人神机枪三十三人遇敌牌居前五刀居左五刀居右神机枪前十一人放枪中十一人转枪后十一人装药隔一人放一枪先放六枪余五枪备敌进退前放者即转空枪于中中转饱枪于前转空枪于后装药更迭而放次第而转擅动滥放者队长诛之装药转枪怠慢不如法者队副诛之如此则枪不绝声对无坚阵二弓箭队亦每队五十七人队长副各一人旗军五十五人内旗枪三人牌十人长枪十人长刀十人弓箭二十二人遇敌列队牌居前弓箭两行前行射多手疲后行代射五枪五刀居左五枪五刀居右如贼突入则牌迎马而前枪刀左右剌击弓箭迭射虽贼猛马健进无不毙矣三马队每队亦五十七人队长副各一人旗军五十五人内旗枪三人其余枪叉刀斧随其所用长器十人杂兵二人弓箭四十二人如敌退却马即追袭冲突往来出奇制胜巧在临时不敢预定此束伍法大略也束伍法既定则营阵之制易明今试以马步十万人为一营步军七万前层四万神机弓箭队各半每神机一队隔一弓箭队次二层三万神机弓箭队各半每神机二队隔二弓箭队前层俱战锋队次二层每一驻队隔一接应队以号带别之马军三万次三层马二万每一驻队隔一追袭队亦以号带别之次四层马七千为游击队以备设疑补缺次五层马三千大将握之以应四向如四面受敌则擡营而战哮罗响战锋队举旗放信炮三声诸军发喊三次各严队伍长声喇叭响诸队悉严行列备战点鼓四向各离营出二十步以广战地战声喇叭响擂鼓交锋不拘神机等营惟听金鼓进止敌在百步之内神机枪射之五十步内弓箭射之二十步内牌枪刀迎击敌退在百步之外则鸣金止战按兵而待不许滥战战久哱罗响接应队举旗长声喇叭响接应队即出离战锋队十步代战出缓及不齐者驻队诛之鸣金止战哱罗响收队九声喇叭响旋队不用点鼓即还二层原地前层再战奇正相生循环无端前行擅离次二行诛之二行离次三行诛之如敌退即吹长声喇叭响追袭骑整众出而逐之游击骑即踵而随之杀敌擒将吹收军喇叭打德胜鼓回营此制有正有奇有战有守进无速奔退无遽走四头八尾触处为首变化无穷所谓王者之师节制之兵也如左右高山大川前后受敌即开营左右门六行以列前后相向游击骑居两端亦前后相向以备敌冲突两哨余奇居中以应前后其战与擡营同但游击骑或三五成群随宜备敌其率领者号头听其自便如后有高山大川可开一字大阵三行以列游击骑居两端余奇居中或开半面四面俱同既胜收擒获级鸣金止齐吹哱罗收队九声喇叭响旋队打德胜鼓回军哱罗喇叭金鼓齐响下营其下营之制前层先下二层三层仍列不动前层下营既定诸军方入下营此所谓虽克如始战将之慎也众寡随宜俱同此法其制简而易知其号略而易熟乞敕诸将以此教练士卒庶几有一定之制无乱教之兵其分营破队攒兵偃陈多方误敌随机设宜难于教士者不敢滥及并为练兵图八本以进诏兵部同各营总兵官采用之
　　○狭西兰县举人叚坚言二事一曰远阍寺迩者王振以刀锯小人窃国大柄卖官鬻爵贿赂公行狎侮朝臣有同剧戏士夫之顽钝无耻者依阿之立见迁擢刚正有守者不附之辄加摈斥公论不伸朝野丧气幸蒙天诛已赤其族彼同恶相济之人散在四方其为害犹故臣以为不悉正以天诛其患恐不止也夫自古宦官专权国命必危况复可授之兵柄于缘边乎如狭西天下重镇西宁番民杂居令悉令宦寺监军臣恐二处军民罹其搔攘将帅被其掣肘将来西北多事未必不自此始且宦官用事前史具言其失臣不欲方来之观史者亦犹今之叹息乎前也伏愿  皇上断自宸衷徵还各处监守宦寺仍戒其凭城依社之患而复其扫除傅命之役则天下不患不平治矣二曰辟异端比者宦寺专权取命膏血以创寺观先儒有云事佛之谨无以踰于梁武奉道之勤何以加于道君然一则饿死台城一则窜身夷地他如秦皇汉武求神仙而了无证验楚王英敬信沙门而卒受诛夷由此观之尽心以事佛老果何益哉臣愿销天下道佛像之铜銕者以补军器并天下僧道之少壮者以实军伍仍以天下尼姑道姑就与匹配如此不惟可减蠹耗而且可丰财用矣事下礼部议以为窒碍难行寝之
　　○日生背气色青赤晡时生赤云四道两头锐如耕垄之象徐徐东北行而散
　　○丙戌  上皇车驾至大同先是虏北入既深又议选战马奉  上皇南归是日至大同虏声言送驾还守将郭登等设计于城月门里具朝服以候潜令人伏城上俟  上皇入即下月城闸板既及门虏觉之遂拥  上皇退去
　　○命以仓粮赈济高山卫军余时镇守大同东路左参将都督同知方善言贼寇抄掠军余俱不聊生请如天城卫例以大小为差人给三斗至一斗事宁还官从之
　　○浙江都司囚越狱按察司劾掌都司事都督佥事张真及其都事刘珠等罪诏宥真不问命按察司执珠等鞫之
　　○夜雷电东方天鸣如泻水
　　○丁亥少保兼兵部尚书于谦言南京乃国家根本之地比者灾异迭见徵应不虚然臣闻之灾异之见盖天心仁爱人君况今四方多故国步方艰  陛下膺  上天祖宗之付托为万邦臣民之主宰而天屡示戒如此其仁爱于  陛下也至矣伏望益谨敬天之诚益推仁民之心益遵法  祖之训畋游玩好素无所预也而益谨于方来赏罚与夺本出于公也而益加夫明慎法天德之刚而行健不息体日月之明而照临无私  陛下始终此心始终此治则  上天亦始终显相将见灾异自消嘉祥自至丑虏不足平太平之治可立待矣  帝曰灾异迭见皆朕之过览卿所言足见爱君忧国之心朕当益加警省庶回  天意但有见闻尤须进言以匡朕德以尽卿职
