<!-- { "loadSidebar": true } -->
　　○庚申上  大行太皇太后尊谥前一日设册案宝案于  几筵前左右置册宝舆香亭于奉天门置册宝于舆中至日遣官告  天地  宗庙  社稷毕  上缞服御奉天门内侍官举舆  上随舆后降阶升辂百官素服于金水桥南北向主册宝舆至百官皆跪俟其过乃兴随至思善门外北向立  上至仁寿宫门外降辂册宝舆由中门进至  几筵殿前  上由左门入至丹墀内赞官唱执事官各司其事导引官导  上至丹陛上拜位捧册宝官于舆内捧册宝由殿中门入至  几筵前左右北向立内赞赞四拜礼亲王陪拜在外鸿胪寺官传唱百官皆四拜  上由殿左门入至  神御前跪百官皆跪捧册官以册跪进于  上左  上受册以授捧册官置于案捧宝官以宝跪进于  上左宣  大行太皇太后谥册文曰孝孙嗣皇帝臣祁镇谨再拜稽首言臣闻  宗庙之礼式致敬于本原功德之高必崇荐于称号惟君与后万世攸同钦惟  皇祖妣大行太皇太后至圣之德作配  仁祖至孝之行格于神明仪范著美于六宫恩惠覃沾于九族诞育  宣考嗣履帝位至明至公用毗大政逮及眇躬□隆教育弘示敬  天法  祖之道历导制治保邦之规仁如春行义如秋肃孜孜一志惟在恤民以奠  宗社以保万邦是以遐升之日远迩兴哀允惟盛德  功宜荐徽号用咨舆议请命于  天谨奉册宝上尊谥曰  诚孝恭肃明德弘仁顺天启圣太皇太后伏惟  圣灵昭明在天弘佑我后永笃其庆宣讫奏宣宝宣宝官跪于  上左宣  大行太皇太后谥宝文曰  诚孝恭肃明德弘仁顺天启圣太皇太后之宝宣讫奏俯伏兴平身传赞百官同奏复位  上由殿左门出至拜位奏四拜传赞百官同导引官导  上至  几筵前奏初献礼奏跪传赞百官皆跪奏献酒赞读祝读毕奏亚献礼奏献酒奏终献礼奏献酒奏俯伏兴传赞百官俯伏兴平身奏复位  上由殿左门出至拜位奏四拜传赞百官同祭毕  上由左门入至  神御前以册宝授内侍官捧入内遂导  上亲入内安册宝行叩头礼  上由左门出至丹陛上奏礼毕
　　○云南都指挥同知李福领兵捕蒲贼妄以所戮从贼当贼首云南按察司请正其罪  上置不问但命都察院移文示之
　　○辛酉参赞甘肃军务都察院右佥都御史程富奏旧制守城军给冬衣布花下屯者不给今狭西屯军调甘肃备御不给布花彼将何所取给乞照守城事例给与  上曰甘肃极边之地备御又役之重者有司其即给之毋吝
　　○湖广武昌府奏本府社稷坛滨大江比者江岸坍决坛场因坏请俟农闲率工修筑从之
　　○直隶扬州府泰州奏今年四月至七月不雨继又大风骤雨昼夜不息晚田俱被渰没乞命所司覆视从之
　　○旦西北方天鸣有声如风水相薄夜有流星大如杯色青白有光出天苑东南行至天园
　　○壬戌赐通政司右参议袭全安诰命封其父母及妻近例京官九载满方许给授全安始历三载请给  上特从之
　　○建刑部都察院大理寺于宣武街西詹事府于玉河东堤
　　○巡按福建监察御史张淑劾奏福建巡视银冶按察司佥事李实不严督兵备致盗五百余人窃银矿因而劫杀居民甚众请寘于法从之
　　○癸亥以上  太皇太后尊谥诏告天下曰朕以藐孤嗣  祖宗大位仰荷  大行太皇太后圣德启迪维持用宁国家以暨于天下于今八年不幸奄弃哀慕无极上荐徽号厥有彝章爰命礼官稽古典集群议公论佥允已昭告  天地宗庙  社稷恭上  尊谥曰  诚孝恭肃明德弘仁顺天启圣太皇太后布告中外咸使闻知是日百官各具素服乌纱帽黑角带于承天门外行礼开读
　　○迤北瓦剌脱脱不花王及也先太师使臣卯失剌等二千三百二人来朝贡马二千五百三十七匹宴赐如例
　　○升建州左卫正千户奴忽为指挥佥事授头目隔干帖木为所镇抚
　　○工部右侍郎杨青卒命有司治葬事
　　○福建都指挥同知孙安为所部指挥奏其贪婪不法数事都察院请下巡按御史先收诸所连者鞫状果及安具闻请逮  上命既执安鞫之
　　○甲子四川播州宣慰司并广西龙英州遣长官杨镇等贡马
　　○克默而河卫指挥喃哈右城卫指挥牙郎加赤斤蒙古卫都指挥儿即等遣指挥把丹等贡马驼方物赐彩币等物
　　○命故中都留守司都指挥佥事徐文子瑛袭为指挥使燕山前卫指挥使孙茂子福府军卫指挥使董全叔和府军左卫指挥同知傅得子安金吾左卫指挥佥事娄哈剌子得俱袭职老疾金吾右卫指挥使张福子瑛济阳卫指挥同知臧成子伦羽林右卫指挥佥事吴麟子智江淮卫指挥佥事张胜子全俱代职
　　○乙丑升礼部主事陈奎为工部郎中专理济宁等处河渠南京户部主事赵悌为工部郎中俱以秩满九载故也
　　○升兀者卫都指挥使剌哈为都督佥事指挥佥事莽加为指挥同知赐之敕曰近者边将获到犯边贼寇二名供称随尔剌塔抢劫义州等处而尔适到开原报说贼情镇守等官拘送来京对理朝廷与尔辩明已将贼徒监候处决重念尔克绍尔祖父之志忠顺朝廷几为小人所陷特升尔今职及赏赐衣服命还本卫管事尔宜益效忠勤抚辑人民安处边境仍挨捕节次犯边贼角□羊京或遇各处犯边贼竭力擒杀朝廷赏功之典必不尔吝尔其钦承之
　　○命都察院右佥都御史王翱往辽东提督军务以辽东边备废弛胡虏数入为寇故也
　　○敕辽东总兵官都督佥事曹义等曰近者兀良哈要结女直野人入境剽掠此贼多有受我官职及赏赉者朝廷以其向化听于近边牧猎而彼乃因以为非尔等又皆姑息偷安致彼纵横出没如蹈无人之境失机损威如国计何论尔等罪皆不可宥今姑曲法贷之命佥都御史王翱往取尔等死罪招状就令提督整饬边务此贼孤恩悖德神人共怒尚其同心协谋设法挨捕以宁边境毋以私废公毋以小妨大毋纵目前以贻后患期于成功以赎前罪
　　○狭西按察司副使郭原奏庆王秩煃以修乐游园旧庙故即城南园置酒与长史纪善等官周弘等杂坐连日宴饮且令乐妓为戏军民人等聚观者数百人  上曰长史纪善职辅导王乃尔狂纵不检在法宜罪姑记之都察院其移文示弘等令改过再不检不宥
　　○丙寅增置直隶凤阳府颍州同知一员先是以州人户不满二十里止设正官及幕官至是通政司右参议王锡言土着及客户寄籍者日以繁盛宜增官管理故命增之
　　○宣府左卫军有为胡寇所掠脱归者夜越猫山寨边墙以入镇守蓟州永平等处总兵官都督同知王彧劾指挥李海等守备不严  上命巡按御史责海死罪状罚俸半年○丁卯  万寿圣节遣官祭  长陵  献陵  景陵  上以有丧服免文武百官贺礼
　　○戊辰冬至节遣官祭  长陵  献陵景陵  上免文武百官贺礼先期礼部言  圣节既不受贺冬至宜令百官易浅淡冠服行五拜礼以尽臣子之敬  上不许仍御西角门
　　○己巳复除狭西右参政柴琏于湖广布政司云南按察司副使陈质于湖广按察司皆额外增置专督屯种河南按察司佥事欧阳哲于浙江按察司琏哲俱以服阕质以剩员待次故也
　　○辽东总兵官都督佥事曹义等奏是月朔达贼二百余骑略寨儿山马营而西都指挥佥事文广指挥佥事范广率官军追之至三首山与战生擒四人斩首三级获马八十余匹文广死之官军四十余人被伤  上命广子袭升二级仍赐赠祭其余升赏优恤有差
　　○狭西布政司管粮右参政年富奏各处进贡马无应付事例  上命每匹日给料豆四升草一束
　　○授建州左卫头目温答为百户以都督董山奏请也
　　○海西女直阿克不花来归命为南京锦衣卫带俸所镇抚给房舍等物
　　○江西泰和县民奏少师兵部尚书兼华盖殿大学士杨士奇子稷豪横不法百余事词所连者几千人事下都察院士奇自陈稷冥顽不肖并已失教状且以所连者众乞令法司量逮之  上命执稷并连重者三百余人至京其余巡按御史等官收验以闻
　　○庚午擢莱州府推官牛宣为山东道监察御史宣以吏部选送都察院理刑至是考称故擢用之
　　○兵科给事中栾恽九载任满当迁六科都给事中薛谦等言恽廉介公勤宜留之命升兵科左给事中
　　○辛未命直隶凤阳府定远县知县傅贞赴任初贞在定远以忧去继任者不善县民三百余人言贞有惠政乞还之凤阳府以闻适贞服阕吏部为之言故有是命
　　○敕西北缘边诸将近有迤北脱归军人言朵颜等三卫达贼整顿人马欲俟来春往西北各边虏掠虽未知有无然不可不预为之防尔等其各严加堤备遇有贼徒近边即为相机殄灭果有成功不吝升赏
　　○江西左参议夏时奏恤民六事一江北驿马多于江南民户添取地途遥远供给艰难乞令每马出钱若干输送原定驿分令土民餋马走递庶南北之民两得其便一沿江芦柴自洪武以来采办官有余积民常拖欠乞自今以后量加裁损以苏民力一各处预备仓粮本以赈恤饥民近者有司于温饱之家多准举借谓其有抵业可还而鳏寡孤独应恤之人反不得济乞将贫难下户籍作三等遇有饥荒验籍赈给一江西所属被灾田地乞令薄收之处折纳轻赍无收者遵诏书例停免一江西九江南康直隶安庆池州等府沿江民户递年拖欠芦柴有因官司追徵虗报数者乞照例停徵用纾民力一江西人匠例该南京工部轮班上工近因地方连被水旱多出外郡求济以致临期失班乞候下年收成照例补班庶无失所  上是其言命有司行之
　　○壬申夜月食在井
　　○癸酉宥监察御史李纯吉庆曹泰罪初纯巡按辽东与盐贾陈进善进复善都指挥李弼纯赴京议边务进偕弼仆谒纯有告弼杖死其父者当行纯勘适见之疑其嘱纯执以告官下庆验之庆因诬纯受弼白金二十两奏逮纯且收纯子先鞫泰与纯同狭西道率隶捕纯子不获令兵马指挥纵卒围纯宅捕之纯诉常有怨于都御史王文庆听文嘱故入己罪泰阿附文纵卒围己宅俱逮治法司纯庆坐赎徒泰坐赎笞狱具  上俱宥之
　　○甲戌文武群臣除服
　　○乙亥户部尚书王佐等奏公侯驸马伯禄米麦每岁于南京关支今岁南京仓小麦不足支用而直隶淮安府常盈仓小麦数多乞于两处辏支为便从之
　　○宥山西管工右参议刘圭罪以所部民二千余众累奏留之故也
　　○丙子四川彭山县奏本县及眉州新津县田皆藉通济堰水灌溉比者水冲败田致皆薄收请加修筑事下工部勘报  上命州县正官率军民修之仍戒其毋过费以困人
　　○修直隶永平卫城
　　○丁丑甘肃总兵官宁远伯任礼奏狭西署都指挥佥事邢端逼取所部人口财物及诸不法状请下巡按监察御史究治从之
　　○兵部尚书徐晞左侍郎邝野郎中龚永吉坐以见操官充多余者奏选俱执送刑部鞫当赎杖还官  上命宥之俱住俸二月
　　○戊寅礼部尚书胡濙言  祖宗时凡诸王来朝文武官私谒及宫府僚属往来交通者有禁今诸王将至请申明禁约从之
　　○山西右布政使王纲以老疾乞致仕从之○己卯命右军都督佥事吴亮仍任本府事
　　○庚辰以  大行太皇太后将合葬  献陵命兴安伯徐亨工部右侍郎张琦往营之
　　○擢士乔瑛牛吉俱为行人司行人
