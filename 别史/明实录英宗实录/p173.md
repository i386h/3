<!-- { "loadSidebar": true } -->
　　正统九年三月辛亥朔  上幸国子监前期一日国子监洒扫殿堂锦衣卫设御幄于大成门东南向设御座于彝伦堂至日太常寺陈设祭品于各神位前酒樽爵如常仪设  上拜位于先师神位前正中鸿胪寺设御案于堂内置经于其上设讲案于堂西南锦衣卫设卤簿教坊司设大乐俱于午门外百官朝退先诣国子监门外迎驾陪祀官先诣国子监具祭服伺候行礼驾出卤簿大乐以次导行乐设而不作学官率诸生迎驾于成贤街左驾至学官及诸生跪俯伏叩头兴学官陪祭诸生先由太学东西小门入列于堂下东西序立驾入灵星门卤簿大乐俱止门外  上至大成门外入御幄礼官奏请具皮弁服次奏请行礼导引官导  上出御幄由中道诣大成殿陛上典仪唱执事官各司其事执事官先斟酒于爵候导引  上至拜位赞奏就位百官亦各就拜位四配十哲分献官各诣殿陛东西阶下两庑分献官各诣庑前俱北向立赞奏  上鞠躬拜兴拜兴平身通赞百官行礼同赞奏搢圭  上搢圭执事官跪进爵上受爵献毕复授执事官奠于神位前奏出圭  上出圭四配十哲两庑分献官以次诣神位前奠爵讫以次复位立赞奏  上鞠躬拜兴拜兴平身通赞百官行礼同导引官导  上由中道出分献官以次退  上入御幄易常服讫礼官奏请幸彝伦堂  上升舆礼官导由灵星门出从太学门入学官诸生各东西分列序立官前生后驾至学官诸生跪俟驾过然后起仍序立百官分列堂外稍上左右侍立  上至彝伦堂升御座赞学官诸生行五拜叩头礼仍序立于堂下三品官以上及翰林院学士升堂执事官各以次序立赞进讲祭酒司业以次升由堂西小门入至中堂执事官举案于  御前礼官奏请授经于讲官讲官跪受  上赐讲官坐讲官以经置讲案就西南隅几榻坐  上赐武官都督以上文官三品以上及翰林院学士坐皆叩头序坐于东西诸生圜立以听祭酒李时勉讲尚书帝庸作歌章毕叩头退复位司业赵琬讲周易乾九五文言毕叩头下堂复位赞唱有制学官诸生列班俱北面跪听制谕制曰宣圣之道万世所宗在尔师生理当修进臻于至极尚其勉之赞行五拜叩头礼毕学官诸生以次退先从东西小门出仍于成贤街列班伺候尚膳监进茶  御前  上命光禄寺赐各官茶毕各官退列堂门外叩头序立驾兴升舆由太学门出升辇卤簿大乐前导乐作驾出太学门学官诸生俟驾至跪叩头退百官常服先诣午门外俟候驾还卤簿大乐止于午门外  上御奉天门鸣鞭百官常服鸿胪寺致词行庆贺礼鸣鞭毕驾兴还宫百官退
　　○壬子锦衣卫设丹陛驾百官朝服侍班国子监祭酒率学官诸生上表谢恩  上具皮弁服御奉天殿行礼毕  上易服御奉天门礼官引祭酒司业及学官赐衣服诸生赐钞遂赐公侯驸马伯武官都督以上文官三品以上及翰林学士至检讨国子监祭酒至学录宴
　　○癸丑祭酒司业率学官监生谢恩  上赐敕谕之曰朕惟君师之道莫盛于尧舜禹汤文武孔子述而明之为天下后世楷范功尤大焉朕祗承  祖宗成宪景仰大猷新建太学益隆文教茂育贤才躬谒先师孔子劝励师生夫化民成俗本之躬行秉德建功由有实学诗曰不愆不忘率由旧章又曰思皇多士生此王国朕服膺古训以图化成尚期尔师生讲学修德勉臻成效庶副我国家崇儒重道之意祭酒捧敕至监开读如常仪  御制重建太学碑曰  皇天仁爱下民必简命圣人君之师之圣人得位则兼君师之事如伏羲神农黄帝尧舜禹汤文武是已不得乎位则专师之事以立教垂范孔子是已兼君师者道施于当时专师事者教被于后世然非得孔子立教则虽前有伏羲神农黄帝尧舜禹汤文武世莫之知矣故曰自生民以来未有盛于孔子孔子之功万世之功也孔子所为教其道仁义道德其事父子君臣尊卑内外其器易书诗春秋礼乐皆本于天也凡为天下国家者诚能纯用孔子之道则天地以位万物以育彼其名为用孔子之道而效不至焉者信用之弗笃加有异术邪说间之也我国家自  太祖高皇帝  太宗文皇帝暨我  皇祖  皇考圣圣相承恭天成命颛颛焉一惟孔子之道是尊于凡施政敷教取人理民一惟孔子之道是用不杂他术自国都至于四方郡邑海隅边徼靡不建学设教崇祀先师海外番国及蛮夷酋长皆慕仰德化遣子入学盖历世以来尊尚孔子未有如我  祖宗之世之盛者也朕以凉德祗承天序钦惟古昔之大典  祖宗垂统之盛心夙夜孜孜图惟善继北京故有学在宫城之艮隅庳隘弗称乃正统八年秋命有司撤而新之左庙右学高广靓深所以奉明灵居来学凡百所需靡不悉备材出素具役不及民明年春成朕躬释奠于先师循古典也退即学之彝伦堂命儒臣讲经公卿大夫及百执事之臣逢掖之士兵卫之帅拱侍而听殆以万计已而有司请如故事纪其成于碑嗟夫孔子之道为天下国家者不可一日以阙学校之教于化民育才者不可一日以怠矧京师首善之地所系之重且大乎敬书诸贞石昭示我后人俾咸务钦承用丕显皇明治化之盛与天地日月相为悠久云
　　○赐祭万全左卫阵亡百户张英并被伤死亡官军人等于郊外从都督同知杨洪奏请也○监察御史陈永因吏有从纪功御史出口外者永令诸吏歛银赆之诸吏诬奏永自取歛银并他不法数事下锦衣卫收鞫具得其情法司坐永赎杖还官从之
　　○甲寅国子监祭酒复率学官诸生诣阙谢恩
　　○瓦剌大师也先并哈密忠顺王倒瓦答失里遣使臣察力把失等来朝贡驼马玉石赐宴并纻丝袭衣彩叚等物有差
　　○敕大同总兵官武进伯朱冕等曰得奏瓦剌使臣速来蛮等不愿出口欲赴京居住进入猫儿庄堡内安歇有司行回回哈三火者等率众擅越长城至堡外以石碎其扃锁招之北还然守备边城关口俱有官军专防奸细况瓦剌使臣经过尤当谨慎今乃纵其放恣守备官军何用今特命御史赵敬锦衣卫指挥陈端将失守官军执问如律尔等平日设备不严姑宥其罪宜从实自陈
　　○丙辰命金吾右卫带俸都指挥佥事黄玉任狭西都司领军于甘州更番操备以镇远侯顾兴祖等举其历练老成堪以任用也
　　○升赤斤蒙古卫指挥佥事切领为都指挥佥事所镇抚剌麻塔儿为正千户舍人宗儿加哥为所镇抚命舍人苦出等六人袭父职俱以本卫都指挥可儿即奏保也
　　○给事中章瑾齐整姚夔郑悠刘孚陈宜以驾幸太学次日于奉天门俟宴光禄寺言瑾等不当与撤其席瑾等衔之因诬奏光禄寺官宴有不当与者不举故撤已当与者席  上下其奏礼部言瑾等不当与有旨置瑾等不问瑾等又佯若弗知日不陈谢于是十三道监察御史罗经等劾其越分欺罔请究其罪  上复置不问
　　○丁巳升都指挥使卜马麟署都督佥事大同右卫指挥佥事张富为指挥同知千户百户旗军升授有差以截杀达贼功也
　　○甘肃总兵官宁远伯任礼等奏欲将各卫所选舍人余丁常留操备  上命礼等当春放回生理遇警调用若自愿关粮常操者听
　　○戊午敕双城等卫都指挥三角兀等曰比者辽东总兵镇守官械送贼人秃令哈至京审系尔弟于去年紏集本卫达贼把里哈及海西童山卫野人察木哈等潜入开原将采薪军余李兴等掳去为官军追逐至寨擒之今法司论罪当斩尔等恳奏乞怜朕念尔等久处边陲敬遵朝命素无过恶特屈法宥之给以糗粮路费令赍敕回谕尔等自今宜体朝廷恩待之重务在互相戒饬不许生事扰人若尔等听信小人蛊惑不用朕言党蔽恶人致有再犯者必以国法剿捕不宥
　　○镇守狭西都督同知郑铭等奏郑府今既移国怀庆请将凤翔宝鸡二县官田并所买民人田园退还官民承种起科纳粮  上以亲亲故仍以与王
　　○己未赐沁源王佶炜子名长曰幼埼次曰幼□土□□□次曰幼敲□土永安王季塾嫡长子名曰均金□栗镇国将军季垟嫡长子名曰均鏼
　　○升户部郎中尹聪为山东左参议聪在左都督杨洪处赞理军机文书临阵督军杀贼有功故升之仍命理前事
　　○户部右侍郎焦宏奏奉命巡理北边关隘见喜峰口所贮粮草俱在滦阳营外去喜峰口古城驿十五里官军支给不便请于古城驿后平坡置仓设官吏斗级从之
　　○府军前卫指挥佥事鹿麟受枉法赃卖放操军三十九名事觉  上命以百斤枷枷于教场号令仍发辽东铁岭卫充军后有犯者悉准此例
　　○宥玄城等卫指挥牙里麻等七人死先是牙里麻等来朝贡马至蓟州被盗不告官追捕輙擅系居民刘重环儿夫妇并掠其财物至会同馆囚之事觉下法司论罪俱当死至是  上念其头目素无过恶兹又修朝贡而来故特宥之仍命赍敕归谕其头目替非等戒其自后遣使须择谨愿之人庶不为其所累
　　○庚申清明节遣官祭  长陵  献陵  景陵
　　○敕暹罗国王谷戎有替下曰王敬天事大兹遣使臣坤沙群等远来朝贡且奏原降本国镀金印及勘合底簿俱毁于火请再颁给朕念王国僻处遐方素能谨遵朝命特从所请令所司造完及填勘合底簿付坤沙群等赍回与王自今宜益祗顺天心坚秉臣节爱民保境用副朕怀○巡按广西监察御史黄英等奏桂林等府蛮贼猖獗攻劫县治杀虏人畜军器等物其备御指挥千百户赵雄等不行严加哨守纵贼为害宜治罪  上曰其皆取死罪招状令戴罪捕贼总兵官柳溥镇守地方全无调度令从实自陈都布按三司坐视不理姑宥之仍委堂上官及参将内一员前去抚谕如冥顽不化即调军剿杀以除边患
　　○辛酉郑府移国怀庆命河南布政司定拨岁禄狭西布政司住拨
　　○壬戌命狭西行都司都指挥佥事陈斌掌凉州卫提督军马操备
　　○镇守狭西都督同知郑铭等奏狭西岁歉兵仍民罢输运乞暂停刷卷召还监察御史周铨以俟他岁从之
　　○戎地面及哈密等处使臣沙力免力狭西丁等陛辞命赍敕并彩币表里归赐其国王头目等
　　○癸亥敕沙州等卫都指挥同知等官喃哥等曰今戎地面来朝使臣千户沙力免力等回朕念其路远恐小人在途邀劫有失远人归化之心已敕甘肃总兵镇守官遣人送至尔处尔等宜各发人马护至哈密听其自去毋致疏虞如尔等钤束不严致强横之徒劫其财物并治尔等之罪不宥
　　○提督辽东军左副都御史王翱奏义州青杨空达贼入境射死官军掠去人畜其都指挥梁瑄马敬及把总守备指挥刘清等领军追杀不能奋勇取捷臣亦督军无功俱请治罪  上曰清等既与贼对敌且记失机之罪住俸三月仍令用心哨守再犯不宥翱督军出境又自服罪不问○时有言总督遭运官不得委军职分管闸坝者  上是其言总兵官都督佥事武兴参将都指挥佥事汤节已得命复擅委官分管御史吴镒劾其故违罪且乞选遣六部都察院堂上官往理其事  上曰兴等姑不问在京堂上官不必遣第命提督河道官时严禁约有犯輙以法惩治徇情弗究者罪之
　　○革地理湖广归州兴山县并于本州
　　○甲子兵部尚书徐晞等劾太子太保成国公朱勇太监僧保等统领官军出境杀贼不能会合诸路军马以成大功却逗遛不进旋即回师宜治以重罪  上曰勇等亦尝效劳姑置之再失机误事不宥
