<!-- { "loadSidebar": true } -->
　　○庚寅监生郭佑上疏曰今日之驭北虏当有以威之不宜恐恐然而徒御之也能有以威之则明义正词而疆场有百年之靖惟务御之则上下焦劳而国家无一日之宁夫自前年逆虏犯顺  太上蒙尘震惊  陵寝轹蹂郊畿虏我人民杀我士卒此千古非常之变百世必报之讐然投鼠忌器故为亲屈虽金帛屡将而銮舆未复一旦自奉  太上而还果  陛下之善意勤渠足以怀之欤抑虏见不可犯之势知其为益而为是也今虏使虽来动以数千务为骄蹇以责备于我而我乃隐忍姑息之虏势日张我气日索求和与和求战与战是和战之权不在于我而听其所欲也臣愿  陛下结人心以固国本亲贤良以徤国脉广储蓄以坚国命练将士以壮国气正分定名裁之以义如其桀骜侵轶则提兵问罪詟之以威使大漠之南不敢有匹马只轮之留然后可保百年无虞不然则用兵难以岁月计也臣恐西北力罢东南财竭不能有一日之安枕矣又言昨以国用耗乏谋国大臣欲纾一时之急令民纳粟者赐冠带今军旅稍宁而行之如故夫名以表实服以彰德彼农工□贩之徒不分贤愚惟财是授使之骄亲戚夸乡里而长其分外之心又有赃污之吏罢退为民欲掩乡闾之耻纳粟纳草尽冠带而归何前日以财而去职今日以财而得官甚非朝廷重惜名爵之意也况堂堂天下藏富于民未至于大不得已之时而如此举措是以空乏示敌而启其侵寇之心愿裁自今止以全国家之体奏下大臣会议谓其窒碍难行寝之
　　○辛卯给武骧左等卫官军马六百九匹○湖广麻阳县教谕章泰言三事其一曰愿孝臣闻孝者百行之本君道所先也古之圣人如文王朝于王季日三而问安视膳武王善继志善述事而天下称为达孝躬此道也曩者  上皇北狩  陛下仰承  母后俯徇群臣以君临天下窃以为天意人心与祖宗所以责望于  陛下一身者诚愈重而愈难视昔从容继统者不同矣愿师文王之敬止朝问定省以致孝于内师武王之执竞廓清攘却以致孝于外庶足以承大内  两宫之心慰  列圣在天之灵其二曰愿弟臣闻诗云凡今之人莫如兄弟以兄弟之恩异形同气近譬诸身如手与足诚至亲也仰惟  宣宗皇帝笃生＜彳胤-丿＞嗣惟  上皇与  陛下而已故  陛下莅藩之初即留止京师  上皇之意岂不以手足情亲不忍违远冀时晤而日见之不意蒙尘于外  陛下以义承之今銮辂复还  二圣重权臣愿  陛下体昔  上皇友爱之心师古帝王亲亲之仁以父道尊事  上皇用子道教育  储圣凡恩礼之施有隆无替则  陛下因心之友同王季之锡光笃庆万民将自观感而归厚矣其三曰愿武书称成汤勇智圣武诗称武王执竞桓桓是武者古帝王所以裁决万机克戡大憝固非矫亢自高强愎自用之谓惟在刚健中正义理所安信之不疑行之必毅不畏难而苟安不始勤而终怠奸邪莫惑其心謟佞莫移其志也臣愿  陛下奋发威断励精致治大则振肃纲纪变化风俗次而爱餋民力修明军政声大义以感人心明大法以式群下使中外晓然明知意向则依凭城社者不敢肆昔日阴窃之奸欺謟饵权势者不敢萌昔日萝附之诡念彼无厌之丑虏自凛然有虎在山林之惧将悔过革心之不暇矣奏下大臣会议谓皆  今上所见行者不须渎听
　　○以福建沙县地广民稠设永安县于沙县浮流割沙县二十四都至三十二都尤溪县四十都至四十三都隶之移沙县浮流巡检司于安砂镇改为永安县安沙镇巡检司设沙县永安尤溪龙岩四千户所调福州左右邵武漳州卫四千户所官军实之
　　○壬辰敕谕右佥都御史王竑曰先命刑部右侍郎耿九畴往淮安等府州巡抚今已召回京特命尔仍依前敕总督漕运兼巡抚淮安扬州庐州三府并徐和二州抚安兵民禁防盗贼督令所司凡遇人民饥荒设法赈济水势失利设法修治农务废弛及时劝课城池坍塌用工修理官军闲逸令常川操练器械损缺令量宜修备或有远近盗贼生发即调官军剿捕毋或因循以致滋蔓仍常宣布朝廷抚安军民之意振作卫府州县奉公守法之心官员中有廉勤公谨致盗息民安军政修举者量加奖劝其贪酷不才害军害民者除五品以上及军职具奏区处民职六品以下并豪强把持官府刁泼军民人等尔即挐问如律凡有事便军民者听尔从宜处置具奏尔为朝廷宪臣受朕委任必须宽猛适宜于是乃克有济盗息民安地方宁靖斯尔之能若或处置无方致有乖误惟尔不任尔其钦承朕命毋怠
　　○命修中都  天地坛殿宇及门库亭厨等处墙垣
　　○命宣府副总兵右都督纪广充总兵官仍佩镇朔将军印镇守宣府地方
　　○总督边储参赞军务户部左侍郎刘琏言沿边墙垣墩台正以防慎胡虏比者瓦剌遣使臣朝贡往往不由正关拆墙而入守了之人莫敢谁何殊非防慎之意臣愚请塞野狐岭关而于新开口置关一所令使客出入两傍筑二台拨军□备其余墙垣务筑立高厚坚完俾人马不得往来亦杜绝虏寇之一端也事下兵部请命彼处总兵镇守等官议行从之
　　○甲午命故福建都指挥佥事吴刚子杲袭为指挥使
　　○免顺天府昌平县充军死绝人户田地夏税四百余石秋粮九百四十余石马草一万七千七百一十余束
　　大明英宗法天立道仁明诚敬昭文宪武至德广孝睿皇帝实录卷之二百九终
　　明英宗睿皇帝实录卷之二百九终
　　大明英宗睿皇帝实录卷二百十
　　废帝郕戾王附录第二十八
　　景泰二年十一月乙未朔  太上皇帝居南宫
　　○钦天监进明年大统历  帝御奉天殿受之赐给诸王及文武群臣颁行天下  总督边储户部左侍郎刘琏奏山西蔚州料豆缺少本卫官军与白乐等站马驴月给不敷户部拟以原拨保定真定二府粮内改拨豆三千三百石运赴应用从之
　　○丙申命户部运折粮银一千两赴蜜云买草给古北口驿饲马以古北口驿火给军马草尽毁故也  参赞宁夏军务右佥都御史韩福自陈奉命在边已及再期乞照例遣官更代命仍旧视事越五年乃可代
　　○夜晓刻火星犯氐宿○乙亥先是廷臣言在京官军之家子侄有素习兵马志于立功一家多者五七人少者亦二三人请令选操可足兵备诏从其言得军余舍人二十七万六千九百四十名命陈祥等四百五十三人补伍操练总兵官武清侯石亨请每人给食米四斗五升至是户部以京储有限请月给三斗从之
　　○命脩南京国子监大成殿两庑斜廊棂星门号房从祭酒吴节奏请也
　　○昏刻月犯牛宿下西星
　　○庚子命户部主事李叔玉仍监督顺天府埧上仓场蒭叔旧例仓场监督官吏一年更代叔玉在埧上出纳颇均户部右侍郎张睿等请留再督一年故有是命
　　○户部奏河南固治县民金文贵角□羊送粮豆赴京至直沽潮涌舟沉内五百八十石漂流不存宜令于原籍借备候至下年输粮之时同运至通州仓补纳从之○锦衣卫带俸指挥使李鉴升调云南署都指挥佥事往剿贵州苗贼鉴归兵部奏下法司论赎杖还职仍送原调处当先杀贼从之
　　○辛丑命故金吾左卫指挥使马亨侄总旗手卫指挥佥事汪全弟海俱袭职
　　○壬寅召游击将军都督佥事石彪卒所部官军还京以使臣既至边境无虞也
　　○户部奏迩岁以边储不足命中监冠带升官赎罪民运粮俱于直隶保安州新兴仓上纳近报仓廋俱盈而万全龙门卫赤城堡俱缺粮宜将冠带升官粮到新兴未收者改万全左卫仓未到者改赤城堡仓其顺天府所属原坐派新兴仓粮一万石以其半拨付龙门卫仓从之
　　○户部主事王澍言学校风化之所洪武永乐中虽尝荐士以补学官之缺时奔兢之风未起所举往往得人近岁保举之途滥开学官之选大坏请令所在布按二司及巡抚巡按等官试之果文理俱优者然后送诣京师稍革其毙从之
　　○六科给事中十三道监察御史交章劾奏总督军务少保兼兵部尚书于谦总兵官武清侯石亨安远侯柳溥等俱以庸劣遭祭  圣明所当殚智毕虑仰副  圣心愿乃袭故循常致妨军政号令不严则上下班之相杂部伍不整则左右哨之未明次第全无纪律何在是至昨者德胜门外军马壅塞践死数多平居之时尚尔制军无法临事之际岂能克敌有功宜将各官明正其罪  帝曰所论诚当第今用人之际姑记之遂敕谦亨溥曰即今天气以寒其令各营官军每十日一次下场听尔等点视简阅不得将官军私役纵放官军亦不得将马擅骑驰骤以致人马困毙有妨调用昨者德胜门外事已曲法＜宀十见＞贷今后务须动止有法进退有方若仍蹈前失必罪不宥　○丰城侯李贤卒贤直隶凤阳府定远县人追封茂国公彬之子也嗣父侯爵正统丁巳佩征西将军印充总兵官镇守大同岁庚申奉命守备南京贤继襄城伯后事多废弛而不能驭下屡为谏台所劾奏至是卒赐赙祭命有司营葬子勇嗣
　　○癸卯镇守福建刑部尚书薛希琏奏乞会同右监丞戴细保考察文武方面官员吏科言旧例之任不以属内臣希琏乃欲会同内臣考察不惟假以媚权贵抑且因以纵黜涉殊失大体有孤重任请正其罪诏宥希琏不问考察官员仍如旧例
　　○镇守密云内官张溥都指挥同知赵玟等遣人出境烧荒火延关城人畜军器房舍多被焚事闻降敕切责之
　　○甲辰贵州平越卫税课司言正统十四年以来苗贼蜂起□贾不通各年课钞无从办纳请移文贵州布政司勘实除豁从之
　　○广西按察司奏比闻广东文职官笞杖徒流并监守自盗罪俱纳米钦州等仓疏放为民今广西庆远等府缺粮供军乞如广东事例纳米赎罪从之
　　○乙巳  太上皇帝万寿圣节礼部请令群臣诣延安门行朝贺礼  帝命免行
　　○调永宁卫后千户所于隆庆州以州城新筑缺兵守备也
　　○丙午四川筠连高珙三县所产茶不堪易马先命纳钞民以不便为言巡抚左佥都御史李匡请仍旧徵茶更请移文乌蒙军民府民欲纳茶亦从其便从之
　　○召镇守山西左副都御史罗通还京命镇守鴈门关右副都御史朱鉴兼领其事时户部右侍郎兼翰林院学士江渊言通曩在三千营提督操练布置有方识见通敏不辞勤劳今镇守山西乞召京提调训谏操备命兵部议通可召回否少保兼尚书于谦自请代通不允命廷臣推举可代通者以鉴名闻故有是命
