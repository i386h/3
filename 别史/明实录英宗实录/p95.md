<!-- { "loadSidebar": true } -->
　　○镇守狭西都督同知郑铭奏狭西延安府所属去岁夏秋旱涝田禾无收人民缺食其行都司并宁夏粮已足用乞将本府先年起运并存留欠纳马草俱暂停徵仍将今年该拨甘肃宁夏等仓夏税俱赴延绥一带边堡交纳庶苏民力从之铭又奏庆阳等卫屯军先因负欠子粒追徵逼迫及今缺食又失赈济以致逃亡者多宜治各卫经该官吏并管屯官罪  上命宥官吏罪仍挨究赈济其子粒逋负者勿徵
　　○停徵直隶大名府所属负欠草束以人民被灾饥窘从大理寺右少卿李畛奏请也
　　○给宣府独石等城堡官军马二千匹从右参将都督佥事杨洪等奏请也
　　○己巳以行在光禄寺卿郝郁子忠为本寺大官署监事郁事  太宗于潜藩为典膳正靖难时守北京城有功累官至光禄寺卿而卒至是忠陈情乞恩故有是命
　　○宥定国公徐显宗罪
　　○行在锦衣卫指挥佥事王裕马顺有罪下狱时内使张能告内官僧保违法事逮能下锦衣卫狱死于拷掠裕等以病死闻  上疑之命御史徐郁验得其情逮裕顺等鞫问狱具命锢禁之
　　○庚午琉球国中山王尚巴志遣使步马结制等奉表来朝贡马及方物赐晏并赐彩币等物有差
　　○命增给修固安堤民夫口粮人三斗
　　○辛未赐迤北来归军余人等吴旺等彩币钞布等物
　　○夜火星犯井宿
　　大明英宗法天立道仁明诚敬昭文宪武至德广孝睿皇帝实录卷之六十五
　明英宗睿皇帝实录卷之六十六
　　正统五年夏四月壬申朔享  太庙
　　○遣中官祭司灶之神
　　○上以是岁山西荒歉诏曰朕奉  天命君天下夙夜祗勤保民为重肆临御以来悉罢不急之务与民休息惟边备不可以缓不免烦民盖非得已也比者山西境内荒歉百姓流徙朕闻之恻然岂朝政有阙欤抑有司之乖予抚字欤民困若斯宜有宽恤合行之事条列于后故兹诏示咸使闻知一正统四年夏税秋粮马草起运边储并存留本处仓本色折色布花除已徵在官外其余未徵纳之数及四年以前拖欠者暂且停徵一泽潞等州县官吏大户人等管解宣德八年正统二年运赴大同仓未完税粮计一十九万五百余石因去岁诏赦二年以前拖欠税粮遂一概粜卖侵用已令所司提问追粮还官今悉宥其罪粮米除已追纳在官外其未纳之数蠲免一半余一半半追官布每石一匹半折钞每石五十贯就所在仓库收贮以备官用一递年逃民户下拖欠税粮马草及一应物件自正统四年十二月以前除已徵纳在官外其未徵纳者悉皆蠲免不许重科有司官吏人等敢有故违处以重罪一各处抚民官务要将该管逃民设法招抚安插停当明见下落其逃民限半年内赴所在官司首告回还原籍复业悉免其罪仍优免其户下一应杂泛差役二年有司官吏里老人等并要加意抚恤不许以公私债负需索扰害致其失所其房屋田地未回之先有人居住及耕种者复业之日悉令退还不许占据违者治罪一逃民遗下田地见在之民或有耕种者先因州县官吏里老不验所耕多寡一概逼令全纳逃户粮草以致民不敢耕田地荒芜今后逃户田地听有力之家尽力耕种免纳粮草一逃民既皆因贫困不得已流移外境其户下税粮有司不恤民难责令见在里老亲邻人等代纳其见在之民被累艰苦以致逃走者众今后逃民遗下该纳粮草有司即据实申报上司暂与停徵不许逼令见在人民包纳若逃民已于各处附籍明有下落者即将本户粮草除豁违者处以重罪一朝廷设府州县官及抚民官本为安养民人招抚流徙近闻其中多有不体朝廷恤民之仁不能安恤反加剥削及纵容吏胥里老人等生事扰害方面风宪坐视不言致民艰苦不得已而逃今后再有犯者从方面风宪官巡察得实就便拏问知而不举一体治罪一凡山西军民利病急务从巡抚侍郎并都司布政司按察司巡按御史及府州县官具实奏来处置
　　○赐郑王瞻埈子名长曰祁锳次曰祁锐次曰祁铣次曰祁镕
　　○先是靖江王佐敬与弟奉国将军佐敏互相讦奏  上命总兵官安远侯柳溥会同巡按监察御史三司官核之至是溥等廉其虚实相半以闻  上命王与奉国将军姑不问仍命法司械其内使张信等诣京鞫之
　　○癸酉升行在浙江道监察御史轩輗为浙江按察使
　　○巡抚大同宣府行在都察院右佥都御史卢睿奏山西行都司官折俸银于北京取给而大同府赃罚金银共四千余两例应解京如留给官俸可免往复支运从之
　　○宥景陵神宫监太监陈英内使仆林罪初英匿御马监小厮陈喜役于家林挟私忿发之且诬英娶妻法司逮问狱具命固禁之至是有诏录囚法司列英等情状以闻故宥之
　　○甲戌敕镇守狭西都督同知郑铭右副都御史陈镒等曰得奏言河州番民领占等先因避罪逃居结河里招集人众立他力管簇占耕田地不报籍纳粮又藏匿逃亡累劫军民及往来商旅岷州卫指挥叶青等往彼体实受赂而还尔等欲调官军擒捕领占之众并治叶青等罪朕念番性生拗所犯亦在革前若遽加之以兵不免累及无辜尔等宜从长计议遣人抚谕令其改过自新将聚集之众各遣回本业所劫军民牛羊等物如番人事例追给还主如彼冥顽不服即斟酌事情调军擒捕务出万全其叶青等体覆得实执问如律
　　○乙亥改广东惠州卫后千户所为信宜县守御千户所隶神电卫设石康县石隆墟堡调廉州卫官军五百人守之俱从广东都布按三司官奏请也
　　○丙子哈密忠顺王倒瓦答失里遣使臣马黑麻都督裴纳都纳遣使臣虎皮马黑木等俱来朝贡马驼鹰及貂鼠皮药品赐宴并赐彩币等物有差
　　○行在户科给事中王弼言各处布绢丝绵等物应进内府甲字等库交纳者已有经收内官及监收御史给事中主事辨验收受今西安门上直官军复行拣选纳户被其扰害宜行禁革从之
　　○广西总兵官安远侯柳溥奏罗城县贼首韦万川等纠合獞贼劫掠人民欲于今秋率兵捣其巢穴缘官军不敷乞于广西靖江王护卫并广东都司调拨官军各五百人协助剿灭从之
　　○直隶保定府清苑县请修吴家湾石桥苏州府吴江县请修湖塘桥俱从之
　　○丁丑赐襄王瞻墡子名长曰祁镛次曰祁鐄次曰祁钲
　　○广西富川守御千户所言富川置所所以控制猺獞而城未坚完乞敕总兵官及布政司督发军民协力修筑从之
　　○戊寅  太皇太后圣节  上率亲王上寿免命妇朝贺赐文武百官宴
　　○己卯赐文武百官宴
　　○太子太保成国公朱勇等奏府军前卫军士累因选补别伍操备凡有事故不能周知乞仍旧编伍令原管官旗管领  上曰选操已定不必再动但管操官旗不用心抚恤不宥
　　○夜有流星大如鸡弹色青白有光出北斗杓入紫微东藩
　　○庚辰逮右佥都御史卢睿下狱睿巡抚大同宣府瓦剌使臣回至大同总兵官朱冕等欲增供给羊二百只睿忿曰军民贫甚此何从出如此馆待何日是了语闻  上命睿自陈状睿饰词不实于是给事中御史交章劾之械睿至京会官廷鞫论罪应杖遂下狱
　　○辛巳赐黔国公沐俨诰命并封其故妻张氏继室徐氏俱为公夫人
　　○命行在吏部考功司主事宋琰进士钱溥于内府授小内使书
　　○壬午升行在刑科掌科事给事中郭瑾为本科都给事中以吏科掌科事给事中郑泰等保其勤恪故也
　　○遣禅师葛藏昆令为正副使封怕木竹巴灌顶国师吉剌思已永耐监藏已藏卜嗣其世父为阐化王赐之诰命锦绮梵器僧服等物并赐葛藏等道里费葛藏等复私易茶彩数万以往乞官为运送至乌思藏礼部言茶彩出境有禁  上以远人特许之但令其自僦舟车
　　○癸未命直隶大名府通判石浩复任升正五品俸先是浩九载任满诣京部民怀其善政请留复任巡按御史为之请故有是命
　　○行在都察院右佥都御史张纯赈济顺天并直隶保定河间永平四府饥民发官粮劝借民粮共三十三万一千七百余石大理寺右少卿李畛赈济直隶真定顺德大名广平四府饥民发官粮劝借民粮共一十九万一千六百八千余石又各劝借牛具种子给民耕种具数以闻  上嘉之
　　○兴安伯徐亨言迩者议改东直门内西库为燕山前卫仓及修葺羽林前卫仓之怀者皆未有匠役请令工部发匠兴工从之
　　○镇守松潘都指挥赵得等言松潘边地苦寒洪武时军士岁给绵布三疋绵花三斤宣德以后始折半给赐近又三岁一给军士贫窘今宜每岁一给庶不失所其小河守御千户所亦系边地恩例当均如四川布花不足宜令于秋粮内折收给赐事下行在户部覆奏俱从之
　　○松潘总兵官都督同知李安等奏比者松潘番蛮作耗奉敕剿捕今已宁妥  上敕安暂留抚绥原调官军俱发还各卫
　　○巡按浙江监察御史李奎等奏平湖县梁庄倭船易泊宜立塞堡轮拨官军守备从之
　　○乙酉直隶保定府奏所属清苑等县蝗生行在户部请行佥都御史张纯少卿李畛委官扑捕  上曰如此缓不及事遗民患矣其速遣人乘传令本处军民官司督捕尽绝回报仍行直隶各府遇有蝗之处即捕绝之违者必罪不宥
　　○巡按狭西监察御史赵敬奏延安卫及延安府所属州县军民有饿死者官吏坐视不赈俱宜治罪  上命各官陈实至是具服
　　上曰既服罪姑宥之若再不用心抚恤必罪不宥
　　○丙戌赐荆王瞻堈子名长曰祁镐次曰祁鉴
　　○给神机营官军马二千一百七十二匹从行在后军左都督沈清奏请也
　　○复命松藩祁命簇商巴为净戒弘慈国师初商巴与松潘镇守都指挥同知赵谅有隙谅诱执之发兵围其寺掠其财畜因与镇守都指挥赵得诬奏商巴叛其弟小商巴遂率众攻陷关堡  上命都督李安佥都御史王翱往讨之既而巡按御史言其枉敕翱等审度进退翱至出商巴于狱遣人招其弟具奏彼实无反谋皆谅等生事所激于是朝廷命安驻兵近地而还商巴所领银印使留松州俟命至是小商巴等皆就招乃复商巴国师使还故地而诛谅谪得戍广西松潘遂平
　　○丁亥命宁王孙镇国将军奠墠妻严氏为夫人孙女乐平县主适严杰分宜县主适邓僖命杰僖俱为宗人府仪宾赐诰命冠服等物
　　○戊子擢狭西布政司经历计珩为行在山西道监察御史先是珩以廷臣荐举送行在都察院理刑至是考称故擢之
　　○命鄞国忠武公薛禄男桓受学国子监持桓方选尚  上姊常德长公主  上以其未闲礼度故有是命
　　○行在太常寺奏见畜牺牲数少供祀不足欲给官钱于山西收买其大祀所用牛犊请分遣官属偕养牲军旗驰驿于应天和州等处官畜数内择取应用礼部尚书胡濙言比奉诏书以山西荒歉一切之物悉从宽恤今复赏之于彼恐乖夙昔请改派于河南州县又言军旗营求差遣因而扰民宜罢止之  上悉从濙言
　　○铸总督管粮关防二颗给参政沈固刘琏时固在大同琏在宣府各参赞总兵官综理边务兼管粮储然皆无印信钤记文移于事不便固以为言故铸给之
