<!-- { "loadSidebar": true } -->
　　○免南北直隶并湖广各府卫税粮子粒共六十三万九千九百八十石有奇以正统元年二年连被灾伤故也
　　○行在工部奏遵化铁冶先有军民兼助煽炼后因诏免今造军器请如旧添拨第民减其半  上命军亦减半
　　○添四川诸卫军士月粮先是巡抚直隶侍郎周忱言天下粮储颇足两京军士既已添给在外旗军未蒙会计宜移文各处有粮可给二岁者如例添给至是四川都布按三司覆实见粮可足五年除松潘卫验口支粮者不添其余卫所旗军每月添给二斗从之
　　○乙未命附马都尉井源王谊为正使给事中张振王永和为副使各持节册兵马副指挥郭斌女为韩府开城王范圯妃指挥佥事刘定女为西乡王范土□卬妃兵马副指挥冯春女为平利王范壑妃百户孙祥女为褒城王范堮妃进封晋府镇国将军夫人曹氏为交城王美垸妃桂氏为阳曲王美垙妃贾氏为西河王美埻妃
　　○封韩王长女为淳化郡主配赵庆命庆为宗人府仪宾赐诰命冠服等件
　　○革贵州铜仁府大万山长官司水银朱砂场局以其官多人少地瘠课重也
　　○丙申湖广唐崖长官司把事王政四川泥溪长官司把事王埙广东宜伦县土官男黄欢等各来朝贡马及方物赐彩币等物有差
　　○擢行在行人司行人张彦江西布政司都事桑景春为监察御史俱行在彦等以朝臣荐举理刑考称故也
　　○设直隶隆庆卫收粮经历一员从所司奏请也
　　○设顺天府良乡县丰济仓置大使一员
　　○造备赏金织纻丝衣一千袭
　　○戊戌赏平广西义宁县蛮贼官军都指挥鲁义等彩叚钞绢有差  行在刑科给事中刘纲奏都指挥林丛等朝时各于左右阙门潜坐请治其怠慢之罪  上命行在锦衣卫执治之
　　○己亥敕贵州都司调官军四千人土兵二千人往云南听总兵官沐晟调遣
　　○升四川都指挥佥事李庸署都指挥同知
　　○巡抚狭西右佥都御史罗亨信奏臣去岁闻父丧例应守制以边务事急令臣奔丧回任今边境已宁乞归襄事  上命驰驿归葬毕即回视事
　　○夜月入毕宿
　　○庚子命故辽东都指挥佥事阎福子信袭为指挥佥事府军右卫指挥同知孙智子凯羽林前卫指挥同知赵保子贵帖木儿子北斗奴永清右卫指挥同知王火团子回俱袭职金吾左卫指挥同知王车礼子能羽林右卫指挥佥事鲁俊子广济阳卫指挥佥事赵璟子斌俱代职
　　○狭西按察司副使周廉以无罪杖死门隶老军三人巡抚右佥都御史曹翼以闻命廉自陈廉饰词不服  上命械廉至京鞫之
　　○壬寅增修试院房屋从行在礼部尚书胡濙奏请也
　　○山西都司强贼反狱巡按御史劾奏都指挥使宫得都指挥佥事陈亨戒饬不严请治其罪  上命行在都察院录状示各官令其自效若贼不获必罪不宥
　　○癸卯敕谕麓川宣慰使思任发曰昔我  祖宗临御之时尔能恭修职贡朝廷恩待之礼益久益厚朕即位以来祗体  祖宗之心抚辑华夷无间远迩比者云南总兵镇守官奏尔擅兴兵马侵夺孟定孟养等地方杀虏人民请发大军往问尔罪朕体  上天好生之德虑大军一出不免伤及无辜离人父母妻子于心不忍已遣人赍敕往谕冀尔悔悟去逆效顺则悉宥前罪不问今尔遣头目陶孟刀派本等赴京朝贡朝廷不逆尔诈亦不忍罪尔原来使臣姑遣之归且令赍敕往谕并赐尔及妻彩币尔其省愆思咎勉图自新庶无负优待之意
　　○升广西怀远县宜良镇巡检司巡检李诚丹阳镇巡检司巡检叶新俱为本县主簿仍理司事以获猺寇功从总兵官都督山云奏请也
　　○修西中门及銮驾库盔甲刀弓箭以其年久损敝故也
　　○命＜锍-釒＞山西潞州永禄等处沟渠二十八道初同知王范言本州地洼下岁多雨民田皆渰没洪武间原有沟渠通漳河以泄水患近来淤塞乞于农隙督工＜锍-釒＞通之以便民故有是命
　　○狭西行太仆寺少卿葛绍祖以阅马受赂事觉乃自首  上命巡按御史鞫之
　　○福建都司都指挥佥事邓安提督捕倭所部与贼战安不赴援致军被杀死巡按御史请治安罪从之
　　○巡按浙江监察御史俞本等奏杭州钱塘等县五月以后弥旬不雨田禾稿死金衢严绍温处台宁八府亦亢旱无收  上命行在户部覆实以闻
　　○山西平阳府翼城县星长石子进等言本处逃民一千一百一十五户遗下田地俱为荆棘秋粮一千二百石未除陪纳不及  上命行在户部蠲之
　　○甲辰云南大候州土官知州斗南广东高要县猺头田坐保等各遣头目来朝贡马及金银器皿等方物赐宴并赐彩币钞锭等物有差
　　○革江西袁州府宜春递运所从知府何澄奏请也
　　○赏福建福宁等县主簿叶荣民兵夏文朴等四十人各钞二千贯以擒获强贼功也
　　○行在礼部尚书胡濙奏国子监云南监生王明贤等三十八人夏衣该司官吏宜依时请给今九月将终方奏关领时已过矣有失朝廷优下之意请治其罪  上命姑宥之戒毋再失
　　○直隶凤阳府河南汝宁府湖广岳州府德安府沔阳州各奏所属六月以来亢旱不雨禾苖枯稿秋成无望  上命行在户部遣官覆视以闻
　　○乙巳占城国王占巴的赖遣使臣逋沙怕麻秃等暹罗国王悉里麻哈赖遣通事柰麻沙云南孟琏长官司头目招刚刀坑孟等各来朝奉表贡马及象牙犀角等方物赐宴并赐织金文绮等物有差
　　○监察御史丁俊初巡按福建参政颜泽等以朝觐歛民财物下俊鞫问俊徇私释之至是给事中御史劾俊逮系法司拟赎徒还职  上以俊立心如此何以胜风纪之任命吏部改用之
　　○丙午起复直隶保定府同知钱宁狭西西安府醴泉县知县胡琏赴任时宁等以父丧去任部民奏乞复任事下行在吏部覆奏从之
　　○山西都指挥佥事黄顺往平定州公干勒取部下财物巡按御史拟赎徒还职  上以都指挥所行如此而不惩之何以警众降一级发辽东边卫哨守如误事必处以死
　　○丁未以修西中门工毕遣少保兼工部尚书吴中祭司工之神
　　○给平城郡主并仪宾马麟岁禄八百石米钞兼支
　　○给万全都司蔚州卫弓六百六十张弦称之箭一万九千九百八十枝从所请也
　　○少师兵部尚书兼华盖殿大学士杨士奇等言比者差去瓦剌使臣都指挥康能等回备言达贼阿台朵儿只伯等已被脱脱卜花王杀死西北之境可以无虞然亦不可不设兵备谨以边备合议之事具奏一宣府大同除自有各卫所官军操备之外去冬因防瓦剌兀良哈等处贼寇宣府调河南等卫所官军八千二百七十余人大同调潞州等卫所官军一万二千二百三十人在彼操备即今边境无虞坐费粮食山西诸处输运艰难穷困已极况兼边储无积万一调度军马临时急难措置宜令户部会官计议趁今边境无事之时多方设法或每处止留精锐官军三千人操备余令摆堡运粮以自供给原派百姓所运粮米存留蓄积以防不虞庶几有备无患一甘肃备边除太监内官不可轻动其总兵官宁远伯任礼定西伯蒋贵会川伯赵安都指挥朱通参赞军务侍郎柴车佥都御史曹翼镇守凉州都督李安侍郎徐晞行在兵部尚书王骥先因达贼随处出没所以屡遣各官参赞行事今达贼驱杀散亡而甘肃地方各有精锐官军操备各官在彼数多非惟坐食廪禄抑且事不归一宜令兵部会官计议斟酌或存留或取回列其姓名具奏区处  上以摆堡运粮命行在户部会议便利以闻存留总兵官备边敕太监王贵尚书王骥驰驿赴京议之
　　○戊申书复华阳王友珲曰所喻遣人祭告祖坟已令该部从叔所言其言禄米欲复旧查得  祖训凡郡王嫡长子袭封郡王者岁赐比初封郡王减半今岁给禄米一千石米钞兼支实与各王府郡王同朕不敢私专此以复
　　○庆成王美坟奏臣父庄惠王永乐间奉敕出居汾州缘无殿宇止于州治暂住今年久朽敝欲令府中校卒修理  上从之
　　○行在骁骑右卫指挥同知陈友奏瓦剌顺宁王使臣朵南即沙撒答等朝贡回还已至大同今又欲带男妇驼马转往甘肃出境恐为未便  上赐敕谕友曰迩闻甘肃至哈密一路有警道路阻塞来往之人多被劫夺宜令其仍从大同出境拨军护送毋致生事扰人尔其慎之
　　○己酉命改羽林前卫百户徐福为潞城王典仗
　　○行在刑部都察院奉旨与诸大臣会审重囚罪状覆奏其中应死而情轻者四百余人  上命各杖一百发戍边卫
　　○行在兵部尚书兼大理寺卿王骥言甘肃一带乃极边苦寒之地军士仰给赏赐别无生计而守了者艰苦尤甚盖墩台俱孤悬境外山高风猛衣服单薄手足皲瘃今闻行都司广盈库旧贮衣袄等物五千九百余件岁久浥烂更三数年化为尘土乞将给散守了军士使其补缀以为御寒之具  上从其言命所司即行之
　　○庚戌封庆成王弟镇国将军美堟妻刘氏为夫人赐诰命冠服
　　○赐云南大候州土官知州刀奉汉金牌信符初奉汉令把事傅永＜王卸-卩＞来朝贡马奏欲与木邦宣慰使罕门法共起夷兵十万协同征剿麓川乞赐金牌信符以安民心故特赐之仍降敕嘉奖刀奉汉及罕门法
　　○增置山东东昌府通判一员专理河道以本府通判戴浩言所属河道八百余里坝闸十有二所督理＜锍-釒＞浚必得专职故也
　　○赐淮安卫军余刘关定钞币以其自虏中脱归也
　　○升狭西庆阳卫指挥同知郭英宁夏卫指挥佥事许宗宁夏前卫指挥佥事仇廉俱为本都司署都指挥佥事
　　○行在户部奏直隶常州府武进县民孔英实宣圣之后因其先世道辅嫡孙传心仕为湖州路南浔镇儒学教谕子孙因占籍武进源流世系有所考验乞如例优免差役从之
　　○行在兵部言比者佥都御史金濂奏欲如甘肃事例于宁夏设行都司以理军政其边务则专责镇守总兵等官事下臣等议窃以宁夏非甘肃比盖甘肃去狭西都司绝远又其属卫十有三处而宁夏止有五卫稍近都司况今朝廷专委大臣镇守其地足以综理军政绥靖边陲濂言不可从  上曰然
　　大明英宗法天立道仁明诚敬昭文宪武至德广孝睿皇帝实录卷之四十六
　明英宗睿皇帝实录卷之四十七
　　正统三年冬十月壬子朔享  太庙
　　○以下元节遣官祭  长陵  献陵  景陵
　　○遣中官祭司井之神
　　○榜葛剌国遣使臣下儿耶眉等来朝贡麒麟白鹦鹉红鹦哥白鸠等物赐宴并赐织金袭衣彩币有差
　　○太子太保成国公朱勇等言行在户部会官计议欲调操练军士五万运粮七十五万石实边臣等窃以军士见今操练及各处缮造未得休息请发民夫趱运庶不妨军务  上曰民力田养军不可重劳俟春缓拨军运之
　　○福建按察司副使杨勋鞫龙溪县民私往琉球国贩货例当械至京勋擅发遣都察院劾勋逮下狱坐赎罪还职  上曰勋不谙宪体其送吏部改用
　　○癸丑镇守狭西右副都御史陈谥奏平凉凤翔西安巩昌漠中庆阳等府卫连年旱涝人民缺食老稚多至饿死已将在官粮三十一万七千六百四十余石委官赈济其以数闻
