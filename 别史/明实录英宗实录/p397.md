<!-- { "loadSidebar": true } -->
　　○提督宣府军务右佥都御史李秉言万全都司宣府前等卫所军余去年屯种子粒被灾无收户部奏准将应徵赈济并买牛银价等项令臣酙酌徵收如果不能办纳停候次年今各处屯军艰难日甚请秋成之日有牛具者则令办纳子粒住支月粮贫难者所收子粒听其食用置买牛具止住月粮再候下年成熟方偱屯种事例办纳子粒住支月粮从之
　　○罕东等卫使臣陛辞命赍敕并彩币表里等物归赐其故指挥察巴男仓阿儿加等
　　○山西行都司都指挥使孔旺初为大同指挥使时妄报其所亲有击虏功升所镇抚至是事觉特宥之
　　○乙亥升刑科右给事中司马恂为左给事中复除右给事中乔毅于刑科给事中钱澍于户科监察御史程亨于浙江道刘文于江西道主事孟瑛于吏部文选司陈俊于户部狭西司曾卓于礼部精膳司毅等以亲丧服阕也
　　○陛广西按察司佥事汤性方为狭西副使复除江西布政司右参议罗宗闰于浙江布政司云南按察司佥事胡鼎于山东按察司宗闰鼎以亲丧服阕也
　　○巡抚大同右副都御史年富奏山西管粮官近报大同万亿库收寄余货之数臣欲将原收未放并参政柳芳林厚借出追理还官银叚布绢准作官军俸粮之用缘所追银两成色既有高下而叚疋亦皆纰薄零碎欲令山西布按二司管粮官令有司将银煎销足色每银一两准本色俸米二石罗叚绫布则依彼时价准作折色俸钞从之  贵州都指挥使常智奸取故都指挥侯礼妻为妾且悉占其赀产生徒复职
　　○丙子致书广昌王美坚曰承喻已立兄子为嗣特赐名钟金□御
　　○丁丑命后府都督同知郑铭孙贤代为指挥使左府都督佥事张真孙英代为苏州卫指挥使
　　○升山东青州府诸城县知县余贞为莒州知州从太子少师兼侍郎江渊奏保其勤能也
　　○山西右参议郑原受已致仕归福建有发其在偏头关时奸军妻者命巡按御史执问之
　　○户部奏南京横海卫仓失火毁粮由提督监收御史等官不谨之故请令法司逮鞫御史主事仓官斗级人等从之
　　○戊寅升锦衣卫千户杭昱为本卫指挥同知仍旧带俸
　　○先是中官传旨以隆平县地一叚与束鹿县及清水河淤塞退滩地一叚赐锦衣卫百户唐兴既而隆平县民白清称为己业兴诉于朝民不终服比至收获互相争夺民有溺死者兴复以为言命镇抚司执民杖遣之至是兴以众怒难犯自言食禄之家不得与民争利以其地归官户部请给与贫民起科徵办税粮从之
　　○镇守四川都督佥事徐海数为所部奏其强敚第宅及役军诸不发命巡按御史覆治之
　　○己卯湖广九溪卫麻辽千户所土官冠带总旗向洪并广西向武州遣头目陈亮等来朝贡马赐钞币有差
　　明英宗睿皇帝寔录卷之二百四十一
明英宗睿皇帝实录卷之二百四十二
　　废帝郕戾王附录第六十
　　景泰五年六月辛巳朔  太上皇帝居南宫
　　○户部奏南京横海卫仓灾经该监守官攒军斗俱已执问其盘量过堪中米请不拘例放作官军俸粮亏折并不堪者移文南京刑部于经该监守官攒军斗名下追陪从之
　　○山东济南青州登州东昌河南怀庆卫辉汝宁南阳府俱奏四五月中亢旱不雨二麦槁死夏税无徵命户部覆实蠲之
　　○壬午命都察院右佥都御史余俨复任仍理清黄以亲丧服阕也
　　○升南京兵部职方司主事李才郁为本部武库司郎中
　　○吏科言中书舍人旧有定额乞裁省冗员仍乞禁止官员子弟诸色人等今后母得自陈习字以希进用从之寻以中书舍人刘钺等言仍免裁省
　　○命故金吾右卫指挥使王忠子勇指挥同知丁信子贵指挥佥事王聚子宣金吾左卫指挥佥事吴敬子安俱袭职羽林前卫指挥同知普全子贵代职
　　○忠勇伯蒋信卒信忠勇王也先土干之甥初名把台赐姓名蒋信随驾北征  太上皇帝在迤北信周旋拥护多效勤劳至是卒赐祭及赙命有司营葬赠忠侯谥僖顺
　　○癸未给宁化王府镇国将军钟錤岁禄一千石辅国将军钟鐖岁禄八百石俱米钞口半兼支
　　○减南京光禄寺岁造酒三万瓶
　　○监察御史沈性奏迩者河南被灾命臣赍内帑银三千两赴彼收籴种子俵散贫民缺食者银数不足就以所官钱凑用己收籴并劝借种子杂粮共一万四千九十七石于开封南阳汝宁所属四十二州县俵散及雇与牛具共三万七千四百余户赈给五千三百六十口
　　○南京监察御史刘敷劾奏左都督吴信指挥使梅谦各纵家奴为强贼特宥之
　　○丙戌遣中官祭中霤之神
　　○给赐镇守金齿腾冲南宁伯毛福寿诰券并封其三代及妻从福寿请也
　　○日生背气色青赤
　　○丁亥山西太原府所属忻代繁峙等州县税课局官先因达贼惊扰无□往来革之至是边境稍宁诏复设官徵税
　　○戊子命三法司堂上官并刑科给事中一人审录罪狱死可矜者奏裁流以下即决遣之
　　○己丑昌平侯杨俊坐盗仓库钱粮赎绞还爵
　　○辛卯敕缅甸宣慰使卜剌浪马哈省以速剌等近云南总兵等官奏称尔调大军同往剿孟餋思卜发此固尔之忠诚但思机发首恶近已擒获其思卜发今复远遁是有悔过之意不必穷讨以示至仁敕至尔等宜益动忠诚戒约部属保守边方毋或妄动包取不靖
　　○甲午命总督南京粮储工部右侍郎李浩兼理屯种赐敕谕之
　　○给靖王府镇国中尉相舆相资岁四百石米钞中半兼支
　　○丙申安南国王黎浚陪臣阮乔等陛辞命赍敕及锦绮归赐浚
　　○朵颜卫都指挥阿儿乞蛮遣哈剌等来朝言为瓦剌也先所逼徙其部落于黄河毋纳之地昨者复召三卫头目令尽发丁壮随营攻战臣等以祖父以来世臣中国不愿从之遂亡归白城且言也先欲分道南向恐为边患故来奏报并进马匹诏宴劳之
　　○丁酉先是礼部奏旨度僧定议须审勘明白及通晓佛书者从僧录司造册送部给度牒僧银司言奉旨以来今已半年天下僧流无一人赴司者盖畏避查考而然至是礼部言各行童多有来历不明及不通经典之人希求给度则云集京师闻知考勘则星散逃躲请移文各府州县循永乐中所定名额内有缺者依数起送给度其来历不明及不通释典者宜勿度诏总计天下府州县原额之数悉度之不须审勘以致稽留
　　○总督两广军务右副都御史马昂奏镇守广东副总兵翁信与巡抚侍郎揭稽不能协和屡肆争忿乞取一员回京别遣重臣一人代之诏兵部移文与稽等令其自新协和行事若仍旧不悛必重罪不宥
　　○戊戌泰宁卫都督佥事革干帖木儿遣指挥猛古乃贡马奏事兵部言革干帖木儿效顺中国传报虏情其宴待赏赐宜稍优厚诏加赐彩币绢布
　　○升福建布政司右布政使范理为贵州左布政使山东道监察御史李琮为山东按察司佥事
　　○吏部言各处巡抚官考察过府州县官老疾者一百八十六人例宜致仕懦弱贪暴者一百三十三人宜罢为民及学问荒疏教官五人宜别选用诏悉从之
　　○巡按直隶监察御史应颢奏直隶苏松常镇四府先因积雪坚凝天色严寒麦苖不发三四月中方欲滋长又为淫雨所伤人民饥窘乞将应徵税麦俱存本处以备赈济命户部议行之
　　○己亥赐云南布政司左布政使贾铨湖广右布政使马谨右参政徐俌按察司副使陈质直隶真定府定州知州王约保定府清苑县知县吴宗庆诰敕并封赠其祖父母父母妻如制以铨等皆治绩有称故旌之也
　　○湖广衡州府奏去冬至今春雨雪连绵兼以疫疠本府所隶一州八县人民死者一万八千七百四十七口冻死牛三万六千七百八十五只
　　○辛丑镇守易州右佥都御史陈泰奏六月初十日易州大方等社大风拔木雨雹如碗大伤稼一百二十余里人马有被击死者
　　○先是泰宁等卫都督佥事革干帖木等遣人上书言往者也先令我三卫来扰边方近又召我三卫听彼驱役切思我三卫人民世受天朝大恩不敢背逆愿附塞居住为中国藩篱且乞大宁废城及甲遁见赐如有外侮愿备前驱事下兵部少保于谦等以为三卫变诈不一不可从  帝曰三卫欲近边住从之恐别生衅端不从又失夷人归化之意尔兵部佥廷臣计议至当以闻太保宁阳侯陈懋等言中国之驭夷狄在覊縻不绝庶□□殳无由起衅而我得以自安今朵颜等卫欲附塞居住从违两难宜待使人回日令译者语以尔俗以围猎为生近塞恐不便尔生业且又天时炎热恐尔等致生疾疫但可去塞二百里外居住甲盾俱有如遇敌之时奏来给与如此庶可塞夷人之请亦不失抚驭之道诏从之至是使人还赐之敕曰尔等奏称俱系朝廷设立卫分百姓要近边居住朕念尔等俱系我朝  祖宗以来效力之人特从所请许将家小附边二百里外居住自在牧放遇警尔等宜齐心戮力以捍御之以报朝廷但近年来因虏狂悖边将常领军马于二百里内巡哨尔须严约下人无故不许一人近边恐被边将剿杀则是自取犯边之祸追悔无及尔等仍坚守臣节毋感外诱方见尔之忠诚
　　○南京翰林院侍讲学士邢宽卒宽字用大直隶无为州人自少頴敏力学不辍永乐甲辰廷试初以孙曰恭为第一  太宗皇帝以曰恭一暴字耳及见刑宽二字甚喜遂擢为第一授翰林修撰与修  仁宗实录成升侍讲正统戊午复修  宣宗实录成赐金织文绮升从五品俸已未同考会试寻引疾家居上言民情十余事丙寅召至京命复任事丁卯考顺天府乡试景泰壬申升南京翰林院侍讲学士署南京国子监事至是卒遣官谕祭宽居家孝友与人交终始不渝且处心夷坦于物无所忤以足疾不良于行故不得久于内朝云
　　○癸卯太子太保兼吏部尚书翰林院学士王文奏臣奉命赈饥蓟州获长洲县强贼许道师等二百人鞫之具得谋反状道师自称赵王出世诱乡民为乱焚其室庐以绝归心今械送京事下法司坐道师等八十二人凌迟籍没余俱知情故纵斩六科都给事中王镇等言御史李坚都督李信但奏道师纵火强劫而文欲大已功故言谋反请会官辩其实于是坐道师等十六人谋反余俱因饥寒被胁狱上诏诛十六人其被胁者充口外军
　　○金星昼见于已位
　　○乙巳复除郎中潘谅于南京礼部祠祭司主事周旋于南京吏部考功司主事黄霖于南京工部擢进士唐泰为吏部稽勋司主吕晟为工部屯田司主事
　　○都察院劾奏镇守定州署都指挥佥事吴玉诬平民为也谍者宥之
