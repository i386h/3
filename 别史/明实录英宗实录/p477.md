<!-- { "loadSidebar": true } -->
　　○江西建昌府南城县考满知县陈升言三事一本县有七斗起科官粮一万三千一百八石洪武迄正统间俱折输银布民获其便间以事徵本色事已复旧近于景泰三年未俱徵本色分派起运兑军缘其田多系细民承佃内有山水冲成滩溪者其粮累及里甲陪输幸值豊年犹之可也稍遭凶岁粒米无收遂致鬻子女破家产以偿乞敕仍旧折输银布以苏民困一臣以考满来京见马快等船所载官物少而私货多甚至夹带□旅以规厚利沿河索军卫有司挽夫以千百计稍其稽缓輙加笞辱丁夫到舟受诸棰楚质其衣鞋而后使者有之要其钱米而纵放者有之忍视其饥寒至于僵殍而不恤者亦有之乞敕今后每舟令载官物若干著为定式不许擅带私货及客□人等仍将其舟会数分定班次如差前次舟即拨后次舟所编军夫一半助驾沿河亦酌定每舟一只贴助挽夫若干余外不许多索至差后舟亦然一臣见南京上新河扬州淮安临清河西务等处经过客船既要带砖又要输钞其诸处量船之人于船户有所赂者减其船之丈尺钞虽腐软亦收无嫌于船户无所赂者则增其丈尺钞虽坚完亦择不受甚至上下串同侵欺盗卖为弊多端乞敕该部计议今后止令带砖以备营修其各处收钞宜悉革之  上命礼部会官议行
　　○癸未朝鲜国王李瑈遣陪臣柳洙并朵颜等卫指挥孛伦等来朝贡马及方物赐宴并金织纻丝袭衣彩叚绢钞有差
　　○上谕兵部臣曰安远侯柳溥带回官军不许沿途扰害军民其遣属官一员往禁治之违者奏闻治罪不宥
　　○命故锦衣卫带俸都指挥同知梁贵子宏袭为本卫指挥使仍带俸
　大明英宗睿皇帝实录卷之二百九十七
　　天顺二年十一月乙酉朔钦天监进天顺三年大统历  上御奉天殿受之给赐亲王及文武百官颁行天下
　　○升云南干崖宣抚司陶孟刀思忠为本司副使
　　○修玉河东西堤
　　○监察御史张善餋病居家乡人奏其侵占田宅诸不法命锦衣卫官往执之
　　○丙戌  皇太子千秋节文武百官行庆贺礼
　　○丁亥书与代王仕壥曰得奏以二女长成于封内择配殊无相应欲于在京军民之家选择且何地无材大同官员军民之众岂无相应俊秀子弟堪为仪宾者况守藩在边者非一若不循旧例皆欲效此而行徒见更张纷扰今后凡事宜守成规庶得安静不可泥于私情任意乖礼
　　○吏部奉旨具丁忧省亲餋病御史李玘等四十三员以闻  上命丁忧者服阕起复餋病省亲者俱速取来果有病者就令在京调治今后有以餋病省亲告俱不许是时御史丁忧餋病家居多为乡人告讦所连及故有是命
　　○巡抚甘肃右副都御史芮钊劾奏镇番甘州庄浪古浪凉州山丹永昌诸处镇守总兵官安远侯柳溥武平伯陈友宣城伯卫頴都督过兴雷通毛忠李荣刘震林宏太监蒙泰少监龚荣监丞福保奉御杨敬进保都指挥刘杰等俱失机然其间亦有能奋勇剿贼者乞量为劝惩事下兵部议为友获功倍于所丧忠荣功足以赎宜置不问溥等俱有罪无功而溥任尤大皆宜治罪  上命姑宥之
　　○戊子下刑科给事中刘洙等于狱时以冬至  圣节预于诸寺观设斋醮是日洙等覆奏死狱如常御史给事中交章劾之言其当初阳来复之际而奏严刑既非所以顺时令当祈天永命之时而详重宪尤非所以格鸿休渎礼不敬莫甚于斯命执洙等下锦衣卫狱
　　○壬辰冬至节遣官祭  长陵  献陵  景陵  上诣  奉先殿  圣烈慈寿皇太后宫行礼毕出御奉天殿文武群臣及四夷朝使行庆贺礼复诣东宫行庆贺礼  圣烈慈寿皇太后  皇后免命妇朝贺
　　○癸巳文武百官朝亲王于奉天门东廊
　　○四川泥溪长官司长官王辅贵州乌罗长官司长官冉文质等来朝贡马赐币等物
　　○乙未  万寿圣节遣官祭  长陵  献陵  景陵  上诣  奉天殿  圣烈慈寿皇太后宫行礼毕出御奉天殿文武群臣及四夷朝使行庆贺礼
　　○丁酉遣书代王仕壥曰承喻以府中畜马数少不能如诏且欲诣缺陈谢顷者以边用方急故假之王府能如数固隹不及则已何嫌何疑而欲谢罪其马价则领用之后一一奉酬
　　○南京中军都督府右都督刘聚奏表贺  万寿节至乞留京治病许之
　　○戊戌命广东肇庆卫带俸都指挥佥事王昱子清袭为本卫指挥使狭西署都指挥使房贵孙鉴代为靖虏卫指挥使
　　○迤北鞑靼米思哈来降命为头目送南京锦衣卫安插给房屋器物
　　○吏部主事曹恂已升江西右参议至通州以病回京尚书王翱以闻  上命仍为主事归家治疾恂不平晨入端门捽翱胸掴其面大呼锦衣卫官曰此老奸当擒也忠国石亨为翱陈状  上命锦衣卫执恂讯之欲重加以罪既而悯其实病但摈归不用且敕有司闲其出入
　　○己亥命直隶河涧卫指挥佥事提能提督河间沈阳大同三卫官军操守
　　○监察御史田景旸初巡按辽以疾改命刘釪往代之至是辽东都司官并山东佥事胡鼎连章称景旸疾愈请留勿代于是左都御史寇深谓巡按辽东非才干者不能宜从人望徵回釪仍以命景旸  上是之
　　○庚子命镇守松潘四川都指挥使周贵充参将仍旧镇守
　　○赏辽东官军一千七百八十七人各绢一匹四百二人各布一匹以正统十四年广宁城退虏功也
　　○造平虏将军平虏副将军靖虏将军靖虏副将军平胡将军平胡副将军平狄将军平狄副将军印各一
　　○陕西右参政黄忠致仕以吏部言其年过七十也
　　○总兵官忠国公石亨等奏臣等招募报效子弟年力精壮者几六千人已委都指挥袁贵等统领缘无营名敢请  上命为忠义营
　　○四川都指挥佥事赵雄在景泰时尝以金玉二带赂刑部左侍郎罗绮绮坐事锦衣卫鞫得其状下巡按御史收雄问之具伏于是都察院谓雄罪虽当以赦除然亦宜罚之不得理事为奔竞者戒从之
　　○昏刻南方有星大如盏色青白尾迹有光起自天仓西南行至浊
　　○辛丑复除翰林院检讨邢让仍旧任以亲丧服阕也
　　○升四川按察司佥事高澄为副使往松潘抚治番夷
　　○河南把总操练指挥檀锦管队千户郭兴各淫妇女于营内事觉法司引旧例赎罪还职  上命革其管队把总但令随操听调
　　○将军小旗叚振因  驾幸南海子轮直不得随侍上言将军所以镇抚百伪  驾出不令卫左右恐有奸党猝生变  上怒诏锦衣卫鞫之且命究所谓奸党者门达等穷治无状法司但论振当杖  上命杖一百发充南丹卫军
　　○复置云南南甸驿驿丞一员以土人为之从南甸宣抚司土官宣抚刀落硬奏请也
　　○壬寅免山西临汾县民贾真孔俊户内杂役真西河王钟鑅母兄俊晋王钟铉嫡母弟也
　　○以京师内外多强盗命都察院出榜申谕诸人擒捕若得实其原捕及首告人赏钞二千贯仍给贼眦官旗军校升一级民匠加赏银十两
　　○兵部尚书马昂等奏兰县逼临黄河路当冲要贼若入寇此先受害虽有署都指挥彭智若遇警出战缺人守城乞遣内臣一员同智协谋济理庶缓急得人战守有备  上然之命右少监秦刚往
　　○巡抚两广佥都御史叶盛奏守备德庆州都指挥同知马震数肆贪冒命巡按广东御史白侃执问之
　　○癸卯命工部官运衣鞋五千往给定远伯石彪所统官军
　　○户部奏贵州地方不宁其盐粮钞宜暂停徵以纾民困从之
　　○山东东昌府学军生冯宾以报效获功升总旗至是愿改授文职兵部以闻  上命为国子监生
　　○提督山海关都指挥佥事王整擅纵所部出关巡按御史李敏论赎杖还职从之
　　○广西苗贼从全州至湖广东安诸城堡抄掠巡按湖广监察御史马文升案永州卫指挥佥事欧刚赵斌俱不能奋击论罪当斩都察院谓东安逼邻苗贼刚斌罪可矜  上曰然其各宥死降二级令击贼自效
　　○先是总兵官西宁侯宋诚奏镇番卫指挥使李贵等不严备御致虏肆掠所守地方下巡按御史郭文鞫之至是论当杖遣充军  上特宥之命各降二级击贼自效
　　○夜有客星见于星宿色白西行至丙午夜其体微大状如粉絮在轩辕之旁
　　○甲辰命故隆平侯张福弟祐袭封隆平侯以福无子故也
　　○命通政司左参议尹旻复任以省亲召至也
　　○给御马监餋马军医兽人等四千九百余人衣鞋从太监刘永诚言也
　　○命官军能杀虎者往永平山海等处杀虎户部给与口粮并驴马草料
　　○陕西署都指挥佥事朱能守备永昌不疾引兵合副总兵萧敬击虏致虏杀都指挥李胜等巡按御史郭文论赎从还职从之
　　○南京刑部尚书杨宁卒宁字彦谧直隶歙县人由进士授刑部主事正统三年随兵部尚书魏源巡视宣府大同边备四年出师征剿麓川以中官监军荐宁偕往至境贼款军门约降主将许之宁曰兵未加而敌降是诈以诱我也宜严兵以备之已而贼众果至以功特升郎中六年仍举麓川之师兵部尚书王骥总军务复荐宁往偕攻破杉木笼山栅砦捣其巢穴师还以功进升刑部右侍郎九年参赞云南军务请置陇川宣抚司又即腾冲险塞筑城控制蛮夷戊辰巡抚江西询求民瘼士民畏服景泰初召还进礼部尚书后以足疾调南京刑部天顺初致仕至是卒讣闻遣官赐祭营葬宁为人机警负才能善交权贵麓川之行虽已成功而其不免于清议亦以此云
　　○乙巳升达官都指挥使脱孙为都督佥事官旗一百八十三人俱一级正统间脱孙等调征云南贵州等处蛮贼至是召还因陈久役于外而赏不酬劳故复升之
　　○命凉州备御署都指挥佥事金镛守备岷州从镇守狭西太监王敏等奏请也
　　○以顺天府通州田一十顷赐恭顺侯吴瑾
　　○给报效人口粮月三斗
　　○丙午升辽东守备左军都督佥事宋政为都督同知
　　○命故四川宁川卫带俸都指挥佥事陈振子玉袭为本卫指挥使狭西署都指挥佥事陈斌子铭代为西安前卫指挥同知
　　○升朵颜卫都指挥使阿儿古蛮为都督佥事
　　○命故赤斤蒙古卫都督佥事切领子昆藏袭为指挥佥事罕东卫指挥使且巴子仓阿儿吉指挥同知阿鲁子朵儿思加俱袭职升赤斤蒙古等卫官舍十一人俱一级赏有差一九百十四人赏有差以苦巴剔儿等处攻劫贼营功也
　　○朵颜卫达子欲从宣府入境朝贡守臣以闻命仍从喜峰口入
　　○木邦宣慰罕落法奏思坑曩罕弄等欲争夺其官又数戕杀其百姓因乞兵为剿除之事下兵部请令云南镇守总兵等官勘议待报区处从之
　　○丁未升四川布政司左布政使耿九畴为南京刑部尚书先是礼部缺尚书  上召内阁臣李贤问曰谁可为之贤曰老成清介无如耿九畴于是召至京会南京刑部缺尚书故有是命
　　○调府军前卫带俸指挥佥事吕震于锦衣卫带俸震奉圣夫人李氏孙时援例乞恩故也
　　○戊申以冬不雨雪命百官致斋三日分遣大臣祷于  天地  社稷  山川及诸宫观祠庙之神
　　○敕镇守宁夏太监王清等曰得奏虏酋孛来屡遣通事近墩言欲贡马来降因虑虏情谲诈不可令从宁夏入境诚如所虑若其复来其为言宁夏道途险阻仍令从大同旧路入尤须严饬兵备不可怠忽
