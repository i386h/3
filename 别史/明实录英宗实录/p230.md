<!-- { "loadSidebar": true } -->
　　○丁亥浙江黄岩县民吴闰弟妻胡氏一产三男给米钞优餋如例
　　○己丑靖远伯王骥上蒺藜国其制用马革一片长四尺阔二尺上施铁钉一百八十芒高一寸四分每一角用一扇若用四百扇可布一里四千扇可布十里步队可备十扇马队亦如之了见贼徒即布于地急退回二三十步虏若突来必马蹶人仆安营处周布于外可遏虏之奔冲事下兵部及武职大臣议以为利于守而不利于战宜会边将斟酌  上命移文各处总兵镇守官可用即用不可用则已之
　　○兵部右侍郎李蕡卒蕡苏州府长洲县人由进士授兵部主事升郎中寻升太仆寺少卿正统六年从兵部尚书王骥往麓川以功升工部左侍郎兵部尚书邝野荐蕡谙练兵政调兵部右侍郎以疾卒于官遣官祭葬
　　明英宗睿皇帝实录卷之一百五十七终
大明英宗睿皇帝实录卷之一百五十八
　　正统十二年九月庚寅朔命各处儒学四十岁以上生员自正统十年十月十二日为始二年以里到部者收考二年之外到部者发回原学肄业依例科贡
　　○南京刑部奏洪武永乐间在外六品以下官有罪刑部辄逮系其后  太宗文皇帝北幸  仁宗为皇太子监国令四品以上官奏闻五品以下官启闻区处因此凡逮职官皆湏上请今南京都察院及在外按察司巡按监察御史皆得逮六品以下官乞如其制庶无滞狱  上不允
　　○山东布政司左参议尹聪先奉敕往开平独石右参将杨洪处赞理军机文书至是洪移镇宣府聪请回京听用从之
　　○四川松潘番寇屡肆劫掠都察院请罪镇守松潘都指挥佥事王杲高广等  上命姑记其罪再犯不宥
　　○江西永新千户所副千户故敏为部卒诉其贪酷奢僣与京官朋结刑部请下巡按监察御史逮治  上命锦衣卫官械敏并籍其家来京鞫治
　　○礼部奏暹罗国正使坤普论直冠帽并钑花金带年远未曾制换及副使通事干事火长总管人等未蒙冠带乞照例换给从之
　　○兵部奏旧例迤西迤北来归人口带到马匹给军骑操中等赏钞三千贯下等赏钞二千五百贯各绵布五疋绵花三斤无马者赏绢衣一袭或钞二百贯绵布四疋折准绢衣今辽东总兵等官右都督曹义等奏称钞贯不敷欲将带到马匹中等赏钞二千贯下等赏钞一千五百贯宜从所言从之
　　○夜二鼓东方有星如盏大青白色光明照地起自天廪东南行至天苑
　　○癸巳书谕靖江王佐敬曰得奏欲率妃于春秋往尧山祭扫先茔用展孝思特从所请然奉先当存孝敬王在途宜加谨慎礼毕即还尤宜戒饬随从官校之人毋扰害官员军民人等庶不为令德之累王其亮之
　　○命监察御史成始终等八人往四川等处清理军政俱赐敕遣之
　　○敕巡按山东监察御史史濡巡按北直隶监察御史童存德各于所巡地方选军听用
　　○命济州卫带俸都指挥使杨猛哥子也先孛罗袭为指挥使
　　○山东右参政韩玺以老疾乞致仕从之
　　○黜四川都指挥佥事赵雄为为事官往甘肃听调雄坐掊克军士绞罪当赎还职  上特命黜之
　　○敕都指挥佥事曹广于东山平山二卫提督安插来降头目夷人耕种生业
　　○镇守西宁都指挥汪清等奏奉旨取番僧赏初坚锉巴藏卜已死及原留河州居住国师剌麻使臣人等二百五十七人今止余一百六十二人欲便发回缘各僧生土□幻惊疑不肯行见在西宁等地自在游方化缘宜听其便从之
　　○甲午四川草塘安抚司安抚宋忠诚以疾乞致使命其子景春代之
　　○夜东南方天鸣有声
　　○乙未减徵船户课钞时以钞法流通各处往来船户所纳课钞尚仍旧额浙江杭州府知府高安以为言下户部议令每船一百料纳钞二十贯较旧例十去其八从之
　　○礼部右侍郎兼翰林院侍讲学士马愉卒愉字性和山东临朐县人宣德丁未进士第一擢翰林修撰  上嗣位初愉侍经筵寻升侍读  宣宗实录成升侍读学士正统五年奉诏入阁预典机务十年升礼部右侍郎兼侍讲学士晨起趋朝得疾仆不能语  上命医往视越四日卒年五十三  上深嗟悼赐棺椁赙钞万缗命有司归丧营葬赠礼部尚书兼翰林学士旧例无赠两官者赠两官自愉始愉端重简默不设城府两考会试尽心择才为文章不务雕斲论事不苟为异同自处澹如门无私谒人称笃厚长者云
　　○丙申礼部奏山西布政司正统十二年乡试小录所出诗经题内维周之桢其桢字犯楚昭王讳不曾回避考试官学录郭明郁教谕吴骥同考试官知县黄子嘉提调官左布政使石璞左参政朱鉴监试官按察使林文秩佥事黄文政俱应问罪  上宥之但令巡按监察御史取各官罪状考试及同考官俱罚俸一月提调监试官纪录还职仍移文申谕戒毋再犯
　　○丁酉停徵山东济南青莱登州四府所属二十州县逃户田地二万一千九百八十顷所出租税从山东布政司核实奏请也
　　○先是锦衣卫籍抚州府民徐翰家有逃匿者  上命栲鞫见逮者言籍翰之命初下刑科给事中王理以告为事按察副使王裕裕与翰有姻潜以告其家故致逃匿遂下理等于锦衣卫狱俱论斩  上命固禁之于是礼部左侍郎兼翰林院侍讲学士王英自陈臣子裕有罪实臣驽钝衰朽失于教训所致谨待罪刑部请逮英  上命宥之
　　○夜二鼓月犯垒壁阵西第四星
　　○戊戌重阳节赐文武群臣宴
　　○山阴王逊煁奏父代简王坟园缺人奉祀欲令本府内使二人看守从之
　　○禁约两京并狭西河南湖广甘肃大同辽东沿途驿递镇店军民客□人等不许私将白地青花瓷器皿卖与外夷使臣
　　○山西角□羊州盐池周围一百二十里旧设长乐巡检司于池北盐池圣惠二巡检司于池门外惟东南山路险阻巡逻不及人得从间道窃盐至是都转运使司奏请罢池北司移置池南者庶警备严密从之
　　○守备南京太监刘宁奏六月间南京大风雷雨山川坛火殿庑乐器祭器皆焚毁乞集材修造从之
　　○己亥直隶扬州苏州太平安庆湖广襄阳荆州诸府卫各奏夏旱苗枯山东莱州青州府各奏雨涝蝗生禾稼无收人民饥窘应徵粮草办纳艰难  上命户部遣官覆视以闻
○庚子代世孙佐壥奏祖代简王存日府中财物俱被庶祖母徐氏私与亲子宣宁等王罄尽无存今丧葬费用称贷民间欲乞大同府税课司□税以助不给  上曰世孙所言诚可悯不有以助之岂亲亲之道有司其悉如所请给之
○山东济南府奏比户部移文令以存留草五十五万七千八百余束折米缘所属收贮仓粮数多支用不尽乞如起运草例折钞每束二贯送本府官库收贮从之
　　○辛丑夜月犯外屏西第一星
　　○壬寅命大同把总操备都指挥佥事吴浩充右参将
　　○礼部奏暹罗国使臣坤普论直等告本国正统九年进贡通事柰霭负国王财本不肯回国将家属附爪哇国使臣马用良船逃去今又跟随爪哇使来在于广东  上命广东三司拘马用良并柰霭审实以柰霭付坤普论直领回
　　○山西吉州乡宁县奏本县逃移死绝人户抛遗不堪耕种地五百余顷连年包纳粮草事下户部议以一半折收布钞一半停徵从之
　　○癸卯大同总兵官武进伯朱冕奏山西行都司属卫官员旧折俸钞近易以布匹令赴山西布政司官库支领路费之外所余无几况今用人防秋恐误边备乞下有司令递运所运至该卫所分散从之
　　○巡按福建监察御史李俊奏福州建宁二府银场采煎年远矿脉断绝去年煎银课一万三千余两比原额少一万四千余两若欲补足额数未免分派于民恐逼迫流移贻患反重乞量为减免  上命户部计议以闻
　　○先是以达贼也先渐近边境敕沿边总兵等官陈御敌长策至是大同总兵官武进伯朱冕侍郎沈固等上六议其一议守每岁秋深多遣间谍出境缉探稍有声息即令军民亟收田禾搬运窖藏尽驱男妇老弱入避城寨量存少壮牧视生畜如贼势渐近然后拘收并将所遗草束及野草烧毁如此则贼来无所卤掠矣其二议战大同三路分守贼若小至则一路自出抵敌大至则三路互相应援若彼此受敌有所牵制又在相机应变知己之力足以敌彼则擡营结阵以扼其冲出奇兵以制之料彼之势不可抗拒则坚壁清野以老其师俟其懈而击之其三议劫胡虏昼则纵横驰逐夜则随处屯宿宜选勇敢官军伺便抵隙夜劫其营若能获首级马匹者乞命所司定为赏格重赏之下必有死夫其四议追胡虏出境得利则负重行迟不得利则人罢马困我或据险设伏以扼其归或分兵追击以蹑其后亦乞定其功次赏格其五议选兵大同见操官军强弱不等材力各殊已将先定首拨次拨官军重加简阅遇敌先发首拨而次拨继之臣等身先帅领之因机制变以图成绩其六议车战用车古法也行则载衣粮止则结营阵臣等通计所有步阵合用车八百五十辆先已造完小火车三百八十六辆呈样至京试验讫其未造者尚多乞令山西河南歇班官军就彼采取木料每队造火车三辆以备战阵  上善其议命所司悉从之
　　○甲辰礼科给事中刘纲九年秩满乞复任从之
　　○宁夏左参将都指挥使丁信言宁羌平凉等卫军旗在边暇辄演习率用柳杆作箭不能射远平凉宁羌汉中产五节箭竹并栗木枪杆军士休番回卫每自采办但来时已负行李不能兼载宜令有司出车传送从之
　　○宥浙江运粮都指挥佥事萧华罪初台州卫指挥同知刘鼎以幼男女各一人及琴画馈华华受之久之鼎升署都指挥佥事亦督运粮华劾奏鼎掊克鼎乃华尝受其馈遗至是华自陈其实都察院请逮华治罪  上以华既自输情特宥之
　　○乙巳山东莒州沂水县奏夏税豌豆旱伤无收乞折纳黑豆下户部议每黑豆一石二斗折豌豆一石从之
　　○湖广荆州府请＜锍-釒＞公安门外河道以便公安石首等县输纳从之
　　○金吾右卫千户李福寿备御辽东其母陈氏初寡通其叔生一子其叔死又改适而福寿俸资悉为所据福寿妻马氏诣仓给俸陈氏辄令所生子往敺而夺之马氏讦诉其姑刑部论马氏当杖赎徒  上曰马氏夫在边姑又义当绝而被其辱害岂可加以罪命即释之
　　○夜五鼓北方有星如盏大青白色尾迹有光起自阁道旁北行至游气
　　○丙午赐永寿王嫡子名公镤
　　○擢进士楼泽为刑部主事
　　○命府军前卫副千户孙纯宗子孙世袭纯宗会昌伯忠第五子也
　　○松滋王豪垔奏臣岁禄米食用不敷乞准折色五百石俱给本色  上以湖广方旱灾命姑仍旧
　　○晋府临泉王美塎薨王晋定王第六子母孙氏永乐十八年生宣德元年封镇国将军正统二年册封临泉王至是薨年二十八讣闻  上辍视朝一日遣官致祭谥曰庄简命有司营葬赐圹志
　　○掌光禄寺事户部左侍郎柰亨自陈臣由吏员守城有功累至今秩夙夜兢兢不敢废事今年七十有一正宜报效例应致仕未敢辄去伏乞矜怜时左右有赞留之者遂令复职视事
　　○镇守大同太监郭敬总兵官武进伯朱冕奏百户张政有勇略尝出境遇寇寇不敢近今以敺死军人论斩乞宥死使立边功镇守辽东太监亦失哈总兵官右都督曹义亦奏把总指挥佥事镯住马备边年久熟知边务今以敺死指挥温谅论绞乞宥死使立边功  上皆许之令充军立功赎罪
