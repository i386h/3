<!-- { "loadSidebar": true } -->
　　○董卜韩胡宣慰使司都指挥使克罗俄监粲死提督松潘兵备刑部右侍郎罗绮等以闻少保兼尚书于谦等言克罗俄监壑谲诈今称病死未可遽信宜再移文绮遣人体察虚实否从之
　　○乙卯  命故狭西行都指挥佥事马驯子麟袭为甘肃州左卫指挥使设湖广襄阳府房县抚民县丞一员以地旷山多逃民所聚故也
　　○西域坊草场火
　　○提督山海等处关右副使御史李宾以虚报达贼声息陈情服罪  诏宥之再犯不宥
　　○丙辰赐灵丘王第四子名曰仕土□胁第五子名曰仕＜壉-豕乎＞乌思藏南林叱寺剌麻克矣失贡舍利  赐宴并彩币等物
　　○戊午礼部右侍郎兼詹事府少詹事萨琦奏臣近因庶母郑氏在家患病臣止有一子文昌遣归侍奉汤药不幸相继皆故忧愁痛切情不能堪况臣年老鳏居内无伯侄子侄强近之亲外无经营丧葬可倚之人且庶人母有期年之服乞容臣给暇还家安葬从之
　　○己未  命故广东都指挥佥事王＜王朁＞子源袭为广州右卫指挥使
　　○黜贵州按察司佥事王贯为民贯以公干至晋安州官科歛白金等物为巡按御史伍星会所劾覆治有验故黜之
　　○昏刻金火二星俱入太微垣右掖门
　　○壬戌给庆府甘泉郡主并仪宾路星岁禄八百石内米五百石折钞三百石
　　○广西博白县徭首陈应文等来贡方物  赐钞绢有差
　　○癸亥  命故辽东都司都指挥佥事文广子宁袭为都指挥同知于本司带俸以广战殁故也
　　○甲子调金吾左卫带俸指挥佥事王善于永清右卫治治
　　○乙丑  命故江西都司都指挥使杨真子隆袭为袁州卫指挥使
　　○丙辰寅太子太保兼兵部尚书石仆自陈衰老无为乞放归田里  帝曰兵部军政至繁卿协理其事不必以年老辞退
　　○提督倒马等关右佥都御史彭谊奏守备都指挥佥事胡玺明知所部官军逃归不行执问似有受赂之状宜下巡关御史究治从之
　　○卯时日生紫气一道未久渐散
　　○丁卯五府六部侯伯驸马都督等官宁阳侯陈＜棥心＞等一百八十二人以阴雨失朝鸿胪等处衙门请治其罪  帝悉宥之
　　○太子太保兼刑部尚书俞士悦奏近见福建各府草寇窃发臣惟福建僻在一隅边临大海隔远京师人多梗化往至廑王师虽渠魁授首而遗类尚存人被惊扰乞敕在廷重臣一人往彼巡抚庶几民心有所倚仗盗贼不致滋蔓事下廷臣集议少傅兼太子太师吏部尚书王直等议曰廷臣巡抚本非定制迩者朝廷以福建年榖稍登民颇宁息已徵回京今虽有小寇宜督责三司禁捕  帝曰卿等议是朝廷设三司府县卫政欲安民楚盗今小寇未除寔彼之责其移文诘之令尽心抚安军民殄除寇盗非有大事不许轻遣廷臣
　　○遣太保宁阳侯陈懋告于  昊天上帝  厚土皇地祗曰不德灾及群黎禾稼在田遭连淫雨仰惟  洪造悯念民艰大布阳光俾谐丰获遣各衙门官遍祷各庙神祗
　　○庚午湖广散毛宣抚司遣把事王彪贡马
　　○命工部修宛平闸以水涨堤决故也
　　○辛未免在京各营及顺天府寄养倒失马以水灾宽恤之
　　○吏部考功司带俸郎中黄采奏臣任满三载例得封赠父母臣父淮任少保尝受  诰命并封臣嫡母杨氏为夫人今臣生母李氏年七十一老病淹淹乞赐  诰命推封并及臣妻从之
　　○壬申调右军署都督同知冯宗于后军督府视事
　　○吏部都给事中李瓒等言五事  一各处所保儒士或藉倚父兄之势而膺荐或私通贿赂而得举既非殊才骤致美职乞暂停止今后务须严加考试不中者罚连举主则人知廉耻而奔竞少息  一天下大小官考满起复省察等项到部其间多有不谙行移老病不满堪任事乞  敕吏部每一月或两月通类选考从公黜放则人才不致壅塞  一曩因钞法不通盐法阻坏于故泊船处所产盐地方差官京监收料钞巡察私盐近年各处水旱相仍人民困苦差去官供给洪费且以一处言之有巡抚镇守官又有三司分巡有既有巡按巡盐御史又巡河捕盗清军御史有仓者既令官收粮行船者又设官收钞者是张秋水利未成群官咸集若不减省民实不堪乞取回前项差去官其巡按者兼管巡盐清军巡河者兼管捕盗其余可兼其事者从宜斟酌停止庶免官多民扰之患  一京师天下之根本近因大兴宛平二县奏连年买办物料供用不给欲将京城内外开张铺店之家逐一照依所卖物货名色报官听候买办见差给事中御史等官在外清查类册臣等近见天雨连绵房屋倾圮物货萧条人民艰食若不存恤实不安宁乞移文顺天府仍照先年措置买办事例供用将见差官取回候丰稔之时再为区处庶可以安人心而固国本也  一南北二监监生不下万余人有因事故而渐衰老有因患病而成废笃若不听其自陈愈加淹滞乞令二监坐堂并各衙门历事监生果有老疾及取用未到愿告宁家者听其各处丁忧依亲等项在家不愿到京者宜从有司具实奏闻就彼放免如此则廪禄不致虚縻矣  帝曰朕览尔等所言多有理俱从其请
　　○户部上宽恤减省事宜  一京城内外被水淹没军民既发仓赈济矣而顺天并北直隶等府军民被灾者请移文请府各遣堂上官二人勘实抚恤安插赈济毋令转徙失所  一兵部所选各营头拨二拨官军既支本等俸粮行粮又奏添与月粮每月或一斗或五升列营坐食未效劳勚况今各处灾伤军民远运或恐不继请预为撙节止支本等俸粮月粮有警调用别为处置  一各处看仓海子种菜种蓝养牛跟官诸项军人月支米一石既无操练别无重难差拨请月减二斗以备缺乏  一浙江嘉兴并直隶苏常等府供用白粮纳欠数目多已尝奏拟追粮完日逮问今各府灾伤特甚而粮米陆续纳完宜免问以苏民力  帝釆纳焉
　　○癸酉  命故狭西都指挥佥事王信子英袭为西安后卫指挥使
　　○  命给事中监察御史工部官督五城兵马疏浚京城沟渠
　　○巡抚江西右佥都御史韩雍奏所辖诸府岁歉民饥巳发廪赈济候秋成备偿官
　　○是月江西九江南康山东济南兖州青州山西平阳狭西巩昌临洮诸府奏阶州各奏数月不雨直隶真定永平河间广平大名河南开封卫煇云南大理诸府各奏淫雨水泛伤民稼穑租税无徵事下户部命所司覆视以闻
　　○顺天府所属各奏猛风暴雨连日不止木拔河决坏民庐舍禾稼  命户部遣官赈恤
　　大明英宗睿皇帝实录卷二百五十五
　大明英宗睿皇帝实录卷二百五十六
　　废帝郕戾王附录第七十四
　　景泰六年秋七月甲戌朔  太上皇帝居南宫  帝享  太庙
　　○遣中官祭司门之神
　　○给庆成王府镇国将军钟锵岁禄一千石米钞中半兼支
　　○以平阳府废仓并地分赐交成阳曲西河三王从王请也
　　○乙亥  命故前军都督同知宫聚子恒袭为永清右卫指挥使
　　○升浙江都司经历延祥为嘉兴府知府从镇守尚书孙原贞等官奏保其有通敏之才也
　　○  敕谕少保兼太子太保户部尚书文渊阁大学士陈循少保兼太子太傅工部尚书东阁大学士高榖少保兼吏部尚书东阁大学士王文太子少师兼户部右侍郎翰林院学士萧镃兵部左侍郎翰林院学士兼左春坊大学士商辂曰朕惟古昔帝王盛德大功载诸典谟训诰誓命之文春秋二百四十二年之事著于孔子褒贬之书足为鉴者不可尚矣自周威烈王至梁唐晋汉周五代事书于朱文公通鉴纲目亦天下后世之公论所在不可泯也朕尝三复有得于心独宋元所纪窃有歉焉卿等其仿文公例编纂官上接通鉴纲目共为一书以备观览应编纂官属仍推勤敏有学识者具官职名以闻其尚精审毋忽循等推举左春坊大学士兼翰林院侍读彭时右春坊大学士兼翰林院侍讲刘俨翰林院侍讲学士兼右春坊右中允吕原翰林院侍讲学士兼左春坊左中允倪谦司经局洗马翰林院修撰李绍春坊赞善兼翰林院捡讨钱溥詹事府府丞李侃李龄顺天府治中刘实兵部主事章陬中书舍人兼司经局正字刘钺国子监博士陈淮南京通政司参议丁澄南京尚宝司司丞宋怀南京刑部主事张和南京工部主事刘昌南京国子监学录萧士高湖广蕲州知州金铣浙江仁和县学教谕聂大任俱堪任编纂从之
　　○镇守辽东太监宋之毅奏广宁操备都指挥高飞等年已六十例应代职然在边年久深知虏情尚能披坚执锐乞不拘常例仍留操守从之
　　○巡按直隶监察御史吴中奏闰六月朔保定府东鹿县大风拔木迅雷雹如鸡子击死鸟鹊狐兔无算本月中顺天府霸州永清大城文安等县暴风骤雨漂溺民居渰没禾稼河间永平等处水患尤甚  命户部覆视之
　　○筑沙湾决口成沙湾之决垂十年至是黄河南流入淮左佥都御史徐有贞始克奏功凡费木鉄竹石等物累计万计工五百五十五日  帝以河道虽完尚恐未坚命有贞明年春仍往视之
　　○丙子升尚宝司司丞杨导为本司右少卿以九载任满也
　　○巡按淮安等处左副都御史王竤奏直隶淮安府邳州海州睢宁山阳县凤阳府宿州蝗巡抚山东刑部尚书薛希琏亦奏东昌兖州济南三府平山济南二卫蝗
　　○丁丑  仁孝文皇帝忌辰遣官祭  长陵
　　○免浙江杭州嘉兴湖州三府拖欠药味等料以水旱相仍生民饥窘也给事中徐正言今各处所收夏麦及商贾贩糯米黄米皆为造酒之费淮济间岁造  麴百十万临清通州及都城造酒之家不下千万家一家日费米一石万(万)[家]日费米万石积而论之为费实多今一切禁之恐不能及可重榷其税令少自止息则米麦不耗矣又言都城附郭荒田不下千万余顷而操备官军皆坐食可分屯以省转运又言钱为国家利柄多则物贵可收歛之少则物贱可增铸之如此则物价常平而朝廷享其利奏入  命诸司议行之
　　○金星画见于未位
　　○戊寅给清江王府故奉国将军宫佐茂宫眷岁禄四百石米钞中半兼支免绵衣卫将军旗校等所负官马以水灾也
