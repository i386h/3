<!-- { "loadSidebar": true } -->
　　○命山西行都司署都指挥佥事凌广子玉代为指挥使
　　○少傅兼太子太师礼部尚书胡濙等奏臣等钦奉敕谕不胜惭汗伏惟  皇上躬尧舜之资绩  祖宗之位天心所眷人心所归而灾变屡见者此皆臣等不职所致人才进退之无术钱榖出纳之无稽典理失于脩明军马失于训练刑名不能敬慎造作不依法程激扬乖方绳愆或过以至大小衙门凡所施为举皆谬戾是以人怨于下天听于上故示警戒遂感  宸衷臣等本皆庸劣之才误膺师傅之任岂能寅亮爕理以副  圣心乞免臣等师保等官庶可以回  天意惬人心  帝曰卿等引咎自责足见弭灾恤患之意所辞不允
　　○兵科都给事中苏霖等奏安远侯柳溥持身正大颇有智谋且在神机营管事年深军士信服今溥蒙差往广西镇守军士莫不惊惶嗟叹连名告保况今大同等处奏报声息络绎不绝京师不可无有为之将广西虽有徭贼出没终非紧要已有陈旺在彼足可操守且都督杨能在宣府虽熟知边情然较之溥德望有所未及今若取回代柳溥管事恐威令未易流行军士未易信服两不得用乞将溥仍留在京管事能不必取回庶统驭各得其人军士不失其望  帝曰溥等区处已定所言不允
　　○丁未江西广信府民潘永年汪景清桂子芳徐恩文王文友陈仲华南康府民万志谦淦节厚杜世文赵希明九江府民汤彦海沈必先沈必英九江卫军夏永恭各出榖一千石以上直隶永平府民许敬高信兴宋会马麟卢龙卫总旗张荣祖各出粟柴八百石助官赈恤赐玺书旌劳复其家
　　○总督漕运左副都御史王竑奏山东河南并直隶淮徐等处连年被灾人民困窘去岁十一月十六日至今正月大雪弥漫平地数尺朔风峻急飘瓦摧垣淮河东海冰结四十余里人民头畜冻死不下万计鬻卖子女莫能尽赎劫夺为非捕获甚众原其所以盖因家无底业身无完衣腹无粒食望绝计穷大不得已而然耳  皇上端居九重无由目睹设若一见未必不为动心大臣居处庙廊少得亲视使或视之未必不为流涕民困财匮至于如此倘变生不测患兴腹心虽厚给以资粮而缓不及事严加以重法而害及地方矣  皇上即位以来敬天之诚爱民之仁非不至也而天变民穷今特尤甚者臣愚昧无识切恐
　　圣德虽脩而犹未至欤大伦虽正而犹未善欤贤才虽用而未臻其实欤邪佞虽屏而未尽其类欤仁爱施而实惠恐未溥欤财用省而上源恐未俭欤刑罚＜宀十见＞而冤狱恐未伸欤工役停而匠力恐未休欤法制虽颁而承宣奉行者或有更张欤赋税虽免而司掌钱榖者或仍牵制欤与夫一言一动之未宜一念一虑之未正皆足以累  圣德而垂  圣治也由是而欲回
　　天意息天灾讵不难哉伏望  皇上共责有位之臣脩厥德新厥治脩德也必钦  天命法  祖宗正伦理笃恩义戒逸乐绝异端广仁爱厚诚信释猜疑务果断则脩德有其诚矣图治也必进忠良远邪佞专赏罚伸冤狱＜宀十见＞赋役溥赈恤节财用禁聚歛却贡献罢工役则图治有其实矣将见源洁流清功深效速万事皆得其理亿兆生灵咸获其福而  天意不回天灾不息未之信也  帝曰观竑所言诚有忠君恤民之心朕已深自脩省并敕内外文武群臣一体责己脩政以弭灾异凡当行事务仍令各衙门议行
　　○协赞军务山西右参政叶盛奏镇守内官弓胜私役操军广种庄田罪状诏宥不问但移文戒之俾自新
　　○戊申赐保定侯梁珤券诰并封赠其三代及妻子孙仍世袭伯爵
　　○小保兼太子太傅户部尚书文渊阁大学士陈循奏近闻凤阳淮安扬州徐州并河南所属自去冬至今积雪成冰夏麦已种者皆不复生虽欲再种民多乏种乞出内帑白金遣御史等官五人赍与各府州正官责令贸易种子给与贫民及时耕布务责成效  几小民不玫重困诏从其言出白金万五千两给之
　　○太子太保兼兵部尚书仪铭自陈年老乞归田里不允
　　○己酉调南京都察院右都御史张纯为南京兵部尚书参赞机务升南京管粮都察院右副都御史轩輗为南京都察院左副都御史理院事仍支从二品俸
　　○南京太仆寺少卿郑悠奏直隶淮安凤阳等府州县人民被灾艰难其两年亏欠马驹乞不为常例令其四匹共买补一匹从之
　　○少傅兼太子太师礼部尚书胡濙奏三月初一日殿试天下贡士合请读卷及执事官诏命少傅兼太子太师吏部尚书王直少保兼太子太傅户部尚书文渊阁大学士陈循少保兼太子太傅工部尚书东阁大学士高榖少保兼天子太傅兵部尚书于谦太子太保吏部尚书兼翰林院学士王文太子太保兼吏部尚书王翱太子太保兼兵部尚书仪铭太子太保兼刑部尚书俞士悦太子太保兼都察院左都御史杨善太子少师兼户部右侍郎翰林学士萧镃户部右侍郎李贤工部左侍郎赵荣都察院左副都御史刘广衡通政司通政使栾恽大理寺卿薛瑄右春坊大学士兼翰林院侍讲刘俨翰林侍讲学士兼左春坊左中允倪谦为读卷官余执事官如例
　　○总兵官太子太师武清侯石亨右都督张軏奏臣等本庸愚素无才德荷蒙  皇上命充总兵虽夙夜忧勤无益于事灾变之由实由臣等总兵不得其人乞革总兵名目随操听调另选贤能以充其任庶  天意可回人心自惬诏曰卿等才识优长特委以军务重事今辞总戎名目以弭灾异所辞不允
　　○庚戌命来降达子阿失帖木儿回回剌马丹俱为头目送南京锦衣卫月给米二石并房屋等物
　　○安塞王秩炅奏臣妻成氏病故丧具不能周备乞赐钱币为用命给王米一百石布绢各五十疋
　　明英宗睿皇帝实录卷之二百三十八
明英宗睿皇帝实录卷之二百三十九
　　废帝郕戾王附录第五十七
　　景泰五年三月壬子朔  太上皇帝居南宫
　　○清明节遣官祭  长陵  献陵  景陵
　　○  帝御奉天殿策会试举人彭华等三百四十九人制曰朕以眇躬祗膺  天命缵承  祖宗大业临御兆民顾惟负荷之艰莫究弛张之善肆虚心于霄旰冀资弼于忠良固圣贤乐受尽言在尧舜惟急先务何则天下之木莫有外于家国兵民朕欲闻其至计何先切望何最君心之发莫有著于礼乐教化朕欲闻其损益何宜隆替何系制治贵于未乱其方术何良保邦贵于未危其谋谟何远以至为政之＜宀十见＞猛何尚备边之筹策何长人才之贤否何由刑赏之缓急何可与凡灾祥感召之机何速夷狄向皆之故何在皆朕之所欲闻者也夫事贵乎师古不稽诸古固无足以为法于今而施贵乎合宜不宜于今又奚可以徒泥诸古子大夫明先圣之道来应宾兴贤能之诏皆得于古而将以施于今者也其悉参酌详著于篇以俟朕之亲览
　　○命故山东都指挥同知韩青弟源袭为指挥使
　　○户科给事中刘炜等劾奏前军都督府都督同知黄＜王厷＞昨者奏求霸州及武清县无主空地二处以四至计之周围各不下五七十里＜王厷＞本远夷遽蒙重任乃敢怙宠要求乞明正＜王厷＞罪诏宥竑命户部踏勘地亩明白以闻户部主事谢昶勘＜王厷＞所求非无主空地其在霸州者地名父母寨东西长五十里南北阔四里计地一千八十余顷其在武清县者名河隅东西长二十里南地阔一十里亦计地一千八十余顷各有本州县人民武腾等五百余户原旧承种辨纳粮差供结明白户部具＜王厷＞但令田地仍与民住种
　　○甲寅  帝亲阅举人所对策赐孙贤等三百四十九人进士及第出身有差
　　○命山东青州府所属小民该徵德州仓兑军粮二万石于本仓收受其加耗粮悉听小民领回食用从学士江渊奏请也
　　○免湖广沔阳州景陵县灾伤田地粮一千三百一十石
　　○兀者卫女直卯罕并男劄答哈儿地面回回剌马丹来归俱命为头目隶南京锦衣卫赐衣服钞币房屋器皿
　　○乙卯宴进士于礼部今太保宁阳侯陈＜棥心＞待宴
　　○免应天府所属江宁上元二县及直隶安庆府所属怀宁等五县旱灾田地秋粮三万三千一百二十余石马草五万五千三百九十余包
　　○先是署都督佥事崔福都指挥同知黄钦都指挥佥事方荣坐罪降一级至是振武营操练军余二千余人奏福公廉仁恕操习有方乞停臣等口粮一年以赎其罪使复原职诏允之因命钦荣亦复职又以军士操练艰难仍给口粮
　　○吏部言四川黎州安抚司把事李阿特等朝觐失期后至当置之法诏以土人俱宥之
　　○丙辰赐状元孙贤朝服冠带诸进士钞各五锭
　　○给御马监勇士及武骧左等卫官军马五百九十三匹独石等堡官军马四百匹
　　○宥陕西都指挥佥事汪清罪先是巡按御史姚哲奏清索驿丞陈安马安弗与輙受民词擅执安诏令清陈状至是清服罪乃宥之
　　○丁巳状元孙贤率诸进士上表谢恩
　　○戊午户部左侍郎孟鉴等奏京师粮用浩大山东河南等处累报灾伤军民馈送艰难今国子监监生不下二千余人俱仰给官廪费用寔繁乞存留年深者一千人听侯差用其余年浅取拨未到者□令回还原藉依亲读书以次行取庶钱粮简省京储有积从之
　　○己未敕南京通政使司右参议丁澄今命尔提督南京各仓并各象马草场粮草其御史郎中员外郎主事及仓官人等收支之际务令关防严密出纳分明敢有侵欺刁蹬等项除军职及主事以上官员具奏其余轻则量情责罚重则挐问如律不许徇情放免如有势要之人干预搅扰尔即奏闻处治尔宜体朕爱恤军民之心公勤廉恕务使人心畏服奸弊不容
　　○广灵王逊珉奏受封之始蒙赐衮服今年久弊损乞赐织金衮龙青红纱罗纻丝各一疋俾臣自制从之
　　○以官本五经四书赐举人孔公锡公锡宣圣五十八世孙也时颁赐经书于近臣公锡亦以为请故特赐之
　　○命脩南京观星台紫微殿漏刻晷景二堂以其年久损弊也
　　○庚申黑娄等三十二处把卜儿王等各遣使贡方物马匹赐宴并钞弊等物有差
　　○命故羽林前卫带俸都指挥佥事骆广子旺陕西掌永昌卫事署都指挥佥事宋忠子玺俱袭为指挥使
　　○给宁府德兴郡主并仪宾戴瑛岁禄共八百石本色五百石折钞三百石
　　○命户部给京操官军马草一月每马十五束
　　○瓦剌使臣陛辞赐宴命赍彩币归赐也先等
　　○辛酉太子太保兼兵部尚书仪铭奏近户部郎中陈汝言公干回还言江南苏常等府积雪民冻饿使者甚多常熟一县至一千八百余人江北淮徐等府亦然有一家七八口全死者有父死子不能葬夫死妻不能葬者其生者无食四散逃窜所在仓粮又各空虚无以赈济又沙湾脩河起倩山东河南夫九万之上于民间措办鉄锅数万余口并鉄索等料不胜骚扰若不早为处置诚恐团聚扇动为患不小乞将脩河夫止存一二万人其江南江北分遣大臣巡抚赈济  帝曰览卿所奏朕心恻然各处饥民即驰驿行文与江渊王竑设法赈济死伤暴露者责令有司瘗埋沙湾脩河令徐有贞止用班匠物料侯南方送细买用人夫鉄料俱令疏放停止灾伤处税粮勘实停免扬州及苏常等处其令王文往抚安赈济之
　　○壬戌监察御史王骥奏河南山东野多饿殍近遣内臣御史太仆少卿寺丞兵部主事共五员给俵马匹经过县分迎侯供给其费甚大缘所俵马一县不过百十匹或二三十匹而已乞专委御史同寺丞公同给俵其余官员俱召还京庶苏民困从之
