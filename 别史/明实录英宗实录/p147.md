<!-- { "loadSidebar": true } -->
　　○宁王权奏于遐龄山陵所创屋五间祀南极真人蒙赐名曰南极长生宫乞于附近宫观内择道重克修戒行者给度牒住持  上命从之后不为例○巡按直隶监察御史李俊言永清固安等县住坐达官往往结队乘马各持弓矢兵器于附近之地抢夺过往人财物或莫夜窃取军民畜产切详京畿辇毂之下岂可杂此腥膻之徒万一逞其不轨之图其为患有不可胜言者乞悉分隶南方诸卫支俸闲住  上曰远夷归我当厚遇之一旦无故编遣何以慰其心乎敢有越礼妄为者法司其榜禁之似前不悛必罪罔赦
　　○癸未云南寻甸军民府冠带把事郭荣本府大报恩寺土僧圆林等贡马赐彩叚表里钞
　　○甲申福建布政司左参议荆璞以老病乞致仕从之
　　○巡按直隶监察御史李瓘奏旧例御史巡按各布政司者凡有军情刑名重事差人进奏于都布按三司起给驿传其巡按直隶有所奏止是所差人员自备脚力所以事多迟滞乞如巡按各布政司例一体给驿为便从之
　　○乙酉命金吾左卫故指挥使朱名子荣袭升都指挥佥事仍于本卫带俸以其父从征麓川阵亡故也
　　○命广西桂林等府逋负粮每米四石折收银一两
　　○丙戌给襄王府祭祀乐器从王奏请也
　　○楚王季堄奏已故镇国将军季坩禄米住支妻女无以养赡  上曰圣人一视同仁笃近举远况亲亲乎即命户部岁给食米一百二十石养赡
　　○丁亥设工部柴炭司置大使副使各一员从管柴炭左通政陈恭言也
　　大明英宗法天立道仁明诚敬昭文宪武至德广孝睿皇帝实录卷之九十六
　　大明英宗法天立道仁明诚敬昭文宪武至德广孝睿皇帝实录卷之九十六
　大明英宗睿皇帝实录卷之九十七
　　正统七年冬十月戊子朔享  太庙
　　○遣中官祭司井之神
　　○以下元节遣官祭  长陵  献陵  景陵
　　○罕东卫指挥脱脱等来朝贡驼马赐彩币有差
　　○命皇城东安门仓添设副使一员专出纳光禄寺草束
　　○己丑辽府麻阳王贵燠薨王辽简王第十八子母谢氏永乐十五年生宣德七年册封至是薨年二十有六讣闻  上遣官赐祭谥曰悼僖命有司营葬
　　○巡按福建监察御史张淑奏旧例福建浙江银冶及沿海卫所俱专委按察司官一员往来巡捕比者按察司官多假考满委属官代之以故巡捕乖方盗屡窃发请继今当考满者俱以代至为期并劾按察佥事张崇违例委属官之罪事下都察院请从淑言  上曰然姑宥崇罪戒毋再犯○云南总兵官右都督沐昂等奏叛贼思任发假息缅甸臣等已遣指挥李祥等赍文分赴木邦缅甸二宣慰司责取思任发而臣仍与右侍郎侯琎等量调旁近卫所官军于金齿驻劄遥振军声  上从之
　　○庚寅  太皇太后不豫祷于  太庙
　　○升光禄寺典簿蔚能为本寺寺丞初能在职颇以才干著闻至是九年任满大官等四署奏乞量升回寺理事而本寺卿柰亨亦言即今外夷入贡庶务丛脞乞将能升职分理庶务故有是命
　　○兵部奏沙州卫都督困即来奏称赤斤蒙古卫指挥鉴可者劫掠其牛马等物宜行甘肃总兵官转行赤斤蒙古卫都督且旺失加照依番俗追偿从之
　　○开设狭西延安府柏林寨仓从镇守都督佥事王祯奏请也
　　○命定边卫指挥使陈信镇守通州时镇守都指挥刘斌年老致仕巡按监察御史高瑢奏乞选人代之兵部以信名闻故有是命
　　○以山西阳曲县民地二顷一十亩给晋宪王营坟园有司以地税为请  上曰有地则有税地既入官奚责以税其即蠲之
　　○辛卯湖广右布政使蹇贤言湖广岁费繁夥军用不足请兴举屯田三司各设堂上佐贰官专理其务正军征操馈运之外分为三七或二八分守城屯种军少地广则以随营余丁补之补又不足则以与丁多田少农民耕种俟有军仍拨与军凡兴利革弊事悉令管屯官从宜处置从之
　　○命在外各衙门该支俸粮吏典月给米三斗余仍折钞
　　○封劄思巴锁南为灌顶  真修妙应国师赐以诰命　　○免山东丰国场盐课司灶丁杂役及逃亡灶丁盐课
　　○给密云等处关寨铜铳五百把火药箭木马等物称是从镇守都指挥佥事王通奏请也
　　○壬辰命故右军左都督苏火耳灰孙英袭为金吾左卫指挥佥事
　　○广东按察使郭智言在外文职官吏人等犯赃死徒流杖并无赃流徒诸罪旧例俱送在京法司处之广东去京余八千里奸顽之徒不服管押往往稽延道路亦有枉道还家经岁不行遂使押者旷日持久衣食不继至有中途死饥寒者今广东灵山石城信宜等县俱新立军堡哨备官卒数多亦需粮饷乞继今文职官吏人等犯无赃徒流并有赃当杖者就遣灵山等县仓纳米满日各还职役为民有赃当流者就遣沿海碣石等边卫仓充斗级满日亦疏遣为民庶管押者免累而边用饶足矣事下刑部议以为文职官犯赃虽微亦当除名仍送法司奏处其无赃诸罪可如所言从之
　　○癸巳升兵部郎中邓浩为南京太仆寺少卿仍督运江南白粮浩以九载任满巡抚侍郎周忱具言其能乞升职仍旧督运故有是命
　　○敕四川都布按三司曰比来朝贡番僧剌麻其中多有本地俗人及边境逃逸无藉之人诈冒番僧名目投托跟随者尔三司全不审实即便起送以致络绎道途紊烦官府劳费军民继今来者必审其果系本地番僧方听赴京然多亦不许过三五人其假托诈冒者拘留所在奏闻处治所贡方物马匹贵重上等者照例送来寻常中下者就彼收牧以给边用其回日所带出关食茶人止许二百斤夫远人固当怀柔国家军民尤宜矜恤况其或假朝贡之名经营己私亦须节制尔等皆朝廷简任宜体朕心酌量审处开诚晓谕使彼知朝廷欲彼此相安用图长久之意切不可纵令下人托此欺侮凌辱有失远人之心
　　○命浙江台州宁波绍兴嘉兴四府正统六年旱灾秋粮折纳钞每米一石折钞二十锭
　　○狭西延安府知府陈蚪言狭西边卫军旗舍余坐窃盗抢夺诬告当徒流者旧例俱杖遣还役随住比者亡赖辈以所坐轻殆不可禁乞行边卫今后军旗舍余有犯此者俱送镇守总兵等官处徒流罪发要害墩台寨堡流四年徒如本限守了死罪发极边守了五年满日还役随住如此则情罪相符奸顽罔肆而良善获安矣事下刑部集议宜如所言从之
　　○甲午朝鲜国王李祹遣陪臣崔士康等贡方物初瓦剌密令女直诸部诱胁朝鲜祹拒之而白其事于朝  上嘉其忠诚以敕奖谕并赐之彩币至是遣士康等奉表谢恩
　　○乙未给松滋安惠王子豪垔禄米五百石
　　○致书襄王瞻墡曰承喻欲营朝堂及缮治居室但湖襄之间民敝已久今年以旱暵告者相继以此朝廷凡事省约未尝轻劳一夫轻歛一物叔素仁厚亦宜体念人情如房屋可居宜且停息如必须缮理亦当酌量府中人力随宜修治
　　○逮监察御史胡鉴胡宗下狱先是南京户部主事张溥监直隶凤阳府粮储与管粮副都御史周铨相讦奏俱蒙恩宥铨口□衔溥嘱管粮御史胡鉴廉发溥罪鉴遂奏溥占骑驿马下南京刑部狱坐杖六十铨不慊又嘱御史胡宗廉之宗复言溥需索驿官酒食移文南京刑部增坐杖七十溥诉冤事下刑部劾奏铨恃恩不悛鉴宗阿铨诬溥罪俱合究治  上曰然铨姑不逮俟狱成有及以闻
　　○丙申靖江王佐敬奏奉国将军佐敏怀隙怨望欲相诬陷事多专擅不复关白正至朔望参谒俱废  上复书曰此固佐敏之罪亦王所处有未善也王诚无间彼将云何幸推诚相与毋念旧恶庶几克全孝友共保富贵又敕责佐敏及诸辅国将军曰往年佐敏与王相讦尝加曲贷冀其惩艾曾几何时复致纷纭朝廷以至公为理法严怙终恩不可再尔佐敏即当勉图自新毋贻后悔尔诸将军气同一体宜以理相谕同归于善而乃视如路人稔其过恶贤者固如是乎其各勉思朕言以全一国之福
　　○命山东日照县知县刘炫复任升从六品俸炫九载任满当迁县民言其宽厚不挠多有惠政乞留之巡按御史以闻吏部覆奏故有是命
　　○直隶山阳县民尹分住妻阴氏一产三男命给赐如例
　　○设狭西延安府柏林寨仓置大使一员
　　○行人司行人尚禠言二事一大臣上为朝廷付托下为百官取法有缺固不可轻任有过尤不可轻辱是以黥劓之罪不及大夫以其离天子不远也今文武大臣或被言官弹劾或被旗校缉访露顶跣足束縳奔走若系囚然事果实验情犹庶几或涉虗妄不免复职然今日衣冠之大臣即昨日受辱之囚系面僚友而统属官能无愧于心乎请自今文武大臣有犯未的者命锦衣卫官召至午门敕诸大臣以礼会问踪迹果验＜锍-釒＞其轻重请裁如其不验即奏复职庶大臣知重而职业愈修一旗校缉事固不可不信尤不可尽信间有用心邪枉者或为他人报讎或以自平私怨倒置是非诬陷平人其所缉事能悉出于实乎请自今旗校缉事务见实证然后坐罪如或不实所缉者量轻重以其半坐之庶不得乘隙报怨滥及无辜奏下刑部尚书魏源等集议谓禠言可采但命锦衣卫官召问大臣及坐旗校以折半罪律例无成令  上从之命自今旗校所察觉有诉冤者三法司与之辩其果为人报讎者必罪如律
　　○管理柴炭左通政陈恭奏比因营缮衙门于惜薪司假供应薪三百万斤工部奏令臣如数采补臣惟易州山厂岁办柴炭已九千四百余万复以此加之民实不堪乞暂优免后果不足用令陆续补纳又言惜薪司外厂四围逼军民之家有无知者接厂作房故尝致火宜择隙地徙之其柴须少积以备用余置之宣武门等外厂庶无他虞  上命逼厂居人天寒毋徙余悉从之
　　○丁酉论征麓川将士功赐白金彩币奇功者都指挥白金二十两彩币三表里指挥白金十五两彩币二表里千户卫镇抚白金十两彩币二表里百户所镇抚白金十两彩币一表里旗军白金五两绢二匹头功者各于其例减半随征运粮造船摆堡等项官军都指挥白金六两彩币一表里指挥白金四两绢二匹千百户等官白金二两绢一匹旗军人等白金一两布二匹阵亡伤故者各于其例减半凡三万四千五百一人
　　○山东滨州儒学训导吾豫言滨州武定二州并沾化等七县洪武中岁丰钞少户口食盐折纳布匹近连岁灾伤有司仍徵布民益凋敝请如别州县纳钞从之
　　○戊戌敕大同总兵官武进伯朱冕等曰得奏知瓦剌使臣续有至关者尔等疑弗纳然彼既远来理须从宜宽待敕至即启关纳之同前使发遣来京馆谷之例一准前敕时瓦剌使臣二千余人至大同方旬日又百余人称也先之使叩关入贡冕等不敢擅纳而请之故有是敕
　　○复江西万安县知县严琼职初琼以县主簿屡经按察使石璞巡抚侍郎赵新荐授是职至是本府同知费斌因朝觐言琼阘茸黜为民琼以冤状陈事下吏部以被荐及罢黜情实闻  上曰琼既为璞等所荐必有可取其留之仍令理事
　　○都察院右都御史王文言旧制每道设监察御史十员近者裁减五员不足以分莅庶事乞每道添设一员从之○己亥遣中官以敕符召襄郑荆淮四王赴京以  太皇太后不豫日久思欲见亲王也
　　○湖广都指挥佥事雍野自征麓川还不即赴司輙延住原任永定卫踰五月巡按湖广监察御史马恭劾其旷职当逮问从之
　　○庚子江西吉安袁州二府守臣言岁旱薄收存留粮请折银布事下户部复勘以闻  上曰政贵便民宜如所请
