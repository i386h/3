<!-- { "loadSidebar": true } -->
　　○巡抚狭西行在工部右侍郎罗汝敬奏即今边境宁息绥德卫原留西安等卫备冬官军正当农务时月宜放回各卫所屯种从之
　　○癸亥镇守洮州右军都督佥事李达奏洮州卫军张王家等先拨狭西苑马寺牧马累年倒死并亏欠孳驹每军追偿孳多至八九匹今又追正统元年死马各军征调者多在卫者少乞宽恤为便从之
　　○甲子命永平公主孙李舆为长陵卫世袭指挥佥事食俸不视事
　　○升行在河南等道监察御史李彝为江西按察使尹镗为副使陈颢李懋为佥事从行在吏部会官举也
　　○命南京留守后卫带俸都指挥佥事贾忠沈阳右卫带俸署都指挥佥事餋政于江西都司视事
　　○行在兵部奏江西南昌前卫并会昌守御千户所俱缺军守备宜移文江西清军御史于本处清出辽东等处军余丁量留千四百名分发南昌会昌补伍给与军器委官提督训练从之
　　○乙丑行在户部奏山西高山卫指挥言其卫仓官攒通同纳户盗卖粮一千四百三十余石请移文管粮参政盘量仍移文巡按御史逮问追陪从之
　　○丙寅  太皇太后圣节  上率亲王上寿免命妇朝贺赐文武百官宴
　　○升行在吏部郎中张贤为山西右布政督理边饷
　　○命直隶滁州知州唐振复任升正五品俸振在州九载当迁以州民奏留故有是命
　　○丁卯赐文武百官宴
　　○命少保兼工部尚书吴中右侍郎邵旻祭德胜安定二门之神以修城楼也
　　○伊王颙炔奏曩臣婴疾蒙遣中官陈靖赐药今药垂尽而疾尚未瘳乞再颁惠  上亟命太医院计彼地所乏药悉给赐之
　　○亦力把里也先卜花王使臣马黑麻迭力迷失等陛辞命赍敕谕之曰昔尔先王在我  祖宗时累遣使朝贡我  皇考宣宗皇帝亦尝遣使答意道出哈密伊迩王境不虞为寇所沮未能即至今朕恭膺  天命主宰华夷一体  祖宗抚绥之心无间远迩闻王已即王位部属有所统一朕深嘉悦王又克绍先志恭修朝贡具见尔诚特命来使赍敕并金织文绮彩币赐王并王母弟壻头目等王宜恪敦诚好守志弗渝庶  天心鉴悦而王子孙部属同享太平福泽于无穷也
　　○镇守山西左都督李谦奏今黄河冰消已分布官军于各隘堡巡哨仍委都指挥佥事冀亮率官军于水泉营都指挥使马贵等率官军于广宁等营操备如本处及大同地方有警即相机策应臣欲于每年二月终回山西镇守候九月中仍至偏头关提督从之
　　○戊辰赐兴平王尚□火□丹□嫡长子名曰志土□臬
　　○敕太监李德都督陈怀尚书李友直曰京城及通州仓所系甚重尔等提督修葺必令完固可以经久毋苟且毋偏徇毋重劳扰
　　○升江西临江府知府朱得为布政司右参政仍理府事命南昌府经历周远复任升正七品俸得远俱九载任满部民奏其有善政乞留之故有是命
　　○己巳建广西南宁府横州僧正司云南楚雄府定远县僧会司
　　○镇守狭西都督同知郑铭等奏西安左等三卫番鞑官军欲以调除为名移入河南僻地南阳汝宁等处分住  上敕谕铭等曰朕以此徒狼子野心非可以仁义诱化亦非可以法度制驭若轻迁动必然生疑敕至尔等再议可否仍密切察听如果各安生业恒令管束官员关防抚恤其或有强梁生事决不可容者具奏来闻
　　○庚午擢进士郑亮王纲卢钦为行在户部主事林璧行在礼部主事龚理行在工部主事龙文陈圭王瑾行在中书舍人
　　○腾骧左卫军马喜儿开沟得钱一万八千三百有奇以进  上命有司给价与之
　　○行在刑部右侍郎何文渊奏学校之兴固可得贤然古之贤才不自学校出者亦多乞敕提督学校副使佥事御史按临郡邑广询山林□□犬亩之中果有勇于进学而孝弟著于家庭信义显于闾里者试实即令所司复其身俾得力学应科则人皆相观为善而贤才之出日益盛矣事下行在礼部请如所言从之
　　○辛未初  上以南京权贵怙势占据官私田地房屋敕御史李彝等往按之彝等廉得中官外戚所占田地六万二千三百五十亩房屋一千二百二十八间  上以田地给新调旗军之贫者房屋召军民赁居原系官者还官至是襄城伯李隆等奏奉敕将占据田地分拨新调旗军每人五十亩俱自正统三年徵纳子粒请于太仆寺见在牛内每人拨与一牛耕种为便从之
　　○巡抚南直隶行在工部侍郎周忱奏北京军官俸粮命将浙江等处税粮折纳布绢银两解京应用缘已徵米起运而苏松常三府见贮粮一百一十二万七千八百四十六石以俟北京俸粮支用今正当农时民望粜卖接济乞命官及时粜卖轻赍差人解京从之
　　○壬申太监僧保金英等恃势私创塌店十一处各令无赖子弟霸集商货甚为时害事闻  上命锦衣卫同监察御史治之御史孙睿千户李得奏将物货存者给主赊负者令锦衣卫徵究有旨从之睿得以示指挥马顺等于外朝顺以其事冗累已掷还睿怒詈之指挥徐恭刘源亦争论喧闹恭杖得二十睿得奏诉  上特宥源下顺恭于狱都察院坐顺恭乱朝政当斩顺恭各诉枉  上命逮睿与辩睿复妄告顺擅杖死火者张谷等法司论顺仍当斩恭当流睿当徒狱具命俱系之
　　○监察御史王学敏巡视店房奏工部郎中毛永震等奸淫纵役受赇诸事给事中并劾少保工部尚书吴中等庇奸不举之罪  上贳中等命都察院逮永震等鞫之
　　○癸酉夜月犯木星
　　○甲戌行在户科给事中吴绘等官奉命盘点内帑列其堪用及污损不堪用者并典守官吏姓名以闻  上命堪用者收贮待时放支污损者以为军装不堪用者差官覆视除豁典守之人俱宥其罪
　　○乙亥晓刻有流星大如杯色赤出天船西行入紫微西藩内后有小星随之火星犯垒壁阵
　　○丙子  上谕右都御史陈智等曰天寿山  祖宗陵寝所在比闻有无赖者敢剪伐其树木而所司恬然不顾尔等即揭榜禁之复令锦衣卫遣官校巡视敢有犯者械来治以重罪迁其家属戍边遂遣工部偕钦天监官环山立界界外听民樵采仍敕官校巡视者毋徇私受贿以纵盗毋假威生事以害民违者亦罪不宥
　　○赏征剿鞑贼将士先是鞑贼寇庄浪城抢掠人畜右都督蒋贵帅土汉官军剿捕都指挥江源等战死至是上其功状命行在礼部议赏尚书胡濙等请如镇番杀贼例凡斩获首级并阵亡及被伤者官银二两绢二匹旗军舍人银二两布二匹仍赐死者祭及优恤米都指挥十石指挥八石千户六石百户四石旗军舍人二石从之
　　○宥行在太常寺卿姚友直光禄寺少卿刘祯罪先是行在礼科给事中李性等劾友直等奏支俸米失写奏目宜正其罪  上命锦衣卫逮治既而宥之
　　○镇守洮州都督佥事李达等奏岷州卫番贼出没杀死民人俱系剌章札工榆树三簇贼首交结邻住和睦禄工部簇熟民叠州答剌等簇生番往来潜路劫掠请调官军剿捕  上敕达等曰朕以番夷梗黠乃其本性若即调官军剿捕不无伤害良善尔等宜宣布恩威令其各安生业若仍出没抢掠即相机擒捕将贼首监候具奏来闻务在事妥民安毋因而激变庶称委任
　　○革福建闽县南州税课局并其所办课程于本县税课局以收钞不及三万贯也
　　○丁丑初行在兵部言洪武永乐间各都司卫所俱有杂造局以造兵器所需物料出自军民今动輙请兵器于京库宜仍令各都司卫所造办  上从之已而济南等府请以官库赃罚物造兵器至是巡按御史三司奏称各卫所缺兵器以百千计赃罚不给用请以在库钞户口食盐商税钞给之庶不扰民从之
　　○戊寅初行在工部右侍郎蔡信以年老请令其子祺代督工作从之未几信又乞命祺以官  上不许至是工部请罢给信俸  上曰姑与之
　　○巡按河南监察御史苑恪奏归德陈州项城鹿邑逃民五百四十余户先已寄籍近闻官司取勘仍各逃移及访得逃移之人情状不一有因原籍赋税浩繁家道贫窘者有因犯强窃盗劫杀人命越狱在逃赦所不原者有因为事发充军脱逃者至今三四十年亲故不能察识官司无所挨究山藏谷聚所在成群若不招抚恐生事端乞敕该部从长计议务使人人有自安之心国家无意外之虑事下行在户部议有罪犯者法司销豁军匠逃者该部优免愿回原籍或愿流移所在占籍者皆听从其便从之
　　○己卯监察御史李匡给事中汤鼎主事张恕朱瓒俱于天财库会同理事匡輙擅退鼎奏之责令自陈匡辞不服六科劾匡罪  上命锦衣卫鞫之赎徒还职
　　○有逃吏诈死事觉罪当徒赎工满日发直隶为民行在刑部言吏发为民往往逃避工役  上诏自今犯徒逃吏俱决杖一百即编发配所免其工役
　　○独石操备都指挥佥事杜衡奏欲将独石等处指挥何楫姚贵等二班官军内选精锐者千五百名分作三班每班五百人如马营守备例更代回卫置备军装  上命总兵官署都督佥事李谦等议行之
　　○初行在户部奏去年山东河南顺天等府蝗已命官督捕今恐复生  上命卫所府州县设法捕之既而蝗果复滋蔓于是复命户部差主事等官驰驿督捕
　　○壬午毛怜等卫都督同知李撒满答失里等来朝贡珠五百颗  上谕行在礼部曰先王盛时四夷之献惟服食器用珠于国用何益曩已谕缘边总兵官凡诸夷来贡献者不用珍玩今撒满答失里乃复贡珠本欲却之第念远人输诚姑酬其直无以为例仍赐使者宴
　　○行在吏部言巡按河南监察御史陈颢同布政司按察司堂上官考察归德州知州李志存心媮薄贪暴著闻今志称冤宜移文原考官员详察辩理从之
　　○先是巡视盐场监察御史尹镗言扬州等卫所自狼山至盐城旧设烽堠八十六座大河等卫张网海口迤比烽数尤多初用民守了以侍郎成均言易以军今各卫军少欲将问拟犯私盐者编充哨卒限满释之事下行在刑部右侍郎何文渊左副总兵官都督王瑜等集议至是文渊等奏盐徒编戍难于钤束不无逋逃且军得以因缘脱籍合于官军户下有犯当徒者拨充仍于附近卫所管领通行南京法司并南直隶卫所拨发以足为度从之
　　○行在兵部右侍郎柴车奏直隶广平顺德二府所属各县蝗未能尽捕黍榖俱伤已令覆实田亩税粮乞为除免从之
　　○巡抚河南山西行在兵部右侍郎于谦奏开封彰德河南怀庆卫辉五府所属州县自去年闰六月以来天雨连绵河水冲溢渰没田土其被灾地亩粮刍乞为除免从之
　　○癸未命故平江伯陈佐子豫袭父爵
　　○黑娄等处使臣指挥哈只马黑麻陛辞命赍敕并金织纻丝彩绢归赐其国王沙哈鲁锁鲁檀等
　　○初南京操守旗军力士校尉月粮以营造减节后以少保兼户部尚书黄福言仓粮足用于是有室家者增至八斗无者六斗至是襄城伯李隆复以为言  上命有室家者给一石
　　○甲申命故通州卫指挥同知江原子璇永清左卫指挥使蔡广子瑛锦衣卫带俸鞑官指挥同知打儿麻子满克台指挥佥事喜忠弟信木答忽子北斗奴济阳卫指挥使刘深子漙金吾右卫指挥使胡贵孙玺指挥同知筐福子胜指挥佥事高斌锁郎海歹子铭金吾左卫带俸鞑官指挥使捌哈子锁住指挥同知哈剌那海子野驴羽林前卫指挥佥事杨兴子春俱袭职献陵卫指挥佥事袁狮子荣大兴左卫指挥佥事刘亨子顺羽林前卫指挥佥事范谦子俊燕山右卫指挥佥事李端子贵俱代职
