<!-- { "loadSidebar": true } -->
　　○监察御史倪敬等言自古有圣贤之君必有忠谏之臣然后能成德业之大而致治道之隆近年以来天时失调灾异迭见今年闰六月间雨水霖霪动经半月倾颓墙屋淹没禾稼军民艰难愁叹盈于道路臣等窃思天时之不调由人事之不修近闻各部都察院等衙门累陈减省等事中间举行者少不行者多是以迨今天时尚未开霁人心尚未释然臣等恐辜  陛下任用之意谨直陈所见上闻伏望宥臣等狂妄奋振果断举而行之无安于故常而惮于难为所以省修感天者有其实将见心应而阴阳和五榖熟而人民育矣请以事之当止者言之府库之财皆取于民不宜滥乎游观之事有妨治道不可无节曩因斋僧累出内藏之金易米供给缘京师米价腾贵不免靠损下民且僧人异端惑众非真能兴祸作福况其不耕而食不蚕而衣既无征科又无徭役顾乃厚之如此则遐陬远漠栉风沐雨之穷军荒年歉岁趋事服役之饥民又将何以济之乎近闻起造燕室龙舟游宴之事颇多木石米粮之费不少且游宴欢乐人主为之似不为过但非所以保养圣躬隆盛圣德之道伏望  皇上罢斋僧之费节游宴之乐凡一应土木工作悉皆停止上念  祖宗创立之艰下思小民饥寒之苦则  圣德日新圣躬万福奏下礼部议近日雨水过多米粮艰贵御史所言盖欲撙节以裕国用亦忠爱之意乞  皇上少留睿念  帝曰朕已知之
　　○安塞王秋炅以赐葬礼毕俱奏欲诣阙谢恩复书止之
　　○太子太傅兼吏部左侍郎俞山以久病乞还乡疗治许之仍命有司岁给米十石
　　○顺天府宛平县奏景泰元年虏寇未靖人民惊移招令复业曾支给通州仓粮赈济给之家既已偿纳内凡九百四十余石皆贫难小户责令秋成偿官今又被灾请暂停徵  帝曰岁既无收姑宜宽恤
　　○夜月犯氐宿西南星
　　○庚辰  命都察院右佥都御史徐有贞暂理本院事以修理河道还京故也
　　○兵部先因虏寇犯边选在京武职子弟一家或二三名或三四名五各支月粮四斗今边务稍宁乞为疎于以省粮储并起取各处附籍人丁远者万余里近者数千里正遇旱涝时月路途艰窘乞为停解以苏民困从之
　　○永平卫指挥使朱信奏久雨深河溢坏城垣及漂没军民房屋头畜米榖无算
　　○诏巡抚右副都御史李宾巡视具处置以闻
　　○命修大宁都司茂山卫城以本卫指挥同知冯清奏久雨城圮故也
　　○万全都司都指挥同知梁泰索部军银两及开种荒地不纳税粮事觉都察院请下巡按御史问罪从之
　　○辛巳刑科给事中徐正有罪谪戌边正素慝邪无学识往往倩人代具奏草条陈时政掩为己能觊得重用先是与冠带军余汪祥谋密奏请  帝御便殿言机事  帝亟召入请屏左右乃言  太上皇帝临御日久威德在人沂王常位储副在天下臣民所仰戴不宜居于南宫宜迁置所封之地以绝人望别选宗室亲王之子育于宫中  帝闻之惊愕大怒指正曰当死当死即叱出之  命调为云南临安卫经历然怒犹不解欲明正其罪又虑骇众乃遣人伺察之正留恋淫妇家久不行遂下锦衣卫狱至是复谪充辽东铁岭卫军
　　○省管徂徕等处泉源主事各处饥馑恐官多扰民故也
　　○壬午云南湾甸等州遣头目刀索孟等并广东新会县徭首邓钺等俱来朝贡马及方物  赐钞彩币表里纻丝绢袭衣等物有差
　　○调浙江处州卫带俸都指挥同知余春于本都司专督屯田事
　　○直隶无锡县学生张贤先以纳马  赐冠带今复纳麦八百石乞送监读书从之
　　○癸未升河南布政司右参政王概为河南按察按除广西布政司右参政曾翚于河南布政司尚宝司司丞杨寿仍南京四川道监察御史戈立于南京广东道以亲丧服阕也
　　○赐云丘王美堣织金衮龙袍服以王奏旧颁袍服敝坏不堪用故也
　　○甲申擢监生俞诰为工部给事中诰太子太傅兼吏部左侍郎山之子也
　　○代府安塞王秩炅奏臣年十一而父薨十五而母薨俱殡葬韦州地方相去三百余里自归葬之后不得亲行拜扫于心歉然每思父母之恩心摧肝裂不能自己乞暂诣坟所祭扫少伸悲慕之情不允
　　○礼科都给事中杨穟等奏  朝廷设置国子监所以作养天下英才以备任用非特为缙绅之家膏梁子弟而设也近年以来有以祖父尝任在京官员今势去财乏无所容身既无科举之才又无岁贡之路輙便陈情乞恩送监读书及至进监义理之不知句读之不明坐堂未久又复夤缘请托写本历事受官罔知稼穑之艰政治之当务卒以取败者多矣玷辱儒风莫此为甚乞  敕所司令有大臣果有功德于民出身特恩遣其子弟入监者勿论其余但有陈情乞恩入监者治之以罪如此则人才有进用之实国学无虚育之名从之
　　○巡抚淮安等处左副都御史王玄□宏奏近因各处灾伤敕臣设法抚安赈恤已赈给过直隶淮安等四府和滁二州并直隶芦十八口共粮二十二万一千八百二十四石有奇
　　○乙酉赏工部营缮司主事孔诩山东布政司参议陈云鹏按察司佥事陈兰及同知等官张方等一十五人各绢二疋钞三百贯以修治沙湾河道功也
　　○丙戌赐提督松藩兵备刑部左侍郎罗绮  诰命并封赠其祖父母父母妻绮先任大理寺寺丞坐事谪戌边后以少保于谦等奏保复任累升是职以前过例不得诰命至是绮以为请  帝念其在边日久特赐之
　　○命修直隶容城县白沟河杜村口及固安县杨家等口决堤
　　○河南布政司左参议高信以老疾乞致仕从之
　　○丁亥  命各边关总兵等官修理城垣壕堑屯堡墩台
　　○镇守甘肃太监蒙泰奏撒马儿罕地方使臣言亦力把里也咩力火者王领人马来劫哈密兵部议哈密与甘肃为邻窃虏扰边境乞移甘肃及治边总兵官昼夜密切哨探以备不测
　　○戊子中元节遣官祭  长陵  献陵  景陵
　　○户部奏近以天时淫雨车脚不通米价翔踊廷臣建议请在京官军俸粮俱于京仓预关两月矣今通州仓庾复充各处运至者无处收受司出纳者复请官军九月十月分俸粮更于通州预支二月宜从所拟从之
　　○提督宣府军务右佥都御史李秉奏直隶隆庆卫原拨土木榆林二驿摆站军士月粮有室家者给八斗无者六斗而原卫月粮或有重报冒给者此等军士走递之外既无别差又不出战请从撙省照口外站军例有室家者给六斗无者四斗五升俱于附近怀来仓关支原卫月粮明白开除不许重冒其家口畏惧边城不肯随住者如例发遣从之
　　○夜有流星大如杯色青白有光出文昌东北行近浊
　　○庚寅  敕南京守备及五府六部等衙门官曰朕惟自灾祥皆由乎人事得失所致南京实朕  祖宗肇迹之地其重与京师等庶府百司设置惟一既命尔等分任其职则凡所以致灾祥者厥有攸归近闻所在灾异荐臻或水旱相仍或饥疫竞起火盗累作人用怨咨尔等安能辞其责乎兹特敕尔等各务修省改弥毋苟禄以怠政毋临事以乖方毋避患以偷安毋循情以坏法毋假公以私己毋恃势以凌人并以朕言通谕尔属一体奉戒脩职庶以回天心尔等其慎之勉之
　　○巡抚贵州副都御史蒋琳奏都指挥佥事魏英初受操军赂私放之归后惧事发妄称其在逃宜循例发英立功  诏以逃军不及数姑宥之
　　○辛卯  皇太宗文皇帝忌辰遣官祭  长陵
　　○免顺天府文安县景泰六年被灾秋粮四千八百一十余石
　　○壬辰云南木邦军民宣慰使司土官宣慰使罕落法住守孟定地方土官宣慰使弟罕郭法遣头目刀邦闷等来朝贡马及金银等皿等物  赐钞彩币表里纻彩袭衣等物仍命刀邦闷等赍敕并彩币表里归赐其土官及妻
　　○癸巳  赐南和伯方瑛  诰券赠封其曾祖父母祖父母父母妻
　　○以武冈州东偏执塘为江州王刘阳县主弟从王奏请也
　　○命南京并各布政司官吏人等杂犯死罪并流罪以下并免解京详审就彼照例纳米经发为民以四方水旱荐臻从文渊阁大学士陈循请也
　　○甲午  命南京浙江等道试监察御史程景云陈林黄瑾康麟高宗本史瓘熊俊徐毅徐宗李益胡德盛王春曾清俱实授监察御史先是景云等以吏部考选为试御史至是理刑一年本院考称故有是命户部先奏准在京法司并北直隶囚米运米赎罪例则永平山海一带关塞城堡官吏军民于喜峰口仓上纳保定真定顺天府卫所属于倒马关仓上纳河间大名广平府卫所属并顺天府霸等州县于紫荆关上纳其后岁歉米贵逋负连年至是巡按监察御史吴中以为言命减其则例杂犯死罪九十石三流并徒三年七十石俱减二十石杖九十徙二年半六十石减其十五石杖八十徒二年五十石杖七十徒一年半四十石杖六十徒一年三十石俱减其十石杖罪每一十二石减作一石五斗笞罪不减
　　○掌狭西行都司事右军都督佥事任启奏年已七十三乞令孙俊代职  诏不允以兵部言其精力未衰公勤廉干下人服信服故也
　　○己未朵颜卫都指挥阿儿乞蛮遣鞑子薛薛歹等来朝贡马  赐宴并彩币表里等物
　　○丙申满剌加国遣使臣端麻古凌钉等奉表来朝贡马及方物  赐宴并彩币表里金织纻丝袭衣等物仍命赍  敕并彩币表里赐其王及妃凌钉等奏其王原赐冠服毁于火  诏复赐皮冠弁服红罗常服及纱帽犀带
　　○顺天府直隶河间广平等府涿鹿宁山兴州前屯天津并大宁都司营州后屯等卫俱奏六月以来天雨连绵所辖地亩淹没无收  帝命户部勘实以闻
　　○夜有流星大如杯色青白出七公西北行至右摄提星
　　○丁酉  赐襄陵王镇国将军范土□见子名曰徵金□癸
　　○户部奏京城军民狥利逐末屠宰耕牛请命都察院榜示禁约仍令御史兵马司捕问追牛给贫民耕种之
　　○木星昼见于未位
　　○戊戌  命故府军卫指挥同知李昂子北斗奸府军左卫指挥同知王福子得府军后卫指挥同知马镛叔英金吾左卫指挥佥事祝林子胜南京金吾左卫指挥同知何通侄恺俱袭职旗
　　○辛丑秦王志洁薨王秦隐王第三子母唐氏永乐二年生二十年封为富平王宣德三年袭封秦王至是薨享年五十二讣闻辍朝三日谥曰康遣官致祭命有司营葬
　　○壬寅礼部奏灌顶国师赞善王班丹坚锉等言守获边方盗贼宁息屡遣人臣入贡求食茶坐船廪给未蒙允赐近日达贼屡寄书相诱为恶不肯从  朝廷若允所求则仍朝贡护边若不允则边民为恶臣难以禁阻惟班丹坚锉本以蕞尔小夷僻处遐壤过蒙  朝廷厚恩封以王号正宜敬修臣职抚允番夷以图报称今乃蔑弃礼法大肆狂言欲结连丑虏以开边畔请移文狭西四川镇守总兵等官务要整饬边备防其奸宄仍  赐敕开谕祸福俾其安守礼法毋听小人诱惑为非从之
　　○癸卯  敕都察院曰  朝廷置都察院所以扬振风纪表著公论警官邪明宪度纠察奸慝扶翼善良所贵正己以律人奉公以行法知无不言言无不当庶几可称其任近闻监察御史中有不得其人或素行不端廉名少著或持宪失体处事乖方或文移欠通轻浮少实或假公济私不畏清议此皆尔等素所见闻而知者也似此之徒难居是职特  敕尔等严加考察具名以闻毋狥私曲乃惬群情
　　大明英宗睿皇帝实录卷二百五十六
