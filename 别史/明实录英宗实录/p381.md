<!-- { "loadSidebar": true } -->
　　○礼部尚书胡濙侍郎萨琦姚夔暨吏部等衙门尚书王直王翱金濂于谦仪铭俞士悦石璞侍郎俞山项文曜孟鉴俞纲李贤王伟周瑄刘清赵荣左副都御史罗通刘广衡大理寺卿萧维祯寺丞李□□戌联名合奏切见迩者天旱河决臣民忧惧累蒙遣廷臣以祭告出内藏以修禳忧国恤民之心本诸至诚责己省躬之念形诸睿旨顾惟臣等积咎渊深致兹灾异日夜淬砺用图自新切揆自古欲禳灾以回天意必修以顺民情今会议得便民事宜条列上进一河南等布政司顺天等府州县递年税粮子粒马草农桑丝绢绵花户口食盐米钞地亩课钞黄白蜡厨料果品黄豆秸稻草等项有己徵送赴各该仓库纳欠者有己申起角□羊全无送纳者合照依景泰三年五月初二日钦奉诏例将钱粮前项未完等项通行蠲免用苏民困一山东河南等处连年民被水灾今京畿一带东南乾旱不雨其坝上等各马房原餧马匹日支料草浩繁乞敕御马监官除内府本监马匹及各马房上等马匹外宜将其余中等以下马匹拣选存留餧养其余马匹给军骑操庶得供给减省民力少苏一在京医士天文生阴阳人乐人班匠在逃并丁忧违限等项及国子监膳夫囚夫并厨役其间多因衣食不给逃回原籍或于外郡趁食躲避妄作非为今后许限三个月以里赴所在官司首告免罪其医士天文生人等若年高并患笃废残疾不堪应役者俱令该管官司审验明白即与开豁一光禄寺厨料如牛猪羊鹅等项催办络绎不绝民间供应不前盖为艰难所致诚恐四夷朝贡来多一时卒难取给宜预令撙节以备供需庶免科扰一云南所属各府州县儒学生员自洪武永乐年间开设以来不分流土官衙门一例选贡至洪熙元年以后始分土官衙门者选贡流官衙门者岁贡由此累年多有考试不中往复人难今后宜照旧例不分流土官衙门仍旧一例选贡不许更改一供用采办买办香料等药除己徵在官者角□羊纳其自景泰四年正月以前拖欠者停免一在京大小寺观宫庙止许原给有本僧有本寺度牒者听令住坐其见有职役者不拘若系挂搭及无度牒者悉令回还原籍不许蚕食京师一钦天监成造进用历日该用黄白榜纸书籍纸连年坐派顺天府宛大二县铺户买办并分派衢州开化出产去处抄造送用所有拖欠宜悉与停免一内外法司照提一应谋逆反叛及人命强窃盗逃军逃囚逃徒积年逃躲山林不服拘唤及不首官复业者文书到日限三个月以里到官出首悉免其罪一各处摆站煎盐炒铁囚徒内有年限满者在内法司问拟相应囚犯送去该部转发替放在外问囚衙门径发更替一各处岁办皮翎野味鱼油翎鳔等项自景泰四年以前拖欠未办者尽行蠲免己徵在官者照旧解纳一景泰四年六月以前坐派军需等项物料即今民艰以十分为卒免办五分其余暂候下年丰收照旧徵纳一在外卫所季造军器合用物料军卫有司相兼采买拖欠未免者景泰四年以前尽行停免以后照旧成造一各处屯种牛只自景泰四年七月以前倒死例该追陪者免其追陪一栽种菜＜锍-釒＞采办芦苇荆条薥秸自景泰四年正月以前拖欠未纳者尽行蠲免一各处逃移人户先该会议奏准除正统十四年六月以前逃移各处行移原籍照勘明白附定籍者不动外其十四年六月以后逃者仍旧招抚沿途应付口粮复业不愿回还者俱照前例仍令附籍当羌免致劳扰一上林苑监蕃育署总甲王嵩等节告远年在逃餋牲王三等六百三十五名遗下原餋牲口鸡鹅等项共九千九百九十六只即今着令见在人户买陪委的艰难宜自正统十四年十二月以前拖欠照例除豁其余良牧等三署有此等者一体除免中间有只身无倚年六十以上并笃废残疾者验实放回果缺人用候各处丰收另行佥补一方面郡守员缺例于在京在外官内初任两考以上升任一考以上者推选今照各处方面郡守员缺数多前项年深官少例难举用今后有缺宜于初任一考之上称职升任一年之上才德堪任者推举请旨升用一吏典三考满日旧例照依资格出身后因中间多有人物鄙猥写字粗拙文移不通者往往废职误事宣德年凡三考满者考试文义粗晓行移得当书扎不谬三事俱可取者为一等照资格出身或二事可取者为二等杂职内用三事俱不可取者放回原籍为民今照前项吏典实拨并办事通该十余年备尝艰苦方得役满以此往往援例奏告今后宜令吏典两考到京分拨各衙门办事满日吏部就行拣选除曾充隶兵及犯罪残疾者不考将年力少壮人物端正者考试文移众者实拨各衙门充吏三考满日无赃犯违碍照依资格出身其不中者发回原籍为民一人臣之道忠孝为本今受任官员如有父母年七十以上及笃废残疾无人奉侍或路远不能就禄而欲近地及愿改任以便餋亲者吏部察实以闻从其所请若任大责重难以改易者不许诏曰此卿等为国为民之心俱允议行
　　○乙丑升南京大医院院判为本院院使
　　○命左春坊大学士兼翰林院侍读彭时右春坊右庶子兼翰林院侍讲赵恢为应天府乡试考官
　　○命修滁阳王庙先是已奏允修理缘赀费太多有司不克奉行至是令省费修理之
　　○礼部奏近该给事中孙珉言治人之道莫急于礼礼有五经莫重于祭是祭者报本反始之道不徒贵乎物之备尤必贵乎诚之尽也故古君子之于祭祀外则尽物内则尽志书曰鬼神无享享于克诚此之谓欤我  太宗  仁宗  宣宗陵寝之所朝廷每遇令节特命贵戚大臣主祭武文官员俱皆陪祀为臣子者正当斋明盛服以奉祭祀可也柰何近来陪祀官员多不敬谨或止于附近寺观而不赴斋宿者有之或名虽斋宿而又肆行酣饮者有之或未祭而遽然先回者有之或正祭而公然高睡者有之其武职之中或就携坐卧之物而行礼或就著两截之衣而与祭或笑哗全无忌惮或跪拜略不加心威仪放荡殊无可观诚敬废弛莫此为甚若此何以达精诚而致明德之馨香乎又何以昭  列圣之灵贶而致感格乎往者监察御史万节奏行禁约人皆视为虗文即今中元令节在迩乞敕该部严加禁约仍先令给事中御史各二员紏察敢有仍前故违者指陈奏闻其各该衙门陪祀官员亦湏各具姓名开报给事中御史点闸查究从之
　　○户科给事中刘炜等奏比者户部以南京户部尚书沈翼尝在山东公干备之民情请敕本官在彼设法赈济饥民今翼莅事已久并无一章奏报沙湾河决利害匪轻亦无一策上闻似此庸庸而谓之深知民情克济于事可乎且山东地方已有尚书薛希琏少卿张固侍郎邹干佥都御史王竑在彼赈恤今复留翼是犹十羊而九牧也乞命翼早赴南京理事命希琏等专心抚恤从之
　　○命太子太保兼工部尚书石璞往治沙湾决河时有旨命工部司务吴福往治已就道给事中国盛等言沙湾之决累敕大臣尚不能为经久计吴福庸下岂能济事况决口颇大费用工料甚繁亦不宜独仗山东其河南并直隶人匠淮安临清及龙江瓦屑坝诸抽分木料亦宜许其取用诏是之乃徵福还而以璞往
　　○监察御史练纲言沙湾之决昨见教谕彭埙请立闸以节制水势开河以分析上流其言颇似近理又往来舟人淹留日久必皆愁困躁急但得设法前进虽或稍伤其财力无不乐趋事功者可因借用之诏是其言令与尚书石璞措置
　　○代王仕壥奏女晋宁郡主卒无以营丧葬诏与米一百石所在官库见有布绢量与五十疋
　　○月犯建星
　　○丙寅命故金吾右卫指挥使吴诚子通武骧右卫指挥同知叶安子荣金吾右卫指挥佥事任瑄子礼燕山前卫指挥佥事李贵孙茂大兴左卫指挥佥事庄敏子通羽林左卫指挥佥事于能子得羽林前卫指挥佥事解友子通南京金吾右卫指挥使蒋兴子能金吾右卫指挥佥事邓振子瑀俱袭职致仕武骧左卫指挥使彭真子麟腾骧右卫指挥同知徐贵子昂金吾右卫指挥佥事谢凯子敬济阳卫指挥佥事杜贵子春南京济川卫指挥同知李昱子鉴俱代职
　　○户科给事中何升言六科给事中为近侍之官所以出纳命令封驳章奏举正差失况都给事中又为之长凡议大事决大疑推选大臣审录重囚皆得与列岂可以非才任之乎近见各科都左右给事中阙员往往自相荐保滥授今后乞敕吏部遵依旧制推选庶使官得其人诏是之
　　○丁卯襄王瞻墡奏第三女第四女成婚宜人从人欲备价于本府军校之家选买幼女各八人世子祁镛宁乡王祁鐄二妇痼疾准选二人婚配并祁镛次妇虞氏及所生庶长孙要选买幼女各四人以备使用从之
　　○初命工部铸造牲字牢字火烙各一会同礼部官监察御史印记各布政司角□羊到大祀牛羊从太常寺掌事事礼部尚书蒋守约请也河南右参议丰庆言江南漕舡阻于张秋之决计无所出臣请自淮河安清河口入黄河至开封府荥泽县河口转至卫辉府胙城县泊于沙门陆挽三十里至卫河船运至京往时议者以河道初改恐阻碍不行今河道已通数年往来船不绝岂粮船独不可行章上命总督漕运都督佥事徐恭等覆实回报
　　○戊辰户部奏比者集丁壮于沙湾浚治漕河该给口粮已令山东河南及直隶大名等府粮税并山东囚犯赎罪米及种纳盐粮等米俱于临清济宁二处上纳备用然沙湾之去二处动隔一二百里支运诚有不便请令山东布按二司官于沙湾相视空闲房屋收受支用从之
　　○己巳升工部郎中龚理为山东左布政使兵部郎中黄舆为福建左布政使刑部郎中刘让为右参政大理寺右评事宋钦为按察司佥事复除中书舍人刘福仍旧任以母丧服阕也
　　○命狭西宁夏中卫署都指挥佥事王勋协同左参将熊震守备宁夏西路兴武营署都指挥佥事马鉴协同右参将王荣守备宁夏东路西前卫指挥佥事蒋泰提督兴武营官军操备从镇守宁夏太监王清等奏也湖广永州府零陵县奏正统十三年正月民张戍子妻李氏一产三男诏各男以长不必分养有司赏米票如例
　　○庚午中元节遣官祭长陵  献陵  景陵
　　○钦天监天文生李瑗母卒奏乞奔丧毕即回监办事诏令守制
　　○晋府广昌王妃张氏薨妃兵马副指挥彦和之女景泰二年册封至是薨讣闻遣官致祭命有司营葬  升翰林院检讨兼右春坊司谏曾暹为国子监司业从吏部会大学士陈循等奏保也
　　○先是户科都给事中刘烨等奏镇守临清平江侯陈豫违法扰害军民至是巡按御史顾＜目隺＞勘报豫占用随从官军舍余五十名擅立巡视地方老人十五名乞敕巡河御史协同镇守庶有所警命豫洗心改过抚恤军民御史不必协同
　　○右军都督田礼奏臣于湖广贵州等处同保定伯梁珤等杀贼有功珤等己皆进秩乞为照例升赏兵科及兵部言礼先征云南玩寇辱师无功有罪己为都御王来所劾后过蒙升右都督今来所进湖广等处杀功册无礼名礼乃妄陈功次蒙蔽朝廷法当问罪诏不许礼请亦不问其罪
　　○辛未添设南京羽林右卫复成桥仓置副使一员
　　○山东按察司佥事赵缙任御史按直隶时尝受减偏刑拷太仓卫千户文贤致死其弟让至是奏诉都察院请执缙验状从之
　　○壬申云南三司会官拣选黔国公沭斌家阍者福住等一十六名年幼堪用遣官伴送来京命悉送司礼监大理寺右少卿张固初奉敕督山东三司官缉捕盗贼抚按军民至是以事竣乞还京许之
　　○癸酉  太宗文皇帝忌宸遣官祭  长陵
