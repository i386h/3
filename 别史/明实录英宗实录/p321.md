<!-- { "loadSidebar": true } -->
　　○少保兼兵部尚书于谦等言良乡县系要地宜修筑城堡且良乡去涿州不远先已遣署都指挥佥事陈旺率领在京官军五千往涿州操备本州又有署都指挥佥事沈英镇守官多人扰臣闻旺廉介有为调度有方军民悦服宜召英回止留旺镇守涿州良乡二处就令修筑良乡城堡从之
　　○六部都察院等官俞士悦等劾奏天下来朝官员居藩垣者不能旬宣风化任臬司者不能振肃风纪郡守负专城之寄而淳厚之俗蔑闻县令乏百里之才而循良之政未举司马政者无孳牧之方典盐课者有亏耗之弊剥民膏脂十有八九恤民疾苦百无二三以致钱粮逋负军需拖欠人民流移盗贼蠭起宜将各官明正国法用警将来六科给事中十三道监察御史亦交章劾其罪命宥之劾奏者皆叩首执论于法难宥乃命俱运粮口外赎罪
　　○巡抚贵州大理寺右寺丞王恂等奏都指挥佥事陈祯率官军至青崖劄营酣饮高卧致贼窥伺无备攻烧入营杀伤官军劫去器械下巡按御史执问论祯当斩
　　○癸丑敕永平山海密云居庸白羊紫荆倒马诸关口守备都督同知等官顾兴祖等曰即今春暖冻消恐新修城堡壕堑坍损淤塞尔等其巡视修浚务在坚厚深阔经久无虞不许徒事虚文以取罪愆
　　○命兵部右侍郎邹干右佥都御史陈诏清理军职贴黄
　　○四川马湖府蛮夷长官司把事宋温等龙州宣抚司土官副使李爵等来朝贡马及方物赐钞彩币表里有差
　　○直隶隆庆等卫指挥佥事等官李本等奏镇守居庸关左少监潘成以锦绣衣缔结奸臣喜宁侵欺官物私役军人等事成自陈本诬之下巡抚右佥都御史萧启核实言本成俱无实诏启执本究问谕成遵守法度以副委任
　　○甲寅诏工部臣曰通州大运西仓先虽置立土堡恐弗能坚久其令右侍郎王永寿往甓之
　　○诏南北直隶并山东河南巡抚官各提督所司掘灭蝗虫遗种
　　○瓦剌使臣把斋等伴送侍郎赵荣赴京在独石山后遇兀良哈达贼二人获之以献  帝曰把斋是外夷能效力擒贼特升指挥佥事其从把秃等十六人俱升副千户以劝将来
　　○乙卯上元节宴文武群臣赐假十日
　　○免孔子五十七代孙曲阜县知县言□奥运粮仍令随袭封衍圣公孔彦缙侍班
　　○直隶真定府定州知州王约丁父丧去职民二千五百余人言约持身端谨莅政公觐比者虏寇为患约多方捍御境赖以安乞起复任事以慰民望镇守右佥都御史陆矩以闻从之
　　○升迤北瓦剌脱脱不花王正使忽秃不花为都督同知副使都指挥佥事孛端指挥使兀马儿指挥佥事伯颜帖木儿俱为都督佥事
　　○礼部奏琉球国使臣王察都等朝贡至京诉称回程缺船欲自备物料于福建造船缘今福建地方被贼人民艰窘宜令其候本国进贡通事李敬等回日顺搭回国从之
　　○巡按直隶监察御史全智奏直隶真定府自去年春夏不雨谷黍稿死者计七千五百余顷租税无从办纳乞如例宽免以苏民困诏户部覆实以闻  命狭西临洮府卫赈济缺食军民
　　○丙辰命布政使何楚英参政沈余庆冯郁参议王聪郑以成副使李运佥事蔡云翰吴名辛荣胡应魁程富宫安戴谦郑观知府楼文昌等四百八十四员致仕罢知府白琮等一十三员为民先是吏部都察院考察天下来朝并在任官员当黜退者七百三十余人朝廷虑其未当仍命集诸大臣更考察之于是存留其年老筋力未衰堪任事者三之一楚英等老疾俱令致仕琮等年未及五十五有疾并阘茸贪淫不才者俱革冠带黜为民
　　○诏客商人等输银一百八十两入官置买鞍马十五匹者量授杂职不任以事
　　○赐浙江处州府民叶伯广郑彪陈三冠带以荣终身军苏东儿为冠带总旗以其能听招谕当先杀贼累获奇功也
　　○以山西平阳太原大同等府旱灾民饥命劝谕富民召商纳粟补官并货赃罚物易粟以赈济之
　　○征进贵州湖广总兵官保定伯梁珤总督军务右都御史王来奏臣等兵至靖州遇苖贼万余出劫长沙宝庆武冈等处臣等分道截杀追入黄公冲生擒贼徒伍林等三百七十七人斩首二千七百余级夺回被虏男妇一千四百二十五人及头畜辎重越二日各贼复来臣等又督官军对敌杀散贼众官军复回靖州寻据右参将都指挥佥事李震报领兵往临口督同都指挥佥事范真等分兵五路攻锁儿流源石壁罗乌此口芋头等寨生擒贼首姚仲原等二百九人斩首一千四百余级夺回被虏男妇五百八十余人又闻贼徒千余在新添寨劫掠臣等又督官军往彼截杀斩首二百三十一级生擒二十一人夺回被虏男妇一百余人牛羊财物无筭又遇回巢余党八百余徒于本处占山列阵官军夹攻连战五次又斩首五十余级生擒十五人各贼溃散明日复聚西卢等处再督官军对敌败之斩首七十五级生擒三人夺回男妇二十余人已将各次所获被虏男妇给与口粮送回依亲牛马等物给有功官军人等生擒苗贼斩首枭于通衢谨以捷闻
　　○丁巳升光禄寺典簿柴望为本寺寺丞
　　○南京总督机务兵部尚书靖远伯王骥奏今事体颇宁宜将原选操备女户放回宁家军匠赴监上工其见操舍人余丁每人月给米五斗从之
　　○戊午敕天下朝觐官曰朕惟民之所欲莫要于遂其生所恶莫大于失其所衣食足礼教行民鲜有不遂其生矣掊克除盗贼息民鲜有不安其所矣所欲必与之聚所恶必与之祛祛聚之机在尔群牧朕承大统惓惓于兹咨尔才贤体朕至意其爱民任事守法者固众而贪黩酷暴庸劣者亦多简厥修亦简其或不修朕既以至公处尔勉于善而戒其或不善尔当以至诚副予尚既厥心毋忘朕训钦哉
　　○命南京工部左侍郎吴政复任先是大理寺丞李茂考政年老当黜总督南京机务靖远伯王骥又奏政练达老成堪留任事故有是命
　　○蠲真定大长公主坟地粮草
　　○命修玉河东西堤浚安定门东城河
　　○己未升光禄寺少卿高寅为河南右布政使右参政戴弁为广东右布政使副使梁楘为广西右布政使郎中赵雍为云南左参政署郎中王概为湖广右参政左给事中王庾为山西右参政监察御史周纪为浙江左参议给事中祝颢为山西左参议左给事中于泰为右参议蒋性中为江西右参议给事中张云翰为狭西右参议署郎中萧俨为云南右参议副使冯诚为湖广按察使监察御史李俊为山西按察副使李弼成始终陈价王凯署郎中韩士琦主事孙振望陈濂评事龙澄俱为按察司佥事弼山东始终湖广价江西凯士琦俱狭西振望福建濂澄俱广东监察御史张嵓黄英郭鉴给事中庄敏寺丞俞僴郎中林兆万旬吴达署郎中王高员外郎张忠张鹤主事刘蒙康汝芳张勋叶冕经历石泉项斐同知邹焕杨仰谟知州吴兴俱为各府知府从吏部推举也
　　○以南京官房八十余间赐兴安候徐亨免纳税钞从亨奏请也
　　○庚申镇守临清右副都御史孙曰良乞致仕不从先是监察御史白仲贤等言曰良老疾当退命留任事至是曰良自陈愚昧不堪任使又兼精神昏倦乞斥还乡庶不妨贤废政诏仍勉留之
　　○镇守真定右佥都御史陆矩闻父丧例应守制署都指挥佥事吴玉等保奏矩夺情从之
　　○少保兼兵部尚书于谦言今瓦剌使臣还宜令总兵官抚宁伯朱谦并守备怀来都督佥事董斌等将原系独石开平龙门官军今在怀来安置者发回原卫所守备若原系怀来拨去开平等处者暂留协同怀来官军守护城池候使臣回后另行发遣从之
　　○韩宪王妃冯氏薨妃都督诚之女洪武二十九年册封至是薨讣闻辍视朝一日遣中官致祭命有司营葬
　　○天鸣有声如泻水
　　○辛酉诏山西朝觐官吏运太原府粮至威远卫山东朝觐官吏运德州粮至大同府不许私役属民代运时朝觐官吏各运京仓粮赴边京师车辆雇倩殆尽山西按察使林文秩山东参议马谅奏请改运其部内仓粮故有是命
　　○诏摆堡运粮宣府官军五万名每名赴运一石给银三钱以赏之
　　○诏发宣府仓粮赈济山西广昌灵丘县饥民
　　○赤斤蒙古卫都督阿速等遣镇抚绰失加等来朝贡驼赐彩币表里纻丝袭衣等物有差
　　○镇守狭西兴安候徐亨等奏宁夏左参将都督佥事丁信纵贼抢掠累次失机又虚张虏势惊摇军民要添官军烦渎  圣听乞将本官降调别用另选智勇者代之  帝曰丁信无勇无谋失机误事降都指挥同知狭西都司带俸往延绥都督同知王祯处立功赎罪命协同佐理军务都指挥使熊震充左参将代信镇守地方即今春暖将调到平凉卫官军放回本处守备不许常川占留
　　○夜月犯心宿
　　○壬戌给辽东官军马二千匹
　　○礼部奏湖广散毛宣抚司土官副使黄缙瑄谋杀亲兄律应斩其妻谭氏遣子忠等贡马赎罪然缙瑄逆理乱常法不可宥但宜给钞一百锭以酬其马直从之
　　○沈王佶焞生母章氏卒追赠为沈简王夫人遣官致祭命有司营葬
　　○是日南京雷电大雨
　　○癸亥升瓦剌使臣彻彻帖木儿为指挥佥事脱脱等八人为副千户以其擒犯边鞑贼准吉把秃儿来献也
　　○都知监左少监阮忠奏去冬坝上草场火由在旷野是以小人得肆凶狡今各草场在旷野者尚多乞于原差巡视仓场御史二人中敕一人专理仓粮一人专巡草场从之
　　○甲子给锦衣卫官校马三百匹
　　○兵部奏各营差官军运粮十万石于宣府俱经过居庸关路狭且峻车辆难行军士到此多负戴上坡又冰消路滑车辆挤塞不得前进欲移文镇守佥都御史萧启等区画令其以次过关毋令淹滞负累仍移文署都督佥事雷通并坐堡管粮头目将军士善加抚恤从之
　　○巡按湖广监察御史胡端奏奉敕清军其王国护卫群牧所军遇警亦相兼守城合无一体清理从之
　　○兵部奏先奉旨将在京在外各卫所官军舍余取勘造册今已造完宜将应袭子孙尽令操练其余弟男子侄选其精壮年四十以上者操练若有自愿报效者亦听操练俱给与口粮其余丁宜查勘有队伍空缺者选取补数操练其余俱听生理仍再移文各府卫如有漏报舍余许令首告改正有隐匿者发京卫充军从之
　　○镇守山西左副都御史罗通奏太原府屡遭寇盗军民艰难又加以上年乾旱田禾不收乞令兵部将病故壮勇免其佥补倒死马匹俟丰年买补从之
　　○初行事校尉缉监察御史林廷举与盐运司同知郑崇同里崇授太监金英家人贿多支官盐事露令男以白金赂廷举为之求解法司鞫廷举应徒为民御史陈价等请命法司同六部会审勿致冤抑掌行事者右少监阮伯山奏价等党廷举欲释其罪宜究治诏法司杖廷举一百发戍边卫崇为民价等姑宥之
　　○重建  长陵神宫监以先毁于火也
　　○浚直隶镇江常州运河
　　○礼部奏比者奉  皇后懿旨度僧三万恐军囚朦胧辏补请令僧录司将各处请给行童逐一研审年三十以上曾有过犯者不给其戒行端谨通晓经法者具数申部覆考奏请给牒有诈者坐罪还俗从之
