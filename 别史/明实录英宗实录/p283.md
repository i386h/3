<!-- { "loadSidebar": true } -->
　　○庚午升兵部郎中陈瑊为福建布政司右参政监察御史白圭为狭西按察司副使国子监学正王麟为四川佥事提调学校郎中秦应为直隶广平府知府御史汪庭训为四川成都府知府通判孙睿为直隶河间府知府知县张序为广东广州府知府
　　○命阵亡永清左卫指挥使徐礼子琮袭职
　　○行人司行人刘谕奏臣奉命赴浙江福建二布政司经过衢州延平等府见其人民遭兵燹之余饥寒可悯赈恤未施虽有镇守大臣巡历不能周遍而二处巡视银场御史即今已停闸办绝无所事宜令往来巡视赈济如遇府县官员贪酷害民者即便逮治仍劝谕殷实大户愿出米谷送官赈济者奏闻旌异从之
　　○湖广按察司奏先是户部定拟湖广民运粮十三万五千石赴京近因贼情未宁兼以襄阳等府多被旱伤民甚困若诚恐激变乞暂且停止事下户部议请将该运米暂于水路便利官仓收贮候贼宁之日仍运赴京从之
　　○右佥都御史萧启言直隶河间府势据南北路当要冲土城周围千余里以地鹻缺坏先因达贼临境民不能支缺处为冰墙以守乞于明年春暖之时辑工修筑为便从之
　　○都指挥杜忠奏近者达贼深入为害赖  主上神谟贼已遁去但紫荆关一带山口虽已垛塞其沿山小路尚通人马乞将江北各都司官军及召募民壮调真定保定等府操备其涿州各卫亦可增军固守使有联络之势又宜免军士杂徭令修城垣塞山路命该部议行之
　　○辛未升都察院右都御史王文为左都御史文时镇守狭西兴安侯徐亨言其果断刚明风纪振肃乞量加升擢仍镇守狭西故有是命
　　○调南京光禄寺寺丞陈诚于光禄寺
　　○命都指挥佥事李英子奇为都指挥同知先是英任府军前卫指挥使从征北虏升都指挥佥事阵亡至是奇陈情乞袭祖玉新建伯爵不允故有是命
　　○命锦衣卫带俸都指挥同知王息子铨为正千户息奏愿自降一级以升铨遂命息为都指挥佥事铨为指挥佥事
　　○升达官都指挥同知吴阿寅台为都指挥使并官军三百七十八人俱一级以击败达贼及追还被掠人畜功也
　　○升赏宣府官军一百九十二人有差以斩获达贼并追还被掠人畜功也
　　○总督军务少保兼兵部尚书于谦等奏近闻脱脱不花王阿剌知院人马俱在开平迤南环州威虏敏安赤八都西凉亭等处屯驻去边不远恐其因以入寇欲精选夜不收二百人潜往彼处各持短兵火器乘夜劫营剿杀使贼知我边境有备自然望风奔遁从之仍命人赐银一两及毛袄狐帽
　　○户部奏直隶大名府滑县角□羊草大户诉称每草百包费银八两今访得时价每草百包连脚钱直银二两五钱安用八两此必经收人员或包揽之徒勒骗若不究问民岂能堪欲将大户送都察院研问真情拘提犯人惩之以法庶收受无诈害之虞输纳无重徵之苦从之
　　○广西猺贼肆掠广东高州府电白县诸村堡焚县治杀县官妻女哨守官军惧不敢捕巡按御史沈衡劾提督都指挥孙旺等罪命执治之
　　○夜金木二星合于尾宿
　　○壬申命阵亡大宁都指挥同知贺智子永袭为指挥使山西都指挥佥事王友子宾袭为指挥同知署都指挥佥事江洪子涌袭为指挥佥事锦衣卫等卫带俸都指挥佥事马麟子端英祥子英酆海子旺也先台子朵罗秃俱袭为指挥使彭城卫指挥佥事郭信侄辅袭职阵伤都指挥佥事何真子隆代为指挥使
　　○兵科给事中刘珷奏即今北虏虽已暂退然  上皇未返大讎未复而南方福建广东四川寇盗未息  陛下正当宵旰不遑寝食更张万事以新中兴之治臣窃观历代政治陵夷未有甚于今日者也何则古昔帝王之政全体皆善无得而议下如汉唐宋其创业垂统大概稍正而不能无缺略及其久也不能无废坠流毙然亦惟大贤君子知几识微之士能知之能言之从而补其缺略举其废坠救其流毙我国家法度致治最为详密然数十年来政坏毙积夫以法度为治固不可以善治今并法度而亡之是以贵贱相欺上下之情不通而民用大困天象屡垂变告旱蝗灾害荐臻去年黄河溢今年海水枯此虽庸夫俗士举得非议时政不必大贤君子知几识微之士而后能知之能言之也臣闻古之圣君辟四门明四目达四聪惟恐一言之不入乎耳者无他盖欲尽闻天下之善尽知天下之事尽通天下之故四海之内九州之外一民一物一利一害罔不周悉夫然后能兴至理以享太平之业而收雍熙之效也臣忝厕言职谨将时务条陈一为政莫先于得人然得人必自大臣始今在京各衙门惟文渊阁及六部都察院大理寺乃朝廷枢机所关苟非其人则旷位妨政而欲天下治平难矣臣愿  陛下慎选贤才以充厥位选之有三一曰德二曰量三曰才所谓德者刚健无私忠贞有守非碌碌庸庸无毁无誉而已所谓量者能受善言能容贤才非包藏隐忍持禄保位而已所谓才者奋发有为应变无穷非小慧辩捷圆熟案牍而已备此三者然后可胜股肱之任至于在内百僚与在外司府州县之职其责又在吏部方今用人惟进士监生二途进士铨授固有定额至如监生之除全由吏部欲即辨其孰贤孰不肖虽圣人难之故必立三载考绩三考黜陟之法然后贤否可知今则不然考课之法不过纪岁月循资格而已自非干犯于士师虽有罪终身不被黜罚人亦何苦而为善何俱而不为恶何苦而为廉何＜忄贝＞而不为贪哉为今之计乞分遣公正御史巡行天下会同巡抚等官考察府州县官之庸奸贪酷者黜削有差以慰民心一有天下者虽不可穷兵而黩武亦不可以休兵而偃武也我朝  祖宗之于兵养之也厚练之也精律之也严是以当时战胜攻取无敌于天下近数十年典兵官员既私役正军又私役余丁甚至计取月钱粮不全支是致军士救饥寒之不暇尚何操习训练之务哉至如公侯伯都督指挥等官但知家室之营金帛之积轻裘肥马之是尚兵机战策之罔知一旦有警令总率三军几何而不至于丧师误国也臣愿  陛下革积习之币复  祖宗之制且精选敢死士五千人别纪其名与之约其爵赏预录后嗣以作兴其志使人持长刀各坚盔甲选骁将领之别为一营专任前锋凡与贼战先令攻以火器因贼少却我急麾敢死士迎战而前以身钻马首横斫马足虏虽闲于弓矢然迫近则不得发于是大军乘而攻之则战无不捷虏不难胜而  上皇车驾不旋轸可复矣一民惟邦本故人君于民不可不思保恤之也然恤民之道当先困穷盖困穷之民田多者不过十余亩少者或六七亩或二三亩或无田而佣佃于人幸无水旱之厄所获亦不能充数月之食况复旱涝乘之欲无饥寒胡可得乎及赋税之出力役之征区长里正往往避疆凌弱而豪宗右室每纵吞噬贪官污吏复肆侵虐虽屡廑明诏然富民沾恩者多贫民蒙恩者少宜令各处巡抚等官亲督有司官吏勤加抚恤抑遏富豪务使小民均蒙实惠一赏罚人主之大权而必贵乎明信焉赏罚明则行之当而天下悦服赏罚信则行之果而天下不疑国家十余年以苟且姑息为政所赏者未必皆善所罚者未必皆恶皆所以不足示劝惩而事功不立政令不行人主之大权几乎息焉臣愿  陛下总揽乾纲一赏一罚必明必信则威德诞布而天下信服矣一冤抑不理乱之阶也昔秦以无道屈天下而人不忍其愤故陈吴刘项起而因以覆秦今者遐方穷陬之人纷然赴愬京师者日数十百人而天子之都士师之庭狱讼如郡邑如此则天下之冤抑不得伸者固可概见而执政者曾不以告于朝廷臣恐积怨之民将有乘之而起为乱者矣乞敕巡按御史并诸处巡抚镇守等官分行抚循办理冤枉以慰民心以除乱阶一用兵之事有三曰攻曰战曰守中国之御夷狄无所事乎攻惟守与战而已盖寇在外则据险而守寇在内则提兵而战守为策之善而战非吾之利也臣向言紫荆关宜加兵守备兵未及加而虏已破关入矣今幸逐之出境乞速敕各关浚壕堑完垒壁加精兵于要害之处以援其急勿蹈前失使虏得乘间而入一自天子至于庶人一是皆以修身为本今四海之人向背亿万其心惟  陛下绥之而使之来好恶亿万其情惟  陛下动之而使之和  陛下言之而善行之而当则天下从言之未善行之未当则天下违是  陛下以一身而系万民也  陛下嗣大历登大宝而位参天地惟能达顺致和则天地之气变化交通而万物育不能达顺致和则天地之气乖戾闭塞而万物索是  陛下以一身而系万化也古之帝王自修身齐家治国以至于平天下又自至诚尽性以至于尽人物之性而参天地赞化育其功用于此至矣然溯其源实自穷理始盖理穷则所见者明而天下之万事万物举不足以疑其心所见者远而天下之近功小利举不足以塞其量尧舜之所以帝禹汤文武之所以王者用是道也臣愿  陛下法古帝王以穷理为修身尽性之要以修身尽性为治平参赞之本数御经筵务择名儒相与讨论以资至治究性命道德之微于六经稽古今事变之迹于诸史则  圣学日新举而措之政事将见生民遂而四海宁天地位而万物育而  陛下之功业可与古昔帝齐驱并驾矣  帝深嘉纳命礼部集议行之
　　○云南金齿军民指挥使司经历司知事袁敏奏曩臣随  驾北征八月初九日班师至万全左卫花园臣知胡寇猖獗所谋非浅即于营中具本奏留大将一员统领官军三四万及臣等报效之人相机于要紧之地住劄以御虏骑冲突于时太监王振专权不留官军止留臣等九百人于宣府总兵官杨洪处操备向使其时用臣所言命将屯兵于宣府城南或鹞儿领扼塞之处纵虏贼欲击大营而此必能御敌岂致一败至于如此之甚乎此实王振专擅之罪虽九族根诛不为过也然往事不足言已痛惟  太上皇帝曩居九重之上所服者衮衣绣裳所食者珍羞羙美味所居者琼宫瑶室近为王振专权  驾陷虏地今天气冻寒正旦令节在迩我  上皇远在塞外所服者果复有所谓衮绣者乎所食者果复有所谓珍羙者乎所居者果复有所谓琼瑶者乎必皆无矣臣闻之主辱臣死今  上皇辱于胡虏如此为臣子者果何取义而安于世哉臣朝夕思念碎首刳心乞敕该部遣官一员或就令臣同通事人伴赍敕并  太上皇帝御寒衣具及饮食之  前去虏地问安以尽臣子报本之义臣虽万死亦所甘心命礼部会官议行之
