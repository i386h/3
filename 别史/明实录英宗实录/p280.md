<!-- { "loadSidebar": true } -->
　　○尚宝司司丞夏瑄言二事一今日之所忧者不专于虏而在于吾民何以言之今四方多事军旅数兴赋役加繁转输加急水旱之灾虫蝗之害民扶老携幼就食他乡而填死沟壑者莫知其数幸而存者北为虏寇之屠南被苗贼之害兵火之余家产荡尽欲耕无牛欲种无谷饥荒相继盗贼滋多中土骚然臣恐有意外不测之变愿  陛下降省躬之诏慰元元之心解倒悬之急令大臣速议抚安之术劳来之方曾经兵火者令复其家流离者所在存恤开义仓以赈贫难罢不急以苏民力其无牛种者官为劝以助之鬻子女者官为赎以还之富者赋役如初贫者三分减二任循良之吏黜贪酷之徒务行实惠勿用虚文则民志有定变故不生矣一湖广贵州苗贼寇扰原非一种率纠合各溪峒之人共来为乱其祸始于频岁征伐云南往来供役不胜其苦又因生熟苗互争田土有司受其贿赂判与不公亦因边将及有司剥削侵凌激其为变中间又有逃亡军民并客商人等漏我虚实助其为害以致猖獗如此今兵数失利欲援之则兵少不充欲不援则边圉日急臣恐兵连祸结民不胜劳致兴内地之变未审何以待之蛮夷之人其地不毛得之不足为益舍之未足为损非如福建广东土膏沃而人富庶尺寸不可弃也是以唐虞之世亦不从化汉马援征之卒无成功且其人如禽兽然宽之则可驯急之则致死纵能剿灭无遗亦不足示武而为中国之费可胜算哉盖常遣人招安矣而未即听命者徒以空言慰之而无实利以怀之也惟  陛下轸中土之疲弊毋勤民于远隅观汉武轮台之诏览捐之珠崖之议则苗之不足校也审矣臣以为凡边苗僻远之地非要害者给赐其苗长免其赋役俾各散去照洪武年间仍立其所信服者为宣慰等官以统其众如此则苗患可息边境可安苟无南顾之忧则可以专力中原以制北虏矣命廷臣议行之瑄原吉之子也
　　大明英宗法天立道仁明诚敬昭文宪武至德广孝睿皇帝实录卷之一百八十五
　　明英宗睿皇帝实录卷之一百八十六
　　废帝郕戾王附录第四
　　正统十四年十二月丁未朔  太上皇帝在迤北  帝省郊祀牲
　　○先是  帝御奉天门谓礼部尚书胡濙等曰朕嗣承大统义当尊亲其尊  圣母皇太后为上圣皇太后朕  生母为皇太后奉迁  皇后居仁寿宫册朕妃汪氏为皇后皇太子母周氏为贵妃宝册仪注尔其详定以闻至是濙等工之
　　○书复襄陵王冲炑曰得奏以虏寇侵犯京师欲奋身勤王足见忠诚切至然此寇已为大军戮败潜遁出关叔祖幸自固守藩疆不必远来
　　○召河南右布政使丁镃湖广安陆州知州陈询驰驿诣京
　　○夜火星犯氐宿
　　○戊申以尊  皇太后为  上圣皇太后  母贤妃吴氏为  皇太后封妃汪氏为  皇后  皇太子母周氏为贵妃遣太保宁阳侯陈懋祭  七庙太皇太后  宣宗章皇帝
　　○命四川按察司佥事唐震致仕以巡按御史等官考其老疾也
　　○诏更定大统历晷刻先是天文生马轼乞改大统历昼夜时刻命礼部会官议钦天监监正许惇等奏正统间监正彭德清于观象台测验以北京较之南京北极出地上高三度南极入地下低三度冬至昼短三刻夏至昼长三刻逐一考究奏准改入大统历内永为定式轼起自军匠不谙历数妄以己意要改旧制所言难允  帝曰历虽造于京都而太阳出入度数则当以四方之中为准则是以尧命羲和仲叔四人分测验于四方以定四时之仲今京师观象台在尧幽都之地太阳出入度数其可以为准乎今后造历宜悉炤洪武永乐间旧式
　　○命工部尚书石璞兼大理寺卿两俸俱支以剿贼功也
　　○升通州卫正千户田智署指挥佥事事时本卫缺官任事巡按监察御史方员等举智以闻故特升之
　　○命修南京  天地坛殿宇及山川坛具服殿等处共三百六十九间
　　○昌平侯杨洪等奏三千等营管队官旗不以军务为重往往将富壮者纵放贫弱者在伍臣等欲一一拣汰令卫所官旗选补不得扶同瞒匿庶几军士精锐战守有备从之仍命少保于谦同领其事
　　○赏署都指挥佥事石彪并余丁刘成等四人银各五两以定州丘村剿杀达贼功也
　　○朵颜卫头目捏可来等陛辞命赍敕并彩币表里归赐其头目安出
　　○顺天府永清县达官家众孛罗因虏入寇道之抄掠且诱民为乱命诛之以狥
　　○山东左参议黎琏言四事一山东运司信阳等八场盐课因无客商中纳堆积年久亏折奏拟折徵布匹灶民各回原籍营买输纳既不煎办盐课乞将各场官吏裁革别用一中外大小官员老疾者许令致仕中间或与原籍相去万里人口众大不能回还所在有司不容附籍妻子流落实为可矜今后致仕官员年老无力不愿回还者许于任所入籍军匠应继者明白移文关报于入籍之处依例充补一山东青州府添设通判提督出纳安东卫三千户所月粮二所在安东城内一所寓日照县缘安东离青州往来一千四百余里日照县去安东正七八十里宜将通判取回别用于日照县添设佐贰官一员司其出纳庶为便益一本朝屯田之法实足国安边长策但下屯旗军中间有事故者原种田地悉为军官影射规利请通行天下卫所查炤事故旗军原种田地若干取勘明白拨与见在军余承佃纳课便益事下户部言裁革盐场官吏宜移文所司覆视以闻致仕官员去原籍一千里之外者许令所在附籍其余宜准所言从之
　　○夜有流星大如杯色青白有声光明炤地出太乙星旁行丈余发光如斗东南行至天市西垣内后有四小星随之
　　○己酉命安远侯柳溥掌神机营
　　○庚戊  帝奉宝册尊  皇太后为  上圣皇太后
　　○擢理刑监生张诚为云南道监察御史
　　○命吏部尚书赵新巡抚南直隶江北左副都御史洪英巡抚山东
　　○塔山左卫女直阿冲加等来朝贡马并奏夷情赐宴并纻丝表里等物
　　○迤北达子火罗歹等二人来归命为头目赐素纻彩袭衣钞布房屋器皿
　　○三法司六科论紫荆关失守者罪按察使曹泰为首斩右佥都御史叚信监察御史吴中郭仲曦王晋锦衣卫指挥王虹为从流命俱宥之降为事官从顾兴祖筑关口自效
　　○宣府亡卒孟普原自言尝梦玉帝释迦佛谓己乃紫微星当为帝灭也先为人所发命诛之
　　○夜有流星大如杯色赤光明烛地出贯索东北行入天市
　　○辛亥调户部右侍郎储懋于礼部
　　○命靖远伯王骥佩平蛮将军印充总兵官剿杀贵州等处苖贼代都督宫聚还京都督同知董兴充左副总兵调遣江西两广官军往广东剿贼都督佥事陶瑾往处州镇守升锦衣卫正千户卢忠为指挥佥事
　　○敕朵颜等三卫大小头目等曰尔等受朝廷恩赏盖有年矣近闻北虏逼胁尔等相从为非今特遣使赍敕往谕尔等自后宜约饬部属切不宜听小人诱惑相率为非有亏臣节倘北虏欲来犯边尔等风闻即先驰报沿边总兵等官堤备或同心并力攻杀有功一体升赏尔等其钦承之
　　○命灌顶广智弘善国师领占藏卜袭其叔为灌顶净觉弘济大国师
　　○顺天府漷县运粮三十余石山东德州运绢七百三十匹大宁都司保定等卫所运草二万七千六百余束赴京交纳俱被达贼剽略无遗奏乞除豁从之
　　○大理寺右寺丞王振言臣之姓名与奸臣同乞易名恂从之
　　○是日  上皇在瓦剌老营喜宁与也先议欲南侵袁彬言天寒不可去也先怒欲杀彬  上皇使人谕也先既而也先自率众掠宁夏期月始回献野味于  上皇
　　○壬子  帝御奉天门谓左都御史陈镒曰洪武永乐间官员出入仪从水陆驿递俱有定制顷者内外官员不体朝廷恤民之意或私自往还附带货物或假公行私虚张声势水陆迎送所至骚然甚至科歛财物酒食尔都察院其即揭榜水陆要冲处所禁约犯者谪边远充军风宪官知而不理者一体治罪不宥
　　○辽东百户施带儿见获于虏泄我处实且数为虏使张其声威尝致虏酋意于镇守太监亦失哈既而虏退带儿脱归巡按山东御史刘孜收鞫之坐斩孜因言亦失哈本海西人虏犯广宁亦失哈禁制官军不使出击之反状昭然况在边久收养义男家人隐占军余佃户动数百计如不早图实遗边患＜锍-釒＞闻诏坐带儿罪置亦失哈不问
　　○晓刻彗星见于天市垣市楼星旁
　　○癸丑  帝奉宝册尊  母贤妃吴氏为  皇太后
　　○命监察御史陈价等七员分巡河南山东北直隶诸处清理阵伤及逃归官军赴京操备
　　○命支山西大同府银两布绢与潞城王逊＜火宁＞襄垣王逊燂灵丘王逊烇怀仁王逊烠隰川王逊火□翏广灵王逊火□民昌化王仕墰折禄米各一千石从各王奏请也
　　○升武成后卫指挥同知周泉署都指挥佥事事守德州
　　○晓刻彗星见于尾十二度色苍白芒长尺余扫正西
　　○甲寅遣太保宁阳侯陈懋武清侯石亨为正使礼部尚书胡濙刑部尚书俞士悦为副使持节册封妃汪氏为皇后  皇太子母周氏为贵妃
　　○敕居庸关及宣府大同等处诸边将曰自土木师溃之后也先累言送  上皇还京朕喜以为实然三遣使赍书及金宝缯锦往迎不见送来十月也先亲率人马犯京师至土城外又言送  上皇还朕念至亲立遣王复王荣出迎虏意遂变乃知也先欺诈今闻又以送  驾为名显是欲来窥伺边境倘彼复来尔等其念  宗社为重固守城池拒绝勿纳毋堕虏计以误国事如其送  上皇来有喜宁随行尔等先诱喜宁入城即时杀之枭首示彼以见拒绝之意如喜宁不来必是欺诈必无  上皇其仍前固守拒绝勿纳
　　○给闻喜县主并仪宾张惠秀容县主并仪宾谢森岁禄各六百石内米四百石折钞二百石从灵丘王逊烇奏请也
　　○升左副都御史杨善为右都御史仍掌鸿胪寺事
　　○命辽东都指挥佥事刘深充参将往播州调调官军土兵剿贼
　　○大理寺左寺丞李奎奏臣近因巡历至直隶广平顺德二府地方见道傍居民十室九空备询其故俱因保定等府在逃人民经过扬言达贼未退以此人皆惊疑乘夜逃窜亦有官军伪妆达贼惊走人民乘机抢掠乞敕河南山西巡抚都御史各委三司官分巡所属严督关溢遇有逃去人民就遣人押送原籍复业如有缺食即发仓粮赈济仍缉捕伪妆达贼行劫军人置之于法从之
　　○迤北回回阿哈嘛来归命为头目居南京给廪舍如例
　　○乙卯命府军右卫阵亡指挥使李顺子玉袭职
　　○顺天府箭匠周回童言军中所用神机短枪人执一把不能相继臣请为车一辆上安四板箱内藏短枪二十把神机箭六百枝临用将枪五把安车上为叉以驾之又亦可御敌枪多可相继而发车止用四人一人推两人傍扶一人随衅其于人执一枪发輙不继者功相十五奏入  帝令武清侯石亨试其可用而后造之
　　○辽东广宁卫军罗绮自陈先为大理寺丞参赞军务宁夏时为马顺希太监王振旨妄以贪淫论充军乞暂调警急处戴罪自效不允
　　○晓刻彗星见于尾十一度长二尺余
　　○丙辰文武百官上表贺尊  上圣皇太后  皇太后及册立皇后贵妃
