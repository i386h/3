<!-- { "loadSidebar": true } -->
　　○命崇信伯费钊提督官军往草场牧放马匹
　　○云南总兵官黔国公沐斌奏麓川从贼板蹇据者蓝寨侵扰陇川宣抚司百夫长刀木立同刀门线刀门赛进兵围之斩板蹇及其子弟二十三人生擒二人  上降敕褒谕刀木立等授刀门线刀门赛为冠带把事赐金织文绮表里有差  命云南左参将右都督冉保协赞黔国公沐斌镇守都督同知毛福寿同阿鲁台孙等还京
　　○山西都指挥佥事王友坐役军索赂诸罪当赎徒调用总兵官武进伯朱冕请免调从之
　　○乙未命山东济南府经历严肃复任升正七品俸肃九年考满属民二千五百余人告保肃赞政公勤事下巡按监察御史同布政使等官覆实以闻故有是命
　　○命故锦衣卫带俸都指挥佥事陈仪子祼金吾左卫指挥同知刘聚侄瑄袭职
　　○丙申升江西布政司经历司都事李贵为本司经历贵专督捕盗九载考满属民告留巡按监察御史李玺并按察使等官李彝等会勘贵捕盗有方细民安业具＜锍-釒＞以闻故升之仍理前事
　　○擢进士许振为刑部山东司主事
　　○己时日生晕上生背气旁生直气各一道良久云遮○丁酉给靖江王府镇国中尉相贤禄米如例
　　○增置浙江处州府龙泉县县丞一员以参议吴昇奏本县银场数多故增之也
　　明英宗睿皇帝实录卷之一百三十九
　明英宗睿皇帝实录卷之一百四十
　　正统十一年夏四月戊戌朔享  太庙
　　○遣中官祭司灶之神
　　○己亥赐南京刑部右侍郎郑泰诰命并封赠其祖父母父母妻
　　○庚子封代府潞城王第二子仕圩第三子仕堜为镇国将军锡诰命冠服
　　○赐秦府兴平王庶孙名公金□赏
　　○命江西按察司副使淩辉致仕以朝觐官言其老疾不能任事也
　　○命南京户部给武安侯郑宏岁禄一千五百石米八百石麦七百石遂安伯陈埙岁禄一千石米七百石麦三百石
　　○命故山西都指挥佥事陈亨子泰袭为指挥同知留守前卫指挥使张斌子雄府军卫指挥使董和子文府军后卫指挥使井通弟益通州右卫指挥使孙旺弟全金吾右卫指挥使宋眼可帖木儿子安永清右卫指挥使刘全子英指挥佥事雷正子亮羽林右卫指挥佥事张得子广俱袭职府军左卫指挥使白祥子瑄长陵卫指挥佥事李英子能俱代职
　　○都察院言旧例进士在本院者俱问刑佥书宜如旧例庶官不旷职从之
　　○命安乡伯张安还爵安专其禄产不恤其弟法司论当赎徒还爵  上从之仍令毋视府事
　　○辛丑给万全都司宣府等驿跕马二百二十三匹
　　○壬寅爪哇国遣使贡白鹦鹉火鸡各一赐宴并袭衣彩币等物有差
　　○赏云南总兵官黔国公沐斌镇守太监萧保钞各五千贯彩币四表里左参将冉保右参将毛福寿参赞军务侍郎杨宁各彩四千贯彩币三表里余俱赏有差以斌等先分往腾冲金齿给馈饷张声援接取麓川贼思任发致得其首级也
　　○癸卯山西按察司副使寇深言今山西罪囚俱遣诣白塔儿递运所输赎往往半途逃窜请令赎徒流者输米大同仓其赎死罪及赎既当还职役者仍旧从之
　　○改狭西巩昌府阶州峰帖山巡检司从镇守右都御史陈镒奏请也
　　○直隶河间府任丘县奏凌城港去县二十五里内有安定桥河北十八里俱见流水惟东七里许为沙土雍塞微徵税粮经由此者以千万皆用牛车陆运于民不便欲倩丁夫＜锍-釒＞浚令接大河入直沽张家湾等处以便舟楫从之
　　○甲辰郑世子祁锳奏姊新安郡主弟新平王祁锐俱未婚配尝选怀庆府卫良家子女无堪中者今欲于河南境内开封等府宣武等卫所选取从之
　　○肃王赡焰奏府中使令缺人命给与内使六人○回回孛罗等三人来归贡马命为所镇抚于南京锦衣卫带俸赐冠带房屋器皿等物
　　○裁省湖广郴州兴宁县衡山县四河泊所命州县带管以其课钞数少也
　　○狭西署都指挥佥事陈聚奏臣蒙差往狭西龙州寨备御臣父顺原系南京龙虎卫带俸官今回南京居住乞分俸粮一半于龙虎卫关支餋赡事下户部覆奏聚欲分俸餋亲宜如狭西官员例二分本色八分折色从之
　　○乙巳赐文武百官宴
　　○复云南金齿司指挥同知柳瑛为指挥使初瑛为景东卫指挥同知冒功升指挥使事觉革其升职调金齿司至是镇守太监萧保奏瑛大候剿寇功未录况其后获功尤多乞加秩以劝将来故有是命
　　○南京工部奏浚金河水修午门前东西两廊甎城外周图直房其所缺材欲于四川湖广浙江等处市买上曰方今民皆艰窘其缺材不必远市姑俟四方应输者至及抽分司贮积既多然后修理
　　○丙午遣修武伯沈荣工部尚书王卺祭司工之神以修城毕工也
　　○召致仕浙江按察使柯暹至京先是暹以疾致仕还乡至是巡按监察御史刘甄言其年六十精力未衰仍堪任使故召之
　　○戊申封楚府崇阳王长子均鋀为镇国将军赐诰命冠服
　　○直隶六安卫奏军余六千余  请发六安州仓粮赈贷俟秋成偿官  上命户部速移文赈之
　　○命万全都司保安等卫屯军每军增拨地三十亩前八十亩令其家余丁自种自用其余多种之数如例起科
　　○庚戌巡按江西监察御史李玺奏江西广信府上饶等县地连福建浙江银场贼徒偷矿出没必由此地掠劫居民行旅财物为害殊甚请委江西都司官一员提督广信铅山等所官军守备为便上命都察院移文监察御史柳华搜捕此贼以除民患仍令江西三司推选廉干指挥一员巡捕若推奸避害纵贼恣肆俱重罪不宥
　　○辛亥赐通政使司右参议汤鼎诰命并封赠其父母妻从其请奏也
　　○命狭西故都指挥同知刘永子熙袭为指挥佥事山西都指挥佥事张瑄子怀代为指挥使
　　○壬子赐楚府永安王第二子名均铦
　　○癸丑擢进士黄瓒为工部都水司主事
　　○巡按河南监察御史芮钊等奏唐府仪宾郭岩被盗后捕得盗会南阳卫府鞫之赃非原物岩欲并有之知府陈悌不从岩奏悌且詈之当有罪  上曰岩论法难容第念亲亲姑识其罪谕王戒敕之俾毋蹈前非
　　○命苏州府知府朱胜乘传赴任仍赐敕谕之○狭西宁夏前卫指挥佥事任信奏参赞军务大理寺右寺丞罗绮妄费财力以建淫祠勒徙居人以展察院又数与淫妇私受官吏赇役士卒猎甚至掘发古冢以为戏其书吏稍谏沮之辄考掠文致其罪违法纵肆不可胜言宁夏操备署都指挥佥事陈斌亦奏绮如信章绮奏信以官军千人私役于都督同知黄真臣尝劾之故真与信共图倾臣  上命巡按御史按察司核实以闻
　　○工部奏去岁多雨河水泛溢没睢阳祥符等处其睢州城外皆水以土塞其四门城中积水尚深官亭民舍城堞多坏今有司请修其城且欲移睢阳卫治于城外高阜处暂住宜移文委官按实从之
　　○甲寅升宁府纪善王宣为本府右长史从宁王椎奏请也
　　○设狭西洮州卫阴阳学置正术一员从镇守洮州都指挥佥事李信奏请也
　　○乙卯赐辅圣夫人蔺氏佐圣夫人李氏诰命以其保卫  圣躬年久多效勤劳也
　　○升浙江绍兴府通判白玉为本府知府玉佐府年久其属县民二千八百余人赴巡按监察御史王琳处告保玉公勤廉干琳察实以闻故升之
　　○给赐尚膳监上直指挥旗军张勇等马匹刍豆
　　○南京留守后卫带俸都指挥同知常荣奏臣年力精壮愿图补效  上命荣于成国公朱处随伍操备荣乞于原卫关支俸粮从之
　　○丙辰升狭西延安府知府陈蚪为布政司右参政支正三品俸仍管府事蚪为政敏而公民戴其德九载任满当代镇守都御史王文为民奏留故有是命○丁巳敕甘肃总兵官宁远伯任礼等得奏夜不收三人哨探出境为达贼所执此必瓦剌欲得我边境之人审探事情虗实山川险易道路通塞将士勇怯为犯边计且使彼为乡道尔等平日防边之策何在都指挥朱通等镇守失机之罪于法难容今姑宥之其勉图后效以赎凡守边必经画周密庶无疏失其夜不收出哨亦须审其地理量宜进止不可纵之深入若仍前怠误必罪无赦
　　○狭西宁夏卫土官指挥韩鹏石佛寺剌麻劄失领占四川马湖府平夷等长官司通事王瑜万福寺土僧本松来朝贡马驼方物赐彩币等物有差
　　○擢翰林院庶吉士刘文为中书舍人仍于四夷馆办事
　　○吏部言本部听选巡检郭宗舜奏要敕大臣与御史考察天下方面守令缘近有旨令巡按御史布按司官询察府州县官老疾者冠带致仕罢软不能仕事者罢为民贪暴害人者问罪其布按司官从御史举劾若再遣官未免劳扰  上曰今后考满官令该管上司考察实行送吏部覆考见任者令风宪等官照近例考黜果有治行超异者具奏俟考满时量加升擢务要黜陟公明人知惩劝若考察官任情好恶颠倒是非俱重罪不宥
　　○升山东济宁卫指挥同知陈忠署指挥使事直隶保定右卫百户潘鄘署副千户事忠等以大臣荐诣京兵部试其弓马智识俱优故有是命
　　○宥福建布政司右参政宋彰按察司副使邵宏誉罪时琉球国使臣还工部奏请令福建备具海舟遣之而彰宏誉展转方命彰又奏海舟非所职都察院下巡按监察御史鞫之坐彰徒宏誉杖俱当赎上命俱宥之
　　○戊午敕云南总兵官黔国公沐斌参赞军务右侍郎杨宁等曰麓川贼首思任发兹已伏诛贼子思机发屡遣子弟及头目来朝服罪其果出悔过之诚而然抑或势孤力弱为苟延之计或因缅人拘执其父姑退身歛锐为款兵之谋皆未可知今又遣陶孟刀克猛等贡金银器及象马乞赦万死朕不逆其诈体天地好生之德姑宥之仍馆榖使者遣回令以朝廷宽贷之意谕思机发若能躬诣阙庭则加恩处之务使得所朕以至诚治天下必不失信于远夷如或冥顽不来必剿捕无赦刀克猛还至云南尔其遣人偕往申谕此意密察彼中虗实及众心向背如彼别无异图则待其归化而抚之或未易抚捕则因其所有俾管辖之彼或阴蓄报复之意则令木邦缅甸分取孟餋使贼无所容以绝后患此外别有经画长策具举以闻尔等受朕边阃重寄其博询众情审实筹度务俾安境靖朝廷无远顾之忧庶副委托之重
　　○敕谕云南芒市长官司土官长官放革曰去年夏尔放革能听边将调度协力策应刀落曩等斩杀贼徒首级其忠劳可嘉今特赐敕奖谕仍赐尔彩币表里以旌尔功尔自今益宜勉竭忠诚始终无怠用保守境土永享太平或有残贼侵扰即督率夷兵剿杀庶见尔之功能尔其钦承之
　　○吏部言巡按四川监察御史陈员韬考得按察使陈正伦年老罢软例黜为民正伦诉任内未尝废事非罢软者本部移文覆勘如正伦所言当复任但年老令冠带致仕员韬考察不精乞寘之法从之
　　○命都察院右佥都御史卢睿往宁夏参赞军务代大理寺右寺丞罗绮回京
　　○己未暹罗国使臣奈三金□睪买等阶辞命赍敕及绒锦彩叚表里等物归赐其王及妃
　　○庚申设云南都司腾冲军民指挥使司僧纲司置都纲副都纲各一员
　　○实授广西参将署都指挥同知田真为都指挥同知以安远侯柳溥奏其历练老成剿贼屡捷故也
　　○方山王羙垣母妃薨乞坟地比宁化王母例用地九十亩事下工部覆奏宁化王母坟地过多提调官已各请罪今者方山王母妃当如一品夫人例用地周围四十五丈岂可重违旧制从之
