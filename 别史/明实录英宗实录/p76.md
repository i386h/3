<!-- { "loadSidebar": true } -->
　　○夜月犯亢宿
　　○丙申诏免淮安扬州去年被灾田亩税粮一十九万九千四百五十余石
　　○宁府信丰王妃刘氏薨妃九江卫指挥佥事瑛之妹正统三年册封至是以王薨自经讣闻  上深嗟悼遣中官致祭谥曰贞烈与王合葬
　　○革江西广昌县唐坊巡检司
　　○镇守狭西都督同知郑铭奏岷河巩昌西安等卫府州县比岁荒歉人民流离已移文都布按三司验口给粮赈济俟秋成还官从之
　　○唐王琼炟奏本府祭器仪仗年久损敝请令有司协助修治且欲自市物料  上以河南之民连岁艰食不堪科扰欲自市物料其听从之
　　○巡按直隶监察御史曹玮奏中都正留守萧让副总兵署都督佥事马翔各私役军三百余人请治其罪让奉诏陈状服罪  上俱宥之
　　○丁酉敕武定侯郭玹往同太监雷春中都正留守萧让董修  皇陵复敕春等公同计议不许怠忽
　　○敕南京守备襄城伯李隆参赞机务少保兼户部尚书黄福及户部曰比闻街市钞贯不分软烂但有一贯二字虽不成张亦皆行使是以钞法流通今户部等衙门遣官收受一应课程并兵马司收受房钱军民送纳中有软烂不堪者辄拣退及进至该库又复如之展转留难深为民病今后一应课程房钱不分软烂污迹但有一贯字样悉令该收官员收受俟年终遣官会拣堪用者存留支销不堪者烧毁不许因而透漏作弊庶使钞法流通官民两便尔其钦承毋怠
　　○镇守西宁卫署都指挥佥事金玉奏奉命遣人赍敕往谕罕东安定阿端三卫俾其谨守法度各安生业缘所辖番簇窎远官军不足调遣乞将原调庄浪卫守备官军三百五十人发回暂领入番为便  上以备御官军不可动命本卫量拨人
　　○是夜彗星芒长五尺余西北行扫酒旗
　　○戊戌四川生番随渠等八百二十九寨寨首曲吾巴等各遣番僧雍仲等来朝贡马赐币有差初出禅寨首搠低巴等贻书松潘守将赵得言欲朝贡被生番阻路不通乞为开通道路得以闻于朝有旨令得措置得遣其麾下千户鲁明等往抚谕生番皆向化遂相率来朝贡云
　　○己亥太子太保成国公朱勇奏居庸等关虽设烽火□侯近多坍塌恐虏寇乘隙为患  上命锦衣卫指挥及监察御史各一人往各关隘同总兵镇守官整饬之勇又奏紫荆关隘口数多欲令砌塞缘守备官军止百余人宜照永乐年间添拨官军五百五十余人  上命行在兵部遣官同大宁都司砌塞其添拨官军查例以闻
　　○给蓟州永平山海等卫所官军马二千五百匹以总兵官都督同知王彧奏请也
　　○庚子命行在都察院右佥都御史曹翼理本院事先是翼与行在兵部左侍郎柴车久在甘肃参赞军务  上念其劳令二人岁一更番以休之先召翼还京故有是命
　　○秦府保安王志坰薨禄米住支长子公錥以请有司以未受册封例不先给  上特命与五百石米钞兼支俟封后给与全禄
　　○复宁阳侯陈懋岁禄先是懋镇守甘州坐事蒙恩贷之令家居省过禄米住支三年至是以情自陈上以懋守边失机难予岁禄但念其旧劳姑与一年赡恤其家
　　○来降鞑官沙班等五人劫夺民马射死官军逃回追获之诏磔于市
　　○夜彗星西北行长七尺余犯鬼宿
　　○辛丑释行在刑部尚书魏源及都察院右都御史陈智令复职尚宝司少卿袁忠彻令致仕蜀府仪宾王宏及弃交阯城太监马琪成山侯王通左都督马瑛布政使弋谦俱罢为民内官蒙泰降为小火者
　　○斩犯边鞑贼伪左丞脱罗及鞑官兀鲁思塔等七人
　　○谪广西按察副使李立戍威远卫立以徇私释有罪逮下都察院狱复欲诬构都察院官事觉  上特命谪之
　　○癸卯升在京鞑官都指挥佥事迭力必失为都指挥同知指挥使余右马儿为都指挥佥事指挥佥事昂克帖木儿也得哥为指挥同知大宁都司都指挥佥事阮璇为都指挥同知保定右卫指挥使米朵朵来为都指挥佥事以擒获鞑贼功也
　　○行在都察院右佥都御史张纯奏三事一死刑甚重在内者宜会官审录在外者宜遣官议谳果有可疑难辨者奏请处之一律称有禄非以有官即为有禄也如阴阳医学僧道税课河泊驿丞等有官无禄如或有犯合依无禄人科断一管军官员托故克减军士月粮设法剥削军伴钱财多至穷困乞敕御史给事中按察司官内外体访奏闻究治  上从之
　　○修御马仓
　　○丙午泰宁卫头目脱脱木王遣奴答木儿朵颜卫都指挥完者帖木儿等遣安忽里等来朝贡马赐宴并彩币等物有差
　　○丁未增置北直隶及山东山西河南狭西湖广五布政司招抚逃民官六十四员
　　○戊申增置山西太原等府州县九十九处佐贰官从巡抚河南山西行在兵部右侍郎于谦奏山西边境政务繁剧故也
　　○行在兵部尚书兼大理寺卿王骥等奏五军各营操备官军今后领马骑操必移文本卫造册送部并北京行太仆寺其外卫赴京操备官军宜行该府造册关领庶有稽考从之
　　○行在礼部尚书胡濙奏三月初二日殿试贡士合请执事官  上命少师工部尚书兼谨身殿大学士杨荣少保礼部尚书兼武英殿大学士杨溥少保工部尚书吴中行在吏部尚书郭琎行在户部尚书刘中敷行在兵部尚书兼大理寺卿王骥行在刑部尚书魏源行在都察院右都御史陈智行在礼部左侍郎兼翰林院侍讲学士王英行在大理寺左少卿程富行在翰林院学士钱习礼行在通政使司左参议虞祥为读卷官余执事如例
　　大明英宗法天立道仁明诚敬昭文宪武至德广孝睿皇帝实录卷之五十二
大明英宗睿皇帝实录卷之五十三
　　正统四年三月己酉朔  上御奉天殿颁诏大赦天下诏曰朕以眇躬嗣承大统仰惟  天眷之隆  祖宗创守之艰夙夜祗慎用图政理以宁万邦一切不急之务悉已停罢尚冀群生乐业上协  天心切虑民情幽隐庶职未尽得人承流宣化有所未至深歉于怀兹当春和万物发舒吾民或有不得其所者悉从宽恤以遂其生尔中外臣僚其体朕心尽乃职务求实效勿事虚文所有合行事宜条示于后一自正统四年三月初一日昧爽以前官吏军民人等有犯除谋反大逆谋杀父母祖父母妻妾杀夫奴婢杀主谋故杀人蛊毒魇魅毒药杀人强盗不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一自宣德十年正月初十日以后武职有犯发遣各处做为事官立功者复其原职就彼定卫操备充军者令做为事官就彼立功一文武官吏军民匠作人等有为事见做工运甎运米纳米等项遇赦者武官复其本职文职官吏无赃者复其职役有赃者放回原籍为民军还原伍匠仍当匠民放宁家一正统二年十二月终以前递年拖欠税粮草束户口盐粮盐钞及亏欠农桑诸色课程仓粮盐课屯种子粒之类悉皆蠲免一凡倒死马驼骡驴牛羊及亏欠马驹孳生等畜悉皆蠲免一递年拖欠芦柴各处纳欠铜铁颜料竹木柴炭等物并追陪一应物件及未纳一应赃罚悉皆蠲免一各处鱼课及商税经今年久其中湖池或有湮塞坍塌无所采捕市井或因人民逃移商贩者少以致课程亏欠负累人民包纳所在有司按察司及巡按御史即与踏勘从实徵收其包纳之数悉与开豁一各处造作除军需外其余不急之务悉皆停罢今后非奉朝廷明文敢有擅役一军一民及擅自科办者罪之一各处有被水旱灾伤缺食贫民有司即为取勘赈济勿令失所一民间应有事故人户抛荒田土无人佃种有司即为取勘除豁另行召人承佃中间有系官田地即照民间田地例起科若不系官民田地许令诸人耕种三年后听其报官起科所种桑枣有司时加提督务求成效不在起科之数一南京及在外文武官吏俸米军人月粮近为粮储不敷减分支给以钞折充该部即宜查勘有粮去处量加以米俾官吏足以养廉军人足食一军官袭替职事已有定例其中有因争袭讦告烦扰官府展转行勘应袭者不得袭不应袭者覊留听候动以岁年该部即与类行清军御史巡按御史亲临体实从实具奏定夺庶免人难一各卫所逃故军人勾丁补役其中果有全家死亡并无幼丁可纪录者有司里老保勘是实清军御史即与开豁类行兵部销除免致勾扰一各处挨捉逃军其中有因差使及被头目私役出外病故或被水淹及虎狼伤害或被贼人杀获其该管者不从实开报皆作在逃挨拏正身清军御史即与分豁其勾丁补役亦有同名同姓及本户原不是军或被里老人等挟讎妄报或被官司朦胧冒解无由自明者情实可矜清军御史即与审勘开除已解到卫者兵部亦为行勘分豁不许冤抑平民一各处逃移人户悉宥其罪许于所在官司附籍纳粮当差其有愿回原籍复业者免其粮差二年户下拖欠税粮等项悉皆蠲免一逃军逃囚逃匠人等诏书到日为始限三个月以里赴官自首与免本罪军还原伍民还原籍匠复本业一递年失班人匠与免本罪仍令依旧轮班免其罚工如仍前不赴工者治之以罪一各处军民匠役人等有因饥窘及被官司逼迫不得已逃避山林或因而紏合为非者诏书到日悉宥其罪令各复业着役免其粮差二年所在官司善加优恤不许生事扰害违者罪之一法司所问罪囚今后务要议拟得当不许徇私冤抑人例该做工运米运甎等项赎罪者完日即时发遣武官复职文官犯赃者悉罢为民无赃者亦复本职不许深刻妄加其罪一在京或外见监狱囚赦所不原者中间或情法可疑所司不能决断者诏书到日开具可疑实情明白具奏以凭决遣不许推托利害淹禁无辜违者罪之一诸司官吏务在得人官有监察御史考察黜陟其吏典宜从本衙门堂上官考察公勤谙晓行移者用之其贪暴无能及猥琐不堪者悉罢为民其见在吏部听拨及见拨各衙门办事者亦宜精选存留但是才质不堪者悉放为民一军民果有才德兼备堪任用者或屈在行伍或隐逸山林所司以礼荐举赴京试验量才擢用不许徇私滥举一忠臣义士殁于王事及义夫节妇孝子顺孙俱有实迹者有司即为具奏旌表以励风俗一军民中有鳏寡孤独者有司如例存恤其年七十以上及笃废残疾者许令一丁侍养不能自存者官为赈给一诏内该载不尽者凡利所当兴害所当革官无实用民被役占者所在有司从实具奏以纾民力呜呼天地以生物为心国家以养民为政尚图成绩用底雍熙诏告臣民想宜知悉
　　○巡抚直隶行在工部右侍郎周忱奏应天镇江太平宁国安庆徽池广德八府州先因亢旱人民缺食者多虽有预备仓稻榖赈济不敷请敕该部移文取勘诸处官仓量发以苏民困秋成还官从之
　　○行在户部奏南京内府供用库正统五年岁用黄白蜡芽茶叶等物请分派在外各布政司并直隶苏松等府支给官钱采买给用  上以诸处岁荒民饥姑罢之
　　○释监察御徐杰张骥张政杰擅以官库银市木骥尝私索官纸于政政虽不与不以白官事觉刑部坐杰赎流骥政赎杖笞会赦皆释之
