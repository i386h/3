<!-- { "loadSidebar": true } -->
　　○乙巳瓦剌也先遣其徒奄克至大同称也先率众往兀良哈恐回时人马困乏索粮接济就欲与太监郭敬相见敬以闻  上敕敬曰此虏狡黠切宜严备设若必欲要尔相见宜应之曰我奉命守边非有诏旨不敢擅离况我与太师皆朝廷臣子以心相契虽不相见即如面会或再言求粮宜应之曰非有朝命升合不敢擅支京师储峙如山尔可自请仍令传语也先曰朝廷闻太师与兀良哈讐杀已戒饰边将勒兵切宜严禁部属毋令近边恐难分辨务在善辞应答毋启衅端
　　○提督辽东军务左副都御史王翱历任三年考满欲回京吏部具言边务之重请令就彼复职从之
　　○复除右给事中李震于工科以亲丧服阕故也○免大营三千五军神机等营倒死骑操马一万一千一百匹有奇
　　○给大营三千五军神机等营马一千三百五十匹有奇
　　○河南左布政使饶礼奏外境逃民占籍河南者近遇水旱又复转徙甚者聚党为非不加禁戢恐遗后患乞委官一员专于抚字其果不务农业肆为不法者按治之  上从其请
　　○丙午中都留守司正留守萧让卒遣官赐祭
　　○夜金星犯进贤星
　　○丁未免直隶淮安府徐州山东济宁等州县粮草十之三仍命有司发廪济民时巡按浙江监察御史黄裳奏臣经历河上见水势弥漫迨今未落近河之民居舍禾稼尽皆渰没若不赈恤恐致失所故有是命
　　○贵州按察司副使李睿言旧制都司官皆推选在京随操历练老成者近年多因各处征进有功升授其内有阵亡子弟升袭者幼稚罔知事体贪虐不循礼法乞起赴京师会官试验果称其官方许管事否则或留在京随操或于本司带俸或于各边听调不许干预都司军政  上命都指挥年幼及才识不堪者就于本都司带俸操练俟其年长练达事体然后选补任事
　　○戊申调太常寺寺丞许俊于太仆寺以剩员故也
　　○狭西西安府提督水利通判黄镛奏本府所属州县多籍河渠之水溉田然岁久弊滋因循未革诚以利之所在人所同欲强梁者倍取之而桑懦者无涓滴宜人有不均之叹而致纷纷之争也臣近虽录均利之意示之禁约而犹有恃奸贪未即悛改者请以各州县灌溉田亩之数及用水日期时刻并违者罪之之条镌之以石立诸总渠分水之处庶使知畏遵守从之
　　○辛亥复除户部主事高章于本部广东司以丁忧服阕故也
　　○壬子  诚孝昭皇后忌辰遣官祭  献陵
　　○升罕东卫指挥同知阿巴为都指挥佥事指挥同知朵儿只巴挫失加俱为指挥使指挥佥事切巴为指挥同知卫镇抚萨失加副千户伯颜秃俱为正千户
　　○命法司论断罪囚有力者于通州运米赴龙门开平二卫上纳赎罪从户部奏请也
　　○癸丑夜有流星大如椀色青白有光烛地出正南云中西南行至云中尾迹炸散后二小星随之
　　○甲寅遣给事中监察御史往各边分赐备边官军白金人一两共二十五万七千一百五十二两
　　○命选隆庆左右并怀来卫屯军于马营备冬
　　○给宣府猫儿峪等营马二千二十五匹　○辽东都司都指挥使裴俊卒遣官赐祭
　　○乙卯给秦府汧阳王公鏳岁禄二千石内米五百石余折钞
　　○夜月犯五诸侯北第三星
　　○丙辰朝鲜国王李祹遣陪臣金何等来朝贡马及方物赐宴并彩币表里袭衣靴袜钞绢等物有差
　　○复除司丞杨导于尚宝司导故少师兵部尚书兼华盖殿大学士士奇子先是以荫授职归乡终制至是服阕故也
　　○给沿边火器大同甘肃手把铜铳五百碗口铜礟四百宣府铳五百礟二百密云铳三百礟一百辽东礟四百宁夏礟一百独石礟四百
　　○巡边署都指挥佥事杨俊奏兵器损敝缺少请给赐  上命与甲五百盔五百弓一千弦二千箭三万手把铜铳二百及火药等物
　　○丁巳命各边官军自备马匹待战者悉给草料
　　○设狭西行都司庄浪卫儒学署教授一员训导二员从本卫奏请也
　　○设女直塔山左卫给印命塔山卫都指挥弗剌出掌印管事从呕罕河卫都督你哈答奏请也
　　○敕南京守备丰城侯李贤等发军夫二匠＜锍-釒＞南京承天门金水河修千步廊午门外直宿板房正阳门城垣
　　○戊午朝鲜国王李祹遣陪臣李坚期等奉表贡马及方物贺  万寿圣节赐宴并彩币表里等物有差
　　○己未敕谕瓦剌太师也先曰近者太师差头目把秃不花等赍奏将所得兀良哈人口马匹来进朕特颁敕褒奖赐以彩叚表里付把秃不花等赍回颁给用旌太师之忠诚初把秃不花等不由大同朝贡使臣往来大路而来乃从迤北境外山路险窄之处行走及遇巡边官军又不明白说系太师差来进贡之人及不将所赍文书看验几为官军剿杀朕令人审其实情及得所赍奏文方知果系太师差来进贡之人特宥不问仍给赐衣服加恩宴赏馆待尤厚今后太师凡差使臣来者务令赍铁牌及印信文书从大同路来太师又奏请将先差使臣把伯等今冬打发回来然把伯等近方到边即日放进于大同宴劳复遣官迎接馆待从容来京买卖物货及陆续赏赐筵宴礼不可缺待其事毕即遣使臣护送回还必无所失朝廷兵制在内有大将精兵各路有总兵镇守缘边有守备之兵境外有巡哨之兵皆常操练以防不虞近闻太师等杀掠兀良哈部属恐彼余众奔遁来边为盗已敕边将严谨堤备遇有近边者即时剿杀今虑太师人马不知朝廷禁令或往来境外边将一时不辨或误有所伤太师宜毋令近边庶副朕一视同仁之心亦见太师克全和好之意
　　○已故奉化伯滕定母太夫人王氏卒遣官赐祭命有司营葬
　　○庚申封永和王弟美垾为镇国将军给赐诰命冠服
　　○礼部尚书胡濙等奏临泉王美塎因缺人使令收买净身人陈聚等六名本府教授阿谀顺从于理不当请移文山西按察司治之  上命治教授罪净身人准王用
　　○辛酉给永和王美坞岁禄千石米麦兼支
　　○升狭西西安左卫指挥使荣福署都指挥佥事
　　○升广西桂林中卫指挥同知武毅署都指挥佥事守备郁林州从总兵官安远侯柳溥言其屡杀贼有功也
　　○湖广按察使孔文英都指挥佥事常敬鞫施州卫大田军民千户所镇抚谋杀伯父殴死妾婢等事弗具奏擅执之法司请下巡按御史究问  上特宥之
　○壬戌修葺南京  太庙  社稷坛毕工遣驸马都尉赵辉等官祭告南京  太庙  社稷并厚土之神
　　○癸亥命羽林前后故指挥同知刘成子政袭职金吾右卫指挥使崔智子鉴代职
　　○甲子升江西建昌府知府杨谊为湖广左参政郎中沈余庆佥事徐俌俱为右参政员外郎柴兰为江西左参政张维为山西左参议郎中章敏员外郎梁楘监察御史李匡赵敬俱为按察司副使敏贵州楘广西匡四川敬山西主事叶遄王纲监察御史唐震陈永李彬史鉴评事陈胜通助教陈烈司务秦安张瑄推官颜隆俱为按察司佥事遄瑄隆俱河南纲安俱狭西震四川永浙江彬山东鉴云南胜通湖广烈福建郎中贾信员外郎胡琛寺丞徐珙都督府经历刘本王曼都察院经历熊尚初知州李信圭刁正通判易輗俱为知府从吏部会官荐举也浙江按察司副使于奎以丁忧服阕仍命复任  上谕吏部尚书王直等曰今后推举止宜总开堪任方面风宪郡守来闻不许定拟官职其吏员出身果才行出众有清誉者方许举保但滥举庸常者悉治以罪
　　○云南按察使赖巽卒巽字逊志江西广昌县人永乐乙未进士授河南道监察御史出巡有风力尝按苏松紏治豪猾又尝考察湖广官黜罢参政而下三百余人时有闻风解去者秩满升云南按察司副使寻荐升按察使至是卒
　　明英宗睿皇帝实录卷之一百四十六
　明英宗睿皇帝实录卷之一百四十七
　　正统十一年十一月乙丑朔钦天监进正统十二年大统历上御奉天殿受之给赐诸王及文武群臣颁行天下
　　○辽东总兵官都督同知曹议奏辽东各卫军士备倭防胡往来了守无时休息全倚官给冬衣布花钞锭之用洪武永乐间山东布政司委官运送过海给军近例辽东差官往山东领运所差官俱系布按二司所属每有不堪徇私顺受军士不得实惠请今后照旧例命布政司部领过海交付巡抚都御史给散  上命户部议行之
　　○山西操备署都督佥事卜马麟坐杖死军余当斩特宥之住俸一年
　　○丙寅袭封衍圣公孔彦缙来朝贡马贺  万寿圣节赐宴及彩币等物○狭西都指挥同知杨得青言二事一御虏必资乎兵自古骁勇之士多出民间访得西安府沿山猎户土民多勇健善射乞加招募优其徭役杀贼有功均其升赏其他岂无愿立功者取富贵闻风而起者以之御敌必多斩馘庶黠虏知畏边境永宁一统兵必资乎将狭西都行二司属卫下班官军尝命都指挥汪寿杨信陈钦分督训练今寿升调凉州信为事立功钦还司任事缺官提督乞仍分命都司官提督操练庶兵有所统缓急获用  上皆从之
　　○丁卯升山西布政司检校刘因为太原府阳曲县知县先是知县缺员本府以因干济公勤为民奏保升任下布按二司会核时知县缺已有补者布政二司官咸言阳曲繁剧新除知县才力不堪乞以因代之庶克胜任吏部以闻故有是命
　　○戊辰镇守云南太监萧保遣千户叶瑛诣京贡马及金宝石帽顶等物至湖广松滋县界风浪覆舟止存马余皆漂没礼部官欲置瑛于法  上命宥之
　　○户部奏各处屯粮年终通类造册比较已有定例今湖广五开永定施州九溪四卫迁延迟误经该并管屯官俱宜逮治从之
　　○革四川乌撒军民府乌撒在城乌蒙军民府黑章永宁宣抚司赤水河并贵州贵州宣慰司毕节四递运所
　　○太子太保恭顺侯吴克忠奏定州卫带俸达官指挥使平阿剌苦术久违操练平阿剌苦术奏原卫指挥使吴信下操练被克忠妄作部下冒关马匹料豆太保成国公朱勇等言克忠有罪  上命宥之戒毋再犯
　　○狭西指挥王瑄等守了宁番静宁山口不严致番贼劫杀人财巡按监察御史刘安议其罪当戍边  上曰瑄等论法难容姑贷之责取罪状令其效劳○己巳夜月犯垒璧阵西第一星东方有星大如盏色青白尾迹有光忽大如碗光明照地后有数小星随之东北行至鬼宿没
　　○庚午命直隶苏松及浙江杭州等府织金彩花素各色纻丝纱罗绫锦九千匹
　　○宁夏总兵官都督同知黄真等奏边营缺官守备因举平凉卫指挥使马能指挥同知陶信西安前卫指挥佥事马鉴堪委边事乞加升用  上从其举第令督兵操守候有功然后升之
　　○辛未云南孟琏长官司遣人并四川马湖府土僧妙容来朝贡马及银器等物赐宴及彩币表里有差
　　○免直隶通州左卫被灾屯粮三百余石
　　○复除监察御史杨刚于河南道方员于浙江道张魁于贵州道俱以亲丧服阕故也
　　○给开平等五驿马九十四匹
　　○升云南洱海卫指挥佥事司韶署都指挥佥事事提督屯田○修理旧礼部为试院计八十二间
　　○壬申命朵颜卫故都指挥使完者帖木儿孙阿古蛮袭职
　　○以山西应州充军死绝户官民地二百三十顷五十八亩有奇给安东中屯卫军余耕种从知州秦贵奏请也
