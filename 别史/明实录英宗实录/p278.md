<!-- { "loadSidebar": true } -->
　　○户部尚书兼翰林院学士陈循等言自古大臣以道事君不深于道则必以人事君况今之急务尤当为朝廷得人朝廷得人莫先六卿致仕刑部右侍郎何文渊年与臣等自进士出身历御史知府至今官臣每见其行己莅官操守慎密至于难进易退不苟得患失又皆不在人下近日六卿之中擢用一二诚当其选若文渊者宜召之至京以备方来之选则六卿愈见得人庶官何患无贤且文渊甘自引退久矣臣非为文渊求再进欲为六卿得人以及庶官故也守居庸关副都御史罗通虽发身科日而晓畅军事非他人所及窃谓京师犹腹心边鄙犹手足其间固有轻重缓急朝廷以通为能而委以治兵必当就重违轻就急违缓若止令守一关所用已小矣臣亦非为通求迁秩欲京师训练攻战者得人故也大同天城阳和宣府一带边城闻石亨言一城得五百人以守虏虽众不能破是边城务守而不务战尚矣徒贮善战兵将于务守之城堡何益石亨杨洪及洪之子俊皆今之善战者前日都人长幼一闻洪父子兵来皆相与喜以其素有善战之声在人耳也善战而使之守犹善行者使之坐岂不弃其所长乎亨及洪父子又皆虏所畏惮而不敢攻大同宣府者也与其虏畏惮吾手足孰若畏惮吾心腹臣亦非敢为洪父子求进用欲虏畏惮京师如昔畏惮宣府等城而不敢攻故也关不可无守而守不必骑兵守关不可无人而人不必谋士洪父子骑兵之将通善谋之士况洪父子所领又皆惯战之兵宜留在京使亨与洪通三人引置京军之间兼习岁余京军必可用矣或令俊代其父协守宣府亦可自昔用人或德或才未常求备而求备者圣贤之所戒也四人者材德虽未必皆备随长器使皆足有济伏乞  圣明奋刚健之断允臣所言非独臣之私幸实天下国家之幸也＜锍-釒＞闻  帝甚嘉纳之命洪俊领所部兵留京师通还京参赞洪等军务驿召文渊来京
　　○太子太保兼户部尚书金濂奏京城里外象马牛羊数多各场所积草束近因胡虏入寇烧毁抛弃殆尽请召商纳草中盐两淮盐每引谷草十五束禾草二十二束两浙盐每引谷草十二束禾草十七束长芦盐每引谷草十六束禾草十束从之
　　○日晡西方有黑气从地而生非云非雾仿佛烟岚之状徐徐北行而散
　　○庚寅复都指挥使丁信为都督佥事指挥使刘源为都指挥佥事先是信等俱坐失机降职至是信上章乞恩故皆复之
　　○反贼邓茂七党伪都统兵元帅尚书都御史等官吴继昊等四百余人伏诛
　　○辛卯敕都督同知王通率兵往天寿山提督三卫官军守关隘护  陵寝
　　○命左都督毛福寿充左副总兵给事中刘清参赞军务选领河间东昌达军往湖广辰州等处剿贼
　　○命参赞云南军务兵部左侍郎侯琎往贵州总督军务云南按察司副使郑颙代琎参赞云南军务湖广都指挥同知马晔充参将提督靖州等处官军湖广都指挥佥事安顺李震俱充参将听靖远伯王骥节制升云南后卫指挥使陈祯普定卫指挥使傅纲为贵州都司都指挥佥事宽河卫指挥使曾晟为湖广都司都指挥佥事俱以靖远伯王骥奏请也
　　○命都察院堂上官考核公差回任御史以吏部尚书王直等言御史出巡多避事并不考察官吏贤否致盗贼生发也
　　○敕都督佥事范雄镇守福建代崇信伯费钊还京
　　○大同左右云川玉林天城镇虏阳和高山八卫先是共设儒学四所至是议者言地临极边其军余选调差操之外别无空闲人力庙堂斋舍至今未立乞行革罢其军中子弟有愿就学者听于附近学校肄业依例科贡从之
○增给纳草价银时京师缺马草召人纳草给银虽已报数继以草价腾贵纳者遂少户部奏请每一百束增给价银三钱以便纳者从之
　　○少保兼兵部尚书于谦等奏迩者尚书兼翰林院学士陈循等言杨洪与其子俊善战俱留京师臣等切惟宣府者京师之藩篱居庸者京师之门户未有藩篱门户之不固而能免盗贼侵扰之患者也今洪俊并所领官军既留京师则宣府居庸未免空虚万一逆虏觇知乘虚入寇据宣府附近以为巢穴纵兵往来剽掠虽不犯我京畿而京畿能独安乎曩自逆虏犯边俊望风奔溃将独石永宁等十一城并弃之遂使边境萧然守备荡尽虏寇往来如在无人之境闻者无不痛恨幸存宣府一城有洪以守之虽不救土木之危以解君父之难然足以为京师及居庸之应援接大同等处之声势今宣府居庸兵将俱无是弃之也彼尚存者不过疲兵羸卒无主将以统驭之安能保其不离散乎事之可忧莫此为甚臣等叨掌兵政事有当言不敢隐默况今国家多事用舍举措当合公论苟公论不协则事之成否利钝未可期也乞以臣言付文武大臣及六科十三道从公会议洪俊既留京师边务当若何处置或推选谋勇老成廉静持重武职大臣一员充总兵官镇守宣府能干才勇武臣一员守备居庸其原来官军亦宜斟酌遣还庶彼此守备不至失误会兵科都给事中叶盛等亦言中国之驭夷狄固当保卫京师尤宜整饬边关自虏骑奔遁之后至今声息未宁往往有复来犯边之说虏之复来不来不必问顾我之有备无备何如耳今之极边险要莫若大同宣府切近边关莫如居庸其次紫荆倒马白羊大同宣府无备则虏骑直抵边关矣边关失守则长驱直捣有不忍言者矣以往事言之独石马营不弃则乘舆何以陷土木紫荆白羊不破则虏骑何以薄都城即是而观边关不可不固也然御戎固在守边而守边尤在得人故凡择良将以重委托设文臣以资参辅选士马以备攻守运粮草以供馈饷修器械以御冲突是数者皆守关要务而实本于任用得人又皆今日所急而不可缓者也以今京师言之有武清侯石亨以总兵少保于谦以总督军务允惬舆情事渐就绪近复以昌平侯杨洪都督范广分理各营复因近臣之请以都督杨俊副都御史罗通留京操守经画处置至矣以边关言之紫荆倒马白羊等关虏贼退后几及一月至今尚未设守都督顾兴祖等虽承差遣尚未启行是未足以称  皇上安内攘外汲汲遑遑之盛心也在外惟大同以郭登镇守可谓得人其他天城阳和等处亦皆有人可守独宣府切近居庸实关外重地为大同一带应援居庸切近京师天险莫比自昔必争之地守之者固不可以无人尤不可以非人往时杨洪父子罗通辈分守二处号称得人今洪等既留京师必求如洪等者以代之然后足以副重寄而集大功乞令廷臣从长会议务合众情毋徇偏见未得人者必求其人未启行者必促其启行何以致器械之不乏何以使粮草之足用精选而信用之熟思而审处之如此则边关充实而贼虏寒心中国载宁而大举可图矣  帝皆可之命兵部集廷臣慎选文臣一员武臣二员以代洪等仍促兴祖等启行毋缓
　　○工部尚书兼翰林院学士高谷言臣荷  列圣厚恩由庶吉士累至工部侍郎冒名滥进三十五年复蒙  皇上擢寘六卿职兼学士量才揣分实有不堪今国家多难正当竭力以济时艰奈年老目昏旧疾时发妻病女亡惟有一息难以应持门户伏望怜悯赐臣退休居畎亩以歌太平养残喘以终余年实为至幸  帝曰卿老成事我  先帝今国家多事卿当尽心匡辅以安  宗社岂可求去所奏不允
　　○壬辰停徵顺天河间真定保定四府隆庆保安二州盐粮钞以其地被达贼扰害民不安业故也
　　○左副都御史杨善请铸两头铜铳每头置铁弹十枚以继短枪短枪尽贼必乘隙即举铳所伤必众命兵杖局铸造式样试验之
　　○先是降战车式样每车用马七匹军士十数人缦轮笼毂兵仗之制甚备但可于平原旷野列营遏敌至宁夏等地方多屯田町畦沟渠不利驾使总兵官张泰等奏言宜易小车其制用马一匹驾辕中藏兵器遇险阻以人力擡挽外足以抗敌锋内足以聚奇兵臣每试用众辄称利从之
　　○是日虏众奉  上皇车驾至瓦剌老营得知院妻宰羊出迎捧杯跪进虏初轻视中国及犯京师见城池之固人心之愤始大丧气自是见  上皇者皆行君臣之礼
　　○癸巳升指挥同知石彪为署都指挥佥事以杀获达贼功也
　　○兵部右侍郎兼翰林院侍读学士苗衷以久病乞罢不许命医视之
　　○旧制凡传奉圣旨诸司奉行者以所得旨意具本覆奏送科惟光禄寺但附录文簿及奈亨得罪言者谓亨常私馈太监王振诈称奉  上皇圣旨日给振酒馔法司查无覆本当以诈传诏旨之罪请自是每事覆本如诸司本寺卿齐整言所司事冗中旨处分日每十余至若逐一覆本不惟文书不胜其繁抑且琐碎上烦听览乞仍旧附录为便从之
　　○广东左参政黎琏奏广州府近城贼人万余攻城四十余日不退人民缺食军粮不敷乞将本布政司今年折银粮四十万石存留以备军饷从之
　　○虏之初入寇也守备怀来署都指挥康能指挥使易谦温海指挥佥事范澄守备永宁城署都指挥佥事黄宁指挥使周隆张斌守备保安城指挥使李宝指挥佥事曹宗玘焦＜王巳＞守备长安岭关署都指挥佥事鲁瑄指挥佥事陈锳俱率家众遁走右副都御史罗亨信案举其罪能宁得宥瑄为右副都御史罗通举以立功＜王巳＞亡不知处法司论宝弃城为首斩谦海澄隆斌宗玘锳等从徒至是遇赦皆免罪降为事官送武清侯石亨处自效
　　○晓刻月犯五诸侯南第一星
　　○是日  上皇车驾至苏武庙得知院宰马设宴也先每二日进羊一只五日七日设宴一次遂日进牛乳马乳又进窝儿帐房一顶时天寒袁彬从卧起一夕  上皇出帐外仰视天象谓彬曰天意有在朕当终归昼行或坐暖车或乘马途中达子达妇见者皆于马上叩头或随路进野味也先每宰马设宴必先奉  上皇酒自弹虎拨思儿唱曲众达子齐声和之大同王赛罕王皆跪奉酒曰中国  圣人天缘幸会也
　　○甲午升刑部郎中祝暹陆矩山西按察司佥事萧启俱为都察院右佥都御史
　　○升右都督朱谦为左都督佩镇朔将军印充总兵官都督同知纪广充左参将都督佥事杨俊充右参将俱镇守宣府
　　○升都指挥佥事夏忠为都指挥同知
　　○兵部奏报效旗军舍人余丁金善等三百八十余人各自备鞍马又征调有功宜授以冠带命详审授之务合公论
　　○乙未敕谕刑部右侍郎耿九畴曰今闻直隶凤阳府等处多有各处逃来趁食流民与本处居民相聚诚恐诱惑为非今特简命尔往彼会同巡抚巡按官分投设法招抚令各自散处耕种生理缺食者量给米粮赈济复业者量免粮差三年仍提督各卫所操练军马固守城池如有贼寇生发即令相机剿捕毋致滋蔓复命吏科都给事中张固会同副都御史王来赴河南裕州兵科都给事中叶盛赴河南陈州俱敕以抚绥之任如谕九畴
　　○福余卫达子火罗歹阿真答罕来归愿居广宁自效命俱为头目给俸靡廪房舍
