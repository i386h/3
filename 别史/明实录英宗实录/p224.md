<!-- { "loadSidebar": true } -->
　　○监察御史柳华奏浙江处州山多田少民无以为生往往于福建江西诸银铁铅场盗采  皇上屡谕复业不听始移师讨之而巡坑右参议竺渊吴昇专事擒杀以致各贼惧不敢归日加滋蔓臣今多方立法渐消弭之沿途榜朝廷恩意历陈祸福开其自新之路严窝藏给饷之禁每村置锣鼓灯竿悬击相应其诸处坑场俱埋以锐竹片布以铁蒺藜毁其私置之具窒其私采之穴塞其私往来之径申明私用兵器之律由是猖獗之势消良善之生安其已降服贼党严开三等二千五百余人如诏令复业人给以花栏牌面为验其政和县官田场贼徒亦俱向化愿  皇上敕府县善存恤之蠲其徭役一二年不得怀其旧恶仍肆酷害及纵豪强责其逋负如此则贼徒感恩思过相勉为善庶无虞矣  上从之
　　○壬子晋府临泉王美塎有疾  上命太医院择医赍药往疗之
　　○江西布政司言临江府官仓积粮数多欲量存三年支用外余每五石粜银一两角□羊京备用从之
　　○癸丑庆王秩煃奏比因府中缺使令者买民间自宫人李长有等五人乞允留用  上曰擅留自宫人律有明禁然王既自陈其悉令留之不问但长史王之辅导既不能谏止又不先奏闻于法难容都察院其逮治之
　　○赵王赡塙妃王氏薨妃典仪副约之女宣德五年册为安阳王妃八年进封赵王妃至是薨讣闻遣中官赐祭命有司营丧葬
　　○甲寅宁羌卫旗军初调宁夏备御人给绵布三匹绵花一斤八两至是自陈室家在原卫所相离千百余里无以养赡户部奏拟备边之处给绵布二匹绵花如旧原卫室家岁给绵布二匹绵花一斤八两从之
　　○辽东东宁卫土军先不支月粮至是都御史王翱言请如彼处见操官军例给与从之
　　○乙卯巡抚河南山西大理寺左少卿于谦奏方山王等府内使有非钦赐者乞查究之章上宁化王济涣亦奏先是诸子长成各乏使令之人买到净身者王山等六人分用一向失于奏闻其各府教授张珠等亦各自陈罪状  上曰王既自陈珠等又皆首罪姑置勿问山等听王留用今后不许
　　○吏部言尚宝司丞杨寿故少保礼部尚书兼武英殿大学士溥之孙今以谢恩来京例应承重守制  上念漙有旧劳特留寿命于翰林院读书
　　○丙辰修孝陵懿文陵讫工命驸马都尉赵辉祭告  太祖高皇帝  孝慈高皇后丰城侯李贤告谢后土之神
　　○增置广东布政司右参政一员升山东按察司副使钟禄为之赐之敕曰广东缘海地方自洪武间设巡兵以捕盗贼置武卫以防倭寇三司官巡历以时提督有方人知奉法边境无虞近闻该司官推托利害率不经心备倭官苟且因循措置无法遂致边备日就废弛又缘海卫所中有凶顽之徒挟制官府偷盗仓粮所司不能钤束良善被其扰害今特命尔巡视海道整理边务禁革奸毙抚恤军民尔当廉洁公正以身率人夙夜尽心勉称任使或依阿雷同容情慢事致有疏虞即尔不任若徇私受贿党蔽恶人妨废军政贻患边方尔罪非轻其敬慎之
　　○升广西梧州府郁林州判官吴环为本州同知环历任九年部民言其抚字有方乞升其职总兵官安远侯柳溥等勘实以闻故有是命
　　○命故左军都督佥事王瑜子埙袭为锦衣卫指挥同知南京中军右都督陈攸子浚袭为指挥使金吾左卫指挥佥事朱庸子英袭职
　　○户部尚书王佐等奏减文武官吏俸钞先是俸一石折钞十五贯后加至二十五贯至是佐等以费钞颇多奏仍减为十五贯佐等又奏官民食盐钞各随地方有徵米者有徵钞者近奉诏书减半徵纳其狭西山西四川云南贵州广西皆供给边储请俱存本处浙江江西福建广东湖广以其半存本处余角□羊赴南京河南山东南直隶并直隶大名广平顺德三府亦以其半存本处余角□羊赴京师顺天河间真定保定永平五府隆庆保安二州俱有军卫即今缺粮宜准旧例乡民纳米存本处官吏市民徵钞以其半角□羊京师从之
　　○丁巳命直隶肥乡县知县许显复任升从六品俸显九年任满民保留巡按御史陈浩等会勘显有治剧之才故有是命
　　○免直隶常州苏州松江镇江四府苏州镇海二卫被灾秋粮子粒八十八万四千七百七十余石草二十一万六百三十余包
　　○山西蔚州知州耿信等奏代府春秋祭祀社稷山川坛场合用牲币诸物长史司先期移文大同府派所属州县买办缘本处土寒民贫牲币俱非所产往往倍用价买输小民不胜疲困况又供亿往来朝贡使臣浩繁乞准晋府例令其斋即自办从之
　　○戊午升翰林院编修徐珵为本院侍讲检讨王振为修撰俱以九年任满也
　　○擢进士王镇为刑科给事中叶盛刘斌俱兵科给事中李叔玉户部主事张绅卫仪尹恕俱行人司行人
　　○升广西参将都指挥同知田真为都指挥使以抚捕蛮寇功也
　　○调户科给事中章纶为山西应州判官先是纶以进士差往浙江督光禄寺厨料杖杀上虞县角□羊户二人至是事觉为巡按御史等官劾奏下法司论断故命调之
　　○南京刑科奏验封司郎中俞宗大主事俞僩受内江县吏朱源银隐其过名顶补掾史请治其罪左侍郎魏骥等亦当连坐  上特宥骥时骥亦自以年老昏耄乞恩云
　　○己未弛山西军民樵采禁初以山西接边境恐樵采通道路以滋边患故禁之至是按察司言不便军民故弛之
　　○庚申命故府军前卫指挥佥事胡信子真袭职初信妻李氏以保卫  圣躬封恭圣夫人信以故累升至指挥佥事至是卒李奏乞以真袭兵部言无例  上特命世袭
　　○巡按直隶监察御史吕囦言七事一各处灾伤宜令所司核实申报量赐＜宀十见＞免已徵在官者亦照数给还一天下狱囚乞于三法司内选公明仁厚官员会同按察司官并巡按御史悉心平反务使真情暴白冤抑得伸一各处添设抚民管粮管马等官除边境紧要去处不动外其余司府州县非旧额者宜悉取回别用一各处非祀典所载诸淫祠宜悉革废即以其地召民承佃一民间婚丧之礼合用仪物宜立为定式不许奢僣一山林之士有修身慎行熟于古文者乞令所司亦得荐举不必屑屑拘泥时文一廷臣三载考称乞如旧例给赐诰敕  上命礼部集议以闻
　　○狭西巩昌府安定县崇福寺剌麻也失端竹岷州卫广福寺剌麻吒什钻竹等来朝贡马及方物赐彩币表里等物有差
　　○辛酉免庐州府并庐州卫被灾秋粮子粒一万四千五百余石草一万七千二百六十余包
　　○广东琼山县典史姚仲彝以事如崖州猝遇黎贼杀死其从人崖州千户陈政洪瑜谓此必抱盈匿材二村贼发军围之比夜反为贼遮截杀官军七十余政死瑜从间道逃按察使郭智署都指挥杜信继往招抚贼诣军降智案瑜虏掠已降附黎人利其所有坐斩佥事李铉谓瑜因贼杀人于职当捕不幸多没官军坐以重罪可悯此乃智欲希招抚功故加瑜罪乞全瑜生令于本处立功以赎从之
　明英宗睿皇帝实录卷之一百五十三
　　正统十二年闰四月壬戌朔大理寺言诬告十人以上军编边卫民编口外惟监生生员吏八材知印承差僧道总小旗无例  上曰第如律
　　○修高梁桥闸
　　○甲子遣太保成国公朱勇工部侍郎王佑祭京都城隍洎司工之神以修都城北垣毕工也
　　○免山西太原府所属文水等县及汾州水灾田地秋粮一万三千八百八十余石草二万七千七百六十余束
　　○乙丑升中书舍人程思温为礼部员外郎以秩满九载也
　　○丁卯代世孙世壥奏臣祖代王薨丧仪斋粮无从营办  上命户部给官廪一千石助之
　　○赐都察院右都御史陈镒诰命并封赠其祖父母父母妻从镒奏请也
　　○擢进士许仕达为江西道监察御史王福为狭西道监察御史刘孜为山东道监察御史训导王鼎为广西道监察御史仕达等先以吏部选送都察院理刑至是考中故擢之
　　○直隶淮安府保定府山东济南府各奏所属州县蝗  上命户部遣官督军民官司捕灭之
　　○己巳命修南京  太庙并  社稷坛祭器从南京太常寺言其岁久损敝也
　　○脱忽麻等处马黑麻王遣使臣秃敏秃马黑麻朵颜卫指挥乃儿不花遣指挥哈剌兀答儿并乌思藏高僧绰你麻等来朝贡驼马玉石诸物赐宴及纻丝袭衣彩币表里绢布等物有差
　　○庚午太监喜宁侵太师英国公张辅田宅辅不从宁弟胜及其自净家奴毁辅佃户居室殴辅家人妻堕孕死辅诉之宁得宥法司鞫胜及其家奴俱当杖  上命胜赎罪谪自净者戍广西南丹卫胜言辅亦擅收自净奴  上宥辅罪亦谪自净者于南丹
　　○夜一更月犯木星
　　○辛未敕礼部曰擅留阍者朝廷具有著令日者太监喜宁乃敢私收役使纵令生事扰人乞敕法司擒问如律尔礼部其移文申谕内外一切官员人等有私收者许即连人首送俱宥不问匿而不举及自后复悛者或因事暴露或为人所觉俱重罪不宥
　　○命狭西三原县知县杨聪复任聪九载任满耆民保留下巡按监察御史张文昌等核实故有是命
　　○免应天府溧阳等县水灾田地粮三万六千七百三十余石草一万九千五十余包
　　○巡按福建监察御史柴文显奏漳州府龙溪县强贼池四海等数百人四出抄掠  上命文显督三司官必擒之毋致滋蔓
　　○壬申升金吾右卫指挥使管亮羽林前卫指挥使丘广通州卫指挥使杨海辽东广宁右卫指挥使焦贵三万卫指挥使宋政俱为都指挥佥事以提督辽东军务右都御史王翱奏其出境剿寇有功也
　　○癸酉赐安丘王泰土□宁庶长子名阳鎜嫡次子名阳制□金乐陵王泰坣嫡次子名阳錧
　　○太保成国公朱勇等各首其所私留阍者共一百十一人  上命俱发南海子供役
　　○甲戌尚宝司司丞蹇英丁毋忧服阕复除前职
　　○云南曲靖军民府罗雄州土官沙陀等奏本州土民累因儧运粮储及被灾伤各携老幼逃往广西等府潜住遗下税粮累及见在人户乞下云南布按二司设法招抚拖欠税粮亦乞停免从之
　　○丙子赏密云中卫军刘厦儿等二十六十银布有差以苇子峪斩获虏寇首级功也
　　○丁丑辽府庶人贵煊男豪圢奏乞荆州府没官房屋居住从之
　　○赐广西参将都指挥田真钞二千贯彩叚四表里参政谢泽佥事郑观各钞八百贯彩叚二表里以督兵剿捕龙山等处贼廖公返博白等县贼刘满朝等功也
　　○戊寅赐大理寺卿俞士悦原任河南右布政使诰命并封赠其祖父母父母妻从仕悦奏请也
　　○敕提督辽东军务右都御史王翱总兵官右都督曹义等曰近朵颜卫指挥乃儿不花等遣指挥哈剌兀答儿等言也先诱彼往取所虏人畜比至一无所还反遣人取其所虏人家属恐其复来抢劫欲率众移居白山又言本卫达子速可台娶兀者卫都督剌塔妹为妻也先令可台来迫剌塔馈送粮食且言违命即肆抢掠因来侵扰广宁开原盖也先今者犹在境外夏深草茂秋高马肥之时必复来胁兀良哈同来犯边尔等宜严切堤备精选能干头目往剌塔处体察事情谕以严禁部属不许轻听诱胁如也先犯边协力征剿务在计出万全其乃儿不花欲移居白山宜从其请若彼探知虏情来报尔即星驰奏闻
　　○兔儿山东马房仓火户部尚书王佐等劾奏主守官不谨罪  上命刑部究治之
　　○己卯停徵山东青州府昌乐县逃户田地粮五千四十余石丝绵折大绢四十余疋马草五千八百六十余束
