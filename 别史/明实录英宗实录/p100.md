<!-- { "loadSidebar": true } -->
　　○遣官修备荒之政先是少师兵部尚书兼华盖殿大学士杨士奇等奏自古圣贤之君皆有预备之政我  太祖高皇帝惓惓以生民为心置仓积榖以备饥荒浚陂筑堤以备旱涝皆有成法自后有司不能修举每遇凶荒民輙流徙请敕该部移文诸司举行洪武旧典其有隳废者听风宪官紏举  上嘉纳其言遂命行在刑部右侍郎何文渊往顺天并直隶永平等八府行在户部主事邹来学往直隶杨州等七府州行在刑部署郎中刘广衡往浙江监察御史薛希琏往江西行在刑部郎中王瑄往山东行在户部郎中王纶行在礼部员外郎王士华往湖广其应天并直隶镇江等十府命巡抚侍郎周忱山西河南命巡抚侍郎于谦狭西命镇守副都御史陈镒分理其事四川两广云南贵州福建则命布按二司正官理之赐文渊等敕曰朕惟饥馑之患虽治平之世不能无惟国家思患豫防斯其有济自古圣帝明王暨我  祖宗咸重于兹著在令典民用赖之比年官不得人隳废成法间遇饥荒民无仰给今特分命尔等往修预备之政仍精选各府州县官廉公才干者委之专理务在得人尔等往来提督凡事所当行者并以便宜施行汝等尚精白一心以副委任其往懋哉一切合行事宜条示于后一见今官司收贮诸色课程并赃罚等项钞贯杂物可以货卖者不拘稻榖米粟二麦之类贸易储积并须照依时直不许亏官损民凡州县所积预备榖粟须计民多寡约量足以备用如本处官库见储钞物不敷于本府官库或本布政司官库支买如又不敷移文户部奏闻处置一凡丁多田广及富实良善之家情愿出榖粟于官以备赈贷者悉与收受仍具姓名数目奏闻一籴粮在仓须立簿籍二扇备书所积之数用州县印钤记一在州县收掌一付看仓之人但遇饥荒百姓艰窘即便赈贷并须州县官一员躬亲监支不许看仓之人擅放二处簿籍放支之后并将实数具申户部所差看仓须选有行检老人富户就兼收支不许滥设一洪武年间所置预备仓粮多由州县不得其人视为泛常全不留意以致土豪奸民盗用榖粟捏作死绝逃亡人户借用虚写簿籍为照是以仓无颗粒之储甚至拆毁仓屋间遇饥荒民无所赖深负  祖宗仁民之心尔等于所属府州县并须亲历查勘前项官仓粮储原数实在几何百姓借用未还亏拆几何务要根究的实著落前后经手人户供报追偿不许听其谲诈指扳死绝逃亡人户搪塞遮掩追完之后令照例纳米赎罪若限外不完者毋论赦前后械赴京师发戍辽东边卫一比先所建预备仓廒或为豪民所据责令还官或年深毁坏量加修葺其倒塌不存者官为起盖如本处有空闲官房许令拆用并须完固可以经久一洪武年间于各州县开浚陂塘以防水旱盖永远之利亦因后来有司不得其人视农事如等闲委而不问以致土豪奸民掩为己有或堙塞为田尔等须一一亲历踏勘如有前毙责令自备工力如旧修筑坚固还官悉免其罪如隐占不还及违限不即修筑者亦械赴京发戍辽东边卫一凡各处闸坝陂堰圩田滨江近河堤岸有损坏当修筑者先计工程多寡于农隙之时量起人夫用工工程多者先修要紧之处其余以次用工不许迫急其起集人夫务在受利之处验其丁力均平差遣勿容徇私作弊凡所作工程务要坚固经久不许苟且府县正佐官时常巡视毋致损坏一各处陂塘圩岸果有实利及众比先有司失于开报许令开陈利民之实踏勘明白画图贴说具申工部定夺如利不及众不许虚费人力一但遇近经水旱灾伤去处预备之事并暂停止待丰年有收依例整理一所过州县仓廪榖粟充实陂塘堤岸完整者必其正佐之官得人若有空虚废坏等项其正佐之官必不得人悉具名奏闻如或贪酷虐民验有实迹就便挐问一今后府州县官考满赴吏部者并须开报预备官仓所储实数及修筑过陂塘堤岸等项吏部行该部查考虚实以凭黜陟一尔等所至有布政按察二司官者须与协心计议共成其事俱勿偏执己长有所妨误一尔等所至凡有诉讼干系仓粮水利者即与理断非干仓粮水利者悉付有司尔等不必预之一本为恤民选择命尔须先正己惟廉则公惟公则明而所行则当尤须严切禁约跟随吏卒里老人等不许一毫私下扰害百姓犯者即便究治所历郡县周遍事完即便回京仍将所备榖粟及所修陂塘圩岸闸坝备细造册具奏以验成功一凡敕谕或该载未尽尔等所至遇有兴利除害之事难于处置者具奏来闻
　　○命番僧卓铺大戒律师高日瓦为崇修禅师赐银印袈裟帽子命剌麻结摄剌麻巴领回给之
　　○命内外诸司官吏军民食盐例于长芦运司支给者暂于山东运司支给
　　○狭西巩昌临洮二府属县直隶杨州府高邮州宝应县各奏比因岁歉人民缺食已发廪赈济俟秋成偿官从之
　　○参赞宁夏军务右佥都御史金濂奏近制军民输米千石或榖二三千石助官赈济者褒以玺书其不及是数者不与切见狭西连年薄收榖米甚贵请有能于内地输米麦五百石杂粮一千石边地输米麦三百石杂粮五百石者悉褒以玺书其不及是数者官为立石题名则应者必多而官有备矣从之
　　○壬寅命山西大同府山阴县知县慕宁复任升正六品俸宁九年任满当迁邑民保其公勤爱民乞留复任巡按御史布按二司核实以闻故有是命
　　○少师工部尚书兼谨身殿大学士杨荣卒荣字勉仁福建建安县人初名子荣由诸生乡试第一会试第三廷对赐进士出身入翰林为编修太宗文皇帝为更今名初建内阁简翰林之臣七人专典密务且兼稽古纂述之事荣预焉旦夕承顾问历进官修撰侍讲谕德侍皇太子讲读尝命往甘肃视师规画称旨升右庶子侍讲如故父丧驰传归葬起复寻丧母乞归守制不许命从巡幸北京虏奠脱脱不花等率众来归复命荣往甘肃与守将何福议所以处之者既还又命持节至亦集乃之地封福为宁远侯且命过宁夏与宁阳侯陈懋饬边务归奏便宜事皆见嘉纳从征北虏至驴驹河还又乞终制乃许奔丧遣中官宋成护其往还既又奉皇太子令与诸皇孙讲学甘肃守将言叛寇老的罕等将为边患复命荣往视归奏小丑无能为不足烦大军既而叛者果归附  车驾亲往瓦剌皇太孙侍行荣辅导之  太宗问荣兵与食何由以足荣对曰择将屯田训练有方耕耨有时食足而兵精矣还受诏集诸儒修五经四书性理大全荣预总裁书成升翰林学士仍兼庶子荣言积弊十事章留中不下升文渊阁大学士兼翰林学士三殿灾荣陈便宜十事皆见施行驾屡北征荣必在行军中机务多参预焉甲辰师次榆木川  太宗不豫召荣等受遗命已而  晏驾惟荣与亲密中贵二三人在侧荣禭歛如礼戒勿发丧整军旅严号令外无知者荣密与中官海寿星夜驰报  仁宗即位念荣之劳升太常卿兼旧职寻升太子少傅兼谨身殿大学士赐以银章文曰绳愆紏谬且谕荣曰朕有过举卿即奏来以此识之又升兼工部尚书三俸俱支  宣宗嗣位益见委任汉王反首赞亲征及累出巡边荣皆扈从久之念荣先朝老臣命辍翰林之务惟朝夕备顾问赞谋议进位少傅再进少师  上即位务学以荣同知经筵事荣立朝凡四十年未尝一日不趋朝考京闱乡试者一廷试读卷者九修  四朝实录皆与总裁累朝眷遇锡赉之隆元勋世戚不及也是岁春以久违先茔乞归祭扫  上命中官偕往欲其速来还至杭州得疾卒年七十讣闻  上哀悼辍视朝一日遣官谕祭赠特进光禄大夫左柱国太师谥文敏又命中官护丧归敕有司营葬事仍官其子恭为尚宝司丞荣为人＜锍-釒＞闿果毅遇事常为奋前不疑论事不肯苟同议狱率归宽恕凡边徼险易边将勇怯靡不周知故其谋画多见施行尤喜宾客善交际虽贵盛无崖岸士多归心焉或谓荣处国家大事随机应变无愧唐姚崇而有所不检亦似之云
　　○顺天保定河间顺德广平并浙江金华衢州山东兖州诸府自六月迨今淫雨连绵江河泛溢河南怀庆卫辉二府蝗生狭西临洮府狄道等县六月初十日雨雹山西行都司及蔚州六月初二日至初六连日雨雹其深尺余伤害稼穑事闻  上命行在户部遣官覆之
　　○中都大龙兴寺火
　　○命故永清右卫指挥使刘广子海府军前卫指挥同知王恕子俊金吾后卫指挥佥事王斌子俊府军左卫指挥佥事王英子玉陈贵子瑄虎贲左卫指挥佥事席礼子贵俱袭职
　　○命番僧捏汪科儿为静范禅师衮令为都纲并赐银铜印
　　○给乐舞生一百四十八人并僧童九千九百七十四人度牒
　　○巡按湖广监察御史时纪奏荆州府路当冲要而门禁无防城池不整军士不操奸盗自如三卫指挥皆坐视不省乞推武臣一人往督之  上曰朝廷设城池置军卫所以御暴保民有城不守仓卒有警何以制之敕纪悉取三卫指挥死罪招伏令复任应管官以时巡视若仍前堕废必罪不贷
　　○浙江盘石卫蒲岐千户所舍人何福奏近制归附胡人验口给粮今年久弊滋多买汉人诈为己子冒支粮饷请令归附年久已成家业者户止一人给粮余悉停止其所买汉人令归本籍从之
　　○甲辰  仁孝文皇后忌辰遣官祭  长陵
　　○秦王志＜土絜＞奏庶人尚炌先因谋为不轨发泗州为民今不守礼法又遣回狭西守秦岷王坟人口众多其衣服食用本府钱粮数少供给不敷  上命狭西布政司依时供应
　　○修金河坝坝在淮安山阳县上接官河下接盐城永乐间置绞关以通舟楫后绞关坏舟楫輙阻又恐人窃毁坝以洩水遂筑塞河口而往来舟楫皆纡绕不便至是盐城知县乞修旧坝置绞关以利往来从之
　　○乙巳命四川都指挥佥事王杲高广镇守松潘先是镇守都指挥赵谅以罪诛赵得以同恶亦谪戍广西  上敕总兵官都督同知李安会佥都御史王翱及四川三司举堪镇守者至是安等以杲广举故命之
　　○行在刑科给事中陈傅劾奏右都御史陈智监察御史陈诏被旨出榜禁约掊克军赏于中外无付科备照本宜罪之  上以智等司风纪而不谨本当治罪姑宥之
　　○丙午四川长河西鱼通宁远等处剌麻锁南官着林木威州通化里土官舍人董泰并麓川宣慰使思任发遣陶孟刀乃贡扫等俱来朝贡象马及金银方物赐彩币等物有差
　　○命山西泽州阳城县知县韩谨复任升正六品俸谨九载秩满去任邑人奏保谨守法奉公民心爱慕事下行在吏部覆奏故有是命
　　○延津县主卒遣中官赐祭命有司营葬事
　　○丁未驸马都尉西宁侯宋瑛奏咸宁大长公主临终遗嘱臣及子女等曰不幸之后务归葬于原籍溧水县俾后之子孙便于祭扫从之
　　○辽东安乐州故达官所镇抚奴章子委黑来朝贡愿居京自效  上命隶锦衣卫月支米二石给房屋器皿
　　○命番僧桑儿者先结为都纲其徒长和尚为剌麻以先结等化导番人密报边情曾效劳也
　　○云南总兵官都督同知沐昂奏麓川贼思任发紏百夷数万众屯孟罗杀掳人民抢掠象马据者章硬寨与官军抗敌臣等督署都指挥佥事方瑾及指挥柳英土官知府陶瓒等率军进讨破其寨斩首五百级余贼宵溃而威远州土官知州刀盖罕亦败贼于威江  上敕昂等曰寇虽稍败然根柢尚存尔其慎之以夷攻夷古之良法尔其行之有功官军其具实奏闻
