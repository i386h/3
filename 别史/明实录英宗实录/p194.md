<!-- { "loadSidebar": true } -->
　　○巡按四川等处监察御史姚鹏等奏比者松潘歪地寨番人折儿挂尤恕等紏众劫掠杀伤官军臣钦承  上命会同都指挥周贵左布政使侯軏佥事王琦亲诣彼处宣布朝廷威德谕以祸福番人俱听抚顺然今虽向化恐后复聚为非乞令镇守松潘都指挥王杲等量调附近卫所官军遇其窃发就行剿杀庶淂地方宁谥  上曰彼既畏服何用剿杀兵部其移文于杲等晓谕番人毋淂仍前为非若稔恶不悛仍具闻区处
　　○辛卯免云南六凉等卫所去年被灾子粒七万七千九百四十二石有奇直隶河间府所属五州县去年被灾粮三千七百九十余石草五万三千五百九十余束
　　○除广东琼州府儋州昌化县河泊所死亡蜑民五十三户课米九十三石有奇
　　○给浙江台州绍兴湖州杭州所属河泊官俸初税课司局河泊所官俱以有巡栏纲甲供给例不支俸后命税课司局官依资品给之惟河泊所官未有命至是有司以为言始  命如例给之免其供给
　　○广西囚犯纳米赎罪者旧于桂林府仓收至是有司言桂林府积粮既多今庆远府蛮贼窃发宜改赴庆远府为便从之
　　○壬辰四川石柱宣抚司土官舍人马喃安顺州土官阿宠长河西鱼通宁远等处宣慰使加思八僧宜乌思藏大善国师加八言千等遣头目阿松等贡马赐彩币有差
　　○命以湖广赤东湖河泊所与荆王府其岁办鱼油等课皆蠲除之○移置浙江台州府宁海巡检司于宁波府赵奥村隶象山县
　　○甲午国子监祭酒李时勉复上＜锍-釒＞乞致仕  上不允
　　○擢进士郝璜为吏部验封司主事
　　○乙未广东高要县学生伍章等六人偕所招猺首贡香烛至京  上谕礼部臣曰生员当居学肄业顾舍所学而趋干办其志陋矣礼部因请罪之  上曰不必罪姑戒谕遣之而禁约诸猺獠州县毋淂令生员招抚
　　○丙申赐安远侯柳溥都指挥范信参议甄完土官知府岑瑛等彩币钞有差以其平脩仁荔浦蛮寇功也
　　○复置登州府宁海州金山仓设大使一员○丁酉免万全都司所属开平保安右卫灾伤子粒五百九十九石八斗
　　○夜有流星二大如杯一色青白尾迹有光出紫微西藩东北行至合道一色赤有光出正东云中北行至游气
　　○戊戌占城国王摩阿贲该遣使臣巴宠等奉金叶表文来朝贡方物赐宴并织金罗袭衣彩叚表里等物有差
　　○提调太岳太和山湖广右参议李倜奏太和南岩紫霄五龙玉虚净乐六宫俱渗漏请预烧砖瓦为脩理计从之
　　○泰宁侯陈瀛遣所部卒居长安右门朝房卒病死于其中监察御史胡贯因言长安左右门朝房诸文武官近来往往纵吏卒携家入居且蓄餋鸡豚等物甚不敬请概治其罪事下锦衣卫查究淂瀛及监察御史盛琦等官名以闻请鞫其状  上命姑宥之
　　○宥广东都指挥佥事高迪罪迪初坐备倭弗严致贼杀伤官军并受所部馈金诸物罪为巡按御史所劾  上命自陈至是具陈服罪遂宥之戒毋再犯
　　○己亥  命刑部右侍郎薛希琏巡抚直隶大理寺右寺丞张骥巡抚山东敕之曰国家以民为本朕即位以来屡诏蠲逋负轻徭役但有司奉行弗至抚字乖方甚至通同豪猾恣意侵渔以致小民产业荡然逃于外境或投托豪富官员军民之家生理或屯住田野虚矌去处官兵不敢盘诘及遇招抚乃纠合窝家在途邀劫朕拳拳在念特命尔希琏巡抚直隶真定保定河间大名顺德广平及南直隶凤阳淮安扬州庐州滁州徐州地方尔骥巡抚山东地方所至各委廉能正佐官往来提督抚恤凡艰难之处官府不急之务悉与停止干系朝廷者从实具奏缺食者给粮赈恤无田者量拨闲田耕种敢有恃顽诱众逃移者即将为首之人擒治罪重者角□羊京仍取勘外境逃来人户听其生理待秋成后愿回原籍者听愿寓住者编管收籍优免差粮或有逃民聚众至二三百家以上者尔须亲带附近府县官谕以朝廷抚恤之意令安居耕种或可令附近州县带管或可别设官司抚治奏来处治尔湏体朕心博采众论尽心区画其有合行事务悉听尔量宜处置尤湏以廉勤公谨表率下人不淂徇私苟且推托利害以取罪愆
　　○四川会川卫前所舍人陈武奏指挥李淳朋合势豪聚集军囚夷獠一千余人于密勒山银场穵开官洞取矿煎银私立主事行事掌事并千百长名色持兵放铳啸聚山林渐成耗叛奏下户部请移文四川三司勘实逮治从之
　　○庚子直隶凤阳府宿州知州甄譓奏所辖地名龙山湖玻等处俱系湖水退滩土膏地饶易为耕种山东山西诸处逃来之人动以万计往往于彼团住已招抚男妇四千一百余口计七百八十余户分拨田地省令生理相继来者络绎于道民数既多若不严加防制恐聚集为非乞添设官安抚秋成后相宜处置  上令巡抚侍郎薛希琏于所辖或邻近郡邑官内推选廉能有声素善抚绥者设法理治之抚民官果有政迹可纪随即升用逃民中有囚犯军匠产业自定自愿附籍者听仍不拘例量免差徭
　　○辛丑  命直隶淮安府今年起运泗州并存留本处仓夏税小麦折钞角□羊京每麦一石折钞二十锭以本府泗州仓俱盈满麦无所贮故也○壬寅免山东济南等府逃户粮六万三千二百二十九石草八万三千七百二十八束
　　○晓刻北方有星大如盏色青白尾迹有光起八榖行至五车没
明英宗睿皇帝实录卷之一百三十
　　正统十年六月癸卯朔遣礼部左侍郎兼翰林院侍讲学士王英祭南镇会稽山之神通政使司右参议汤鼎祭西岳华山之神西镇吴山之神以浙江台宁绍三府狭西西安府各奏瘟疫故遣赍香币灵以庇民物也
　　○故永平大长公主府中使青山言主坟在顺天府玉泉山近有石匠数十窃取山石恐宣洩风气请治其罪从之
　　○巡按广东监察御史谯明劾署都指挥佥事张玉左参政龚箎等弗严守哨以致强贼劫杀化州人财  上命巡按御史责取罪状令相机抚捕务底民安如仍怠忽重罪不宥
　　○甲辰起复河南睢州知州仲广广以亲丧去职巡抚左少卿于谦等言耆民三百余人诉保广廉慎淂民心乞起复任事故有是命
　　○袭封衍圣公孔彦缙叔父公堂知曲阜县事多违法彦缙代为饰词妄＜锍-釒＞欲推罪于人巡按监察御史计澄请究治诏许自陈彦缙服罪  上特宥之
　　○乙巳贵贵州宣慰使安陇富等遣舍人安阿朔西番尚师哈立麻巴遣番僧锁南泥麻灵藏灌顶国师赞善王喃葛监藏巴藏卜遣番僧干些儿乌思藏灌顶国师阐化王吉剌思巴永耐监藏巴藏卜遣番僧劄实星吉崇教弘善国师班卓儿端竹遣番僧锁南监粲遣番僧锁南班竹儿等来朝贡马及方物赐宴并彩币表里有差  命劄实星吉等赍敕归赐阐化王等
　　○复除监察御史沈衡于福建道陈璞于山东道俱以母丧服阕也
　　○命故永清右卫指指使张安弟瑄金吾右卫指挥佥事李胜子福俱袭职南京金吾右卫指挥使涐旺子源代职
　　○丁未升广西浔州府通判庞本厚为本府同知本厚以九载任满当考绩诣京总兵官安远侯柳溥等言其善抚猺獞乞量升擢故有是命
　　○戊申遣中官祭中霤之神
　　○命妙戒禅师班卓儿侄桑儿结朵儿只为禅师锡之诰命
　　○免山西平阳太原直隶河间真定诸府存留并起运保定密云夏税小麦仍免诸处屯军子粒之半以有司言岁旱无徵也
　　○监察御史吉庆坐尝殴人至死法司论赎杖还职六科十三道劾其酷刑难居风宪  上命谪戍辽东銕岭卫
　　○己酉免山东富国等场盐课司逃亡灶户盐五万二千二百六引
　　○修河南杞县离沟堤浚牛墓罔旧河
　　○庚戌日生右珥色赤黄鲜明
　　○辛亥诏择南阳地四所为唐王世子芝弥次子芝址女上蔡郡主侄芝埩第宅徙官军民效五十六家
　　○哈密忠顺王倒瓦答失理遣使臣知院阿不都剌撒马儿罕等地面兀鲁伯苦剌干王等遣使臣秃儿秃伯烟答巴失赤斤蒙古卫都指挥写令遣头目把丹并四川天全六番招讨使高凤长河西鱼通宁远等处军民宣慰使司剌马贾都甲乌思藏剌麻劄巴等来朝贡马驼等物赐宴并彩币表里钞锭有差
　　○广西泗州城土官知州岑豹奏利州土官岑颜兴兵占据地方事下兵部言豹与颜尝互相讦奏已行广西总兵等官体勘取二家情愿将泗州城古那等地方兑换利州利甲等地方管属已定今豹又奏前情乞仍行体勘处置  上曰往者总兵官等既分拨地方已定何又若是纷争即移文广西贵州总兵参将及各三司巡按御史会勘明白酌量事情如可抚谕设法差人开谕令各安分守法或不可抚从长计议处置方略奏来务在经久便利不许因循推托贻患边方
　　○巡按贵州监察御史虞祯奏乌撒卫掌卫事都指挥佥事干羽欺隐田税及役军盗矿宜究其罪从之
　　○壬子户部奏浙江台州府永盈仓先因洪水浸湿仓粮其中米五万二千三百四十余石颇可食用若照例兼支恐益陈腐请移文浙江将附近台州松门海门宁波温州府卫所并合属官吏俸粮依资品全米给之及将台州卫旗军月粮添作一石其运粮官军行粮俱于内关支候米尽绝仍如旧例为便从之○癸丑巡抚河南山西大理寺左少卿于谦奏奉  命取勘河南堪牧马之地淂十七处开封七卫辉六彰德四事下兵部行之
　　○协赞延绥军务监察御史马恭劾守备龙州寨都指挥佥事谢信匿军粮入己多支廪给擅毁边寨城门宜逮治  上诏信具实状以闻
　　○甲寅敕谕甘州西宁等卫所近边居住番簇曰朝廷怀柔远人咸欲使之安生乐业尔各番簇洪武永乐间俱在讨来河伯通川等处居住宣德初听尔等移来南山附近地方仍听往来买卖朕即位以来怀抚尤厚屡敕边将不许纤毫侵优期尔等安分守法近闻为头目者不钤束部属为部属者劫取军民马牛衣服等物于法当调兵搜捕今姑＜宀十见＞贷敕至尔该管头目即将累恶不悛之人挨究惩治若尔等党蔽纵容轻视国法必调军剿捕不宥
　　○升工部左侍郎黎澄为本部尚书仍于内府供事以九年秩满也
　　○命户部主事黄琛进士沈纲于南京库支钞二十九万六百贯绢八百二十八匹绵布六百三十三匹运往广西给赏杀贼有功官军
　　○乙卯升户部主事余清王昇孙镛谢佑俱为本部员外郎以清等署职理事尚书王佐奏请实授故也
　　○丙辰南京刑部尚书施礼卒礼字仲节顺天府东安县人洪武二十九年举进士授行人司司副升河南布政司参议坐事免以荐举任淮安府知府未几复坐事免俄召为山东道监察御史九载升大理寺丞迁少卿宣德二年  命署行在刑部事既而升右侍郎正统元年升尚书寻调南京刑部及是卒年七十有三遣官谕祭  命有司营葬事礼盖敦朴淳谨之士云
　　○丁巳户部奏江西金溪县先因岁凶以存留粮一万四千四十余石贷民今京库所贮钞少请令以所贷米折收钞角□羊京从之
　　○戊午升都察院左佥都御史程富为本院右副都御史时富在云南提督粮饷九年秩满吏部以闻  上念其效劳于外故升之
　　○升浙江金华府照磨吴熙为本府推官熙九年任满军民数百人保熙勤慎详明兼通法律堪代推官之任巡按御史并布按二司核实以闻  上特从之
　　○己未宁府分宜县主卒遣官致祭  命有司营葬
