<!-- { "loadSidebar": true } -->
　　○庚子遣驸马都尉指挥赵辉兵部侍郎郑辰为正使给事中李秉石瑁为副使各持节册封祥符王有爝为周王庆世子秩煃为庆王世子妃赵氏为庆王妃
　　○定宁夏中盐例先是巡抚狭西右副都御史王文奏宁夏岁用粮料三十四万余石近于庆阳一府取给恐不足用乞将灵州河东盐仍于本处减轻开中米麦豆兼收以备接济事下行在户部覆奏宜准其言中河东盐者每引二斗灵州盐者每引一斗五升从之
　　○来降达官千户阿木狼百户失列门挈家叛逃敕蓟州山海等处总兵官王彧追捕
　　○日生右珥色赤黄
　　○辛丑增南京文武官六品至九品俸粮每月本色米五斗从右副都御史周铨奏请也
　　○夜东方有黑云阔二丈南北亘天
　　○壬寅楚王孟烷薨王楚昭王嫡长子母妃王氏洪武十五年生三十二年册为世子永乐二十二年袭封楚王至是薨享年五十有八讣闻  上辍视朝三日遣官致祭谥曰庄命有司营葬王性敏好学小心敬慎始终如一
　　○命给辽府仪宾刘亨周英璧禄米如例○给兵器式样于山东等都司及诸卫所从成国公朱勇奏请也
　　○辽东总兵官都督佥事曹议奏广宁卫魏家岭地方有鞑靼数百云是福余卫都指挥俺出歹都下千户古里纳等前来捕猎已调都指挥佥事唐春等率军一千分布广宁迤北潜伏堤备如其犯边相几剿杀  上以虏人多诈其言难信命行在兵部仍移文沿边守御官昼夜严督哨备
　　○癸卯自夜达旦有流星大小二百六十余
　　○甲辰命监察御史马昂巡督宣府大同偏头关等处并伺察军民利病及旱涝之未奏闻者
　　○乙巳命顺天府昌平县知县杨琏复职升从六品俸琏秩满去任县民诣阙奏其居官平恕乞留之行在吏部言琏考称当增俸而复任从之
　　○行在兵部奏福建等都司缺官管事有前者公侯伯五府六部都布按司所举能干指挥千户等官录名在部遇缺取用然或优于武事而疏于政务或持身虽谨而治剧则难请仍同在廷文武大臣将原举数内推选有守有为众所知者十员奏听调补从之
　　○浙江嘉兴府知府黄懋言所治人民多系无赖以告讦为能輙入京妄奏甚至有雇人代草者词所连及动百十人旷岁无稽善良抱冤乞敕通政司今后嘉兴有陈诉者抑之不受  上以懋所言天下皆然何独嘉兴命法司普禁之今后惟谋反重情许诉于京余皆自下而上违者以蓦越罪之○贵州都指挥佥事侯义为所部奏其诛求军士白金象牙诸物无厌命巡按御史逮鞫之
　　○直隶徐州并扬州府仪真县常州府宜兴县广平府邯郸县浙江严州府遂安淳安二县各奏岁歉民饥已发廪赈贷兹具以闻
　　大明英宗法天立道仁明诚敬昭文宪武至德广孝睿皇帝实录卷之五十八
　明英宗睿皇帝实录卷之五十九
　　正统四年九月丙午朔敕云南总兵官都督沐昂等曰麓川反寇恃其地险山峻狙诈百端切不可以为易图而轻视之务在同心协虑博采群策毋以人废言毋以己妨众期于成功以副朕委任之意
　　○给兴武等卫官军马二千五百八十五匹从南京守备襄城伯李隆奏请也
　　○浙江平阳县知县章惠言行在工部促本县追造永乐间岁办未完弓箭然先因民贫因循拖欠今其贫甚于前日岁造且有常数而复以十余年之数一年使完恐民不堪致有流移请弛缓岁月次第补纳  上以民遭重困诚不能堪岁办未完者自宣德十年以前皆蠲免正统元年以后仍令造完命行在工部移文天下有司知之
　　○直隶定州卫奏本卫城垣因夏雨浸颓五百余丈乞以军余及邻近有司不被灾伤者暂倩工力修筑从之
　　○夜有流星大如杯色赤有光出羽林军西南行至近浊
　　○丁未韩王冲＜火或＞奏妃韩氏有疾  上命医往视之
　　○戊申赐永和王济烺长子羙坞冠服
　　○灵丘王逊烇有疾奏求药品  上命太医院如数给之
　　○行在户部会廷臣并运粮等官议奏正统五年合运粮四百五十万石内林南东店收二十万石其余支运粮俱于通州仓收兑运粮六分京仓收四分通州收兑运粮二百八十万七千四百三十五石支运粮一百六十九万二千五百六十五石俱于淮安徐州德州临清仓关支其官军兑运民粮加耗则例湖广江西浙江三处六斗五升南直隶五斗五升徐州四斗山东三斗浙江苏松等府人民自愿至瓜洲兑与军者三斗七升至淮安兑者三斗不愿兑者令自运至淮安仓交纳  上是其议悉从之
　　○己酉琉球国遣使臣李敬占城国遣使臣逋沙怕济阁并牙鲁卫女直指挥阿省哥爱和卫女直指挥已失兀者卫野人女直舍人阿的纳督罕河卫女直指挥满古亦文山卫女直指挥斡栾哥纳剌吉河卫头目赛因加兀赖忽卫头目色路合兀鲁罕河卫舍人土申加阿真河卫舍人省失呕罕河卫指挥阿都赤等俱来朝贡马及方物赐宴并赐彩币等物有差
　　○升兀者卫都指挥同知剌塔为都指挥使命故忽右门卫指挥佥事亦丁哈男革冷哥袭职
　　○行在户部会廷臣并巡抚等官议备边二事一大同宣府军马数多人民供给艰难其镇守总兵等官带去官马关支草料内有自己马宜免支给一大同宣府缘边营堡墩台原设夜不收不时出境巡探声息每月关支行粮其腹里总兵等官所设夜不收待有差遣验日支与一升五合  上以事虽小而縻费多允所议
　　○庚戌行在户部会官议奏漕运船二事一洪武永乐中海运粮船损坏俱有司修造今遮洋船亦是过海之数年久损坏虽称官支物料多系军仕陪办以此船不坚固稍遇风涛人船俱丧合拨旧海船着落龙江提举司添料改造遮洋船三百五十只送赴淮安与官军领驾一永乐中里河运粮船坏例于清江浦提举司修改每一船官给  旧料三分新料七分旗军同民匠修造近年止支杉木十二根杂木九根旗军陪办艰难合令南京宝船厂支与四尺以下木及油麻等料令军船顺带赴临清淮安二提举司交收修造庶粮船坚固漕运易完  上是其议命关防严密若有透漏作毙者令管工官具实以闻
　　○辛亥  上谕行在户部尚书刘中敷等曰比闻各处增置抚民官奉公爱民者少生事扰人者多应否存留尔会六部都察院及巡抚官给事中从长计议以闻翌日议奏各司府州添官一员未为冗滥若复取回恐来年布种之时逃移人民缺官抚恤存之为便其有地僻事简逃户数少之处起送赴部余在任者仍听巡抚巡按等官询察有不用心抚恤及生事扰人者悉奏罢为民从之
　　○壬子升直隶永平卫指挥使王贵为都指挥佥事仍于原卫带俸备御辽东广宁
　　○改修旧礼部为厂房以馆外夷使臣
　　○直隶深州滹沱河决渰民居田稼百余里命有司修筑之
　　○癸丑行在户部奏贵州布政司言所属镇远等府普安等州并金筑安抚司诸种苗蛮不能买卖生理户口食盐钞无从办纳乞赐免徵从之
　　○狭西行太仆寺少卿葛绍祖贪黩货贿巡按御史发其事寻遇赦将还职行在吏部言其素行不检命罢为民
　　○甲寅重阳节赐文武百官宴
　　○命巡抚江西右侍郎赵新于吏部管事巡抚狭西右副都御史王文于行在都察院管事时各官到京议事将回  上以江西狭西俱有官督催税粮故罢其巡抚
　　○调大兴左卫都指挥同知孙安于福建都司升忠义卫指挥使韩青为山东都司都指挥佥事神武左卫指挥佥事邓铎为河南都司署都指挥佥事
　　○乙卯西河王羙焞奏请厨役  上命有司佥选四人给之
　　○丁巳工部奏先奉敕造军器与今降式不同请添料改造从之
　　○右参将都指挥使杨洪领军追捕叛虏至白塔儿三岔口遇兀良哈五百余骑与之战射死十二人生擒三人并获其马匹军器事闻特赐敕奖劳之
　　○命三法司今后凡在边操备官军有陈诉者若系谋逆重情随即具奏处治其余小事将原告递回原处操备毕日问理若在巡抚巡按并按察司官处陈诉者亦准此例不许輙便提对有误边备
　　○戊午修北京孔子庙
　　○巡抚大同宣府右佥都御史卢睿奏万全诸堡卫军士旧例罚罪囚运通州粮给之今法司以赦宥悉改令运灰石于近地边储日渐不足请循旧例为便事下法司覆奏从之
　　○晓刻南方有流星大如杯色赤尾迹有光出参宿东南行至游气后二小星随之
　　○庚申敕南京守备襄城伯李隆参赞机务少保兼户部尚书王福选补运粮军士时漕运总兵官都督佥事武兴言南京各卫运粮官军往年多有逃回者今岁龙虎左卫逃者几二百名若不勾补未免负累见在军士包运非惟粮数有亏且使小人得计奏下行在户部请敕隆等令于本卫屯军及见在京各卫食粮军内选补原数漕运的令挨捕在逃正身依律惩治庶奸顽有警从之
　　○有达官舍人率众叛叛至猪圈口官军捕斩十二人其余生擒来献  上命斩之
　　○辛酉都察院右副都御史朱与言自陈老疾乞致仕  上以与言老成廉介不允仍令视事
　　○定辽东万全各边堡中盐例时巡抚辽东副都御史李浚山东右参政刘琏各奏诸边堡缺粮行在户部请召商赴辽东沈阳中铁岭二卫并懿路城二千户所仓纳粮中淮浙盐者每引七斗中山东河东广东四川盐者每引三斗五升赴云州马营堡仓纳粮中淮浙盐者每引三斗五升中山东河东广东四川盐者每引二斗五升俱米豆中半上纳其宁远广宁前屯二卫粮既足用宜免开中从之
　　○给修通济河并固安堤军夫口粮人二斗
　　○行在都察院右佥都御史张纯奏蒙差往霸州等州漷县等县抚恤饥民除将修筑河口工役放免并该徵粮草停徵外其缺食下户并复业人户计口给粮赈济支过官粮一万一千八百九十余石赈济过饥民一万二千三百三十六户男妇三万二千七百五十三口招回逃民二千一百三十余户男妇五千六百八十口劝借过民户杂粮一千四百六十余石俱已支济饥民其有米敷者乞再令户部许臣借拨仓粮以苏民困  上以民饥如此为人上者所宜深念其有未敷者户部其给之具数以闻
　　○宥行在工部左侍郎李庸罪时西山及芦沟河以东有凿山伐石之禁盖虑伤泄风水庸造芦沟桥固安堤欲取土于所禁之地都御史陈智等按举其违制罪  上特宥之
　　○癸亥命江西新建县县丞丁贤复职升正七品俸贤以职满当迁县民五百余人诣巡按御史保其佐政廉勤抚字有法乞令复职行在吏部覆实以闻故有是命
　　○革河间长芦都转运盐使司经历司知事一员命巡盐御史专巡私贩并紏察奸毙毋得催课时运使邓仑言本司课少知事虚旷御史不宜侵越行在户部以闻故有是命
　　○甲子行在户部言甲字等库先设在外今移入内府遇各处解到物料宜于六科领给勘合填数照进交纳从之
　　○巡按直隶监察御史马昂奏长安岭关雕鹗赤城云州西猫儿峪马营等堡龙门千户所开平龙门二卫俱在极边山高霜早田禾薄收进闻军粮俱令折布本地布贱米贵食用不敷军士艰难乞仍给米为便  上以边地苦寒军士缺食必致失所即命行在户部移文从之
