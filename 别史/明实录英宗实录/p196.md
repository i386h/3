<!-- { "loadSidebar": true } -->
　　○有校尉于滦州采办秋青草诈取赀物锦衣卫指挥使徐恭等以失于约束奉诏陈状服罪  上曰恭等纵校尉扰民姑不问再犯罪之
　　○直隶保定真定等府清苑等县山东兖州府济宁州曹县等县各奏蝗蝻间发  上命户部遣人驰令各该有司设法扑捕毋遗民害
　　○己卯命在京把总管操署都指挥同知蒋斌实授都指挥同知往镇狭西河州卫
　　○顺天府通州三河县知县孙理先以父丧去任至是服阕至京会本县知县缺员民数十人诣阙奏保理谨慎善抚民乞留复职  上命吏部从其请
　　○调湖广都指挥同知陈赟于狭狭西都司往守绥德地方
　　○顺天府南石渠草场火焚草二万三百一十五束户部请责偿于典守者  上命免之
　　○镇守狭西兴安侯徐亨等奏所属军民数千人诉保巡按监察御史张文昌廉能有为乞更留按治一年使军民有所依赖  上从之　　○庚辰敕驸马都尉井源曰今命尔同太监陈牌往凤阳提督修理  皇陵殿宇城楼及白塔坟殿宇该用军夫匠料已令工部工部官司应办及敕奉侍  皇陵太监雷春并中都正留守萧让凤阳知府杨瓒同诣  陵相看修理务要坚完经久其守直人户厨房宜照旧修理不许那盖尔宜夙夜敬慎表率下人戒饬用工军夫人匠不许諠哗亵慢严禁管工官吏旗甲不许因而生事扰害务俾人不知劳而事易集庶副委托已命钦天监择日兴工特遣尔源告  皇陵及厚土之神凡有合行事务须会议停当而行尔等其钦承之毋怠
　　○辛巳擢进士丘嵩李侃钱森俱为户科给事中熊文为礼科给事中酆海为刑科给事中张文质为工科给事中
　　○升守备辽东宁远卫都指挥使焦礼为左军都督佥事仍守备宁远先是副都御史王翱奏礼等出境巡逻虽未获功亦已远涉贼境乞加赏劝  上从之故有是命
　　○免直隶镇江广平保定大名四府所属州县水灾粮七万六千五十余石草九十三万八百四十余束
　　○广西总兵官安远侯柳溥等奏广信猺獞数多乞添拨军伍蓄积粮储修理城池  上命兵部会同英国公张辅及五府六部都察院堂上官参看溥等所奏计议处置经久方略辅等奏广西官军每因瘴疠死亡逃窜比之国初十无二三已尝奏调贵州湖广广东官军共一万七千前去轮班操备续因征剿麓川将贵州官军尽数放回止存湖广广东官军七千在彼请仍调贵州官军二千湖广官军一千并原调共凑一万轮操及查淂江南苏州等处清出广西军丁多畏灾瘴不肯前去乞遣官督发补伍况广西丁男四十八万余口俱不畏瘴疠乞照洪武垛军事例约计丁数量垛为军至于蓄积粮储除户部别行查理外其各处城池当修理者宜令军民相兼修理军器当补者宜令各卫陆续成造  上曰贵州湖广都司于附近广西卫所内摘拨富实有丁官军去轮操江南军丁待清军御史回查数并查各处见清出待角□羊实数来说垛集民丁酌量处置不许轻忽贻患城池令三司各委廉能正佐官同往各府卫拨军修理果系紧要城池军力不敷于农闲时月量起民夫协助军器损坏者修理缺少者补造粮储今后不必折银角□羊京留紧要用粮处设法放支毋令腐烂柳溥及三司官御史敢有徇私废公致贼恣肆贻患边方者俱罪不宥
　　○癸未四川盐井卫土官千户剌麻非等来朝贡马赐宴及彩币表里等物有差
　　○敕狭西都布按三司查审番僧进贡的实但系逃军逃民诈冒即收候具奏区处
　　○甲申遣魏国公徐显宗等为正使给事中陈傅等为副使各持节册宁夏卫千户成铭女为庆府安塞王秩炅妃西城兵马副指挥钟锡女为韩府通渭王范墅妃选宋氏为宁府镇国将军奠垒夫人王氏为镇国将军奠堵夫人金氏为临川王嫡长子奠埨夫人以靖安郡主配葛旿高安县主配郭琦瑞金县主配程焘命旿琦焘俱为仪宾赐诰命冠服等件
　　○浙江道监察御史黄裳言浙江绍兴宁波台州三府属县自去冬以来瘟疫大作男妇死者三万四千余口已蒙
　　皇上轸念生灵特遣廷臣诣彼祈祐矣然死者所负租税宜为蠲免病者饥者宜加存恤赈给  上命户部即遣人驰令布按二司官如裳言行之不可徒事虗文
　　○丙戌中元节遣官祭  长陵  献陵  景陵
　　○升广西桂林府通判王敬为平乐府知府临桂县知县陈鼒为南宁府知府从总兵官安远侯柳溥等荐其勤敏有为也
　　○参赞云南军务刑部右侍郎杨宁先奏顺州夷俗僻陋北胜州人烟辏集乞将顺州学裁革于北胜州开学设官教诲生徒事下礼部覆奏以为宜  上从之
　　○丁亥大同总兵官武进伯朱冕奏整理边储户部右侍郎沈固闻母丧例应离职守制勘淂山西布政司递年运到折粮银布等货令军民人等领出籴粮动以万计责限秋收还官俱经固手况固在边年久人情事体无不深知若许守制诚恐钱粮稽考不明乞令固驰驿奔丧定限仍来照旧整理从之
　　○戊子撒马儿罕等处兀鲁伯苦列干王等遣使臣伯颜答巴失等来朝贡马驼金线豹玉石等物云南缅甸宣慰使男卜剌浪马哈省以速剌遣头目哈答速来朝贡金银器皿赐宴及彩币表里袭衣钞绢有差
　　○己丑  太宗文皇帝忌辰遣官祭  长陵
　　○书复真宁王秩荧曰承喻欲往韦州祭扫先茔用展孝思特从所请然韦州近边叔祖在途宜加防慎礼毕即还尤宜戒饬从人毋扰害军民庶不为令德之累
　　○免山东青州府昌乐县复业逃户粮一千五百三十石草一千九百九十余束
　　○庚寅命故金吾右卫指挥使董兴子昇府军卫指挥佥事詹鼎弟昇府军左卫指挥佥事陈礼侄刚俱袭职
　　○金吾左等卫指挥等官孔融等奏先蒙兵部遣送马二千余匹去直隶山海卫因缺草料以致饥病倒死数多今依数追赔缘各家贫窘乞赐蠲免  上曰马皆免追但此辈亦不用心各罚俸三月
　　○筑真定卫护城堤城旧去滹沱河二里近以河水屡溢去城不过四十步其护城堤皆已冲决故筑之
　　○广西总兵官安远侯柳溥等奏广西都指挥佥事彭瑛等不避艰险战阵有功欲荐举送京缘守备边境要害地方难使离职浔州南宁庆远俱蛮贼出没处所缺官理事访淂桂林中卫千户张能右卫千户吴昇柳州卫千户余英俱历练老成乞升擢各卫管事  上曰彭瑛等令溥及三司御史调紧要地方把总提督守备待有功升擢张能余英吴昇升署指挥佥事去浔州南宁庆远各卫管事若怠慢误事贪暴害人重罪不宥今后果系紧要卫分缺官溥等仍从公推举奏来定夺
　　○云南总兵官都督沐昂等奏缅甸宣慰使男卜剌浪马哈省以速剌写木叶文书约以十月终送贼首思任发到贡章地方就付金银銕刻三个为信要求管木邦眇颡地方今就差原来头目哈答速亲赍赴京  上命兵部同通事审实哈答速遂敕昂等令量度事情从宜处置务在军威持重事有成功仍敕卜剌浪马哈省以速剌作急送思任发来京论功升赏昂等又奏陇川宣抚恭项言思机发余党陶孟刀怕囊刀木力等劫其印信财物刀木力又言恭项自失印信我等差人与之挨寻未获  上曰恭项是新除授官恐夷情反侧不常昂等其宣布恩威抚谕夷人务在宁靖
　　○壬辰赐楚府镇国将军季填嫡长子名均鋀
　　○驸马都尉沐昕臣父西平侯英洪武间征进云南就留镇守在彼病故臣兄春晟相继袭爵缘父遗下庄田畜产财物人口俱在云南臣见今四时祭祀公主坟茔及臣母年老缺乏餋赡乞赐怜悯分拨庄田畜产人口给臣则臣事死餋生两淂无憾  上谕昕曰汝父国家功臣汝兄弟俱为勋戚安享荣贵亦云至矣其祖业宜相礼让柰何弗念同气懿亲敦友爱之道反欲分争财产贻笑外人乎所奏不允
　　○镇守延绥等处都督王祯奏西安左等卫原调延绥备冬军余缺都指挥总领欲举西安前卫指挥使樊青量用总领兵部言青系狭西按察使邓棨推举未经试验  上曰青既镇守官保其可用即令领西安左等卫军余去延绥备冬有功时升用今后所举军职但系边境者只令仍旧守备操练兵部记其名遇紧要地方缺官量材擢用
　　○巡抚河南山西大理寺左少卿于谦奏山西平阳府并潞州汾州沁州所属地方自夏至秋亢阳不雨田禾悉未耕种收成难望粮草无从办纳乞将今年该徵布花减免二分秋粮本色折色亦合减免三分以纾民力从之
　　○癸巳兵部官奏于内府选官时忘收备照底本被内使收进去讫  上命锦衣卫执尚书侍郎跪于午门前以愧之
　　○通州义勇右卫仓火焚毁米榖一万八千五百四十石有奇提督仓场户部右侍郎焦宏自陈罪且请罪典守者  上悉宥之
　　○甲午革四川夔州府巫山县重庆府江北嘴嘉定州黑水尾泸州小市坝并叙南马湖江口五茶盐批验所叙州府高县长宁县夔州府奉节县巫山县四河泊所以其课额付各府县管办从四川左布政使侯軏奏请也
　　○福建都指挥佥事蒋贵初为按察副使邵宏誉奏其私放军士至是复有发其徵屯粮索人赀物者命巡按御史逮问之
　　○乙未鞑靼完者秃等男妇五人来归命为头目送南京居住给赐彩币房屋等物
　　○巡抚河南山西大理寺左少卿于谦奏近者山西狭西人民饥窘俱往河南地方趁食查淂怀庆河南二府所收粮米见有六十余万石在仓乞粜与饥民依时价收钞角□羊京庶仓无红腐之患民无饥窘之危  上谓户部臣曰凶年减价而粜以利民此古良臣为国救荒长策今谦为朕举行朕甚嘉之尔其驰报谦如所奏行之毋缓
　　○丙申南京工部请修  孝陵正殿欲取材于浙江并直隶苏州等处
　　上命不必远取出内帑钞买用之
　　○给山西等都司官军马九百一十六匹
　　○改赐黔国公沐俨名曰斌
　　○丁酉书复荆王瞻堈曰承喻欲淂蕲州赤东湖取鱼特允所请然川泽之利自昔有国者与民共之叔宜体念此意凡近湖军民取水灌田者悉令如旧不可禁绝仍戒饬官校不许托此生事扰人庶于令德有光叔其亮之
　　○复除兵部车驾司员外郎王庭于工部营缮司以丁忧服阕也
　　○戊戌赐哈密忠顺王倒瓦答失里驼钮镀金银印从所请也
　　○参赞云南军务右侍郎杨宁奏芒市土官放革会木邦军杀思机发残党刀怕囊等斩首五百余级  上敕守备官省谕各蛮夷酋长用心抚安人民遇有警急互相调兵策应务要殄灭贼党共守地方有实功者褒赏还体勘放革功次奏来赏劝
　　○己亥给宁夏平凉等卫官军马四百二十九匹
　　○庚子久雨坏延安卫护城河堤有司请修筑从之
　　○辛丑升吏科右给事中张睿为本科都给事中睿九载任满吏部考称当升给事中孟鉴等保睿忠厚老成乞留近侍故有是命
　　○增置顺天府通判一员专督匠役从本府奏请也
　　○镇守云南太监萧保奏近者开设腾冲军民指挥使司量调官军一万员名筑城日支口粮岁计五万四千余石俱赴金齿足食仓关支然山路险阻难为搬运请摘淮浙四川盐三十万五百九十引于腾冲召□纳粮以给官军从之
　　大明英宗法天立道仁明诚敬昭文宪武至德广孝睿皇帝实录卷之一百三十一
明英宗睿皇帝实录卷之一百三十二
　　正统十年八月壬寅朔遣道士赍祝币往命所在守臣祭历代帝王陵寝
