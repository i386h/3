<!-- { "loadSidebar": true } -->
　　○夜有流星大如鸡弹色青白有光出天庙约行丈许发光大如椀光明烛地后五小星随之西行至屏星尾迹炸散
　　○是日虏众奉  上皇车驾次阳和口
　　○庚午升工部主事张溥为本部郎中以本部侍郎王永寿奏举也
　　○实授范广为都督佥事
　　○锦衣卫署都指挥佥事吕贵乞辞今职以仍就原职指挥佥事从之
　　○命提督守备九门文职官回任理事
　　○兵部奏夜不收哨至涿州地方见达贼三百余人在彼下营宜促副总兵范广等速领大军追剿从之
　　○兵部奏京城内外并附近地方安插达官及平日无赖之徒乘机劫掠扰害良民乞令锦衣卫捕盗官擒捕从之
　　○旗手卫百户朱忠奏成国公朱勇镇远侯顾兴祖修武伯沈荣党王振为奸请如淇国公丘福丧师塞外例俱族诛之  帝曰事在赦前其勿论
　　○是日虏众奉  上皇车驾次猫儿庄
　　○辛未敕昌平伯杨洪都督孙镗都督佥事范广陶瑾都指挥张义陈友刘聚今闻余寇尚在易州以西下营四散剽掠今命尔洪充总兵官尔广充左副总兵尔镗充右副总兵瑾友义聚俱充参将率领官军五万分为两军前后而行声势相接往彼追袭相机剿击仍命户部遣官供亿
　　○命故金吾右卫带俸都指挥同知夏瑛子礼袭为指挥使
　　○刑科给事中徐正奏蒙命臣于范广等处纪功请严号令以饬军士每十名设掠阵一人每一队设掠阵五人遇贼对敌军士列于前掠阵者督于后一队之中一人退缩则九人应斩一人有功则九人应赏如是则人皆尽心而虏可灭命兵部议行
　　○顺天府奏涿通等州良乡昌平等县人民俱被达贼虏掠杀伤逃窜宜将所选民壮暂且停止兵部议宜行监察御史金达体勘不系被贼处所者仍选从之
　　○诏有送战场所遗兵器于官者赏之
　　○命怀来等卫所拨守关口并贴守城门官军每人月给行粮四斗
　　○赏浙江丽水县生员谢孔良吏戴善军余潘八等十人人钞二百贯绢布各二匹以设计抚获强贼功也
　　○云南孟艮府故土官知府舍人庆马辣遣头目孟赛等来朝贡马及银器方物赐宴并彩币表里等物有差
　　○是日虏众奉  上皇车驾离猫儿庄北行
　　○壬申降虏之编置京畿者因虏入寇遂编发胡服肆抄掠人目为家达子又有驱避难人以附虏者在在纷然官军间有获之俱命斩首以徇
　　○命实授杨俊都督佥事
　　○杨洪等军至霸州境与残虏遇破之生擒引路劫掠家达子五人夺回被虏人口万余马牛羊无算
　　○蔚州左卫指挥使魏真坐临阵逃避命即军中斩首以徇
　　○日初出东方有黑云五道中高两头锐而卑日上黑云如烟寻发红光散焰似火
　　○癸酉遣驸马都尉石璟往泗州祭  祖陵中都祭  皇陵遣魏国公徐显宗往南京祭  孝陵
　　○给赐靖江王府镇国中尉相勉岁禄四百石
　　○敕右副都御史王暹曰比因虏寇入境顺天府所属州县城市乡村屯堡居住军民人等被其惊散至今未复今命尔往近山一带昌平等县长陵等卫往来督同卫所府州县官存恤如有流移设法招抚缺食给粮赈济谕以虏寇已被杀败逃遁出关军民人等各复业安生仍谕该管官司旗甲里老人等常加抚恤毋致克害务使安全且令自相劝勉编成牌甲但有冠至奋勇剿杀有功者重加升赏免杂泛徭役三年
　　○提督军务右佥都御史王竤奏范广所部骑兵数少倘再有寇无军追袭命石亨于分调益之
　　○敕蓟州等处总兵官宗胜右佥都御史邹来学都指挥佥事胡镛将所选精军五千付来学与镛率领来京追袭达贼其余军马胜领回本处操守
　　○山东等处总督备倭永康侯徐安等奏比见倭寇往来海中虑其登岸抢掠即墨县阴岛社请迁其民于陈马庄居住验户丁多寡拨与空间屯地耕种事下户部覆奏从之
　　○余丁王钦等数人在通州田羊村杨言虏至以恐民命俱斩以徇
　　○甲戌命修  献陵  景陵供器以为达贼所毁也
　　○监察御史姚龙奏臣分守河间府军民因见达贼入境暮夜私开东门及越城走尽臣措置不及固当有罪其沈阳卫指挥同知董芳河间知府杨定宜治其罪诏谕龙招抚百姓复业芳定姑宥其罪
　　○太子太傅兼礼部尚书胡濙等奏运粮船因官军存留在京操备每船止有军士三名撑驾不前多致沿河漂流请选拨原卫见操官军软弱者协同□□掌驾回还  帝命户部右侍郎沈翼兵部右侍郎邹干同都指挥汤节速往理之
　　○乙亥敕广通王徽煠阳宗王徽焟曰比得教授汪敬奏广通王阳宗王等各往东门出城称欲赴京奏事谨按  祖宗成宪各王非有敕旨不可擅自离王王若有事当奏须遣人赴京敕至王不问行远近即回府安住如或有违大法具在朕不敢以至亲自私
　　○命都指挥佥事李端往天津三卫镇守操备
　　○敕止所调朝鲜及野人女直各卫军马
　　○命塞居庸关以西一带山口以杜达贼往来
　　○应天府江宁县前任主薄王冕言南京快马船供送官物船夫岁食粮米近者每供送輙贿其官将一船所载官物散十余船甚至暴露船仓之外而以仓承揽客货沿途起夫拽送动輙百余船有司承送不暇如马槽本粗物暴露日久至则朽裂不堪用矣今后在京易办不急之物可不必远取其快船朽烂者可停造船夫可令还伍命工部议行之
　　○总督军务少保兼兵部尚书于谦言赏罚以示公论爵禄以待有功此古今之通义也比者狂胡犯我京畿命臣总督官军赖  宗社神灵  皇上洪福军士奋勇杀退胡寇臣本书生素不知兵既无骑射之能又乏运筹之略叨蒙圣恩升臣少保自揣浅薄上章恳辞恩命下临未俞所请臣以此时兵事未息身在营垒勉受职命未敢再辞今胡虏远遁人心向安臣既乏功能难居重任而保傅之职所系匪轻必才德兼优声望素著者然后足以当之岂臣后生晚辈肤陋鄙薄之人所能负荷苟臣冒昧荣宠不自揣度其如士大夫清议何其如天下后世公论何矧惟国家之治乱系乎用人之当否用人不当则众心不服众心不服则治功无由而成祸乱无由而弭矣伏望圣恩允臣所请乞回少保总督之命仍臣尚书旧职庶几上无负于国恩下以协乎舆论  帝曰国家重务委托于卿故授以少保卿既累辞足见谦退但今正用人之际不允所辞
