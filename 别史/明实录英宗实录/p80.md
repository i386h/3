<!-- { "loadSidebar": true } -->
　　○兴平王尚坍奏尝买护卫舍人军丁开荒田地十一顷七十亩乞免徵子粒给本府供用  上从所请遣书报之
　　○己未  仁宗昭皇帝忌辰遣官祭  献陵
　　○赐彭城伯张瑾诰命瑾彭城伯昹之孙其父辅以疾不能承袭至是瑾请封其父母本身诰命  上命并赐之
　　○庚申升邳州卫指挥使赵本为山东都指挥佥事狭西都指挥同知陈忠老疾命其子荣代为行在旗手卫指挥使
　　○辛酉少师兵部尚书兼华盖殿大学士杨士奇自展省至陛见赐宴
　　○广西忠州头目黄荣云南曲靖军民府罗雄州把事阿古等来朝贡马及方物赐彩币等物有差　　○升行在江西等道监察御史侯春为浙江按察司副使杨茂为云南广南府知府工部司务张敏为曲靖军民府知府以行在吏部会官举也
　　○命召商于狭西布政司纳马先是都督史昭言召商于宁夏纳马给灵州官盐以偿之至是宁夏马多都督同知郑铭请改于布政司上纳俟甘凉诸边缺马则给之  上从其请
　　○直隶徐州无为州安庆顺德府所属县各奏岁歉民饥已发廪赈济俟秋成偿官俱许之
　　○行在礼部奏番僧温卜什夏坚藏等来朝欲买茶六千斤带回已有明禁未敢擅许  上以番僧僻处远方非可以中国法令拘也禁之则拂其情顺之则为民害宜令减半自备车辆载回
　　○宥内使张斌罪时斌在广东典守珠池擅作威福扰害生民人有奏其过恶者  上以斌罪本难宥姑移文令其改过如怙终必诛不贷
　　○壬戌命直隶大名县县丞周邕复职升从七品俸邕专理马政九载任满县民保留巡按御史以闻故有是命
　　○大雨雹
　　○甲子命故济阳卫指挥使丁全子玉济川卫指挥同知唐纹子旺俱袭职
　　○国子监生唐瑮奏有父母俱年七十余孤寒无依乞放回侍养俟父母年终服阕赴监读书从之
　　○丙寅代王府长史司奏有奸人张二私越宫淫乱  上命锦衣卫拘执究问仍遣书谕王宜谨宫闱之防毋贻笑外人
　　○以应天府江宁县民地三十三亩有奇增筑汝阳大长公主寿藏除民租税从公主奏请也
　　○革江西九江府德化县沙池高头湖桑落州二河泊所并其岁课于小池小江河泊所
　　○丁卯朵颜卫千户哥里干泰宁卫都督拙赤福余卫指挥好古歹各遣鞑靼失里干帖木儿等福余卫指挥把秃儿东宁卫指挥兴福等俱来朝贡马赐宴并赐彩叚钞币有差
　　○赏浔梧柳庆等处杀贼有功官军指挥佥事夏霖等一百二十二人钞二万六千贯绢一百三十七疋
　　○内外法司相继＜锍-釒＞赦所不原及情法可矜疑罪囚以闻  上命应死而情无可矜疑者如律有可矜疑者免死发戍边卫事未白而轻者释之
　　○卫府左长史金寔卒寔衢州人少頴敏强记问为生员永乐初上书陈王道其纲有二曰君德曰民政君德之目有五躬行仁义虚已纳谏明察善断审于用人恭俭节用民政之目有五厚风俗尚廉耻省刑罚薄赋税爱民力皆见嘉纳复试策二道条对称旨命入文渊阁与修  太祖实录成除翰林院典籍复修永乐大典  仁宗在春宫选翰林春坊明经术者更番入讲寔在选升右春坊司直郎未几命授卫王经洪熙中升卫府左长史寻命同考礼部会试以疾致仕卒寔博学能诗文儒林重之学士杨溥雅敬焉
　　○戊辰周王有燉疾久未愈  上命太医院择精医术者往疗之
　　○给楚府镇国将军季土□戒岁禄一千石米钞兼支
　　○增给唐王岁禄二千石俱折钞洪武间唐王岁禄一万石后因撙节岁止给本色米二千石至是王奏增给故有是命
　　○书谕庆世子秩煃曰今总兵官都督史昭等奏宁夏中护卫军人周全首告本府事情朕知其非实悉寘不问而世子奏全累诓骗人财物及平日撒泼等因已令兵部发去永平卫充军哨备并取其家小随住特报知之
　　○己巳秦王志＜土絜＞奏护卫军医璩焕父子已回原籍为民今府中乏医乞仍令供应  上以秦府已别有良医副及军医供应焕父子既为民可勿取
　　○特给楚府故镇国将军季壣夫人杨氏岁禄二百石米钞兼支夫人武昌府儒学教授杨莅之女既聘未成婚而将军故自愿守节事姑事闻封为夫人特给禄以旌之
　　○加封国师亚蒙葛为西天佛子大国师赐以诰命
　　○庚午泰宁卫都督脱火赤子讨勤朵颜卫鞑靼客乞儿等来朝贡马赐宴并赐彩币等物有差
　　○巡按浙江监察御史房盛奏五月初一日倭贼登岸犯桃渚千户所杀虏人民千户穆晟虚张贼数掩匿失机而都指挥同知张翥都指挥佥事朱兴巡海御史李奎不能相机追捕及拥兵自卫请皆寘于法为将来警  上曰晟既失机又敢欺妄其罪之翥等姑勿逮其令从实自陈因敕浙江三司御史及翥等严加哨备遇贼互相应援相机剿灭如仍前坐视罪不轻贷
　　○直隶真定保定广平顺德大名河间并狭西延安诸府各奏自正月至四月不雨河南彰德怀庆开封卫辉诸府亦奏自二月至四月不雨高阜之地夏麦无收  上命行在户部遣官覆视以闻
　　○辛未赐楚府永安懿简王孟炯第四子镇国将军季土□戒并其夫人陈氏诰命冠服
　　○福余卫都指挥歹都朵颜卫千户安出兀歹湖广施南宣抚司副使谭子暹洞老打利送各遣指挥并把事舍人来朝贡马及方物赐宴并彩币等物有差
　　○命守备凉州都指挥包胜提督哨马等山口时胜以老求退总兵官定西伯蒋贵兵部尚书柴车等奏其熟知边事故有是命
　　○赐叠州陇卜簇千户喃葛监藏冠带
　　○壬申大雨京师水溢坏官舍民居三千三百九十区溺男妇二十有一人富者僦屋以居贫者露宿长安街皆满先是京师久旱至是大雨骤降自昏达旦城中沟渠未及＜锍-釒＞浚城外隍池新甃狭窄视旧减半又作新桥闸次第壅遏水无所泄故有是患
　　○甲戌周王有燉薨王周定王嫡长子母妃冯氏洪武十二年生二十四年册封为世子洪熙元年袭封周王王博学善书所著有诚斋集所临有东书堂法帖至是薨享年六十有一讣闻  上辍视朝三日遣官致祭谥曰宪命有司营葬
　　○建四川资县银山镇简县资阳镇泸州李市镇三巡检司
　　○乙亥巡按直隶监察御史罗绮奏守令贤则民自安刑罚清则人自服此理势之必然也比闻各处理刑官多不谙刑名审刑之际不复参详轻重止凭吏胥照提多人动经数年未得结绝甚至情轻作重情重作轻以致事务纷纭词讼竞起且如寿州卫军毛神保告百户台鼎克落月粮反被鞭笞续赴通政司伸理递回本卫官嗔恨愈深问拟神保白昼抢夺伤人斩罪监候待决臣将文案详观及暗行访察始知其绝无抢夺之情止是怀挟前讎而陷之以死神保已从轻出之鼎等正当究问如律以警其余幸蒙赦宥恐各衙门理刑者亦有不公其心不察其情不明其法未免有偏枉之弊今后理刑官务于在京法司历事监生中精选其谙晓刑名者授之庶使刑罚肃清人无冤抑  上命行在礼部议而行之
　　○起复直隶清苑县知县屈义先是义丁母丧去职县民数百人诣京奏义莅任以来民咸安之乞起复义以终惠此邑  上命行在吏部从其请○丙子建河东狭西都转运盐使司儒从本司同知刘昇奏请也
　　○直隶淮安府同知吴璧索属吏白金及奸部民妻坐赎徒为民璧纳贿内使郭茂图复职事觉法司仍拟璧为民  上以璧所为如此不可以常律论命谪戍大同锢禁茂于锦衣卫狱
　　大明英宗法天立道仁明诚敬昭文宪武至德广孝睿皇帝实录卷之五十五
　大明英宗睿皇帝实录卷之五十六
　　正统四年六月丁丑朔遣中官祭中霤之神
　　○命湖广都指挥佥事张善充参将权佩征蛮副将军印代总兵官萧授镇守湖广贵州等处先是监察御史章聪奏授年几八十筋力衰迈边备不整  上召授回京命行在兵部推举武臣一人代之尚书王骥举善谋略可任故有是命
　　○福余等卫使臣把秃儿等陛辞命赍敕并织金文绮归赐其都指挥同知安出拙赤及头目莫罗孙等
　　○参赞宁夏军务右佥都御史金濂奏宁夏原有五渠引水溉田今鸣沙洲七星汉伯石灰三渠淤塞年久田地荒芜请令河渠提举司浚之计用人力四万然渠成可溉芜田一千三百余顷分授军民俾人辟五十亩租税视成熟田减三之一则人争赴工而边储可充矣  上从之
　　○戊寅哈密忠顺王卜答失里遣使臣阿力加朵颜卫都指挥讨勤遣使臣伯邦撒马儿罕等处兀鲁伯苦来千遣使臣劄法儿并广东宁远县故土官县丞邢京子铎黎首罗清彩等俱来朝贡驼马及方物赐宴并赐彩币等物有差
　　○升巡抚河南山西行在兵部右侍郎于谦为本部左侍郎仍理前事以九年任满故也
　　○彗星见毕宿光芒长一丈余指西南至七月二十五日乃没
　　○辛巳命山西太原府阳曲县知县张道复职升正六品俸道九年考称当迁邑民保其善抚字均赋役乞留复任巡抚侍郎于谦以闻故有是命
　　○壬午福余等卫指挥脱欢罕东等卫千户脱脱等陛辞  上赐敕谕其都指挥歹都等曰自尔父祖输诚向化沐我朝廷厚恩庇尔孙子而尔等不承先志不戢部属数扰我边庭朕已悉宥不问今尔又奏有等头目去瓦剌时言近来赏赍视  太宗皇帝时减少又听信非人交易所与亦视前不同盖朝廷出纳自有常例交易亦从尔所愿如何言少言不同无功欲多赏交易欲多利此贪婪不律之徒安能保其长久昔我  祖宗之时以尔与阿鲁台等犯边每岁遣指挥朵儿只往尔处追取赎罪马三千匹尔皆俛首听命朕继统以来矜念远人悉从宽贷而尔犹不思效报反造言生事如此盖自取覆灭之道也尔其省之毋重后悔仍赐歹都等织金文绮等物俱命脱欢等赍与之
　　○降行在通政使司右通政张隆为本司右参议仍理永平等处粮草时隆以酗酒责滦阳驿丞被劾有旨降官行在户部尚书刘中敷言隆有守请仍令视事故有是命○命工部侍郎邵旻董修锦衣等卫仓
　　○小屯厂西堤为浑河水所决通州至直沽堤闸三十一处为雨潦所决诏发附近丁夫修筑以工部侍郎李庸董之
　　○癸未给赵府郾城郡主并仪宾薄海岁禄共八百石米钞兼支
　　○重定云南中盐则例先因征麓川召商于大理金齿中纳盐粮至是师久米贵商旅不至乃损其价令于大理府纳米二斗金齿司纳米一斗五升者给与白盐五井二提举司盐一引大理府纳米二斗五升金齿司纳米二斗者给与黑盐安宁二提举司盐一引俱不次支给
　　○甲申行在工部请于正阳等门外设减水河并＜锍-釒＞城中沟渠以利水道从之
　　○乙酉书与祥符王有爝曰迩闻周王薨逝深切痛悼其存日尝奏丧葬乞择近地从俭约以省民力自妃夫人以下不必从死年少有父母者各遣归其家又奏诸弟九人亲属加众而供应乏人乞拨与校尉已敕该部悉从其言然周王无嗣丧事王宜典之本府门禁及内外官属人等亦皆听王钤束王宜严饬礼度毋致愆违
　　○命江西抚州府临川县主簿丁耀复职升正八品俸耀九年考称当迁县民奏耀宽惠廉能吏民信服乞留复任行在吏部覆奏故有是命
