<!-- { "loadSidebar": true } -->
　　○丙申提督军务右副都御史罗通奏臣等驻兵怀来宣府屡报达贼出没然不过一二百骑军哨则遁军回则来欲疲惫我师耳第粮刍缺乏不可久驻乞班师回京诏通等相机进止若边报未绝不可轻动  巡抚山西副都御史朱鉴奏达贼数万自鸦儿崖入境至广武站分三路攻雁门关署都指挥李端率兵战却之贼复侵入关南端固拒之然贼众我寡不能应敌而大同偏头关路道皆被阻截难以策应事下兵部议请敕总兵官武清侯石亨等量调精兵与鉴克期夹攻仍敕延缓总兵等官委智勇善战武臣领兵渡河于保德州设伏截杀从之  巡按贵州监察御史周文奏蛮贼屡攻跸节赤水永宁普市卫及各千户所城池驿站屯堡俱为烧劫白罗罗土獠等蛮又攻赤水都指挥张祥率兵剿杀贼首百余人生擒三人然各卫僻诸蛮蜂起道路阻绝军少粮尽危在旦夕乞调兵运饷拯之命遣人促总兵官梁珤兼程驰往以除民患  镇守浙江太监李德言锦衣卫指挥马顺长随内使王贵等罪犯深重亦宜取断  圣衷臣闻各官乃肆奸宄即于御前捶死之变  祖宗法度逐朝廷正人悖礼犯分闻者切齿何此时文武宿卫官员无一人遮护者使无内臣左右侍立各臣必生别衅此正贼臣犯阙不宜任用可任用者莫如亲近且盛称永德宣德闻给事中胡濙张益武达王佐由端主事周忱许昌朝陶暹御史李奇王彰顾佐俞仕悦金濂于谦王翱吴讷张纯皆谨慎爱君章下文武谓大臣少保于谦等连章言臣等观李德所奏痛惟远逸贼也先灭天理悖国思侵犯边疆谋危  宗社  太上皇帝轸念天下苍生国家大计不得已躬御戎服亲抵贼巢不意逆敢抗敌王师邀留  圣驾六军积尸于沙漠百辟碟血于虏廷怨气冲天哭声动地古今之患未有甚于此者也原厥所自盖由太监王振恃宠狎恩夺  主上之大柄怀奸狭诈紊  祖宗之宪章每事不由朝廷出语自称圣旨卖官鬻狱而贿赂大行妒贤嫉能而诛杀无忌指挥马顺乃王振之爪牙助其威权扇其虐焰谏官直言而阴被惨酷之刑朝臣小过而輙遭煅炼之狱长随王贵等乃王振之腹心结构为非交通造恶指挥勋臣则诱其棰楚几死内官同类则讽其非法加诛党恶既深遂谋不轨大同惊急因逼乃  车驾以亲征土木逗留遂致  乘舆之不返  皇上监国之初文武群臣皆以今日之祸实由王振合词上章请正罪恶而马顺等犹怀党比擅致呵叱正李德所谓罪犯深重者是以一时文武群臣以至宿卫军校忠义奋发不暇顾忌即将马顺等三人同时捶死是亦诛乱臣贼子之大义也其李德乃  太上皇帝简任之人已遣在外使当时目睹其事亦必痛切于衷虽寝其皮而食其肉刳其肝而割其心犹未能雪其愤也岂止如此而已奸臣既死人心稍安臣等以生民为忧以社稷为重奉表劝进迫于至情  皇上谦让再三乃从所请遂正大位用图中兴向使虏寇凭陵  乘舆播迁之后马顺之徒不死王振之党不除天下人心何由得安国家大计何由得定章上  帝曰然诛乱臣所以卫国安民马顺等皆王振奸恶文武群臣捶死之俱忠义心朕已知之李德所言卿等其亦置之
　　○丁酉敕宣府总兵都督朱谦等得奏达贼三百余骑入石峰口烧毁关门寻由故道出境朝廷命尔等守御巡哨今贼不过三百骑而纵横出入如蹈无人之境尔等既不堤备又不截杀致贼轻侮恣肆如是尔罪当究但今用人姑从宽释尔其同心僇力勉图后效复尔畏缩坐视纵贼殃民必杀不宥又以都督范广驻兵怀来去石峰口甚迩不即调兵策应剿杀亦遣敕切责之  以前大理寺左寺丞仰瞻为右侍丞瞻先坐充军至是刑部尚书俞士悦等奏保故有是命  先是给事中李侃与都御史朱瑄同事会坐侃坐瑄左十三道监察御史陈述等连章劾侃六科给事中李实等又奏欲御史左会礼部会官议尚书胡濙等言先奉  宣宗皇帝圣旨御史给事中照品级坐从之  太仆寺卿李宾奏臣闻人事著于下而天道应于上人事理而天降灾者未之有也去岁一冬少雪今年三春不雨苗不发生人民荒惧臣以为致灾之由皆臣下不能尽职也该给事中监察御史交章劾奏蒙恩不忍加刑姑容办事俾各脩省又命公侯驸马伯三品以上衙门官俱赴朝天宫行香祈祷其敬天忧民之心至矣各官又不能躬体  圣心或乘坐高轿用人扛擡或谈笑如常罔思悔过敬天之心全无忧民之意安在亵渎天神雨泽不降古人所谓割发宜及肤翦爪宜侵体良以诚不至者神不感损不极者益不臻伏望  圣断将在京三品以上堂官员俱住俸禄仍命各官露顶赤脚俱赴  天地坛行香悔过祈祷以俟雨泽既降然后俸禄仍支则下有以警臣下之心上可以回上天之怒奏下礼部尚书胡濙等言先因亢旱已奉旨朝天宫建醮三昼夜各官行香亦有老疾乘轿者不曾谈笑其天坛系大祀之所若令各官进入项露赤脚亵渎神祇莫此为甚宾所奏难准遂寝之
　　○戊戌升直隶河间府阜城县管马县丞鲁俊为本县知县以镇守右佥都御史萧启奏保也  给赐山西掺备勇壮人银一两布四匹从巡抚副都御史朱鉴言也  乌思藏贡堂川阔宁等寺番僧都纲麻阿立押革番僧桑亚的古罗古罗等贡氆氇甲佛像舍利子赐宴并赐彩币等物  出内府银二万两彩段一千疋两淮运使支盐三百引湖广布政司买乾鱼五万斤俱运赴贵州镇远军前以备赏赐有功官军  工部尚书石王□仆奏召募山西太原府勇壮请立百长千长照例官带以劝来者从之  广西总兵官都督佥事田真奏罗城贼首韦万保纠獞贼攻融县杀虏民人千余柳城贼首侯公寒攻破古免高界等寨及清流镇巡检司又攻藤县杀指挥潘济及官军百人又富川妖贼复作势亦猖獗已调都指挥范信等会兵柳州剿杀但军少贼众卒难擒捕乞敕田州四城等处土官调兵协力剿捕以靖远方从之
　　○己亥赏偏头关杀败达贼被伤阵亡官军指挥人银一两绢二疋千百户等官布绢人二疋旗军人等人绢二疋齐力官军指挥布绢人二疋千百户等官人绢  疋旗军人等布绢人一疋阵亡被伤者仍加本赏之半  少保兵部尚书于谦奏易州涿州保定真定通州俱为京师藩屏宜益兵掺守以为应援请于五军营拨马步官军二万分委都指挥同知石端都指挥佥事汪礼刘全署都指挥佥事陈旺指挥使王信统率往同各城镇守官管辖掺练从之升信署都指挥佥事仍敕宁远伯任礼统领官军领精兵五千巡守各城一切军马悉听节制时礼已衰老矣辞不堪任给事中御史劾礼方命诏宥之令致仕寻敕都督知刘安代礼充总兵官改大理寺少卿曹泰为右佥都御史参赞军务
　　○庚子升伊府右长史胡志为左长史审理正杨大用为右长史从王奏请也  户部奏近者山东人民缺食镇守临清平江侯陈豫等疏乞赈济宜于各处预备仓粮验口关给如有不敷就支所有官粮赈济俱俟秋成抵斗还官民间差役除造办军需供运粮草外其余不系紧要者悉皆优免从之  命故镇守肃州都指挥同知胡麟子杰袭为指挥使
　　○辛丑起复四川按察司佥事高澄督运征进军储以母丧去任按察司茅惟杨等奏保故命复任  户部奏顺天府房山良乡昌平武清漷固安等县近被达贼虏掠人民惊窜又兼荒旱无收缺食艰难宜免其科差济以口粮行移部凡科派糠麸煤炸榛粟麦穗稻皮檾麻芦苇薥秸蒲草荆条鹿食黄豆秸马连粮沽兔羊鸡挤乳牛及各驿站递运所置买马驴牛车铺陈什物等件砍柴脩坆闸夫防夫馆夫膳夫天财库等项夫役暂与停免中间果有急用不可免者亦须支给官钱买办及别县佥役候民力稍舒照旧派佥及令各县将缺食人民从实查报造册委官管领赴通判等仓关粮赈济俟秋成抵斗还官从之  南京守备丰城侯李贤奏武学官舍有肆业五七年未尝学习弓马者然兵尝武艺不可偏废请以年深及年长者俱于教场掺习每月二次赴学听讲别选年幼者补其员缺从之  重造福建长汀县公置儒学馆驿以其为贼所焚掠也
　　○壬寅升江西按察司李彝为浙江左布政使河南按察司副使许资为狭西左布政使直隶大名府知府李辂为狭西右参政刑部主事官廉光禄寺丞张如宗俱为四川右参议工部员外郎陈克正为浙江左参议江西按察司佥事倪杰为山东按察司副使湖广道监察御史胡渊为四川按察司副使河南按察司佥事曹琏为狭西按察司副使翰林院脩撰王玉为河南按察司副使都察院检校胡鼎为云南按察司佥事大理寺评事吕璘为狭西按察使佥事江西道监察御史王巍为大名府知府户部主事何寅为荆州府知府京卫武学校授王俭为河间府知府  升湖广杭州卫指挥同知汪迪指挥佥事杨茂俱署都指挥佥事从靖远伯王骥奏请也  给事中张让等奏近因御史朱瑄给事中李侃争论坐次命廷臣会议议者六科十三道系朝廷近侍风宪官今后在内则先近而后远给事中坐御史左在外则先正而后从御史坐给事中左奏稿已成都察院左都御史陈镒独不肯署务令改议臣窃惟六科十三道系朝廷侍近风宪官言责所系国家治否所关今  上皇播迁未返天象垂戒方严百姓流移四时旱涝苗蛮猖獗黠虏凶顽为臣子者自宜同心协力以弘济为心献忠效谋以  宗社为事其朱瑄李侃所奏已付之廷议自有公论为御史者当候  圣断奈何于先启争端之朱瑄则回护不言后辩曲直之李侃则痛加参奏同恶相济假公营私陈鉴叨总台宪自当推原礼法之重大彰无我之公却乃沮抑近侍挟制多官会议罪实在鉴并御史陈述等俱当明正其罪  帝曰今多事之时为臣者正当同心协力护国保民御史给事中俱近侍官乃常以私忿搅扰朝廷礼部其会官议以闻尚书胡濙言已奉  圣断只依品级序坐今张让所奏无庸别议从之
　　○癸卯大同朔州卫军  刘春刘青苏荣吕通应州民刘瑄许文义邢旺各斩获达贼首级赏银有差刘春死敌加赏一倍  河南道监察御史程昊言  五伦书永乐四年正月  太宗皇帝御右顺门晚朝毕召六部尚书及近臣谕曰早朝四方所奏事多君臣之间不得尽言午后事简卿等有所欲言可从容陈论毋得将晡朕惓于听纳又曰自今孔有事当商略者皆于晚朝来庶得尽委曲今宜法  祖勤政遇有军国重务即召保傅总兵执政文武重臣及翰林儒硕国至便殿计议亲赐裁决施行  帝嘉纳之  命金吾左卫故指挥佥事章官保子能袭职通州卫指挥佥事倪震子浩金吾左卫指挥佥事李旺子祯俱代职  给中军都督府都督同知王通没官家产通在永乐闻封成山侯宣德初奉命守交阯擅弃地方逮系累年遇赦免为庶人北征失利之后朝议起为都督同知守  天寿山至是奏乞没官家产故给还之  达贼数千掩至大同城下总兵官定襄伯郭登率兵出东门与战佯败走群贼追入土城伏兵起截之生擒七人斩首回级遣夜不收刘九儿等俱一级  浙江按察司副使陶成奏丽水贼首朱必森等不顺抚谕复聚众行劫杀县丞许中和拘留通判郑建于寨县丞叶仁八集民夫三千攻破其寨建始得脱擒贼二十余人斩首四十二级  镇守福建都督佥事范雄等奏臣分兵进剿沙县余贼凡斩首六百六十生擒一百八十招抚九千四百八十械贼首林居等送京师  守备怀安都指挥王瑾家人为达贼所掳内官陈海等率兵夺以归且讯问之瑾怒骂海以闻诏巡按御史逮问
