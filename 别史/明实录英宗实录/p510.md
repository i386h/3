<!-- { "loadSidebar": true } -->
　　○癸未停追各处倒失马匹俟丰年偿官
　　○广西布政司左参议欧阳洙以老疾乞致仕从之
　　○镇守万全右卫等处右参将都督佥事张林素守备不严达贼尝潜入柴沟等堡劫掠兵部劾之得宥既而达贼又入中寨台杀掠以去林畏不敢追故引兵从他道虚为应敌状兵部复劾之执下锦衣卫狱鞫送都察院论当斩  上命宥死降都指挥佥事调广西都司带俸听调
　　○辽东都指挥同知孙能与军士相讦下都察院鞫能无他罪坐诬奏赎徒还职
　　○湖广按察司奏都指挥陈曰□永掊克军士具有左验命巡按御史鞫之
　　○乙酉敕礼部曰朕长女当册封为公主今选山西布政司右参议周颙子景为驸马都尉择今年八月内成婚其封号及册诰仪仗之类并一应礼仪俱循旧行之于是礼部上公主受册行礼仪注
　　○调浙江都司都指挥同知余春王贵都指挥佥事杜荣乐昇于江西都司
　　○日生晕上生背气右生珥色俱淡背气先散晕珥良久云蔽
　　○丁亥升南京大理寺左少卿廖庄为南京礼部右侍郎
　　○降府军左卫指挥同知樊雄为正千户于直隶兴州后屯卫带俸时有例在京军官犯杂犯绞斩死罪者降于外卫雄所犯应斩故有是命
　　○时各处告讦并采访事情重者皆即遣锦衣卫官校籍其家内阁臣李贤于  上前言其多枉因敕法司情重者奏请余悉发巡按御史并所司问理不许枉人违者重罪不宥
　　○戊子礼部奏山西布政司右参议周颙子景选尚公主婚期在迩礼有公主见舅姑之仪今颙与妻宋氏俱在任请徵至京沿途令有司给与脚力从之
　　○己丑命故湖广都指挥使马翔子能袭为武昌卫指挥同知广东都指挥同知张玉子淮袭为广州左卫指挥佥事
　　○河南弘农卫指挥使李斌等坐谋反诛先是有千户陈安者与同僚忿争相殴诉于斌斌不理安衔之欲奏陷斌斌文致安罪捕入狱缢杀之安家诉冤下巡按御史邢宥鞫之斌惧潜纳赂石亨适按察使王概至京谒亨亨托概言于宥毋重罪斌于是检尸者皆言安实自缢宥乃论斌擅执军职赎绞还职至是校尉报斌素藏妖书谓其弟健当有大位欲阴结达贼为亨报仇逯杲以闻遂执斌等下锦衣卫狱籍其家门达论斌谋反  上两命廷臣会鞫之斌健竟凌迟处死其连坐斩罪者二十六人绞者二人为奴婢者四十六人时论冤之
　　○庚寅命青州左卫掌卫事都指挥佥事高源不治卫事专于青沂往来巡历镇慑奸宄从巡抚左副都御史贾铨言其地多山寨也
　　○云南车里老挝二军民宣慰使司遣头目刁罕富等贡象马及金银器皿等物赐钞彩币表里罗袭衣等物仍命赍敕并彩币表里归赐其土官及妻
　　○辛卯故安南国王黎浚弟灏复遣陪臣阮昇等奉表来朝贡方物求封
　　○先是昭武伯曹钦家人曹福来以迎驾功冒升锦衣卫带俸百户常贸易于外郡钦虑其生事令福来妻诈告福来病风出外锦衣卫奏捕之既获福来钦执福来于私宅捶楚几死于是六科十三道连章劾钦专擅请付法司究治  上曰尔等所劾良是钦擅作威福其以弹文示之令从实具闻既而钦上章请罪  上命且贷之如再不悛必罪不宥
　　○通政司左参议尹旻奏臣奉命儧运军饷询知西安府所属州县积刍甚少不预为区画临期无以支给乞敕户部议或开中盐或募民上纳或许犯人赎罪或为民官纳草冠带闲住或考满官纳草免赴京或吏典纳草免办事事下户部言中盐事例旧已施行余悉宜允所请定拟则例移文狭西布政司晓谕收纳从之
　　○壬辰  上以天下多灾人民饥窘命花木鸟兽梨板之类及追马清匠刷卷等事悉皆停止采柴亦停一年
　　○赏赴狭西官军银人二两
　　○夜天市垣宗正星旁有异星见色粉白至乙未夜化为白气而消
　　○癸巳怀仁王逊烠徙霍州命有司为置菜户一人
　　○先是监察御史陈颢赍银赏劳宁夏操守官军守备固原州官军舍余一千一十五人自言御备之劳亚于宁夏颢为之请
　　○上命人赏银五钱以狭西籴粮银给之
　　○四川都指挥佥事刘海强取军妇为妾事觉命巡按监察御史鞫之
　　○礼部奏安南国王黎麟卒于正统七年朝廷封其嫡子浚为王浚于天顺三年为庶兄琮所弑来求袭封诏使未至其国闻琮自尽今琮弟灏遣陪臣阮昇等奏灏实麟嫡子宜为王臣等恐其国事未定难辄遣官往封宜晏赏昇等令其先归仍移文广西三司巡按御史往其近地凭祥县境察之琮果没灏果浚嫡弟别无争端然后可封  上曰然命锦衣卫官往察之
　　○甲午擢进士孔宗显卢茂俱为户部主事潘圭杨大荣俱为大理寺评事
　　○乙未四  乌思藏地方剌麻头目官卓朵鲁只等来朝贡方物赐钞彩币表里纻丝僧衣等物
　　○命府军前卫指挥使穆甯贵理卫事以怀宁伯孙镗受命西征故也
　　○丁酉狭西总兵官保定侯梁珤奏胡寇犯边正急用兵器而狭西州县铁料缺甚虽尝以税粮折纳然地无出产官吏催徵民不堪困臣闻山西阳城县铁冶甚多每年课铁不下五六十万斤乞不为例运十万斤至狭西给与各卫速造兵器仍令山西布政司自后每年运五万斤于曲沃县狭西布政司遣人关领贮库以备急用从之
　　○戊戌  皇后千秋节免命妇朝贺
　　○后军都督佥事宗胜卒胜直隶徐州人永乐八年袭父麟职为沂州卫指挥佥事十三年调龙里卫未几召还宣德元年从征武定州三年随阳武侯征迤北大宁等处五年复随阳武侯征迤西哨至尖儿山还皆有金币之赐  上即位升署都指挥佥事正统五年督工内府营造事完升都指挥同知七年充右参将镇守蓟州永平山海等处十四年升都督佥事充总兵官天顺三年召还至是卒讣闻遣礼官谕祭命有司治葬
　　○夜彗星见东方光芒长三尺余尾指西南
　　明英宗睿皇帝实录卷之三百二十九
明英宗睿皇帝实录卷之三百三十
　　天顺五年秋七月己亥朔享  太庙
　　○遣中官祭司门之神
　　○敕谕公侯驸马伯都督等官曰大臣以忠君为本忠君以守法循理为先能守法循理然后可以永保禄位且如昭武伯曹钦其家人百户曹福来在逃所司已奏行捕治钦乃自令家人曹亮不给文引寻获于私家捆打夫职官有罪当送法司家人出外当给文引钦任情行事如此揆之理法实难容恕朕念其初犯姑从宽贷尚虑尔公侯驸马伯都督亦或有似此者今后尔等凡百行事各宜循理守法毋自专以干常宪毋自纵以违旧章庶几不失大臣之体尔等其钦承朕命毋忽
　　○是日夕东方有黑气起须臾蔽天
　　○庚子司设监太监曹吉祥及其侄昭武伯钦等反命怀宁伯孙镗等率官军讨之钦败死执吉祥下狱初正统间吉祥征麓川又征福建选达官能骑射者百十人随征天顺初诸达官与吉祥亲党及门下无赖随吉祥以夺门迎驾功累受升赏者甚众皆感戴吉祥后石亨败随亨冒升赏者俱自首改正独随吉祥者不动吉祥复日犒诸达官月给以米银布遂相与为死党诸达官日出入其门惟恐吉祥败而已随之黜退也吉祥亦自以与石亨同功一体之人亨既被诛愈不自安至是钦又私自执掠曹福来为言官所劾锦衣卫密遣人伺察之益急先石亨败时预降敕戒谕朝臣然后收系亨至是复降敕谕钦度不免遂谋反会怀宁伯孙镗奉命征西钦使其党掌钦天监事太常寺少卿汤序择是日天未明视朝遣将钦欲以是时举兵入先夕召诸达官及其党群饮于家厚赠之时镗候陛辞宿于朝房达官都指挥使马亮等恐事败自钦家逸出走告恭顺侯吴瑾广义伯吴琮时瑾琮亦以陪祀罢宿朝房急趋以告镗同于长安右门隙入＜锍-釒＞以闻  上即召吉祥缒入宫城锁系之令皇城四门京城九门毋开顷之钦以亮等逸出知事泄遂于中夜自往锦衣卫指挥同知逯杲宅执杀杲遣其党杀左都御史寇深于西朝房斫伤内阁学士李贤于东朝房遂攻皇城东西长安门不得开纵火焚之门内守卫官军拆御河岸砖石堆塞各门贼往来啸呼于各门外镗召太平侯张瑾同击贼瑾不敢出镗谓其二子曰征西官军多从京城宣武门出尔往号召之曰法司强贼反狱获者有重赏且不可出城于是官军稍集至二千人甲兵皆具镗谓之曰尔等不见西长安门火耶曹钦反矣其党不多当奋勇杀之朝廷必不惜升赏众皆诺从镗逐贼至东长安门钦去攻东安门途遇恭顺侯吴瑾追杀之复纵火焚东安门天渐曙钦党稍稍散去钦遇镗子軏于路軏奋刀斫钦中膊钦气慑率数骑走安定东直齐化各门求出门俱不开遂窜归其家拒官军镗督军与战顷之会昌侯孙继宗亦集兵至时大两如注钦率家众及达官犹出战数次镗令军士能杀贼获其财者即与之于是官军奋呼而入钦投井死遂毁其宅尽掠其财物其兄都督铎弟指挥铉及堂兄都督浚皆为众所杀并其亲党同谋之家皆一空焉诸达官逸出者先*祺解护故不死钦持杲头示贤曰我非此贼岂有今日之举尔可与我奏所以举兵复讐之意贤不得已从之钦以此释贤去顷之贤闻官军围钦宅乃上＜锍-釒＞曰贼虽被围未尽擒杀宜速晓示有能擒获贼党者即以其官与之  上得＜锍-釒＞知贤在甚喜明日召贤褁伤入见慰劳之
　　○吴瑾克忠之子也闲习武艺精于骑射正统十四年随父北征方父叔与虏对敌瑾亦在阵中发矢射虏洎父叔矢尽而已瑾守之不动虏执以北行其酋长嘉其忠义遂释之还京袭父爵天顺初以勋戚随侍应对称旨  上悦之赉予甚厚命掌左军都督府事至是为贼钦所害追封凉国公谥曰武壮赐葬祭子鉴嗣
　　○寇深字文渊直隶唐县人永乐间为郡庠生驰京告乡人谋不轨得为国子生宣德初擢刑部主事寻升员外郎正统元年升山西按察司副使十一年召拜都察院右佥都御史命镇守四川松潘深至修筑关堡城池六十余所哨台三百七十余座平治饷道开凿山泉下人便之诸番由是送款以功升左副都御史食二品俸景泰二年召还未踰月复奉命提督辽东军务时妖贼李福惠谋作乱即遣都指挥周英捕获之五年虏寇犯边深分遣将士追剿擒斩辽左以宁七年还京议事值母丧有诏起复之  上复位命深终制未几复起视事升左都御史至是贼钦所害赠少保谥庄愍遣官谕祭命有司营葬深为人强劲敢任事百僚敬惮之然无学术重以贪鄙残刻朝士有忤之者虽睚眦必报初谄事曹钦父子已而疏之故及于祸云
　　○逯杲直隶安平县人初为锦衣卫校尉能通案牍指挥刘敬等倚为腹心天顺初擒千户刘勤于朝班遂以杨善荐授百户寻以擒妖贼功升副千户又以曹吉祥荐升指挥佥事石亨死升指挥同知杲性阴险残忍于事无所避尝奉  旨伺察中外之不法者屡摭拾群臣细故滥及无辜坐罪者甚众朝野侧目其死也人皆快之方其得志时虑为仇家所攻退居杜门绝客非素厚者不敢干以私故为  上所宠任云
　　○夜晓刻彗星在井四度光芒长一尺余尾指西南
　　○辛丑命公侯伯朱仪等分守皇城六门都城九门以反贼党未尽擒也
　　○壬寅  仁孝文皇后忌辰遣官祭  长陵
　　○命抚谕都人及保定等处达官凡为反贼所胁从者无得惊疑
　　○京城内外军民有假捕贼抢夺平人财物者  上命锦衣卫缉获数十人杖之通衢以示众间有抢夺贼党财物者释之
