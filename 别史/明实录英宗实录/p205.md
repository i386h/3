<!-- { "loadSidebar": true } -->
　　○把总备边河南南阳卫指挥同知邢山奏本卫及直隶宁山卫等所旗军见调延安绥德等处守边备冬乞照在彼只身旗军例关冬衣布花钞锭庶免寒冻之苦  上谕户部臣曰旗军远赴边陲比之原在边者尤加跋涉劳苦况同受寒而给赐御寒之需岂可有异宜从山所请与之
　　○中都留守司奏有虎入  皇陵土城内命太监雷春等量拨官军往捕之
　　○甲申礼科给事中李实以和州判官刘若冲发其为进士过家时不法诸罪下狱
　　○乙酉守备宁夏都指挥使神兴奏左参将都指挥使丁信令随来京卫官旗侵占庄田拘集附近军余耕种宜敕总兵参赞等官勘实取发回京为便从之
　　○丙戌敕大同宣府总兵等官武定侯郭玹武进伯朱冕等曰曩因瓦剌使臣来朝屡敕尔等选拨官军护送及严禁军民人等不许盗窃使臣驼马行李等物今彼正使皮儿马黑麻等奏称在途走失驼二只马六十八匹原其所自乃尔等禁治无法护送官军不得其人致失朝廷待夷人恩信之意况去岁朝廷遣使至彼有失马匹等物也先皆追索送还今彼使臣于尔等所辖地方走失马驼数多尔等为将守边疏略如此宁不有愧传闻于彼何以示朝廷禁令或奸人构言启衅必由于法今姑记尔等之罪敕至须设法挨究前项所失果有实迹者擒问追治自今凡使臣途中有失必罪不贷
　　○丁亥福建都转运盐使司奏本司广盈库止收客□纳还倒换引目别无办理木兰陂宁德峬村浯浦渡三处批验盐引所自永乐间至今并无经过客盐秤掣请俱革裁为便从之○戊子赐瓦剌等处使臣皮儿马黑麻等一千九百人宴
　　○敕锦衣卫指挥同知王山千户邓宣曰比闻在京口外官员军民人等往往通诸匠作私造军器等物俟瓦剌使臣回日于閴僻之处私相交易甚至将官给军器俱卖出境该管官司纵而不问又所在头目有假以送礼为名将箭头贮于酒坛弓张里以他物送与使臣此等论罪悉当诛戮今使臣将回特命尔等领旗校自居庸关至宣府大同凡使臣经过去处巡缉敢有似前潜将军器与之交易者即擒角□羊京有干应奏官员具实奏闻逮问如尔巡捕不密事发皆重罪不宥仍湏严禁带去旗校人等不许依势作威诓索官民财物但有犯者即尔之罪○瓦剌使臣将回  上以北虏狡黠或假迎取使臣为名纵兵乘间入寇或兀良哈达贼邀截使臣归路肆行劫夺敕大同等边诸总兵参将等官振肃军威严督城堡以堤备护送之
　　○添设直隶凤阳大名二府并开州同知各一员长垣县滑县县丞各一员职专抚民泗州天长县县丞一员抚民兼理词讼从巡抚侍郎薛希琏奏请也
　　○置浙江金乡等处公馆二十九处从都指挥佥事高举奏请也
　　○甘州左卫中所土官副千户王海奏乞将原调来守备土军余杂泛差徭量为蠲免从之
　　○己丑赐随迤北使臣来朝回回锁鲁檀并以必儿洗必儿等处使臣倒剌火者等一千八百九人宴以其回也
　　○命翰林院检讨钱溥复任以丁忧服阕也○庚寅命瓦剌太师也先续遣正使海塔孙为指挥佥事副使把秃火者为正千户带牌人哈撒为副千户
　　○赐锦衣卫试百户金勉小旗潘祥人钞二千贯以黄村缉获强盗功也
　　○升吏部验封司主事赵敏署本司员外郎
　　○吏部尚书王直等奏考功司旧设主事二员后裁减一员官少事剧乞仍旧设二员为便从之
　　○直隶上海县粮长盗鬻余粮一万四千四百余石县民之下巡抚侍郎周忱巡按御史郑颙究治忱颙私有所庇都察院请治其罪  上命宥之
　　○辛卯赐瓦剌续遣使臣桑哥失并亦力把里使臣赛失剌等宴
　　○大慈恩寺僧吒失把为其师灌顶国师锁南释剌求袭为师祖西天佛子大国师并剌麻桑加巴等各求授都纲等职不允
　　○壬辰狭西永昌等卫金川等寺剌麻赏思巴藏卜并五台山圆照寺剌麻叭的麻孤麻罗四川马湖府泥溪长官司长官王嵩叙州府长宁县土民通事罗荣广东新兴县猺首侯满山等来朝贡马及方物赐彩叚表里等物有差
　　○山西太原府阳曲县知县燕云先任曲沃抚字有方府檄派取供应羊数百云假以生日开宴富民闻之争献恐后既足派取之数即止其不劳民而事集多类此丁忧服阕除阳曲便民之政不减于前九年考满属民保留升正六品俸复任至是巡抚少卿于谦布按二司俱奏乞升为潞州知州从之
　　○擢进士叶武为刑部江西司主事
　　○癸巳瓦剌使臣皮儿马黑麻等陛辞  上命马云马青为正使周洪詹昇为副使赍敕书彩币等物与之同往赐迤北可汗并太师也先等
　　○建州右卫都督凡察男阿哈答奏曩同兀者卫都督剌塔男阿的纳建州卫都督李满住男亦的哈来朝人赐纻丝衣三件彩叚二表里今所赐视前少彩叚表里一乞足之  上命礼部稽例以闻尚书胡溁等言旧例野人朝贡人赏彩叚一表里纻丝衣二件正统九年阿哈答系凡察男初来朝贡奏加赏彩叚二表里纻丝衣三件今阿哈答等复来朝贡欲增赏如初来例难允  上曰外夷赏赐朝廷已有定制今尔礼部乃任意增损以启彼狼贪之心罪本难容姑曲宥尔自后宜悉如旧毋得擅有增损
　　○云南按察司佥事李瓘言三事一比因麓贼犯边设腾冲指挥使司调官军一万修筑城垣然连年兵戈未息旱涝相仍且工程浩大仓廪空虗乞暂停止以苏罢困一残寇思机发窜伏孟餋遣弟招赛进贡乞怜宜因其悔罪曲垂宽贷量与小职协管地方庶边境宁息一金齿腾冲景东临安等处与交阯车里木缅诸夷接境多有官军人等入番买卖泄漏事情宜如巡关及防倭事例委云南三司官一员往来提督巡视  上曰朝廷整饬边备抚安夷人要在经久兵部还移文总兵镇守等官计议务在地方宁靖军民得所毋得徇私偏执贻患边陲
　　○山东东昌府通判傅宽为按察司副使王裕所黜遂讦裕贪淫  上命巡按御史计澄并巡河御史韩雍共治之时澄方荐裕为布政使适雍迂道归苏州遂径行案不俟雍至雍憾之且怀澄尝詈已不达刑名遂状裕淫污澄以乡人妄荐于是澄裕被逮下锦衣卫共＜锍-釒＞雍枉道归家挟私陷己诸事刑部请并治雍  上置雍不问澄坐赎杖命调为府推官
　　○甘肃总兵官宁远伯任礼等奏狭西西宁卫极边四面俱系番夷虽有都指挥佥事汪清在彼镇守兼掌卫事不能时常亲诣抚治其本卫指挥使莫麟管事公勤善抚士卒宜令清职专镇守操练军马抚谕番夷麟掌管卫事庶两不误事边方宁靖从之
　　○府军右卫署都指挥佥事金玉老疾命其子洪代为指挥佥事
　　○甲午命脩  太庙
　　○吏部言巡按直隶监察御史阎宽奏知府等官张顺等十员老疾送部臣等查得各官年岁俱未及七十又不备言有何疾病中间恐有精力才行还堪任使之人宜移文续差巡按御史覆实奏闻从之　○贵州都指挥佥事张景坐索赂诸罪当赎徒复职  上特命降为为事官发广西杀贼立功
　　○乙未设直隶大名府开州金堤巡检司置巡检一员从巡抚侍郎薛希琏奏请也
　　○应天府江浦县江淮驿奏本驿自宣德元年收受料豆一千五百石在驿听候经过官军马驴支给除陆续放支外见存五百二十余石年久浥烂无处支销请令南京户部斟量价直转行应天府变卖钞贯收贮备用庶官得实用民无负累从之
　　○浙江右参政高峻言朝廷发官军坐襍死及徒流者于各边立功赎罪柰到卫所未几即逃宜令官必有功始复职军即定伍其处奏下法司以为如此则法太重将逃者愈众不若仍旧例便遂寝不行
　　○日生背气一道色青赤复生白虹弥天
　　○丁酉直隶潼关卫奏本卫所旗军余丁俱在陕西西安府同华二州朝邑等县地方屯种去岁自春至秋旱涝相仍禾稼收成分数不等乞为分豁以苏困苦事下户部勘实请炤上年例全无收成与一分至三分者悉免之六分七分者每粮一石折钞五十贯草一束五贯四分五分者每粮一石折钞三十贯草一束三贯如无钞贯听纳布疋从之
　　○戊戌擢行人尚禠为南京贵州道监察御史训导张承翰为南京河南道监察御史俱以问刑半年考中也
　　○复除监察御史李彬于浙江道上官尹于南京湖广道刘仁宅于南京四川道俱以丁忧服阕也
　　○命直隶顺德府同知徐彬山东兖州府宁阳县管马县丞齐郁复任彬郁俱满九年属民怀其善政各请留之故有是命
　　○设辽东苑马寺永宁监复州龙潭二苑置圉长各一人从辽东总兵官都督同知曹义等奏请也
　　○升速平江卫指挥佥事绰必为指挥使阿真同真卫指挥佥事探塔哈为指挥同知头目舍人工速屯忒扫撒哈管秃为副千户纳亦哈僧革为百户以绰必探塔哈二人屡来朝贡令回忽鲁孩地面出力报效俟其有功再与升授
　明英宗睿皇帝实录卷之一百三十八
　　正统十一年二月己亥朔敕谕沙州卫都督佥事喃哥等赤斤蒙古卫都督佥事阿速等罕东卫都指挥班思结等曰尔等三卫近处西陲迩因迤西朝贡使臣回命尔等拨人马护送尔乃掠其财物朕矜尔等初犯但敕尔等追陪使臣财物悉宥已往之罪今特命边将带领官军往尔三卫地方护送外夷使臣敢有不遵法令仍前恣肆劫掠使臣及交结外夷为恶者依法擒捕惩治若尔等党恶罪亦不宥如尔等境内宁靖使臣通行不为远夷欺诱朝廷嘉赏尔功必不吝惜尔其钦承之
　　○升哈密使臣副千户阿都剌为指挥佥事伯火只为正千户命指挥同知兀马儿火者子绰剌克袭职
　　○巡抚山东大理寺右寺丞张骥言三事一山东人旱即伐初葬者冢墓残其肢体以为旱所由致名曰打旱骨桩此岂惟亵渎天地且摇人心请严其禁二临清生聚蕃庶狱讼有连军民者必会平山卫首领官鞫之首领官有他故即以属千百户此辈法律不闲倒置是非其弊甚多宜易临清千户所为守御千户所除吏目一人以便会鞫一山东所属永利诸盐场以无御史抚视盗贩者多非批验所所能制其地密迩长芦诸盐场宜即以兼命巡盐长芦者  上命所司议行之
　　○庚子命故建州卫指挥同知土城哈子兀称哈兀宁哥子必桑加指挥佥事郁亭哥子兀苦纳俱袭职升正千户弗羊苦为指挥佥事命都督董山弟绰颜为副千户
　　○辛丑皇太后圣节  上率亲王上寿免命妇朝贺赐文武百官宴
　　○福余卫都指挥同知安出遣头目阿多歹朵颜卫都指挥同知朵罗干等遣头目哈剌等来朝贡马赐宴并织金彩币表里等物有差
　　○壬寅升毛怜卫都指挥佥事北赤协同都指挥同知郎卜儿罕俱为都指挥使指挥佥事赛住哥为指挥使监卜锁罗干根帖木亦合哈牙失哈俱为指挥同知正千户火赤纳木答哈莽哈副千户搭塔木俱为指挥佥事赤斤蒙古卫都指挥佥事可儿即为都指挥同知正千户东古鲁宗塔儿俱为指挥佥事罕东卫指挥佥事可儿加为指挥同知正千户阿撒干为指挥佥事建州卫指挥使李土蛮为指挥佥事指挥同知苦赤塔失俱为指挥使指挥佥事买秃你为指挥同知正千户土哥帖木儿忽失塔副千户沙鲁俱为指挥佥事毛怜卫指挥同知把连子莽剌哈答吉子得秃指挥佥事伯速子苦女等建州卫指挥佥事兀罕住子歹沙干乞子速古等俱袭职毛怜卫指挥同知薛哈列子添住指挥佥事双忽奴子南失福鲁答子阿羊哈等建州卫指挥佥事你哈子授撒等俱代职
