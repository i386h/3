<!-- { "loadSidebar": true } -->
　　○山西泽州举人侯爵奏臣父琎始由进士历官尚书西讨南征累著功绩冲冒瘴厉殁于军中乞追录微劳授臣军职世袭命爵为世袭正千户锦衣卫带俸
　　○升迤北脱脱不花王使臣碗折铁木儿为都指挥佥事给纱帽钑花金带
　　○甘肃总兵等官王敬等言近者也先遣使持书至赤斤蒙古卫欲与都督阿速结亲时阿速他往都指挥可儿即将书驰报臣等且言本卫艰难乞赐粮饷谨具以闻事下兵部少保兼尚书于谦等言赤斤等卫为我藩篱已久也先无故招降结亲意在撤我屏蔽宜驰文敬等令□束斤正□整搠军马严固防范如阿速等艰难是实当乘其急量与赈济以怀其心仍语以也先果侵尔卫尔宜悉力捍御仍飞报甘肃调兵应援必不令尔受害从之
　　○甲辰复除检讨钱溥于翰林院以母丧服阕也
　　○命孝陵卫指挥同知傅旺子俑羽林前卫指挥同知马兴子林俱代职
　　○命故府军后卫指挥使谷全弟胜金吾右卫指挥同知王能子勇金吾左卫指挥佥事季通从兄荣府军卫指挥佥事柯原子镛俱袭职
　　○赐宣府夜不收布人一疋时都督纪广奏夜不收二百八十名俱四远侦探声息长年艰苦不得休息宜量酬其劳故有是命
　　○敕贵州按察司副使张海专一抚镇蛮夷防范奸宄
　　○乙巳命修狭西平凉府固原州废城调西安等卫官军戍之先是平凉知府张镛言开城县地土广阔素无城池乞修葫芦硖口古城拨军守御事下兵部移文狭西三司核之言葫芦硖口不系要害其开城迤北四十里固原州废城修筑置戍足以卫护生民折冲虏寇故有是命
　　○丙午封辽府松滋王第二弟豪塽为镇国将军赐诰命冠服
　　○昏刻有流星大如杯色青白光明烛地出轩辕西北行至游气五小星随之
　　○丁未太子太保兼吏部尚书王直偕在廷大臣言北虏之性本凶暴不仁近年以来宽待之意乖计较之心胜省费不多启衅甚大遂致侵凌肆其祸毒尚赖  天地  祖宗保佑今已乞和率众北归臣等逆料虏情必有谲诈务须深防往者虏使来言要遣使臣往来和好朝廷止是优待令归不曾遣使今虏使又至专以遣使往来为言而我边务未尽修举皆非旬月可得措置况天雨及时边民皆已播种若乘此机便遣人往报稍为延缓俾边境宁谧安于耕耘及至秋成粮草充足器械精好城堡坚完士马精壮勇气自倍以守则固以战则胜丑虏不足患矣书曰必有忍其乃有济孔子曰小不忍则乱大谋伏愿  陛下俯加含容少遣二三使臣往答其意臣等又闻世之常情有求于人者一不得则惭再不得则愤而争斗之衅作今虏之请使至再而又不得若逞其惭愤之气肆其凶暴之心兵祸又起生灵受祸不言可知  帝曰朝廷自  祖宗开创以来丑虏远遁不敢窥伺中国者以绝其往来故也正统间奸臣用事欲图小利始遣使通好遂致引寇入犯京师  宗社几危今朕嗣承大统拳拳欲富国强兵以报讐雪耻思与虏绝而卿等累言复欲如前遣使与虏往来非朕本心不允所请咨尔大小文武群臣其共议长策果当如何可副朕志明具以闻勿事空言图保身家而已
　　○太子太傅兼礼部尚书胡濙等奏瓦剌脱脱不花王遣使朝贡及将虏去招抚海西使臣高能等七人送回其忠顺可嘉乞厚加赏赐以慰远夷归向之心从之一等正副使赏彩币六表里绢五疋二等使臣四表里绢三疋三等带牌使臣二表里绢二疋四等从人一表里绢一疋仍偿其所贡马直○赏宣府摆堡运粮军银人一钱
　　○给五军等营官军马二千五百三十五疋
　　○守备永宁长随樊胜都指挥黄宁先是同饮酒语相触因斗殴有伤既而胜复使酒杖死军厨宁遂并举奏之巡按御史覆问得实论胜斩宁徒诏俱执赴京下狱
　　○戊申赐迤北瓦剌脱脱不花王等所遣正副使完者帖木儿等九十人宴
　　○户部言直隶顺德府内丘等县正统十四年起运京场草已纳其半诉称连岁荒旱乞将未纳者改于附近处所宜准其请并行北直隶府县有告负欠欲改拨者悉准此例从之
　　○镇守真定等处右佥都御史祝暹奏周家堡落路岭等关口皆逼边要地臣请存留真保定所属州县工匠用砖石砌塞以严边备从之
　　○镇南王徽煣奏父岷王薨逝蒙遣官营葬然所择山地实苖贼出没之处乞赐葬于腹里郡邑或旧封云南故地诏就本地安葬
　　○己酉  仁宗昭皇帝忌辰遣官祭  献陵
　　○辽东三万卫所镇抚总旗舍人高能等七人先是赍敕往海西等卫招抚遇脱脱不花王部下虏以去至是遣使送回  帝以能等跋涉艰险况又传报虏事情赏钞及彩币
　　○文武群臣太保宁阳侯陈懋等言昨者钦承  圣谕欲富国强兵以报讐雪耻思与虏绝臣等罔不痛心切齿与之不共戴天但边境之粮储未充军民之疮痍未复所以前日干冒  圣听今虏使又乞遣使伏望  圣明留心至于预备粮草操练军马以振兵威以雪前耻臣等所宜鞠躬尽瘁以仰副  皇上富国强兵之盛心岂敢忘君父之讐为身家之计哉  帝曰遣使往来虽一时之利国家久安长治之计恐不在此虏情谲诈狗窃之意常存前年入寇京师岂因不遣使臣而致卿等共知但当广议备边御寇复讐雪耻之长策军马如何可以战无不胜粮草如何可以用无不给其余皆勿论草茅之士尚思献议国家政事况国之大臣乎卿等勉之使臣不必遣
　　○庚戌命彭城卫带俸都指挥同知周全守备永宁
　　○通政使李锡受朝觐官高唐州知州康泰银布为校尉所缉六科劾之诏特宥焉
　　○建上林苑监于文德坊玉河桥之西
　　○辛亥诏今岁各处巡抚官不必赴京有事具实以闻
　　○在京各卫并顺天府军民二十余人共诉家有微赀买卖生理虽门面可观而其实不能自给今蒙户部责运边粮给以冠带乞赐怜悯诏户部臣曰朝廷以得人心为本边粮转运听其自愿安可强之
　　○户部言刑部论犯人隐藏牛车不运口外粮者既处以罪牛车宜没官诏免没官并宥其罪令运粮二次完日疏放○山西蔚州并广昌县俱缺粮户部请令右佥都御史祝暹于真定保定二府量起军民夫于易州仓支粮各万余石运给从之
　　○太子太保兼吏部尚书王直言比见  圣谕罢遣使命不欲与虏讲和专修武备臣有以知  陛下真大有为之君然使命不通难保其不入寇乞敕各处镇守总兵大臣发兵哨暸防护有寇则入堡无寇则力耕至于将帅才能不同智勇各异乞敕总督总兵大臣从长简拔各授以兵使之教练务令将识士心士知将意则缓急之间不误使令苟素无训练临期授兵凑成部伍臣恐参差不齐不得如意兵者凶器死生存亡系焉不可不谨  陛下于机务之余常赐宣召总督总兵大臣询其所任之人所行之事待之以诚隆之以礼使之督励将士有功必赏有过必罚则人人思奋虏患易除矣  帝曰天下虽安犹选才能任用况今虏酋谲诈边境未宁正宜选将练兵以备不虞总督总兵于行伍之中有智勇谋略当举用者具名以闻升赏朕必不吝
　　○太子太保兼户部尚书金濂言瓦剌脱脱不花王遣使进马及送使臣高能等来朝奏讨使臣以通和好  皇上欲绝其往来俱不遣使切思遣使通番行之既久已为常事若一旦不遣虏情怀愧托此为辞边衅一开遽难止遏况今边方士气未振兵备未举仓廪之粮尚少疮痍之人未苏若不审己量力远虑深谋遽欲出师讨罪雪耻复讐恐非万全之计昔汉高帝自将三十余万众往击冒顿而有平成之围今腹里人民悉皆凋弊不堪供运而边储有限傥有缓急诚为可虑伏望  皇上念  祖宗创业之艰难悯远近生灵之疾苦屈从群议俯就虏情暂遣使臣量给赏赐往脱脱不花王处转往也先营以答来朝之意延至二三年边廪充实兵备修举随宜用事可图万全  帝曰遣使之事朕自有定见卿但当以足国为务毋为后来边储无备张本所引平城之事恐非臣下所以愿望于国家者
　　○镇守大同西路左少监常力转奏右卫城池去边止五十里孤悬西北通贼要路近闻虏酋也先欲败盟南寇所虑边饷不足虽有良策战守难施乞早赐预备诏谕户部移文大同总兵官量起官军于本处仓运粮三万石给之
　　○金星昼见于巳位
　　○壬子方山王美垣初闻边报急令内使市盔甲自防召民壮为拥护至是又数留妓者与奸法司案其不遵礼法特下书戒饬之
　　○升行人司右司副陈钝为吏部稽勋司郎中以任满九载考称也以司务宋廉署工部虞衡司员外郎事从侍郎赵荣奏保也
　　○礼部尚书杨宁奏脱脱不花王遣使入贡近访知也先亦有人在内切惟丑虏猜忌最重彼也先未必不致疑于脱脱不花王乞将脱脱不花王使迟留数日宴劳锡与比也先使加厚若此则脱脱不花王与也先互生猜忌而扰边之患缓矣  帝曰柔远之道宜待以诚况脱脱不花王奏来欲令使臣速回不可羁留致彼有疑
　　○昌平侯杨洪言去岁五月内三千营调官军一千五百人往易州等处巡哨计今一年之上军士不免疲乏宜于本营如数遣人代回从之
　　○金星辰时见己位巳时见午位午时见未位
　　○癸丑  皇太后圣节免命妇朝贺
　　○巡抚四川右佥都御史李匡奏各处方面及府县正官旧例不许差遣然无事之时催徵钱粮追问刑名可委佐贰至或寇贼生发地方不宁事干军机重务岂可轻以委人必须躬诣其处相度事情从宜区画庶不贻患奏下户部请准其言从之
　　○命锦衣卫运草官军改运京粮一万石赴雷家站备用从工部尚书兼大理寺卿石璞奏请也
　　○以都督汪泉所占官民地共一万六千三百二十余顷俱还官给主私抽柴苇三万余并没官
　　○太子太傅礼部尚书胡濙等奏昨译出瓦剌番文一道令臣等详议以闻观其语意专在求讨使臣以为久远和好彼虽谲诈未保其终然始则奉送  上皇今又还我制使虏使络绎乎道驼马迭送于廷其归向之诚悔过之善亦有不可诬者夫厚往薄来致治之常经今彼使再来此不一报似非所谓厚往柔远也往年土木之事为臣子者罔不痛心切齿  皇上所以拳拳宵旰不能忘也然在边无储积之素在野有奔亡之忧所谓将军有生之乐士卒无死之心者也迩者边报稍急无一人敢言战者甚至张惶失措此系国家安危之大计伏望  皇上愍边境之艰难生民之困苦仰惟  宗社付托之重俯徇远人归化之诚量遣使臣往伸和好仍敕在京总督总兵等官操练军马修饬器械严切守备庶得在彼无可执之词在我有预为之计  帝曰卿等所言固是使臣不遣朕志素定矣
　　○增宣府精兵月粮有家小者给九斗无家小者给七斗复命人赐银一两运贮官库俟调遣出战日给用
　　○甲寅国子监祭酒萧镃乞致仕不允
　　○吏部言昨都给事中张让等奏福建浙江地方贼盗余党未平三司官已行谪降乞将府县正官亦通行查究黜罚从之
　　○设山东莱阳县马山埠巡检司置巡检一员
　　○命昌平侯杨洪充总兵官佩镇朔大将军印其侄都督佥事能升都督同知充左参将俱镇守宣府都指挥使信升都督佥事充右参将提督怀来永宁等处守备洪言臣阖家受禄万死莫报臣男俊任右都督见在三千营管操臣同能等赴边乞将俊存留在京诏俊仍管操但宣府有急令提兵往援
　　○给锦衣卫运粮余丁人口粮月三斗
