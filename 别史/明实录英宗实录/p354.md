<!-- { "loadSidebar": true } -->
　　○礼部奏广西结安等州署州事土官子张伯通遣官族张福朝觐贡马过期赏宜减常例之半从之
　　○巡抚直隶户部右侍郎李敏奏先是户部委官于直隶苏州等府盘追在官粮米数十万恐收贮年久益致腐烂请作官吏旗军俸粮并备倭运粮官军行粮支用附余之数赈济饥民秋成易新偿官从之　　○先是木邦宣慰司宣慰使罕盖法奏乞陇川界边者阑景线地方事下兵部移文审验未报而罕盖法子罕落法陶孟思外法等辄领兵据之陇川宣抚刀歪孟等于云南总兵等官沐璘等遣官谕以朝廷恩威俾各安分因割陇川之底麻地与木邦余地悉归陇川至是璘等以闻从之
　　○癸酉陕西宁夏卫番僧纲司副都纲勺思吉坚参并广西思恩军民府土官知府岑瑛遣子镔等来朝贡马赐僧衣彩叚钞有差
　　○甲戌先是有建言裁革潻设管粮官者廷议事有烦简当量为去留巡抚侍郎李敏以苏松常三府事冗拟留二员户部覆奏止存一员从之
　　○日生右珥色赤黄鲜明
　　○乙亥户部奏各处巡抚侍郎都御史等官每岁八月回京议事今各处贼寇未宁逃移尚多请移文湖广两广河南山西陕西四川云南贵州福建浙江及辽东宣府边方巡抚右都御史李实等俱留巡抚应议之事奏闻区处从之
　　○升工部郎中黎叔林为本部右侍郎仍理军器厂事
　　○丙子都察院右都御史轩輗奏臣奉命于南京总督粮刍今各处仓庾出纳甚繁官员贤否不一任情为弊者甚众请如巡抚例赴京会议兴利除毙之事从之
　　○丁丑安南国王黎浚遣陪臣程真奉表来朝贡金银器皿等方物赐宴并金织袭衣彩叚绢钞有差
　　○升户部主事陈汝言为员外郎命刑部员外郎许振署本部郎中事户部主事杨伸署本部员外郎事
　　○陕西延安府洛川县知县张轼为本府绥德州知州先是巡按御史甘泽奏保轼守己无玷临事有为乞加奖拔至是擢用之
　　○命陕西署都指挥佥事李整子良代为指挥使
　　○直隶隆庆州民被寇逃散招抚复业朝廷既赈恤之矣有司复以农务方殷口食未充为言命复赈之
　　○山东济南府历城长清二县蝗生命户部移文三司严督所属捕痊之
　　○夜月生左右珥色苍白
　　○己卯敕广东琼州府万州土官判官王琥曰朝廷昔以尔祖父能招抚黎人向化故特授以土官职事尔能继承其志荣授官职亦既有年兹特降敕付尔赍回抚谕该管村洞黎人务各安生乐业永享太平之福不许仿傚别洞生黎恣肆非为自取罪愆仍谕所在军卫有司官吏军民人等不许擅入村洞扰害激变如违悉治以重罪
　　○升太常寺博士邹允隆为本寺寺丞
　　○命镇守涿州及守把天津龙门等关并涿州府卫官军俸粮暂于京仓关支以涿州所积粮少故也
　　○除豁河南洛阳县不堪耕种地亩税粮六百九十七石有奇
　　○庚辰安南国陪臣程真等奏欲拜谒先师孔子于国子监从之
　　○升陕西延安府宜川县主簿张绎为本县知县以巡按监察御史甘泽言绎居官勤慎量民贫富均其徭役岁徵税粮二万八千余石不劳而集招抚流民各安其业讼简弊革上下信之县民恳乞升秩故是命
　　○辛巳以册立  皇太子遣吏部稽勋司郎中陈钝刑部湖广司郎中陈金为正使行人司司正李＜宀十见＞行人郭仲南为副使赍诏往谕朝鲜安南二国赐钝等各金织罗衣一袭钞五百贯  免河南开封府所属原武等八县被灾秋粮二万九千一百一十余石马草三万六千二百三十余束
　　○命刑部出榜禁约福建沿海居民毋得收贩中国货物置造军器驾海交通琉球国招引为寇时有言黄萧餋之乱多由海寇啸聚故禁之也
　　○提督独石马营等处都督同知孙安言独石马营官军随营人口众多虽蒙朝廷赈济食犹不给乞再为矜恤事下户部言边情固宜体悉但所积粮有限请移文右佥都御史李秉于万亿库发银济之大口给二钱小口一钱秋成还官从之
　　○巡抚湖广右都御史李实言湖广民因苗贼生发远运死亡及被虏掠逃移过半而徵收食盐米钞岁有定额俱是见在之人陪纳乞将今年停徵明年以后令有司取勘其死亡逃故即与除豁从之仍移文浙江福建广东遭寇之处如例停除
　　○癸未升镇守浙江兵部左侍郎孙原贞为本部尚书任事如故原贞先以剿贼功升俸一级至是镇守太监李德为请故升之
　　○擢进士刘春为兵部主事吴智赵谧孙仁俱南京户部主事吴璘刑部主事
　　○初官吏故勘平人致死者论死不宥给事中于泰言其意本非故杀宜在所宥由是坐故勘者悉得贷罪监察御史左鼎等言小民无知犯法可以情而贷若官吏以学术发身以法律从事操威福之柄岂可怀私受贿巧文深诋杀无罪人原其情与故杀何异先朝屡有恩宥皆不及此岂  列圣之仁明有所不逮诚以法者天下之公不可以私意妄有所轻重也章下刑部尚书俞士悦等言御史言是自后故勘者宜论死不宥从之
　　○山东按察司佥事古镛奏驸马都尉沐昕子回南京通州管船都指挥陈逵擅给马船途次倚势暴横请治昕等罪诏俱宥之
　　○甲申朝鲜国王李珦遣陪臣李蓄等来朝贡海青赐宴并赐金织袭衣彩叚等物有差仍命赍敕并彩段表里归赐珦且敕之曰得奏先有被虏逃在王国人口已行陆续解送辽东此具见王忠敬朝廷之意王自今尤当严戒守边头目但系野人女直先通北虏犯边后带所抢人口逃在王国后门斡木河一带地方藏躲者务须尽数搜寻或设法驱逐或连被抢中国人口送赴辽东总兵官处交收毋令因循潜住浸为彼此边患
　　○乙酉遣中官祭中霤之神
　　○命左军都督佥事宋政辽东都指挥同知施英俱复职初政等坐事降为都指挥使英为佥事至是遇赦故有是命
　　○给靖江王府镇国中尉相宜相＜宀十见＞岁禄各四百石米钞中半兼支
　　○昏刻金星犯灵台星
　　○丙戌升贵州普定卫指挥同知郭贵为贵州都司署都指挥佥事初按察副使李睿荐贵善抚军士屡立战功乞升职令守备普定等处事下兵部核实故有是命　　○立留积仓于直隶蓟州平谷县收贮三河等处并兴州等卫民粮子粒从佥都御史邹来学奏请也
　　○升金吾左卫指挥同知王清羽林前卫指挥同知王智忠义前卫指挥同知李成俱为都指挥佥事羽林前卫指挥佥事奚雄为指挥使清等俱以父兄阵亡例增二级故也建州等卫并海西夷人指挥千户等官凡察等十六人同男妇五十七人来归奏愿居京自效命袭原职赐金织袭衣纻丝钞布有差仍命隶辽东金州卫给房屋器皿
　　○以浙江金华武义等处杀贼功升赏官军人等七百六十四人有差内获功四次至七次并阵伤二十六人人升一级阵亡一十五人袭升二级获功一次至三次七百一十四人给赏盐商及阵伤民快八人给与冠带荣身
　　○戊子升南京监察御史张春为山西按察司佥事复除山东按察司佥事李观智于广东按察司以丧服阕也
　　○太保兼太子太师宁阳侯陈懋等三百五十员失朝参锦衣卫指挥同知毕旺等具名以闻诏姑宥之再犯不宥
　　○命海西来归女直阿冲加等二十人为指挥佥事等官金州卫带俸
　　○赐四川松潘卫指挥千户等官丘义等彩叚表里钞有差以攻剿熬烟寨番人功也
　　○命申明盐禁户部奏国家边计专仰于盐迩岁以来私盐盛行而兴贩者多官盐价轻而中纳者少且如广东海北二提举司行盐之地迤北止于南雄今乃自梅岭羊角水等处而越至江西湖广河东陕西运司行盐之地迤南止于南阳今乃自潼关内乡等处而越至湖广襄阳又如直隶扬州地名狼山了角觜等处路当冲要其土豪紏合势要持兵挟矢势如强贼夤夜贸易动以万计若不禁治恐边方缺粮召商不愿有误边备乞移文各处严督缉捕但越境货卖者送官究问发辽东铁岭卫充军妻子随住有司受赇故纵者亦发边卫充军捕获之人量加给赏从之
　　○户部奏近登州卫言洪武永乐中本卫海船儧运军需百物赴辽东者俱旅顺口交卸甚便近令运至小凌六州河旅顺口牛庄河四处交收缘小凌河等处滩浅河淤往往损失即今运去回船回再运秋深风高海洋险远尤为不便请于所余布花钞锭六十余万暂运于旅顺口以后年分仍运于小凌河四处宜暂允所请从之
　　○户部言偏头关粮用浩繁关吏指以缺乏为由每以粟准支马料请令提督军务左副都御史年富兼理本关粮储从之
　　○夜金星犯太微垣上将星　○己丑升太常寺卿蒋守约为礼部尚书南京太常寺卿章文为南京礼部尚书俱仍掌寺事南京鸿胪寺左寺丞李本为本寺左少卿
　　○升守备天城卫都指挥佥事孙英为山西行都司署都指挥使视事从定襄伯郭登等荐也
　　○命福建行都司都指挥佥事张凯复职凯先坐事降广西南宁卫所镇抚至是遇赦故也
　　○镇守陕西右侍郎耿九畴奏陕西在城操备官军多被管操都指同知杨得青等私役及纵放规利宜究其罪诏曰得青令九畴执问兵部其即移文各边镇守等官如有此弊具闻处置
　　○总督漕运巡抚淮安等处右佥都御史王竑奏淮安海邳二州安东等县大水冲塌军民庐舍漂流畜产农具麦田渰没人民缺食已督有司给粮赈济并将科买物料逋负税粮暂从＜宀十见＞缓事下该衙门议行
　　○刑部广西司主事孙琼奏臣由进士叨任前职父宗充南京国子监生俱无兄弟近日臣母怜臣来京顾视欲去彼则无以全母子之情欲留此则无以尽夫妇之义乞取臣父来充北京国子监生庶得曲全一家慈孝诏以其情可矜特从之
　　○庚寅除豁直隶密云中卫不堪耕种屯地一百一十五顷五十一亩有奇免收子粒
　　○给独石等处守备军士马八百匹
　　○升锦衣卫千户谢庭循府军卫千户殷善俱为指挥佥事仍旧带俸以其善绘事也
　　○是日雷震伤人物击宫庭中门  昏刻金星入太微垣右掖门
　　○是月大雨浃旬河复决沙湾北马头七十余丈掣运河之水以东旁近田地悉皆渰没
　　明英宗睿皇帝实录卷之二百十七
大明英宗睿皇帝实录卷之二百十八
　　废帝郕戾王附录第三十六
　　景泰三年秋七月壬辰朔  太上皇帝居南宫  帝享  太庙
　　○遣中官祭司门之神
　　○命给事中潘本愚行人边永为正副使往吊祭故占城国王摩诃贵来并封其弟摩诃贵由为占城国王诏曰朕恭膺  天命主宰华夷封建诸侯远迩惟一此国家之大典  祖宗之成宪也况占城国远居海涯俾统其民可无君长故国王摩诃贵来袭先代之爵敬  天事大始终一诚抚其人民克修职贡属兹薨逝宜有继承其弟摩诃贵由赋性忠厚国论攸归今特封为占城国王继主国事几在国中大小人民夙夜惟寅尽心匡辅务理分罔或僣踰长坚忠顺之心永享大平之福
　　○罢两淮并长芦巡盐御史盐法河道令巡抚巡按官兼理之
　　○户部言近有揽纳户车户得人财物不如约办纳装载及与之索辄倚赦书诓诈贝□庒赃物免追例以拒之致使上亏国用下损民财乞令法司今后遇有窃盗诓诈赃物可准恩例发落其揽纳户车户不如约者一体追完庶使奸计不行供给不误从之
　　○增给修造大隆福寺官军行粮人月三斗从少保兼太子太傅兵部尚书于谦奏请也
