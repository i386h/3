<!-- { "loadSidebar": true } -->
　　○丁未西城兵马指挥司奏阜财坊有石□□土巾□虒藏小庙中庙旁人钟原等树旗焚香礼□□土巾□以为神谓有疾者摩□□土巾□即愈惑众取财今原已械送法司而庙中祈祷者犹纷纭不已  上命锦衣卫舁虎素之祷者乃息
　　○己酉清明节遣官祭  长陵  献陵  景陵
　　○命都察院右副都御史陈镒代右佥都御史王翱镇守狭西
　　○庚戌遣敕并彩币表里往赐哈密忠顺王倒瓦答失里嘉其能遣人护送亦力把里等处使臣来朝并修职贡故也
　　○亦力把里等处使臣满剌拾黑马黑麻等陛辞命赍敕及彩币表里归赐也先不花王及头目寨打力癿等仍敕沙州赤斤蒙古卫各遣人护送之○大同参将都指挥石亨奏臣奉敕分守西路兼督屯种然大同右卫屯堡皆临极边耕获之时军士散处莫为保障看得忙牛岭外有玉林故城相去右卫五十里与东胜单于城相接其地有险可据又水草便利乞拨官军筑立烽墩哨了仍于故城择取一隅修为营垒以驻往来哨马既得以保障边方亦可以防护屯种从之
　　○辛亥朝鲜国王李祹遣陪臣李季疄等奉表及方物来贺宫殿成赐宴并赐彩币等物有差
　　○直隶河间府沧州知州上官仪奏本州连岁涝蝗旱相仍民食匮乏惟拾草子自给去岁官贷预备仓粮乞暂停徵以俟年豊  上曰仓廪之积本以为民歉则给之俟豊而歛当如是也即从其请
　　○壬子造会同馆及观星台○掌狭西巩昌卫事都指挥佥事汪寿与巩昌府知府韩福缔姻寿族兄信诬告人死罪下福归结福曲芘信巡按御史李匡平反其狱奏寿福私相党庇请分调用之  上不从但移文戒其再犯
　　○癸丑四川乌蒙军民府遣把事夷则等广西奉议州遣头目黄寿等贡马赐彩币有差
　　○大同总兵官武进伯朱冕巡抚右佥都御史罗亨信参将都指挥石亨奏臣等奉命会议陈言事宜今议如左一管屯军官数更则廉干者不能久职贪婪阘茸者得以肆志偷安宜慎选其人专一提督不许更易则屯田得实效矣一迤西操备军士众多供亿艰难今大同右卫有地广阔肥饶可以开种欲于大同左右玉林云川四卫存操守城步军内量拨千百名屯种减支月粮三斗收成军如旧团操一马军连年陪补马匹置办军装多致疲弊欲令其中丁多有力之家自备谷种牛具于空闲地尽力耕种子粒就收本队以备陪马及修缮器械之费  上悉从之
　　○增给各王府亲王郡王镇国等将军并郡主郡君县主县君乡君仪宾折支禄米钞每石增十贯
　　○命南京工部修治西安门内廊房
　　○甲寅总督云南军务兵部尚书兼大理寺卿王骥等劾奏左副总兵都督同知李安统兵防护潞江粮道不遵纪律乃听千户萧亮等要功轻举为贼所败杀死官军一千八百余人乞逮至京师明正其罪  上以安将还命法司俟其至日以闻
　　○乙卯  上御奉天门谕五府六部诸大臣曰朕统承大位于今八年  祖宗陵寝尚未谒祭感兹雨露心用愓焉涓以今月二十九日诣  天寿山躬修岁事尔诸司其具合行事宜以闻
　　○罢给大臣朔望酒馔先是光禄寺卿柰亨奏瓦剌等处使臣来朝本寺牲牢数少供具不敷除国师剌麻下程及大隆善等寺诵经斋食不动外其朔望支待各衙门堂上官酒馔暂乞停止候使臣回日仍旧举行从之至是亨复申前奏  上命罢之著为令
　　○致书楚王季堄曰国家以孝为治以正彝伦敦风教用图化成臻于大顺叔宗室懿亲克崇孝敬比因母妃邓氏婴疾几危叔呼号吁天愿以身代躬侍汤药不角□羊带者几月母妃竟愈以谓叔之孝诚所致命有司具闻叔谦抑再三朕深嘉之仰惟  太祖高皇帝封建楚国昭王庄王世有令德宗藩之贤楚为首称叔自袭封恭谨茂著兹以孝闻谅足匹休前人仪式宗藩诗曰孝孙有庆庆者福之谓也又曰孝子不匮永锡尔类继自今益广是心以固藩屏不惟我国家有无疆之休叔亦有无疆之闻  车驾将诣  天寿山命工部右侍郎张琦除道
　　○总督大同等处粮储山东布政司右参政沈固奏迩者瓦剌也先遣使脱木思哈等二千二百余人赴京朝贡经过大同往来支应并护送官军行粮刍豆共费三十一万有奇
　　○巡按广东监察御史张善言为治莫急于安民安民莫切于守令守令得人则郡邑之民安而天下治矣钦惟  皇上自登太宝以来急治求贤尤重守令之选然尤虑天下贤才非一人所能周知令廷臣公举郡邑往往得人近又罢荐举县令之制专委吏部铨除故县令克举其职者少今后县令有缺仍从六部都察院通政司大理寺六科十三道等衙门及布政按察二司巡按御史提调学校佥事荐举铨补其授职之后有贪墨不律者连坐举主如此则进贤之路广滥举之弊绝而长治久安之道得矣  上谕吏部臣曰比因各官保举知县狥私者多方专委尔吏部行之不必纷更要在简择之精耳见在任者移文按察司巡按御史严加体察有贪刻害民者逮治之阘茸无为者具以闻朕自裁处今后御史举劾官员务陈实迹不许泛言
　　○故新建伯李玉家多支俸粮三百余石应追还官玉妻诉贫乏食用俱尽不能陪偿  上悯之命所司免追
　　○把总指挥刘深自陈年力少壮愿如都指挥纪广例入武学讲习武经等书以图报称兵部以闻从之
　　○山西按察使徐永达卒永达字志道河南归德州人由太学生授同官县教谕永乐间召拜翰林编修侍  皇太孙读书后升右春坊右中允宣德初升鸿胪寺少卿复升本寺卿时交阯酋长陈暠死其臣黎利谋叛南徼骚然  上遣永达如其国永达谕利以顺逆晓以祸福利稽首称罪贡献于廷行有宝货之馈却之弗受  上深嘉悦燕劳甚厚已而升湖广按察使丁内艰服阕复除山西莅官清正军民畏服永达在任日止蔬食两餐妻在故里纺绩以供其衣时巡按御史颜继非法用刑永达奏而降之都御史陈智大怒使后巡按者密察永达之过久之无过可举智又怒巡按者欲黜之于是巡按者讦智所为朝廷责而宥之智大惭永达之名益振至是以疾卒巡抚少卿于谦往吊见其官舍萧然角□羊束带金赙之
　　○丙辰礼部引会试中式举人姚夔等一百五十人陛见
　　○拨腾骧左等卫官军二千人于御马监牧马
　　○丁巳礼部尚书胡濙等奏臣闻永乐宣德间多有军民人等于驻跸所进献马匹牛羊蔬果等物或给价钞或以衣服赐之今  圣驾谒  陵所至之处虑有以物来进献者欲行户工二部量支钞锭及纻丝衣绢衣以备给赏从之
　　○河南署都指挥佥事邓铎坐枉法受财绞罪赎还职
　　○戊午礼部尚书胡濙等奏恭遇  圣驾谒祭  陵寝在京文武诸司例应分官随驾谨条上职名以请  上命太子太保成国公朱勇襄城伯李隆脩武伯沈清安乡伯张安都督陈怀等各率兵从卫少师杨士奇少保杨溥尚书郭琎王佐胡濙右都御史王文左侍郎邝野等扈从西宁侯宋瑛宁阳侯陈懋尚书魏源佥都御史曹翼居守京城
　　○调河南布政司右参政李让于山东布政司专督粮储
　　○给南京兴武等卫官军马一千二百余匹
　　○命诛南京尚膳监内使郭敬敬不谨失火焚内府廊房六十余间所贮物料器皿等七十二万五千五百有奇及钱粮簿籍守卫衣甲皆为之空南京刑部奉旨执敬鞫治狱成以闻命即诛之
　　○己未楚庄王妃邓氏薨妃宁河武顺王邓愈孙女洪武三十三年册封楚世子妃洪熙元年册封楚王妃至是薨讣闻  上辍视朝一日遣中官赐祭命有司营葬事
　　○尚膳监内使王彰章叁□厸等盗用椒果等物事觉枷号于光禄寺门示众
　　○庚申告  奉先殿遣官祭皇城门神  上遂启行诣  天寿山  遣礼部尚书胡濙祭  天寿山之神曰兹者躬谒  祖宗陵庙惟神永奠兹土拱卫  圣灵特用祭告  辽东都司都指挥使刘清卒清和州人以富峪卫千户从  太宗渡江有功升山西都指挥佥事复以征交阯功升狭西都指挥使坐事谪戍辽东寻复职转辽东都司未几出巡失利谪戍甘州寻复官至是卒遣官赐祭清慷慨有才略驭军严整处己俭约然与人寡合累经挫衄跲而复起劲直濒老不哀云
　　○辛酉  车驾至  天寿山
　大明英宗睿皇帝实录卷之九十
　　正统七年三月壬戌朔  上祭  长陵  献陵  景陵  长献二陵祝词曰祁镇肆以眇躬嗣承大统仰惟  圣德裕我后昆□恩同天地兹涓吉旦祗谒  陵寝恭陈祭奠用伸追慕不胜感怆  景陵祝词曰祁镇肆以眇躬嗣承大统仰惟  圣灵早见遐弃鞠育  大恩昊天罔极垂裕国家允底清宁兹涓吉旦祗谒  陵庙恭陈祭奠用展孝思追慕  圣容不胜哀痛是日扈从等官陪祭天宇清明和风徐来旌旗晻霭鹳鹤回翔人咸以为  上之诚孝有以感  天心格  祖宗而致然也
　　○癸亥  车驾发天寿山
　　○甲子  车驾至京城文武百官军民耆老人等及四夷朝使咸出迎于都门外拜呼万岁  上入大内谒  奉先殿  太皇太后  皇太后出御奉奉天门朝见群臣
　　○乙丑国子监祭酒李时勉奏本监旧有祭器乐器祭服进士冠服既无库藏收贮兼无库役看守恐致疏失乞命顺天府于丁粮相应人户内佥点二名来监看守又本监已停会馔而鱼盐之属犹供本色有买办不敷难于散给乞命该部停止逐月依时价关钞以给诸生从之  丙寅晋府门副陆旺初因晋王薨榆社王幼稚谋以事陷承奉张泰而代之王不从旺輙挟制抗拒时乘醉詈王王及方山王不平各奏其恶法司论当绞从之
　　○丁卯贻郑王瞻埈书曰顷叔患风疾已二次遣医去视今闻叔疾增剧必医者药未进服左右侍奉未至以致迨今未愈叔宜善自保爱定心安意不可因小事辄生眩惑勉进药食蚤遂痊安用副予亲亲之望仍书谕王子祁锳曰尔为叔嫡长子今特命尔整治府中一切之事须同母妃谨事叔疾勿致勿致惊疑蚤晚劝进药食不可顷刻怠忽已升内官阮机为本府承奉正阮我为承奉副令辅导尔理事并钤束内官内使人等照管一切器用财物不许纤毫疏失敢有放肆不遵法度者即奏处治向有般去财物者俱令追究送府匿不发者亦即奏闻及敕长史司并仪卫司等官令其提督钱粮严切门禁不许侵费透漏凡府中大小事务皆令承奉司与长史司官公同计议启尔施行尔亦宜禀复母妃□确处置务在得宜
