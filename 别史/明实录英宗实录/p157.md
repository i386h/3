<!-- { "loadSidebar": true } -->
　　○漕运总兵官都督佥事武兴巡抚侍郎周忱等奏常州府武进县民言漕舟出夏港泝大江风涛险阻害不可胜言常州西城有德胜新河北入江江北扬州府泰兴县有北新河中间有淤浅者俱宜浚之以避大江险阻浙江都司署都指挥佥事萧华言永乐宣德间漕舟自常州府孟渎河出江入白塔河江行不踰半日今孟渎河淤浅请浚之广东按察司知事黄武浙江处州卫指挥使牛通皆以为言事下臣等计议华等所言皆有据请先浚孟渎河其白塔河有四闸可于其中大桥闸筑坝候运河水泛则启闸行舟水落则仍闭塞德胜河亦宜修浚惟北新河计当役一十五万五千人一月方完比者连年灾伤不可兴大役请俟浚理孟渎河白塔河德胜河完再议  上从之
　　明英宗睿皇帝实录卷一百二终
　明英宗睿皇帝实录卷之一百三
　　正统八年夏四月丙戌朔享□太庙
　　○遣官祭司灶之初
　　○敕宁夏总兵官都督史昭等曰宁夏密迩胡虏屡敕尔等严兵以防不虞近闻缘边城垣颓圯兵器损坏皆不整饬乃广买庄田私役屯军改挑渠道专擅水利又纵下人占种膏腴屯田是致军士怨嗟兵政废弛近胡虏入境不满百人官军束手无措若大寇猝至何以御之今姑不问敕至尔等其洗心易虑废驰者整饬之私占者改正之以赎前愆如不遵朕言仍前恣肆必罪不宥
　　○丁亥郑王瞻埈长子祁锳奏母妃近薨已蒙遣官择地凤翔县今奉敕移国怀庆欲奉母妃柩同行乞命原遣官于怀庆择地改葬从之
　　○命都指挥佥事翁信刘顺任江西都司
　　○设云南芒市长官司以陶孟刀放革为长官隶金齿军民指挥使司初放革从叛寇思任发至是来降靖远伯王骥请设司授官俾抚安夷民故有是命
　　○设云南大理卫下关至沙木和等五堡并赵州迷渡市巡检司各铸印给之从靖远伯王骥奏请也
　　○巡按江西监察御史李匡奏近户部移文令江西临江府将拨运粮六万石每石粜银二钱五分输京备用缘所积米年久陈腐人籴者少乞为减作二钱一石俯从民便从之
　　○革顺天府遵化县芦儿岭巡检司从巡按监察御史王受奏请也
　　○戊子钦天监春官正王巽言京师多盗宜如南京筑外城置官军守门事下工部请严禁盗之令不必筑城恐过劳费  上是其言
　　○设山西辽州榆社县黄花岭和顺县松子岭二巡检司置巡检各一员以右参政李让言二处盗贼剽掠为害故也
　　○己丑伊王颙炔奏庶长子年已长成别居缺内使使令访得洛阳等县有净身民岳文通等八名乞收入府  上复书许之仍戒其毋故违禁令
　　○占城国王摩诃贲该遣通事罗荣同王侄且杨乐催等赍捧金叶表文谢恩贡舞牌旗黑象等方物赐宴并赐彩币等物有差
　　○敕总督云南军务兵部尚书靖远伯王骥总兵官右都督沐昂等曰得奏缅甸前报已执贼首思任发囚阿瓦城欲从贡章械来今乃云约会官军攻剿思机发取孟养与之然后解发其情昭然可见敕至尔等密察思任发果为缅甸所得而固执不解即遣人往谕木邦及附近土官头目令各集人马候秋进兵务殄此贼大抵以夷攻夷古人长策况缅甸颇远官军未易深入非夷兵不可尔等亦选调万人随进助具声势尽心筹画务图万全仍具所议方略以闻
　　○国子监祭酒李时勉以年至七十乞致仕  上以时勉学行淳正为诸生矜式不允其去
　　○升浙江道监察御史姜永为山东按察司佥事奉敕往山海永平总兵官都督同知王彧处赞理军机文书
　　○巡抚河南山西大理寺左少卿于谦奏山西用钞浩繁岁积不敷请以今年盐粮除大同一府外其太原等府以一半折纳钞贯每米一石折钞一百贯收贮备用从之
　　○广东都指挥佥事姚麟奏沿海东筦等二十四千户所兵少御备不敷请撤原拨二分屯军就粮守城以固边圉事下户部言屯田诚安边长策是以我朝  列圣深所注意若徇麟言坐食供饷民困兵骄非经国至计请移文广东果缺防守止宜如狭西例于屯军丁多之家摘拨正军守城以二人供给之余丁顶补下屯务在不失原定分数违者从管屯官究治从之
　　○庚寅命湖广忠建宣抚司宣抚田大望子隆副使谭思铭子暹代职
　　○吏部奏太仆寺少卿崔奎既以年老乞致仕又自言守城有劳显是贪饕禄位希求留用顺天府府丞朱孔易自称年及七十例应致仕而其年实八十矣俱宜论罪  上优贷之令任事如故
　　○翰林院学士蔺从善以年老乞致仕从之
　　○免直隶凤阳灵璧二县去年被灾夏税麦一万五千四百石有奇
　　○增直隶苏州松江并浙江缘海卫所旗军月粮先是月粮有家小者八斗只身者五斗五升老幼者三斗余米折钞至是户部右侍郎焦宏请有家小者增至一石从之　　○辛卯敕都察院右佥都御史卢睿往宁夏代右副都御史金濂参赞军务
　　○衡阳王贵□□火沅陵王贵燏奏府中缺内使  上各遣四人给与仍谕王善遇之
　　○锦衣卫指挥佥事王息奉使兀良哈三卫还奏原带官军五十一人并兀者等卫野人女直都督剌塔等一百一十九人今俱还得马一百六十三匹进贡  上命礼部赐酒馔兵部定拟升赏
　　○升通政使司右参议虞祥为户部右侍郎吏科给事中汤鼎为通政使司右参议由吏部尚书王直会都察院右都御史王文等荐举也
　　○壬辰升四川成都府双流县典史苏会为仁寿县知县从本布政司左布政使邢旭荐其持身廉谨也
　　○巡按山东监察御史徐璟劾守备都指挥李弼受赂纵军杖死军职命执而鞫之
　　○癸巳赐文武百官宴○命辽东都指挥使裴俊仍守备开原初俊守开原右佥都御史王翱奏调守沈阳懿路至是  上以开原要害乃复命之
　　○升云南临安府知府赖瑛为本布政司右参政支正三品俸仍理府事瑛九载任满当考绩诣京靖远伯王骥等奏其勤于抚字深得夷情乞留之故有是命
　　○户部右侍郎焦宏言海门卫桃渚千户所城池旧有塘岸障隔海潮岁久坍塌潮水渰浸不堪居住况倭寇窃发艰于防制已会议于临海县地名芙蓉创筑城池拨官军备御所占官民地一百二十亩有奇应输税粮米麦钞乞为除豁从之
　　○甲午朝鲜国王李祹遣陪臣权孟孙等赍表谢恩贡海青白鹰及方物赐宴并赐彩币袭衣等物
　　○提督辽东军务右佥都御史王翱奏女直野人窃入镇北山虏守卒二人指挥同知王崇率官军追至海西寨得之擒贼二人而还请旌崇功并治守了官军罪  上命升崇为指挥使并所领官军有功者十人各赏绢二匹布二匹失机官军各杖一百
　　○乙未升锦衣卫指挥佥事王息为指挥使东宁卫正千户王武为指挥佥事兀者等卫都督佥事剌塔为都督同知都指挥佥事木当哈为都指挥同知指挥同知莽加为指挥使故指挥佥事范察子兀加哈袭为指挥同知以使兀良哈功也
　　○工部右侍郎黎澄年七十应致仕上＜锍-釒＞乞留用  上怜其交阯远人从之
　　○福建行都司都指挥佥事徐信蒋贵坐不躬赍贺表代以属官狭西行都司署都指挥佥事杨斌坐隐匿官粮私役军伴奉旨陈状文过不实俱下狱论赎杖还职
　　○丙申命各处都布按三司知印承差俸粮月给本色米三斗余仍折钞
　　○丁酉建司礼监衙门毕遣工部尚书王卺告谢司工之神
　　○安南国故王黎麟嫡子浚遣陪臣黎傅等赍捧国人表文请封及贡方物赐宴并赐彩币袭衣等物
　　○遣指挥使季铎指挥同知李全等赍敕谕朵颜卫都挥使完者帖木儿泰宁卫都督佥事拙赤福余卫都指挥同知安出及各卫管事大小头目人等颁赐彩币表里有差
　　○都察院右都御史王文等劾奏少师兵部尚书兼华盖殿大学士杨士奇纵其子稷为恶宜黜  上曰士奇  先帝旧臣日夕辅导朝廷焉知其子居乡为恶命守官如故翌日六科十三道又交章劾之
　　上置不问
　　○戊戌修武伯沈清卒清直隶滁州人由燕山前卫百户累功升指挥同知永乐间督工内府营造升后军都督佥事寻充参将镇守大同洪熙元年召还镇守居庸关宣德四年率兵修筑云州等六城又管操神机营军马十年升都督同知正统四年以修盖京都城楼濠桥升右都督五年督修奉天华盖诸宫殿工毕封奉天翊卫宣力武臣特进荣禄大夫柱国修武伯食禄一千一百石子孙世袭赐以诰券至是卒遣礼官谕祭命有司营葬谥襄荣清河附中官王振未有军功以荣造累升官爵素行贪淫不足取云
　　○镇守宣府总兵官永宁伯谭广奏年踰八十乞致仕镇守右监丞赵琮等奏广驭下有方年虽老而筋力未衰乞留视事  上曰边将宜用老成人况又镇守官保留其仍总理边务
　　○浙江绍兴卫三江千户所先是于绍兴府仓关支俸粮往复六十余里官军苦之至是于本所置三江仓贮粮以给设大使一员仓隶山阴县从户部右侍郎焦宏请也
　　○户部奏正统八年夏税已定拟诸处徵输比闻山东河南山西北直隶保定等府旱小麦无收合为斟酌除起运在京急用外其存留本处及起运在外之数愿纳粟米者听令抵斗输之其宣府独石马营诸处马料浩繁愿纳菽粟者亦准抵斗输纳为便从之
　　○己亥周府原武王子埘妃刘氏薨妃南城兵马副指挥刘淳女正统六年册封至是薨讣闻  上遣中官致祭命有司营葬
　　○庚子  上以久旱遣英国公张辅祭告
　　昊天上帝  厚土皇地祇成国公朱勇祭告  太社  太稷礼部尚书胡濙祭告太岁风云雷雨岳镇海渎山川之神曰国本惟民民命惟食今春以来雨泽愆期秋榖未登夏麦将槁民受其咎责实在予祁镇祗图自新用祈霈泽以苏民望以福我国家不胜恳切之至谨用昭告伏惟鉴知
　　○命妙善通慧国师锁南监参侄锁南巴袭封妙善通慧国师赐诰剌麻绰失吉监粲于狭西广善寺修行赐敕谕并图书其文曰广宣慈化
　　○擢行人王琳叶蓁潘洪朱昇知县严颐署教谕事举人张子初署训导事举人汪澄刘安史颐谯明为监察御史琳等先以吏部选送都察院理刑至是考称故擢用之
　　○宁夏右参将都指挥佥事王荣奏宁夏官马永乐中每年四月俱于高台寺至陆墩沿河一带地阔草蕃之处牧放比至五月移于高家闸白烟墩观音湖凉爽水冷之处水草以时马得蕃息近年河滩沿山草场俱为总兵等官占据牧养私畜或开垦成田以此官马俱于马窑墩牧放去城二舍之远非惟马不蕃滋有急亦难调遣请敕狭西布按二司勘视定立界限置草场牧放为便事下户部奏请移文参赞军务都御史覆视而行从之
　　○辛丑漕运总兵官都督武兴奏南京水军左等卫官军兑运粮七千二百六十余石皆因风浪碎舟漂流无存请将原定京仓粮扣数改于通州输纳存省耗费脚钱陪补漂流粮数从之
　　○先是宁夏右参将都指挥佥事王荣奏总兵官右都督史昭左参将丁信私役官军动以千百计广置庄田各有二十余所霸占鱼池侵夺水利事下都察院右都御史王文等请治其罪  上曰昭信姑不问录状以示俾自新如不改前非必罪不宥
　　○巡按贵州监察御史杨刚奏按察司副使李睿歛财馈人律应杖  上命镇守副都御史丁璇审实处置以闻
　　○壬寅命镇远侯顾兴祖管神机营定西侯蒋贵管五军左哨操练军马
　　○山东登州卫指挥使王昺请修城楼许之
