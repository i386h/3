<!-- { "loadSidebar": true } -->
　　五年春正月辛卯寻阳地震二月南燕慕容超冦淮北执我平阳太守刘千载济南太守赵元三月乙亥大雪平地数尺刘裕表伐南燕甲午建牙戒严四月帝饯裕于西堂己巳舟师发京邑自淮入泗五月次下邳舍舟歩进所向无前六月震太庙丙寅裕大破燕军于临朐秋七月姚兴将乞伏干归僣称西秦王于苑川九月戊辰后燕离班杀其主髙云云将冯防杀班自立为燕王六年春正月卢循为始兴太守徐道覆自番禺説循曰本停岭外岂为子孙实以刘裕难与为敌今顿兵燕城下未有还日以我思归众掩何刘如反掌耳既克京师挟天子诛执政改镇守倾根本刘裕纵还无能为也循从之二月刘裕尅南燕获主慕容超归斩建康市尽平齐地三月广州刺史卢循举兵反进冦南康破卢陵长沙逼江州刺史何无忌死于豫章　无忌东海郯人也少有大志忠亮任气人有不称其心者輙形于言色起家为太学博士时镇东将军刘牢之即其舅也在京口每有大事常与叅议之元显子彦璋封东海王以无忌为国中尉及桓害彦璋于市无忌恸哭而出时人义焉既簒逆刘毅家居京口与无忌素善焉言及兴复之事无忌曰桓氏彊盛其可图乎毅曰天下自有所归虽彊易弱正患事主难得耳无忌曰天下草泽中非无英雄也毅曰唯有刘下邳无忌笑而不荅还以告裕裕初为刘牢之防军与无忌相亲结至是因宻共圗遂要毅防同举义兵袭破京口【案三十国春秋义众起令无忌作檄文无忌重烛为之其母刘牢之姊伺于屏风见之喜曰我不如东海吕母明矣汝能如此吾讐雪矣】闻刘裕及无忌等起兵甚惧其党曰刘裕乌合之众势必无成愿不为卢曰刘裕勇冠三军当今无敌刘毅家无儋石之储樗蒱一掷百万何无忌刘牢之外甥酷似其舅三人共举大事何谓无成败后武陵王承制以无忌为辅国将军与刘道规追桓大破将何澹之义熈初迁都督荆江二州刺史进镇南将军卢循作冦使徐道覆顺流而下舟舰皆重楼强弩无忌拒之为循所败无忌厉声曰取我节来躬执节以苦战遂握节而死诏赠司空以轻锐而没朝野痛之夏四月刘裕自广固留左将军刘敬宣为青州刺史癸未裕至京师甲申刘毅表南征发自姑孰大风折木戊子卫将军刘毅与卢循战于桑落洲王师败绩丙辰尚书左仆射临汝公孟昶惧贼盛不敌上表曰中军北伐众并不同賛成此役唯臣而已今狂冦乗间宗庙危逼臣之罪也臣请引分以谢天下封表毕归自杀　昶字彦逺平昌人为桓宏兖州主簿刘迈与昶不善毎譛于桓昶惧乃与刘裕等同谋起义尅日共进刘毅率六十人入广陵城斩桓宏即日以其众过江防刘裕于京口累迁位丹阳尹尚书令仆射及卢循冦逼何无忌刘毅相次败而刘裕北伐新还恐不能敌与诸葛长民议权奉帝过江避贼刘裕不许曰今兵虽少犹可拒战大丈夫终不能草间求活昶策其弗尅请前死以谢朝廷裕怒曰卿且用一战死复何晩昶遂上表自缢而死【案晋列女传昶初起义谓其妻周氏曰刘迈毁我于桓便一生沦防决当作贼卿幸可早离絶脱得富贵相迎不晩也周氏曰此非妾所离自君二亲在堂欲建非常之谋岂妇人所敢谏事之不成当于奚官奉养大家义无归志昶怆然乆之不言而起妻追昶还坐曰观君举止非谋及妇人不过欲得财物耳指抱所生女示昶曰此儿可卖亦当不惜况货财耶遂倾资产以给军事又语叔觊妻云昨夜夣殊为不佳在于赤色尤不宜也有此物可悉藏之觊妻大惧以为然所有绛缯悉敛付之周氏乃置帐中潜制军服军仪获举周有力焉】己未大赦以刘裕为太尉乙丑内外戒严诏太尉裕出屯石头徙南岸居民渡淮非发材板栅石头使筑祖浦药园建尉三垒以大司马琅琊王徳文都督宫城诸军事屯中堂皇冠军将军刘敬宣屯北郊辅国将军孟懐玉屯丹阳郡建武将军王仲德屯越城广武将军刘懐黙屯建阳门六月循军次三山先锋度新林刘裕登石头城而望筹之曰贼若新亭直上须避之如回泊蔡洲此成擒耳循将徐道覆请于新亭焚舟而战循曰不然我大军未至而孟昶自杀观其形势不战而破不如披甲蔡洲以待之初刘裕望见舩向新亭有惧色及见回泊蔡洲喜曰贼落吾下也使宁逺将军索邈领鲜卑装虎班突骑千余匹皆被练五色自淮南岸挥兵至于新亭循军聚而观之惮于陆战乃引舰攻石头栅城神弩乱发引退设伏于南岸列阵裕率毅诸葛长民拒战以大筏因风逼之大破循军于江中循遁走【案三十国春秋时有童謡云官家养芦化作荻芦生不止自成积又曰芦荻泛泛逐水流东风吹尔起郍能入石头】丙寅震太庙鸱吻秋七月诏觧严持水军于东府庚申遣将军孙季髙潜自东洛浮海取广州甲子使河间内史蒯恩王仲德为前锋追卢循刘裕自摠大军继之卢循上冦荆州军败走寻阳冬十二月壬辰裕率诸将大破卢循于豫章无锡人年八嵗一旦暴长八尺髭髯蔚然三日而死
　　七年正月乙未刘裕还军京师进大将军加班剑二十人二月壬午右将军刘藩追斩徐道覆于始兴循走交阯　循字子先小名元龙范阳人司空从事中郎谌之曾孙双眸囧彻瞳子四转善草书沙门惠逺见而谓之曰君虽体渉风素而志存不轨孙恩死后统众入东阳刘裕讨之循走泛海因奔广州袭破刺史呉隠之自行州事号南平将军遣使贡献朝廷以新定桓氏中外多虞未遑讨伐因乃假卢循征虏将军广州刺史义熈中刘裕伐慕容超循姊夫徐道覆説循举兵度岭掩袭京邑既闻刘裕还众惧劝循还军上据荆湘以割天下之半令自新亭上军循又不聼道覆叹曰我为卢公所误也事必无成使我得遇英雄主驱驰天下不足定也及刘裕破循循单舸走还欲保广州而孙季髙潜以浮海袭防番禺收其家执其父母等循既度岭闻广州已平遂进交阯至龙编夏四月交阯刺史杜慧度诈而败之循势屈知不免先鸩其妻子及妓妾数十人而舍其乐从死者遂自投水而死慧度取其尸斩之传首京师枭于大航
