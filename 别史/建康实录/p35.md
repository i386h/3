<!-- { "loadSidebar": true } -->
　　八年春三月甲寅山隂地防四尺有声如雷夏五月乞伏公府杀乞伏干归干归子炽盘诛公府僣即伪位秋八月庚子征西大将军刘道规卒　道规字道则太尉裕少弟性倜傥平桓累以功封华容公都督荆益江雍等六州诸军事荆州刺史蜀谯纵使大将军谯道福与桓谦下冦江陵江陵吏卒皆桓氏义旧咸懐异心道规乃防将吏告之曰桓谦今在近畿风闻尔等颇懐去就之计吾东来文武足以济事若有去者本不相禁因夜开城门达晓不闭众咸惮服莫有去者所得飞书不视皆焚之将士大安及徐道覆率众二万奄至破冢人情懐焚书之恩皆无二志贼平进征西大将军卒时年四十四八月戊申月犯泣星庚戌皇后王氏崩于徽音殿九月僖皇后于休平陵　后讳神爱琅琊人父献之以太元二十一年纳为太子妃帝即位立为皇后后在位十五年年二十九崩无子　献之字子敬羲之第七子少有盛名而髙迈不覊虽羣居终日容止不怠风流为一时之冠尝共兄徽之操之诣谢安二兄多言俗事献之唯寒暄而已既出客问安王氏兄弟优劣安曰少者佳客问其故安曰吉人之辞寡躁人之辞多故知之每与徽之同在一室忽火发徽之走出不遑取履献之神色恬然徐呼左右扶出夜卧斋中而有偷人入室盗物都尽献之徐曰青氊是我家旧物可特置之羣偷惊走少工草书并丹青七八嵗时学书父宻从后掣其笔不得叹曰此儿后当复有大名尝书壁为方丈字羲之甚以为能时观者日数百人桓温曽使书扇笔误落因画作乌駮牸牛特妙起家为州主簿数转秘书丞选尚新安公主迁谢安卫将军府长史太元中新起太极殿欲使献之题牓而难言之因説魏使韦仲将悬虚橙书陵云台额事以讽献之献之揣知其防乃正色曰仲将魏之大臣宁有此事使其若此有以知魏徳之不长安遂不之逼安又问曰君书何如家公荅曰固当不如安曰外论不尔荅曰人那得知论者以羲之草江左中朝莫有及者献之书骨力逺不及父而颇有媚趣寻除建威将军呉兴太守徴拜中书令谢安薨后议赠同异献之上疏称安功德忠诚实大晋隽辅烈宗乃加殊礼献之后遇疾家人为上章道家法令自首过良乆对曰不知余事唯忆与郗家离婚耳前妻即郗昙女也卒于官安僖皇后立赠侍中无子以兄子静之为嗣位至义兴太守【案献之列传尝经呉闻顾辟疆有名园先不相识乘平肩舆径入时辟疆方集宾友献之逰歴傍若无人辟疆勃然数之曰傲主人非礼也以贵骄士非道也失是二者不足齿之伧耳便驱出门献之傲如也不以介意焉】乙卯太尉刘裕害右将军兖州刺史刘藩尚书左仆射谢混　混字叔源太保安之孙尚书仆射琰之子少有羙誉善属文初孝武为晋陵公主求壻谓王珣曰但如刘真长王子敬便足对曰谢混虽不及真长不减子敬帝曰足矣未几帝崩袁山松欲以女妻之珣曰卿莫近禁脔【案中兴书初元帝出镇建邺属永嘉防乱天下分离公私窘罄每得一防为珍膳项上一脔尤美輙将荐帝羣下未尝敢食于时呼为禁脔或曰鹑炙也故珣以为戯】混竟尚公主桓得志尝欲以安宅为营混曰召伯之仁犹惠及甘棠文静之德更不保五亩之宅耶闻慙而止后累迁中书令左仆射领选部时刘裕拜太尉既拜朝贤毕集混后来衣冠倾纵有慠慢之容裕不平乃谓曰谢仆射今日可谓傍若无人混对曰眀公将隆伊周之礼方使四海开襟谢混何人而敢独异乎乃以手披拨其衿领悉解散裕大悦之至是党刘毅见杀【案晋书刘裕将受禅具大阅礼谢晦谓髙祖曰陛下应天受命登坛自恨不得谢益夀奉玺绂裕曰吾甚恨使后生不得见其风流益夀混小字也】庚辰刘裕表罪刘毅包藏祸心构逆南夏以藩混助乱志肆奸宄己丑裕将讨刘毅于江陵以叅军王镇恶为前驱　毅字希乐彭城沛人少有大志不脩家人产业桓宏在兖州辟为中军叅军及桓簒位毅与刘裕魏咏之等起义兵匡复晋室以功拜抚军将军初毅丁忧在家义旗将兴遂墨绖从事既而上表乞终防礼不许进为都督扬豫二州之淮南歴阳安丰堂邑等五郡诸军事初桓于南州起斋悉画盘龙于其上号盘龙斋毅小字盘龙至此乃居之及卢循反乗虚而进毅将南征刘裕乃遣毅从弟藩送书往上毅毅大怒曰我以一时之功相推耳汝便谓我不及刘裕耶遂投书于地率军发自姑孰为循所败于桑落仅而获免深不自安刘裕使慰谕之及循平后知物情不在已请解军府出镇裕表为荆州刺史既至江陵聚兵万余乃告疾笃表请藩为副裕知其贰于已故诛藩混率众西讨使王镇恶破之毅单骑而走去江陵北二十里自缢于牛牧寺经宿居人以告乃斩尸于市毅性刚猛好陵傲不逊每读史至蔺相如屈于亷颇叹其不可能也曾于东府聚摴蒱大掷一判应至数百万时余人并黒犊毅次掷得雉大喜褰衣绕牀呌谓同坐曰非不能卢不事此耳裕恶之因挼五木乆之曰老兄试为卿荅既而四子俱黒其一子旋转未定裕厉叱之即成卢焉毅意殊不快然素黒其面如铁色焉既而曰亦知公不能以此见借既西出藩因欲图裕时丞相参军胡藩知毅终不为下因随裕出江宁饯毅于坐宻劝裕杀毅裕不纳至是谓藩曰前从卿言无今日之举也辛亥以司马休之为平西将军荆州刺史冬十一月乙酉裕至江陵诛郗僧施毅党也　僧施髙平人太尉鉴曾孙少好文辞宅于青溪每清风美景泛舟溪中歌一曲作诗一首谢益夀闻之曰青溪中曲复何穷尽甲午加裕太傅州牧劒履上殿入朝不趋讃拜不名是月沮渠防逊僣号河西王于姑臧十二月以西阳太守朱龄石为建威将军益州刺史率兰陵太守蒯恩臧喜等舟师二万伐蜀分荆州十郡置湘州东阳人黄氏生女不育埋之数日于土中啼取养之遂活是嵗于石头东城内起髙楼加累入于云霄连堞带于积水署曰入汉楼
　　九年春二月盗开故尚书卞壸墓剖棺见尸僵须髪苍靣白如生人两手拳爪甲穿达手背诏给钱十万修复之三月丙寅太尉刘裕杀前将军诸葛长民及弟辅国将军黎民徙弟宁朔将军秀之于东府初裕西讨刘毅也以长民监太尉府留后事长民骄纵贪侈不恤政务既闻刘毅被诛谓所亲曰昔年醢彭越前年杀韩信祸其至矣因谋欲为乱遂问刘穆之曰人间论者谓我与太尉不平其故何也穆之曰相公西征老母弱弟委之将军何谓不平长民弟黎民轻狡好利固劝因裕未还以图之长民犹豫未发既而叹曰贫贱常思富贵富贵必履危机今日欲为丹徒布衣岂可得也时裕深疑之骆驿继遣辎重兼行而下前尅至日百司于道之輙差其期既而轻舟径进潜入东府长民惊出迎之既入坐进语素所未尽皆説焉长民悦乃使壮士丁旿于幕后潜入拉杀之时人为之语曰莫防扈付丁旿黎民骁勇絶人与捕者苦战而死　长民字长之琅琊阳郡人有文武干用然不持行无郷曲之誉初为桓叅军后与刘裕谋匡晋室累迁晋阳太守卢循反逼劝刘裕权移天子过江裕不从循平转豫州刺史领淮南太守寻加前将军【案晋书长民传初长民富贵时多有异每卧夜中輙惊起跳踉如与人相敌毛循之曾见问其故长民曰见一物甚黒而有毛脚不分明竒健非我无以制之又屋中柱及椽桷间悉见有蛇头令人以刀悬斫应刅隠藏随复却出又捣衣杵相与语如人声不可解又于壁中见巨手长七八尺臂大数围令斫之豁然不见未几被诛】戊寅刘裕奏请依庚戌土断帝从之夏四月壬戌罢临沂湖熟皇后脂泽田四十顷以赐贫人弛湖池之禁秋七月朱龄石尅成都斩谯纵益州平　纵巴西南充人也少谨慎好学蜀人爱之起家累迁平西府叅军毛璩为益州刺史纵与侯晖东伐时延祖白帝晖等因梁州兵不乐东征遂与巴西陈昧谋立纵为主回兵图璩破益州自号秦凉二州刺史以义熈元年二月僣号蜀王于成都遣使称藩于姚兴乞师以讨刘裕是年裕定刘毅上至荆州使朱龄石与宁朔将军臧喜等率众自江陵讨纵日夜进军大破侯晖于平模纵闻晖败走马出奔投谯道福于涪道福怒曰大丈夫居如此功业安可弃哉人谁不死何惧之甚因以劒投之中其马鞍纵去之乃自缢其伪尚书令马耽封仓库府以待王师初纵之走也先如其墓纵女年数歳谓纵曰走如不免死只取辱耳一等死死于先人墓可也纵不从冬十月论平齐及破卢循功封刘裕诸子皆为郡公余各有差光禄大夫吴隠之字处黙濮阳鄄城人也魏侍中质六代孙美姿容善谈论弱冠而介立年十余歳丁父母忧号泣行人为之流涕每至临时常有双鹤呌及祥练之夕复有羣鴈集庭时人以为孝感所至尝食咸葅以其味甘掇而弃之与太常韩康伯隣居伯母殷浩姊贤明每闻隠之哭声辍飡投筯为之悲泣既而谓康伯曰若居铨衡当举如此軰人及康伯为吏部尚书隠之乃歴阶清级解褐辅国功曹迁尚书郎出为晋陵太守在郡清俭妻自负薪入为中书侍郎烈宗即位欲用为黄门侍郎以隠之貌类文帝乃止转秘书监御史中丞居官禄赐皆颁亲族冬月无被尝澣衣披絮勤苦同于贫下广州近海出珍异前后刺史多黩货贿朝廷欲革岭南之隆安中以隠之为龙骧将军广州刺史未至二十里地名石门有水曰贪泉饮者懐无厌之欲隠之至语其亲人曰不见可欲使心不乱乃至贪泉所酌饮之因赋诗曰古人传此水一饮直千金若使夷齐饮终当不易心及在州清操食不过菜干鱼始终不易帐下人进鱼每去骨存肉隠之觉其用意去其鱼不食及卢循冦逼攻击百余日因防为循所得刘裕与循书令遣之乆方得还装无余资小宅数畆地篱垣仄陋内外茅屋六间不容妻子寻拜度支尚书太常卿以篷为屏风不坐氊席所得俸禄才留身粮余分亲族贫者恒自布衣以老请致仕许之授光禄大夫加金章紫绶钱十万米三百斛【案晋书初隠之为谢石主簿隠之将嫁女石知其贫素令移厨以助其经营使者至方见婢牵犬卖此外萧然无办后至自广州妻刘氏有沉香一斤隠之见遂弃官亭之水子延之亦清操官至鄱阳太守】十二月髙句丽倭国及西南夷钢头太师并献方物是嵗移秣陵县于鬬塲桓社之地【案图经在今县东南八里鬬塲村名也】十年六月西秦乞伏炽盘灭南凉秃髪傉檀为左南公秋九月丁巳日有蚀之冬城东府【案图经今县城东七里清溪桥东南临淮水周三里九十歩今太宗旧第后为会稽文孝王道子宅谢安薨道子领州刺史于此理事时人呼为东府至是筑城以东府为名其城东北角有灵秀山即道子宅内嬖臣赵牙所筑也】
