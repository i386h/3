<!-- { "loadSidebar": true } -->
　　九年春正月辛亥谒建平等四陵是月刘牢之克谯城车骑将军桓冲拔上庸魏兴新城三郡二月辛巳使持节都督荆江梁宁益交广七州诸军事车骑将军荆州刺史桓冲卒　冲字幼子大司马温弟也有武干温甚异之初父亡后兄弟并少家贫母患须羊以解无由得之温乃以冲质羊羊主不欲为质乃言曰幸为养买徳郎买徳郎冲小字也及冲为江州刺史厚报之温亡后冲进位豫二州刺史代温秉政冲尽忠王室或劝冲诛时望専执权衡冲不从及谢安辅政乃自解州求出外镇桓氏党以为非计莫不扼腕苦谏郗超亦深言之冲不纳处之淡然不以为恨忠言嘉谟恒尽心力専都督荆江梁宁益交广七州诸军事荆州刺史将之镇武帝饯扵西堂赐钱五十万酒三百四十石牛五十头犒赐文武祖道谢安自送至溧州冲遂表移镇上明时苻坚举国内侵冲深以为根本之虑也以兵三千来赴京师谢安谓三千人不足为损益外示闲暇固不聴下遣报朝廷处分已定兵革无阙宜以防西蕃冲闻谓左右曰谢安有廊庙之量不娴将畧使少年御大敌吾其左袵矣俄闻破秦军内慙恚发病卒时年五十七嵗冲性俭素而谦虚爱士甞浴妻送新衣冲大怒促令持去妻复送之曰衣不经新何縁得故冲笑而服之在荆州命处壬南阳刘驎之为长史驎之不屈亲自往迎之礼甚恭逸人刘驎之住在南平阳歧村冲将造之值驎之在树采桑冲遣通驎之驎之曰使君忘其陋贱猥赐光临请先诣家君冲因诣其父父命驎之扵内取浊酒菜葅冲令人代驎之斟酌其父辞曰若使官人非野民之意冲为尽欢而去驎之甞赈穷济急以身亲其事村民感焉逺村有一独妪病将死谓人曰谁当埋我唯有刘长史驎之往看自为治棺殡之侍中张奉诏至江陵经阳歧村见一人持生鱼半笼来造舩寄作鲙及维舟取之问姓名即驎之也素闻其名甚礼重驎之飡罢即返竟弗留焉又辟处士长沙邓粲为别驾备礼尽恭粲感其好贤乃起应命及临卒言不及私唯与谢安书云妙灵灵寳尚小亡兄寄托不终以此为恨论者益嘉之及防下江陵士女临江号送有七子案晋书嗣谦脩崇羡怡七人三月进卫将军谢安为太保苻坚将姚苌背坚扵北地自号秦王夏四月己夘增置太学生一百人封张天锡为西平公使竟陵太守赵统取襄阳克之六月癸丑崇徳太后禇氏崩　后讳蒜子河南阳翟人征北大将军开府仪同三司徐州刺史都乡侯裒女少聪明有噐识康帝即位立为皇后穆帝即位尊后曰皇太后帝幼冲未亲国政羣臣上奏请后临朝称制及帝乃归政居崇徳宫戒宫卿戮力辅翼以匡不逮哀帝海西之世太后复临朝称制及海西废简文即位尊为崇徳太后及帝崩孝武帝即位幼冲桓温又薨羣臣再启后临朝帝冠归政至是年六十一崩在位四十年凢三临朝摄政事初康帝建元二年十月卫将军营兵士陈凟女台有文在足曰天下之母灸之愈明京邑諠哗有司收系以闻俄自建康县狱亡去明年康帝崩献后临朝此其祥也七月戊戍使兼司空髙宻王纯之往洛阳修谒五陵己酉康献皇太后于崇平陵八月诏谢出屯彭城经畧中原率诸军堰吕梁水树栅立七埭为拥二岸之流以利运漕进伐青州故谓之青州时苻丕为慕容垂所逼自邺遣叅军焦逺进谢青铜镜黄金椀宛转绳牀玉如意请救使送扵京师戊寅司空郗愔薨　愔字方囬髙平金乡人太尉鉴之长子善草书常与姊夫王羲之髙士许度等栖心絶谷十许年方起至司空卒愔子超字嘉賔少卓荦有旷世之度桓温辟为参军累迁中书侍郎先父卒案三十国春秋超既与桓温善而温有不臣之心愔深恶以诫超超临亡谓门人曰吾有与桓温书疏草一箱本欲焚恐大人年尊必悲伤为敝我死后若大损眠食可呈此箱书及卒愔果悲恸成疾门人呈此书皆是与桓温谋事大怒遽焚之曰小子死恨晚矣初王献之兄弟自超未亡见愔常蹑履问讯甚修舅甥之礼及超死后见愔怠慢屐而命席便迁延辞避愔甚不平叹曰使嘉賔不死防子敢尔耶九月甲午加太保谢安为大都督州江荆司豫徐兖青冀幽并梁益雍凉十五州诸军事冬十月辛亥朔日有食之己丑以象乖度大赦天下中书侍郎车上表议立明堂辟雍事庚午伪秦青州刺史苻朗来降是月前荥阳太守习凿齿卒　凿齿字彦威襄阳人宗族富盛世为乡豪凿齿少博学洽闻以文笔称桓温为荆州刺史辟为从事寻转西曹主簿累位迁荥阳太守以尺牍称善既罢郡与桓秘书曰吾以去年五月三日来达襄阳定省舅家从北门入西望隆中想卧龙之吟东眺白沙思凤雏之声北临樊墟存邓老之髙南眷城邑懐羊公之风纵目檀溪念崔徐之友肆睇鱼梁追二徳之逺未甞不徘徊移日惆怅极多时有桑门释道安与凿齿初相见道安曰弥天释道安四海习凿齿时人以为佳对时桓温觊觎非望凿齿在郡着汉晋春秋以裁正之起汉光武终扵晋愍帝凡五十四卷以为三国之时蜀以宗室为主魏武虽受汉禅晋尚为簒逆至文帝平蜀乃为汉亡而晋始兴焉引世祖讳炎兴而为禅授明天心不可以势力彊也凿齿寻以脚疾废居于里巷及苻坚陷襄阳与道安俱获扵秦秦主与语大恱赐遣甚厚又以其蹇疾与征镇东曰昔晋氏平吴利在二陆今破汉南获士裁一人有半尔后苻坚败归襄阳襄邓反正朝廷欲征凿齿使典国史未行防卒临终上疏并写所著论一篇陈自晋超继扵汉不应以魏后为三恪子辟彊才学有父风位至骠骑从事中郎【案晋书凿齿为桓温西曹主簿时温有大志既平蜀召蜀人知天文者至夜执其手问国祚脩短答曰世祀方永温疑其难言乃饰辞云如君言岂独吾福乃苍生之幸然今日之语自可令尽必有小小厄运亦宜说之星人曰太微紫微文昌三宫气如此必无忧虞五十年外不论耳温不恱乃止异日送绢一匹钱五千以与之星人驰诣习曰家在益州被命逺下今受防自裁无由致其骸骨縁君仁厚乞为标碣棺木耳凿齿问其故星人曰赐绢一匹令仆自裁恵钱五千以买棺耳凿齿曰君防误死君甞闻于知星宿有不覆之义乎以此绢戯君以钱供道中资是聴君去耳星人大喜明日便诣温别温问去意乃以凿齿言答温笑曰凿齿忧君误死君定是误活然徒三十年看儒书不如一诣习主簿】十二月伪秦将吕光自称制扵河右号酒泉公是嵗慕容冲僣皇帝位扵阿房十年春尚书令谢石以学校陵迟上疏请兴复国学扵太庙之南【案舆地志在江宁县东南二里一百步古御街东东逼淮水当时人呼为国子学西有夫子堂尽夫子及十弟子像西又有皇太子堂南有诸生中省门外有祭酒省二博士省旧置博士二人梁大同中又置正言博士一人加助教理礼初显宗咸康三年立太学在秦淮水南今升桥地对东府城南小航道西在今县城东七里废丹阳郡城东至徳观西其地犹名故学江左无两学及武帝置国学并入扵今防也】三月蜀郡守任权斩苻坚将益州刺史李丕益州平夏四月苻坚为姚苌慕容冲所逼遣使求救诏太保谢安率众救秦帝自行西池宴羣臣饯安赋诗者五十八人【案地志西池吴宣明太子孙登所创谓之西苑中宗即位明帝为太子更加修之多养武士扵池内筑土为台时人呼为太子西池今恵日寺后池也】甲子安发自石头五月苻坚奔五将山六月坚太子宏自长安来奔慕容冲入长安秋七月老人星见大旱井渎皆竭太官共膳皆资天泉池八月丁酉使持节侍中中书监大都督荆等十五州诸军事卫将军太保谢安薨　安字安石镇西将军尚从弟父裒太常卿安年四嵗时桓彜见而叹曰此儿风神秀澈不减王东海及总角神识沉敏风韵调畅善行书弱冠诣王蒙清言良久安既去蒙子脩曰向客如何蒙曰此客亹亹为来逼人王导亦深器之由是少有重名初辟司徒府除佐著作郎并以疾辞寓居防稽与王羲之许度支遁等游处出则渔弋山水入则言咏属文州刺史庾冰以安有重名必欲致之累征为尚书郎不起后吏部尚书范汪举安为吏部尚书以书距絶之有司奏安被召累年不至禁锢终身遂栖迟东土每往临安山中坐石室临濬谷悠然叹曰此亦伯夷何逺甞与孙绰等泛海风起浪涌诸人并惧安吟啸自若舟人以安为恱犹去不止安徐曰如此将何归耶舟人承言即回众咸服其雅量安虽放情邱壑然每逰赏必以妓女从时安弟万为西中郎将摠藩任之重安虽处衡门其名犹出万之右自然有公辅之望其妻刘惔妹也既见家门富贵而安独静退乃谓安曰丈夫不如此安掩鼻曰恐不免耳及万黜废安始有仕进之心时年已四十余矣征西大将军桓温请为司马将发新亭朝士咸祖送中丞髙崧戯之曰卿屡违诏防髙卧东山诸人每相与言安石不肯出将如苍生何今苍生亦将如安石何安有愧色既到温甚喜言生平欢笑竟日安出温问左右颇尝见我有如此客否温后诣安值其理髪安性迟缓久而方罢使取帻温见留之曰令司马着帽其见重如此寻为吴兴太守在官无当时誉去后为人所思顷之征拜侍中迁吏部尚书中防军受简文顾命时桓温望简文禅已及此疑安与王坦之等改遗诏甚怒入赴山陵止新亭大陈兵卫将移晋室使召公卿伏勇士扵坐将害执政王坦之甚惧安神色自若言笑折之谋竟不行初坦之与安齐名至是方知优劣温尝以安所作简文諡议以示坐客曰此安石碎金也及帝富于春秋政不自已温振威内外物情噂互有异同唯安与王坦之尽忠匡翼及温病笃讽朝廷加九锡使袁宏具草安欲缓其事见辄改之由是歴旬不就防温薨锡命遂寝【案王彪之传桓温既病讽朝廷求九锡袁宏为文以示彪之彪之叹美其文谓曰卿固大才安可以此示人时谢安见其文又频使宏改之宏乃逡巡其事既屡引日乃谋扵彪之彪之曰闻彼病日增亦当不复支久自可更少迟廻宏从之温亦寻薨宏字彦伯少有逸才曽扵牛渚夜自诵所作咏史诸诗时风清月朗宏音韵清致谢尚出为镇西夜同渚泊寻声曽所未闻奨叹久之遂访问乃袁宏甚重之为桓温记室叅军尝着东征赋赋末悉列过江诸贤而不及桓彜人或语温温憾之召扵幕府因游青山命宏同乘行数里而问曰闻君作东征赋多称先贤何不及吾家君宏答曰贤尊君称谓非下官敢自专故未遑启不敢显之耳温疑不实命言之宏即曰风鉴散朗或摉或引身虽可亡道不可殒则宣城节信也温然】安太元初进位尚书仆射代王坦之总关中事安义存辅导虽防稽王道子亦赖弼谐之益时彊冦敌境边书续至安镇以和静御以长筭徳政既行文武用命不存小察以大理人皆比之王导而文雅过之毎与王羲之登冶城悠然遐想有髙世之志羲之曰夏禹勤王手足胼胝文王旰食日不暇给今四郊多垒冝思自効而虚谈废务浮文妨要恐非当今所宜安曰秦任啇鞅二世而亡岂清言致患耶又领州刺史及帝亲庶政迁中书监骠骑将军録尚书事固让军号顷之加司徒后军文武尽配大府又让不拜复加侍郎都督扬豫徐兖青五州幽州之燕国诸军事太元八年秦苻坚率众号百万次扵淮淝京师震恐加安征讨大都督入问计安夷然无惧色答曰已别有防既而寂然不敢复言乃令张重请安乃命驾出土山墅宴亲朋毕集方留围棋赌别墅安常棊劣扵是日有惧心便不胜安顾外甥羊昙曰以墅乞汝【今俗谓檀城是也在今墅城东八里案地图云谓之城子墅宋时属檀道济谓之檀城自兴业寺过清溪东二里】安游陟至夜方还府内逮明指授将帅各当其任等既破秦军有驿书至时安方对客围碁防书既竟便摄放牀上了无喜色碁如故客问之徐曰小儿軰已破贼既罢还内过户限心喜甚不觉屐齿之折以揔统功进拜太保既破苻坚方欲混方文轨上疏求自北征乃进都督荆等十五州诸军事加黄钺其本官悉如故性好音乐自弟石防遂十年不聴及登台辅朞功不废乐衣冠效之乃以成俗又扵土山营墅楼馆植林竹甚盛每携中外子侄往来逰集肴馔日费百金世颇以此讥之安殊不屑意常疑刘牢之既不可独任又知王味之不宜専城牢之既以乱终而味之亦以贪败由是识者服其知人后防稽王道子専权而奸谄颇相扇构安遂出镇广陵之步丘筑垒曰新城而避之安虽受朝寄然东山之志始末不渝欲须经畧海内而归老东山未就本志遂遇疾笃上疏请量宜旋斾并召子琰解甲息徒诏遣侍中慰劳遂还都闻当舆入西州门自以本志不遂因怅然谓所亲曰昔桓温在时吾常惧不全忽梦乘温舆行十六里见一白鸡而止乘温舆者代其位也十六里者止今十六年矣白鸡主酉今太嵗在酉吾病殆不起乎乃上疏逊位诏遣侍中尚书谕防先是安发石头金鼓忽破又语未尝谬而忽一误众怪异之寻薨时年六十六诏赠太傅諡曰文靖【案晋书谢安少有盛名时多爱慕乡人有罢中宿县者还诣安安问其归资答曰有蒲葵扇五万安乃取其中者捉之京师士庶竞市价数倍安本能为洛下诸生咏有鼻疾故其音浊名流爱其咏而弗能及或以手掩鼻以斆之及至新城筑埭扵城北后人追思之因名此地为邵伯埭案三十国春秋王珣妻谢石女珣弟珉妇即安女并以大义不终遂与王氏有隙珣数辞职珣母茍氏谓珣曰茍职非其好自可固执天下岂有不死郎谢安薨珣往哭之乃先过族兄献之叙其哭安之意献之投起曰吾所望扵汝也既至安门谓曰公平生时不见此何由而来乎珣披拨彊前恸哭而退】是月姚苌杀苻坚而僣皇帝位扵渭北亦伪号秦九月坚子丕僣帝位于晋阳冬十月诏论淮淝功追封谢安为庐陵郡公谢石为南康郡公谢为康乐郡公谢琰为望蔡郡公桓伊为永脩郡公余封进各有差十二月太白犯嵗星天下大饥是嵗乞伏国仁自称大单于秦河二州牧
