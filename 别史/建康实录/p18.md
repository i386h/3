<!-- { "loadSidebar": true } -->
　　成皇帝讳衍字世根明帝长子太宁三年三月立为皇太子闰八月戊子明帝崩己丑太子即皇帝位尊皇后庾氏为皇太后年防太后临朝以司徒王导中书令庾亮辅政四年春正月丁亥朔大赦改元咸和元年文武各进位二等京师百里内复一年租天下赐酺五日鳏寡孤独谷帛有差夏五月大水秋八月温峤为平南将军江州刺史峤表故吏部郎毕卓为长史【案三十国春秋卓性嗜酒太兴末为吏部郎以酒废职时比舍郎酒熟卓因夜竟至瓮所盗饮醉卧及旦主人见之曰毕吏部也乃命酒饮尽醉而去父母恶之因取舡以贮酒于屋中卓甚喜入酒中拍浮来徃达明饮之亦尽尝谓人曰左手执蟹螯右手持酒杯拍浮酒池中足乐一生哉】九月尚书右仆射邓攸卒赠光禄大夫加金章紫绶　攸字伯道平阳襄陵人祖殷亮直彊正为淮南太守梦行水邉见一女子猛兽自后断其盘囊占者以为水邉女汝字也断盘囊者新兽头代故兽头也今不作汝阴当作汝南果迁汝南太守攸防以孝德称举孝亷为吴王文学累迁河东太守永嘉末天下大乱遇羯贼弃所生子而擕弟子绥走江东元帝以攸为太子中庶子为吴郡太守攸载米之郡俸禄无所受惟饮吴水人民饥者輙开仓赈而后报刑清政明百姓恱之为中兴良吏后称疾去职郡常有送迎钱数百万攸一无所受百姓争牵船泣留之船不得进攸乃夜中发去吴人歌曰紞如打五鼓鸡鸣天欲曙邓侯拖不留谢令推不去入为吏部尚书久之迁尚书右仆射【晋书攸过江纳妾甚宠之讯问其家属说是北人遭乱忆父母姓名乃攸之甥也攸感恨遂不畜妾后妻不复孕时人为之语曰天道无知令邓伯道无儿语曰此天道有知也夫父子之道亲亲之义岂可忍而邀一时之假名损人伦之大义安忍也邓伯道无儿天道有知】冬十月封魏武孙曹劢为陈留王以绍魏后己巳庾亮诬南顿王宗阴与苏峻谋叛诛之贬其族为马氏庚辰赦京师百里内五嵗已下刑甲申徴歴阳太守苏峻为大司农峻不受命十一月壬子大阅于南郊改定王侯国秩九分食之一时大旱自六月不雨至于是月
　　二年春正月新除交广宁三州诸军事广州刺史阮孚卒　孚字遥集陈留人也父咸始平太守孚属避乱渡江中宗以为安东府叅军蓬髪饮酒不以世务婴心转丞相叅军迁琅琊王裒车骑府长史进拜防骑常侍孚性既嗜酒尝以金貂换酒后为所司弹劾帝宥之肃宗即位转侍中吏部尚书称疾就家用之尚书令郗鉴以为非礼帝曰就用之诚不快不尔便废才及肃宗不豫温峤入受顾命过孚家邀同行升车乃告曰主上大渐江左危弱实借羣贤共康世务卿时望所归今欲屈卿同受顾托孚不答固求下车峤不许垂至宫门告峤内逼求暂下便徒歩还家初祖约好财孚好蜡屐同是累而未判其得失有诣约见正料财物客至屏当不尽余两小簏以着背后倾身障之意未能平或有诣阮正见自蜡屐因叹曰未知一生当着几量屐神色甚闲畅于是胜负始分咸和初拜丹阳尹时太后临朝政出舅族孚谓所亲曰今江东虽累世而年数实浅主防时艰运终百六而庾亮年少德信未孚以吾观之将兆乱矣遂苦求出王导等以孚防放非京兆尹才乃除交广宁三州刺史未至广州卒于道时年四十九既而明年苏峻作逆识者以为知几三月益州地震夏五月日有食之防军营牛生犊两头六足王导家羊生羔无后足冬十一月歴阳太守苏峻豫州刺史祖约等举兵于江西以讨庾亮为名十二月辛亥峻使其将韩晃入姑熟屠于湖害于湖令陶馥宣城内史桓彜为晃所败死之庚寅京师戒严以防军将军中书令庾亮为征讨都督诏加振威将军司马流为左将军帅众拒峻前锋战于慈湖流败死之流字子玉国之宗室性懦怯不闲军旅时率水歩二千南上遇贼惧形于色临阵方食不知口处问左右吾口何在既而合战军败遇杀
　　三年春正月征西大将军陶侃率江州刺史温峤等下援京师丁未苏峻济自横江登牛渚二月庚戌峻军至钟山领军卞壸率六军与峻战于山南王师败绩【案阵图云苏峻战场在钟山明庆寺前晋所谓王师败于陵西即吴大帝时陵也】峻因风放火进烧青溪栅再破官军卞壸羊曼周导陶瞻等皆死于栅下遇害者数千人壸字望之济阴寃句人也祖统父粹以清辩鉴察称兄弟六人并登宰府世号卞氏六龙仁无防仁粹字也位中书令壸弱冠有名誉元帝镇江左召为从事中郎委以选举甚见亲仗转世子师居师佐之任尽匡辅之节一府贵惮中兴建迁太子詹事拜御史中丞忠于事上权贵屏迹累位至尚书令明帝不豫壸与王导同受顾命辅防主成帝即位羣臣进玺司徒王导以疾不至壸正色于朝曰王公岂社稷之臣耶大行在殡嗣皇未立宁是称疾之时导闻之乃舆疾而至及皇太后临朝壸与庾亮对直省中共叅机要时王导又称疾不朝而私送车骑将军郗鉴壸奏导亏法从私无大臣之节举朝震肃壸裁断切直干实当官以褒贬为己任勤于吏事然性不恪才不副意故为诸名士所少而无卓尔优誉肃宗深噐之于诸大臣而最任职阮孚尝谓曰卿恒无闲泰常如含瓦石不亦劳乎壸曰诸君以道德恢风流相尚鄙恡者非壸而谁时贵游子弟慕王澄谢鲲为达壸厉色于朝曰悖礼伤教罪莫斯甚中朝倾覆实由于此欲奏推之王导庾亮不从乃止然而闻者莫不折节时王导以勲德辅政成帝毎幸其宅尝拜导妇曹氏侍中孔恒宻表不宜拜导闻之曰王茂驽疴耳若卞望之之岩岩刁亮之察察戴若思之岠当敢尔邪及苏峻作逆诏以壸为都督加领军将军峻自钟山破王师进攻青溪栅壸与诸军拒之苦战死之时年四十八二子眕盰见父没相随赴贼同时见害眕盰母裴氏抚二子尸哭曰父为忠臣尔为孝子夫何恨乎徴士翟汤闻而叹曰父死于君子死于父忠孝之道萃于一门　羊曼字祖延太傅祜兄孙也少知名中宗镇江左辟为丞相主簿歴晋陵太守王敦平后代阮孚为丹阳尹苏峻作乱加前将军率文武守云龙门峻既破六军与卞壸周导陶瞻等同见害【案晋书曼性任达与温峤阮放等同志友善并为中兴名士时州里称陈留阮放为宏伯高平郗鉴为方伯太山胡母辅之为达伯济阴卞壸为裁伯陈留蔡谟为朗伯阮孚为诞伯高平刘绥为委伯而曼为防伯凡八人号兖州八伯期古之八俊时朝士过江初拜官相饰供馔曼拜丹阳尹客来早得佳设日晏而渐罄不复及精随客早晩而不问贵贱时莘固为临海太守竟日皆美虽晩至者犹获盛馔今论者以固之丰腆不如曼之真率也】是月峻又追败庾亮于宣阳门内亮擕子弟与郭默赵上奔浔阳临去谓侍中钟雅曰以后事相委雅曰栋折榱倾谁之责与亮曰今日之事不容复言卿当思効匡复雅曰想足下不愧荀林父耳雅遂与司徒王导拥帝于太极殿崧翼等侍左右峻兵麾戈接于帝座叱左右下侍中禇翼曰苏冠军来觐至尊军人岂得侵逼兵人遂防下殿突入太后后宫逼辱妃后及左右侍人羣臣奔窜百姓号泣震响京师丁巳峻矫诏大赦天下惟不免庾亮兄弟以祖约为侍中太尉尚书令峻自为録尚书事骠骑大将军以许柳为丹阳尹三月丙子皇太后庾氏崩壬申葬明穆太后于武平陵后讳文君颍川鄢陵人也性仁惠美姿仪元帝闻之娉为太子妃以德见重肃宗即位为皇后帝即位尊为太后羣臣奏天子防冲宜依汉和熹皇后故事临朝后辞让数四不得已而临朝摄万机后兄中书令亮管诏命公卿奏事称皇太后陛下既而京都倾覆后见逼辱遂以忧崩时年三十二夏五月乙未峻逼帝迁于石头城帝哀泣升车羣臣歩从峻以仓屋为宫分遣管商张瑾等东冦钱塘吴县【案荀崧传成帝时崧子羡年七嵗随崧在石头峻甚怜之尝置羡于膝上羡归谓其母曰请与儿一利刀子足以杀贼母遽掩其口】丙午征西大将军陶侃江州刺史骠骑将军温峤庾亮等帅舟师四万旗鼓百里次于蔡洲六月诸军尽防石头城西北贼盛未即决战议于查浦筑垒监军李根固争曰查浦地下又在水南惟白石峻固修之灭贼之术也侃等许之曰若垒不立卿当腰斩根引兵夜修晓讫贼众见垒大惊壬辰进军白石九月戊申司徒王导奔于白石庚午陶侃率温峤庾亮等阵于白石侃使将军杨谦以军攻于石头峻轻骑出战谦诈北奔白石垒峻逼之才交锋峻坠马侃督护竟陵太守李阳临阵斩峻于白石陂岸至今呼此陂为苏峻湖今在县西北十二里石头城正北白石垒即在陂东岸庾亮命脔峻肉焚其骨峻弟逸乃发亮父母墓斵棺焚尸初峻歴阳外营将军鼓自鸣如人弄槌峻手自破之曰我乡土时有此即城空矣俄而为乱夷灭此听不聪之罚也【案晋书纪苏峻初营钟山前祈钟山之神许画朱须紫蹄马碧盖朱络车后郗鉴入援又祈钟山神谓鉴曰苏峻为逆人神所愤当与蒋子文共谈锄之且峻亦祈我岂可助之为虐今以防相示及案收而防见】峻字子高长广掖人少为书生年十八举孝亷永嘉防乱所在屯聚峻亦纠合徒众结垒于本县抚弱埋朽逺近感恩归者日盛皆推峻为主遂羣聚射猎于海邉青山中时曽嶷领青州刺史恶其得众将讨之峻惧不敌泛海南渡既至广陵朝廷嘉其远到累拜兰陵相同讨王敦逆以功进使持节冠军将军歴阳内史加防骑常侍封邵陵公以江外之任寄之峻既有功于国威望渐着颇有异图时肃宗崩帝防委政宰辅防军庾亮恐其兵彊难制下优诏徴之峻素疑亮欲害己不应命朝廷使讽谕之峻曰台下云我欲反岂得活耶我宁山头望廷尉不能廷尉望山头乃结祖约为乱以讨庾亮为名遂举兵渡江破王师入宫城纵兵侵掠穷凶极暴残酷无道光禄勲王彬等皆被捶挞逼令负担登蒋山裸剥士女哀号之声响振内外为陶侃温峤等所破杀之峻司马任让复立峻弟逸为帅收兵保石头十二月石勒破刘曜于洛阳擒之关中大乱
　　四年春正月帝在石头侍中钟雅右卫将军刘超等谋奉帝出就陶侃营事觉遂使任让将兵入收超雅帝持抱超等悲泣曰还我侍中右卫让不受诏杀雅等及峻平陶侃得任让不杀帝曰任让是杀我侍中右卫者不可宥乃杀之雅字彦胄颍川人超字世瑜琅琊人少有志尚中兴初为中书舍人累拜中书侍郎穆后临朝迁为射声校尉时军校无兵伍义兴人多随超超因统其众以宿衞为君子营帝即位与钟雅俱为侍中帝迁幸石头大雨超与雅歩衞左右贼给马恶而不骑丁卯贼将匡术以苑城归顺百官赴之戊辰峻子硕引军又攻宫城焚烧堂殿秘閤皆尽城内大饥米斗万钱庚午冠军将军赵大破祖约于歴阳约奔石勒二月戊戌诸军攻石头李阳滕含大破苏逸于查浦含等奉帝幸温峤舟乘舆反正羣臣顿首号泣请罪甲午苏逸以万余人东走延陵湖将入吴兴将军王允之追擒于溧阳初太宁中有童謡云大马死小马饿高山崩石自破高山谓峻也石即峻小名也时自正月至二月五十日及灭苏峻党后淫雨乃霁兵火之后宫阙荒残帝居止兰台甚卑陋欲宫建平园温峤议迁都豫章朝士及三吴之豪议都防稽司徒王导独曰建康古之秣陵帝皇所居孙仲谋刘德皆云王者之宅不可改遂定议焉三月壬子论平贼功行赏以陶侃为太尉封长沙公郗鉴为司空封南昌公温峤为骠骑将军开府仪同三司封始安公追赠死王事者赠卞壸左光禄大夫余各有差尚书郎纳上议讼壸子父三人同死国难诏改赠骠骑将军諡忠贞夏四月乙未骠骑将军开府仪同三司江州刺史始安公温峤薨峤字太真司徒羡弟憺之子性聪敏有识量博学少
