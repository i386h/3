<!-- { "loadSidebar": true } -->
　　二年春正月司徒防稽王昱归政事三月佽飞督王饶献鸩鸟帝怒鞭饶二百使焚于四达之衢夏五月大水有星孛于天六月慕容儁尽防河北之地秋八月安西将军谢奕卒　奕字无奕鲲之次子累位桓温府司马温尚南康公主主忌温甚惮之动经年不入其室奕毎以酒逼温温逃酒入主门奕遂升温防事更命酒引一直兵共饮谓之曰失一老兵得一老兵亦何怪也公主谓温曰君若无狂司马我何由得相见【案三十国春秋云谢鲲为桓温司马升平二年七月卒所逼桓温入主门即是鲲案谢尚奕并是鲲子尚年十嵗遭父忧年五十卒升平元年五月尚死七月奕亡无容此嵗谢鲲始卒鲲歴职又不为桓温司马曽为王敦司马永昌元年王敦举兵破京师镇石头不朝而去鲲谏令入朝敦不从见晋史甚明萧方等记事何至于误哉】十一月雷地震
　　三年春二月凉州城东泥中有火此火沴水之妖也三月甲辰诏以比年出军粮运不继王公已下十三户借一人一年助运是嵗诏复辅国将军豫州刺史州陵侯毛寳本封　宝字敬真荥阳阳武人王敦用为临湘令后苏峻作逆温峤以兵千人属之使为前锋次于茄子浦时峻送米万斛馈祖约于江西寳率所领登岸破之悉获其米峤嘉之表为庐江太守时祖约党桓宣背约屯于马头约使祖焕桓抚攻之寳悬军救宣大为焕所破箭中寳髀彻鞍革使人踏鞍防箭血流满鞾夜奔船所行到先哭战亡将士洗疮讫夜还救宣至营焕等引退寳因进破祖约于合淝寻召还讨苏峻于石头峻死匡术以苑城降陶侃侃使寳守苑城贼遣韩晃攻之寳登城射杀十数人晃问寳曰君是毛庐江耶寳曰是晃曰君名壮勇何不出鬬寳曰君若健将何不入鬬晃笑而退贼平以功封州陵侯庾亮西镇上明请为辅国将军谋北伐上表进寳豫州刺史守邾城石季龙遣其子鉴与将军夔安李莬等来攻邾城寳求救于亮亮惧不时遣军城遂陷左右突围赴江死者六七千人寳亦溺死诏以寳之倾败不加追赠至是始议复之【案毛寳传初寳在武昌军人有于市买得一白长四五寸养之渐大放诸江中邾城之败养人披铠持刀自投于水如觉坠一石上视之乃先所养白长五六尺送至东岸遂免寳二子穆之安之穆之子珍球璩璠瑾瑗等六人璩最知名】
　　四年春二月鳯将九雏再见于丰城众鸟随之夏四月姑臧泽中有火此火亦沴水之妖明年凉王张天锡杀执政张邕秋七月以军役繁省用彻膳八月辛丑朔日有蚀之冬十月天狗流于西南十一月封太尉桓温为南郡公弟冲为丰城公子济为临贺公
　　五年春正月戊戌大赦天下赐鳏寡孤独米人五斛二月南掖门马足防地得铜钟一有二四字【案南掖门是建康宫南靣东门陈朝改为端门南出都城开阳门即宣阳东门也】夏四月大水桓温使弟豁取许昌鳯皇见于沔北五月帝不豫丁巳崩于显阳殿秋七月戊午永平陵在今县城北十九里幕府山之阳周四十歩髙一丈六尺【案晋十一帝有十陵元明成哀四陵在鸡笼山之阳隂不起坟康简文武安恭五陵在钟山之阳亦不起坟唯孝宗一陵在幕府山起坟也】帝年二嵗即位立十七年年十九崩諡穆皇帝庙号孝宗案帝时置僧尼寺三所何皇后寺在县东一里南临大道彭城敬王造彭城寺在今县东南三里西大门临古御街镇西将军谢尚造谢寺今改名兴严寺即延兴寺东隔运沟东岸也
　　哀皇帝
　　哀皇帝讳丕字千龄成帝长子咸康八年封为琅琊王升平三年除骠骑大将军五年五月丁巳穆帝崩皇太后令曰帝奄不救疾嗣未建琅琊王丕中兴正统合当储贰徃以防冲未堪国难故显宗髙让今义望情地莫与为比于是百官备法驾迎琅琊王庚申即皇帝位大赦天下改封弟东海王奕为琅琊王秋八月己夘夜天裂广数丈有声如雷九月戊申立皇后王氏以章穆何皇后居永安宫【案宫本东海王弟修以为宫在今县城东北七里近宫东北角桓修南州折其林木移入西宫以地为射宫也】冬十二月加凉州刺史张靓为大都督陇右诸军事平西公
　　隆和元年春正月壬子朔大赦天下减田税畆収二斗二月丙子尊所生妃周氏为皇太后三月丙寅朔日有蚀之夏四月旱诏岀轻系振困乏丁丑凉州地震浩亹山崩【案五行志前凉灭亡之兆】前燕将吕护防洛阳五月丁巳北中郎将庾希邓邈等舟师救洛口破吕护护退走小平津秋七月西中郎将袁真进次汝南运米五万斛以馈洛阳前中军将军都督扬豫徐兖青五州诸军事扬州刺史殷浩卒于东阳之信安　浩字深源陈郡长平人也父羡字洪乔将为豫章太守都下人士因其致书百余函羡行次板桥浦皆投之江水中曰沉者自沉浮者自浮殷洪乔不为致书邮也其资性介立如此终于光禄勲浩识度清逺弱冠有羙名尤善言与叔父融俱好老易融与浩谈则辞屈着篇则融胜由是浩为风流谈论者所宗或问浩曰将莅官而梦棺将得财而梦粪何也浩曰官本臭腐故将官而梦尸钱本粪土故将得财而梦秽时人以为名言起家累迁司徒左长史除待中安西军司并称疾不起遂屏居墓所十年于时拟之管葛王蒙谢尚伺其出处以卜江左兴亡因相与省之知浩有确然之志既反相谓曰深源不起当如苍生何康帝建元末庾氷何充相继卒简文始综万机衞将军禇裒乃荐浩为扬州刺史浩上疏陈譲固请自三月至七月乃受拜焉时桓温既灭蜀威势转振朝廷惮之故简文引浩为心膂于是与温颇相疑贰浩既叅朝权擢防川荀羡为义兴太守时王羲之与浩情洽宻説浩羡令与温和同浩不从及石季龙死贼中大乱朝廷欲遂荡平关河进浩为中军将军都督扬豫徐兖青五州诸军事浩既受命以中原为己任上疏北征许洛将发坠马时咸恶之既而以兖州刺史秦裔等为前锋师次寿春防秦苻健杀大臣闗中不和浩请进屯洛阳修园陵又求解扬州专镇洛阳诏不许既而姚襄反浩惧逼弃辎重退士卒为防所掠士多亡防而浩又遣王彬等撃襄为襄军所杀诸军败绩桓温素恶浩及闻其败因上疏罪浩浩竟坐废为庶人徙东阳郡之信安县浩少与温齐名而毎心竞温甞问浩君何如我浩曰我与君周旋乆宁作我也温既雄豪自许毎轻浩及权事专征深忌之至是乗衅谋废浩温因语人曰少时吾与浩共骑竹马我弃浩輙取之故当出我下也又谓郗超曰浩有徳有言向使作令仆足以仪刑百揆朝廷用违其才尔浩虽放黜口无怨言怡神委命谈咏不辍家人亦不见其流放之慼但终日书空作咄咄恠事四字浩甥韩康伯随至徙所经歳还都浩送至渚侧咏曹顔逺诗云冨贵他人合贫贱亲戚离因而泣下后温将以浩为尚书令遣告之浩欣然许之将答书虑有谬误开闭数十竟达空函大忤温意由是絶之寻卒迁所子涓嗣十二月戊午朔日有蚀之诏曰戎旅路次未得轻简赋役象失度亢旱为患岂政事未洽将有版筑渭滨之士邪其搜扬隐滞蠲除苛碎时童謡云升平不满斗隆和安得乆帝闻恶之大赦改明年为兴宁元年
　　元年春三月壬寅皇太妃薨于琅琊第帝奔丧诏司徒防稽王昱总内外众务夏四月扬州地震湖渎溢五月加征西将军桓温侍中大司马都督中外诸军事録尚书事假黄钺秋七月张天锡杀张靓自称大将军西平公丁酉葬皇太妃妃姓周氏汝南人选入成帝宫有宠生帝及海西公拜为贵人帝即位诏崇为皇太妃仪服同于太后而不祔陵庙八月有星孛于角亢入于天市九月壬戌大司马桓温北伐癸亥皇太子生大赦冬十月甲申立陈留王世子恢为陈留王
　　二年春二月改左将军为防击将军罢右军前军后军五校三将官发卯帝亲耕借田三月庚戍朔大阅户人严法禁称为庚戍制帝防好黄老断谷服长生药过分不豫辛未崇徳太后临朝摄政【案晋书哀帝服长生药过度中毒不识万机太后临朝摄政】夏四月前燕将李洪侵许昌王师败于悬瓠桓温使中郎袁真凿阳仪道以通运率舟师北伐五月以桓温为扬州刺史録尚书事诏征温入相温辞不从秋七月丁卯复征入朝八月温至赭圻遂城而居之是嵗诏移陶官于淮水北遂以南岸窰处之地施僧慧力造瓦官寺
　　三年春正月庚申皇后王氏崩后讳穆之太原晋阳人也司徒左长史蒙之女初为琅琊王妃王即帝位立为皇后三年崩諡曰靖后无子　蒙字仲祖安西司马纳之子少放纵不为乡曲所齿晩节克已励行有风流美誉善书美姿容甞览镜自照称其父字曰王文生如此儿耶居贫帽败自入肆买之妪説其貎争遗新帽与刘惔齐名时人以惔方荀奉倩以蒙比袁曜卿凡称风流者举蒙惔为宗焉简文为会稽王时甞与孙绰商略诸风流人绰言曰刘惔清蔚简令王蒙温润恬和桓温髙爽迈世谢尚清易令达而蒙性和畅与刘惔为简文入室之宾累迁位司徒左长史晩求为东阳不许及蒙病乃恨不用之蒙闻之曰人言防稽王痴竟痴也疾渐笃于灯下转麈尾叹曰如此人曽不得四十也年三十九卒临殡刘惔以犀柄麈尾置棺中因恸哭乆之谢安亦称美之曰王长史语甚不多可谓有令音也二子修蕴　修字敬仁明秀有美称起家为著作郎迁中军司马未拜而卒年二十四临终叹曰无愧古人年与之齐矣二月甲午疾笃丙申帝崩于西堂三月安平陵在县北九里鸡笼山之阳元帝同处帝年二十二即位立四年年二十五諡哀帝帝虽即尊位而政不由己军事权于桓温机务在于会稽天子不得自由故兴宁童謡云虽复宁转复无聊生【案帝时置一寺兴宁二年僧慧力造瓦官寺在今县东南三里半井冈东偏也】
　　废皇帝
　　废帝讳奕字延龄哀帝之母弟咸康八年封东海王穆帝升平四年拜车骑将军五年改封琅琊王兴宁三年二月哀帝崩无嗣皇太后诏曰琅琊王明德茂亲属当储副于是百官奉迎于第丁酉即皇帝位大赦天下三月前燕慕容恪攻防洛阳秋七月己酉改封防稽王昱为琅琊王以昱子昌明为防稽王壬子立皇后庾氏冬十月梁州刺史司马勲反自称成都王桓温使江夏相朱序讨平之十二月大赦改明年为太和元年夏四月旱五月戊寅皇后庾氏崩七月癸酉葬孝皇后于敬平陵　后讳道怜车骑将军冰之女初为东海王妃及即位立为皇后无子九月曲赦梁益三州是歳凉州杨树生松戒曰不改柯易叶杨者柔脆之木今松生其上非永久之叶将集危亡之地【案五行志此张天锡灭亡之徴】
