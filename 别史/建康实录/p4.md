<!-- { "loadSidebar": true } -->
　　二十七年夏四月刘备称帝号于蜀即黄初二年也时权在公安闻之自公安下都鄂改鄂为武昌召问知星者将定三分之计五月甘露降于建业秋八月城武昌下令诸将出入従兵仗以自防冬十一月魏使邢贞至册命权九锡为吴王贞入国门犹乗车军师张昭怒其无礼责之曰君谓江东无寸刃可为法耶何轻慢之甚贞遽下车拜谢羣臣见册命至议以为宜称汉上将军九州伯不应受魏封权曰九州伯于古未闻昔沛公亦受项羽封为汉王此葢时宜尔复何损也遂遣中大夫赵咨使魏魏文帝问曰吴王何等主对曰聪明仁智雄畧之主问其状咨曰纳鲁肃于凡品是其聪也防吕防于行阵是其明也获于禁而不害是其仁也取荆州兵不血刃是其智也据三州虎视天下是其雄也屈身陛下是其畧也又问吴王颇知学乎答曰吴王浮江万艘带甲百万任贤使能志在经畧脱有余暇博览史籍而采竒异不効书生寻章摘句而已又曰吴可征乎咨曰大国有征伐之兵小国有御侮之固又曰吴难魏乎咨曰带甲百万江汉为池何难之有又曰吴如大夫者几人咨曰聪明特逹者八九十人如臣之辈拨羣驱队不可胜数文帝善其对厚礼之咨还说权曰臣观北方终不能守盟朝廷承汉四百之余应东南之运宜改年号正服色以应天顺人权纳之拜骑都尉是年刘备怨杀关忠义大举兵自来伐至巫山诱武陵五溪蛮夷反权使大将军陆逊拒之南郡太守诸葛瑾时驻公安使人送牋论是非以解于备或有谗瑾别遣亲人与备相闻陆逊知之表明瑾无此宜散其意权书报逊曰子瑜与孤従事积年恩如骨肉深相明究其为人也非道不行徳昔遣孔明至孤语子瑜卿与亮同产且弟随兄于义为顺何以不留子瑜答孤云孔明与人委质定分义无二心弟之不留犹臣之不往也其言足贯神明今岂有此乎孤前得妄语文疏即封示子瑜并手笔与之得其报论天下君臣大节一定之分孤与子瑜可谓神交非外言可间也知卿意至辄封来表以示子瑜使知孤意二十八年春正月蜀军前后连五十余营分据险地进升马鞍山陆逊督诸将随轻重应接四面攻围闰正月大破蜀军于五屯斩将搴旗追奔逐北尽败诸营投降者万余尽得其粮食器物备走逊部将孙植斩上兠道截其径路要备备逾山险仅得免入于白帝城二月权以破蜀事使报魏魏遣侍中辛毗尚书桓阶来盟誓并征任子权辞不受秋九月魏命曹休张辽等诸军大出数道来逼权令吕范诸葛瑾等縁江守备拜陆逊为辅国大将军郢州牧封江陵侯假黄钺渡江拒魏以将军朱桓为濡湏督封新城亭侯魏宻遣大司马曹仁步骑数万向濡湏欲袭取桓乃伪扬声东攻羡溪桓分兵将赴羡溪既发卒得仁进军拒濡湏七十里桓遣追还羡溪兵未到而仁奄至城下桓时兵吏在者五千人因勅偃旗卧鼔外示虚弱以诱之仁使子泰来攻自将万人留为后拒桓分步兵当仁身自拒破泰泰烧营走斩数千级仁退诸军乗胜破曹休张辽等魏引退镇西将军陆逊等率诸将进表劝权即王位冬十一月权就吴王位于武昌大赦改年号为黄武元年初置丞相以阳羡侯孙劭领之立子登为王太子十一月蜀使致书于权引躬自责求修旧好十二月遣大中大夫郑泉聘刘备于白帝始报通好焉泉至蜀蜀主问曰吴王何以不答朕书将无以朕正名不宜乎泉曰曹操父子凌轹汉室终夺其位陛下托以宗室有维城之重不荷戈执殳为海内率先而因是自名未合天下之义是以寡君未复书尔备甚慙　泉字文渊陈郡人博学有姿望而性嗜酒每闲居曰愿得美酒满五百斛舡以四时甘脆置两头反覆没饮之惫即住而啖肴馔酒有斗升减随而益之不亦快乎临卒谓同类曰必葬我于陶家侧庶百歳后化成土见取为酒壶是歳改夷陵为西陵诏州置牧以丹阳太守吕范为州牧以东征将军髙瑞领丹阳太守复自建业徙治芜湖【时州所统一十四郡一百四十八县而丹阳领一十九县】
　　二年春正月城江夏武昌宫改四分用乾象厯自以土行代汉建寅为歳首三月魏军尽退彊界宁息夏四月丞相孙劭大将军陆逊率羣臣上表称天命符瑞劝王即帝位王再让未许谓羣臣曰汉家堙替不能存救亦何心竞焉【案江表记权谓将相曰往年寡人以徳方向西鄙故先命陆逊选众以待之闻北部分兵欲以助寡人寡人内嫌其状若不受其拜是相折辱而趣其速发便当与西俱至二处受敌于国为剧故自抑就其封王低屈之趣诸君未尽故相解耳】蜀主刘备薨于白帝王使立信都尉冯熈吊于蜀五月甘露降曲阿冬十一月蜀使邓芝以马二百疋锦千端来聘自是之后聘使来往为常各致方物奬其厚意
　　三年秋九月魏军来冦曹丕自出广陵临大江兵十余万旌旗数百里王使诸将谋以拒守安东将军徐盛设计筑围作薄落围上设假楼江中浮船多张旗帜于山险而又缚草为人衣以甲胄自武昌至于京口烽烟相望诸将以为无益王然之魏文帝临江不敢渡乆之叹曰天固隔我吴魏彼有人焉便退吴将孙劭先屯于江北闻魏军退遣将髙夀率敢死士五百人夜于径路要之魏帝惊败遁走夀春获辎车羽葢而归冬十月晦日有蚀之
　　四年夏五月丞相孙劭薨諡曰肃劭字长绪北海人身长八尺初为北海相孔融功曹融谓廊庙之才汉末随刘繇过江归国累拜车骑长史为吴首相封阳羡侯初劭之薨也羣臣众望举娄侯张昭为丞相王曰寡人岂为子布所惜但丞相事烦而此公性刚所言不从怨咎将兴非所益也六月以太常顾雍为丞相封醴陵侯以尚书陈化为太常　化字元耀汝南人少博览众书气干刚毅长七尺九寸雅有威容初拜郎中使魏魏文帝因酒酣谑化曰吴魏峙立谁将平一海内化曰易称帝出乎震加闻先哲知命旧说黄旗紫葢运在东南帝曰昔文王以西伯王天下岂复在东乎化曰周之初基太伯在东所以文王兴于西帝笑无以难心竒其词厚礼送还王以奉命光国迁犍为太守寻追入迁尚书顷之拜太常兼尚书立朝正色勅子弟废田桑絶治产业仰官廪禄不与百姓争利妻早亡以古事为鉴不复娶王闻而贵之以其年壮勅宗正以宗室女妻之固辞不受年七十上疏乞骸骨爰居章安卒于家子炽嗣　雍字元凯吴人也少従蔡伯喈学琴慕其为人因改名雍初以州郡表荐累迁至尚书封阳遂乡侯拜侯还家而家人不知雍为人不饮酒寡言语朝廷惮之自为丞相其所选用各随能所任心无适莫访人闲及政职所宜宻以言闻见纳则归于主上不用终不泄言以此见重秋七月皖口言木连理又地连震
　　五年大将军陆逊奏所在少谷令诸将广农亩王许之称善孤自率子弟亲受田车八牛为四耦与众等均其劳也夏五月魏文帝崩秋七月苍梧凤皇见是月置东安郡治富春冬十一月陆逊以便宜奏施徳缓刑寛赋息调王答善之乃令有司写利害科条使中郎褚逢赍就逊令与诸葛瑾同损益之卫将军交阯太守龙编侯士燮卒　燮字威彦苍梧广信人也少好学汉察孝亷补尚书郎以公事免寻举茂才除丞令累迁交阯太守汉末交州刺史朱符为夷贼所杀州郡扰乱燮乃表弟司徒掾壹领合浦太守次弟徐闻令鲔领九真太守鲔弟武领南海太守兄弟并在列郡雄据一州偏在万里威尊无上出入鸣钟磬备鼔吹车骑满道夹毂焚香者常有数十人妻妾乗辎軿子弟従兵骑当时贵重震服百蛮燮体气寛和谦虚下士中国人物避难多往依之每公事稍阕躭习书传注解左氏春秋尚书古今大义时天下乱四方隔絶而燮不废贡赋及王使步骘定南土率兄弟奉承节度每使贡杂香细葛明珠大贝琉璃玳瑁翡翠犀象珍竒异果无歳不至在郡四十余年年九十卒王以交阯悬逺乃分合浦已北为广州拜吕岱为刺史交阯以南为交州拜戴良为刺史以陈时代燮为交趾太守良与时至合浦而燮子徽自署为交趾太守发宗兵拒良不许入王勅吕岱与良等讨平之诛徽传首武昌
　　六年春正月韩珰子琮以众叛归魏
　　七年罢东安郡夏五月鄱阳太守周鲂以诈诱魏将曹休献休事七条宻表于王八月王自幸皖口使大将军陆逊督中军全琮朱桓为左右三边俱进大破魏军于夹石亭俘数万计尽收其骡马辎重曹休仅免冬十月王下令军中诸将有三罪然后议之以将军翟舟有过亡入魏故也是歳改合浦为珠官郡大司马南昌侯吕范薨　范字子衡汝南细阳人少为县吏有容仪姿貌而家贫县有富人刘氏女有美色范求之母不许女曰岂有如吕子衡长乆贫耶遂与为婚后避乱住夀春将客百余人过江东孙防异之遣往江都迎太妃还防待以亲戚共陞堂饮于太妃前求退任为都督整齐其众因进言于防曰舍本土而托将军者非为妻子欲与将军共济世务犹同舟涉海事不成则俱受其败乃授偏将军内外委任焉王统事申重之尝与严畯论衡方于吴汉进领彭城太守与周瑜同破曹操于赤壁以功进平南将军屯大桑寻入于建业黄武元年迁州牧七年拜大司马改封南昌侯印绶始下而薨王素服举哀黄龙元年将下都建业自过范墓祭以太牢执酒呼曰子衡随我言及流涕左右皆垂泪范性耿介有威仪好奢靡然勤公奉法王深委之【案江表传权尝谓严畯曰吕子衡忠笃亮直性虽好奢然以忧公为先不足为损避袁术自归于兄已作大将别领部曲故忧兄事乞降为都督办防修整吾军加之勤恪与吴汉相类故方之皆有趣非孤私也】








　　建康实録卷一
<史部,别史类,建康实录>
　　钦定四库全书
　　建康实録卷二
　　唐　许嵩　撰
　　吴
　　太祖下
