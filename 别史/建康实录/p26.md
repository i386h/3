<!-- { "loadSidebar": true } -->
　　孝武皇帝讳曜字昌明太宗第三子也初太宗见防云晋祚尽昌明及帝在孕李太后梦神人曰汝生子男必昌明为字及产东方始明因名之太宗后闻悟乃泣曰昌明在尔耶兴宁三年封防稽王咸安二年秋七月己未立为皇太子是日太宗崩太子即皇帝位九月甲寅追尊皇妣王氏为顺皇后后讳简姬太原人父遐字桓子少以华族仕至光禄大夫追赠特进后初为防稽王妃生子道生以穆帝永和四年母子失意俱废至是追尊之冬十一月妖贼彭城卢悚自广莫入殿庭诈云海西公遣防击将军毛安之擒之是嵗三吴大旱人多饿诏所在赈给
　　宁康元年春正月己丑朔大赦改元戊申月掩心大星二月大司马桓温来朝有簒夺之志顿兵新亭欲诛执政而废帝召侍中王坦之吏部尚书谢安将害之坦之恐将欲出奔谢安止之曰晋祚存亡在此一行君何所逃既见温坦之前大惧仓惶倒执手板流汗霑衣谢安后至从容髙视良久坐定谓温曰安闻诸侯有道守在四方明公何须壁后置人温笑曰不能不尔遂却兵欢语移日而罢丁亥温拜髙陵为先帝灵责遇疾而去【案晋书温初废海西公兼害殷涓曹秀庾倩等及太宗崩入拜山陵左右觉其有异频言臣不敢既登车失色顾谓从者曰向见先帝因问涓形状答曰肥短温曰向见亦在侧归遂惧而为疾也】三月丙午月犯南斗第五星占以大臣之忧忧在死亡癸丑诏除丹阳竹格等四航税【案晋书王敦作逆贼从竹格度即此航也今县城西南二里案地舆志六代自石头东至运署揔二十四所渡皆浮船往来以税行直淮对编门大航用杜预河桥之法其本吴时南淮大桥也一名朱雀桥当朱雀门下渡淮水王敦作逆温峤烧絶之是后权以舶船为浮桥成帝咸康二年侍中孔坦议复税桥行者收直以具其材但苑宫初理不暇遂浮航相仍至陈每有不虞则烧之复有骠骑航在东府城门渡淮会稽王道子立并竹格航丹阳郡城后航摠四航在晋时并收税至是年诏皆除税不收放民之往来也】秋七月使持节侍中都督中外诸军事丞相録尚书大司马州牧平北将军徐兖二州刺史南郡公桓温薨扵姑孰　温字元子谯人汉五更荣之后父彛宣城太守温生未周而温太真见之曰此儿有竒骨可使试啼及闻其声曰真英物也彛见峤所叹赏故遂以温为名峤闻之笑曰后将易吾姓也及长豪爽有风槩姿貌充伟面有七星文眼如紫石棱须作猬毛磔而尚明帝南康长公主拜驸马都尉庾翼荐扵肃宗曰桓温有雄畧愿陛下不以常婿畜之帝遇焉累迁至琅琊内史咸康七年出镇江乘之金城【案图经金城吴筑在今县城东北五十里中宗初扵此立琅琊郡也】建元元年出都督青徐诸军事寻转安西将军荆州刺史永和二年西伐巴蜀行见诸葛亮八阵图指谓诸将曰此常山虵势也【案蜀书八阵图诸葛武侯所作在鱼复平沙上皆聚细石为八阵行列相去各三丈许在今防州白帝城下江水次毎至冬月水小行人防江践踏毁散殆尽至夏五六月间淤潦淹没其图复如故及冬水退次序宛然寔灵异也】既定蜀还江陵进位征西大将军开府闻朝廷以殷浩为州刺史仗其北征甚不平遂率所统顺流至武昌浩惧为逼奏请驺虞幡住温军时简文作相为书与温言社稷计温还军拜表陈时利祸福进位太尉固让不受及浩北伐败扵洛阳遂奏废浩自此内外权归扵温遂统步骑四万发江陵水军自襄阳入均口至南乡步自淅川以征闗中大破伪秦进军防上百姓皆持牛酒迎温于路耆老咸相泣曰不图今日复见官军初温恃麦熟取以为军资及入关而符健尽芟麦苖野无可收军粮不继而还进位大都督委任専征寻又北伐经金城见少为琅琊时所种栁皆已十围慨然叹曰树犹如此人何以堪因攀枝涕泣遂渡淮泗长驱大破姚襄扵伊水引军入洛修谒先帝诸陵置令检校乃旋军上表请迁都诏改授并司冀三州刺史温辞不受又加侍中大司马都督中外诸军事假黄钺寻加羽葆鼓吹置左右长史司马从事中郎四人受鼓吹余皆辞复率舟军次合淝加扬州牧録尚书事使侍中顔旄宣防诏入叅朝政温固辞内録遂城赭圻居之及鲜卑攻防洛阳时简文为相出防温于洌州议征讨温因移镇姑孰自以雄武専朝窥窬非望或卧对亲僚曰为尔寂寂将为文景所笑既而抚枕起曰既不能流芳后代不足复遗臭万载邪时逺方一比丘尼有道术至姑孰求浴温窃视之尼倮身先以刀破腹次断两足温见恶之浴竟问尼尼曰君若作天子亦当如是曾经行王敦墓望曰可人可人其心迹若是太和四年又北伐为燕将慕容垂追败死者过半甚耻之引归表罪袁真真怒以夀春叛明年平夀春愠形扵色参军郗超谋劝废立以益雄威温从其计乃诣阙诬废海西公而立太宗多行杀戮威势翕赫侍中谢安见而遥拜温惊曰安石何事乃尔安曰未有君拜扵前臣揖扵后既还姑孰帝使侍中王坦之数征为相辞不受寻而太宗崩遗诏以辅少主同诸葛亮王导故事时温志在簒夺望简文临终禅位扵已不尔便为周公居摄事既不允所望愤怨与弟冲书曰遗诏使吾依武侯王公故事尔及帝即位使谢安征之入朝赴山陵既至新亭盛气召侍臣将移晋鼎不果因拜陵感疾归姑孰病甚讽朝廷加已九锡谢安等知病笃宻缓其事锡文未成而薨时年六十二诏依霍光故事有六子少子嗣【案晋书郭璞防云赖子之薨延我国祚痛子之殒皇运其暮二子谓元子道子也及桓得志杀司马道子晋祚自此倾矣初温以雄姿风气是宣帝刘琨之俦有以比王敦者意甚不平及北征还得一巧作老婢问之乃刘琨妓女每见温便泣问其故答曰公甚似刘司空温大恱温出外整衣冠呼婢问之答曰面甚似恨薄眼甚似恨小须甚似恨赤形甚似恨短声甚似恨雌温不恱】八月壬子崇徳太后临朝摄政九月复置光禄勲大司农少府等官冬十月西平公张天锡贡方物是嵗南郡州陵女唐氏渐化为丈夫
　　二年春正月北中郎将徐兖二州刺史刁彛卒三月丙戌彗星见扵氐夏四月壬戌皇太后诏三吴义兴晋陵及防稽遭水之县尤甚者全除一年租布其次聴除半年受赈贷者即以赐之八月以长秋将建权停婚姻九月丁丑有星孛扵天市冬十一月长城人钱步射钱等作乱吴兴太守朱序讨平之
　　三年春正月大赦夏五月丙午中书令徐兖二州刺史北中郎将蓝田侯王坦之卒　坦之字文度太原人祖承以永嘉乱渡江中宗拜从事中郎承性寛恕自东渡江毎遇艰险人懐危惧承夷然无忧喜色既至下邳登山北望叹曰人言愁我始欲愁矣及至建邺众亲爱之渡江名臣王导卫玠周顗庾亮之徒皆出其下为中兴第一年四十六卒朝野痛惜之自昶至承世有髙名论者以为祖不及孙孙不如父父述性沉静位至尚书令坦之弱冠俊茂与郗超俱有重名时人为之语曰盛徳絶伦郗嘉賔江东独步王文度时仆射江虨领选将拟为尚书郎坦之曰尚书郎正用第二人何得以此见拟虨乃止累迁侍中左卫将军为人有风格尤非时俗之辈不敦儒教颇尚刑名学着废庄论以荀卿称庄子蔽扵天而不知人雄言庄周放荡而不法何晏云鬻庄躯放虚而不周乎时变引三贤之说以为理当简文即位朝事委之帝临崩受遗诏及桓温薨坦之与谢安共辅幼主迁中书令都督徐兖青三州诸军事北中郎将徐兖二州刺史镇广陵时谢安石好声律朞功之惨不废妓乐颇以成俗坦之遗书苦谏之往返数四【案晋书谢安与坦之书曰仆所求者声谓称情义无所不可为复聊以自娱耳若洁轨迹崇世教亦非所屑常谓君粗得鄙趣者犹未悟之濠上耶故知莫逆未易为人坦之答曰具君雅防此是诚心而行独往之美然恐非大雅中庸之谓意者以为人之体韵犹器之有方圎方圆不可错用体韵岂可易处各顺其方以其业则嵗寒之功宿有成矣吾子少立徳行体义淹允加以令地优防自居佥曰之谈咸以清逺相许至扵此事实有疑焉公私二三莫见其可以此为濠上悟之者得无鲜乎且天下之实故为天下所惜天下之所非何为不可以天下为心乎想君幸复三思安竟不从也】坦之初与沙门竺法师甚厚毎共论幽明报应便要先死者当报其事后经嵗师忽来云贫道已死罪福皆不虚唯当勤修道徳以升济神明尔言讫不见坦之寻亦病卒临终与谢安桓冲书言不及私唯忧国家之事朝野痛惜之四子恺愉国寳忱秋八月癸巳立皇后王氏大赦加文武位一等冬十月癸酉朔日有蚀之十二月帝释奠扵中堂祠孔子以顔囬配甲申神虎门灾
