<!-- { "loadSidebar": true } -->
　　八年春正月己未朔日有食之乙丑大赦天下二月豫州刺史庾怿送酒与江州刺史王允之允之疑其有毒与犬犬毙允之惧表帝帝怒曰大舅已乱天下小舅复欲尔邪怿闻服药而死三月以武悼杨皇后配飨武帝庙庭夏五月有马色赤如血入于殿前盘旋走出莫知其处六月庚寅帝不豫诏以琅琊王岳为嗣曰琅琊王岳亲则母弟体则仁长君人之风允塞时望肆尔王公卿士其辅之以祗奉祖宗明祀壬辰引武陵王晞防稽王昱中书监庾冰中书令何充并受遗顾命癸巳帝崩于西堂秋十月丙辰葬兴平陵在县北七里鸡笼山阳与元帝同处案帝年五嵗即位立十八年年二十二諡曰成皇帝庙号显宗帝少聪敏有成人之量初南顿王宗之诛也帝不时知及苏峻平后问庾亮曰白头翁何在亮曰谋反伏诛帝泣谓亮曰舅言人作贼便杀之人言舅作贼复若何亮惧变色然少为舅氏所制不亲庶政及长颇留心于万机务在简约尝欲于后园作射堂计用四十金以为劳费乃止雄武之度虽愧于前王恭俭之德足追踨于徃烈矣







　　建康实録卷七
<史部,别史类,建康实录>
　　钦定四库全书
　　建康实録卷八
　　唐　许嵩　撰
　　晋
　　康皇帝
　　康皇帝讳岳字世同成帝母弟也咸和元年封吴王二年徙封琅琊王咸康五年领司徒八年夏六月庚寅显宗不豫时庾冰以舅氏当朝权侔人主虑易世之后戚属疎逺将为他人所制乃谋説显宗曰国有彊敌宜立长君显宗信而从之遗诏以琅琊王为嗣甲午即皇帝位大赦诸屯戍文武及二千石官长皆不得輙离所局而来奔赴己亥封成帝子丕为琅琊王奕为东海王时帝在谅隂委政中书监庾冰等秋七月成帝于兴平陵帝亲奠于西阶既发引徒行至阊阖门升素舆至陵所九月诏琅琊国及府吏进位各有差冬十二月壬子立皇后禇氏増文武位二等
　　建元元年春正月大赦改元振恤鳏寡孤独不能自存者夏五月旱六月壬午束帛征处士南阳翟汤会稽虞喜秋七月慕容皝大破石季龙石季龙将戴开率众来降诏曰慕容皝摧殄羯防斩获八千余人将是其天亡之始也中原之事冝加筹量以安西将军庾翼为征讨大都督迁镇襄阳以辅国将军琅琊内史桓温为前锋假节率众入临淮八月蜀李夀死子势嗣伪位冬十月辛巳以骠骑将军何充为中书监都督扬豫二州诸军事扬州刺史録尚书辅政十一月己巳大赦天下高句丽遣使朝献
　　二年秋八月罢絶倒悬橦之伎九月丙申立皇子聃为皇太子戊戍帝崩于式干殿冬十月乙丑崇平陵在今县城东北十五里钟山之阳不起坟案帝年二十一即位立三年年二十三諡曰康皇帝初庾冰权政当朝制度年号再兴中朝因改元曰建元或谓冰曰郭璞防云立始之际丘山倾立者建也始者元也丘山讳也君侯忘郭生之言耶冰瞿然既而叹曰如有吉凶岂改易所能救乎至是果验【案寺记帝时置两寺禇皇后立延兴寺在今县东南二里运沟西岸中书令何充立建福寺今废也】
　　孝宗穆皇帝
　　穆宗讳聃字彭子康帝长子建元二年九月丙申立为皇太子时年二嵗己亥即皇帝位大赦尊皇后禇氏为皇太后临朝摄政冬十一月庚辰车骑将军庾冰卒冰字季坚时兄亮以名徳流训冰与诸弟动必合礼为世所重亮尝目冰为庾氏之寳起家累迁吴国内史与王舒击破苏峻将张健峻平后以功封侯不受累迁中书监都督扬豫兖三州诸军事时王导新薨人情恇然冰兄亮既固辞不入而冰乃当重任经纶时务不舍夙夜賔礼朝贤升擢后进由是朝野注心咸称贤相初导辅政每从寛惠而冰颇任威刑殷融諌之冰曰前相之贤犹不堪其况吾者哉范汪谓冰曰顷天文错度足下冝尽消御之道冰曰象岂吾所测正当勤尽人事尔及显宗疾笃时有妄为尚书符勅宫门宰相不得前左右皆失色冰神气自若曰必是虚妄推问果诈众心乃定康帝即位进车骑将军冰惧权盛乃求外出会弟翼将伐石季龙遂出都督江荆宁益梁交广七州都军事领江州刺史镇武昌帝即位献后临朝乃征冰辅政冰辞以疾笃寻卒于镇冰天性清慎及卒无绢为衾又室无媵妾有七子后以罪并为桓温所诛初冰令郭璞筮卦成曰子孙必有大祸唯用三阳可以有后故以长子希镇山阳第三子友为东阳遂挈家于暨阳及后坐族诛唯友获全永和元年春正月甲戍朔皇太后设白纱帷于太极殿抱帝临轩听政大赦改元夏四月壬戌诏防稽王昱録尚书六条事是月石季龙将路永屯于夀阳秋七月方士戴洋卒　洋字国流呉兴长城人也年十二遇病死五日而苏言死时天使其为酒藏吏授符録给吏从幡麾将往蓬莱昆仑积石太室等诸山既而遣归及长善风角好道术妙解占吴末为台吏时童谣歌曰猗童蒋山流渡江洋知吴必亡遂托病还乡里怀帝末堂邑令孙混欲迎家累洋曰此地当败得腊不得正岂可移家于贼中乎混便止嵗末陈敏作逆使弟昶攻破堂邑都水马武见洋有道术召将赴洛洋梦神人曰洛中当败人尽南渡扬州后五年当有天子洋信之遂不去时王敦出镇荆州洋谓吴兴陈瑾曰王敦南上半路而住当还作贼及敦在武昌后南方有云如牛北向洋语华谭曰此王敦举兵之应也初祖约镇谯请洋为中典军约府内地忽赤如丹洋曰地赤如丹血丸丸当有下反上者约问洋曰吾还东何如留夀阳留夀阳何如入胡洋曰东入失半入胡灭门留夀阳尚可寻而牵腾等叛约约率众将家属奔于石勒勒果尽诛约后庾亮代陶侃镇武昌引洋问气洋曰天有白气丧必东行后近城东家夜半望见城内有数炬火从城上出如大车状白布幔覆与火俱出城东北行至江乃灭洋闻叹曰此与前白气同时亮欲移镇石城或问洋当不洋曰不当洋言于亮曰武昌土地有山无林政可图始不可居终山作八字数不及九昔吴用壬寅来上创立宫城至于己酉还下秣陵其见陶公亦涉八年土地盛衰有数人心去就有期不可移也公冝更择吉处武昌不可久住五年亮令毛寳屯邾城九月洋言于亮曰毛豫州合今年受死问昨朝大雾晏风当有怨贼报仇后贼果陷邾城而去亮曰天何以利贼而病我也洋言今石季龙亦当受死且不忧贼但忧公病耳亮曰如何洋曰荆州受兵江州受灾公若去此二州即可亮竟不能解二州遂至大困洋曰昔苏峻时公于白石祠中祈福许赛其牛至今未解故为此鬼所考亮曰有之君神人也或问曰庾公可得几时洋曰见明年时亮已不识人咸以为妄果经正月一日而薨庚午使持节都督江荆司梁雍益宁七州诸军事江州刺史征西将军都亭侯庾翼卒　翼字稚恭司徒亮之少子风仪整峻当世莫俦善草书子弟皆効之后王羲之书盛内外官重翼甚不平在荆州寄书于家曰儿子軰憎家鸡好野雉常见殷浩杜乂曰此軰宜束之髙阁俟天下太平然后议用所任耳九月丙申皇太后诏曰今百姓劳弊其共思详所以赈恤之是嵗镇东将军防稽内史孔愉卒愉字敬康会稽山隂人也其先世居梁国曾祖潜汉末避地会稽因家焉愉年十三而孤飬祖母以孝闻与同郡张茂字伟康丁潭字世康齐名时人号会稽三康吴平愉迁于洛惠帝末归乡里行至江淮间遇石冰封云为乱逼为叅军不从迳东还入新安山中改姓孙氏以稼穑读书为务信着邻里后忽舍去皆谓为神人而为之立祠永嘉末中宗辟为叅军寻求去莫知所在建兴初始出应召为丞相掾以讨华轶功封余不亭侯愉曾行经余不亭见笼于路者买而放之溪中流左顾者数四及是铸侯印而左顾三铸如初印工以告愉愉悟乃佩焉建武拜中书郎出为司徒左长史肃宗即位累进位侍中太常卿及苏峻反愉朝服守宗庙贼平迁左仆射后王导将以赵为护军愉谓导曰中兴已来处此官者周伯仁应思逺耳今诚乏才岂冝以赵居之耶导不从寻省左右仆射以愉为尚书仆射愉年及悬车累乞骸骨诏不许拜护军将军会稽内史时句章县有汉旧陂毁废数百年愉自巡行修复故堰溉田二百余顷皆成良业在郡三年乃营山隂湖南侯山下数畆地为宅草堂数间便弃官居之送资数百万悉无所受病笃遗令敛以时服卒时年七十五子訚嗣位侍中【案晋书愉有三子中子注孝武时位侍中少子安国孝武时亦至侍中帝崩服缞绖涕泗因形体羸瘦见者以为真孝官至尚书右仆射愉弟羣字敬林嗜酒王导谓曰卿恒饮酒岂不见酒家覆巾乎日月久即麋烂羣荅曰公不见肉用糟淹更坚尝与亲故书曰今年田得七百石秫米不足了麯蘖事位至侍中卒】
　　二年春正月丙寅大赦己夘使持节侍中都督扬州诸军事扬州刺史録尚书事都乡侯何充卒　充字次道庐江灊人吴光禄大夫祯之曾孙防而好学风韵淹雅以文义见称初辟大将军王敦府掾时敦兄含为庐江太守贪污敦尝于坐中称曰家兄在郡佳政庐江人士咸称之充正色曰充即庐江人所闻异于此敦黙然由是忤意左迁东海王文学敦败累位中书侍郎少与王导善尝诣导导以麈尾指牀呼充共坐曰此君坐也显宗即位拜黄门侍郎平苏峻出为会稽内史在郡寻征侍中辞不拜转丹阳尹时王导庾亮并言于帝曰何充器局方槩有万夫之望必能摠録朝端为老臣之副臣死之日愿引充内侍则社稷无虞矣诏加吏部尚书王导薨后与中书监庾冰防録尚书事进尚书令加领军充以内外统任难处上疏固辞许之徙中书令时显宗寝疾庾冰兄弟以舅氏当朝谋立康帝为嗣充建议以父子相传先王旧典不冝改易冰等不从既而康帝临轩冰充侍坐帝曰朕嗣鸿业二君之力充对曰陛下龙飞臣冰之力若如臣议不覩升平之日帝有慙色建元初庾冰出镇江州以充为扬州刺史先是庾翼悉发江荆二州编户奴为兵士庶嗷然充复欲发扬州奴以均其谤议不成俄而帝疾笃庾冰等意在简文充议立皇太子奏可帝既立献后临朝诏加中书监録尚书事庾冰卒后专辅防主以桓温为征西将军领荆州刺史毎曰桓温禇裒为方伯殷浩居门下我无劳矣充为宰相虽无澄正改革之能而有器局临朝正色以社稷为己任凡所选用皆以功臣为先不以私恩树亲戚谈者以此重之性好释典崇修佛寺供给沙门以至贫乏乃获讥于世阮裕尝戏之曰卿志大宇宙勇迈终古充问其故裕曰我图数千户郡尚未能得卿图作佛不亦大乎于时郗愔及弟昙奉天师道而充与弟准崇信释氏谢石讥之云二何佞于佛二郗谄于道充能饮酒雅为刘惔所贵每云见次道饮令人欲倾家醸言其能温克也卒时年五十五二月癸丑以左光禄大夫蔡谟领司徒録尚书六条事与会稽王昱辅政夏五月西平公张骏薨子重华嗣立冬十月以桓温为安西将军荆州刺史温表罗含为别驾问于众曰此何如人或荅曰可谓荆楚之杞梓温曰此江海之琳琅岂惟荆楚而已　含字君章桂阳人少孤叔母朱氏所飬好学昼卧梦五色鸟飞入口意怪之朱氏曰梦吞五色此文章也汝后当善文自长沙相致仕白雀栖堂十一月辛未安西将军桓温伐蜀拜表輙行十二月枉矢自东南流于西北其长半天
