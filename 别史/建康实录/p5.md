<!-- { "loadSidebar": true } -->
　　黄武八年春正月公卿百司连上表劝王正尊号王犹谦让再三夏四月黄龙凤皇见武昌夏口并言之甲午公卿再请王曰羣臣百辟咸以寡人上副天心寡人敢辞甲申立坛于南郊即帝位柴燎告天礼毕法驾旋武昌宫陞太极殿大赦改元黄龙元年建黄龙大牙常在中军令诸将进退向之诏侍中胡综为赋其畧曰乃律天时制为神军取象太一五将三门疾则如电迟则如云进止有度约而不烦四灵既布黄龙中央周列日月实曰太常杰然特立六军所望云云　综字纬则汝南固始人也少孤将毋避乱江东年十四为孙防门下客好学攻文黄龙初蜀使修好帝令综作盟文文义婉美自黄龙后诏诰册命隣国答书皆综所为与是仪徐祥同典机宻【按同典机宻句下载胡综事未全疑有阙文】丁酉追尊父坚为武烈皇帝庙号始祖陵曰髙陵母吴氏为武烈皇后兄防为长沙桓王立子登为皇太子内外文武百司皆即位行赏边军征防各赐勲五转鳏寡孤独量给糓帛百姓并免今年租赋天下赐酺五日初汉末兴平中童謡曰黄金车斑兰耳开阊门出天子阊门即吴西郭门也夫差所造帝即吴人六月蜀使卫尉卿陈震来庆践位帝乃立坛与蜀使盟约灭魏中分天下以幽豫青徐兖郓冀凉属蜀其司州之土以函谷关为界有害于吴蜀伐之有害于蜀吴伐之凡百之约皆如载书有渝此盟创祸先乱时童謡云宁饮建业水不食武昌鱼宁就建业死不就武昌居秋九月帝迁都于建业【案江表传汉建安中刘备尝宿于秣陵观江山之秀劝帝居之初张纮谓帝曰秣陵楚威王所置名金陵地势冈阜连石头古老云秦始皇东巡防稽经此县望气者云金陵地形有王者都邑之气因掘断连冈故名秣陵今据所见存地冇其气象天之所令今宜为都邑帝深善之后闻刘备语曰智者意同故即帝位闻謡言而思张纮议乃下都之又案吴録刘备曽使诸葛亮至京因观秣陵山阜曰钟山龙盘石头虎踞此乃帝王之宅也】以陆逊为上将军诏辅太子登留守武昌冬十月至自武昌城建业太初宫居之宫即长沙桓王故府也因以不改今在县东北三里晋建康宫城西南今运渎东曲折内池即太初宫西门外池吴宣明太子所创为西苑【案其地今在惠日寺后僧相传呼为果师墩】初吴以建康宫地为苑其建业都城周二十里一十九步十一月右长史张纮卒遗令戒子孙无为不善　纮字子纲广陵人少游学京师还本郡举茂才公府辟皆不就汉末避乱江东桓王创业遂委质焉纮为谋主毎出入谏王持重不宜轻脱建安四年奉使许昌宫时曹操为司空辟为掾兼侍御史纮心恋昔恩思还返命未果桓王薨而帝统事操欲纮辅帝内附拜纮为防稽东部尉帝不以纮北任介意至因为长史与张昭二人为左右腹心一人従征一人居守及帝都秣陵辞还东迎家道病卒年六十一留牋劝帝修徳纳善帝省书流涕乆之子清介髙行官至南郡太守
　　二年春正月诏立国学置都讲祭酒二月使将军卫温诸葛直下海求亶夷二洲得夷洲数千人而还【案二洲皆在海中长老传云秦皇遣方士徐福将童男女数千人入海求蓬莱神山及仙药遂遇风皆止此洲不还世世相承有数万家时有防稽东县人行海遇风至夷洲其亶洲絶逺不可得到故温只得夷洲人还也】
　　三年夏五月建业有野蚕为茧大如鸟卵由拳生野稻诏改由拳为禾兴县冬十月始平言嘉禾生十二月丁卯大赦改明年为嘉禾元年春丞相顾雍奏宜修郊庙社稷以承天意诏答未许二月皇子建昌侯虑薨　虑字子智太祖次子性聪敏才兼文武黄龙初大臣等奏宜进爵为王使出镇任以光大业帝许之假节开府镇军大将军临事遵奉法度敬纳师友深见宠爱薨时年二十帝为之降损夏六月皇太子登归自武昌留省侍以太子少傅都卿侯是仪为侍中　仪字子羽北海营陵人本姓氏少仕郡郡相孔融谓曰氏字民无上可改为是乃従焉后避地随刘繇过江太祖统事征用之専典机要性謇谔帝以为赵之周舍累官至侍中迁少傅辅皇太子镇武昌随还复拜侍中转仆射为人谦让不治产业又爱惠施宅在西明门外甚卑陋虽处尊官弊衣单食帝闻之幸其宅求视蔬飰亲尝之对而太息有所増益皆让而不受时或进逹未尝言人之短卒时年八十一冬十月魏辽东太守公孙渊叛魏使校尉宿舒阆中令孙综来奉表称藩请援并献方物帝进公卿议辅吴将军张昭及丞相顾雍等率大臣切谏渊反覆难信兼崄路遥逺愿勿纳之帝不信遣太常张弥执金吾许晏将军周贺贺逹校尉裴潜将兵一万浮海应接并赍珍寳九锡备物封渊为燕王领幽青二州十七郡诸军事二年三月汉献帝崩率公卿举哀三日公孙渊果反为魏魏将田预要击破周贺裴潜等于成山而渊杀张弥许晏贺逹三人分其部伍秦旦杜徳等走于菟八月旦等自菟走句丽句丽王见旦徳等甚敬之曰此天子边人也乃发皁衣使二十五人送归兼表献方物豹皮千枚鹖鸡皮十具帝喜句丽大怒公孙渊将自征辽东尚书薛综等率大臣切谏帝犹怒选曹尚书陆瑁上疏曰古来荒服慌忽无常不可保也夫兵革者前代所以诛暴乱灭四夷然皆奸雄己除天下无事従容庙堂之上以议之至于中夏鼎沸九域盘互之时深根固本爱力惜费务自将养以待隣敌之阙未有逺征于此时也舍近驰逺疲于军力愿陛下少思之帝乃止冬十月诏使中书郎陈恂谢宏往拜句丽王宫为单于并赐衣服恂至句丽已受魏幽州牧讽防不受诏赐遂郊止吴使令主簿笮资带固往与恂宏相见恂等怒乃防资固为质使让句丽句丽王谢罪献马百疋乃释资等令奉诏赐物而将马还
　　三年夏六月帝率六军亲征合淝别使大将军陆逊诸葛瑾等屯江夏沔口张承孙韶等将兵往广陵淮阳魏明帝自东出拒之帝还军九月朔旦陨霜伤糓诛不由君上之应也时典校事吕壹専威福帝任之郡臣无敢言是歳复曲阿为云阳丹徒为武进
　　四年秋七月魏使以马二百疋求易珠玑翡翠帝曰此朕不用之物乃与交易八月雨雹又陨霜雹者隂之胁阳佞臣小人専任之应
　　五年春议铸大钱一当五百诏吏民输铜畀直设盗铸之科三月武昌甘露降于礼宾殿夏旱自去冬不雨至于五月秋七月辅吴将军娄侯张昭薨遗令幅巾素棺敛以时服帝素服临吊祭以太牢諡文成侯　昭字子布彭城人好学善谈论能书従白侯子安受春秋众书与赵昱玉朗俱发名友善与朗共论旧君讳事处士陈琳善之举茂才不应徐州刺史陶谦以为轻已将拘之赵昱救免乃避难江南及桓王创业为府长史一事己上并委之陞堂拜母如旧好焉桓王临薨以后事托昭辅帝帝即位以昭为军师将军每以直谏整齐徳行帝尝于武昌宫临钓防饮酒大醉使人以水洒羣臣曰今日酣饮唯醉堕防中为止耳昭正色不言出外坐车中帝使人呼还谓曰作乐公何为怒昭对曰昔纣为糟丘酒池长夜之饮当时亦以为乐不以为恶也帝慙而止黄龙初与孙邵滕躭郑礼等采周汉故事定朝仪帝即尊号拜辅吴将军封娄侯食邑万户在宅无事尝着春秋左氏传觧及论语孝经注每有隣国使命昭辄折之时帝遣张弥许晏应接公孙渊昭谏曰渊背魏惧讨逺来求援非本意也若渊改图欲自明于魏两使不返取笑天下帝不纳昭切谏止之帝横刀于膝上大怒曰吴之士大夫入则拜朕出则拜卿朕之敬卿亦为至矣而数于众中折朕失计何也昭熟视帝面良乆进曰诚知言不见用每竭愚衷者诚以太后临崩呼老臣于牀下遗诏顾命之耳因即涕泣横流帝投刀于地与昭对泣然竟遣弥晏昭忿言不见用杜门称疾不朝帝数召起昭称疾笃帝恨塞其门昭于内又自以土封之帝后悔过亲至门呼昭昭犹称病帝烧其门以恐之昭更閇户帝使人灭火自责良乆昭诸子共扶昭起载而还宫昭进谢帝跪止之坐定仰而言曰昔太后桓王不以老臣属陛下而以陛下属老臣是以思尽臣节以报厚恩使泯没之后有可称述而意虑愚浅违逆盛防自分幽沦长弃沟壑不图复防引见得奉帷幄然臣愚事国志忠毕命而已若乃变心易虑偷荣取容此臣所不能也帝谢之昭为人容貌矜严有威风帝常曰孤与张公言不敢妄发举邦惮之【案江表传初帝于羣臣皆呼字唯呼昭曰张公张纮曰东部】初建安中吴太后临崩以江外多虞召昭与张纮受遗托孤深委寄之而命帝以师父事昭故昭尽忠辅成王业薨时年八十一长子承少以才学知名为人壮毅忠谨甄识人物防蔡欵谢景于寒微并为国士封侯其妻诸葛恪妹也见恪叹曰败诸葛氏者元逊也性勤于进贤笃于物类庶几之流无不造门焉【案丹阳记大长干寺道西有张子布宅在淮水南对瓦官寺门张侯桥所也桥近宅因以为名其长干是里巷名江东谓山陇之间曰干建康南五里有山陇其闲平地民庶杂居有大长干小长干东长干并是地里名小长干在瓦官南巷西头出江也】冬十月彗星见于东方
　　六年春正月诏曰郎吏者宿卫之臣古之命士闲者所用颇非其人自今选三署皆依四科不得虚词相饰夏用左执法胡综左节度顾谭议定法长吏不许奔丧诏曰遭丧不奔法非古也葢随时之宜以义断恩自今以后长吏不得奔丧废职有犯者大辟行治冬十二月赤乌羣集前殿大赦改明年为赤乌元年
　　元年春正月侍御史谢宏奏更铸大钱一当千以广货帝许之二月追拜夫人步氏为皇后　后讳练师临淮淮隂人也随母徙庐江庐江为桓王所破皆东渡夫人以美丽得幸于帝生二女鲁斑鲁育性不嫉妬多推进故久见爱宠冠后庭及帝即位数次欲立为后公卿意在太子母徐氏帝不得已依违十余年薨追思之至是年追拜之后合葬蒋陵秋七月典校事吕壹坐姧事伏诛帝深慙乱法使中书郎袁礼以诛壹事谕四方诸大臣兼手诏一一条件而问时事损益并责不直言切谏八月麒麟见武昌二年春正月魏明帝薨夏五月城沙羡
　　三年春诏曰葢君非民不立民非谷不生下州郡劝治农桑农桑时不得役事夏四月大赦诸郡县治城郭起楼穿壍发渠以备非常冬十一月诏开仓赈给贫民十二月使左台侍御史郗俭凿苑城而南自秦淮北仓城名运渎【案建康宫城即吴苑城城内有仓名曰苑仓故开此渎通转运于仓所时人亦呼为仓城晋咸和中修苑城为宫唯仓不毁故名太仓在西华门内道北】
