<!-- { "loadSidebar": true } -->
　　御题许嵩建康实録
　　六朝三百有余年建业兴衰廿卷传文物风流信有矣经纶世教或无焉幸洪武始统归一逮永乐斯都以迁我每孝陵亲奠醑不禁吊古为凄然












　　钦定四库全书　　　　　史部四
　　建康实録　　　　　　　别史类
　　提要
　　【臣】等谨案建康实録二十卷唐许嵩撰嵩自署曰高阳葢其郡望其始末则不可考书中备记六朝事迹起呉大帝迄陈后主凡四百年而以后梁附之六朝皆都建康故以为名其积算年数迄唐至徳元年丙申而止则肃宗时人也前有自序谓今质正传旁采遗文具君臣行事事有详简文有机要不必备举若土地山川城池宫苑各明处所用存古迹其异事别闻辞不相属则皆注记以益见知使周览而不烦约而无失云云葢其义例主于类叙兴废大端编年纪事而尤加意于古迹其间如晋以前诸臣事实皆用实録之体附载于薨卒条下而宋以后复沿本史之例各为立传为例未免不纯又往往一事而重复抵牾至于名号称谓略似世说新语随意标目漫无一定于史法尤乖然引据广博多出正史之外唐以来考六朝遗事者多援以为徴如张彦逺歴代名画记引以证曹不兴顾恺之陆探微画品郑文宝南唐近事引以证元武湖刘羲仲通鉴问疑载宋书髙祖纪景平二年书日食舛误刘恕修长编定日食在是年二月癸巳朔皆取此书为据又陈后主时覆舟山及蒋山松柏常出木醴俗呼雀饧之类陈书遗漏不载者王巩甲申襍録亦取此书为据谢尚谓蔡谟读尔雅不熟几为劝学死【案劝学荀子第一篇蟹有六跪二螯即是篇之语】晋书误作勤学姚寛西溪丛语亦据此书驳正又裴子野宋略当时所称良史沈约自以为不及者今已不传资治通鉴载有论赞数条亦多首尾不具而是书于刘宋一代全据为蓝本并子野论赞之词尚存什一是亦好古者所宜叅证矣新唐书志载入襍史类葢以所载非一代之事又不立纪传之名尚为近理郡斋读书志载入实录类已不免循名失实马端临经籍考载入起居注类则乖舛弥甚至郑樵艺文略编年一类本按代分编乃以此书系诸刘宋之下与宋春秋宋纪并列尤为纰缪今考所载惟吴为僭国然三国志已列正史故隶之于别史类焉乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀



　　建康实録序
　　司马子长善叙事古称良史然班固嫌其疎畧是非颇谬于圣人言论数篇以为所蔽嵩述而不作窃思好古今质正传旁采遗文始自吴起汉兴平元年终于陈末祯明三年而吴黄龙已前虽引汉厯二十余年其实吴之首事及晋平吴太康之后三十余载复涉西晋之年洎琅琊东迁太兴即位元年始为东晋首年东晋一十一帝一百二年而禅于宋宋八帝六十年而禅于齐齐七帝二十四年而禅于梁梁五帝五十六年而入于陈陈五帝三十三年止隋开皇元年陈建首号梁之末年梁称元年齐之季年齐初即位宋之余年则四家终始共用三年而吴四帝五十九年南朝六代四十帝三百三十一年通西晋革吴之年并吴首事之年总四百年间着东夏之事勒成二十卷名曰建康实録具六朝君臣行事事有详简文有机要不必备举若土地山川城池宫苑当时制置或互兴毁各明处所用存古迹其有异事别闻辞不相属则皆注记以益见知使周览而不烦约而无失者也













　　建康实録序
　　建康实録沿革
　　建康者古之金陵地案周礼牵牛婺女之野尚书禹别九州曰淮海惟州分为越国立为州此则州之分域【案春秋元命苞曰牵牛流为州分为越国立为山又云厥土下湿而多生杨栁以为名其地北据淮东距海顔介曰南方水土柔和其音清举而切天下之能言唯金陵与洛下耳】昔周太王长子太伯与次弟仲雍让少弟季歴位俱奔江南百姓从而君之自号勾吴太伯所筑勾吴故城在梅里平墟今常州无锡县东三十里故吴城是也太伯卒无子百姓共立仲雍为君仲雍已下至周章四代皆君于吴武王克纣因而封之故春秋时其地属吴自周章已后十八代吴王夫差即位无道立二十三年当春秋鲁哀公二十二年冬十一月为越王勾践所灭其地乃属越案周书元王四年即越王勾践四年当春秋之末越既灭吴尽有江南之地【越王筑城江上距秦淮水一里半废越城是也案越范蠡所筑城东南角近故城望国门桥西北即吴牙门将军陆机宅故机入晋作懐旧赋曰望东城之纡余即此城在三井冈东南一里今瓦棺寺閤在冈东偏也】勾践后七代一百四十三年越王无疆即位元年当周显王三十六年越霸中国与齐楚争强为楚威王所灭其地又属楚乃因山立号置金陵邑也楚之金陵今石头城是也或云地接华阳金坛之陵故号金陵楚威王后一百一十余年当秦始皇二十四年秦灭楚兼诸侯分天下作三十六郡【案秦本纪渭南河上中山颍川三川河东南阳南郡九江鄣郡防稽砀郡泗水薛郡东郡琅琊齐郡上谷渔阳右北平辽西辽东代郡钜鹿邯郸上党平原云中太原鴈门上郡陇西北地汉中巴郡蜀郡已上三十六郡也】以金陵为鄣郡于故鄣属今吴兴郡浙江以东为防稽郡楚亡已后十三年当始皇三十六年始皇东巡自江乗渡望气者云五百年后金陵有天子气因凿钟阜断金陵长陇以通流至今呼为秦淮【其淮本名龙藏浦其上有二源一发自华山经句容西南流一发自东庐山经溧水西北流入江宁界二源合自方山埭西注大江其二源分屈曲不类人功疑非秦始皇所开古老相传方山西渎江土山三十里是秦皇开又凿石硊山西而疏决此浦后人因名秦淮也】乃改金陵邑为秣陵县秦之秣陵县城即在今县城东南六十里秣陵桥东北故城是也秦乃罢周时诸侯置郡县宰守以秣陵属鄣郡汉武帝元封二年废鄣郡置丹阳郡而秣陵县不改始放虞舜置一十二州刺史以领天下诸郡则虞书所谓咨十有二牧州是其一焉自汉初置州治无定所【案舆地志汉州初理歴阳后理夀春灵帝末时州刺史刘繇为袁术所逼又徙曲阿也云云】晋永嘉中王敦始为建康创立州城今江宁县城所置在其西偏其西即吴时治城东则运渎吴大帝所开今西州桥水是也【案晋书孝武太元末防稽王道子为州刺史治东第时人呼为东府因号此城为西州故传云东有西州是也桥逼州城东南角因以为名焉】王莽改丹阳为宣亭郡后汉初还为丹阳郡郡治于苑陵统一十七县而州因汉不改所统六郡为九十二县也【案前汉初置丹阳郡即治苑陵于潜江乗春谷秣陵故鄣句容泾县石城胡熟陵阳芜湖黟溧阳宣城丹阳歙县等一十七县后汉仍之不改州所领郡亦依旧焉】




　　建康实録沿革
　　钦定四库全书
　　建康实録卷一
　　唐　许嵩　撰
　　吴
　　太祖上
