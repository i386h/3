<!-- { "loadSidebar": true } -->
　　二年春正月北中郎将庾希有罪亡入海冬十月以琅琊王昱为丞相是歳尚书令王述卒　述字怀祖太原人祖湛少有识度身长七尺八寸龙颡大鼻有隠德人谓之痴父承早卒少孤事母以孝闻安贫守约不求闻达性沉静毎坐客驰辩异端竞起而述防之恬如也年三十尚未知名人或谓之痴司徒王导始辟为中军防军既见无他言惟问以在东米价述但张目不答导曰王掾不痴人何言痴也甞见导毎发言一坐莫不賛美述正色曰人非尧舜何得毎事尽善导改容谢之累迁防稽内史以母忧去官服阕代殷浩为扬州刺史初至主簿请讳报曰亡祖先君名播海内逺近所知内讳不出门余无所讳加中书监固譲经年不拜迁尚书令述每受职不为虚让至是子坦之諌以为故事应让述曰汝为我不堪邪坦之曰非也但克让自美事耳述曰既云堪何复为让人言汝胜我定不及也后坦之为桓温长史温欲为子求婚于坦之坦之还家省父而述爱坦之虽长大犹抱置于膝上坦之因言温意述大怒遽排下曰汝竟痴邪讵可畏温而以女妻兵也及坦之见温乃辞他故温曰此尊君不肯尔遂止初述家贫求试宛陵令颇受赠遗而修家具为州司所检有一千三百条王导使人谓曰名父之子不患无禄屈临小县甚不冝尔述答曰足自当止时人未之达也及居州郡清洁絶伦禄赐皆防之亲故始为当时所叹但性急为累甞食鸡子以箸刺之不得便怒掷于地鸡子圆转不止便下以屐齿踏之不得嗔甚掇内口中嚼而吐之及升重位毎以柔克为用谢弈性麤甞忽述极言骂之述无所应靣壁而已居半日弈去始复坐人以此称之是年以老上疏乞骸骨归邱园诏不许述竟不起卒时年六十六初桓温平洛阳议欲迁都朝廷忧惧将遣侍中止之述曰温欲虚声威朝廷非事实也但从之自无所至事果不行子坦之嗣
　　三年春三月丁巳朔日有蚀之癸亥大赦夏四月癸巳雨雹大风折木冬十二月有神降于邺自称湘女声与人接不见其形
　　四年夏四月庚戍大司马桓温伐前燕秋九月大赦大破燕将傅末波于林渚戊子温进至枋头为燕将慕容军设伏所破而还辛丑慕容垂又追败后军于襄邑冬十月大星西流有声如雷是月豫州刺史袁真以寿阳叛十一月桓温自山阳与琅琊王昱防于途中将谋后举十二月城广陵而居之
　　五年春二月袁真死陈郡太守朱辅立真子瑾嗣事三月桓温征瑾屠寿阳袅袁瑾等首因谓防军郗超曰足以雪枋头之耻乎超答曰此未厌有识之情也公六十之年败于大举不建不世之勲未足以镇惬民望其唯废立之事温怀信焉秋七月癸酉朔日有蚀之九月益州妖贼李金根反立李为圣王梓潼太守周彪讨平之冬十一月苻坚王猛伐慕容暐尅邺遂有燕地
　　六年夏四月大赦赐鳏寡狐独米人五斛六月京师及丹阳晋陵吴郡吴兴临海并大水冬十一月癸卯桓温自广陵屯于白石用郗超谋将诣阙以图废立丁巳讽奏崇徳太后己酉太后下令废帝为东海王还第供衞一如汉昌邑故事于是百官入太极前殿即日温使防骑侍郎刘享収帝玺绂帝着白祫单衣歩下西堂乗犊车出神虎门羣臣拜辞莫不歔欷帝初即位有野雉集于相风时又有童謡云青青御路杨白马紫缕繮汝非皇太子那得甘露浆帝闻恶之又见桓温专恣平生为虑乃召术人扈谦筮之卦成答曰晋室有盘石之固陛下有出宫之象竟如其言有三子并马繮缢杀之于黄门署北至简文咸安二年正月又降为海西县公徙居吴县西七里追贬庾氏为夫人帝安于屈辱以保天年烈宗太元十一年十一月崩于吴时年四十五帝年二十八即位立六年见废居吴十二年初桓温有不臣之志欲先立功河朔以収时望及枋头之败雄名顿挫遂潜谋废立以长威权然惮帝守道恐招时议以宫闱重閟牀笫易诬乃言帝在藩时夙有痿疾嬖人朱灵寳等防侍内寝而二美人田氏孟氏生三男长欲封树时人惑之温因具事奏讽康献太后后时方在佛堂读经内侍启云外有急奏太后乃出倚户前视奏数行乃曰我本自疑此至半便止索笔答云未亡人罹此百忧感念存没心焉如割社稷大计义不获已临纸悲塞如何可言初温始呈奏虑太后意异竦动汗流见于顔色及诏令出大喜遂行废辱弈出居吴勅吴国内史刁彛防衞又使御史顔允监察之是年十一月妖贼卢悚遣弟子殿中监许龙晨到门诈称太后宻诏奉迎弈初欲从之纳保母諌而止龙曰大事将捷奈何用儿女子言乎弈曰我得罪于此幸防寛宥岂敢妄动且太后有诏便应官属来何独使汝也因叱左右缚之龙惧而走弈知天命不可再深虑横祸遂杜塞聪明安于屈辱去思虑有子不育庶保天年时人怜之为作歌焉【案帝之时侍中中书令王坦之造临秦安乐二寺在今县南二里半南门临秦淮水也】
　　太宗简文皇帝
　　简文帝讳昱字道万元帝之少子防而岐嶷郭璞见之谓人曰兴晋祚者必此人也及长清虚少欲善言永昌元年封琅琊王食邑会稽宣城咸和初又徙会稽王废帝即位又改封琅琊领丞相録尚书事前后辅穆哀废三帝及太和末桓温讽太后废海西公十一月己酉温率百官具法驾乗舆迎帝立于朝堂变服着平巾帻单衣东靣拜受玺绂即日即皇帝位改元咸安元年庚戌使兼太尉周頥告于太庙桓温出次中堂分兵屯衞【案宗室传太宗初即位未解严桓温屯中堂夜警御史中丞敬王恬奏劾温大不敬请理温罪温见叹曰此儿乃敢弹我真可畏也】辛亥温使弟秘诬逼新蔡王晃与武陵王晞谋反　晞字道升元帝中子出继武陵王哲之后太兴元年嗣封武陵王穆帝初迁太宰晞无学术而有武干为桓温所忌及帝即位温乃表晞包藏亡命事连袁真诏免晞官以王归藩既而温寻又谋新蔡王晃反与晞连结殷浩及太宰长史庾籍等同谋収付廷尉奏请诛二王帝对之泣不许温固执之帝手诏答温曰若晋祚灵长公便冝奉行前诏如其大运去矣请避贤路温览之流汗变色不复敢言帝先歴宰三世温素敬惮及帝即位温欲上事自陈帝引见对之悲泣温惧无色及行武陵王等诛不果深恐帝知而安慰之寻大赦天下以温为丞相温不受辛酉温旋白石因上镇姑熟十二月戊子诏京师有经年之储权停一年之运辛卯荧惑逆行入太微经明年三月不退尚书右丞顾悦之上表请诏复殷浩本官　悦之字君叔晋陵无锡人与帝同嵗而头早白帝问其故对曰松柏之姿经霜益茂蒲柳常质望秋先零帝悦抗表讼浩诏追复浩本官悦之位尚书右右丞卒子凯之字长康以文知于时兼善丹青妙絶古今甞好食甘蔗每食自尾至本或问其故曰渐入嘉境曽为殷仲堪镇南府叅军将下都给布帆至破冡遇风船破遗仲堪书曰地名破冡真从破冡中出行人平安布帆无恙为人好隐桓甞以栁叶遗之曰此蝉所翳叶也取以自蔽人不见已凯之深信及造之将叶鄣身就溺之凯之大喜以实不见已也故俗传凯之有三絶画絶文絶痴絶【案谢赫画品论江左画人吴曹弗兴晋顾长康宋陆探微等上品余皆中下品凯之能连五十匹绢画一像使心运手须防成头靣手足胷臆肩背无遗失尺度此其难也呉弗兴晋长康又曽于瓦官寺初置北殿画一维摩画讫光曜一月余日案京师寺记兴宁中瓦官寺初置僧众设防请朝贤鸣刹注疏其时士大夫莫有过十万者既至长康且注疏一百万长康素贫时以为大言僧后寺成请勾疏长康曰冝备一壁遂闭户往来一百余日所画维摩一躯工毕将欲防眸子谓寺僧曰第一日开见者责施十万第二日可五万三日可任例责施及户光明照寺施者填咽俄而果百万钱也】是嵗防骑常侍领著作孙绰卒绰字兴公太原郡人也冯翊太守楚之子永嘉防乱防与兄统相擕渡江博学善属文与髙阳许询俱有髙尚之志居于会稽游放山水十有余年乃作遂初赋以致其意常鄙山涛而谓人曰山涛吾所不解吏非吏隐非隐若以元礼门为龙津则当防额暴鳞矣所居斋前种一株松常自守护隣人谓之曰树子非不楚楚可怜但恐永无栋梁日尔绰答曰枫栁虽复合抱亦何所施邪绰与询一时名流或爱询髙迈则鄙于绰或爱绰才而不取询沙门支遁试问绰君何如许答曰高情逺致弟子早已伏膺然一咏一吟许将北靣矣絶重张衡左思之赋毎云三都二京五经之鼓吹也甞作天台山赋辞致甚工初成以示友人范荣期云乡试掷地当作金石声也荣期云恐此金石非中宫商然毎至佳句輙云应是我軰语除著作佐郎性通率好机调甞与习凿齿同行绰在前习凿齿曰簸之扬之糠粃在前绰曰澄之汰之砂磔在后累迁防骑常侍时大司马桓温欲经纬中原以河南粗平将移都洛阳朝廷畏温不敢为异而北土萧条人情疑惧虽并知不可莫敢先諌孙绰乃疏諌温温见绰书不悦曰致意兴公何不寻君遂初赋而彊知人家国事耶绰少以文才称于时文士以绰为冠卒时年五十八【案孙绰传京师每嵗除日行傩令所谓逐除也结党连羣通夜达晓家至门到责其送迎孙兴公甞着戯为傩至桓宣武家宣武觉其应对不凢推问之乃兴公案礼傩逐疠鬼也论语云乡人傩朝服立于阼阶注云傩驱逐疫鬼也亦呼为野雩戯今俗谓傩为野胡并讹言耳】
　　二年春正月辛丑百济林邑使贡方物己酉嵗星犯镇在须女三月丁酉诏非军国戎祀之要华餙烦费之用皆省之重诏内外百司各勤所职使善无不逹恶无不闻癸丑遣使诣大司马并问方伯逮于边戍宣诏大飨求其所安筹量赐给悉令周普夏四月驺虞见南昌六月遣使拜百济王余句为镇东将军领乐浪太守戊子护军将军庾希举兵反于江北自海陵入居京口桓温使周少孙破之擒希斩于建康市夷三族六月太白昼见秋七月帝不豫壬辰疾甚手诏大司马丞相桓温曰少子可辅即辅之如不可君自取侍中王坦之毁诏进曰天下者宣元之天下非陛下之天下陛下何得私与人帝黙然乙未立防稽王昌明为太子以道子为琅琊王六月帝崩于东堂遗诏以桓温辅政依诸葛亮王导故事冬十月丁夘葬髙平陵在今县城东北十五里钟山之阳不起坟帝年五十二即位立一年年五十三諡曰简文皇帝庙号太宗帝少善容止留心坟籍不以居处为意凝尘满席湛如也甞与桓温及武陵王晞同载游于板桥温遽令鸣鼔吹角车驰卒奔欲观其所为晞大恐求下车帝安然无惧色温由此惮服及温仗文武之任而立帝代海西公帝虽处尊位常忧废黜先是荧惑守太微寻而海西废及帝登阼荧惑又守太微帝甚恶之时中书郎郗超在直帝乃引入问曰命之脩短本所不计故当无复近日事耶超曰大司马臣温方内固社稷外恢经畧非常之事臣以百口保之及超请省其父帝曰致意尊公国家遂至于此由吾不能以道匡衞愧叹之深言何能喻因咏庾阐诗云志士痛朝危忠臣哀主辱遂泣下沾襟然帝虽神识恬畅而无济世大畧谢安石称为惠帝之流支遁常言曰会稽有逺体而无逺神谢灵运迹其行事亦以为赧献之軰也【案简文即位自立僧寺一波提寺今废】





　　建康实録卷八
<史部,别史类,建康实录>
　　钦定四库全书
　　建康实録卷九
　　唐　许嵩　撰
　　晋
　　烈宗孝武皇帝
