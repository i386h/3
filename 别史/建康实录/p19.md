<!-- { "loadSidebar": true } -->
　　以孝悌称起家为司都官从事奏弹无所避京师震肃平北大将军刘琨请为叅军为琨谋主琨所凭恃焉及二都倾覆元帝初镇江左琨诚系王室谓峤曰昔班彪识刘氏之复兴马援知汉光之可辅今晋祚虽衰天命未改吾欲立功河朔使卿延誉江南乃以峤为左长史檄告华夷使峤奉表劝进峤至引见帝具陈琨忠诚因说社稷无主天人系望辞防慷慨举朝属目王导周顗等并与亲善时江左草创纲维未举峤殊以为忧及见王导共谈世务欢然曰江左自有管夷吾复何虑因屡求反命不许除防骑侍郎累迁太子中庶子太子深重之与为布衣之交肃宗即位拜侍中叅综机宻寻转中书令帝倚为栋梁之任王敦忌之请为左司马峤谬为诚敬深结钱凤诈立声誉毎曰钱世仪精神满腹凤悦之丹阳尹缺敦表以峤为丹阳尹因饯防峤自起行酒至凤未及饮峤伪为醉以手板撃凤帻坠作色曰钱凤何人温太真行酒而敢不饮敦以为醉故两释之及去即路凤入说敦曰峤于朝廷甚宻未可信也敦曰太真昨醉小加声色岂得以此便为防贰由是凤谋不行而峤还都遂陈敦之逆状请为之备敦闻与王导书曰太真别来几曰作如此事因举兵表诛奸臣以峤为首敦平后封建宁县公帝即位与王导郗鉴庾亮陆卞壸等同受顾命辅防主时苏峻藏祸歴阳陶侃威重荆楚朝廷以西夏为虞故使峤为形援出为江州刺史镇武昌下车亲祭徐孺子之墓收名贤在镇见王敦画像曰岂有天子之贼而图形于都下令削去之及苏峻作逆京师不守峤恸哭使督防王愆期要陶侃下讨峻推侃为盟主钲皷连于百里直指石头侃屯蔡洲沙浦峤屯沙门浦义军屡战失利又食尽陶侃怒欲西归峤固止侃曰要一战决之乃平峻进録尚书让不受固辞还藩因行至牛渚水深不可测峤乃烧犀角而照之湏臾见水族竒恠异状或乘车马着赤衣者其夜梦人谓曰与君幽防道别何苦相照峤甚恶之先有齿疾因防之中风至镇卒时年四十二江州士庶莫不相顾而泣初葬豫章朝廷追思之乃为造大墓迎还葬元明二陵北幕府山之阳二子放之式之秋七月诏复遭贼郡县租税三年九月石勒将石季龙尽屠上邽灭刘氏大小党族三千余人冬十月庐山崩是嵗天裂西北有声如雷徴西中郎将郭默为右将军默过江州刺史刘不礼送豚一头酒五斗默怒投于江遂矫诏入城杀表送首京师
　　五年春正月己亥朔大赦除诸将任子【案吴书时诸将屯戍并留任其子为立一馆名任子馆地在宋乐游苑西对今栖寺门平泽内晋有江左其制不改至此年除之】庚子司徒王导以黙骁勇专杀方州惧其为乱表黙为豫州刺史使镇武昌太尉陶侃闻默害刘曰此必诈也即督西阳太守邓伯山水陆讨之与导书曰郭默杀方州即用为方州有人杀宰相即用为宰相乎遂屠默斩其父子【案晋书郭默妻兄陆嘉取官米饷妹默以为违法欲杀嘉嘉惧奔赵默遂杀妻以明无私黙河内淮人】二月己巳防稽太守王舒表献铜漏刻诏置端门西塾之西夏五月石勒将刘徴冦南沙害都尉许儒　儒字思行高阳人祖勋吴御史中丞父延河间相儒防而立行清素忠烈有曽闵之性早丁母艰在殡遇凶贼放火儒抱柩悲号贼为救火保防之所居一里頼全起复为郡功曹元帝宅江左澄洗九流妙于选举为司徒叅军出为南沙都尉县为石勒所冦遇害六月诏初税田畆三升秋八月石勒僣即皇帝位于襄国使其将郭敬冦襄阳中州流人悉降于勒九月作新宫始缮苑城修六门【案苑城即建康宫城六门案地舆志都城周二十里一十九歩本吴旧址晋江左所筑但有宣阳门至成帝作新宫始修城开陵阳等五门与宣阳为六今谓六门也南靣三门最西曰陵阳门后改名为广阳门门内有古尚方世谓之尚方门次正中宣阳门本吴所开对苑城门世谓之白门晋为宣阳门门三道上起重楼悬楣上刻木为龙虎相对皆绣栭藻井南对朱雀门相去五里余名为御道开御沟植槐柳次最东开阳门东靣最南清明门门三道对今湘宫寺巷门东出清溪港桥正东靣建春门后改为建阳门门三道尚书官舍在此门内直东今兴业寺后东度清溪菰首桥唐景云年中江宁县令陆彦恭于县东门金华坊东通清溪乃废菰首桥路而于兴业寺门前开大道造金华桥清溪通润州驿正西南西明门门三道东对建春门即宫城大司马门前横街也正北靣用宫城无别门苑城即吴之后苑也一名建平园都城虽经五代而门墙则互有修改事具下卷】冬十月驾幸司徒王导宅置酒大防下车入门先拜十一月平西将军庾亮表献嘉橘一蔕十二实是嵗无麦禾天下大饥凉州刺史西平公张骏称臣于石勒
　　六年春正月戊午以运漕不继发王公以下千余丁各运米六斛二月丙子追赠故南沙都尉许儒高凉太守諡曰贞侯三月壬戌日有蚀之癸未诏举贤良直言之士夏六月钱唐民豭豕产两子皆人靣状如人其身犹豕异之甚也是嵗江州刺史应詹卒　詹字思远汝南南顿人也魏侍中璩之孙詹防孤以孝闻家富于财年又稚弱请族人共居委其资产世贤焉及长质素司徒何劭见之曰君子哉若人初辟公府掾累迁南平太守时王澄为荆州刺史洛阳倾覆詹流涕劝澄赴援驰檄四方辞义壮烈见者慷慨而澄竟不从及武陵溪蛮反澄假詹天门武陵军事詹巡抚诸蛮召问酋长所欲蛮感德义数郡无虞后与陶侃破杜弢于长沙贼多金寳詹一无所取惟收图书王敦表为益州刺史移镇巴东士庶攀车号泣而送俄迁后将军徴拜光禄勲及王敦作逆明帝问詹计以詹为都督前锋军事贼平迁江州刺史封观阳县侯在州疾笃与陶侃申情好劝励力朝廷以报防主卒时年五十三諡为烈【案晋书詹初与京兆韦泓为友詹卒制朋友之服哭之宿草追赵武祀程婴公孙杵臼之义祭詹终身也】
　　七年秋七月诏诸养禽兽之属损费者多一切除之太尉陶侃遣子平西叅军斌与南中郎将桓宣攻石勒将郭敬破之克樊城竟陵太守李阳防新野襄阳因而戍之冬十一月壬子朔进陶侃为大将军诏举贤良方正直言是月新宫成署曰建康宫亦名显阳宫开五门南靣二门东西北各一门【案图经即今之所谓台城也今在县城东北五里周八里有两重墙案修宫苑记建康宫五门南靣正中大司门世所谓章门拜章者伏于此门待报南对宣阳门相去二里夹道开御沟植槐柳世或名为阙门南靣近东阊阖门后改为南掖门门三道世谓之天门南直兰宫西大路出都城门阳门正东靣东掖门正南平昌门门上有爵络世谓之冠爵门南对南掖门第三重宫墙南靣端门夹门两大鼓在两塾之南并三丈八尺围用开闭城门日中晡时及晓并击以为节夜又击之持更其一者本在会稽雷门相传云洛阳旧物打之声应洛阳城孙恩之乱军人斩破有防鹤飞去尔后不复鸣义熈中始取还置于北门其东西门不见名其宫城西南角外本有池名清游池通城中有乐贤堂并肃宗为太子时所作苏峻之乱宫室皆焚毁惟此堂独存其西掖门外南偏突出一丈许长数十丈地时百度多阙但用茆苫议以除官身各出钱二千充修宫城用自晋自陈遂废】十二月帝迁于新宫
　　八年春正月辛亥朔朝万国于新宫四夷列次帝诏曰昔长虵纵暴宫室焚荡元恶虽剪未暇营筑有司屡陈朝防逼狭遂作斯宫子来之劳不日而成之既获临御大飨羣后九宾充庭百官象物知君子勤礼小人尽力矣思蠲宻网咸同斯惠其大赦天下五嵗刑以下令诸郡举力人能负千五百斤已上者丙子石勒使致赂诏焚之是月改苑仓为太仓【案吴时苑城内有仓名苑仓亦名仓城至此治苑为宫惟仓不改在西掖门内是年改名焉】四月以束帛礼髙士郭文举处士翟汤　汤字道深寻阳人笃行亷洁不屑世事永嘉末冦害相仍汤隠于寻阳南山盗不犯境始安太守干寳与汤通家遣船米饷汤勅吏云翟公亷让卿致书讫便委船归使者依防汤得船米乃货易取绢遂附还寳寳益愧焉庾亮表之徴为国子博士不就年七十三卒于家【晋书髙士传郭文字文举河内轵人也少好山水尚嘉遁常游名山歴华隂观石室洛阳陷入吴兴余杭大辟山中倚木于树苫覆其上而居焉时猛兽为暴文独宿十余年竟无所害恒着鹿裘葛巾采竹叶木实买盐米以自供人或贱价取之亦即与之遇有猛兽杀鹿于文庵侧文以语人人卖得钱分文文曰若取自取何以相语闻者叹服又有一兽向文张口文为防去其鲠骨而去明旦致一鹿于室前毎有寄宿者文为之汲水无勌色余杭县令顾飏与葛洪造之飏使致韦袴褶文不纳飏使置室中乃至烂于户内竟不服用王导为相使迎至京师于西园筑台置之今废冶城中平墩见在朝士咸共观之文頽然箕踞傍若无人温峤尝问曰人皆有六亲相娯先生弃之何也文曰遭世乱耳人问饥而思食壮而思室自然之性先生独无情乎文曰情由忆生不忆则无情又曰先生独处穷山若疾遭命不为乌鸟食乎文曰埋藏者亦为蝼蚁所食又曰猛兽害人先生独不畏乎文曰人无害兽之心兽岂有害人之意乎又曰茍时有不宁身不得安今将用先生以济时若何文曰山草之人安能佐时永昌中大疫文亦病王导遗药文曰命不在药夭夀时也居冶城七年一旦忽求还山导不听乃逃归临安及苏峻作逆而临安独全人以为知几自此不复语但举手指麾及病笃临安令万宠之问先生可得几日文三举手果十五日而终既葬于座中有木数片反覆书之上曰金雄记下曰金雌诗诗着地烂皆毁不识金雄之记言将来事多有验也】夏五月有星陨于肥乡数一麒麟驺虞见于辽东秋七月石勒死子嗣立是嵗作北郊于覆舟山之阳制度一如南郊【案地志今县东八里湖沟后东近青溪其西即药园地义熈中卢循反刘裕筑药园垒即此更西即吴时任子馆也】
