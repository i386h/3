<!-- { "loadSidebar": true } -->
○谕内阁、前据哈迪尔景禄参奏考验八旗马步射内年岁不符者三十八名。朕召见景禄、询以凭何察核。据奏验其身材高大。似非十五岁以下者。俱行扣除。不准与考。朕以考试捏报年岁规避马射。自应照例惩治。然但凭目验。并无实在凭据。即一概扣除。恐其中不无屈抑。若查明并非捏报。应仍准其考试。因派军机大臣查明具奏。嗣据奏正蓝旗觉罗迈拉松阿、佛珠灵阿二名。查对玉牒内所载年岁不符。系属捏报。其余据各该旗送到户册查对。惟查出年岁挖补之内务府文童保勋、常绵二名。余俱年岁相符。朕以尚未核实不足为凭。复交户部检齐各旗报部丁册再行确查。兹据奏定例八旗壮丁年及十六岁。即造入丁册。此次单开各文童内镶红旗满洲阿敏泰、文筠、正黄旗包衣维勤、德润、于二十一年开报入册。核计现年均已逾岁。正黄旗包衣伊萨布、册内注明十四岁。计亦逾岁。其内务府文童保勋、亦经入册。皆系捏报。阿敏泰、文筠、维勤、德润、伊萨布、保勋、均著扣除。永远不准考试文场。其该管参佐领、著交部议处。考验之都统、副都统、内务府大臣、著查明交部察议。此次捏报年岁各文童。虽由哈迪尔等查出。然未能核明。多虚少实。嗣后八旗文场考试。派出考验马步射之大臣。如有看出年岁可疑者。俱著查明户部册载年岁果属不符。再行参奏。内务府所报丁册。其年岁有载有不载。嗣后著一律开载年岁。以凭查核。　　

○甲戌。都察院奏、直隶蠡县民人崔峰呈递封口一案。得上

□日、此案著方受畴亲提人证卷宗秉公审讯定拟具奏。原告崔峰该部照例解往备质。至该民人以地亩细故。辄敢缮写封口奏摺。在都察院呈递。直达御前。实属胆大。定案时无论所控虚实。近年刁风甚炽。必须从重治罪。　　

○以礼部左侍郎王引之、为浙江乡试正考官。翰林院编修李裕堂、为副考官。工部左侍郎王以衔、为江西乡试正考官。内阁中书李彦章、为副考官。吏部郎中余本敦、为湖北乡试正考官。内阁中书刘鸿翱、为副考官。　　

○丁丑。旌表守正捐躯广东归善县民谢亚日妻莫氏。　　

○户部议准、陕甘总督长龄疏报、靖远、秦安、正宁、三县、开垦地五顷六十亩有奇。照例升科。从之。　　

○己卯。除湖南澧州、水冲田一百四十一顷四十亩有奇额赋。　　

○庚辰。上幸万寿山。　　

○命刑部尚书吴璥、驰往河南署巡抚查勘武陟河工。以户部尚书卢荫溥、署刑部尚书。　　

○壬午谕内阁、永臶等奏、恳添设内务府官学一摺。东陵八旗官学。设自乾隆年闲。遵行已久。内务府官役子弟生齿日繁。添设官学。亦足以资教育。加恩著照所请。准其于景陵裕陵两处内务府官圈之内。各设官学一所。即于内务府人员内遴选通晓满汉文义谙习骑射者、派充教习。每月给与薪水纸笔银三两。在于永济库存贮项下动支报销。此外各圈居住之官役子弟。令其就近归学训习。该管大臣等随时稽查。分别劝惩。以收实效。　　

○又谕庆保等奏习教愚民具结赴官投悔、请免治罪、并将分投劝谕之员请加鼓励一摺。愚民学习邪教。最为风俗人心之害。如一二人私自在家焚香诵经。地方官原不能逐户搜查缉拏净尽。若一经传徒聚众。则踪迹易露。即当立时捕获。按律严惩。俾知警惧。其有旧染污俗。真心改悔。赴官投首者。自可从宽免罪。予以自新。如派委多员四出劝谕。在委员等必以招徕众多为功。而其闲投悔之民。未必悉出于真心。不过暂时希图免罪。迨日久故智复萌。又或私相传习。仍难收化莠为良之效。该省既已先经劝谕。所有此次投悔向习天主教之傅大才等四十名口。大乘教之王世宝等十一名口。牛八教之李材等三百八十九名口。均出具切结到官。著俱免其治罪。失察之文武员弁。亦俱宽免处分。至从前该省办理习教人犯案内奖励各员。原因其拏获教犯多名。又有赴案投悔者。是以量予甄叙。并非奖其劝谕之功。嗣后无庸派委多员。分投劝谕。其此次奏请鼓励各员、概不准行。　　

○癸未。谕内阁、前据润祥等奏、南粮头进兴武头帮米色搀杂霉变。当经降上□日交刑部审讯。据该帮运丁王廷珠等供明承运无锡阳湖二县漕米。受兑之时。经领运千总孙文秀验明米色坚好行抵淮关。经总漕盘验。并无霉变搀杂。因在途郁蒸霉变。起剥多次。将气头搅在好米之内。以致米色搀杂。已将该运丁等分别治罪。失察之千总孙文秀、总运通判陈元龄、交部察议。兹据李奕畴奏米色霉变。虽由沿途未加风晾、然果水次兑交好米、何致遽行霉变、请将该领运千总革职交刑部归案审办、经徵之无锡县知县韩履宠、阳湖县知县李廷芊、监兑通判陈元龄、交部分别议处、并自请议处等语。漕米未兑以前。责在州县既兑以后。责在旗丁。此案米色霉变搀杂。业经刑部讯明系在途蒸郁起剥所致。事在既兑之后。自应将该运丁治罪。千总通判交议。今该漕督乃以米色本未乾洁。请将经徵之知县议处。即使其言属实。当受兑盘验时。何以不早行参奏。迨至事后追咎。岂足服该县等之心。领运千总孙文秀、押运通判陈元龄、著仍照前议办理。知县韩履宠、李廷芊均无庸议处。李奕畴办理前后矛盾著交部议处。　　

○甲申。谕内阁、御史卢炳涛奏京控案件请明立限制一摺。小民健讼刁风、固不可长若一概禁遏。使民隐不能上达。亦恐覆盆之冤。无自而伸。息讼之道。全在地方大小官吏、勤于听断果能案无留牍。曲直较然。则政平讼理上控之风。将不禁而自息。即如山东前此陈预张五纬因循废弛。京控络绎不绝。自和舜武温承惠到任后。数月以来该省控案寂然。是其明验。该御史请将呈词虚诞者立案不行。各省控案。仅就呈词阅看。安能遽辨其虚实。以定准驳。惟审明实系虚诬。自应按照定律加等治罪。以儆刁顽。其属员讦控上司若系案外摭拾计图挟制者、固应严禁。其本案屈抑亦不能不听其申诉。听讼总在折中。岂可豫存成见、总目之为虚诬、一概不理。凡事在正本清源。非更定条例所能遏其末流也。　　

○举行嘉庆二十二年大计。山西、卓异官十二员。不谨官二员。浮躁官一员。罢软官一员。有疾官三员。年老官六员。分别议叙处分如例。　　

○旌表守正被戕直隶献县民宋大法女宋氏。　　

○乙酉。举行嘉庆二十二年军政福建卓异官七员。年老官一员。有疾官二员。浮躁官三员。罢软官二员。才力不及官二员。分别议叙处分如例。　　

○丙戌。上幸静明园。诣龙神庙拈香。　　

○举行嘉庆二十二年军政。浙江、卓异官八员。年老官二员。罢软官三员。才力不及官一员。山西卓异官六员。年老官一员。有疾官三员。才力不及官一员。分别议叙处分如例。　　

○丁亥。谕内阁、御史吴杰奏州县非有紧要公事不得上省禀谒一摺。州县为守土之官。事繁责重。若无故赴省禀谒上官。不特旷鳏职守。且启营竞之风。屡经降上□日饬禁但恐日久玩生著再申谕、嗣后州县等官应各在本任办理地方事务。非遇紧要公事。及奉上司札调。概不准赴省干谒。其贺节拜寿等事。尤干例禁。如有藉口缺分苦瘠。逗遛省会希冀调署他缺。委员递署本缺者。并著该督抚严行查禁以杜夤缘而肃吏治。　　

○谕军机大臣等据御史吴杰奏上年天津地方、闻有棍徒向开设当铺之周姓赎取当衣、因口角争闹、纠集多人拆毁铺门。抢夺钱物经该县查知前往弹压、复将该县轿子打碎、衣服撕破、该县从后门逃脱回署等语。棍徒扰害地方亟应严拏究办。以儆凶顽。庶不法之徒知所畏惧。上年天津地方。既有棍徒与当铺争闹、打毁知县轿子撕破衣服之事。料难掩人耳目著嵩年即行密查。如果实有其事。该县何以不据实禀明上司、查拏惩治辄隐忍不办。将就消弭是何意见。该盐政一面奏明。一面传上□日将该县革职审讯。并将滋事棍徒按名拏获到案。不可稍有徇纵。将此传谕知之。　　

○以江西道御史谭瑞东、为陕西乡试正考官。礼部主事宋其沅、为副考官。刑部左侍郎帅承瀛、为江南乡试正考官。湖广道御史卢炳涛、为副考官。　　

○减免直隶安、隆平、宁津、新河四州县二十二年积水地亩额赋有差。　　

○戊子。谕内阁、伯麟奏续获临安江外紧要贼目、及从逆余匪分别办理。并参奏从前办理不善临时畏葸之镇将等各一摺。此次逆首高老五、本系上年逆夷高罗衣堂侄。因查拏未获。复纠结余党渡江滋事。伯麟调派官兵将首逆高老五擒获正法。巢□刀除余孽。其从逆著名贼目、全行弋获审明分别办理。现已将兵练陆续彻回。边境肃清。总兵李庆云既疎防贼匪渡江。迨贼众窜近郡城。又关闭城门。致令民心惶惑。实属恇怯无能。副将方振奎、上年带领兵练过江巢□刀捕逆夷。止将首逆高罗衣拏获。并未向深林密箐之中实力搜擒以致遗孽复萌。办理亦属疎纵。李庆云、方振奎、均著即行革职。署临安府事知州丁锡群、奉檄查拏逸犯。并不认真踹缉。著交部严加议处。至此次逆匪马折借等二十三犯在狱脱逃。经两日内全行弋获。加重办理。疎防之典史李诗。知县郭辉翰均著免其议处。　　

○谕军机大臣等、据吴邦庆奏查勘古樊村沁河漫溢之处、初时水面高于堤顶、约计口门宽一百余丈、连日长水消落丈余、两头堤顶涸出、业已盘头裹护、口门实宽六十二丈、水深一丈四五尺至一丈八九尺不等、现在酌筹堵闭等语。前吴璥于召见时奏称沁河缺口。此时汛水长落靡常。未能即时堵闭。此系吴璥未经亲勘悬揣之词。现在口门宽止六十二丈。两头堤顶盘裹已定。自可逐渐进占堵闭合龙。其情形又与吴邦庆初奏时不同。若不乘此漫水消落之时速为堵合。以沁河全势趋并缺口。下游民田既受淹浸之害。且沁河正道现已断流。沁黄交汇处所。无沁水擎托恐黄水盛涨、吸入沁口。乘势下注。此亦不可不虑。著吴璥驰抵该处确勘情形。如水势可以施工。即督率工员赶紧堵筑。约计何时可以合龙。一面先行具奏。又据叶观潮奏。黄河南岸虞城九堡堤身过水之处竭七昼夜之力现已抢筑稳固等语。吴璥将沁河工段情形筹画妥协。再前赴九堡地方。逐一察看该处抢筑柴土圈堰及加镶跟筑土戗各工是否一律坚固。足备大汛据实具奏。其叶观潮摺内奏称该工险要之时。幸对岸山东曹河同知沈惇彝防汛通判师志鹏、曹河协守备曹万德、不分畛域、冒险渡河赶运料物帮同抢护一节。并著吴璥查明。如果属实。一并奏请施恩。将此各谕令知之。　　

○四川松茂道属松冈长官司土妇索郎各色尔满以病告替。以其养子苍旺郎扣、袭职。　　

