<!-- { "loadSidebar": true } -->
○旌表守正捐躯江苏崇明县民吉汉三女吉氏。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等敕修　　

嘉庆十年。乙丑。十二月。乙未。谕内阁、前据御史严烺参奏、吏部文选司满掌印郎中和精额、懒于进署、或递呈请假、或未经请假而十余日不上衙门、公事大半积压、又汉掌印郎中康纶钧、系布政使康基田之子、前经该堂官派掌文选司印、即数四推诿、近复力辞选司、求至考功司行走、趋避太深等语。当经降旨交吏部堂官查奏。昨据庆桂等覆奏、以和精额前后在部十有余年、熟悉部务、此次派任掌印以来、颇能黾勉供职、惟本年因病告假四次、每次五日、均经呈堂批准、亦俱按限销假、康纶钧从前即系考功司掌印、声名素好、上年差满回京、适文选司掌印缺出、即令接办、该员曾再四力辞、未经允准、近日考功司掌印缺出、因该员较能熟悉、是以公酌改派、惟欲尽其所长、并非曲为迁就等语。是该二员并无旷误趋避情事。朕以该御史所参。自必确有指实。特令董诰、戴衢亨、传到该御史公同面询。该御史仍不能指出确据。并将豫行缮就之供词呈览。朕恐其或尚有未尽之言。本日复召见该御史详加询问、和精额有无实在款迹。伊奏称实无别项劣迹。惟素性怠慢。倚恃各堂官待伊素好。及诘以吏部堂官内何人偏庇该员、毋得缄默。据实指名参奏。伊又不能指出。但称和精额懒惰属实。余无他过。朕面加训谕、以该御史在朕前既不能指实。即不得退有后言。伊亦称断不敢出此。是严烺参奏和精额。亦无重大情节。惟铨曹重地。办事自应勤奋。今既据该御史奏称和精额懒惰。自系该郎中平时有偷安暇逸之处。该堂官等无从觉察。和精额著交都察院议处。至康纶钧一员、询之严烺、亦称其平日尚勤。至所云考功司处分攸关、康纶钧之父现为藩司、一切所属处分、安知不为瞻徇、是该员第可以掌选司印、断不可掌功司印等语。此则非是。考核功过。自有定例。全在办理秉公。如果康纶钧于伊父所属处分、有徇庇不公之处。即当据实劾参。若谓应行引嫌回避。则该郎中在选司掌印。凡伊父所属官员一切题升调补。皆当归其查核准驳。较之处分事件、关涉尤多。且不特吏部为然。凡外省钱粮刑名等事。何一不与各部交涉。傥如该御史所言。则外任大员子弟。均不应备员曹司。国家有此政体乎。至科道系属言官。举劾是其专责。所言如果得实。原为尽职之常。不足为功。即敷陈未能悉当。朕广开言路。亦必曲赐优容。从不因此遽加罢斥。严烺昨经董诰遵旨传到询问。理宜明晰登答。缮片呈递。或自行具摺覆奏。亦无不可。乃豫行缮写御史严烺供词字样。该御史呈递封奏时。岂以此奏一上。必致被逮。辄写就供词。豫备登答。不应如此居心。朕实系好问之主。非拒谏之君。岂曾因言事罪及言官。何遽为此悻悻之状乎。严烺著传旨申饬。仍著交部察议。　　

○又谕、据伯麟奏、营员自戕伤重、请将应讯人员、解任赴滇审办一摺。署副将武正额、于所辖都司祝凤鸣、借支官项银两。如系不应支领之项。该署协尽可照例斥驳。即祝凤鸣与之争辩。亦可据实禀揭参办。何至忿激忽寻短见。自抹项颈。伤痕甚重。不能饮食。显有别项情节。且该都司祝凤鸣所禀武正额语言举动似有痰迷光景。尤不可信。武正额、祝凤鸣、均著解任。交伯麟亲提审讯。是否武正额向有营私克扣之事。祝凤鸣得以藉端挟制。以致武正额情急自抹。抑或另有他故。均著严行究讯。务得确情。定拟具奏。　　

○两江总督铁保奏审明蒙宿各犯滋事一案。剿捕出力知府张经田等、升叙有差。革失察南平厅同知陈洪绪等职。　　

○以故一等公祥敏子布都尔瑚纳、一等侯田国荣子庆通、二等伯永庆子丰升额、各袭爵。　　

○以故扎噜特镇国公达尔玛巴拉子特固斯巴雅尔、袭爵。　　

○是日。丙寅年立春。顺天府进土牛春山宝座。　　

○丙申。谕内阁、此案武九娃窃取伊父武进忠黍谷。致武进忠气忿自缢身死。三法司依违犯教令例、将武九娃拟以绞候具题。固属照例办理。但细核案情。武九娃先因游惰不能养赡其父。经伊父令其分居。嗣又窃取伊父藏放黍谷。以致伊父抱忿轻生。若仅照违犯教令例办理。尚觉情浮于法。武九娃、著改为绞决。以昭炯戒。　　

○以故一等公景恒子英海、告休一等侯永德子乐善、一等子富松阿子吉成、各袭爵。　　

○以甘肃永昌协副将阎俊烈、为巴里坤总兵官。　　

○丁酉。谕内阁、人臣事君。以敬为本。昨日朕御重华宫。赏给御前大臣御前行走之蒙古王、公、额驸、御前侍卫等福字。除御前大臣、御前行走之蒙古王、公、额驸等、朕临时亲写、当面赏给外。其赏给御前侍卫者。皆系朕早写就。命太监持赴东厢房赏给。赏讫。伊等谢恩散去。见御前侍卫果勒敏色、扎克塔尔、达勒精阿、珠尔杭阿、俱系亲将所赏福字捧出。惟那彦宝、禧恩、并未捧出福字。空手而去。因恐将伊二人遗漏。查询奏事太监、据奏御前侍卫六人俱已赏给。并无遗漏。询之那彦宝等据称所赏福字俱已领取、适因茶房太监出外之便、将福字交与该太监放在茶盘内带出等语。是何体制。那彦宝系内务府大臣。管理茶膳房。虽可使令茶房太监。亦应因公差遣。何得将特赏之件。在朕至近之处。率意遣人带出。殊失敬谨之意。当即交御前大臣等、将那彦宝、禧恩、御前侍卫俱行革退。令在乾清门侍卫上行走。仍各罚俸三个月。将该太监令那彦宝禧恩眼同板责示警。但御前大臣等述旨时。并未将此等情节详叙。恐众人不能周知。今特降旨明白宣谕。嗣后诸大臣侍卫官员等、惟当恪共职守。不得似此轻忽。　　

○调成都副都统达松阿、为密云副都统。密云副都统多善、为成都副都统。　　

○戊戌。谕内阁、朱圭等奏、覆勘各省岁科考前列试卷、分别应议免议、开单呈览、请交礼部比较科场之例、酌量减议、分别办理一摺。此项磨勘岁科考前列试卷。自与乡会试中卷有闲。但应议各卷内、如直隶大名乡学岁考一等三名之崔应宿、保定府学岁考一等三名之王嶙、文内于庙讳俱未经敬避。而王嶙卷内、高宗纯皇帝庙讳次一字。直行书写。该生等身列胶庠。且近在畿辅。非遐陬僻壤可比。乃于庙讳不知敬避。实属粗率。该学政于此等有干磨勘之卷。断不应拔置前列。现系立法之初。向未定有章程。著礼部将考取前列之卷、经原勘及覆勘官签出应议者。查明学政系属何人。与本生俱照乡会试之例、酌减议定处分。此次即照新例办理。　　

○又谕、三法司议奏、甘肃省民人马香、因母兄犯淫、听从伊叔马廷御、致死继母万氏、遵旨酌拟罪名、查照从前库伦所办家奴混坦等听从索诺木旺济勒多尔济主使下手、致毙伊主达什、问拟凌迟改为斩候一案、将马香可否末减之处、请旨定夺等语。朕详加酌核。此案马万氏系马香继母。较之混坦等之于达什、系属主仆。名分关系尤重。惟混坦等当日于扎萨克贝子索诺木旺济勒多尔济、主使杀害伊主之时。该犯等竟听从下手。致毙伊主。今马香于伊叔马廷御致死伊继母之时。祇听从喝令□□衾按马万氏两手。究未下手伤害。且混坦等之主达什。当日不过屡次犯窃。并无必死之罪。而马香之继母马万氏、系与伊夫前妻之子马瓒犯淫。罔顾伦纪。罪犯应死。其情节较之达什尤重。混坦等前于凌迟罪名上改为斩候。现在马香一犯、亦尚可末减。马香著改为应斩监候秋后处决。又摺内奏、请将已经斩决之马瓒一犯、饬令该省锉尸一节。马瓒所犯罪名。至于律所不载。实堪痛恨。但定例须罪拟凌迟处死而幸逃显戮者。方锉尸枭示。今马瓒一犯、经该督于审明后、即恭请王命立时斩决。业已明正典刑。此时不必再行锉尸。其余均照所议完结。至正宁县知县徐振鹏、环县知县罗廷璋、于此等逆伦伤化重案辄敢受财听嘱。捏造情节。朦混具详。殊为可恶。徐振鹏、罗廷璋、均著革职拏问。交该督提同应讯人证、严审从重定拟具奏。　　

○予广东出洋淹毙兵丁黄成亮等二名赏恤如例。　　

○旌表守正捐躯直隶沙河县民张满禾□秀妻李氏。山东峄县民李文元妻胡氏。　　

○己亥。谕内阁、戴均元等奏、通筹漕运河防、悉心会议一摺。吴璥前奏添造剥船接运南漕一事。朕早鉴及格碍难行。节经降旨询问。今据奏称通盘筹画、诸多窒碍、且剥船并无篷板、如令载运长途七八十日、雨淋日晒、米质霉变堪虞等语。所虑甚是。正与朕意相合。且核计需添剥船五千二百余只。约共需银四百数十万两。此外尚有杂需。所费亦属不赀。况据称河口受病。本非一日。即将全漕起剥盘运。亦非二三年能除全河之病。是即办理接运。于治河仍属无益。不过徒多糜费。吴璥所奏自无庸议。　　

○以理藩院左侍郎和宁、兼正红旗汉军副都统。　　

○以故云南景东厅属土知州陶应昌子熊、袭职。　　

○庚子。上幸瀛台。阅冰技。喀什噶尔三品伯克伊斯堪达尔等四人、喀喇沙尔四品伯克固尔班默特等二人、和阗五品伯克阿勒玛斯、阿克苏六品伯克公迈玛特伊布拉伊木等二人、库车六品伯克岳勒达什、伊犁六品伯克奈纳克沙等二人、琉球国正使毛廷勷等三人、四川土司甲木参诺尔布等三十人、于西苑门外瞻觐。　　

