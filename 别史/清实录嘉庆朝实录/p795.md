<!-- { "loadSidebar": true } -->
○壬戌。谕内阁、和宁奏。缉办土默特旗地方蒙古庄头盖周等七人拜传习邪教之郝得来为师一摺。除已交该部议奏外。并著将失查之该管扎萨克等。交理藩院议处。蒙古等习气素尚淳朴。惟敬喇嘛。并无沾染汉民习气、持斋作会等事。近年蒙古渐染汉民恶习。竟有建造房屋、演听戏曲等事。此已失其旧俗。兹又习邪教。尤属非是。愚民习教。乃前明流传恶习。岂可流传蒙古地方。以致坏其淳朴之风。著交理藩院通饬内外诸扎萨克部落。各将所属蒙古等妥为管束。俾各遵循旧俗。仍留心严查。傥有游民习学邪教。即拏获报理藩院治罪。傥该管扎萨克不行查办。另案捕获时。将扎萨克等从重治罪不贷。　　

○以辅国将军麟趾、袭礼亲王爵。　　

○癸亥。上御乾清门听政。　　

○谕内阁、嗣后朕在宫内。祇令散秩大臣一员在乾清门进班。驻跸圆明园。仍令散秩大臣一员在乾清门进班。一员在圆明园进班。其宁寿宫进班之散秩大臣、著即停止。　　

○以通政使司副使海龄、为太仆寺卿。　　

○甲子。以故三等公富僧额子盛福、二等伯富尔松阿子嵩荫、一等男裔恒子祥安、各袭爵。　　

○旌表守正捐躯直隶张家口厅民史俊礼妻贾氏。　　

○乙丑。以故一等男鄂弥善子庆宽、三等男恒庆叔达兴阿、各袭爵。　　




大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十年。乙亥。十二月。丙寅。谕内阁、前据大理寺卿庆明奏、科道京察保荐、请于给事中内、酌添一人、御史内、酌减一人、并将所添之给事中一人、不拘满汉、惟举贤良等语。朕览奏之下。即知其窒碍难行。姑交吏部查核具奏。兹经该部查例议驳。京察定例。满汉官各计七缺。保送一员。宁缺勿滥。给事中满汉各十二缺。应各保送一员。庆明率请于给事中添一公缺。又请将御史酌减一缺。其所增所减。欲将满洲汉员合计牵算。实于定制有乖。向例科场年分。不准条奏科场事宜。现在京察届期。何得妄议更张。庆明系大理寺卿。都察院考察科道。与伊何涉。显系满给事中内。有伊亲友。受其请托。故为此奏。庆明才具平常。京察本应罢黜。今如此冒昧陈奏。岂可复留京卿之任。庆明、著降为五品顶带。即行休致。　　

○又谕、值年旗汇奏。分赏八旗王公大臣官员等为奴人犯逃逸数目。此项分赏人犯。多系逆匪邪教案内之人。非寻常罪犯可比。该王公大臣官员等、理宜不时严行管束服役。勿致纵逸。嗣后凡分赏为奴。关系逆匪邪教案内人犯。若不守分为匪。即行送部加重治罪。一有逃窜。即行呈报该旗严行缉捕外。于年终汇奏之时。将逃逸人犯原犯案由。开单具奏。此内设有关系逆匪邪教案内之人。将该失察之王公大臣官员等、交部从重议处。如寻常分赏为奴人犯。若有逃窜。失察之王公大臣官员等、仍照旧例查议。　　

○谕军机大臣等、那彦成奏、查明石佛口王姓、实系邪教总匪恶根、已将传教之人、拏获审讯大概情形一摺。所办甚好。已另有上□日加恩矣。滦州石佛口王姓、其先世自前明以来。倡立白莲教。自称闻香教主。流传至今。二百余年。已阅十辈。屡经破案。其子孙仍怙恶不悛。改教名为清茶门。种种悖逆情形。罪同林方二逆。必应照大逆办理。著该督将为首者照大逆律问拟凌迟。派钱臻解交刑部覆审正法枭示。该逆亲属照例缘坐。其余习教之犯。及外省被诱入教者。俱照所奏、发给回城为奴。至该处王姓族人。虽未经习教。亦如所请、徙云贵两广地方分别安插。该督即研究祝刘等逆切实下落。审明后分别定拟。奏明办理。其江南湖北河南等省传教各犯。已有上□日饬令各该督抚等迅速查拏。即于该省讯明办理矣。将此谕令知之。　　

○以缉拏教匪勤能。赏直隶清河道韩文绮、花翎。　　

○丁卯。谕内阁、吏部等衙门奏、议处刑部积压本章、堂司各官一摺。各部院事件。俱关紧要。朕历经训谕。令各该堂官遇事随到随办。应题奏者。即行题奏。应引见者。即行引见。勿蹈因循疲玩之习。谆谆告诫。至再至三。刑部为刑名总汇。案牍繁多。尤当勤敏将事。乃本月初九日。刑部题本二十三件。内立决者多至二十二件。人犯多至五十二名。总缘平时积案既多。及将届封印。纷纷赶凑。未免草率。遂至一时坌集。且近日该部自请议处之案。不一而足。如曲朱氏系应拟绞监候永远监禁之犯。误写为秋后处决。又本年秋审册内。遗漏二案。又题本内十九年误写为二十年。又安徽省处决人犯。行文迟逾例限。种种错误。即予黜革。亦属咎所应得。但其中亦有区别。董诰现在因病告假。伊年逾七旬。精神不能周到。军机处事务繁多。不必管理刑部。著改为管理兵部事务。崇禄、韩崶、彭希濂、俱系刑部司员出身。且常川在署办事。其咎较重。崇禄、著革去紫禁城内骑马。韩崶、著革去花翎。俱降为二品顶带。彭希濂、降为三品顶带。伊三人仍俱革职留任。恩宁、穆彰阿、年力方壮。派令兼署刑部。召见时谕令其留心学习。乃不思奋勉。于部务全不究心。甚属可恶。俱著降为三品京堂。再观后效。现有大理寺卿一缺。即著恩宁补授。穆彰阿著以正从三品京堂候补。卢荫溥在军机处事务较繁。甚属尽心。暂署刑部。不能到署办事。此不过一时疏忽。著加恩改为降二级留任。汉本房系专办题本之处。各司交到本章。并不分析匀配具题。其咎尤重。主事得寿、年昌阿、隆文、俱著照部议革职。其各司承办迟延之候补郎中董斯福、员外郎丰伸泰、诚龄、章庆治、候补主事赵协中、俱著从宽改为革职留任。　　

○又谕、朱勋奏、审拟逆伦重犯一摺。此案倪石氏、因差役杨顺等、藉伊夫倪开周窝窃。诈去包谷青苗。又逼令离庄。情急起意自尽。令伊子倪胜儿代挂缢绳。倪胜儿劝阻。该氏即欲碰死。倪胜儿无奈代挂。是伊母之死。实系自行起意。倪胜儿并无致死其母之心。拟以凌迟。未免漫无区别。著改为斩立决。至差役杨顺、吓诈贫民。致酿成逆伦重案。情节可恶。著改为绞立决。余依议。　　

○以故二等子鄂硕霍子成麟、二等男恒通子文奎、各袭爵。　　

○命协办大学士吏部尚书章煦、管理刑部事。以署理藩院右侍郎贵庆、为礼部右侍郎。署刑部右侍郎。兼镶红旗汉军副都统。总管内务府大臣常福、为兵部右侍郎。兼镶红旗满洲副都统。　　

○戊辰。谕内阁、托津等奏、核议和宁奏土默特贝勒旗酌拟分析家产一摺。所驳甚是。理藩院管理蒙古事务。向无与该王贝勒等议析私产之例。此案事关讦讼。本与分产无涉。若如和宁所奏。将原任贝勒根敦扎布之妻格格原分产畜。与承袭贝勒之人另议分析。此端一开。各蒙古王公遇有析产之事。纷纷赴院呈诉。不特于事体未协。日久易滋敝□大窦。嗣后蒙古王公等、有以析产私事涉讼者。理藩院概行驳回。无庸准理。　　

○又谕、富海于九月闲补放左江道、甫经请训召见。旋即在部告病。兹例限届满。又复呈请开缺。显系以广西地处边远。迁延规避。富海、著即开缺。病痊之日。以理藩院主事降补。　　

○以直隶总督那彦成、查拏邪教认真。宽免历任内降留处分五案。仍赏戴花翎。　　

○以叶尔羌阿奇木伯克贝子迈哈默特鄂三子迈哈默特鄂对、帮办军需出力。赏戴花翎。　　

○以巢□刀办喀什噶尔逆匪孜牙墩出力。赏四品伯克博巴克、五品伯克帕拉特、伊布喇依木、花翎。金顶回子博巴克、蓝翎。并升补有差。　　

○予原任陕西镇安县知县聂焘、入祀名宦祠。直隶故翰林院侍讲李殿图、江苏故直隶清河道鲁铨、四川故福建台湾澎湖通判周于仁、江苏故江西南康县知县孙谷、入祀乡贤祠。从总督那彦成、常明、巡抚张师诚、方受畴、朱勋、董教增请也。　　

○旌表守正捐躯山东清平县民孙子付妻郭氏。　　

○己巳。谕内阁、昨因刑部本章积压。封印期内。不能呈进完竣。准令改题为奏。此不过暂时权宜。不可为例。若各衙门因可改题为奏。相率效尤。恐因循疲玩。将来积压之件愈多。不可不加以惩处。除刑部堂官及前案已处各司员毋庸再议外。著刑部将逾限本章。逐一查明。将各该司员职名。咨交吏部。概行议处。　　

○又谕、本日据和舜武、程国仁奏、审结京控案件各一摺。东省积案繁多。前经降上□日。令巡抚及藩臬两司、赶紧分审。仍将审结起数。随时具奏。兹据和舜武奏、前后共分案五十六起。程国仁奏、前后共分案六十一起。现已全行审结。同兴、朱锡爵、刘大懿、前在山东诸事废弛。以致案牍尘积。京控日多。可恶已极。今该司等认真整顿。一载有余。已将积案全清。实属可嘉。近日京控之案。较之从前不过十之二三。和舜武程国仁实心任事。程国仁到任在前。结案亦多。尤属可嘉。程国仁、著加恩赏加一级。和舜武、赏加纪录二次。以为京外各员不因循疲玩者劝。　　

○旌表守正捐躯云南嵩明州民马来发聘妻马氏。　　

○除河南杞县、淹废地三百一十二顷有奇额赋。　　

○辛未。上御宁寿宫。赐王、公、大臣、及蒙古王、贝勒、贝子、公、额驸、台吉等食。并赏赉有差。　　

○谕内阁、向例祈雨祈雪期内。俱不进立决本章。但祈雨祈雪。原为京畿附近而设。非概为直省致祈也。嗣后祈雨祈雪期内。若立决人犯应在京处决者。著无庸具奏。如系应在外省处决者。则奉上□日之后行文该省。计奉到时已相距日久。俱照常进本。著为令。再刑部议覆立决本章期限。亦觉太宽。著刑部酌议量减具奏。候上□日遵行。　　

○壬申。上诣大高殿行礼。　　

