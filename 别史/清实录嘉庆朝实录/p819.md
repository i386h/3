<!-- { "loadSidebar": true } -->
○又谕、昨据御前大臣绵恩等、口奏代巴彦济尔噶勒、请假五日、索特纳木多布斋、请假五个月等语。巴彦济尔噶勒、系殡葬伊父请假五日。为日无多。御前大臣等尚可代奏。索特纳木多布斋、系回游牧殡葬伯母请假五个月。为日过多。著交理藩院计其程途、应给假几个月、核议具奏请上□日。再令索特纳木多布斋起程。嗣后凡御前乾清门行走之蒙古王公等、其在京请假数日者。著御前大臣代为具奏。其请假回游牧。俱报理藩院。由该院计其游牧远近往返行程。及至游牧办事日期、共应给假几个月。并将伊等请假几个月之处、一并声明具奏请上□日。　　

○己巳。谕内阁、前据御史熊墀奏、访闻山西平阳府通判龚文渊、系原任知县张五典管门家人龚有爵之子。经衡龄查明并无确据。奏请将龚文渊解任解京质讯。当派军机大臣传提张五典之壻原任按察司经历吴裕信、并饬调张五典之子现任大名县知县张菊、逐加详讯。佥称张五典署内并无龚姓家人。龚有爵曾卖古玩。与张五典、张菊、俱认识往还。平等称谓。张菊并曾为龚文渊授读。龚有爵现已讯明实非张五典家人。伊子龚文渊无庸解任解京。张菊即令回任供职。熊墀风闻不实。著无庸议。　　

○庚午。朝鲜国王李玜、遣使表贺万寿、冬至、元旦、三大节。及岁贡方物。赏赉筵宴如例。　　

○琉球国中山王尚灏、遣使表贡方物。赏赉筵宴如例。　　

○辛未。上诣大高殿行礼。　　

○还宫。　　

○壬申。以举行仲春经筵。遣官告祭奉先殿传心殿。上御文华殿经筵。直讲官果齐斯欢、戴均元、进讲孟子我亦欲正人心。讲毕。上宣御论曰、古先圣王以道德仁义维持世道。惟恐人心失于正教。流于邪僻而不自觉。其害非浅鲜也。孟子当周之末世。诸侯争衡。大夫放侈。加之以杨墨之道不息。孔子之道不著。邪说诬民。充塞仁义。故欲正人心以承三圣。孟子圣人之徒。尚如此亟欲挽回正教。况君临天下。养育苍生。何忍坐视愚民从流下而忘返。不思拯救乎。夫人之一身。以心为主。天君泰然。百体从令。心正于内。行正于外。内外交养。本末相资。正己正人。皆归正道。世治民安。庶几可望矣。若不正本清源。徒以严刑峻法绳治。加以贪官污吏从而剥削。颠倒是非。妄缉株连。是驱之日就邪路。陷溺沉迷。终不能归于正道。甚至以邪为正。为害益钜矣。三代去古不远。尚有杨墨之徒。从世人心持正者鲜。可不强勉养正之圣功。以希成己成物之善政哉。孟子法言。宜自励也。直讲官秀宁、汪廷珍、进讲易经理财正辞禁民为非曰义。讲毕。上宣御论曰、圣人守位曰仁。体天地好生之大德也。天生蒸民。若有恒性。全赖人君以养之。何以聚人曰财。养之之道必宜理也。崇本业。袪浮靡。躬行节俭。怀保惠鲜。遇丰年务使家有余粮。逢歉岁则宜力筹接济。从欲以治。胞与为怀。同甘共苦。藏富于民。理财之道备矣。继以文辞教之。昌明先圣王之法言懿行。辨上下。定民志。正五伦。宗正学。先养后教之诚尽矣。教养既备。宜循正道而行。然良莠不齐。或体质愚昧。或迫于饥寒。为非肆横。则不能不申法令、明刑罚、以禁之。不得已之苦心。仍应存哀矜勿喜之念也。理财、先养也。正辞、禁非、后教也。必皆裁之于义焉。盖合于义、则财赋平均。家给人足。文辞宣达。格其非心。明刑弼教。毫无枉曲。圣人之功业垂裕无穷。与天地之大德侔矣。君与臣民。一心贯注则治。离心离德则乱。己所不欲。勿施于人。言似浅而意深。稽诸往代。事迹昭然。孔子述大易之精义。诚万古之至德要道也。礼成。上幸文渊阁。赐讲官及听讲诸臣茶。复赐宴于本仁殿。　　

○谕内阁、朕恭阅圣祖仁皇帝实录。内载康熙四十七年八月谕诸大臣曰。近日闻诸阿哥常挞辱诸大臣侍卫。又每寻衅端。加苦毒于诸王贝勒等。诸阿哥现今俱未受封爵。即受封后。除伊属下人外。凡有罪过。亦当奏闻。候朕处分。伊等何得恣意妄行捶挞乎。朕为天下元后。凡事但遵大义而行。无罪之人。未尝枉法处治。国宜惟有一主。诸阿哥擅辱大小官员。伤国家大体。此风断不可长。嗣后诸阿哥如仍不改前辙。许被挞之人面诘其见挞之故。稍有冤抑。即赴朕前叩告。朕且欣然听理。断不罪其人也。至于尔等有所见闻。亦应据实上陈。若一切隐讳。后来渐至杀人。亦将隐而不奏乎。尔等隐而不奏。即尔等之罪矣等因。钦此。仰见圣训煌煌、端本养正之至意。现今皇子等恪遵纲纪。实无敢有逞性作威之事。但谕教之道。不可不先。圣祖诒谋。洵为万年法守。皇子等皆当聪听彝训。知所鉴戒。凡左右随从之人。如谙达、哈哈珠色、太监等。遇有过失。据实奏明。候朕处治。不可任性妄行。有乖礼则。再朕闻近日上书房四阿哥、奕纬阿哥、均系按日授经。二阿哥、三阿哥、不立课程。二阿哥尚闲日撰作诗文。三阿哥则经年累月。诗文俱置不作。朕在潜时。未有一日不作诗文。今虽日理万几。于政事之暇。尚时时游艺。不肯稍有暇逸。御制诗文。日月编排。卷帙繁富。阿哥等日在书房。并无他事。又无旗务管理。若仅卯入申出。不肯留心问学。岂不竟成佚旷。夫人之心志。不专于此。必移于彼。岂可别有所好。关系甚钜。奚若游艺诗文。发抒经史。可以陶冶性情。增长智识。且日有常课。亦以收其放心。其获益实非浅鲜。嗣后二阿哥、三阿哥、每日俱应作诗。闲三五日必作文一篇。不可闲断。使业精于勤。勿荒于嬉。以收逊志时敏之效。著将此上□日抄录一通。交上书房存记。俾皇子皇孙等触目警心。永远钦承。　　

○癸酉。孝仪纯皇后忌辰。遣官祭裕陵。　　

○谕内阁、嗣后凡遇朕由圆明园进宫至大高殿拈香。著派侍卫四员、率领亲军数名在大高殿西面小心查管。如有向前奔驰跟役马匹。即行禁阻。俟朕还宫后。方准放行。如遇进地安门由西路行走进神武门。其西栅栏外。亦著派侍卫四员率领亲军等、一体小心查管。　　

○谕军机大臣等、陈预奏、拏获得受伪封逆犯曹兴泗、审明按律办理一摺。曹兴泗从逆得受伪封。在逃日久。经该抚委员越境拏获。审明正法。缉捕尚属认真。但该犯仅系助逆从犯。与祝现等有名要犯不同。不能因此即将陈预加恩。近日朕闻祝现确在山东曹州一带窝藏。陈预务上紧认真访缉。傥能将祝现或刘第五等犯拏获。审明实系正犯。布告中外。使人心大快。彼时不但开复该抚二品顶带。仍当立沛重恩。该抚不可不勉之又勉也。至曹兴泗供出刘允中一犯。亦系贼中大头目。虽据供称逃往南去。安知此时不又逃回。该抚务饬属严缉。以冀速获。通判王家瑞、访获逆犯。著交部议叙。眼线刘化文、著赏给外委衔。如情愿入伍。即令入伍当差。将此谕令知之。　　

○又谕、嵩年奏、长芦商人因天津海口添设水师营汛、呈请捐银二十万两、以十七万两为建盖衙署等项之需、以三万两发商生息、为每年增给俸饷等项之用、所捐银两、于运库徵存加价项下先行借拨、俟该商等前次所捐山东生息本银四十万两照限完交之后、接续起限、分五年完交归款等语。天津添设水师经费。本无须商力捐办。今伊等请捐之项。仍系借用库银。又恳俟前次捐款扣完之后。再行起限交纳。拖延年限。徒有捐输之名。毫无实济。所有此次请捐银两、概不赏收。其添设水师经费。著方受畴会同嵩年核实估计。即于运库徵存加价项下、酌拨银二十万两以内。以为建盖官署兵房炮台战船等项、及发商生息、每年增给俸饷马乾之用。该督等务撙节核计。奏明办理。将此传谕知之。　　

○是月。直隶总督方受畴奏、出示晓谕民人。凡向习邪教者。真心改悔。准其投首免罪。并设法严缉祝现等。得上□日、呈出邪书。方准免罪。口说难信。仍应治罪。从逆之徒。断不姑恕。勿涉疲玩。勉之。　　

○山西巡抚衡龄奏、出示晓谕习教民人、准其投首免罪。并访拏祝现等。得上□日、汝不可因有此上□日。又起因循疲玩、将就了事、无羞无耻之念。仍须严密查访。实力缉拏。以期速获逆犯。汝若妄行招致。有意弥缝。立刻将汝革职拏问。慎之。上元夜寅正特谕。　　

○河南巡抚文宁、奏报到任日期。得上□日。实心办理。执中而行。切勿忌刻。宽而有制。勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百二十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十二年。丁丑。二月。乙亥朔。上以祭社稷坛。自是日始。斋戒三日。　　

○丙子。谕军机大臣等、文宁奏遵上□日饬属化导教匪勉为良善一摺。习教匪徒。显背正教。自蹈邪僻。本系律应治罪之人。前经降上□日准令自首到官免其治罪者。原因其真心改悔。虽暂时迷惑于前。即能翻然悔悟于后。是以特从宽宥。俾为良民。该抚但当转饬地方官出示晓谕。俾众咸知。听其自行投首。断不可妄行招致。如有执迷不悟者。一经发觉。法令具在。祸福惟其自取。若不论其是否真心。一例劝谕。则此时虽勉强顺从。具结出教。冀免查拏。日久又必故智复萌。是革面而不革心。于前上□日化莠为良之意、仍属误会。设如祝现等各逆犯诡托姓名。自行投首。亦一体给予执照。编入良民册籍。更复成何事体。该抚仍当分别办理。其实系愚民被惑。此时真心改悔。将家中旧存邪经图像等件呈首到官者。验明当堂销毁。免其治罪。列为良民。仍督饬所属严拏祝现等各逸犯。认真查察。勿令真伪混淆。致涉疏懈。将此谕令知之。　　

○旌表守正捐躯河南邓州民孙广平妻杨氏。　　

○丁丑。祭先师孔子。上亲诣行礼。　　

○诣雍和宫行礼。　　

○遣官祭文昌帝君庙。　　

○戊寅。祭大社大稷。上亲诣行礼。　　

○春分。朝日于东郊。遣皇三子绵恺行礼。　　

○幸圆明园。　　

