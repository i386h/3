<!-- { "loadSidebar": true } -->
○戊辰。上还宫。　　

○己巳。英吉沙尔领队大臣扎勒罕布、因病回旗。赏二等侍卫吉勒章阿、头等侍卫。为英吉沙尔领队大臣。　　

○予接驾废员刘广怒等录用有差。　　

○上以常雩祀天于圜丘。自是日始。斋戒三日。　　

○辛未。上诣南郊斋宫斋宿。　　

○谕内阁、本日恭值常雩祀典。朕前期诣坛斋宿。见站班各员内、除王公及一二品大臣现在另派差事者。其余尚俱齐集。至三四品以下京堂。颇属寥寥。在伊等自因平日召对时少。以朕不甚熟识。遂尔相率偷安。大失敬事之义。此次朕已觉察。因人数过多。姑免查究。嗣后如遇大典。再有似此懈惰不到者。一经查出。即照本日德麟贻误视牲降罚之例。严行惩处。决不轻贷。　　

○降贝勒德麟为贝子。并革护军统领。在散秩大臣上行走。　　

○壬申。常雩。祀天于圜丘。上亲诣行礼。　　

○幸圆明园。　　

○以镶红旗满洲副都统明志、为镶白旗护军统领。　　

○癸酉。上御勤政殿听政。　　

○谕内阁、刑部奏、护军富勒章阿在团河大营用刀扎伤富顺身死、按律定拟一摺。行营犯事。定例綦严。且管辖声音帐房。系切近处所。即与紫禁城内无异。该犯富勒章阿辄敢持刀逞凶。将富顺伤毙。情殊可恶。况该犯原与穆通阿口角争殴。富顺赶拢拦阻。本系好言相劝。乃该犯即用刀很扎致命。凶横已极。富勒章阿著即处斩。派侍郎秦瀛、护军统领富翰、于本旗教场监视行刑。先在该处将富勒章阿重责三十板。再行处决。并传集护军人等在彼看视。俾知儆惧。仍晓谕以行营切近地方。务当安静守法。嗣后如有似此藐法行凶之徒。即照此从严办理。决不宽贷。　　

○以太仆寺卿江廷珍、为内阁学士。兼礼部侍郎衔。仍留江西学政任。翰林院侍读学士吴芳培、为詹事府詹事。　　

○甲戌。上幸万寿山。　　

○谕内阁、勒保奏、审拟垫江县民人杨应淮呈控知县李毓玑非刑拷毙多命一摺。此案知县李毓玑、前在垫江县任内。于杨涵等具报被贼烧抢之时。将杨荣林等查拏到案。自应详加研鞫。杨荣林等是否有与邪教合夥情事。按律办理。彼时该处县丞李晨、曾被贼匪戕害。即使拏获戕官正贼。亦祇应按照刑章尽法惩治。况所拏并非正贼。其通贼亦尚在疑似之闲。岂容妄用非刑。滥毙多命。乃李毓玑于审讯此案时。因该县境内先有土匪彭世中通贼焚掠之案。一闻夥犯供出杨荣林父子声言粮食不足、欲抢大户。辄疑其通贼与彭世中无异。并因县丞李晨被戕时。经贼匪用铁器烧烙殒命。亦欲仿照惩办。竟将现获各犯加以吊缚。用烙铁煅烙讯供。分别禁押。遂于四月之内致毙七命。残忍酷虐。莫此为甚。似此任性滥刑。恣行荼毒。殊出情理之外。不可不加以严惩。已革知县李毓玑、著发往伊犁充当苦差。并著于到配时先行枷号三个月。以示儆戒。余著照所拟完结。至摺内所称前署县丞兼摄典史李晨忄□参遭贼匪戕毙。情殊可悯。当日曾否得有恤典。该督摺内未经声叙。并著勒保查明。如办理遗漏。著即奏明补行咨部、照阵亡例赐恤。　　

○乙亥。赏会试年老举人叶芷等二百二十八名、司业、编修、检讨、助教、学正、职衔有差。　　

○予故西安副都统观成、祭葬如例。　　

○丙子。以都察院左都御史宜兴、为满洲繙译会试正考官。户部左侍郎托津、为副考官。理藩院尚书博兴、为蒙古考官。　　

○丁丑。上幸静明园。诣龙神庙拈香。　　

○幸静宜园。　　

○以故喀尔喀车臣汗扎萨克辅国公衮布扎布子僧格多尔济、袭爵。　　

○以户部尚书德瑛、署刑部尚书。　　

○旌表守正被戕河南柘城县民魏有妻李氏。　　

○是日。驻跸静宜园。至辛巳皆如之。　　

○戊寅。谕内阁、刑部奏、提讯已革道员孙长庚、私动库项放债渔利各情节。先将大概供词缮录进呈。朕详加披阅。该革员动用库银生息渔利。已据供认属实。即与侵用库项无异。该革员供内、祇称将库存公项陆续借出。其意明知擅动库项、科罪綦严。仅以借用为词。希图避重就轻。得邀末减。而该堂官等奏片内、亦即率照原供。声称借用。殊属非是。已用朱笔改正。库贮银款。丝毫皆关帑项。孙长庚系监司大员。乃竟私行动用放债。谓非侵用而何。现当清厘库项之时。若稍涉颟顸。必致相率效尤。成何事体。虽该部此次所奏。仅系大概情形。未即问拟罪名。但似此营私牟利之员。将来定案时。即应援照侵用之例、严行惩办。岂容存官官相护积习。用此从轻字面尝试。豫为开脱。除董诰甫经典试出闱、未悉此案原委、德瑛于昨日始令兼署刑部尚书事务、著加恩无庸交议外。其余刑部堂官、俱著交部察议。仍著该堂官等于此案人证解到时。严行质讯明确。按律加等定拟具奏。勿致轻纵干咎。　　

○塔尔巴哈台领队大臣丰绅额、因病休致。赏伊犁协领爱新布、副都统衔。为塔尔巴哈台领队大臣。　　

○旌表守正捐躯江苏宝山县民赵华妻张氏。　　

○己卯。谕军机大臣等、前因吴璥曾任南河。于该处情形、自皆熟悉。当将铁保所议各条、及徐端覆奏现在应办各工原摺、发交吴璥阅看。如确有所见。令即据实陈明。以备采择。兹据逐款酌议、分别缓急开单具奏。朕详加披览。吴璥以毛城铺可以分减异涨。亟应先办。惟须豫将河滩进水口门坚做裹头钤束。则水有节制。再将该坝迤东一带大堤。择其地势较低处所。酌镶防风。即或水大出槽。可资抵御。至智礼两坝修补石底。须查明仁义信坝底俱已损坏。方行修理。若尚属坚整。已足宣洩。则智礼二坝可以缓修。云梯关外长堤。吴璥亦以为可缓之工。不必致滋糜费。其余王营减坝、高堰土坡、以及普律培筑大堤。均应次第举办。是吴璥所见。与铁保徐端稍有异同。再另摺条奏、洪湖周围应酌量补筑碎石坦坡。并引河臣靳辅曾以保堤障淮、功在坦坡之言为据。但此事从前屡经议及。有以为行之无益者。有以为必应亟办者。究竟现在是否应行补筑。著将吴璥原摺、及各款清单、一并发交长麟、戴衢亨、即与铁保徐端熟筹妥议。朕固不为遥制。而长麟戴衢亨亦不得豫存成见。务须悉心讲求。博加采访。以期经久无敝□大。为一劳永逸之计。将此传谕知之。　　

○予福建出洋遭风淹毙把总黄鼎、外委苏荣宗、祭葬恤荫。兵丁郑国宝等五十一名、赏恤如例。　　

○庚辰。上御演武厅。阅健锐营操。　　

○谕内阁、据富俊奏、熊岳满洲协领缺出、请于已革副都统内、拣选一员、赏给六品衔署理等语。凡已革大员复行起用。皆由朕特恩。从无由将军大臣奏请者。若如富俊所请。恐启奏请起用废员之端。况富俊已将此缺咨行兵部。该部自必照例拣员拟补。富俊此奏、意中必有瞻徇之人。所奏断不可行。所有熊岳满洲协领员缺。仍交兵部照例于应升人员丙遴员带领引见补放。　　

○予福建出洋遭风淹毙兵丁郑振光等六名、赏恤如例。　　

○除直隶张家口外场尚南山窰等处、水冲地七顷一百三十亩有奇、窰房十七闲、租银。　　

○辛巳。谕内阁、据温承惠奏、千里长堤各工、现经奏请钦派大员验收、惟格淀堤工程、前此兴办之后、屡被大水冲刷、虽经增估修筑、并勒限赔修、而蛰陷尚多、未能悉符原估丈尺、前曾据实奏明、恭候训示办理等语。格淀堤工程。前经温承惠面奏因风水汕刷。未能一律办竣。因思此项堤工。祇系豫备朕巡幸津淀时车马经行之用。于河道民田无甚关系。平时亦非往来大路。现在文安县民人、尚因河水不能消退。纷纷呈请穵开。此时著无庸再行补筑。所有应行验收各工。除千里长堤工程、应按照原估丈尺验收、如有草率偷减、即据实参奏责令赔补外。其格淀堤工程。著即将现在做就丈尺勘验收工。其不敷丈尺。应按照土方银两。著落承办之员赔交完款。至此次收验工程。已特派尚书德瑛、刘权之、前往。既据温承惠送到估册。著即于本月十九日驰驿启程。所有随带司员。亦著一并驰驿。其刘权之兵部尚书事务。著秦承恩暂行兼署。　　

○旌表守正捐躯直隶东光县民王七女王氏。　　

○壬午。上还圆明园。　　

○癸未。孝端文皇后忌辰遣官祭昭陵。　　

○谕内阁、宗人府奏、遵旨将军流以下减等圈禁空室之宗室玉庆等三犯案由开单请旨一摺。玉庆曾任大员。前在喀喇沙尔办事大臣任内。伊家人向当铺烧锅民人等讹诈银两。经伊查出。祇将伊家人鞭责惩治。追还银两。并未奏明办理。实与故纵无异。吉刚违犯祖母。詈骂胞兄吉纯、以致吉纯在朕前叩阍。实属不孝不弟。玉庆吉刚二人、情节较重。均不准减等。图克坦因向康德祥分钱、被康德祥刃伤。伊始夺刀将康德祥扎伤。情节尚轻。图克坦著加恩准其减等。著该衙门会同刑部照例办理。　　

○闽浙总督阿林保奏、大岞洋拏获盗犯出力人员。游击麦鹰扬等、升擢有差。　　

○铸给江苏松江府川沙抚民同知关防。从巡抚汪日章请也。　　

○命湖南上年被旱之湘阴、巴陵、平江、华容、临湘、五县、及歉收各属、减价平粜仓谷。　　

○乙酉。命嗣后繙译会试。照文会试例、将上三届应试人数及取中额数、分析开单请旨。　　

○以故辅国公崇尚子恒勋、袭爵。　　

○命翰林院编修汤金钊、在上书房行走。　　

○直隶正定镇总兵官黄嘉谟、不谙营伍。命来京为头等侍卫。以前任甘肃西宁镇总兵官九十、为正定镇总兵官。命宣化镇总兵官隆福、来京。仍在乾清门行走。以服阕总兵官萧福禄、为宣化镇总兵官。　　

○予故裕郡王亮焕祭葬。谥曰僖。　　

○举行嘉庆十二年军政。漕标、卓异官一员。年老官二员。分别议叙处分如例。　　

○户部议准、两浙盐政三义助疏报、仁和、穿长、玉泉、鸣鹤、四场、开垦沙荡滩田二千六百五十亩有奇。照例升科。从之。　　

