<!-- { "loadSidebar": true } -->
○又谕、松筠等奏、吐鲁番回众交粮当差、颇觉苦累、必须量为调剂、该处地方宜种木棉、近来种植甚广、再有南路皮张、商贩云集、每因自相交易、时滋讦讼。莫若官为经纪、按则徵税、在于城乡适中之区、设立经纪数名、给与官称、税票评价、每两徵收三分、仍招殷实良民详请给帖、责成该同知经理、试收一年、得有成规、再行定额、所有抽收税银、每年拨出十分之三、由该同知分给四佐领回子、并军台当差回子、以济困乏、其余税项解归道库、以充经费等语。吐鲁番种植棉花。均系回子地亩出租招种。若即在产花之区抽收锐银。恐滋纷扰。如于商贩经由处所。如嘉峪关等处。酌量抽税事或可行。高杞系乌噜木齐都统。现署陕甘总督。著详细查明此项棉花。与南路商贩皮张。从前嘉峪关等处、曾否定有税额。并体察吐鲁番回众、如何苦累情形。骤增此项花税、有无纷扰之处。不妨宽以时日。务计议周妥。据实具奏。将此谕令知之。　　

○刑部右侍郎成林、革职逮问。调工部右侍郎那彦宝、为刑部右侍郎。理藩院左侍英绶、为工部右侍郎。转理藩院右侍郎玉福、为左侍郎。以内阁学士熙昌、为理藩院右侍郎。　　

○以头等侍卫格布舍、为镶白旗蒙古副都统。　　

○丙申。谕内阁、长龄等奏、筹拨宁陕裁兵余地、请由营员经理、备支公用、并酌添兵食一摺。陕省宁陕镇、及汉中协、筹拨营田。原照旧额兵数置买。嗣将宁陕镇裁彻。汉中协改镇。其裁去兵丁余出地亩。交地方官招佃收租变价。以备营中公用。兹据长龄等奏、汉中镇各营。均系折色饷银。全赖营地租粮。藉资接济。各营地亩历年水冲沙压。租粮多有豁免。马步兵丁得项较优。尚可支持。守兵关饷最少。生计维艰。著加恩将宁陕裁兵余出地亩、自嘉庆十九年起。仍归各营招佃收租。除每年营中公项变价动支外。余粮匀给领粮最少之兵。俾资接济。仍著地方官监放。将收支细数。按季报明督抚。以杜侵蚀。　　

○又谕、胡克家奏、核明军需动支实数摊廉归款一摺。此次豫东匪徒滋事。安省祇系调拨兵丁。在本省边界协防。摺内称自军兴之日起等语。张大其词。殊属不合。所有该省动支各款。著查明军需则例。邻省用兵。拨兵在本省协防。动支款项。应否准销。如例应报销者。仍著核实造册报部。其例不准销者。本应由该省分赔。无庸奏请摊捐。至报部册内有与例不符经部指驳者。仍著落该省赔缴。以清帑项。　　

○调福建巡抚陈预、为浙江巡抚。以福建布政使王绍兰、为巡抚。调云南布政使李长森、为福建布政使。以云南按察使额特布、为布政使。盐法道史致光、为按察使。　　

○缓徵陕西潼关、大荔、蒲城、三厅县、被雹村庄银粮草束。并给大荔、蒲城、二县、灾民一月口粮。　　

○丁酉。谕内阁、御史欧阳厚均奏、请饬查上年被贼地方殉难绅民妇女一摺。上年直隶山东河南三省毗连各州县。猝遭匪徒滋事。绅民士女。不乏捐躯殉节之人。可见忠义之性。本乎人心。著各该督抚学政饬属查明。取具确实甘结照例题请旌表。以示朕褒节维风之意。　　

○又谕、同兴奏、遵上□日分提京控各案赶紧审办一摺。山东省积案逾限未结者几及百件。皆由巡抚藩臬因循疲玩、不认真清理所致。厥罪维均。此内同兴上年带兵防堵。离省数月。兼有查河催漕等事。未能专心鞫讯。其咎尚有可原。至藩司整饬吏治。臬司综核刑名。朱锡爵、刘大懿、终年安坐省城。一任地方要务延搁废弛。咎无可辞。朱锡爵、刘大懿、著交部加等议处。即开缺听候部议。　　

○调河南布政使庆炆、为山东布政使。以河南按察使诸以谦、为布政使。用三品顶带。光禄寺少卿程国仁、为山东按察使广东高廉道和舜武、为河南按察使。　　

○命河南滑县建殉难知县强克捷专祠。以从难三十五人从祀。　　

○己亥。谕内阁、那彦成奏报二麦约收分数一摺。单内首开大兴宛平二县约收八分。一派虚词。全不足据。即此可见悠忽居心。怠玩从事。大约无福受恩矣。本年畿辅一带。雨泽稀少。麦苗黄萎。都城附近田亩。朕出入经过。留心察看。其收成不过在二三分之闲。今那彦成奏报八分。其不实孰甚。以此类推。其余各属禀报。真伪亦岂尽足凭。食为民天。最为地方重务。该督于民生本计。漫不经心若此。恐汝用心于无用之地。俾昼作夜。欲仿福康安之行为乎。著传上□日申饬。所有收成分数单。著发还。俟各属地方二麦刈获登场后。确查实在收成分数。再行具奏。若再有虚饰。经朕查出。必将该督严惩不贷。　　

○谕军机大臣等、苏楞额等奏、审拟太监小刘进喜、向书吏于汉索取麸料、并顺义县办差、给与各太监他坦食物钱文一摺。朕每遇巡幸。禁止太监等向地方官需索。屡经严谕。至再至三。乃犹有太监书吏彼此交涉散给供应之事。据于汉供南石槽三家店＜髟了＞髻山三处。系顺义县承应。密云瑶亭子等处。系密云县承应。近年均有折给四执事他坦十三处搭锅台豫备民夫水桶钱文、及鸡肉麸米等项。业将太监等治罪。并书吏于汉问拟杖徒。著那彦成即查明近五年以内滥给太监供应之知县、先行革职。指名严参。交涉之书吏。均照于汉之例问拟杖徒。失察之总督藩臬、奏明交部议处。本年八月闲祇谒东陵。著那彦成先期严行饬知所属各州县。嗣后跸路经过地方。如有太监需索之事。即禀明总督据实奏闻惩办。若隐匿不奏。或私行给与。经朕查出。必将该州县及该督一并治罪不贷。凛之。　　

○除陕西武功县、被水冲坍马厂余地二顷四十六亩有奇额赋。　　

○辛丑。谕军机大臣等、朕闻陕西藩司何铣、精神颓钝。才识短浅。竟不能办事。前任臬司时。一切惟幕友家人是倚。毫无振作。陕西地方紧要。现当军务甫竣。清厘钱谷。整饬吏治。政务綦繁。何铣素非明干之才。恐其不克胜任。伊甫经到任。著朱勋留心察看一两月后。如果办公竭蹷。该抚即行据责具奏。朕酌量将何铣改补。亦所以保全何铣也。切勿回护。将此谕令知之。　　

○以故奉恩将军英智子敏顺、袭职。　　

○予河南浚县遇贼被戕从九品徐沅、祭葬世职。如阵亡例。壮役上敏等六名恤赏、如兵丁例。　　

○壬寅。平粜奉天铁岭、开原、二县、仓谷。　　

○癸卯。遣官祭关帝庙。　　

○以兵部右侍郎禧恩、兼镶白旗护军统领。调正蓝旗蒙古副都统毓秀、为正白旗满洲副都统。以内阁学士常亮、兼正蓝旗蒙古副都统。　　

○旌表守正被戕广东阳春县民周亚奇妻陈氏。　　

○户部议准、调任福建巡抚张师诚疏报、侯官、龙岩、漳平、三州县、开垦田一顷八十五亩有奇。照例升科。从之。　　

○甲辰。上幸万寿山。诣广润祠拈香。　　

○谕内阁、高杞奏、审拟同知吴邦墉、将县役薛寅枷责毙命一摺。外省办理庶务。非失之不及。即失之太过。总未能准乎情法之平。近日民闲狱讼。玩法逞刁。而胥役为尤甚。非齐之以刑。无以生其儆惧。但刑法自有一定规条。不得滥事酷虐。此案同知吴邦墉、审讯县役薛寅等、不过寻常争殴细故。掌责数至二百。板责数至八十。又滥及无辜妇女。以致薛寅伤重毙命。实属违例滥刑。暴虐乖张。该署督拟以革职遣戍。是其罪所应得。至请于省城枷号一个月。此则未免失当。国家设官治民。置胥役以供指使。其分至为卑贼。若官员以杖毙胥役枷号示众。恐奸胥蠹役。因此长亵官藐法之心。非所以严尊卑上下之制。吴邦墉著革职发往伊犁充当苦差。无庸再加枷号。余著照所拟完结。　　

○乙巳。谕内阁、上年逆首林清、勾结豫东匪徒滋事。所有京外首夥贼众。均已歼除净尽。办理实为妥速。惟案内要犯。尚有祝现刘呈祥刘第五董伯旺支进财刘成章六名、及次要犯五十九名、在逃未获。节经降上□日饬拏。步军统领顺天府五城各衙门派员四出。该委员讲线访拏。实已不遗余力。而日久未获者。缘委员等所带人役无多。势难遍及远方。其直省各州县恃有委员踹缉。转不于所辖之区。严密防查。即有要犯潜匿界内。亦茫无觉察。似此不顾国家。丧尽良心。空食君禄。偝义忘讐。因循怠玩。几同海捕具文。试思逆犯数十名。纵使踪迹诡秘。总不出此数省地界。如果各州县同心协力。比户同查。该逆等安得有容身之地。著再申谕步军统领衙门、顺天府、五城察院、包衣三旗番役、及奉天、吉林、热河、山海关、察哈尔、直隶、山东、河南、山西、陕西、甘肃、江苏、安徽、湖北、各将军督抚都统副都统等、一体饬属上紧查拏。凡境内穷乡僻壤以及庵观寺院。务皆实力稽查。遇有形迹可疑之人。即行盘诘。其路途山谷倒毙自尽者。除有亲属认领外。俱照刑部单开年貌。逐细核对。毋稍遗漏。前次献县知县张翔、于本境拏获逆犯冯克善、当即加超擢知府。各府州县如能将祝现等重犯捕获。朕亦必优予恩施。务各激发天良。义切同仇。使遗孽迅就捕诛。以蒇钜案。将此通谕知之。　　

○成都将军赛冲阿奏报、进巢□刀雷波夷匪。歼获多名。擢巴总王耀龙、为千总。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百九十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

