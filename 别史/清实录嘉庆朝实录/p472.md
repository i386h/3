<!-- { "loadSidebar": true } -->
○会计天下民数谷数。直隶等省通共大小男妇、三万三千八百六万二千四百三十九名口。存仓米谷、三千二十一万八千一百八十二石三升五合九勺。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百九十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十三年。戊辰。春。正月。戊戌朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐皇子亲藩等宴。　　

○己亥。谕内阁殿廷重地。凡遇筵宴礼毕之后。执事人等、仍当加意严肃。向年筵宴朕起座后。每有声音嘈杂之事。上年除夕保和殿筵宴。特派丹巴多尔济带同乾清门侍卫四员、在彼查察。旋据丹巴多尔济等、查拏内务府郎中常浩、亲军五官保等五人、请旨惩办。当交军机大臣查讯。兹据庆桂等讯明定拟具奏。各议以应得之罪。其实彼时在殿上嘈杂者。不知几百人。并不止此五人。祇因查拏声音时。丹巴多尔济等仅有五员。伊等亦未能概行禁约。每人各执一人塞责。其余闻拏脱去者。不知凡几。今专坐常浩等五人之罪。未为平允。且据庆桂等讯明郎中常浩、是日委系内务府堂官派令在殿内收管金器。该员适见有手持铜盘之人。内有金盘。欲行混出。向其喝阻。不觉声高尚系慎重官事。正在喝问之际。丹巴多尔济等已将伊发辫揪住。以致偷窃金盘者转得乘闲脱身是所拏转系捕贼之员。尤为冒昧。至亲军五官保拜唐阿庆寿、均非是日应行进殿之人其民人秦七儿、皮八儿、受雇擡桌祇应在殿阶下伺候。乃相率混入殿门。实属愚妄。但是日混入殿内。亦不止伊等数人。念系初次查出。尚可从宽办理。且伊等并经管押二日。亦足蔽辜。所有庆桂等摺内拟将常浩察议、五官保庆寿斥革、民人秦七儿皮八儿杖责之处。俱著一概施恩宽免。丹巴多尔济等五员。虽查拏未能尽当。究系派管声音之人。将妄行入殿者拏获。亦无庸置议。至此等不应进殿之人、纷纷入殿嘈杂。护军统领景熠、多庆、管理门禁不严。实难辞咎。自应仍交兵部察议。其余失察五官保等并擡桌民人妄行进殿各自具摺参处之该管堂司官员。均著一概免其处分。至嗣后凡遇殿上筵宴礼毕。朕起座后。该管官应将殿门暂阖。俟乘舆入宫再行启门。将有差使应行入殿之人。逐项点明按数放进。门禁既严。则殿内自无嘈杂之敝□大。仍著交前锋统领、护军统领、妥议章程奏闻。　　

○以来岁五旬万寿。命于本年八月举行恩科乡试来年三月。举行会试。　　

○遣散秩大臣孟住、带领侍卫十员、往奠故科尔沁达尔汉亲王丹曾旺布、茶酒并赏银一千两治丧。　　

○贷直隶霸、大城、安、新安、肃宁、青沧、大名、南乐、清丰、冀、衡水、宁晋、盐山、高阳、任邱十六州县、被水被旱灾民仓谷。　　

○加赈江苏阜宁县被水灾民。并展苏州府城煮赈。　　

○加赈安徽寿、六安、霍邱、凤台、凤阳、怀远、天长七州县、被水被旱灾民。贷宿、南平、定远、灵璧、泗、盱眙、五河、当涂、繁昌、芜湖、全椒十一厅州县、及滁州、凤阳、长淮、泗州、建阳、五卫、灾民耔种。　　

○贷湖北江夏、咸宁、嘉鱼、蒲圻、崇阳、通城、汉阳、黄陂、孝感、安陆、云梦、应城、随、应山、枣阳、十五州县、暨屯坐各卫所、被旱灾民耔种仓谷。　　

○贷湖南巴陵、临湘、华容、平江、湘阴、五县、被旱灾民耔种口粮。　　

○贷山西河曲县、雹灾贫民耔种。　　

○贷陕西凤翔、汧阳、洛川、咸宁、长安、鄠、蓝田、盩厔、八县、雹灾虫灾贫民口粮。　　

○庚子。高宗纯皇帝忌辰。遣官祭裕陵。　　

○上诣奉先殿寿皇殿行礼。　　

○辛丑。上御重华宫茶宴廷臣、及内廷翰林以国朝宫史续编联句。　　

○壬寅。上诣雍和宫行礼。　　

○癸卯。上诣大高殿行礼。　　

○幸圆明园。　　

○诣安佑宫行礼。　　

○甲辰。世祖章皇帝忌辰。遣官祭孝陵。　　

○闽浙总督阿林保奏报、拏获蔡牵义子蔡三来等、道员王绍兰下部议叙。余升擢有差。　　

○乙巳。谕军机大臣等、伯麟奏、缅甸夷人将戛于腊追逐远遁后进至车里土司界内住劄、现在妥为谕遣、并派兵弹压缘由一摺。缅甸与戛于腊构衅已久。此次因戛于腊窜入九龙江地方。因而带兵追至。该二国蛮触互争。原非敢侵犯边界。但戛于腊既经远遁。则缅甸夷兵。亦当全数退散。何得在彼屯劄。今经该督伯麟派员谕遣之后。已陆续退去数千人。尚剩三四百人未去殊恐日久滋事。自应向其明白晓谕。以九龙江系天朝车里土司地方。非尔国驻兵之所。戛于腊业已逃奔。尽可无庸留兵防备。若留兵日久。稍滋事端均干严谴。一面仍通饬沿边土司。毋得容留戛于腊入界。至暹罗与缅甸构衅已久。该二国俱臣服天朝。将来设同时入贡。诸有未便。上年暹罗业经遣使朝贡。若因明年为朕万寿。暹罗缅甸均欲遣使来京。则当传旨晓谕暹罗以该国甫经入贡。不必复行遣使来京。以示体恤。而缅甸使臣、自不与暹罗贡使接晤亦可泯其猜嫌。仍不致稍露形迹也。将此谕令知之。　　

○廓尔喀额尔德尼王吉尔巴纳租塔毕噶尔玛萨野、遣使贡献方物。赐敕赏赉如例。　　

○丙午。立春。顺天府进土牛春山宝座。　　

○丁未。享太庙。遣仪亲王永璇、恭代行礼。　　

○上御山高水长。赐王、公、大臣、蒙古王、贝勒、贝子、公、额驸、台吉及外藩使等宴。并赏赉有差。　　

○遣官祭太岁之神。　　

○谕内阁、兵部议驳、观明奏请于齐齐哈尔、黑龙江、黑尔根、呼兰、四城、添设步甲拨款生息一摺。所议甚是。齐齐哈尔等处、闲散壮丁增多。该将军即欲筹画生计。自应广辟地亩。饬令力田。方为本务。乃辄请添设步甲拨款生息。以资养赡。无论该四城壮丁共有一万五千余名。今即添步甲五百名。仍不能遍给。而海内生齿日繁。若各处驻防。率皆以丁数增多。纷纷奏请添设兵额。尤属不成政体。观明身系满洲。不揣事之窒碍难行。率为此奏。实属不晓事理。著照部驳不准行。仍传旨申饬。　　

○戊申。上还宫。　　

○以湖南永州镇总兵官孙清元、为云南提督。　　

○以次辛祈谷于上帝。自是日始。斋戒三日。　　

○己酉。谕内阁、大学士庆桂等奏、近日各部院衙门具题本章、较前增多、请先期二日送阁票拟、以昭详慎一摺。各部院衙门题本。向系先期一日送阁。相沿已久。自应仍循其旧。且内阁所票本签。即系恭拟谕旨。若立限稍宽。恐压搁彻换。不免滋敝

□大。惟近日各衙门疏题事件。为数本多。大学士等逐一核定。分别票拟。兼缮清汉本签。俱在先期一日之中。为期迫促亦系实在情形。因念大学士等理应日赞纶扉。庆桂、董诰、戴衢亨、供职枢廷。势不能常川到阁。嗣后著禄康、费淳、长麟、每日轮流一人到阁。先看本章。伊等虽有应管部旗。于票本亦不致相碍。即遇有奏事引见等事。适值轮应到阁之日亦不妨于摺内注明。俾无旷误。如此专以责成。于进本前一日在阁。就近核定。次日进呈之前。军机处行走之大学士等、仍可再行详核。庶票拟不致稽迟。办理益昭详慎。　　

○以湖南永顺协副将武自珍、为永州镇总兵官。　　

○庚戌。上诣南郊斋宫斋宿。　　

○辛亥。祈谷于上帝。上亲诣行礼。　　

○命仪亲王永璇、成亲王永瑆、庆郡王永璘、分诣天神坛地祇坛太岁坛谢雪。　　

○幸圆明园。　　

○御奉三无私殿。赐皇子亲藩等宴。　　

○御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。至癸丑皆如之。　　

○壬子。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○癸丑。上御正大光明殿。赐大学士尚书等宴。　　

○谕内阁、向来各衙门奏派随驾人员。翰林院例应奏派满洲翰林一员、轮班前往。令其学习上围。但朕每遇灾幸举行典礼。俱有讲官随往。满洲翰林一得讲官。即可轮班随扈。学习骑射。此外行在翰林院别无应办之事。嗣后翰林院奏派满员轮班之例。著停止。　　

○福州将军赛冲阿奏、剿捕洋匪出力人员。实授邱良功为台湾协副将。千总黄志辉等、升赏有差。　　

○甲寅。缓徵湖北汉阳、汉川、沔阳、钟祥、潜江、天门、应城、江陵、监利、荆门、十州县、及武左、沔阳、德安、荆州、荆左、五卫、积水田亩应徵各项银米。　　

○乙卯。赏已革喀喇沙尔办事大臣来灵、二等侍卫为库车办事大臣。　　

○丙辰。上御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。　　

○谕内阁、向来内廷行走诸王。例应每日进内入直。惟念仪亲王系朕之长兄。现已年逾六十冬闲天气严寒。夙兴入直。实觉劳瘁。即时值夏令。亦不免于暑热。允宜特加优恤以资颐养。嗣后仪亲王所管各处。遇有值日奏事及带领引见、并应行庆贺时节。仍照常进内呈递膳牌。其余无事之日。即不必进内。仍照旧在内廷行走。用示恩眷。成亲王、俟将来年过六旬。亦一体加恩。至满汉文武一品大臣、年在七十以上者。遇奏事值班之期。除仍遵照前降谕旨遣人呈递膳牌外。交冬以后。著于辰正进内。交春以后。著于辰初进内。其内廷行走年逾七旬之大臣、每日应入直者。亦准此例。至緼布现虽未届七旬。但年已六十有九。筋力不能强健。亦著加恩准照前例。用示朕引年尚齿、优待耆臣至意。　　

