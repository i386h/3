<!-- { "loadSidebar": true } -->
○乙卯。谕内阁、从来听言为郅治之本。拒谏实失德之大。朕从不敢自作聪明。饰非文过。采择群言。折中而用。兼听并观。惟求一是而已。去年编修洪亮吉、既有欲言之事。不自具摺陈奏。转向成亲王、及尚书朱圭、刘权之、私宅呈送。原属违例妄为。经成亲王等先后呈进原书。朕详加披阅。实无违碍之句。仍有爱君之诚。惟言视朝稍晏及小人荧惑等句。未免过激。令王大臣讯问。定以重辟。施恩改发伊犁。然自此以后。言事者日见其少。即有言者。皆论官吏之常事。而于君德民隐休戚相关之实。绝无言者。岂非因洪亮吉获咎。钳口结舌。不敢复言。以致朕不闻过。下情仍壅。为害甚钜。洪亮吉所论。实足启沃朕心。故置诸座右。时常观览。若实有悖逆。亦不能坏法沽名。不过违例奔竞取巧营求之咎。况皆属子虚。何须置辩。而勤政远佞。更足警省朕衷。今特有白宣谕王大臣。并洪亮吉原书。使内外诸臣。知朕非拒谏饰非之主。为可与言之君。诸臣幸遇可与言之君而不与之言。大失致君之道。负朕求治之苦心矣。王大臣公看此谕、先行回奏、仍各殚心竭思。随时密奏、军机大臣即传谕署伊犁将军大学士保宁、将洪亮吉释放回籍。仍行知岳起。留心查看。不准出境。　　

○谕军机大臣等、朕闻河工积毙甚多。而办工人员。侵渔贻误。已非一日。即如淮扬游击刘普、淮徐游击庄刚、睢南同知熊辉、丁忧睢南同知莫澐、素号四寇。又捐职淮徐道书潘果、郭聪、有费仲尤浑之称。并闻刘普有花园一所。康基田往来河干。在内住宿。刘普又勾串潘果、郭聪、从中通信。每事迎合。言听计从。副将田宏谟、守备张欣祖、朱治仁、师得运、以及同知熊辉、莫澐、联结姻好。援引弟侄。偷减帑项。又刘普承办邵工引河。徒费帑银。不能宣畅。再前此埽料延烧。夫役人等、因平日抱怨。不肯力救。以致火势蔓延。功败垂成。至向来承办河工。淮徐道专司出纳。乃一切钱粮购料。不令厅员领办。悉交守备千把旗牌效用等经理。该备弁得以肆意侵蚀。致外闲有食料著檾吃草龈土之谚。同知熊辉、莫澐、捐职道书潘果、郭总、家财丰厚。皆系积年侵冒工帑所致。自应查产拨抵公用。彻底根究。严行惩办。以除积蠹而重河防。岳起办事尚为公正。吴璥到任未久。无所用其回护。此案著交岳起会同吴璥办理。现在岳起本有应办徐州扬州盗案。著传谕该抚。即顺道前往。与吴璥严行查办。逐一根究。又闻淮徐道田自福、柔懦无能。河库道叶雯、声名狼籍。并著查明具奏。不可稍有瞻徇。此旨著岳起俟面见吴璥时。给与阅看。　　

○又谕、书麟奏、日来降猓等、随同各委员、安插降寨。清查地亩。搜缴器械。颇为出力。其铜登、铜金、俱情愿出具遵依甘结。悔罪投诚。恳请宽其一线。并晓谕铜登等、安分焚修等语。所办甚是。从前猛猛滋事。系李文明起意勾结。铜登既未前来。即铜金被李文明邀请念经。亦尚无主谋情事。今已悔罪具结。又何必绳之以法。即令铜登等遵照所出之结。在本处焚修。毋许过辣蒜江地界。其江岸南所。安设土练。常川驻守。务须严密防范。书麟仍当选派明干土司、往谕铜登等安分守法。勿得再滋事端。其南扎贺扎等处。如有生事之徒。即著伊等出首。傥隐匿不报、一经查出。惟铜登等是问。并谕令猛猛孟连耿马车里各土司。随时查察铜登等、如稍有反侧。立即搜捕。以静猓夷而安边陲为要。将此谕令知之。　　

○命宗人府查明永远圈禁、及发往军台年久之人。请旨办理。　　

○丙辰。上诣大高殿行礼。时应宫拈香。　　

○以故广西龙英土知州赵镕子奉矩、袭职。　　

○旌表守正捐躯广东顺德县民何景南妻梁氏。　　

○释刑部监禁安南人黎侗、郑宪、黎值、李秉道、安置火器营。赏马甲钱粮。　　

○丁巳。谕内阁、向来恭遇祭礼斋戒日期。各部院衙门例不进本。但思大祀如圜丘祈谷常雩。朕精诚专台。祗宿斋宫。自应循例不进本章。以昭虔敬。其方泽太庙社稷。均系大祀。虽照常斋戒。而不亲宿斋宫。若各衙门本章概不呈进。恐致事多积压。嗣后凡遇斋戒日期。圜丘祈谷常雩亲宿斋宫之日。各部院仍照向例不进本章。至方泽太庙社稷致斋三日内。除刑部不必进本。及各部院外省本章有关涉刑名者。俱不呈进外。其余寻常事件。著该衙门照常进本。即以本年方泽大祀为始。著为令。　　

○上以诣社稷坛谢雨。自是日始。斋戒三日。　　

○戊午。谕内阁、太常寺衙门具奏、社稷坛恭谢雨泽。请照春秋祭祀仪注举行。曾询之该寺堂官。据称亲诣社稷坛祈雨旧仪。系由金水桥北步行前往。至报祀向系遣官行礼。并无亲诣仪注。是以此次循照春秋亲祭常例。乘舆至社稷坛北门外铺设棕荐处降舆等语。但思祈求雨泽。既经步行祈祷。若报祀之礼稍有不同。转似得有雨泽。略涉满假。朕何敢出此。况朕从前随侍皇考往黑龙潭求雨。皇考至山门降舆。升阶数十级。俱系步行而上。报祀之仪亦同。节年从无更改。试思龙神尚如此申敬。况社稷坛典礼尤隆。既经步祷。自应步谢。方足以申诚敬。嗣后除春秋祭祀仍照旧定仪注举行外。如遇祈祷雨泽、及亲诣报祀各典礼。均步行前往。所有此次仪注。著太常寺遵照改定具奏、并载入会典。永远遵行。　　

○额勒登保奏、痛剿商雒贼匪。得旨嘉奖。赏还额勒登保、那彦成、长龄、台布、花翎。赏提督杨遇春、云骑尉世职。副都统衔格布舍、恩骑尉世职。擢三等侍卫传升、为头等侍卫。并赏巴图鲁名号。余升赏有差。　　

○己未。谕内阁、礼部具奏、五月初一日夏至。方泽大祀。高宗纯皇帝升配事宜一摺。于祭日先诣高宗纯皇帝神牌前上香行礼。尚未周备。上年冬至。恭逢圜丘大祀。祗奉高宗纯皇帝神牌升配。朕于前一日恭赴天坛斋宿。即敬诣皇穹宇拈香。随至高宗纯皇帝神牌黄幄。敬谨行礼。今春祈谷升配。前一日先诣皇乾殿。次诣神牌黄幄。礼节亦同。方泽大祀。高宗纯皇帝升配地坛。因每年例系在宫内斋宿。礼部请于祭日先诣神牌黄幄行礼。视升配天坛礼仪。尚缺先期致告一节。朕心殊觉未安。因思地坛于乾隆十七年初建斋宫。皇考曾诣斋宿一次。彼时新栽树木。尚未成阴。随从官员。致有爱暍者。皇考俯加体恤。以后夏至地坛。俱即斋宿宫内。祭日始诣坛行礼。此次升配前一日自应先期致告。若礼毕仍行还宫。于义未合。若住宿坛内斋宫。虽属正理。但随从之王公大臣侍卫人等、车马喧阗。其时高宗纯皇帝神牌黄幄。恭设北天门外。相距甚近。实不足以昭虔肃。心实不安。再四思维。惟有于前一日阅祝版毕。还宫办事后。朕由东华门恭赴皇祇室拈香。随至高宗纯皇帝神牌黄幄行礼毕。即诣雍和宫斋宿。其随从王公大臣侍卫等、亦可就近致斋。朕于次早恭诣地坛行礼。庶圜丘方泽升配。前期致告之仪。既昭画一。而礼缘义起。节次更为详备。著礼部遵照此旨。于仪注内敬谨增载。此次专为升配增此礼节。嗣后夏至地坛斋宿。仍照旧例行。　　

○又谕、蒋兆奎奏、伊年老有病、难胜巡抚重任、恳请简员更换一摺。蒋兆奎前在山西巡抚任内。因年已七旬。兼患怔忡。予告归里。上年来京叩谒皇考梓宫。经朕召见。看其精力尚未就衰。是以复用为漕运总督。彼时伊以年老恳辞。朕因其平日操守廉洁。未允所请。伊赴任后办理漕运。将近一年。声名尚好。惟于旗丁津贴不敷一节。始则妄议加赋。继则请借给各帮船银两。哓哓置辩。殊不知漕船一切陋规。俱经降旨裁革。复禁止粮道运弁。侵扣漕费。并敕部核议于正兑改兑米石。酌加津贴。又加恩于应带土宜外。量予加增。免其上税。旗丁用度。已属宽余。乃蒋兆奎之意。总以非加赋借帑不能办理。屡次渎陈。经朕节次申饬。伊即恳请解任。已失敬事之道。姑念其平日官声清洁。不肯即加罢斥。改授工部侍郎。伊来京谢恩。在朕前犹以旗丁津贴究属不敷。于漕运恐有贻误。坚执前见。其实铁保接办漕运后。并不见其掣肘。各省漕艘。俱各依限开行。衔尾前进。朕密访各帮漕船行走。均属安静。现已陆续抵通。并无迟误。可见蒋兆奎于漕运情形。全不悉心体究。轻听属员之言。呈其偏见。自以为是。又复不肯承认受人愚弄。其刚愎自用之咎。实无可辞。朕犹念其曾任封圻。于地方事务。较为熟谙。彼时适陈大文丁艰回籍。一时乏人。即将蒋兆奎补授山东巡抚。伊到任后。于该省吏治官方。并未见实有整顿之处。前因御前侍卫明安往泰山进香。回京奏称。东省地方官私馈赆仪八百两。并称沿途经过营汛墩房坍塌。未见有兵丁驻守。曾明降谕旨。将蒋兆奎等申饬。昨据伊覆奏、上年明安前赴泰山进香、亦曾受银八百两、至守汛兵丁、因明安乘马驰行、不及身穿号衣站班伺候等语。殊不成话。向来奉旨出差人员。沿途驿站。俱有传单豫行知照。岂有明安业已到境、而汛兵尚未得信之理。所奏实属回护强辩。复降旨申饬。兹蒋兆奎遽因此事忿激求去。试思如此孰拗任性。岂人臣事君之理乎。况朕不过降旨申饬。尚未将伊交部严议。而伊即抗章引退。岂内外大臣。有善必旌。有过即不应加之谴谪乎。若臣工等皆似此相率效尤。宁不成明季挂冠恶习。此风断不可长。蒋兆奎在朕前尚敢如此。其接见属员。办理公务。必更有偏执已见。不恤人言之处。安能饬吏治而得民心。即将蒋兆奎革职治罪。亦所应得。究念其廉名素著。量予薄惩。蒋兆奎著革退巡抚。拔去花翎。加恩降为三品卿衔。即予休致。将巡抚印篆交布政使全保。暂行护理。即由山东起程回籍。不必进京谢恩。伊即来京。朕亦不复召见。回籍后惟当闭门思过。以终余年。用副朕格外矜全至意。　　

○以署镶黄旗蒙古副都统裕兴、为镶蓝旗蒙古副都统。　　

○以兵部左侍郎惠龄、为山东巡抚。转兵部右侍郎緼布、为左侍郎。以直隶泰宁镇总兵官范建丰、为兵部右侍郎。江南督标中军副将常怀义、为泰宁镇总兵官。　　

○庚申。上步诣社稷坛谢雨。　　

