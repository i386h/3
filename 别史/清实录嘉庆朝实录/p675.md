<!-- { "loadSidebar": true } -->
○以故广西思恩州土知州黄钟永子沄、袭职。　　

○旌表守正捐躯湖南华容县民季志成妻张氏。四川酉阳州民陈光庭妻许氏。　　

○缓徵河南襄城、杞、二县、旱灾新旧额赋。并贷祥符、陈留、禹、安阳、汤阴、临漳、武安、内黄、汲、新乡、辉、获嘉、淇、延津、滑、浚、封邱、考城、原武、阳武、二十州县、耔种口粮。　　

○是月。两广总督蒋攸铦、奏谢因叠获积匪交部议叙。得上

□日、去莠安良。固属善政。妄拏邀功。翻成虐政。总求一是字耳。勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百六十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十八年。癸酉。五月。丁卯朔。谕内阁、总理工程处。向派内务府大臣三人兼司其事。近改定新例。内廷大项工程。由总理工程处勘估。工竣核销。报总理工程处存查。其承修者。仍系内务府大臣。于稽核之道。殊未周密。嗣后总理工程处三缺。著于满洲大学士尚书内＜闲＞派一员。满洲六部侍郎内＜闲＞派一员。内务府大臣内＜闲＞派一员。各带所属司员、承委勘办。自派出之日为始。一年期满。至五月初一日。奏请＜闲＞员更换本年总理工程处。大学士尚书内著派勒保。侍郎内著派常福。内务府大臣内著派苏楞额。　　

○谕军机大臣等、百龄等奏、遵上□日议覆移建山盱仁义礼三坝一摺。山盱仁义礼三坝。近年叠经启放。跌塘过深。计有三四丈不等。势难修复。自不能不议改建。蒋家坝地势高亢。逼近山根。土性坚实。坝基可期稳固。新挑引河。仍可归旧坝引河宣洩。于该处民居亦无妨碍。著即照所请改建。本年先将义坝赶建石坝一座。挑挖引河一道。并将仁坝地基。先行盘做草坝。挑出引河。以备宣洩盛涨。所有赶做坝工。务须于大汛前一律办竣。引河尤须挑挖宽深。俾水势无旁溢之虑。如本年节宣得力。则三坝分年递修可以永资保障。至旧坝既不开放。尤须填砌坚实。该处为历年水势所趋。经行已熟。且外有数丈深塘。根脚不固。必须夯硪结实。使与石堤联为一体。大汛时尤须多派弁兵、不分昼夜住宿防护。勿稍疏懈。是为至要。将此谕令知之。　　

○戊辰。刑部奏、审明诺木图争继一案。得上□日、此案塔什纳之妾孀妇冯氏、情愿将族侄孙忠恰布、继与伊已故子博平为嗣。伦序相当。定例祇叙昭穆。不计年齿。乃诺木图再三呈控。自欲继与博平之祖为嗣。其意希图承袭世职。而不顾塔什纳博平父子两世绝嗣。实于情理有悖。诺木图逞刁健讼。刑部议以革去护军鞭责。交该旗管束。诺木图若仍留京中。或再与冯氏忠恰布等寻衅。终不相安。诺木图著革去护军。同伊家属全行移驻密云。作为披甲当差。以惩刁顽而杜争讼。　　

○己巳。孝诚仁皇后忌辰。遣官祭景陵。　　

○上诣山高水长祈雨坛拈香。　　

○谕内阁、汪志伊等奏、审明私与洋盗书札招令投首之参革护游击许廷进等、分别定拟一摺。海洋盗匪、皆内地奸民法所难宥。惟当擒捕治罪。以彰国典。其有穷蹙投首者。经该督抚奏明请上□日赦罪免死。原系法外之仁。前曾屡降谕上□日。不准带兵之员私行招抚。许廷进以水师将领。捕盗是其专责。且曾任总兵大员。获咎后弃瑕录用。复赏戴花翎。擢至都司兼护游击。乃不认真缉捕。私写札谕。招致洋匪吴属投首。并听营书之词。札内称盗匪为兄。卑鄙无耻已极。汪志伊等、拟以杖一百流三千里。甚属疏纵。不足蔽辜。许廷进、著在闽省枷号三个月。满日责处三十板。发往黑龙江充当苦差。以示惩儆。　　

○谕军机大臣等、本年春夏之交。天气熯旱。各处湖河水势俱形缺耗。其邳宿运河以至韩庄八闸一带。已屡降谕上□日。责令李亨特、会同江南督河诸臣。悉心筹画。刻下头二进帮船、已陆续行入东境。李亨特现驻韩庄。自必随宜趱办。至军船过临清以后。全藉汶水及漳卫诸河汇流入运。以资浮送。本年直隶、河南二省地方。亦多缺雨。恐漳卫来源不旺。北运河水势不能充裕。重运行走濡滞。著李亨特、同兴、各饬所属。察看水势情形。相机经理。并著同兴亲赴临清一带。遇有应行挖浅起剥各事宜。督率妥办。务令军船衔尾北来、行走顺速、勿稍稽滞为要。将此谕令知之。　　

○旌表守正捐躯河南浚县民谢文耀女谢氏。　　

○庚午。上诣黑龙潭祈雨。　　

○命皇次子旻宁皇三子绵恺仪亲王永璇分诣天神坛、地祇坛、太岁坛、祈雨。庆郡王永璘祭宣仁庙。　　

○癸酉。谕内阁、据步军统领衙门奏、宗室荣赞与护军穆隆阿斗殴、搬毁官厅枪架肆行辱骂一摺。著交宗人府会同刑部审讯定拟具奏。并据宗令绵课等奏、请将该族长等分别议处察议、总族长伦柱等自请议处各一摺。宗室生齿日繁。其中不安本分者。酗酒斗殴。时有其事。在本人自应按律惩治。而该管之族长学长及宗人府王公等。不论事之重轻。纷纷具摺奏请处分。平时不加管束。有事但请处分。徒令群干吏议。反长刁风。于教化毫无实效。著自此次为始。凡宗室人员获有罪愆。该宗令及族长学长等。先无庸奏请交议。俟案经审明。如其人罪在流罪以上者。承审衙门于定拟具奏时。摺内将失于管束各员。按其轻重。分别议处察议具奏请上□日。著为令。　　

○甲戌。以翰林院编修张鉴、为广东乡试正考官。苏绎、为副考官。编修孔传纶、为广西乡试正考官。户部主事吴颐、为副考官。陕西道御史孙汶、为福建乡试正考官。翰林院检讨李德立、为副考官。　　

○以山西雁平道瑞麟、为福建按察使。　　

○乙亥。上幸万寿山。诣广润祠拈香。　　

○谕内阁、衡龄奏、河东道瑺弼丁艰一缺。查有冀宁道讷福、在晋年久、明析盐务、可否施恩调补等语。所奏甚属非是。山西河东道、系请上□日＜闲＞放之缺。该抚奏请在外拣调。已属违例。且冀宁道系该省题缺。该抚请将讷福调补河东道。如蒙允准。则该省出有冀宁道一缺。又可拣员题升。其意显为属员开缺地步。更属取巧。所奏不准行。衡龄仍著交部议处。　　

○丙子。旌表守正捐躯四川巴县民王栋妻郭氏。　　

○丁丑。上诣宣仁庙凝和庙拈香。　　

○还宫。　　

○以祈雨社稷坛。自是日始。斋戒三日。　　

○己卯。遣官祭关帝庙。　　

○以左春坊左赞善瞿昂、为湖南乡试正考官。翰林院检讨叶申万、为副考官。编修廖鸿藻、为四川乡试正考官。内阁中书万启畇、为副考官。　　

○庚辰。上诣社稷坛祈雨。　　

○幸圆明园。　　

○谕内阁、向来恭祀坛庙。甬道上有铺设棕荐之例。朕前经降上□日、令止于降舆处铺方棕荐。余俱无庸铺设。久经一体遵行。本日朕亲诣社稷坛行礼。銮仪卫铺设棕荐。自太和门阶下起。直至西阙门止。经朕查询。和世泰覆奏、系照太常寺来文铺设、并称仿照嘉庆五年旧规办理等语。太常寺所进仪注。载明在金水桥南降舆。銮仪卫应于桥南铺方棕荐。乃于太和门阶下铺设。已属错误。若云仿照五年旧式。则五年在未经奉上□日之前。仍系由乘舆处直铺至坛内。此次由太和门铺至阙门。新上□日不遵。旧例又缺。究竟遵何条例。此事全系銮仪卫办理舛错。与太常寺无涉。著将銮仪卫承办之员、并该堂官、交部分别议处察议。　　

○赈山东东平、东阿、寿张、菏泽、郓城濮、范观城、朝城、茌平、博平、莘、邱、十三州县、本年被旱灾民。并缓徵新旧额赋。及济阳、平原、德、汶上、阳谷、聊城、堂邑、清平、冠、高唐、恩、临清、夏津、武城、馆陶、十五州县、德州、济宁、东昌、临清、四卫、东平所、新旧额赋。　　

○辛巳。上幸静明园。诣龙神庙拈香。　　

○壬午。谕内阁、御史黄鸣杰奏称、祭祀斋戒期内、官民一体禁止演戏、如遇祈雨未经报祀之先、官员亦均不得演戏、并请严禁职官邀请善会各等语。斋戒期内不准设筵演戏。例有明禁。如有违例演唱者。该御史确有见闻。即当指名参劾。何必隐跃其词。若因雨泽偶稽。将官民一切洗腆称觞之事。概行禁止。国家向无此科条。殊可不必。嗣后斋戒期内禁令。仍照旧例行。至职官邀请善会。亵体旷官。有乖职守。著永行饬禁。　　

○又谕、马慧裕等奏、沿习天主教、限外改悔呈首可否邀免治罪一摺。据称湖北京山县民刘义等九名、呈明伊等自祖父相沿习天主教、今因编查保甲传诵示谕、俱投案首、具结改悔、但在一年限外、该犯等系远乡农民、未能早知例禁、致逾定限、其自行投首、畏法输诚、较事发到官改悔者、似更真切、可否免其治罪等语。此案刘义等、畏法自首。虽在一年限外。然较之拏获到官始行改悔者。情节不同。刑部原定传习天主教治罪条例内载、能于一年限内改悔出教者免罪。已过定限到官后始行悔悟者。减为杖徒。并未将自首与被获之处。显示区别。例文本属含混。所有此次投首之刘义等九人、均著施恩免罪。嗣后传习天主教之人。于例限外拏获后始行改悔者。仍当照例治罪。其有自行投首出教者。虽经逾限。概予免罪。著刑部再将例文分析详明。通行各直省一体遵照办理。　　

○封未婚守志贝勒绵勤女为节义县主。　　

