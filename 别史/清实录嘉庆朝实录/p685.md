<!-- { "loadSidebar": true } -->
○又谕、瑞龄奏、据该班章京禀称、本月初九日、有民人欲擅入大清门、经该班官兵拦阻、该犯辄用刀扎伤前锋校德勒济善、讯据该犯供称、系名王仁刚、现将该犯送交刑部等语。所奏殊未明晰。该犯王仁刚擅入禁门。该班官兵如何向其拦阻。该犯何以辄敢逞凶用刀伤人。至前锋校德勒济善受伤后、又系何人将该犯捆缚。著瑞龄将获犯情形、再行详细讯明据实覆奏。其王仁刚一犯、著交刑部确切研讯。并将德勒济善所受刀伤轻重若何、是否致命、查验明确、定拟具奏。　　

○又谕、和宁等奏、会议移居宗室章程一摺。此次移居盛京宗室。事当创始。该宗室等甫经移往。自应派员弹压。迨住居日久。即与旧居宗室无异。该宗室等有事出入祇应令其报明弹压司员、俾资稽核。无须给发照票。所有派出弹压司员三年回京后、无庸另行更换。一切稽查约束事宜。应仍由该将军等妥为管理。文弼杰信二员、前经赏给郎中派往。著一体关支俸禄。该处仍按月支给盐菜银两。余俱照所议行。至另摺所奏派员沿途照料等语。此次移居宗室户口人数众多。前已有上□日令直隶总督温承惠遴委妥员、分起护送。至盛京交卸。和宁等无庸派员赴山海关迎候接替。其沿途行走、并尖宿处所。仍应该地方官照料豫备。和宁等即饬知该地方官、豫为寻觅房闲。酌量人数多寡。分别安置。其所住客店房屋。无令与来往商民杂处。致滋事端。　　

○又谕、理藩院奏驳仪亲王之格格原任巴林公赛尚阿之妻、呈恳来京归宁、于例不合一摺。固山格格来京。于例虽属不合。但仪亲王年近七旬。固山格格恳求来京归宁。尚属可行。著加恩准其来京。　　

○又谕、前据伊冲阿奏、防御吉勒杭阿、在开齐外瞭望俄罗斯人等、于该夷等去后、尾随数日。远出五百余里。当经降上□日令伊冲阿查明该防御是何意见。是否该防御自行追随。抑系色布徵额差令前往。兹据伊冲阿查明、实系色布徵额恐该夷等途次别生事端、差派吉勒杭阿、并非吉勒杭阿自行尾随等语。此次俄罗斯人等、自向哈萨克台吉罕巴尔索讨安集廷人口。既在卡伦以外。天朝即不必代为管理。色布徵额于俄罗斯等既去之后、复差吉勒杭阿尾随远出。实属冒昧。著先行逐出乾清门。仍交部严加议处。吉勒杭阿既非自行前往。著无庸置议。　　

○调顺天府府丞徐如澍、为奉天府府丞。兼提督学政。　　

○调顺天学政戴联奎、为山东学政。山东学政吴芳培、为顺天学政。　　

○銮仪卫銮仪使长庆、缘事降调。以散秩大臣孟住、为銮仪卫銮仪使。正白旗满洲副都统西拉布、为正红旗护军统领哈密办事大臣成德、为正红旗汉军副都统。　　

○蠲减直隶隆平、新河、宁晋、三县、积水地亩额赋有差。　　

○乙巳。太祖高皇帝忌辰。遣官祭福陵。　　

○谕军机大臣等、据同兴奏、有蔑伦重犯二案。俱已于审明后照例办理。内赵小幅一犯、伤毙瞽母。并先经抓伤伊父。尤为凶悖可恶。向例蔑伦之犯、均拟凌迟。而同一凌迟处死。亦有区别。如赵小幅一犯、必当尽法处治。予以寸磔。方足以彰国法而快众心。同兴业经办理。毋庸置议。嗣后若再有似此者。即当寸磔处死。此等枭獍之徒。实足为风俗人心之害。山东一省。阅时未久。竟有数案。此非教化不行而何。朕披阅之下。实为痛恨。该抚自必尤深愤懑。亟应设法化导。力挽颓风。恭读圣祖仁皇帝圣谕广训、首称敦孝弟以重人伦。各地方官朔望宣讲。小民具有良知。即椎鲁无文。渐染薰陶。亦当潜移默化。但念乡愚鄙俚。不谙文义者多。著同兴恭绎圣谕广训之意。衍为通俗易解之辞。以人身皆父经所生。羊跪乳而乌反哺。禽兽犹知报本等语。明白宣谕。以冀激发天良。即刊印告示。饬令所属各府州县等、于穷乡僻壤、遍行张挂。俾小民易于通晓。以驯其桀骜之性。庶败类潜消、而俗臻淳美也。将此谕令知之。　　

○丙午。遣官祭昭忠祠。　　

○丁未。上诣永佑寺行礼。　　

○平粜湖北随、应山、二州县、仓谷。　　

○抚恤琉球国遭风难夷如例。　　

○己酉。上御卷阿胜境。赐扈从王、公、大臣、及蒙古王、贝勒、贝子、公、额驸、台吉等食。　　

○庚戌。上自避暑山庄启銮。幸木兰。　　

○旌表守正捐躯河南滑县民王日昇女王氏。　　

○除安徽无为州、建堤挖废田五十三顷四十六亩有奇额赋。　　

○除陕西洋县、水冲田二亩有奇额赋。　　

○是日。驻跸中关行宫。　　

○辛亥。谕军机大臣等、那彦成等奏、查明西藏喇嘛互争粮户布施大概情形一摺。据称扎乌喇嘛世袭百户、从前有奏定案据、世代承袭、布赉绷寺喇嘛不知原委、系属妄控、其彭错岭寺、实属扎乌喇嘛之地、并非西藏布赉绷寺之地、扎乌百户、自雍正十年至今纳贡当差、由来已久、且地界户口粮赋等项、青海衙门旧有印册可凭、该处俱系红教、旧有西藏黄教喇嘛二人来寺坐床教经、每届六年换班一次、近年来因在扎乌坐床年久、希图并占扎乌之粮户、以致案结复翻等语。是此案争控情节。曲在西藏喇嘛。已无疑义。著瑚图礼等、向第穆胡图克图剀切告知、令其转谕该喇嘛等、以彭错岭寺院、既系扎乌喇嘛地方。历年久远。确有凭据。西藏喇嘛不应妄思占据。且藏内庙宇甚多。又何必远占他庙。致滋讼端。设西藏庙宇有被人侵占之事。亦必为之从公理论。不能意为偏袒。如此严切晓谕。该喇嘛等自知理屈。即不致再有讦讼。其扎乌地方。向有西藏喇嘛二人前往教经。六年更换。此时该处喇嘛习教已久。经典谅皆熟谙。嗣后西藏喇嘛、自无庸派往更换。以期永杜争端。至前据瑚图礼等奏称、将原告喇嘛押赴西宁。以备质讯。但长途行走。有须时日。急切不能完结。瑚图礼等接奉此上□日。若此项喇嘛尚未起程。即无庸解往西宁。著就近明白晓谕。自可完案息事。如已押解在途。著照那彦成等所奏、即令西宁派出之委员瑚图克等、查带案卷、就近剖断。免致往返。又滋延缓。将此各谕令知之。　　

○赈河南祥符、陈留、禹、杞、兰阳、仪封、中牟、新郑、许、临颍、襄城、长葛、汝、郏、宝丰、伊阳、郑、尉氏、洧川、通许、鄢陵、密、太康、扶沟、裕、叶、二十六厅州县、被旱灾民。蠲免额赋有差。并缓徵宁陵、睢、鹿邑、虞城、柘城、洛阳、偃师、巩、孟津、登封、鲁山、罗山、信阳、光、荥泽、孟、安阳、汤阴、临潼、武安、内黄、汲、新乡、辉、获嘉、淇、涎津、滑、浚、封邱、考城、原武、阳武、修武、三十四州县、新旧额赋、及仓谷漕项加价银。　　

○是日。驻跸波罗河屯行宫。　　

○壬子。以永定河秋汛安澜。遣官分诣南惠济龙王庙、北惠济龙王庙、致祭。　　

○谕内阁、本日工部奏、弘谦等承办东陵茶膳房铺席苫盖、及汲桶器具、应由工部动项办理、并内务府奏销永济库项各一摺。东陵茶膳房应行添安椽望、苫盖席箔、并修制汲桶等器具。自应遵照向例、先将估需银两造册报部。由工部节慎库动支钱粮兴办。其永济库存贮租银。乃恩赏官员人等养赡孤寡。并该处修理衙署等项之需。另由内务府报销。非由部报销之工程等款所得通用。此次弘谦等承办茶膳房铺席苫盖汲桶等器具。并未报部。辄于永济库租银项下动用。殊属非是。所有此次添设席盖器具用过银两。著弘谦等分赔归款。不准开销。嗣后遇有暂行苫盖粘补等工。著仍照旧例办理。　　

○又谕、吏部奏、各省举人、自十三年戊辰科大挑后、至明岁甲戌科、已阅六载、应否举行挑选请上□日等语。各省举人。从前皇考高宗纯皇帝加恩寒畯。特予大挑。俾多士及时自效。朕亲政以来。每阅六年。按次举行。惟现在分发各直省者、为数过多。该举人等挑选以后。补缺无期。省垣需次。资斧惟艰。此次若再照例挑选发往。更形壅滞。转非所以体恤寒士之意。所有明岁大挑。著暂缓一科。于丁丑科会试后举行。并著嗣后每届四科奏请大挑一次。仍照例扣除近三科举人。俟各省挑往人员渐次疏通。该部即奏明再行照旧办理。　　

○以故喀喇沁辅国公玛哈达尔玛子布尼雅锡哩、袭爵。　　

○转刑部右侍郎穆克登额、为左侍郎。兼总管内务府大臣。调工部右侍郎成格、为刑部右侍郎。理藩院左侍郎庆祥、为工部右侍郎。转理藩院右侍郎普恭、为左侍郎。以驻藏大臣瑚图礼、为理藩院右侍郎。　　

○以地方废弛。降热河都统毓秀、为副都统。以署河南巡抚刑部左侍郎高杞、为热河都统。　　

○是日。驻跸济尔哈朗图行宫。　　

○癸丑。顺天府以宗室乡试中额请。得上□日、取中八中名。　　

○是日。驻跸阿穆呼朗图行宫。　　

○甲寅。上行围。　　

○是日。驻跸布克御营。　　

○乙卯。谕内阁、御史王庭华奏、请将步甲等缺、改拨一万挑补旗人一摺。步军统领所属步甲等缺自汉军步甲改拨九百余名、挑补旗人正身之后。朕复降上□日改拨二千名、挑补八旗闲散。原因此项额缺、向系挑选旗下家奴。乃近日旗下家奴与挑者、仅十之二三。甚至回民亦有充当步甲者。翼尉奎亮于挑甲井、不准回民承充。自属正办。步军统领衙门转刊刻告示晓谕回民、准其挑选。殊属不合。著将出示之步军统领等交兵部察议。至此项步甲等缺。除两次拨挑正身旗人二千九百余名外。是否尚可酌拨若干缺、改归八旗挑补之处。著兵部会同步军统领等再行详悉妥议具奏。寻议、前经奉上□日添拨满洲蒙古步甲二千缺。迄今将及一年。仅挑补五百四十四缺。若再议挑补一万。不独有名无实。且于添拨二千名之缺、转致壅塞。请俟前项额缺挑补将足之时。再行酌看情形具奏。报闻。　　

○又谕、昌平州盗犯夥劫兵部主事姚堃一案。系近京地方。叠经降上□日勒限严拏务获。迄今尚未缉获一贼。殊属懈弛。著直隶总督顺天府再行严饬所属、上紧踹缉。并著步军统领衙门遴派弁役、一体访拏。毋任漏网。再据御史李恩绎奏称、风闻该州于此案失事之后、复有抢劫行客骡马之案。并未详报。该州地方是否续经另有盗案。曾否禀报。有无讳匿情敝□大。亦著直隶总督右天府确切严查。据实究办。　　

