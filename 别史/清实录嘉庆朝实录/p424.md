<!-- { "loadSidebar": true } -->
○辛卯。户部议准、山西巡抚成宁奏河东盐务章程。一、陕西凤翔府八属。向食花马池盐。今应改销潞盐。邠州并所属二县。向行潞盐。但其地距花马池较近。应令食花马池盐。一、请于巡抚按河东盐政监察御史印内。添铸吉兰泰三字。并铸颁河东道兼管山西陕西河南盐务关防。陕西凤邠道、甘肃宁夏道、兼管盐务关防。一、改宁武府同知为河东监掣同知。仍驻运城。一、陕西花马池盐课大使旧改为分防县丞。今应复设大使。原设盐知事并归经历管理。一、监掣同知。磴口运判。河口批验所大使。定为繁难要缺。东场大使。改为繁缺。西场、中场、及新设之磴口、吉兰泰大使。均定为＜闲＞缺。从之。　　

○癸巳。谕内阁、盛京各城守尉。同在一省。或系父子叔侄兄弟。或系至亲。若遇会办事件。究属有碍。如金州城守尉惠宁之子焕明、即系辽阳城守尉。理应令其子回避。但惠宁年老。步履维艰。昨已降旨开缺留京授为头等侍卫。著交兵部查明。若城守尉例应回避。彼时值年旗王大臣等办理。错误。即将该王大臣等参奏。即向无回避之例。宗室中合例之人甚多。惠宁系金州城守尉。而值年旗复将伊子率行拣选辽阳城守尉。带领引见。漫不经心。殊属疏忽。著申饬。嗣后同省城守尉。著照别项官员一体回避著为令。　　

○谕军机大臣等、杨芳系营伍字识出身。洊膺恩擢。乃身为专阃大臣。平日驭兵。不能严明训练。一味姑息。以博宽厚之名致令兵丁不知军纪。桀骜者纠众倡乱。怯懦者临阵溃逃。其咎实难宽宥。德楞泰等议将杨芳革职遣戍。自应如此办理。杨芳著革职发往伊犁。交与松筠派令效力赎罪。至杨遇春战功较著。且管兵有方。众心知感。伊擢任固原提督后。并未到任。此次宁陕叛案、及固原等营官兵溃散。皆非伊任内之事。自应量予从宽。前已降旨将杨遇春降补宁陕镇总兵。嗣后惟当责令妥为管辖。务使营伍日就整肃。勿再懈弛干咎。将此谕令知之。　　

○甲午。上幸北海。阅冰技。科尔沁扎萨克郡王罗布藏嘉木参等八人、杜尔伯特扎萨克贝子喇特纳巴拉等十二人、喀尔喀扎萨克辅国公敏珠尔多尔济等五人、青海扎萨克辅国公喇特纳锡第土尔扈特辅国公达玛琳察哈尔额鲁特三等台吉瑚勒哈齐等五人回部署吐鲁番扎萨克头等台吉丕尔敦喀什噶尔四品伯克阿布都瓦斯等十六人。于神武门外瞻觐。　　

○乙未。上幸北海。阅冰技。　　

○丙申上御抚辰殿大幄次蒙古王、贝勒、贝子、公、额驸、台吉及外藩使臣等宴。并赏赉有差。　　

○谕内阁德楞泰等奏酌议陕甘各标营、于弓箭兵内挑十分之二、兼令习矛、制造丈尺有定、不得过长等语一摺。营伍军器。以弓箭鸟枪为重必当操演精熟。以昭武备。至长矛一项。祇系挑刀藤牌等杂技中之一。前因河北镇总兵蔡鼎奏请、于弓箭兵丁内、酌派十分之二。兼习长矛。曾谕令各省营制。酌定额兵演习。因思长矛究非营伍紧要技艺。兵丁于练习弓箭鸟枪外。兼习其技以资刺击。原无不可。若因演习长矛。于弓箭鸟枪。转致生疏。殊属轻重失宜。非所以饬戎器而讲武艺也。且矛杆过长。于运用不灵。尤不足以资击刺。若云深林密箐。长矛较为便利。则更无此理。嗣后各省营制训练卒伍。总当以操练弓箭鸟枪为正技。长矛祇可令其兼习。并著于额兵内、祇酌定十分之一。不许过额。其制造矛杆、不得过一丈。如有违式制用者。经该管大员查出。即严行惩治。并将该将领一并参处。将此通谕知之。　　

○丁酉。上幸北海。阅冰技。　　

○谕内阁、吏部奏、本月应选户部郎中查有圻、与尚书戴衢亨、系属儿女姻亲、京官例不回避、近因吏部奏准、嗣后例无回避明条者、咨查吏部核办、不得自行奏请、是以戴衢亨未经具奏、告知庆桂以儿女姻亲究宜引嫌、经部议请将京官回避条内增入此项、恭候钦定一摺。署左侍郎刘镮之、声明意见不同。未经列衔。当经召见刘镮之面行询问。据称回避条例、奉行已久、且此时甫经奏定、未便增改、是以未经列衔等语。并非特有所见。京官回避之例。与外官稍有不同。但如儿女姻亲。戚谊较近。自应引嫌回避。查有圻一员、著回避扣选。所有户部郎中一缺。著归下月另行铨补。至回避定例。自宜酌理准情。务归尽善。方可日久奉行。著吏部堂官、将京官回避之例。通行详细参核。除满官姻亲较多、势难画一者、仍照旧例办理外。其余京官、或应与外官画一办理。或有必应与外官分别之处。妥议章程。奏请定夺。自奏定以后。如有应行回避而不奏咨回避者。即当查明参办。其不应回避之外姻等项。或该堂官有例外引嫌、奏明请旨者。朕批交部议时。该部仍可照例议驳。亦无庸加以议处。以昭平允。寻议、京官回避条内。增入本身儿女姻亲一项。无论满洲汉员。若在同衙门分系堂司。令官小者回避。如系同官免其回避。其他不得援以为例。从之。　　

○又谕、工部核议、吴璥等会奏拟增秸麻土方帮价及酌筹津贴一摺所议是。河工岁办檾麻。向无帮价。今查明原定例价。实属不敷。所有岁麻一项。著准其照例价加增一倍。采买报销。以归核实。至河工岁料帮价银两。入于地粮摊徵。久经裁革。豫省屡次堵筑漫工。所用帮价。准令分年摊徵。原以事非恒有。按年摊完。小民尚可息肩。已属不得已之举。今该督等拟以岁增帮价。豫省每年以三十万两为额。通省摊徵。东省每年以三万五千两为额。于兖沂曹济四府州属摊徵。豫省睢工帮价银两。本年甫经徵完。衡工帮价银七百余万两。于明年始行启徵。今再加以岁料帮价。每年加徵银三十万两。山东兖沂等属、亦岁加徵银三万余两。是小民于常赋之外。岁有摊徵。永定为额。与加赋何异。此非病民而何。吴璥等率行奏请。实属谬误。豫省所请摊徵银数较多。吴璥、马慧裕、著交部严加议处。东省所请摊徵银数较少。长龄著交部议处。　　

○戊戌。孝庄文皇后忌辰。遣官祭昭西陵上诣慈宁宫寿康宫行礼。　　

○谕内阁、文宁等奏、酌拨步甲额缺、请以满洲蒙古闲散正身挑补一摺。据称步军统领衙门所属八旗步甲、因系垫道缉捕各项差使、所有钱粮定例、仅令满洲蒙古户下人挑补、其正身向不挑取、惟获咎革退之护军马甲、各旗始行送挑、请将步甲内派在各坛庙该班、及派在九门地安等门北海等处当差之九百五十七名拟俟缺出、分别陆续咨取正身挑补、以广皇仁等语。旗人当差。惟在勤慎务正。即属顾惜颜面。若平日不知安分。流为匪类。始可谓之卑贱。即垫道缉捕。何尝非正项差使。况系派在各坛庙及各门当差。更非垫道缉捕可比。即与侍卫护军马甲无异。尽可令正身闲散旗人、及养育兵等充当。多添九百五十七分钱粮。伊等既可藉资养赡。并得官房居住。且遇有各本旗护军马甲缺出。仍可赴挑。亦不碍其上进之路。于旗人生计。实有裨益。著照所请、将分定额数。俟各旗步甲缺出。陆续咨取挑补。以足九百五十七名之额。用副朕嘉惠无已至意。此后有获咎革退之护军马甲。各旗咨送。即可挑补垫道缉捕等项差使。文宁等此次所议。甚属可嘉。本日兵部议请失察罚俸一年。著宽免。　　

○以岁暮裕祭太庙。自是日始。斋戒三日。　　

○己亥。谕内阁、庆桂等会奏、议驳御史文修条奏、请将地租赏银、改添无米马甲万名一摺。所奏是。八旗兵丁。生齿日繁。朕每筹念鞫谋。俾资生计。特以国家度支有常。未便动增经费。上年业经筹减步营马匹钱粮。添设养育兵额。昨因大学士等议奏移驻增额一事。复经降旨、将内务府闲款银二十万两。并敕户部再筹款五十万两。一并发商生息。以备筹添养育兵额之用。又准步军统领等所奏、酌拨步甲额缺、将满洲蒙古闲散正身挑补。国家嘉惠八旗。不惜筹拨帑金。多方酌剂。与谋生聚。岂有损彼益此、实惠不至之理。乃该御史辄欲以积年例赏旗租一项。移为添设马甲之需。是欲调剂兵艰。转为裁减岁赏。该御史殊不晓事。所奏断不可行。试思该兵丁等每岁得有赏赉。视若故常。此时遽行裁减。在添设之马甲。自不无稍沾恩泽。而被裁各兵。顿少一月钱粮。度岁未免拮据。转致向隅。至如该御史所奏、得赏之兵。应酬糜费。近来旗人渐事纷华。此敝□大自所不免。亦非尽人皆然。况饷项原以养赡身家。在不知节俭者。非特领到赏项。任意花销。即每月关支钱粮。均可随时糜费。又岂有因其不知撙节、并将其应得钱粮、亦归裁减乎。此事总在八旗都统、副都统、督率参佐领等、平日勤加训诫。俾知物力艰难。务令制节谨度。相与还淳返朴。生计自可日就宽纾。现又叠次加恩。增添步甲、及养育兵额。八旗闲散子弟。备蒙豢养。尤当仰体德意。知旷典非可屡邀。共矢俭勤。以期家给人足。方不负教养谆谆至意。　　

○又谕、工部奏、议驳吴璥等题销豫省衡工善后增培堤坝等工一摺。所驳甚是。衡工善后工程。先经原任河督嵇承志专摺具奏。并将各工段丈尺造册咨部。迨至上年、李亨特以需用土方工料银四十三万二千余两。造册题估。该部详核所开堤坝丈尺。均与原奏不符。行令据实删减。复据吴璥等将签驳各款逐一声覆。指称委系实工。难以删减。经该部查对工段册内。除奏明应办各工之外。辄将并未奏明之荥泽等十四汛、培筑堤堰土坝、镶做防风子堰各工。牵混通报。所开土方工料银四十三万二千余两。应减银数至二十一万二千余两之多。何以吴璥等率请题销。大属非是。试思此项工程银数。如果系从前实用实销。则嵇承志原奏内自必列入。即系续增工段。亦当随时具报。乃以并未入奏之案。任意浮开。李亨特既已率题于前。吴璥等接到部驳。又率覆于后。是岂核实办公之道。吴璥、马慧裕、著传旨严行申饬。仍著将所报工程从前何以未经入奏、是否事后增添、希图冒销、并何以不查核参办之处。据实明白回奏。毋稍隐饰。至部议请将承办官员、及率转之各上司职名、查取严议一节。该员等浮开工段丈尺。本有应得之咎。但若仅交部议。即至镌级褫职。或尚可邀恩从宽留任。转不足以示惩创。著将此项应减银二十一万二千余两。即著落承办各员、及先后率行转题之各该上司、按数分赔。追缴归款。分晰开单具奏。毋庸复行交部议处。　　

