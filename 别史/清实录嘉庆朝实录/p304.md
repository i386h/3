<!-- { "loadSidebar": true } -->
○谕军机大臣等、吴璥奏、衡工合龙全河已归故道、江境水势畅顺、各工平稳情形一摺。豫省衡工合龙之后。全河畅归江境。现据各厅员禀报长水六七尺至九尺余寸不等。大溜奔腾。沛然东注。其为通顺无疑。此时全河已归故道。又将届夏令水长之期。所有江境堤工。均当察看情形。加压镶高。豫为防守。该河督接奉前旨。自应即驻徐州地方。相机督办。并著顺流而下。沿途查勘各工。务须严饬所属、择要妥筹。断不可因全河均各安澜。致任防护各员稍形松懈。总宜加倍敬慎。俾伏秋大汛。永臻稳固。方为不负委任。　　

○复引见京察一等圈出人员。得旨、善琏、赵文楷、黄焜望、喜步昌阿、朱尔赓额、郑鹏程、灵保、沈华旭、杨懋恬、富海、倪思淳、色克精阿、玛隆阿、交军机处记名以道府用、世永、卢荫溥、奇明、伊明阿、福兴、锡龄、庆德、宝升、著交部记名以道府用。其不应补放道府之起居注主事策名光禄寺署正周大沅、俱著照例俟调部后以直隶州同知选用。　　

○壬戌。上还宫。　　

○以本年乡试。考试应开列试差人员于乾清宫。　　

○以常雩祀天于圜丘。自是日始。斋戒三日。　　

○癸亥。谕内阁、内廷行走大臣。每日固应晨趋入直。而管理部旗事务者。亦应于散直后、进署办事。朕驻跸圆明园时。惟军机大臣、每日承旨书谕。且外省由驿驰奏之摺。不时呈递。早晚或有急宣。自无暇分身赴署。朕在宫内时。偶遇散直较早。犹必谕令到署办事。至总管内务府大臣等、多系部院堂官、兼辖旗务。近来每以驻园豫备召见为词。概不进城赴署。况散直甚早。又不进城入署办事。在寓所坐待司官回稿。殊属非是。朕日常召见内务府大臣。不过一二人轮对。即有同时并宣之事。缺一二人。有何不可。何必相率驻彼。致旷职任。嗣后朕在园时。内务府大臣内。除并不管理部旗事务者、仍应每日伺候外。其管理部院旗务各堂官、著每日轮流一人进城到署办事。并赴紫禁城内、将宫内及各太监饭房一切事务、就近办理。常川稽查。毋得稍有旷误。　　

○谕军机大臣等、赓音奏、查过湖南省西南两路各标营官兵情形一摺。据称查竣沅州协、即赴镇筸乾州等处等语。镇筸乾州一带。均系苗疆。营伍尤关紧要。赓音到彼查阅。惟当将官兵技艺。详细较核。课其优劣。子以劝惩。饬令该管将备、随时训练。俾成劲旅。至该处营制。控驭苗疆。历年筹酌周详。不可稍有更张为要。将此谕令知之。　　

○予四川陕西湖北阵亡参将王兆龙、守备兰魁武、边奏凯、千总吕万德、刘官、马良奇、高守谦、把总杨启龙、钟朝佐、魏云汉、谢加凝、外委皋士杰、张振基、艾玉林、李秉健、熊振先、邹有福、陈荣先、黎国矶、左翼总管齐木巴图、骁骑校乌金保、蓝翎军功岳贵、祭葬世职。额外外委朱文奉、蓝翎步兵汤奇志、祭葬加等。世职如例。额外外委李太盈等六名、披甲阿哈太、土都司包上宽、土守备思达太、不什卓旺扎、土千总切登、桑得、生根、郎结太、土把总热布、土外委郎结七立、郎太、肯布、兵丁王汉升等七十七名、伤亡兵丁李仲林等一百九十五名、乡勇周士荣等一百四十二名、淹毙兵丁侯得胜等十名、赏恤如例。　　

○甲子。上诣南郊斋宫斋宿。　　

○乙丑。常雩。祀天于圜丘。上亲诣行礼。　　

○幸圆明园。　　

○丙寅。上幸万寿山。　　

○谕内阁、昨因总管内务府大臣等管理部旗事务者。均在圆明园豫备宣召。并不到署。业经降旨谕令按日轮流进城赴署办事。因思南书房上书房行走之各部院堂官、于朕驻跸圆明园时。每日散直甚早。亦祇安坐寓所。并不到署办公。惟待司官回稿画诺。每于召见时、询及部务。多不能详晰奏陈。殊非敬事恪恭之道。况南书房尚有翰林等常川住园。笔墨之事。本属无多。足可办理。上书房师傅、有专课之责者。遇因公赴署日期。尽可将功课交与同直、代为检理。至总师傅并无专课之责。不过旬日一到书房。又何必藉此在园。转置本任于不问。嗣后遇朕驻园时。南书房上书房行走各员。除职务本＜闲＞、及翰林等、仍每日入直、毋庸到署外。其管理部院之堂官、均著轮流进城赴署。至冬月朕进宫后。即著每日于散直后入署办事。以期无旷职守。　　

○丁卯。上幸静明园。诣龙神庙拈香。　　

○幸静宜园驻跸。至辛未皆如之。　　

○戊辰。兵部右侍郎那彦宝、以病回京。命户部右侍郎额勒布、驰往接办衡工善后事宜。　　

○以硐老山空。封闭云南红坡、吉咱、乐吉古、银厂。从巡抚永保请也。　　

○旌表守正捐躯四川盐亭县民藩女王氏。　　

○己巳。上御演武厅。阅健锐营操。　　

○以福建拏获从逆逃犯僧志明等。赏生员李绍基举人。一体会试。　　

○庚午。四川总督勒保奏报、查办黑吗溪猓匪、生擒首犯庚儿。得旨嘉奖。擢千总舒卓为守备。　　

○辛未。谕内阁、恭阅乾隆三十二年皇考高宗纯皇帝实录。内载肃州总兵俞金鳌、派往伊犁奏报起程一摺。由驿驰递。殊属非是。向来各省督抚等、于地方寻常公事。俱不准轻用驿马。至以本身私事而由驿递奏。更为不合本应交部察议。但俞金鳌系初任。且前往新疆办理屯务。姑从宽免。著通行传谕。嗣后有不谙轻重、复蹈此辙者。定行照例议处。钦此。仰见皇考慎重驿站至意。而朕于未经恭阅是年实录以前。因各督抚往往轻用驿递。早经节降谕旨申禁。适与圣训默相符合。地方设立驿站。原为驰递紧要公务。如以寻常事件。纷纷擅动。必致驿马疲劳。设遇要务。转恐迟延。今督抚等经朕饬谕后。固不敢轻用急递。然过于拘泥。转有应用而不用者。即如本年二月、江西袁州等帮粮艘、在鄱阳湖失风、沉溺米石、淹毙人口多名。此亦地方紧要之事。即由驿驰报。尚无不可。乃秦承恩迟至一月之久。始差人赍奏。又未免失之过缓。是以将该抚交部议处。以儆延玩。第恐各省大吏。又错会朕意。遇事辄擅动驿马。更属不成政体。特再行申谕。各督抚身任封圻。务须权其轻重。于紧要事件。仍用驿递。若寻常奏摺。惟当专人赍进。缓急得宜。方为晓事。再外省官场往来书信。多有私用驿递者。尤属非是。嗣后如仍不改从前陋习。或经朕访闻。或被人纠参。必当从严惩办。决不宽贷将此通谕知之。　　

○谕军机大臣等、伯麟等密奏、查勘五台山行宫尖营情形、分别办理一摺。前因该抚等奏晋省五台山各庙工。俱已修理完整。朕意各寺庙业经见新。或于一二年内巡幸五台拈香。庙宇可无须复行修饰。曾谕令该抚等酌量豫备。旋于摺内批谕、如实有难办之处。据实具奏。即再迟数年亦可。兹据该抚等详细履勘。据称五台自节年被水之后、白云寺、涌泉寺、台怀等处行宫尖营均已全塌。必应慎重筹办等语。此事原非必不可缓。既据该抚等查明工程较大。所有原拟明年巡幸之举。即著停止。其一切工程。俱著缓为修理。该省库贮闲款、前经凑拨各省急需。俟数年内逐渐归款充裕。再将各处工程妥协办理。惟当遵照旧式。修理完整。务从＜闲＞朴。不准踵事增华。以副朕敦崇节俭之意。彼时各工一律完竣。该抚再行奏明请旨可也。将此传谕知之。　　

○壬申。上诣大高殿行礼。　　

○还宫。　　

○旌表守正捐躯陕西朝邑县民张辉妻杨氏。　　

○癸酉。上御太和殿视朝。王以下文武升转各官谢恩。。　　

○幸圆明园。　　

○谕内阁、本日戴均元回京复命。召见时。询以衡工合龙情形。据奏工次自二月底、闲有蛰塌。后河流南首坐湾。北注西坝。溜趋金门。水势至十余丈。自初八日陡起西北大风。致停工作。竟夕达旦。不期溜已东趋。口门水减。此后日顺一日。全溜渐归引河。至二十二日合龙之前。东西两坝似有蛰陷。而坝根实已暗合。始得下埽挂缆。及时蒇绩。此皆昊苍洪佑、祖考垂慈所致。前于奏报合龙时。业经亲诣安佑宫各处拈香。并遣二阿哥及王大臣等、分往供奉神佛各处拈香申谢。而事机化险为顺之由。实仰赖风神呵护之力。忆自钜工兴筑以来。朕在宫内、常时斋心默祷。于三月初旬、适见风从西北而来。彼时正廑念河工。因即望风虔吁。傥得吹嘘佑助。引溜而东。冀可合龙蒇事。曾以此意见之吟咏。一面颁发藏香。命那彦宝等、亦于工所代朕虔祈。今据戴均元所奏。果系风师效顺。得庆安澜。一诚上达。如响斯应。临鉴昭然。闻之益深敬畏。是宜蠲洁荐馨。以答灵贶。著该衙门即行诹吉。交翰林院撰拟祭文。遣二阿哥敬诣风神庙致祭。再庙宇历年已久。著总理工程处详细估勘。重加修葺丹雘一新。以副祈报功宗之意。　　

○甲戌。上御勤政殿听政。　　

○谕军机大臣等、秦承恩奏续获逆匪、审拟具奏一摺。览奏俱悉。此案素习老母教之王添组即王瑞忠、捏称弥勒佛转世。煽惑乡愚。上年廖干周起事之时。恳其帮助。许为上清宫教主。该犯辄自称瑞忠法中皇。写入旗内。号召众人。实为罪大恶极。若日久潜逃。必致养痈贻患。秦承恩于讯出之后。能不动声色。设法钩致。密将该犯及助恶之曾启三、周仲祥、王添保、一并拏获。搜出旗式底稿。究讯得实。将该犯等分别首从。问拟凌迟斩决。即请王命正法。传首示众。俾地方匪徒。知有儆戒。所办甚好。其各教内安静守法未经滋事之人。秦承恩并不纷纷查拏。免致惊扰。所见亦是。该抚仍当出示晓谕、以王添组系教内为首之犯。伊自称弥勒佛转世。能知过去未来。人有灾难、皆可藉伊解救。今伊已经地方官拏获正法。是该犯本身、即不能自免灾难。又何能解救人之灾难乎。可见邪说断不可听。徒自罹法网耳。尔等乡愚无知受其哄骗。纷纷敛钱施舍。随同入教。今亦不加深究。但尔等见该首犯如此被拏伏法。亦当共知猛省。悔悟前非。从此安静家居。勿再从教滋事。庶可免罹重罪。傥尚执迷不悟。广招丑类。播造谣言。则宪章具在。不能稍为曲贷如此详明晓谕。示以利害。民人等自必畏惧警省。勉为善良。将此谕令知之。　　

