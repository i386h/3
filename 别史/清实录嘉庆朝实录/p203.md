<!-- { "loadSidebar": true } -->
○壬寅。谕内阁、兵部议处明安、请照违制例革职一摺。朕＜闲＞用臣工。惟视才具之优否。初不豫设成见。其年齿老成谙练庶务者。自堪倚任。而少年明干者。亦未尝不因材录用以试其能。如果始终勤奋。办事实心。则年力方富。效用之日正长。国家更可久资得力。岂不甚善。即如明安从前在御前乾清门行走时。朕见其差使尚勤。小心谨慎。是以于布彦达赉病故之后。出有步军统领员缺。特加恩将明安补授。明安接任以来。于本衙门事务。亦尚能照常办理。惟少年喜事。颇露高兴。日前曾经奏请开采木植、启穵铜苗等事。皆涉于言利。轻听属员怂恿。远不如布彦达赉之安详镇静。昨又于陈奏挑穵马家堡淤滩摺件。将所怀图样豫嘱奏事太监代奏。意在请见。得邀独对。以炫其眷注之隆。显违节次严禁请见谕旨。即照部议革职。亦属咎所应得。姑念明安所得公爵。原系世袭。而于管理步军统领诸务。尚无贻误。著加恩赏留公爵。兼管步军统领、及上驷院事务。仍带革职留任。其所管正红旗蒙古都统、及三山、畅春园、火药局、崇文门税务、总理工程处、向导处、尽行革退开缺。另行＜闲＞放。以为大臣轻率取巧者戒。　　

○又谕、户部奏、京营左右翼总兵恭阿拉、国霖、现兼副都统、应否照京营提督之例、于支给总兵养廉之外、再支副都统养廉银两一摺。从前步军统领一员。定例岁给养廉银五百两。嗣经部臣议奏删除额支名粮、改给养廉案内、将京营提督一员原支名粮。改给养廉银八百八十两。其原定养廉银五百两。并未删除。本属疏漏。向例管理部旗大员有兼任者。各按养廉较多之任支给。不准两任兼支。今左右翼总兵恭阿拉、国霖、现俱兼任副都统。伊二人俱准支京营总兵养廉银两。其副都统养廉。不准兼支。至此后步军统领。如系兼管旗务之员。准照养廉较多之任支领。概不准两任兼支。著为令。　　

○喀什噶尔参赞大臣富俊等、请定回疆钱价。每两准折普尔钱二百六十。下部知之。　　

○以荣郡王绵亿、为正红旗蒙古都统。　　

○以浙江定海镇总兵官李长庚、为福建水师提督。福建澄海协副将黄象新、为定海镇总兵官。　　

○命陕西提督庆成、在任守制。以大功即日告蒇故也。　　

○缓徵江苏山阳、阜宁、清河、桃源、安东、盐城、铜山、丰、沛、萧、砀山、邳、宿迁、睢宁、海、沭阳、十六州县、淮安、大河、徐州、三卫、水灾积欠额赋。　　

○癸卯。孝敬宪皇后忌辰。遣官祭泰陵。　　

○是月。山东学政刘凤诰具奏谢恩。得旨、衡文取士。汝所优为。整饬士风。咸归雅正。尤为要务。汝其勉之。至于年岁丰歉。大吏贤不肖。皆应随时密奏。不可缄默。亦不必存见长之念。摭拾细故。诸宜得中办理。勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之八十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。冬。十月。甲辰朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵泰陵。泰东陵。裕陵。　　

○遣官祭孝淑皇后殡宫。　　

○遣官祭端慧皇太子园寝。　　

○颁嘉庆七年时宪书。　　

○谕内阁、昨日御史张鹏展奏、光禄寺少卿金光悌办理秋审。错至九十余案。不应留部。当即降旨令刑部堂官明白回奏。兹据董诰等奏称、金光悌在部有年。升任时正值核办秋审紧要之际。是以奏请留部。并非该员干求恋栈。至本年秋审案件。并无错误。惟总办处看出广东省黄册疏漏错落九十余处。俱经签改缮正等语。刑部为刑名总汇之区。若核办秋谳事务。错误至九十余案之多。则总办之员。自难辞疏率之咎。今既查明、系原办司员字画错误。经总办处看出。业经该堂官将承办各员记大过一次。已足示儆。至金光悌在部年久。该堂官恳请留部。虽系为熟手起见。但平时廷臣中有在朕前论及金光悌、大率毁多誉少。而朕于召见时留心察看。金光悌应对未能明晰。亦并非出色之员。刑部司员为数不少。其中岂无一二明白谙悉律例之人可以接办者乎。况司员升至京堂。例不兼部行走。纵暂时奏留。迨渐次升擢。总须出部。即如章煦升任大理寺少卿。军机大臣奏称、不应兼军机章京上行走。经朕因军务将竣。降旨该员暂留枢直。乃系特恩。若此后各部人员。遇有升任京堂者。该堂官纷纷效尤。奏请留部。岂竟一概准行耶。光禄寺少卿金光悌、著回本衙门供职。不必兼部行走。　　

○谕军机大臣等、陕省南郑边界一带。分窜贼匪。经额勒登保督同杨遇春等领兵追剿。指日即可歼除。陆有仁所奏挑派乡勇、补足宁陕镇应设兵额一节。与其招募穷民。自不若即将随征乡勇挑选。伊等久随官兵打仗。又熟悉山内路径。一经入伍食粮。学习当差。自更可资得力。该抚务咨令总兵刘之仁、于宁陕镇应添兵额。上紧招募。俾旧勇挑作新兵。勤加训练。于差操防守。两有裨益。此亦安置乡勇之一法也。将此传谕知之。　　

○以山东按察使方维甸、为河南布政使。山东运河道策丹、为按察使。　　

○缓徵两淮海州属板浦、中正、临兴、三场被水灶户新旧灶课。　　

○赈恤山东临清、馆陶、武城、邱、夏津、聊城、堂邑、七州县、及坐落各卫屯被水灾民有差。并缓徵漕项银米。贷清平、莘、朝城、东阿、四州县卫、贫民口粮。给阳谷、博平、高唐、恩、四州县、贫民一月口粮。　　

○乙巳上诣大高殿行礼。　　

○幸圆明园。　　

○以故四川建昌道属巴底宣慰司阿多子工噶乌金、袭职。　　

○丙午。谕内阁、本日那彦宝、巴宁阿陈大文等奏、北上头工合龙、全河水势复归故道一摺。览奏欣慰。本年六月初闲。大雨连朝。御园左近。水势骤涨。朕彼时即虑及永定河工、必有冲塌之处。当特派乾清门侍卫前往查勘。果系卢沟桥一带决口四处。向年永定河虽闲有泛溢。从未有如此之甚者。实属异常盛涨。朕心深为悚惕。当即派令那彦宝、巴宁阿等、上紧堵筑。并将下游淤塞、设法疏浚。雇集人夫五万有余。其中灾民居多。即可以工代赈。幸兴工以后。天气放晴。水势渐退。办理两月余。漫口全行合龙。河复故道。天助神佑。欣感不尽。著发去大小藏香十枝。派成亲王永瑆、大学士庆桂、前往敬谨祀谢。至各工办理妥速。皆由在工大小各员出力认真。殊堪嘉奖。那彦宝自派办河工以来。遇事虚心。筹画尽善。不愧为阿桂之孙。著加恩挑为御前侍卫。仍交部议叙。巴宁阿从前曾任内务府大臣。缘事降黜。兹办工出力。著加恩授为内务府大臣。仍交部议叙。陈大文虽到任未久。一切督催。甚属认真。亦著交部议叙。嵇承志、陈凤翔在工勤奋。前已赏戴花翎。著再交部议叙。至随带兵部员外郎智凝、在工奔走。尚为奋勉。著赏戴花翎。仍交部议叙。兵部额外主事徐寅亮、著俟报满后遇有本部缺出。先尽补用。同知盛惇复、候补直隶州孙树本、千总杨贾成、均著以应升之缺升用。至姜晟调用直隶总督。甫经到任。地方事件尚未熟悉。于河工自更不能了然。况永定河下游淤垫已久。亦非伊一人任内之事。其奏报迟延。亦由王念孙等不即时禀报所致。但该管地方。有如此非常疏失。伊适当其任。自不得不治以应得之罪。此时业已合龙。亦宜量予加恩。姜晟曾任刑部侍郎。刑名是所素习。著赏给刑部主事衔。在部行走。不准食俸。俟一二年后。如果奋勉。著该堂官再行保奏。其已革道员王念孙、已革同知翟萼云、陈煜、汪廷枢于伊本管地方。失于防范。又不及早禀报。获咎较重。俱著仍在工效力。俟工程一律完竣。再行请旨。至在工人夫。踊跃奋勉。并著动用广储司银一千两。赏给该夫头等、以示恩赉。　　

○又谕、据吉庆、瑚图礼、谢启昆奏、粤东省公捐银三万两、粤西省公捐银二万两、以备凯旋赏赉之用等语。所奏甚属纰缪。教匪滋事以来。节次派调东三省各省官兵。分投剿办。所以除莠安良。俾黎元均臻宁谧。年来筹备军需。所发饷银。已不下万万。动拨帑项。曾不少为靳惜。即由外省支拨者。亦均属应行解京款项。初不因军兴需用浩繁。稍有累及民闲。各省地方大吏。自所深悉。此时大功将次告蒇。其凯旋赏犒。需费几何。何待外省捐资备用。况朕屡经降旨。严谕内外臣工。不得稍涉言利。盖深有鉴于利国之事。多系病民。即目前暂开捐例。亦系不得已之举。现在工赈已毕。军务指日完竣。即当饬谕停止。朕躬行节俭。为天下先。惟有休养生息。以期百姓康阜元气日复。渐臻上理。焉有因年来度支繁费、设法科敛、以裨国用之理。损下益上之举。朕断不为。百姓犹朕之子。焉忍剥削。乃朕谆谆诰诫。至再至三。而吉庆等犹不确信朕言。竟思巧为尝试。是直不以朕为贤君。视为好货之主矣。非孟子所谓不敬莫大乎是耶。且伊等借此捐输之名。派及两省。督抚司道、势必取之各府州县。各府州县、势必取之百姓。层层派累。仍不过朘削闾阎。所谓捐输者。初非出自己赀。其名为捐银五万。而摊派之项。谅不止此。种种情形。岂能逃朕洞鉴。似此藉词聚敛。不特以小人之腹。度君子之心。意图见好。而其假公济私。巧为自肥之计。是于言利之中。尤为卑鄙不足道者也。况此端一开。各省纷纷效尤。成何政体。吉庆、瑚图礼、谢启昆、显违前旨。本应交部治罪。惟念伊等三人。素日办事尚知认真。姑从宽免付吏议。著传旨严行申饬。以观后效。此项银两。若尚未措办即著停止傥已收齐。亦即按每名下所出银数。全行发还。该督等接奉此旨。有将公捐之项勒掯不还。经朕访闻。或被人呈告。必将伊等按例治罪。若地方官因此科派百姓。即据实参办。傥伊等徇隐不奏。一经查出。一并从严惩治。决不宽贷。将此通谕知之。　　

