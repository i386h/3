<!-- { "loadSidebar": true } -->
○秦承恩奏报、窜匪由卢氏阑入陕境商南地方。参将刘成得、把总马占熊等、俱各受伤阵亡。奏入。谕军机大臣等、兵丁等临阵拒贼。理宜捍卫主将。若兵不顾将。于军纪即当严办。刘成得等所带兵丁。果能奋勇杀贼。何至领兵之员。竟被贼害。本应查明治罪。姑念现当剿贼用人之际。罚不及众。特从宽贷。领兵大员等、当随时将此旨宣谕各兵丁等一体知悉。俾临阵遇敌。有勇知方。以肃军纪。将此传谕知之。　　

○福建巡抚姚棻、以病解任。以福建布政使田凤仪、为巡抚。江西按察使汪志伊、为福建布政使。光禄寺少卿陆伯焜、为江西按察使。以广东布政使陈大文、为巡抚。按察使庄肇奎、为布政使。前任安徽巡抚陈用敷、为广东按察使。　　

○丁丑。上。御勤政殿听政。　　

○孝淑皇后二满月致祭。命皇次子旻宁行礼。　　

○辛巳。上奉太上皇帝敕谕、追赠故兵部侍郎奉宽、太师、礼部尚书。　　

○癸未。上诣黑龙潭神祠牛香。　　

○甲申。谕军机大臣等、上年邪教。起自长阳当阳。未几郧襄一带相继滋扰。虽经以次扑灭。而巴东归州之贼。窜入黄柏山。近又逃匿芭叶山。其达州教匪。延及兴安紫阳等处者。亦已肃清。而金莪寺、清溪场贼巢。迄今尚未剿灭。至襄阳之贼。先在钟宜枣随一带屯聚。近又由卢氏窜入陕境商雒一带。东奔西窜。往来无定。所过村庄。焚掠为害。若不亟筹埽荡。仅事尾追。使未经蹂躏之区。复遭扰累。日复一日。伊于何厎。各路领兵大臣。俱系朕特派前往。宁不知贼匪多过一处。即多扰一处。多一日抢掠。则百姓多一日颠连。而糜费帑金。尚为余事。伊等身列行闲。目击情形。何以漫无筹画。若云军营事权。不能归一。则襄阳一路。原责成惠龄。达州一路。责成宜绵。黄柏山一路。责成额勒登保。福宁。若云兵力不敷。已节次派调邻省各兵。京营劲旅。并湖南彻回胜兵。共至数万。军威不为不壮。即军饷一项。各省拨解。以及特发部帑。不下三千余万。岂尚不敷支给。即此外尚有碍难情形。伊等亦应据实奏闻。或自揣才力不能办贼。更当奏明。候朕另派大臣朕往督剿。乃诸处大员。并无一字奏及。况明季流寇横行。皆缘其时纪纲不整。朋党为奸。文恬武嬉。置民于不问。以致坏事。方今吏治肃清。勤求民隐。每遇水旱偏灾。不惜多费帑金。蠲赈兼施。百姓具有天良。均应知感。此次邪匪煽诱。不过乌合乱民。国家威棱远播。凡在荒徼。无不宾服。若以内地乱民。纠众滋扰。不能立时殄灭。其何以奠九＜宀禹＞而服四夷耶。伊等若再不知激发天良。速擒首逆。埽除余匪。以致流毒蔓延。多耽时日。自思应得何罪。再湖壮贼匪。前在荆宜施襄郧一带。其焚掠处所。在各府县中。统计若干处。合之湖北一省。约有十分之几。又襄阳之贼窜入豫境。由桐柏至嵩县卢氏内乡淅川一带。被抢村庄若干。现复窜至陕西商雒。及达州教匪。阑入兴安紫阳一带。被贼蹂躏处所若干。及达州之贼。在该州境内。焚掠村庄若干。川陕二省。各有十分之几。并著查明覆奏、至被扰各该省州县难民复业者。已有若干。现在如何安辑。并著各督抚妥为抚绥。勿使失所去而从贼。方为妥善。朕于有功自加懋赏。有罪亦予严惩。信赏必罚。惟在各路领兵大臣自择耳。勿谓言之不豫也。慎之勉之。　　

○免湖北被贼滋扰之应山、黄安、黄陂、应城、安陆、五县。本年额赋。　　

○丁亥。孝端文皇后忌辰。遣官祭昭陵。　　

○勒保奏报、歼剿南笼下山塘等处苗匪。得旨奖赉。赏兵丁一月钱粮。　　

○命广西巡抚成林。来京候旨。以户部侍郎署江西巡抚台布、署广西巡抚。调安徽巡抚张诚基、为江西巡抚。以兵部尚书朱圭、暂摄安徽巡抚。　　

○以詹事府詹事罗国俊、为内阁学士。兼礼部侍郎衔。　　

○戊子。勒保奏报、擒获云南威远猓首扎杜。加道员颜检。李亨特、按察使衔。赏参将固宁阿、知府史积容、花翎。守备吴烈等、蓝翎。总兵官永宁、以办理贻误。下部严议。寻革职。　　

○以贵州上林协副将书麟、为云南普洱镇总兵官。　　

○旌表守正捐躯河南鲁山县民敦台妻贾氏。　　

○庚寅。上诣黑龙潭神祠拈香。　　

○谕军机机大臣等、据御史宋澍奏、该督抚等各守疆界。意见不同。请专派重臣办理等语。剿捕教匪事宜。本应有大员总统。但大臣中。福康安尚习军旅。威望素著。业经病逝。而阿桂又已年老。任使实无其人。是以上年因永保办理不善。特命惠龄总统军务。未尝不予以事权。乃惠龄任事以来。竟无运筹制胜之处。今经御史陈奏、伊等宁不自知愧励。著将宋澍原摺抄寄阅看。试令自问。更有何颜。　　

○浙江巡抚玉德奏报、击杀海洋盗匪情形。并请封禁外洋之大陈山。以清盗薮。得旨嘉奖。赏署总兵官岳玺、花翎。余升赏有差。　　

○辛卯。上诣觉生寺拈香。　　

○宜绵等奏报、攻克清溪场、金莪寺等处贼寨。得旨奖赉。赏兵丁一月钱粮。　　

○给四川被贼滋扰之达、新宁、太平、三州县。难民三月口粮。及房屋修费有差。　　

○壬辰。谕内阁、从前朕之侧福晋完颜氏。格格关氏沈氏。或系皇父指赏。或生有公主。今俱早已溘逝。著加恩将侧福晋完毅氏、追封恕妃。格格关氏、追封简嫔。格格沈氏、追封逊嫔。交内务府大臣等、按其追封品级。照例办理。暂停于静安庄之傍所。俟万年吉地工程完竣。于随同皇后梓宫送往。　　

○赏从征湖南复调赴川省之粤兵。行装银。　　

○以京师雨泽愆期。命设坛祈祷。刑部清理庶狱。　　

○癸巳。恒瑞奏报、追剿山阳县贼匪。赏骁骑校禄成。武举马昌杰、巴图鲁名号。前锋文泰等、蓝翎。余升擢有差。　　

○兴肇奏报、剿捕绣花岭贼匪。赏协领喜布禅、花翎。前锋倭克济纳、蓝翎。余升擢有差。　　

○甲午。上诣觉生寺时应宫拈香。诣大高殿行礼。　　

○还宫。　　

○谕内阁、詹事府各员京察。曏既归翰林院掌院办理。而该衙门事务。又仍系该堂官自行。未归画一。愿办未免疏漏。所有詹事府衙门事务。嗣后均著翰林院掌院管理。　　

○赏予告大学士蔡新子举人本俊。内阁中书。　　

○乙未。上御太和殿视朝。王以下文武升转各官谢恩。　　

○幸圆明园。　　

○问太上皇帝安。　　

○吉庆奏报、黔苗由上捧八渡地方。抢渡粤岸。总兵官王林、拒贼受伤。赏王林花翎。　　

○丙申。上侍太上皇帝诣黑龙潭神祠拈香。　　

○丁酉。谕军机大臣等、平粜粮石之事。不可轻易举行。京师向遇粮价稍增之年。一办平粜。商贩闻风。即有居奇抬价之弊。现据景安奏、豫省雨水沾足。二麦畅茂。早禾亦皆透发。一经招徕复业。粮价即可渐平。此时景安。惟当招集流散。妥为抚绥。趁此雨泽优沾之时。赶种大田。庶使流移复业。民气渐纾。市集粮价。不求其平而自平矣。将此谕令知之。　　

○浙江巡抚玉德参奏、定海镇总兵官王凯、不惯乘舟。又无筹运。不胜总兵官之任。上以王凯系贵州人。由陆路出身。念其曾有劳迹。命驰往南笼。交与勒保。留于军营带兵委用。如果出力。即酌量以云南副将补用。　　

○以浙江台州协副将岳玺、为定海镇总兵官。　　

○署两江总督苏凌阿奏请、疏浚安徽宿州灵璧县境内之濉股河。凤台县之裔沟河。江苏丰沛二县之顺堤河、食城河等处。从之。　　

○己亥。宜绵奏报、均克四川王家寨贼寨。赏总兵官百祥、提督衔。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。五月。庚子朔。上奉太上皇帝命。敕谕安南国王阮光缵。近因洋面地方。时有匪徒劫掠之事。曾经闽粤总督照会该国王。一体协拏。今据两广总督臣奏称。该国王差委官弁丁公雪等、带领兵船。前赴夷洋巡查剿捕。拏获盗匪黄柱陈乐等六十余名。将所获人犯船械。解送内地办理。并于贼匪屯聚处所。派委妥干员弁留兵设守。太上皇帝甚嘉该国王小心敬事。恭顺矢诚。用是特沛渥恩。加以优赉。兹颁去如意、玉山、蟒锦、纱器等件。委员赍往宣赐。以昭优奖。该国王仰承宠眷。益当饬令所属员弁。悉力巡防。随时搜捕。如有盗匪仍前在洋滋扰。即行擒拏。解交内地究办。若能拏获盗首。更为奋勉可嘉。务使奸匪肃清。根株净尽。以安商旅而靖海洋。该国王尚其恪恭效顺。弥深感励。以期倍沐恩施。钦此。特谕。　　

○谕军机大臣等、吉庆奏、官兵在西隆八达等处。叠次打仗得胜。看来西隆州边境。虽有贼匪屯聚。节经剿杀。势已穷蹙。较之南笼。办理自易。吉庆等将粤西边境肃清。速赴南笼。会同勒保合力进剿。将此传谕知之。　　

○又谕、顷将恒瑞等节次奏摺阅看。先称行抵十里铺。贼匪自南而来。恒瑞击败东窜。其续奏摺内。又称在十里铺剿败南来之贼。向西南奔窜。又兴肇前奏、在涝峪地方。贼向北来。经官兵剿杀。纷纷南窜。而与恒瑞联衔之摺。又称在涝峪截杀贼匪。向西而逸。究属南乎。抑为西乎。且庆成前奏、贼匪欲偷渡汉江。经庆成等截杀。窜赴陕境。当经约会恒瑞两面夹击。如果属实。庆成自东南而西北。恒瑞自西北而东南。正可会剿。何以又任西究。可见纸上空谈。岂可凭信。军营打仗。全凭伊等据实声叙。方可指示。今不但方向前后不符。即情节亦支离互异。看来恒瑞、庆成、俱难倚仗。惠龄此时自已早抵山阳。务须察探贼踪。将贼首驱归一处。以期及早歼擒。将此各谕知之。　　

