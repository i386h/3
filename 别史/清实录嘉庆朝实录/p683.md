<!-- { "loadSidebar": true } -->
○谕内阁、朕本年临幸热河。阅看射靶官兵二十四名内。中五箭者五名。其余中四箭三箭者不等。中两箭者仅止三人。并无不中箭者。此皆平日操演精练。所有中靶人员。俱已酌量加恩赏赉。因思每次由京派出随围各营章京等步射。火器健锐两营尚稍可观。前锋护军各营章京中箭人数甚少。热河官兵、与京城官兵、同系满洲奴仆。操演亦应相同。若谓热河射箭之官兵。皆择精练者在朕前豫备。岂京城豫备朕前射箭之章京等、竟不选择耶。看来前锋统领、护军统领、平日不加妥为操演。实属不堪。除将前锋统领、护军统领等、俱著申饬外。嗣后各该管章京、务须加意管束。操演兵丁。凡遇派出在朕前射靶章京。务各加意精选。如仍步射平常。必当从重治罪。明年射靶。果能如热河官兵步射优长。朕亦必照此加恩赏赉。　　

○谕军机大臣等、百龄等奏、添建邳宿闸座、现在勘定、勒限赶办一摺。昨据该督等奏称、该处地形土性多有窒碍。添建闸座无益。徒滋糜费。今又奏请于庄家楼、及头湾、两处添建石闸二座。所奏前后两歧。大属非是。朕综理庶务。从不豫存成见。该督等身膺重任。于地方公务应办与否。惟当斟酌尽善。归于一是。今添建闸座一事。所言自相予盾。甚非实心为公之道。且所奏添建石闸二座。又系将旧有之闸、拆除移造。意图将就塞责。岂非徒劳无益。百龄、黎世序、不应若此。俱著传上□日申饬。所有该处闸座。仍尊照前上□日毋庸兴办。其江境旧有闸座损坏者。著该督等一律修补完整。以利宣蓄。至所称骆马湖尾闾五坝迤下、应添碎石滚坝一节。既于湖潴运道有益。著照所请、即行估计兴办。将此谕令知之。　　

○赏热河兵丁一月钱粮。　　

○甲午。予陕西阵亡六品军功张钰、祭葬世职如守备例。田贵、祭葬世职如千总例。佟要元、蒋魁、周立坤、及乡勇刘思宏、赏恤如例。　　

○予云南贵州阵亡外委杨伟、马才周、马子金、黄世禄、祭葬世职。兵丁陈广元等七名、赏恤如例。　　

○予福建浙江出洋捕盗淹毙额外外委林上珠、兵丁李法等、六十五名、赏恤如例。　　

○是月。河东河道总督李亨特奏、臣赴豫查工。适七月十二三等日大雨。东省当亦均沾。现饬曹濮一带工员。如得透雨。赶紧收蓄湖水。批、收蓄湖水。固待天泽。然人力不可不尽。良法不可不筹。勉力办理勿误。今岁若再缺乏。汝罪不赦。慎之。　　

○又奏、原任山东泇河同知师慕祖、前因微山湖水短绌、禀请开放苏家山闸引黄济运案内、降二级调用。兹据呈请捐复原官。查该员在工年久。办事勤干。可否准其捐复。出自圣恩。批、既系熟手。不应出此鄙见。较陆言不知情形者尤重。若从所请。则在工人员皆豫糜帑项。以为他日捐复之用。断不准行。不许再行渎奏。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百七十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十八年。癸酉。八月。乙未朔。谕内阁、衡龄奏、满营驻防兵丁公费、请筹款接济一摺。太原驻防兵丁、每年实需公费银八百二十四两零。遇闰之年。应加增银六十八两零。系公用必需之项。据该抚查明该省藩库有社义息谷变价银款、可以动拨。著照所请、于此项银数内、拨银二万两、发交典当生息。所收息银。按月支放满营应需公费。以资接济。其支剩息银。核计五年后可得银八千余两。仍著发商生息。所得息银支放公费。即将原拨本银二万两提还归款。　　

○又谕、据勒保等奏、查明吏部议处傅士奎等五案、轻重未协。系因例无挪改月日议处专条。以致援引失当。各部堂官于应办事件。果能督率司员。逐案体察情形。详悉核办。则书吏等不敢高下其手。亦何至援引比例畸重畸轻。显有舛误。乃近日各堂官于呈堂稿件、率皆随便阅画。并不详核案情。致滋敝□大混。即如吏部议处傅士奎等五案、意为轻重。难保非书吏从中舞敝□大。此时姑不深究。所有承办之堂官。著与各司官等、一并交都察院查取职名、分别议处。以示惩儆。至傅士奎等呈请捐复一节。现据勒保等查明均应议准。邹炳泰身任尚书。总理铨部事务。遇有呈请捐复著。应准应驳。自当准情核议。乃于傅士奎一案、则已驳复准。旋又改驳。于夏本荣一案、则已准复驳。茫无定见。殊有未合。邹炳泰、著交都察院议处。初彭龄于此二案。既与邹炳泰意见不同。不妨两议。或专摺陈奏。乃于批准傅士奎捐复之后、又随同改驳。驳亦未合。惟此五案议处失当之处。究由初彭龄奏明查办。著加恩改为察议。其官员挪改案件月日规避处分者、应如何议处之处。即著吏部按其规避处分之轻重、酌定专条、奏明载入则例。永远遵办。　　

○谕军机大臣等、前据步军统领衙门查讯兴奎第三子额僧保、据供本年三月闲、伊自乌噜木齐进京时。伊父给伊银二千八八百两。令其带回生息。当经降上□日交留京王大臣等、传到额僧保、讯问伊父得银来历、及署内尚有存银若干。本日留京王臣臣等覆奏、传讯额僧保、据供伊父除交给银二千八百两带京外、任所约尚有存蓄银三千余两、伊父每逢年节、绿营官员公送礼物、闲有银一二百两不等、伊父俱行收受、其州县等官年节送礼、只收缎食物、从未收受银两等语。兴奎以都统大员。不思洁己奉公。收受绿营官员馈送银两。殊属贪鄙。除已降上□日吉纶等、令将兴奎及伊子额僧保名下在京赀产籍没外。松筠长龄二人到彼后。即著传上□日将兴奎革职。并将伊任所赀财严密查抄。现在兴奎任所赀财、是否仅如额僧保所供之数。兴奎平日有无得受州县馈送银两、及此外另有婪索之处。均再查讯明确。据实奏闻。勿任支饰。至此外恒杰所控各款。如矢公教、并上元节点放烟火、及协领成格醉骂公堂各款。现在讯问额僧保俱属有因。惟与原控情节轻重互异。并著松筠等同其余所告各款、一并彻底究明。核实办理。将此谕令知之。　　

○以候补三品京堂蒋予蒲、为宗人府府丞。　　

○以喀喇沁公玛哈巴拉、为理藩院额外侍郎。　　

○丙申。谕内阁、成书奏、由京带赴热河引见之兵部主事姚堃、在昌平州地方被劫一摺。询据姚堃禀称、伊于七月二十七日黄昏时、行至昌平州地方沙孤堆之北、八仙庄之南、遇有劫贼一夥、手持绳鞭刀棍、将伊车夫家人打伤、劫去银钱衣物骡马、祇留引见衣帽等语。昌平州所属八仙庄等处。系近畿辇毂之下。且距圆明园不远。每届驻跸热河。该处为官员人等往来孔道。乃有劫贼行强拒伤跟役车夫之案。皆由地方官平日缉捕废弛所致。深堪痛恨。昌平州知州冯绩熙、著革职、留于地方协缉。如能限内获犯。照例办理。逾限不获。即行具奏候上□日。该管坝昌道士俊、著交部严加议处。兼管顺天府府尹事务邹炳泰、顺天府府尹李钧＜闲＞、著交部议处。所有此案行劫贼犯、著直隶总督顺天府饬属一体勒限严拏务获。无任远扬漏网。　　

○又谕、庆惠等奏、查明大凌河牡群马匹情形、分别定拟一摺。前据福疆阿奏、大凌河牧群、本年倒毙及生癞马匹、为数过多。经朕派令庆惠、阿勒精阿、前往确查据实具奏。兹据庆惠等详细讯明、该牧长等尚无盗卖捏饰情敝□大、奏请分别革职赔补等语。该处牧群马匹。经庆惠等查明现在生癞者一千六百四十余匹。倒毙者一千三百二十余匹。虽讯无盗卖捏饰情事。该牧长等餧养失宜。以致生癞倒毙、竟有如是之多。其咎甚重。牧长多伦布等七员所管四群马匹、尽数损伤。若照庆惠等所奏、仅予革职。尚属宽纵。牧长多伦布、音德讷、多仪、副牧长穆特恩布、常布、德升额、保德、七员、俱著革职。在该处枷号三个月。满日充当牧丁差使。其为数较多之牧长巴哈那、兴德、勇伸、穆京阿、副牧长秋德、乌尔登额、乌金泰、舒金泰、八员。著照所请、革去顶带。四年无过、方准开复。其为数较少之牧长扎青阿、富伦泰、副牧长七十三、他思哈、塔隆阿、西勒们、六员。著加恩免其降革。至圈养不善之庄头杜文远等十三名。著全行斥革。应赔马价。著照庆惠等所奏、按其在圈在厂。责令官丁庄头等、勒限六年分别赔补。翼领图善泰、格尔特、有总管马群之责。漫无经理。殊属怠玩。图善泰、格尔特、俱著革职。作为牧丁。在该处效力。无庸交部严议。副都统福疆阿、人本软弱。于所管牧务、不能早为妥办。以致马匹损伤过多。应行示惩。福疆阿、著革去副都统。降为宗人府副理事官。戴用宗室顶带。回京当差。仍罚出职任俸四年。赔补马价。无庸交部严议。所遗锦州副都统员缺。著庆惠补授。庆惠于途次接奉此上□日。即速赴新任。令阿勒精阿前来复命。庆惠抵任后。著和宁前赴大凌河。将现在应办牧群各事宜、会同庆惠悉心筹办。庆惠此时无庸前来谢恩。俟办理妥协后。于十月十一月闲、将副都统印务交绪庄署理。庆惠再行来京谢恩。　　

○以通政使司副使王引之、为太仆寺卿。　　

○以头等侍卫纳尔松阿、为河南南阳镇总兵官。　　

○丁酉。祭先师孔子。遣大学士勒保行礼。　　

○谕军机大臣等、温承惠奏、奉天省应拨粟米二十万石、请循照向例、仍由奉省委员押运赴直交兑等语。奉天省每遇拨运米石。皆系奉省委员由海运送。循办已久。今若令直隶派员前往领兑。事属创始。所派之员不能熟悉海运。难期妥协。所有此项粟米。著和宁查照历办章程、委员押运赴直交兑。至移居宗室出关后。奉省须派员照料。恐该省人员不敷差遣。著照温承惠所请、移居宗室出关后。即令直隶所派文员按起径行送至盛京。奉省无庸另行派员接护。较为两便。将此各传谕知之。　　

○旌表守正捐躯山西文水县民妇王殷氏。汾阳县民任玠妻敦氏。　　

○戊戌。祭大社大稷。遣仪亲王永璇恭代行礼。　　

