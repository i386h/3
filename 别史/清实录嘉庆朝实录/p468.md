<!-- { "loadSidebar": true } -->
○谕内阁、朕因近日臣工性耽安逸者多。殊非夙夜在公黾勉趋事之道。节次训谕。不啻再三。前此因迎送玉牒一事。二三品大员内多有无故不到者。当经交议示惩。以为偷安者戒。昨又因恭移玉牒于寿皇殿尊藏。王公大臣等例应敬谨恭送。当派乾清门侍卫前往查记。朕意经前此降旨惩处之后。谅不敢仍前玩忽。乃经该侍卫等往查尚有未到者。当令军机大臣等详悉查明。除实有别项差使未到之员、无庸置议外。凯音布无故不到。应行议处。瑚素通阿上次迎送未到。此次又复报称患病。本系两次不到。但其患病属实。著与凯音布均照前次部议、罚俸九个月示儆。至裕兴前次迎送不到。业经议处。此次又复无故不到。是其安逸性成。难望精神振作。裕兴人本平常。于差使又复懒惰。不必再行交议。所有伊正黄旗满洲副都统散秩大臣、管理圆明园八旗内务府三旗事务。俱著全行革退。仍留公爵。令其照常上朝。此系朕策励臣工。振饬颓惰积习。慎勿再事因循。听之藐藐。有负谆谆训诲至意。　　

○又谕、朕披阅剿平三省邪匪方略内载、庆成自派往军营后。随同带兵。尚属奋勉。并带有旧伤。是以节次加恩用至将军。伊上年陛见来京。朕于召对时。询以曾否赏戴双眼花翎。原因其从征有年。素著劳绩。欲俟询问明确后。优予恩施。不料伊希图朦混。妄称曾经赏给。竟自蹈欺饰之咎。特将伊遣戍示惩。本年复经加恩赏给蓝翎侍卫。授为围场总管。今追溯前劳。念其获咎之由。祇为急于邀恩起见。尚非必不可原。庆成著格外加恩赏给二等侍卫。仍充围场总管。以示朕奖励戎行、有功必录至意。　　

○又谕、朕披阅剿平三省邪匪方略。从前湖北办理军需。该督抚任听局员滥支滥应。而于饷项缺乏之际。又不肯据实陈奏。辄以通融办理为能。嘉庆五年闲。朕因该省久未请饷。曾经降旨询问。并不待该省奏请。即行颁发饷银。拨给邻省米石。截留漕粮。俾资接济。彼时倭什布于粮饷拨到之后。又不以时给发。遂致兵勇等向民闲勒索。任意滋扰。几至贻误。经朕降旨将倭什布革职逮问。大加整饬。而昨据汪志伊章煦奏到湖北省积年未清仓库钱粮摺内叙称、各州县现在短缺之数。多至六十八万余两。声明致亏之由。系因承办军需。积久赔垫。是彼时伊等所谓通融办理者。不过将仓库钱粮。任意挪用。其闲浮支滥应。无所不有。皆系取给于此。今计算节次所发湖北饷银。不啻数千万两。而现在查核仓库。又复因此亏缺。在现任各员、皆系接收历任交代。尚非本任亏短。将来不过责令分赔。已足示惩。至从前经手之员。率意挪移帑项。其咎甚重。非仅著落赔补、即可免罪。著交汪志伊等查明彼时经手各员。除劣迹昭著如胡齐仑业经抵法外。其现在该省各员。如有承办军需、擅动仓库、亏缺数多、为众所共知者。著汪志伊等秉公确核。即行指名参奏治罪。以示惩儆。　　

○又谕、通政司副使阎泰和奏请清查外省冒籍一摺。据积山西省近年以来、南省士子接踵冒籍考试、入学补廪者、相继而起、其中获登科第身任职官者、亦不乏人、请饬交山西巡抚、严令地方官实力查禁等语。冒籍混考希图幸进之敝□大。不独山西为然。各直省恐亦在所不免。自应一体饬禁。以杜敝□大混。惟是欲严冒籍之禁。必先端始进之阶。士子报名应试。总须本籍廪保出结。方准与考。即由捐纳等项出仕者。亦必有本地方官印结。与其纷纷查办于事后。曷若慎重于事先。嗣后各直省督抚、应饬令地方官、于士子考试出仕之初。实力查禁。俾冒籍者无可侥幸。其业经中式、及现任职官、淮其自行呈明、应改归原籍者。照旧例行。将此通谕知之。　　

○调正蓝旗汉军副都统景熠、为正黄旗满洲副都统。以科布多参赞大臣扎克塔尔、为正蓝旗汉军副都统。　　

○甲戌。上幸北海。阅冰技。　　

○谕内阁、工部议覆、富俊奏请造送水师战船、并催解应需修理船只物料、以重海防一摺。金州水师营战船十只。于嘉庆十年。即应将三号六号船二只照例大修。所需料物等项。先据该将军题请行文浙省办解。经工部题覆咨取。至今三年之久。节经该部严催并不赶紧运送。以致修理迟延。船身曹□少朽。殊属懈玩。试思部臣核覆题奏依议准行各事宜。即与特旨交办之件无异。前经谆切训谕。何以仍视为具文。外省积习相沿。即此可见。所有此项应需大修船二只。因日久迟逾。已须另行拆造。即照部议、行令闽省如式赶造。于来年迅速解送金州水师营应用。其浙省承办迟延及督催不力之各上司职名。著该抚查明咨部分别议处。所有本年应行大修头二四五号战船四只。所需料物匠役。业于上年题请行取。亦未据该省解送。并著迅速委员赶运。无再迟缓。嗣后各部院题奏准行之件。傥外省并不作速查照遵办。任意迟逾。屡催罔应。一经参奏。当从严惩处不贷。将此通谕知之。　　

○谕军机大臣等、吴熊光等奏、查照御史郑士超陈奏粤东吏治情形各款、分别覆奏一摺。据称惩东民风犷悍、外洋内河、节次严饬舟师巡缉、获犯痛惩、而盗踪终未能净尽、其商渔船只、或因沧波浩淼之中、救援不及、匪船得以肆行无忌、若沿海港口要隘、则有舟师巡缉、其余亦有营汛炮台、向未闻有盗犯公然设立税局之事等语。所奏自系实在情形。所称关书王洪即王鋐、上年七月闲、在香山县灯笼州洋面遇贼被劫、嗣因贼匪闻拏畏惧、并查知王鋐系关口书办、即行放回、并非地方官出银代为捐赎一节。现在传询阿克当阿、与该督等所奏情形大略相同。惟所奏清远县民王水生、又英德县阙姓二十余家被劫之事、该督抚衙门均无报案等语。王水生及阙姓二十余家。据该御史奏姓名住址确有可据。似非全属子虚。何以该督抚衙门并无报案。或该县等因规避疏防处分。讳匿不报。亦未可定。该督等现已饬属密查。如有前项情敝□大。即著据实严参。至棍徒开设赌局每年收纳赃银一节。该督等以责令地方官查拏、仍恐有名无实、现已密委明干之员分投密访等语。匪徒设局聚赌。若果吏役等营私包庇。收受陋规。实属大干法纪。必须查明严办。以示惩儆。该督等密委明干之员。所委用者仍不外地方官吏。恐其中貌似有才。实则扶同支饰徇隐。转不能访察得实。不如遴派诚朴之员、令其据实查报。以期水落石出。又鸦片烟一项。亟应严禁。现在闽粤等省私行销贩者甚多。近并有携至京师售卖者。最为风俗之害。该督等现已通行饬禁。惟当严密稽查杜绝。毋任透漏。其钱粮积敝□大一节。该督等查明并无阳山县民人控告浮收之案。但该御史言之凿凿。自己确有见闻。该督等现复委员往查。设果有重敛虐民之处。即著从严参办。以肃官方。总之该督等身任海疆重寄。于地方吏治。洋面捕务。均须逐一加意整饬。无任怠玩废弛。方为不负倭任。又据另摺奏请饬禁洋钱一摺。江浙闽广等省行使洋钱。相沿已久。民闲称便。若遽纷纷饰禁。概令倾镕。无论势有难行。且恐徒滋扰累。激生事端。所奏不可行。至所称出洋铅斤、予以定限、或暂行停止一节。白铅为鼓铸所需。向例未禁出洋。自当定以限制。已另降谕旨、交该督会同监督常显体察情形。妥议章程具奏。其韶梧两关。并著吴熊光、一并查核具奏。将此谕令知之。　　

○户部议准、陕甘总督长龄疏报、乌噜木齐塔西河所、开垦地三顷九十亩有奇。照例升科。从之。　　

○乙亥。上幸瀛台。阅冰技。　　

○以故归化城土默特辅国公索诺木旺扎勒子济噜布、袭爵。　　

○丙子。谕内阁、本年届应举行军政之期。兵部将在京之都统护军统领副都统、左右翼总兵、銮仪使、内务府护军统领、在外之驻防将军、都统、副都统、领队大臣、提督、总兵、分晰开缮履历清单进呈。朕详加披阅。内盛京将军富俊、自＜闲＞任以来洁己奉公。办理地方诸务俱能认真。于所属营伍。亦能勤加训练。前年朕恭诣盛京。祗谒祖陵又阅二载。该处地方情形。甚为宁帖。自由该将军经理得宜所致。著加恩交部议叙。西安将军德楞泰、因上年办理宁陕叛匪事宜未能妥协革职留任。八年无过方准开复。现在已阅年余。陕省地方极为安辑。所有伊革职留任处分。著加恩开复。伊犁将军松筠、＜闲＞授迄今六载。安详镇静。边境敉宁。伊前在尚书任内。本曾加赏宫衔。嗣经缘事革退。兹仍加恩赏给太子少保衔。副都统丰绅殷德、前曾赏给公衔。因被奎福控告。止有一款属实。其余重款皆虚。当经革去公衔。仍留三等轻车都尉。上年复擢任副都统。已及一载。伊系固伦和孝公主额驸。著加恩赏给伯爵衔。副都统托尔欢、阿尔绷阿、俱年逾六旬。人亦平庸。著以原品休致。余著照旧供职。　　

○又谕、御史宗室绵鼎奏、请将满洲蒙古举人、于会试三科后归入选班以知县铨用者、照汉教习知县之例、定以限制、酌量分发各省一摺。所奏非是。八旗满洲蒙古。以清语骑射为本务。其名登科目者。向系依次铨选。并无分发各省之例。缘恐此端一开。则八旗士子。一经名列贤书。辄思出膺民社。希图外用。而于清语骑射转致荒疏。不惟沾染汉人习气。罔知勤习本业。且一时不能得缺。于铨补仍形壅滞。该御史系属宗室。不应率为此奏。著传旨申饬。原摺掷还。　　

○又谕、步军统领衙门奏、闲散宗室图克坦、持刀戳伤康德祥、请将图克坦解交刑部审讯一摺。据所录供词。康德祥素呼宗室图克坦为赵大等语。满洲本无汉字姓氏。市井之徒。因百家姓赵字居首。即以赵字为宗室之姓。又在宗室身系黄带。复以黄字为宗室之姓。此诚相沿陋习。殊属非是。若不将宗室等严加训导。益失满洲旧规。嗣后宗室如有以赵字黄字为姓者。必当痛加禁止。傥经此次严禁后。仍蹈陋习。即指名严参、从重治罪。　　

○以头等侍卫玉福、为正白旗蒙古副都统。火器营护军参领巴灵阿、为正白旗汉军副都统。　　

○旌表守正捐躯四川太平厅民萧泳超女萧氏。　　

○丁丑。上幸瀛台。阅冰技。　　

