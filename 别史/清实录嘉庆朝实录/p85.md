<!-- { "loadSidebar": true } -->
○以副都统衔富明阿、为喀什噶尔帮办大臣。调和阗办事大臣徐绩、为乌什办事大臣。和阗帮办大臣恩长、为和阗办事大臣。以副都统衔额勒金布、为帮办大臣。　　

○命头等侍卫一等海澄公黄嘉谟、在散秩大臣上行走。　　

○丙子。夏至。祭地于方泽。上亲诣行礼。　　

○诣雍和宫行礼。　　

○谕内阁据恒瑞奏剿贼情形一摺。此次恒瑞驰抵白马关。剿办南窜贼匪。分派将弁义首绕道前进。复自行带兵翻山绕出贼前。杀毙贼匪四百余名。擒获四十余名。并将被裹难民。给资回籍。妥为安抚。恒瑞于交卸督篆后。即日踹探贼踪。值炎蒸之际。闲道遄行。冒雨截击贼匪。擒斩多名。保障川西。不致被贼蹂躏。实属出力可嘉。恒瑞著交部议叙。其在事奋勇出力之将领员弁。并著恒瑞查明一并咨部甄叙。以示奖励。　　

○丁丑。上诣观德殿几筵前供奠。　　

○谕内阁、秦承恩身任陕西巡抚。于贼匪住来兴汉商州地方。不能认真堵御。抚恤难民。以致贼匪日久未能扑灭。经军机大臣会同刑部、将秦承恩照玩误军机律。定拟斩监候。固属按律办理。但念秦承恩本系书生。未娴军旅。若以未能堵剿窜匪。定拟重辟。则满洲大臣中。若惠龄、景安、宜绵、又当如何。且陕西之贼。皆从川楚窜往。并非起自陕境。秦承恩之不善防堵。较之惠龄任湖北巡抚时。聂杰人即在本境起事者。尤属有闲。今惠龄尚未知以严惩。仍准在家守制。若独将秦承恩治罪。转似朕宽待满洲而苛责汉人。同罪异罚。非所以示平允。前此降旨将秦承恩革职拏问。查抄家产者。因有人参秦承恩关闭城门。安生衙署。不纳难民。以致数万百姓触城投河而死。若果属实。则秦承恩以封疆大吏。纵贼殃民。罔恤人命。审明后。即当立置重典。监候尚不足蔽辜。嗣陆有仁到京。曾面加询问。据称实无其事。并以秦承恩久任陕西。于防堵贼匪路径尚为熟悉。彼时朕方以陆有仁一人之言。未可为据。及秦承恩解到后。经军机大臣会同刑部审讯。秦承恩所供节次剿贼。及三月初一日进城安抚难民。初二日出城赶赴军营。并无关闭城门致难民触城投河之事。历历可证。但系秦承恩一面之词。亦未可信。因降旨询问恒瑞、永保、王文雄、柯藩、台斐音。今据伊等先后奏到。众口一词。与秦承恩所供月日。俱属符合。是前此参奏秦承恩者所言不实。未免过赏矣。而秦承恩之咎。止于不能办贼。三年以来。非独伊一人为然。尚可量从末减。秦承恩业经革职。著加恩释放。令其回籍守制。闭门思过。俟服阕后。由本籍督臣咨送吏部带领引见。候朕另行简用。所有查抄秦承恩房产田地。另有旨谕费淳即行赏还。　　

○又昨。昨据姜晟奏、审拟郑源璹加扣平余。定拟斩监候一案。已交军机大臣会同该部核议具奏矣。朕阅郑源璹供词内称。署中有能唱戏之人。喜庆客。与外闲戏班一同演唱等语。民闲扮演献剧。原以藉谋生计。地方方偶遇年节。雇觅外闲戏班演唱。原所不禁。若署内自养戏班。则习俗攸关。奢靡妄费。并恐启旷废公事之渐。况朕闻近年各省督抚两司署内教演优人。及宴会酒食之费。并不自出己资。多系首县承办。首县复敛之于各州县。率皆朘小民之脂膏。供大吏之娱乐。辗转苛派。受害仍在吾民。湖南地方虽尚未激变。而川楚教匪。藉词滋事。未必不由于此。现当遏密之时。天下停止宴会。即二十七月后。京城内开设戏馆。亦令永远禁止。嗣后各省督抚司道署内。俱不许自养戏班。以肃官箴而维风化。再郑源璹供内。有眷属人口几及三百人之语。伊系一藩司。而署内食指如此其众。用度浩繁。其侵贪数逾八万两。亦势所必至。督抚中如书麟。朱圭。操守廉洁。署内不过数十人。所得廉俸。未尝不敷日用。此朕所素知者。地方大吏。惟当俭以养廉。不可从事奢华。以致簠簋不饬也。至藩司于收发库项。加增平余。任意克扣。恐不独郑源璹一人为然。州县等因藩司捉平过多。徵收钱粮时。亦必多取于民。闾阎深受其累。所关甚重。并著通谕各直省藩司。务当洗心涤虑。悛改积习。勉为廉吏。毋负朕谆谆训诲至意。　　

○戊寅。谕内阁、据德勒克扎布奏本年既不巡幸热河。请将未放给该处行宫等处当差官兵银二千余两。赏给操演兵等、以为饭食银两等语。此项孳生银两。原系皇考每岁巡幸热河。因彼处官兵差务较繁。加恩赏赉。本年朕不巡幸热河。若将此项银两赏给操演兵丁。嗣后朕巡幸热河时。又如何赏给。兵丁操演。系其分内之事。今若赏给热河操演兵丁饭食银两。京城及各处操演兵丁。岂能全行加给。况赏赐兵丁。自应出自朕恩。大员中往往任意代为属员格外祈恩。实为恶习。是惟知沽名钓誉。独不思恩威大权。不可下移取。德勒克扎布著严行申余外。其摺著毋庸议。　　

○转礼部右侍郎钱樾、为左侍郎。以署内阁学士邹炳泰、为礼部右侍郎。　　

○以奉宸苑卿明德、为西陵总管内务府大臣。范建丰专管泰宁镇总兵官事。　　

○命右春坊右中允吴省兰、提督湖南学政。　　

○己卯。以刑部左侍郎瑚图礼、为盛京兵部侍郎。转刑部右侍郎禄康、为左侍郎。调盛京刑部侍郎德瑛、为刑部右侍郎。盛京兵部侍郎铁保、为盛京刑部侍郎。兼管奉天府府尹事。　　

○庚辰。孝恭仁皇后忌辰。遣官祭景陵。　　

○上诣观德殿几筵前供奠。　　

○谕内阁、据琳宁奏、盛京夏园行宫。现已曹□少旧。请捐廉修理等语。夏园地方。向来并无行宫。乾隆四十七年。皇考诣成京谒陵。彼时侍郎德福。始于该处添建行宫一所。皇考赏银一千两。以为修建之费。仰窥圣意。即以该侍郎添建为非。特因成事不说耳。盖满洲旧俗。遇巡幸行围驻跸之处。向俱携带氊庐帐房。随处支立行营。从无建盖行宫之事。所以习劳勚而崇淳朴也。况盛京为根本之地。原因恭谒陵寝。用展思慕。非临幸江浙等省可比。尤应式遵前典。永守家风。今夏园一处。添建行宫。复因年久加之修葺。则将来踵事增华。凡跸路经临之处。势必概增行殿。开奢靡之渐。妄勤俭之遗。劳民伤财。于风俗殊有关系。朕甚不取。所有夏园行宫。既经曹□少旧。著即彻卸。其木料甎瓦等项。即留为盛京宫殿修理工程之用。朕将来诣盛京谒陵时。该处宫殿。亦祇须略为整理。毋得彩饰见新。致增华费。并不许呈进贡件。该将军等当共体朕意。　　

○又谕、原任兵部侍郎奉宽为朕启蒙师傅。前奉皇考敕旨。特追赠太师。并加礼部尚书衔。其时未经议及易名之典。奉宽。著加恩追谥。以奖旧学。至原任左都御史观保。礼部尚书德保。俱在上书房行走有年。学问优长。亦著一体加恩追谥所有应得谥法。著该衙门察例具奏。寻议上、赐奉宽谥文勤。观保、谥文恭。德保、谥文庄。　　

○追封孝淑皇后曾祖父原任员外郎爱星阿、祖父拜唐阿常安、三等公。曾祖母王佳氏、祖母李佳氏、为公妻一品夫人。祭一次。建碑修坟如例。　　

○兵部尚书富锐、以病乞休。允之。赏内大臣衔。　　

○转都察院左都御史傅森、为兵部尚书。以兵部右侍郎阿迪斯、为左都御史。内阁学士文宁、为兵部右侍郎。詹事府詹事英和、为内阁学士。兼礼部侍郎衔。　　

○以户部尚书布彦达赉、兼正黄旗领侍卫内大臣。兵部尚书傅森、兼镶蓝旗蒙古都统。参领定柱、为正白旗汉军副都统。署镶黄旗满洲副都统长龄、为镶白旗蒙古副都统。贝勒德麟、为銮仪卫銮仪使。　　

○辛巳。谕内阁、户部会同八旗内务府议驳、緼布条奏添设养育兵。先动正项给饷。再于直隶旗租内归款一摺。所驳甚是。已依议行矣。国家定立八旗内务府兵制。经费有常。原不得意为增益。前经緼布条奏、朕即以为事属难行。是以饬交核议。今据奏驳各条。如直隶旗租。每年解不足数。正项垫支。无可归款。又马甲缺出。先尽此项幼弱者挑补。则成丁者岂不转致壅滞。又各旗额兵。年终普赏。行之有年。今祇以余剩银两匀给。较向例减去大半。穷兵无以卒岁。种种窒碍。已属难行。而緼布所请增添兵数一节。满洲蒙古汉军共二十四旗。共添兵八千名。每旗祇三百余名。内务府三旗。转请添兵三千名。较外旗多至倍蓰。尤为错谬。緼布本系内务府人。伊具摺时尚未出旗。显系意存偏袒。徇私市惠。且緼布于具奏后。并不静候核议。辄于他事召对时。两次奏称部臣等欲行议驳。恳请降旨特准。以伊奏陈之事。私探部议。敢于朕前渎奏、必欲即行其言。緼布视朕为何如主。而敢以此等伎俩。于朕前尝试乎。若所言果当。朕于披览时即可允准、何必交议。纵使交议后部臣议驳。朕亦可特俞所请。在部臣等原不得操准驳之权。又岂有伊面恳之理乎。緼布见朕自亲政以来。如酌减税额。宽免代赔等事。恩施屡沛。而于臣工条奏。即有未协。无不曲示优容。伊遂将例外乞恩事件。妄行渎奏、以国家经费之需。为一己沽名之地。此风断不可长。緼布著交部议处。　　

○又谕据和硕仪亲王永璇等奏、昨日皇后出神武门。克勤郡王恒谨、并不回避。竟自迎面前行。请将恒谨革去王爵等语。凡遇主位出入。臣下例应回避。恒谨身为郡王。乃遇皇后出宫。太监等拦阻。置若罔闻。并不回避。竟自乘轿冲突。殊属不晓体制。大失人臣之道。恒谨著即照王大臣等所奏、革去王爵。降为闲散宗室。不准戴宗室顶带。著好自备资斧。前往西陵。交弘＜曰融＞差遣。效力赎罪。以示惩儆。其所遗王爵。著交宗人府照例带领引见承袭。至昨日跟随恒谨之包衣官员护卫等、前未劝阻。亦属非是。并著交宗人府查明咨部。俱著革职。该护军营步军营章京官员等、并不管阻。任听恒谨前行。咎亦难辞。并著交绵恩晋昌查明咨部斥革。所有护军步甲等俱著责革。绵恩晋昌。俱有管辖之责。亦属疏忽。绵恩晋昌著交部严加议处。　　

○命停止和阗产玉之哈拉哈什、桑欲树、雅哈琅、圭塔克、四处开采。　　

○以通政使司副使戴璐、为太仆寺卿。　　

○壬午。谕内阁据那奇泰奏于嫩江捞获用斧砍毙家主脱逃之为奴人犯张妙福尸身。当已磔戮等语原摺已批准行矣。似此减等发遣为奴人犯。理宜严加约束役使。此内如有不服管束者。与其令伊家主折磨役使。激成事端。则不如禀明该将军大臣等办理为当。著交那奇泰等晓谕该管官员。嗣后务将为奴人犯俱各严加约束。傥不服管教。即禀明将军大臣等、从重办理。毋致激成事端。　　

○调镶白旗蒙古副都统长龄、为镶白旗汉军副都统。镶白旗汉军副都统花尚阿、为镶白旗蒙古副都统。　　

