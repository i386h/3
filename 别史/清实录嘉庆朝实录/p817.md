<!-- { "loadSidebar": true } -->
○谕内阁、叶观潮等奏、请将上河厅属各汛堤堰、加帮培厚、并加高临清板闸一摺。东省临清闸外卫河。连年高于汶水。倒灌扪口。自应蓄高汶水。以敌卫河。得收刷涤之效。据该河督等勘明筹议。请将闸内堤堰增培高厚。著照所请。上河厅属。自聊城汛周家店起至临清汛砖板闸止。内聊城堂博清平临清四汛官堤七十一段。估需土方银一万七千七百一十九两零。准其由该省司库节年地丁银内。照数动拨。其民堰八十四段。估需土方银一万七千一百八十四两零。除聊城堂博临清四州县照例由民闲修筑外。清平一县。由该县捐办。其出夫挑土。仍令民闲自行办理。不许胥役经手。以杜敝□大端。至加高板闸两层。估需银一千三百一十四两零。亦著由该省司库动支。统限于明年四月内。一律完竣。官堤闸工。由该河督核明具奏。民堰土工。由该抚照例查办。　　

○缓徵江苏句容、山阳、阜宁、清河、桃源、安东、高邮、泰、江都、甘泉、兴化、宝应、铜山、萧、砀山、宿迁、睢宁、沭阳、上元、江宁、溧水、江浦、六合、盐城、东台、二十五州县、及淮安、大河、徐州、三卫、积欠额赋。　　

○庚子。上以岁暮祫祭太庙。自是日始。斋戒三日。　　

○辛丑。以福建兴化城守协副将庆熙、为浙江衢州镇总兵官。　　

○壬寅。以岁暮祫祭。遣官祭太庙中殿后殿。　　

○癸卯。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

○甲辰。上御保和殿。筵宴朝正外藩。科尔沁、喀喇沁、奈曼、苏尼特、浩齐特、阿巴噶、阿巴哈纳尔、乌珠穆沁、鄂尔多斯、巴林、土默特、敖汉、喀尔喀、吐鲁番、翁牛特、青海、伊克明安、土尔扈特、和硕特、王贝勒贝子公额驸台吉、及朝鲜琉球国正副使等。随文武大臣。依次就坐。诸乐并作。上进酒。召左翼、科尔沁卓哩克图亲王噶勒桑栋罗布、喀喇沁亲王衔扎萨克郡王满珠巴咱尔、科尔沁扎萨克郡王和硕额驸索特纳木多布斋、奈曼扎萨克郡王巴勒楚克、浩齐特扎萨克郡王贡楚克栋罗布、科尔沁贝勒鄂勒哲依图、土默特扎萨克贝子固伦额驸玛呢巴达喇、右翼、喀尔喀扎萨克亲王朋楚克达什、喀尔喀扎萨克郡王蕴端多尔济、回部郡王衔贝勒哈迪尔、翁牛特扎萨克贝勒达玛琳扎布、喀喇沁扎萨克贝勒托恩多、喀尔喀扎萨克贝勒凝保多尔济、喀喇沁扎萨克辅国公理藩院额外侍郎玛哈巴拉等。至御座前。赐酒成礼。　　

○是年。旌表孝子、江苏等省徐煌等九名。孝女、江苏省曹玉枝等二口。守节合例、宗室萨炳阿妻吴佳氏等三口。满洲护军常山妻瓜尔佳氏等一百八口。蒙古富成妻马佳氏等三十六口。汉军王兆麟妻门氏等三十五口。内务府敷式汉妻方佳氏等七口。各省驻防珂力萨朗妻白佳氏等二百四十三口。直隶等省白士聪妻张氏等八百二十八口。未婚守志、满洲鹤龄聘妻伊尔根觉罗氏一口。江苏等省潘师鼎聘妻陈氏等二十八口。百岁寿民妇、广东等省邹铁券等二十二名口。五世同堂、陕西等省薛崇孝等五十一家。各给银建坊如例。　　

○一产三男。四川等省杨存贵等四家。　　

○会计天下民数谷数。直隶等省通共大小男妇三万二千八百八十一万四千九百五十七名口。存仓米谷三千二百六十五万一千四十三石三斗七升六合五勺。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百二十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十二年。丁丑。春。正月。乙巳朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐皇子皇孙亲藩等宴。　　

○丙午。上御重华宫。恭宴廷臣及内廷翰林。以南薰殿奉藏图像联句。　　

○给直隶安、新安、雄、高阳、四州县、上年被水被雹灾民一月口粮。贷任邱县、被水灾民耔种。　　

○给江苏沛县、上年被水灾民一月口粮。　　

○给安徽泗、五河、凤阳、三州县、上年被水被旱灾民一月口粮。贷宿、灵璧、怀远、盱眙、四州县、及各卫所、贫民耔种。　　

○缓徵山东章邱、邹、滕、峄、钜野、济宁、鱼台、七州县、并各卫所、上年水灾额赋。　　

○贷江西清江、庐陵、二县、上年被旱灾民耔种。　　

○贷河南兰阳、仪封、汲、新乡、辉、获嘉、淇、浚、安阳、汤阴、临漳、内黄、永城、十三厅县、上年被雹被水灾民仓谷。　　

○贷山西岢岚、平陆、代、五台、四州县、被霜被雹灾民仓谷。　　

○贷甘肃皋兰、狄道、岷、陇西、伏羌、安化、宁、抚彝、武威、永昌、镇番、古浪、大通、清水、礼、徽、两当、安西、玉门、十九厅州县、及王子庄州同所属、上年歉收贫民耔种口粮。　　

○丁未。高宗纯皇帝忌辰。遣官祭裕陵。上诣奉先殿寿皇殿行礼。　　

○诣雍和宫行礼。火神庙拈香。　　

○戊申。上以上辛祈谷于上帝。自是日始。斋戒三日。　　

○己酉。谕内阁、张映汉奏、各属编查保甲完竣、请将办理认真之员、恳恩奖励一摺。编查保甲。系各省通行办理之事。不独湖北一省为然。此乃地方官分所应为。若因此遂加鼓励。恐各省纷纷保奏。不免失之太滥。江夏县知县刘琴、拏获邻境劫盗四名。尚有微劳足录。著照所请。刘琴遇有知县应升缺出、尽先奏请升署。汉阳县知县裘行恕、仅止稽查保甲。无功可叙。其所请递捐分发在任以直隶州知州候补之处、著不准行。　　

○谕军机大臣等、上年十二月闲、据孙玉庭等奏、湖北省传习牛八邪教先后赴官投具悔呈者、共有三百六十四名。本日据张映汉奏、该省沿习天主教具结投悔、将经卷十字架图像等件交官者、共三十七名。又交出大乘经卷具结改悔者十余名。均降上□日准其免罪。湖北省民人向来沿习邪教。经该地方官宣谕开导。具结改悔投案者、已有三四百名之多。俱将经卷图像等件呈缴到官。可见该民人等能知大义。系属真心改悔。不复诵习。方肯将家传经像全行交出。即或此内尚有一二暂时改悔、阅久复萌故智者。彼时查出再治其罪。而其真心改悔者。总十居八九。则化莠为良。所全者亦已多矣。直隶、山东、河南、向来邪教最多。山西近亦有传习邪教者。何以数年以来。并未见该督抚等奏有具结改悔投首之案。乡民愚鲁无知。苟图目前小利。不顾日后大害。惑于祸福之说。学习邪教。传染污风。历年已久。人数众多。诚有诛之不可胜诛者。若不导以湔洗之路。蚩蚩者氓。畏罹罪名。犹复深藏锢蔽。隐匿经卷。不行首报。是仍不能化其污俗。咸与维新。实堪怜悯。莫若仿照湖北现办之案。明白出示晓谕。凡向来习教之家。如真心悔悟。将经卷及一应邪书到官投缴。出具改悔甘结。州县官将所缴经卷申详督抚验明销毁。即将投悔之人奏明免其治罪。现在湖北业已办有成案。奏到之日。朕必照湖北一例施恩允准。如此、则地方少一莠民。即多一良民。祸福在一心转移。须加猛省。切勿沉迷。皆吾赤子。岂忍不救。较之逐处搜查。岂不事半功倍乎。至缉拏之祝现等、皆系谋逆重犯。罪在不赦。所以严拏务获者。系拏从逆之人。非拏习教之人。该四省民人内。如有向来习教、曾经窝藏祝现等犯、并知其现在隐匿处所者。一经到官出首。俾要犯就获。可见其人必系真心改悔。方肯将同教逆犯据实首报。审明之日。不但免其治罪。仍必优加恩赏。以示奖励。其军民人等如能拏获要犯。则其功甚大。朕必照节降谕上□日从重施恩。该督抚等务各通饬所属。尽心化导。广为宣谕。俾比里周知。革面革心。勉为良善。庶邪俗日渐改移。而要犯亦可从此就获矣。将此各谕令知之。　　

○庚戌。上诣南郊斋宫斋宿。　　

○辛亥。祈谷于上帝。上亲诣行礼。　　

○世祖章皇帝忌辰。遣官祭孝陵。　　

○谕内阁、先福等奏、军营出力之蓝翎马兵、现据自首系配军脱逃、恳恩曲宥、留营效力一摺。牛化麟以军犯在配潜逃。原有应得之罪。念其投效军营。身受多伤。杀贼立功。著有微劳。现又系自行呈首。著加恩免其前罪。仍准以蓝翎马兵留营效力。将来如有格外出力之处。方准拔补。不必定以三年。其杨遇春自请察议之处。著加恩宽免。　　

○壬子。享太庙。命皇次子智亲王旻宁恭代行礼。　　

○上诣大高殿行礼。　　

○幸圆明园。　　

○诣安佑宫行礼。　　

○遣官祭太岁之神。　　

○癸丑。谕内阁、坛庙祀典重大。执事各员。应倍矢恪恭。期无愆忒。本月初八日孟春时享太庙。读祝官桂芬、将二十二年误读为二十一年。有失敬谨。应交刑部治罪。该堂官等仅奏请将桂芬严加议处。并自请议处。甚属非是。桂芬、著即革职发往伊犁。以示惩儆。舒宁、色克精额、俱系赞礼郎出身。桂芬读祝错误。皆由伊等平日教习疏懈所致。伊二人均著交部严加议处。成宁管理太常寺甫经数日。著交部议处。至该衙门汉堂官。如仪文礼器有舛误之处。自应一并交议。今读祝系属清语。汉人不能谙悉。韩鼎晋、杨怿曾、俱著免其议处。　　

