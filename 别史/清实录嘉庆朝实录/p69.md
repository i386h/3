<!-- { "loadSidebar": true } -->
○谕军机大臣等、此次贼匪扰及甘境。经广厚及吉兰泰等、先后带兵前往堵剿。各处文武。亦皆先事豫防。贼匪知该处有备。仍复折回陕境。不致甘省民人又遭劫掠。此旨皇考在天之灵。默加佑护。览奏益深敬慰。至所奏布置情形。亦俱妥协。此时贼匪已回窜陕境。后路尤关紧要。所办甚是。即摺内所奏杀贼仅数十名。而阵亡兵勇。为数转多。即此可见其开报得实。并无讳匿伤亡。虚报功级之处。如此方合入告之体。胜于宜绵多矣。其打仗奋勇之都司及武举等、著查明咨部奖叙。阵亡兵勇。著造册咨部照例议恤。至此股贼匪。昨据明亮等奏到已痛加剿杀。计日内即可歼。除广厚此时总宜与吉兰泰分择要隘之处。严密防堵。第一以镇静为要。慎勿越境邀功。稍涉张皇。致百姓先自惊扰也。将此传谕知之。　　

○调正黄旗蒙古副都统恭阿拉、为镶红旗满洲副都统。以上驷院卿图默慎、为正黄旗蒙古副都统。　　

○癸卯。春分。朝日于东郊。遣肃亲王永锡行礼。　　

○安徽巡抚陈用敷奏、浙江监生陈卿延、捐纳县丞职衔。曾在前督臣毕沅署、帮办笔墨。存有湖广总督空白官封。毕沅病故未经缴销。遂捏造湖广总督景安奏请采买军需米石摺藳。及知会九江芜湖浒墅三关拨动银两书藳。假刻委员木戳。先至九江关投书。九江道刘朴。因无项可拨。发给回文。该犯复至安抚衙门投书。署巡抚朱圭。以无印文知会。迹涉可疑。咨查楚省。并札饬芜湖关员查拏。适该犯到关投书。盘获解省。讯供前情不讳。应照伪造关防印记。盗各衙门文书。事干军机钱粮。绞监候律拟绞。请旨即行正法。以昭炯戒。得旨、陈用敷奏审拟私盗印封撞骗关饷一案。已批交军机王大臣会同列部核拟具奏矣。陈卿延。存留空白印封。捏造摺藳。撞骗关课。应照盗各衙门文书事干军机钱粮律。拟绞监候。今陈用敷奏请即行正法。又系于本律之外加重办理。前经降旨。内外问刑衙门。祇应按律科断。不得于律外援引从重之条。即有情节较重者。亦必候朕随案酌定。今陈用敷办理此案。尚在未奉前旨之先。是以如此定拟。但所称以昭炯戒之词。殊非按律入奏之体。陈卿延一犯。已令核覆时仍照本律拟绞监候。以符定律。著赶入本年秋审情实办理。九江道刘扑。于陈卿延到关撞骗时。既以该犯赍有官封。并无印文。形迹可疑。未经发给银两。即当扣留究讯。据实奏闻。否则亦即当禀知巡抚审办。乃刘朴不加查讯。任其他往。设非朱圭留心查出。札饬芜湖关员拏获。则要犯几于漏网。刘朴实难辞咎。著交部议处。　　

○甲辰。上诣观德殿几筵前供奠。　　

○谕内阁、热河承德府、为每年太上皇考秋狝驻跸之地。该处民情素殷爱戴。朕心深为怜悯。著将承德府、及所属州县、并经过畿内之宛平、顺义、怀柔、密云、昌平等州县、本年应徵钱粮。全行蠲免。至陵寝一路。将来奉移时。应先期修垫道路。该处百姓亦宜轸恤。著将大兴、三河、通州、蓟州、遵化等州县、本年应徵钱粮。一并普行蠲免。并著直隶总督于接奉部文行知后。速即刊刻誊黄。遍行黏贴晓谕、毋得仍前压搁。任听不肖官吏私徵弊混。庶恩膏下逮。小民得沾实惠。该部即遵谕行。　　

○谕军机大臣等、福宁奏筹办粮饷一摺。殊多浮泛之词。此次办理军务。为期已久。而军需经费。数逾七千余万之多。尤属向来罕有。总缘伊等倚恃和珅为之护庇。遂致恣意妄为。毫无顾忌。带兵各大员。皆踵福康安和琳习气。在军营中酒肉声歌。相为娱乐。以国家经费之需。供伊等嬯戏之用。此等积弊。朕闻之熟矣。现在各处奏报、无不直达朕前。军机大臣。除承旨书谕外。多不与闻。一切赏罚。皆断自朕衷。臣工遇有微劳。非军机大臣所能保奏录用。傥获有罪愆。军机大臣亦不敢为之挽回匡救。伊等若不痛改前非。则是自甘重戾矣。至军营支费。原应实用实销。即或例外供支。通融办理。亦必有实在情形。可以覆核。若如现在军营。各路兵勇。日费虽多。而迟延不发。多令枵腹将事。至领兵大员。则任意支用。承办者不敢过问。无怪其浮滥更甚也。勒保系经略大臣。综理储备。而福宁系专办粮饷之人。若再不知撙节。仍前通同欺隐。伊等独不自为身家虑乎。至讷音。前已有旨饬查。今摺内叙其在开县驻守。非逗遛而何。其各处留养伤病满汉官兵。即应通饬查明。各令归旗回伍。以示体恤而节浮费。将此传谕知之。　　

○大学士王杰等遵旨谨拟。恭上孝贤皇后尊谥曰。孝贤诚正敦穆仁惠辅天昌圣纯皇后。恭上孝仪皇后尊谥曰。孝仪恭顺康裕慈仁翼天毓圣纯皇后。得旨、是。依议。　　

○刑部议奏、川楚教匪缘坐犯属。男年十六以上者。照例发黑龙江为奴。其妇女及男年十岁以下者。给有力之满洲蒙古大臣家为奴。其十一以上十五以下者。仍监禁俟成丁时。发新疆安插。从之。　　

○刑部侍郎汪承霈奏、自川楚用兵以来。非无畏罪投降之人。或兵弁邀功。将束身归命者作为拏获。甚至散归田亩之人。冒功骈戮。以致被胁者畏死裹足。甘心从贼。又该省支发盐菜口粮等项。未免过于严紧。将帅大员。则仍前多支。而兵丁乡勇分内应得之项。有迟至数月未领者。又各股首逆。虽罪应寸磔。而其人究无足重轻。亦不必拘以生擒。以期克日竣功等款。得旨。汪承霈条奏、皆切中三年以来军营之弊。与近日所降谕旨相合。将原摺发交勒保阅看。务须力加整顿。以期及早蒇功。　　

○吏部尚书乌噜木齐都统书麟奏、请于库贮兵丁马价银两内。动用二万两交商生息。作为养赡鳏寡孤独之项。从之。　　

○命安徽学政通政使司通政使陈霞蔚、来京供职。翰林院侍读王绶、提督安徽学政。　　

○乙巳。谕内阁、嘉庆元年十二月内。先经钦奉皇考高宗纯皇帝敕旨。雍正年间于养心殿东佛堂佛龛之右。供奉圣祖仁皇帝孝恭仁皇后神位。是以朕遵照成法。亦于右次添供皇考世宗宪皇帝孝圣宪皇后神牌于一龛。万万年之后。嗣皇帝自当照此一例供奉。因思养心殿西佛堂现供之佛。将来朕移居宁寿宫之养性殿时。应移于养性殿之西配殿。现在养心殿之西配殿。照东佛堂一律造龛。将来万万年后。中间佛龛之左右。依次安设神牌。俟传至朕元孙万年后。再将东佛堂圣祖牌位移于寿皇殿等因。钦此。嗣于嘉庆二年十一月初六日。朕又面奉敕旨。将来万万年后。应敬将圣祖仁皇帝孝恭仁皇后神牌。移供寿皇殿。再敬将世宗宪皇帝孝圣宪皇后神牌。移供于西龛之东。嗣皇帝敬奉考妣神牌。供奉于西龛之西。钦此。朕祗聆面训。谨志弗忘。今钦遵嘉庆二年续奉敕旨。应敬将圣祖仁皇帝孝恭仁皇后神牌。移奉于寿皇殿。世宗宪皇帝孝圣宪皇后神牌。移奉于西龛之东。即著祗造皇考高宗纯皇帝皇妣孝仪纯皇后神牌。涓吉供奉于西龛之西。用昭妥侑。所有一切派员移奉各事宜。著该衙门敬谨豫备。其圆明园安佑宫。亦敬谨照此恭移安奉。　　

○定准宗室乡会试例。并增各部司员宗室额缺。谕内阁、宗室向有会试之例。后经停止。敬惟皇考圣意。原因宗室当娴习骑射。以存满洲旧俗。恐其专攻文艺。沾染汉人习气。转致弓马生疏。然自停止考试以后。骑射亦未能精熟。天潢支派繁衍。自当仍准应试。广其登进之路。兼可使读书变化气质。不致无所执业。别生事端。且应试之前。例应阅射马步箭。方准入场。于骑射原不至偏废。旧制、宗室俱不由乡举。径赴会试。未免过优。嗣后宗室应考者。自辛酉科为始。与生监一体乡试。应定中额。著礼部核议奏闻。候朕酌定。再向来宗室人员。止在宗人府供职。升转科道。其途亦属稍隘。嗣后各部司员。准以宗室补用。其如何酌定额缺之处。著吏部会同宗人府议奏。　　

○谕军机大臣等、奉节一路。与楚省接壤。高杞现驻归州巴东一带。务以封域为重。督率兵勇严密堵御。景安向来畏葸无能。惟知在无贼处闲住。此时夔州贼匪有东窜之势。景安当择紧要边界。亲身防堵。勉赎前愆。傥有懈弛。惟景安高杞是问。再惠龄已知伊母身故之信。不必再留军营。著即回京守制。此一路官兵。即著德楞泰统领。并著勒保于将领内酌派一员。帮同德楞泰剿办。将此传谕知之。　　

○以擒获川省首逆罗其清功。赏知州崔特峰、毛大瀛、游击喜明、张凤、刘惟馨、都司三家保、常禄、守备马万年、马援、千总张应贵、曾寿、花翎。守备郑振贵等、蓝翎。余升赏有差。　　

○丙午。上诣观德殿几筵前供奠。　　

○以前任太仆寺卿阎泰和、为太仆寺卿。　　

○丁未。遣官祭历代帝王庙。　　

○以吏部尚书朱圭、工部尚书那彦成、为国史馆副总裁官。　　

○旌表守正捐躯安徽阜阳县民李子京女李氏。　　

○戊申。上诣观德殿几筵前供奠。　　

○以光禄寺卿赓音布、为太常寺卿。　　

○漕运总督梁肯堂、以年老命来京另候简用。以前任山西巡抚蒋兆奎、为漕运总督。　　

○庚戌。上诣观德殿几筵前供奠。　　

○谕内阁、刑部查奏在监人犯。经朕详核案情。内总兵黄瑞、副将朱士奉、游击何天标、都司福宁阿、四名。均因未能严防卡汛。致贼窜逸。各有应得之罪。但朱士奉。身受枪石伤数处。何天标、亦受枪予伤数处。尚系实力御贼。朱士奉、著降一等赏给参将。何天标、降一等赏给都司。如伤未痊愈。即令回籍调养。若已就痊可。即发往四川军营。自备资斧。交勒保差委。至黄瑞、福宁阿、并未受伤。黄瑞、著降四等赏给都司。福宁阿既系旗人。著赏给护军校。亦俱发往四川军营。自备资斧。交勒保差委。与朱士奉等效力赎罪。至伊辙布子之哈青、钱受椿之子钱三幼子、年俱幼穉。毫无知识。且伊辙布钱受椿年长之子。皆已发遣。哈青、钱三幼子、均著加恩释放。各回旗籍。年及岁时。亦免其发遣。　　

○辛亥。谕军机大臣等、据陕甘学政宋澍、条奏军营事宜。一称带兵大员。舍贼不追。先奏胜仗。致贼远窜。其弊起于粉饰。讳败为胜。易罚为赏。将备等因而观望挟制。不能令行禁止。一称带兵大员。已离川省。总统耳目有所不及。陕楚督抚碍于情面。一任坐失机宜。并不报明总统。一称大兵追贼。州县豫备粮饷。早则被贼擒掠。迟则尾随不及。带兵者以贻误藉词需索。地方官畏其参奏。百计逢迎。一称贼匪蹂躏之区。多系往来熟径。南山一带。岂无险要可扼。而川省官兵日事尾追。奔驰疲乏。陕楚之兵。分投堵御。亦形单弱。以上军营积弊。自皆系实在情形。著勒保留心整饬。以肃戎行。　　

