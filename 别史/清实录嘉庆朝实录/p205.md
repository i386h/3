<!-- { "loadSidebar": true } -->
○丁巳。谕内阁、据左右翼前锋统领等奏称、于本年十月十五日起。率领各章京护军等、照例演习步围等语。我朝定鼎之初。城外左近地方。尚未遍行开垦。犹有禽兽栖止。是以曾派官兵演习步围。藉以肄武。今承平日久。城外左近。俱已耕种田亩。并无长林丰草。安有禽兽。若仍派官兵行围。不过虚应故事而已。朕综理庶政。惟在崇实。不尚虚文。各大臣俱宜实心实力。督率该管兵丁、按时操演。以臻精锐。何必务此虚文。若拘泥定例。演习步围。转误兵丁操练。尤为不可。将此传谕该管大臣等、嗣后各营演习步围一事。著永远停止。　　

○德楞泰奏报、歼毙首逆龙绍周、全股埽荡。并设法翦除零星散匪。得旨奖赉。德楞泰、赛冲阿温春、均下部议叙。弁兵赏赉有差。　　

○以故一等公安禄弟安成、袭爵。在御前侍卫上行走。　　

○戊午。上御太和殿视朝。王以下文武升转各官谢恩。。　　

○谕内阁、刑部奏、审拟放米迟延、并捏报完竣之监督德永等、分别革职办理一摺。已依议行矣。其逾限未领俸米各员。另缮清单进呈。例不准复行支领。但据单开限外未领者。共有二十二员之多。内奕绪系应领二品半俸。伊职分较大。何至逾限不领。应不准其补支。其余各员。著加恩准其各按品级支领一半。以示格外体恤至意。嗣后如再逾定限。不独将该员应领米石、照例扣留存仓。并当治以迟延之罪。　　

○兵部以武会试中额请。得旨、汉军取中四名。奉天取中一名。直隶取中六名。陕甘取中四名。广东取中六名。河南取中三名。山东取中五名。江苏取中一名。安徽取中二名。山西取中三名。湖北取中三名。湖南取中一名。四川取中三名。广西取中一名。福建取中三名。浙江取中三名。江西取中二名。云南取中二名。贵州取中一名。　　

○以直隶正定镇总兵官扎勒杭阿、为乌噜木齐提督。直隶张家口副将玛富塔、为正定镇总兵官。　　

○免阿克苏所属阿哈雅尔村被水回民本年应纳官粮。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之八十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。十月。己未。旌表守正被戕陕西留坝厅民易子章妻邹氏。　　

○再展八旗内务府三旗兵丁。应扣借支库银限期两月。　　

○庚申谕内阁、前据莫瞻菉奏称、阌乡等处尚须添设都司等官。当经谕令颜检悉心妥议。兹据颜检覆奏情形。阌乡距潼关甚近。潼关向设副将一员。为陕省东南保障。即可为阌乡西面屏藩。且该县系陕州所辖。该州原设都司足资控制。自无须另行添设。至伏牛山之孙家店。该侍郎自因从前曾有贼踪阑入。是以请添千把各员在彼防守。但嘉庆二三年闲。该处守备调往他处堵御。贼匪偶得乘闲偷越。并非奔窜熟由之处。况此时大功将次告蒇。各路防守兵丁。均已陆续彻回。是孙家店守备。亦早经回至本汛。可以专驻巡防。岂有于各隘口遍为添设专员之理。莫瞻菉特为保护桑梓起见。又因近年教匪。曾在该处滋扰故有此奏。今既查明无庸添设。俱著照部议行。　　

○又谕、谢启昆奏、代进安南国王例贡表奏一摺。该国例贡。前已有旨、谕令将庚申年贡品、与前届应进之贡。俱于壬戌年一并呈进。此时该国王表奏。不特恭进戊午庚申等年例贡。并将下次甲子例贡。一体呈进。恳准该国陪臣于壬戌年进京瞻觐。该国王自因年来与农耐构衅。欲豫备职贡。遣使来京不过表其格外恭顺。希冀朕俯加鉴察。或可邀天朝恩助。但此意亦不必明言。该国王既恳将甲子例贡、于壬戌年遣使来京呈递。若不准其附进。转非所以示体恤。著谢启昆传谕阮光缵、以该国远处海峤。梯航万里。甲子贡期距壬戌不远。分年呈进。未免跋涉为劳。已奏明大皇帝鉴其忱悃。特加恩准其将戊午庚申壬戌甲子四次例贡。俱于来年一并遣使来京呈进。用昭徕远怀柔至意。将此谕令知之。　　

○辛酉。谕军机大臣等、吉庆等奏、夷洋盗匪陈添保、携眷投诚、应否免罪等语。向来海洋盗匪。遇有率领夥众投出者。往往赏给顶带。陈添保系著名巨盗。曾受安南伪封。情罪尤重。今悔罪投出。自未便仍予顶带即照该督等所请、将陈添保及伊子家属。安插南雄府交营县管束。并明白谕知、以伊受安南伪封罪应凌迟。姑念自行投出。宥其一死务须知感知惧。安静守法。勉为良民。若再有生事之处。必当严办不贷。又据另摺奏、粤东偶被飓风、查勘田禾并无伤损、不致成灾吹坏房屋船只、动项抚恤等语。所奏似近粉饰。粤东高廉等府。猝被飓风。房屋船只俱有损坏。并伤毙兵丁商民至数百名之多。安得以田禾并无伤损。即称勘不成灾。现据开报抚恤银两。约需四千余两。岂能遍及。除将被风吹损商渔船只、居民房屋、给予修费、及伤毙兵丁商民、赏给银两、准其作正开销外。著吉庆等再行确切查明。如尚有应行加恩之处。即速据实具奏。候朕另降恩旨。不可稍存讳饰。　　

○又谕、长麟奏、审拟汉民私赴番地谋殴肇衅、并铁布生番挟嫌抢夺一摺。此案王一血保等、以内地民人私赴番地。被逐出境。又挟嫌谋殴。将番众鹞子卖钱分用。以致番子等纠众报复。将伊家牛只财物抢夺洩忿。在番众固属不法。而推其致衅之由。实属汉民滋事。若祇将该番严办。转似内地袒护汉民。无以折服番众之心。而此等滋事汉民。亦无所示儆。长麟审拟此案。将汉民王一血保等三人。拟发吉林。番民察克拟发广东。两无偏向所拟尚为允协。已交刑部核议矣。至摺内所称、请将首先被获之番民木兹力一犯、宽免治罪等语。木兹力始虽听纠抢夺。嗣因患病并未同行。且能将案内各犯拏获过半。尚知畏惧。不但该番罪名应予宽免。并著长麟量加奖赏。所有现在未获各犯。谕令帮同查拏伊等声息相通。易于踪迹。案犯无难弋获也。将此谕令知之。　　

○贷湖南武陵、龙阳、二县、被水灾民种麦工本。并武陵县、修理堤垸银。　　

○癸亥。上诣雍和宫行礼。宣仁庙凝和庙火神庙拈香。　　

○谕内阁、额勒登保于嘉庆元年冬闲。攻克湖南平陇贼巢。曾经赏给侯爵。并双眼花翎。二年春闲。苗疆事竣。带兵前往湖北。因剿办教匪迟延。革去侯爵。授为伯爵。又因擒捕首逆覃加耀。办理迟缓。革去伯爵、及领侍卫内大臣、都统。后复授为经略大臣。又因屡次歼擒首逆冷添禄、阮正漋、庞洪胜、伍金柱、王廷诏、高三、马五、节经加恩复予优擢。递封二等子爵。赏还双眼花翎。数年以来。所至之处、身先士卒。调度有方。杨遇春等节次生获渠魁。皆系额勒登保分出兵力。调遣合宜故能所向克捷。将十余万之贼、歼除殆尽。所余仅十分之一。现在川北地方。惟李彬一股、夥匪尚有二千余人。较之从前擒获各首逆股内人数。亦相去悬绝。目下额勒登保复带兵前往通江一带。奋力截剿。即日定可歼净其另摺所奏军务戡定情形。及搜捕余匪办理善后各事宜。皆与朕每日指示军机大臣等意旨不谋而合。具见额勒登保胸有把握筹画全局悉中肯綮。深堪嘉奖。额勒登保著加恩晋封三等伯。并赏给黄面貂皮马褂一件。俟李彬一股剿净后。再加懋赏。德楞泰亦因平苗蒇功。赏给子爵、及双眼花翎。嗣剿办教匪在谷城杀贼千余。复赏用紫缰。旋因追剿齐王氏姚之富等未能迅速将伊所得世职花翎、紫缰、革去。自嘉庆四年以后。节次歼擒首逆冉文俦、高均德、杨开第、徐国谟等而其功绩最著者尤在截剿偷渡嘉陵江股匪生擒首逆冉添元。保全川西数百万生灵。至今该处民人。无不感颂。叠次加恩递封为一等子。赏还双眼花翎。本年又将徐添德龙绍周、两股剧贼。全行歼灭。厥功甚伟。著加恩晋封二等伯。并赏给黄面貂皮马褂一件此时川东惟汤刘二逆、尚有二千余人。德楞泰现由夔州入山迎击。与勒保两面夹剿。即可尽数埽除。俟汤刘股匪办理完竣。再当加恩优奖。赛冲阿、温春、在德楞泰一路带兵剿贼凡德楞泰所得之功。伊二人俱协同出力虽叠次仰邀恩赏。交部议叙。尚未得有世职。此次歼毙龙绍周、伊二人带兵剿办。赛冲阿著加恩赏骑都尉世职。并赏给海龙马褂一件温春、著赏云骑尉世职。并赏给黄面乌云豹马褂一件。以示奖励。至军机大臣庆桂、董诰戴衢亨数年以来。承旨书谕。尚能周到勤勉著加恩交部从优议叙。成德本年甫令在军机处行走。亦著加恩交部议叙。军机章京章煦、自剿办教匪以来。所有军营事件。系一手缮办。是以节次加恩升擢。昨因升用大理寺少卿。军机大臣奏明、不应在军机章京上行走。特降旨暂留。并著加恩交部从优议叙。其余出力章京等、著庆桂等择其尤为勤慎者奏明交部议叙。　　

○谕军机大臣等、吴熊光等奏会筹苗疆边备情形。酌请裁彻留防兵勇减省经费一摺。据称黔省剿捕事宜。早经完竣。而楚省鸡笼等寨大加惩创之后。众苗咸知敛戢。现在地方宁帖。请将凤属乾属原续留防官兵乡勇。先行裁彻。其永绥厅等属原防兵勇。暂留弹压。陆续再行减彻。以昭慎重等语。湖南三厅地方、苗情既属安静。所有前项留防兵勇。原可量加裁彻。但苗情反覆无常前此见官兵乡勇分投驻劄。严密防范。自必心存畏慑。不敢生事。傥兵勇裁彻之后。故智复萌潜出抢掠。又须檄调他处兵丁。而乡勇一经裁彻之后。复行雇募。转为费力。并恐裁彻之乡勇。未能安置得所。均须慎重办理。据摺内称现彻原续留防兵勇。均于本年九月初一日住支盐粮。其各处未彻之兵勇尚多。著吴熊光等酌量情形。如屯田不敷分给仍须暂行留驻分防。即多费数月盐粮。亦所不计总应察看苗情实在安静帖服。可以放心再将各处兵勇陆续裁彻。毋庸亟亟也。　　

○以歼毙首逆龙绍周功。拔乡勇李大朝、为千总并赏蓝翎。赏蓝翎千总史定川、花翎。乡勇魏忠才林材、七品顶带外委张兴邦等、升赏有差。　　

