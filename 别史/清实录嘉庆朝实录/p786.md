<!-- { "loadSidebar": true } -->
○又谕、据给事中申启贤奏、山西文水永宁交界之壶卢峪、山峰环抱、藏盗甚众、地方官以其地势险要、不行查办、前年河南滑县滋事贼匪、即闲有漏网窜入其中者。祝现等犯、亦难保不在彼藏匿等语。著衡龄即选派员弁。令其改装易服。前往壶卢峪地方密行查访。如该处实有不法奸民。据为巢穴。即带领兵役。乘其不备。密为掩捕。获犯后解至省城。该抚一面奏闻。一面即会同那彦宝帅承瀛审办。事由言官访闻。该抚不得以所属地方、有匪徒聚集、存回护之见。若果能将壶卢峪匪徒访明拏获。不惟免其从前失察之咎。仍当加以恩奖也。将此谕令知之。　　

○命刑部左侍郎那彦宝、吏部右侍郎帅承瀛、驰往山西审案。　　

○是日。驻跸波罗河屯行宫。　　

○戊子。上御行殿。勾到新疆、云南、贵州、广西、情实罪犯。停决新疆斩犯五人。绞犯三人。云南绞犯七人。贵州斩犯八人。绞犯九人。广西斩犯五人。绞犯八人。余七十二人予勾。　　

○以兵部右侍郎恩宁、署刑部左侍郎。　　

○是日。驻跸中关行宫。　　

○己丑。上诣永佑寺行礼。　　

○是日。驻跸避暑山庄。至辛卯皆如之。　　

○庚寅。谕军机大臣等、曾燠奏、黔省民人、苗猓杂处、不知礼义法律、谨于圣谕广训各条后、附以解说、刊印多本、饬发各府州县、散给城乡民户、广为化导、又将名例内十恶大罪、及黔俗易犯条款、摘录刊印、黏贴告示、俾令家喻户晓等语。圣谕广训定例。每月朔望。地方官于城市宣讲。其穷乡僻壤。不能周知。该抚因黔省民人不知礼义者多。恭刊圣谕广训。并于各条后附以解说。遍示乡民。共知感化。其事尚属可行。至将名例条款。一并刊刻出示。则于化民之道。殊为无益。名例内十恶大罪。虽贩夫竖子。孰不知其为断不可犯。在小民醇良愿谨者即未尝读律。自不敢作奸犯科。其凶横不逞之徒。以身试法。亦非尽陷于不知。古者刑书之铸。识者讥之。该抚惟当督饬所属实心化导。有犯必惩庶几浇风颓俗。默化潜移。其摘录科条、多张告示一节殊属多事。著即停止将此谕令知之。　　

○旌表守正被戕江苏江都县民季松亭妻胡氏。　　

○缓徵山东长清、邹平、禹城、平原、汶上、阳谷、寿张、邹、茌平、莘、馆陶、恩、范、朝城、钜野、城武、乐安、博兴、济宁、鱼台、二十州县、及临清、济宁、二卫、被水被雹村庄新旧额赋。　　

○辛卯。上诣永佑寺行礼。　　

○谕军机大臣等、据成宁奏、塔什密里克回匪孜牙墩、勾引布噜特等、焚烧马厂、戕害官兵、永芹带领官兵及回兵追捕贼众奔窜出卡、逃往伪塔克地方固守、永芹在附近回庄山僻等处搜拏余匪、令侍卫副护军参领永明等带兵与回兵协巢□刀、现拏到逆匪、讯据供称孜牙墩于十九年二三月闲、即说要夺南八城作王子等语。成宁现已年老。亦未经历戎行。此事专交松筠办理。即迅速驰往喀什噶尔兼署参赞大臣事务。到彼后、如孜牙墩尚未就获。即先檄催图尔第迈莫特上紧追巢□刀。如兵力不敷。即飞催富永等速带伊犁精锐五百名前来合巢□刀。孜牙墩就擒后。即在喀什噶尔审讯凌迟处死枭示。其随同谋逆者。皆按律斩决。俾边圉回众、共知儆畏。再此案孜牙墩潜蓄逆谋已久。所有十九年二三月以后喀什噶尔之参赞大臣等、均有失察之咎。著松筠查明一并严参。成宁于事竣后、即令自备资斧来京。听候部议。永芹身系宗室。曾充乾清门侍卫。且年力方壮。伊既亲身带兵追贼。乃并未出卡。藉搜拏为名。在中途驻劄。实属畏葸无能。著即革职。自备资斧回京。无庸留彼效力。将此谕令知之。　　

○又谕、据韩鼎晋奏、按试甘肃巩昌府时、伏羌县回民监生马绳祖、呈控回民文生马化龙等素不安静、有复招外回之事、而马化龙亦以诬人为逆、衅从忿起等词具诉、当将两造呈词咨交督臣查办等语。从前伏羌回民。屡经滋事。此案马绳祖呈控马化龙等招集外回。恐又有新旧争教等情。该督既据该学政移咨。何以未经具奏。著即派委妥员密为查办。如马化龙等实有不法情事。即严拏惩办。傥讯系虚诬。亦应治马绳祖诬告之罪。该督务详慎妥办。以靖地方。将此谕令知之。　　

○调塔尔巴哈台参赞大臣松福、为喀什噶尔参赞大臣。以西安副都统富僧德、为塔尔巴哈台参赞大臣。前任宁古塔副都统富登阿、为西安副都统。调和阗帮办大臣贡楚克扎布、为喀什噶尔帮办大臣。以副都统衔西林布、为和阗帮办大臣。　　

○调喀喇沙尔办事大臣乌尔卿额、为英吉沙尔领队大臣。英吉沙尔领队大臣额勒金布、为喀喇沙尔办事大臣。　　

○壬辰。上自避暑山庄回銮。　　

○诣城隍庙拈香。　　

○谕内阁、给事中申启贤奏、请将民闲因荒契卖子女、照直隶河南等省因荒贱卖地亩奏准照原价回赎之例、饬下各督抚广出示谕、许依契卖原价赎还等语。民闲年岁荒歉。将子女契卖。因一时口食不能兼顾。原非获已。但人口与地亩不同。地亩确有故址可据。子女则或带往他乡存亡不一。其听赎与否。祇可从民之便。若一概官为出示准令回赎。恐因此藉词索诈。转滋讼端。该给事中所奏不可行。原摺著发还。　　

○是日。驻跸喀喇河屯行宫。　　

○癸巳。上御行殿。勾到广东、福建、情实罪犯。停决广东官犯二人。斩犯六人。绞犯十二人。福建斩犯八人。绞犯六人。余九十五人予勾。　　

○遣官祭都城隍之神。　　

○黑龙江将军特依顺保奏、查明安省邪教余党、潜赴黑龙江寄送银两。讯明分别定拟。得上□日嘉奖下部议叙。　　

○以拏获首逆方荣升、赏两江总督百龄三等男其子六品荫生扎拉芬、为五品荫生知府邱树棠等、升叙有差。　　

○是日。驻跸常山峪行宫。　　

○甲午。谕内阁、蒋攸铦等奏、暹罗国王闻上年贡船被风损坏、复备副贡船遣使补备方物到粤一摺。暹罗国所进嘉庆十八年正贡船。在洋焚烧。其副贡船所赍贡品。业经进呈。十九年该国王敬补方物。分装正副船入贡。适遇飓风漂散。现在正副船已先后收泊其表文方物。由该贡使赍送赴京。该国王因闻贡船遭风之信。复备补贡方物来粤。其恭顺实属可嘉。该国向系三年一贡。明年又届入贡之期。著加恩即将此次赍到方物。作为嘉庆二十一年例贡。交粤省藩库存贮。俟明年委员解京。其使臣巧銮纹是通留于粤省。俟本年进京各贡使旋粤时。一体筵宴。俾令回国。并传知该国王明年无庸另备表文方物、航海远来。以示怀柔至意。　　

○又谕、先福奏、甘肃向有省友名目、每于州县官初到时、夤缘推荐、或为借贷盘费赊取什物、州县藉其通挪、延订为友、常驻省垣探听信息勾通书吏、狼狈为奸、甚至以解领公项、扣还私欠、大为地方之害、已严禁查拏。该省现有苏生兰私求空白印文承充典吏一案、请加等定拟等语。所办甚是。外省游手匪徒。滥充幕友。盘踞省城。交通胥吏。因缘为奸。最为吏治之蠹。甘省远在边隅。尚有此敝□大。其繁富省分。似此者更不可胜言。著通谕直省督抚查明各省城如有此等劣幕。概行驱逐。并严饬所属州县、毋许延请。傥有阳奉阴违私自容留者。一经犯案。照书役犯罪例、各按所犯科条加一等治罪。并将延请之州县官一并参办。以惩奸猾而肃官方。　　

○旌表守正捐躯四川巴县民陈远名妻王氏。　　

○是日。驻跸两闲房行宫。　　

○乙未。改铸甘肃兰州府循化厅抚番同知关防。从总督先福请也。　　

○是日。驻跸要亭行宫。　　

○丙申。命五城于冬春二季设厂煮赈。　　

○缓徵河南安阳、汤阴、内黄、浚、河内、温六县被水村庄本年额赋漕粮。并河工加价仓谷。　　

○是日。驻跸密云县行宫。　　

○丁酉。命户部右侍郎成格、刑部左侍郎陈希曾、驰往浙江查办事件。　　

○以兵部左侍郎禧恩、署户部右侍郎。户部左侍郎卢荫溥、署刑部左侍郎。吏部左侍郎秀宁、署京营左翼总兵。　　

○是日。驻跸南石槽行宫。　　

○戊戌。谕军机大臣等、马慧裕等奏、东湖县民人刘大瑶呈缴匿名书信一封。书内语句悖逆。已有上□日交常明。方受畴等分饬访查。那彦成现在随扈。亦令速回保定密缉矣。惟此项书信既系谋逆。自应慎密。乃并未缄封。插于县城街市巷口栅栏缝内。有意令人拾获传播。难保非挟讐倾陷。其书内将慎密之密字俱写作迷字。读密为迷。系属何处土音。著该督等从此根究。或可得有端倪。一经访明。迅速由驿覆奏。又另摺所奏江得明一犯。既自认得受朱毛俚伪封。其所供罗松即喜仁。又系朱毛俚案内有名人犯。自系此案逸犯无疑。除朱毛俚及罗松罗明标潘米贵吴容等、已分饬汪志伊常明阮元查拏外。所有江得明供出各犯。或仍在汉口一带潜匿。该处五方杂处。最易藏奸。该督抚务即遴派妥干员弁。会同地方官严密查拏务获究办。勿任远扬漏网。至江夏县拏获拜师持斋之樊万兴等男妇五名口。起出钞写经卷三本、内有悖逆语句。讯据供于乾隆年闲、有住居江南仪徵县之直隶滦州王姓来楚劝令吃斋、名清净门、其经文三本皆本省僧道所给、现惟会源尚存等语。直隶滦州前有传习金丹八卦教清茶门匪徒。破案后业经分别治罪。今樊万兴等所供王姓。自即系其教之人。已饬令那彦成查明王姓是否尚存。再行核办。僧会源解到时。该督等即亲提严讯。将此项悖逆经卷从何处得来向其严切根究。务令据实供吐。审明后、各按律治罪可也。将此谕令知之。　　

○赏看守汤山行宫弁兵半月钱粮。　　

○是日。驻跸汤山行宫。　　

○己亥。上还圆明园。　　

○诣安佑宫行礼。　　

