<!-- { "loadSidebar": true } -->
○谕军机大臣等、陕省贼匪。所剩无几。德楞泰威名素著。断无不能办竣之理。军营积习。每届年节之时。即往往藉此休息。现有余匪未净。更当上紧搜捕。德楞泰、务当督饬将弁、克期办完。不可任其懈弛。将此谕令知之。　　

○以经略额勒登保、振旅还朝。遣御前侍卫珠尔杭阿、迎至直隶正定府颁给赏件。　　

○赏降调盛京刑部侍郎继善、蓝翎侍卫。为和阗帮办大臣。　　

○丁卯。孝惠章皇后忌辰。遣官祭孝东陵。　　

○戊辰。谕内阁、鲁兰枝前奏图萨踢毙伊炳阿一案。并不明悉案由。惟以前降谕旨内所叙情节。系图萨欲将家人倪三踢开。误伤伊炳阿致毙。误字出于朕旨。并非该部错拟。鲁兰枝将误杀二字辗转纠缠。实属谬妄。此案经朕量予施恩。复明白晓示大臣子弟等、各宜加意检束。仍将图萨在家圈禁。并未除其罪名。鲁兰枝岂不知之。乃于业已施恩之案。哓哓不休。竟欲干与刑名大柄。是以降旨将伊交部议处。今据吏部议以革职。本属咎所应得。姑念鲁兰枝究属言官。若因此将伊斥革。恐科道等不晓事体。妄谓鲁兰枝因言事褫职。相率缄默。且此事若系满洲臣仆如此妄言。朕必照部议行。鲁兰枝系属汉员。书生迂腐。罔识政体。著从宽改为降三级调用。若各科道因朕惩治鲁兰枝。遂不敢陈奏事件。则大非朕意。朕节次降旨广开言路。其条议可采、及参劾得实者。无不立予施行。或量加升擢。如鲁兰枝之怀挟私心。妄陈臆见。是直蹈明季台谏陋习矣。岂可置之不问乎。嗣后各科道等、惟当勉思职守。如果于兴利除敝□大、确有所见。或部院及外省本籍办事有应参劾之处。仍应剀切敷陈。朕必加之嘉纳。慎勿谓鲁兰枝以妄言获咎。遂自同寒蝉也。将此通谕知之。　　

○谕军机大臣等、现在川陕边界所剩之贼。尚有二百余名。恐被剿紧急。或由川折遁入陕。复窜南山老林。陕省带兵大员。惟杨遇春一人。尤宜严加防范。著即责成方维甸、会同提镇严饬各营卡。凡川境可以通陕路径。俱实力防堵为要。　　

○予直隶堵筑长垣、东明、开、三州县、漫水出力官员、议叙。生监、职衔有差。　　

○己巳。上诣大高殿行礼。　　

○谕内阁、秦承恩奏、审明邪匪分别办理、地方宁谧一摺。此案石城等处首匪廖干周等、煽诱勾结一千五百余人。择日起事。因大雨阻隔。不能如期毕至。即被该处绅耆士庶、探知具报。地方文武、带领兵役前往掩捕。悉数歼擒。当经秦承恩讯明获犯分别惩治。该抚于一月之内、督率员弁兵勇。将地方谋逆重案。上紧擒拏。不致酿成大事。所办尚为妥速。本应加恩赏还该抚二品顶带。并交部议叙。以奖其劳。惟是该省遇有此等奸民在彼蠢动。一经奏闻。朕无刻不深悬念。该抚于前月初七日奏报大概情形后。亦当将因何起衅缘由、及余匪曾否捕净、民情是否宁贴之处。陆续弛奏。以慰朕怀。乃匝月以来。不特驿递杳然。即寻常地方事件。亦未见差人赍奏。殊属延缓疏忽。虽办理完竣。而该抚既奏报迟延。其案内要犯。经该抚率同臬司审讯明确。又未将各首匪供词缮录、随摺进呈。仅称备录各供咨部。亦属草率。不能辞咎。核其功过。仅足相抵。是以此次未予恩施。该抚仍当奋勉办公。力图报称。以期仰邀渥赉。并著该抚即将臬司衡龄以下各文员、及武职官弁最为出力者。据实保奏。并详开受伤兵勇名单。候朕加以恩赏。至广昌、石城、宁都等州县、亦须查明该牧令到任久暂。如系久任。平日失察。而此次擒捕出力。自可将功抵过。傥到任未久。又能捕获多名。则有功无过。该抚当秉公查奏。不可稍有不实。　　

○谕军机大臣等、本日秦承恩奏、江西奸民赖达忠、廖干周等、传习邪教。纠众一千五百余人。约会起事。因雨阻、夥匪不能如期毕至。经地方官掩捕。悉数歼擒。据供多系福建李凌魁传授。其徒现有杜世明、甯金鳌、密约赖达忠等起事。李凌魁一犯、前据玉德拏获处绞。其传教之逸犯吴子祥、吴韬、二人、现据秦承恩摺内有吴子祥身故之语。著玉德密派干员访缉。务期获此三犯。吴子祥是否身故。务得确信。一经就擒。即取供奏办。其余不必株连。庶足安善良而消奸宄也。　　

○实授裘行＜闲＞、为福建布政使。　　

○庚午。上御乾清门听政。　　

○以鸿胪寺卿多永武、为内阁学士。兼礼部侍郎衔。　　

○辛未。谕军机大臣等、陈大文等奏、江境黄河淤沙择要疏挑一摺。徐城以下河槽高埂。并胶淤冈浅。及挺出滩嘴。既经该河督确切勘估。即当克日兴工。于年内一律疏浚。庶豫省引河于正月开放之时。年以顺轨遄行。至海口去路不畅。尾闾壅滞。即使上游节节挑究。仍属无益。前曾谕令吴璥妥为查办。兹据该河督奏称拟即前往。自应迅速赴该处悉心履勘。通盘筹画。近日有人陈奏海口改由安东行走。此事殊非易办。是否可行。据实具奏。将此谕令知之。　　

○癸酉。缓徵三姓旗丁屯庄地水灾新旧额谷。并给口粮。　　

○甲戌。以詹事府詹事王绶、为内阁学士。兼礼部侍郎衔。　　

○乙亥。以云南夷疆戡定。于维西丽江四路。各设头人二名。给把总外委顶带。约束夷众。从总督琅玕请也。　　

○以云南江内江外肃清。赏知府存柱、游击国申、都司善朋、守备张国宝、花翎。守备沈洲等、蓝翎。余升叙有差。并赏兵丁一月钱粮。　　

○丙子。月食。　　

○谕军机大臣等、吴璥奏由外河山海一带沿途查勘水势情形、并即前赴海口一摺。据称云梯关外。递年淤积。竟成铁板沙。以致海口愈移愈远。相距有三百七十余里。现在黄水虽已断溜。而洪泽湖清水仍由此滔滔外出。细看情形。高仰洵属不免。似尚不至壅阻等语。黄河下游之水。全仗海口消纳。一有壅阻。其病百出。本年即闻南河水势甚大。在在可虞。后由豫省衡家楼堤工蛰陷。大溜北趋。江境始得幸保无事。可见该处下流。必有壅阻。自皆由海口不能通畅所致。将来豫省一经合龙。全河下注。若海口稍有壅滞。关系非小。吴璥摺内所称、尚系云梯关以上情形。该处距海口三百七十余里。道路绵长。不可遽以为准。现在吴璥既挨段测量。直至海边。并遍履南北两岸查勘。务当将实在情形。绘图贴说。详晰入告。若此时有可办理之处。即当赶紧筹画。不可存吝惜之见。试思此时若以节省为事。将来设有他患。岂不糜帑更多乎。若果该处难以施工。无可办理。究竟来岁全河下注有无妨碍。是否日久无敝□大。总宜未雨绸缪。熟筹尽善。断无任其壅阻不畅、不复计及久远之理。该督专司河务。责无旁贷。务即据实速奏。不可因循贻误。将此谕令知之。　　

○册封睿亲王宝恩嫡妻章佳氏、仪亲王永璇嫡妻章佳氏、克勤郡王尚格嫡妻他塔拉氏、庆郡王永璘继妻武佳氏、荣郡王绵亿嫡妻章佳氏、为福晋。贝勒绵勤嫡妻乌弥氏、贝子绵志嫡妻瓜尔佳氏、贝子奕绍继妻杨佳氏、为夫人。肃亲王永锡第六女为郡君。顺承郡王恒昌第四女为县君。　　

○以江宁协领三成、为荆州右翼副都统。荆州协领喜布禅、为乍浦副都统。　　

○丁丑。谕军机大臣等、上年大功将次告蒇。朕即虑乡勇一项、于裁彻后或复行滋事。再三谆谕各督抚妥为安插。今贼夥内陈贼祇三四十人。其余皆系乡勇。可见该地方官于安插一事。竟属阳奉阴违。未尝认真经理。兹伊等既已从贼。即当与贼一律剿办。惟各路乡勇尚未尽彻。不可遽为宣露。以致随征乡勇转生疑惧。其有自贼中弃械来投者。当追问系何处乡勇。地方官曾否安插。及因何从贼缘由。彻底根究。如查有克扣资给银两等敝□大。德楞泰务即会同勒保从严参办。至田朝贵营内兵勇。尚是夏季单衣。不能御寒。且大半跣足。朕心深为悯恻。试思官兵衣履。尚不能御寒。如何责令剿贼。其运送迟误之员。必须查明参办。田朝贵系带兵大员。既目击部下情形。亦应早行禀知经略参赞、妥为筹办。著德楞泰会同勒保、即将此一路承办军需之员。查明严参。并将田朝贵、不及早禀知之处。一并参奏。此项兵丁。如此辛苦。并无逃亡等事。尚知大义。深堪嘉奖。除德楞泰于赏需银内制造棉袄中衣布鞋等件分给外。著再于赏项内添备衣履。普赏该营。以示体恤。　　

○以故二等男崇庆子贵龄、袭爵。　　

○戊寅。以故一等公英俊兄百善保、二等伯巴尔桑阿孙文恒、二等子齐巴克纳木扎尔叔伍勒登、各袭爵。　　

○以察哈尔都统观明、为黑龙江将军。理藩院右侍郎佛尔卿额、为察哈尔都统。署热河副都统明兴、为理藩院右侍郎。兼正黄旗满洲副都统。调正白旗汉军副都统达冲阿、为镶红旗蒙古副都统。以正蓝旗汉军副都统本智、为銮仪卫銮仪使。调墨尔根副都统额勒珲、为齐齐哈尔副都统。以副都统衔达斯呼勒岱、为墨尔根副都统。　　

○以甘肃布政使王文涌、为光禄寺卿。甘肃按察使蔡廷衡、为布政使。安肃道崇禄、为按察使。　　

○己卯。以广东罗定协副将伊昌阿、为云南开化镇总兵官。　　

○予四川阵亡头等侍卫乌什哈达、祭葬加等。世职如例。湖北陕西四川阵亡佐领忠福、骁骑校都里保、参将乌勒喜纳、守备郑光明、千总彭国栋、黄元吉、马志融、把总杨光海、罗万太、王廷彪、路必先、萧文魁、朱国良、陶正阳、外委苏廷连、赵光前、张廷凤、文光、祭葬世职。领催哈勒吉拜等八名。兵丁余昌福等一百十名、赏恤如例。　　

○予山东出洋淹毙守备王再门、祭葬恤荫。兵丁李光弼等三十二名、赏恤如例。　　

○旌表守正捐躯江苏昭文县民邢泰幅妻殷氏。　　

○庚辰。刑部奏、审明魏午假名王受福、捏寄禀信、图诈河南藩司温承惠一案。得旨、此案魏午即魏延卓、因借贷不遂。挟制诈骗。著照刑部所拟、革去监生。发近边充军。其知县王旭藻、声请免议之处。殊属未协。王旭藻与本管藩司温承惠、素无年谊世谊。并未识面。乃闻知温承惠回籍葬亲。即向亲幕相商。欲遣人馈银祭奠。嗣因探知通省无人致送。始行中止。看来王旭藻平日在州县中。必非廉洁自好、守正不阿之员。设豫省府县官有商同馈遗之事。伊必效尤更甚。或王旭藻与温承惠旧有交谊。更不知若何趋奉钻营。希冀见好。此等劣员。不应复留州县之任。王旭藻、著以县丞降补。以为属吏夤缘奔竞者戒。　　

