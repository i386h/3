<!-- { "loadSidebar": true } -->
○又谕、前据诚存奏称、伊家拾有匿名揭帖一纸、内称兴德保父子、曾与逆犯陈德往来、现在尚有勾结情事等语。当经发交军机大臣会同刑部严审。现已将投递匿名揭帖之正犯兆昌、讯出确情。实系挟仇诬陷。此等匿名控告重情之案。朕所以审办者。正恐讦告之风不止。必至累及无辜。是以必欲将控告之人究出惩治。即如前日步军统领衙门请将被控之兴德保解任。朕并未准行。仅将笔迹可疑之兆昌一犯、指名严讯。数日之内。不用刑求。遂得实情。此外亦毫无株累。且呈内所称陈德夥党等语。若不审明捏控实情。其事转涉疑似。何如究出虚诬、使人共晓耶。兆昌挟仇陷害。竟至以大逆诬人。若任令漏网。彼无知妄作。又将别滋事端。岂可不惩一儆百乎。至诚存于拾到匿名揭帖。即据实奏办。尚有良心。著加恩交部议叙。给事中曹锡龄、前奏请停止查办此案。竟属全无良心。本应将伊交部议处。姑念其职系言官。施恩宽免。著将办理缘由。先行通谕知之。　　

○谕军机大臣等、勒保奏参将罗思举所追之贼七八十人、将刘清所差军功李植德、僧人通添等戕害、旋即窜走等语。前次该督曾奏及刘清往南江招抚一节。当经谕以贼匪狡诈。虽当十分穷蹙之时。安知不以悔罪之词、为缓兵之计。饬令勒保上紧剿拏。不必稍存观望。今阅所奏。果不出朕之所料。刘清本应治罪。姑念平日官声清洁。暂从宽免。总之此等匪徒。怙恶不悛。投诚本不足信。现在祇应刬绝根株。方为正办。不必再主招抚之说。以致有误剿办机宜。并著勒保严饬刘清、当督率团勇认真搜捕。傥再轻信贼匪之言。仍事招抚致该匪等得以延喘奔逃。辗转滋扰。必将刘清治罪不贷。将此谕令知之。　　

○又谕、台布奏、青海河北二十五旗王索诺木多尔济等、前来西宁递呈、以循贵番贼强横、叠次抢掠、恳求办理、台布饬令自行振作、护卫游牧等语。前曾节降谕旨、令各蒙古振作自强。不得专恃内地官兵代为防护。台布于蒙古递呈时。当即面加驳饬。固属正理。但据另片奏、贝子齐默特丹巴呈报、三月内有番贼前来抢掠。将伊捉住。剥去帽顶衣服。枪毙伊妻。枪伤伊媳。拏去蒙古男妇五名口、并马牛羊只俸银缎匹口粮等项甚多。且索诺木多尔济等陆续具报、被抢牲畜。约计马三千五百余匹。牛一万七千余头。驼五百余只。羊十九万一千余只。伊等所失牲畜。焉有如许之多。其呈报数目。自未必尽确。但番族等胆敢剥去贝子帽顶衣服。伤毙伊妻。掳掠人口。藐法已极。该处设立办事大臣。统辖蒙古番众。俾资弹压。即如内地州县、遇有抢劫民人案件。尚必官为查办。若青海蒙古之贝子等、现被番贼如此欺凌。竟置之不办。非特使蒙古部落疑为袒护番众。未免寒心。而番众更必肆行无忌。益长刁风。成何事体。亦安用设立办事大臣为耶。都尔嘉现已到任。该贝子等亦必向伊衙门呈告。惟所控各情。未知是否真确。著都尔嘉详细访查。如果实有其事。即应严行查办。或令该番众将为首之犯献出。从严惩治。若不知畏罪。尚须慑以兵威。都尔嘉酌量再行带兵亲往督办。以儆凶顽。不可姑息了事。仍将如何办理缘由。先行具奏。嗣后遇有此等事件、应行陈奏者。俱著书写汉字。其寻常事件。仍用清字摺。将此谕令知之。　　

○大学士等议奏、此次新纂科场条例。于列圣庙讳恭避字样。请敕该部谨遵高宗纯皇帝钦定四库全书。于圣祖仁皇帝圣讳下一字。用煜字恭代。世宗宪皇帝圣讳下一字。用祯字恭代。并通行内外大小各衙门、一切官私文字。一体遵照书写。从之。　　

○命乌里雅苏台参赞大臣富俊留京。暂署镶红旗汉军都统。赏已革广东布政使常龄、蓝翎侍卫。为乌里雅苏台参赞大臣。寻命常龄改名常安。　　

○调江南寿春镇总兵官王集、为江西九江镇总兵官。九江镇总兵官德成额、为寿春镇总兵官。　　

○丁卯。上还宫。　　

○以常雩祀天于圜丘。自是日始。斋戒三日。　　

○戊辰。谕内阁、长麟等奏、凡遇恭祀天坛、例载陪祀之王公大臣下轿处、本有参差、请旨画一办理一摺。系为慎重典礼规制起见。所奏甚是。郊坛重地。凡陪祀王公大臣。礼宜倍加敬慎。于头层门外一体下轿。但念汉大臣内、有年老不能乘骑者。若概令其于头层门外下轿。骑马进内。或自揣恐有失跌。藉词告病。以致陪祀人少。殊非体制。嗣后凡遇天坛大祀。仪亲王、成亲王、虽年未六十。著加恩准其乘轿至二层门外。其余诸王以下、及满汉头品大臣、年至六十五以上者。亦著加恩准其乘轿至二层门外。仍各严饬家丁、管束轿夫等毋许嘈杂。傥有滋事之处。惟各该王大臣是问。此外头品年未至六十五岁以上、及二品大员。均不准乘轿进头层门。以崇体制而昭画一。　　

○又谕、凡遇常雩礼、及冬至圜丘大祀。前一日。朕诣斋宫。前引大臣及护从侍卫等、俱乘马入坛门。过石坊。直至朕降辇处。始行下马。殊于体制未协。嗣后凡遇进坛。所有前引大臣及护从侍卫等。俱著于石坊外下马。次日礼成回跸。亦于石坊外上马。　　

○户部议准、直隶总督颜检疏报、宛平、香河、安肃、天津、丰润、五县、开垦地二百十八顷三十亩有奇。照例升科。从之。　　

○己巳。上诣南郊斋宫斋宿。　　

○庚午。常雩。祀天于圜丘。上亲诣行礼。　　

○幸圆明园。　　

○谕军机大臣等、孙玉庭奏、接到阮福映回禀、请旨遵行一摺。览奏俱悉。阮福映以前次檄谕。系出孙玉庭之意。未经奏闻。故此次仍以请封南越表文、禀恳代奏。朕阅其禀文。情词委婉。极为恭顺。所称该国先有越裳之地。今并有安南。不愿忘其世守。袭用安南旧名。自亦系实情。孙玉庭即檄知该国长、谕以前此因来表请封国号。名义未符。未敢冒昧具奏。今来禀详述建国始末。请锡新封。已据情奏闻大皇帝。奉有谕旨、以该国长前此航海输诚。恭缴阮光缵遗弃旧颁敕印。并缚献海洋逋盗。恪恭请命。具鉴悃忱。兹请锡藩封。虔具表贡。特谕嘉纳。至所请以南越名国之处。该国先有越裳旧地。后有安南全壤。天朝褒赐国封。著用越南二字。以越字冠于上。仍其先世疆域。以南字列于下。表其新锡藩封。且在百越之南。与古所称南越不致混淆。称名既正。字义亦属吉祥。可永承天朝恩泽。现已令陪价等诣阙请封。所颁敕印。即以此二字称名。该国膺此嘉名。备位藩服。更足显荣勿替。孙玉庭接奉此旨。一面檄谕阮福映。一面即委员伴送该使臣恭赍表贡进京。谕以天气渐近暑热。可缓程行走。以示体恤。约于七月杪到京。彼时朕驻跸避暑山庄。正值哈萨克入觐。亦可令其一体与宴。仍将该使臣自粤西起程日期。先行奏闻。将此谕令知之。　　

○勒保奏报、参将桂涵、于高滩场擒获贼首宋国品。得旨嘉奖。升赏有差。　　

○免甘肃被贼滋扰之陇西、宁远、伏羌、安定、岷、会宁、通渭、西和、洮、漳、平凉、静宁、隆德、固原、秦、华亭、盐茶、秦安、清水、礼、徽、两当、崇信、阶、文、成、灵台、二十七厅州县、并西固州同、三岔州判所属、及邻近贼氛供应军粮之皋兰、河、狄道、渭源、靖远、金、庄浪、循化、安化、宁、正宁、合水、环、泾、镇原、宁夏、宁朔、中卫、平罗、灵、二十厅州县、并沙泥州判、红水县丞所属历年民欠银粮草束有差。　　

○辛未。谕内阁、现在续行缮办四库全书。前已谕令纪昀查明具奏。兹据将应入各书开单呈览。并拟出事宜十条。著添派庆桂、董诰、朱圭、戴衢亨、英和、钱樾、潘世恩、会同纪昀经理。并将应办各事宜、悉心妥议具奏。　　

○又谕、本日军机大臣会同刑部审拟、兆昌投递匿名呈词、诬告谋逆、照律问拟斩候、请旨即行正法一摺。兆昌因家庭私恨、欲图申雪。尽可到官呈诉。求为剖断。乃假用他人名字。捏写兴德保父子党逆重情。投递呈词。冀图拖累报复。且书写字句。种种狂悖。即照议斩决。亦属情真罪当。但此等诬控之案。如被诬之家、及其余待质人证、或有一人拖累毙命。或在监因病致毙。必当将诬告正犯立正刑诛。幸此案诚存具奏之初。朕早察其虚捏。是以于兴德保父子传讯时。即不准将兴德保解任。伊子刚亮、刚安、亦未革退差使。并屡经指示军机大臣及刑部堂官等、惟应详讯兴德保等素有仇怨之人。自可根究得实。一切人证。概勿刑求。果据刚安将兆昌供明到案。数日之内不事刑求。备得实情。办理尚为迅速。不独无拖累致毙之人。即株连被逮久系囹圄者。亦无其事。是此案并未干系人命。该犯尚可姑缓其死。兆昌著从宽改为应斩监候秋后处决。入于本年情实办理。至伊父刚柱、明知兆昌素性乖张。不能教导约束。纵令其子另居滋事。身陷法网。且刚柱平素治家不正。弃妻宠妾。荡踰闲检行止有亏。岂可尚膺官职。刚柱著即照拟革职。余依议。　　

○壬申。上幸万寿山。　　

