<!-- { "loadSidebar": true } -->
○台布奏报、截剿高二马五等贼偷渡汉江情形。赏千总孙荣、守备衔。乡勇王大才等、千总衔。并蓝翎。　　

○辛酉。太祖高皇帝忌辰。遣官祭福陵。　　

○谕内阁、岳起奏、前任丹徒县知县黎诞登、升署太仓州知州离任时、该县绅耆邹光国等具呈、恳请将黎诞登以升衔仍留本任、并请将黎诞登实政十九条刻石垂久、经岳起驳饬、嗣有原任国子监学正韩怡、以黎诞登在任、专结富户搢绅、重用蠹役、并自作实政各条、令邹光国等向巡抚衙门呈递、事关职衿控官、虚实未定、请将韩怡、黎诞登、暂行革职审讯等语。黎诞登、上年曾经九卿密保。其保奏之人。并非籍隶江南。因降旨令费淳、岳起、将黎诞登平日居官声名如何。据实奏覆。旋经该督抚保奏、并奏请升署太仓州知州。嗣据岳起奏、黎诞登审办朱蒋氏自缢身死一案。人心不服。又有私设班馆之事。殊非良吏所为。曾降旨交费淳岳起秉公查奏。今据岳起所奏韩怡具控黎诞登情节。邹光国等所列黎诞登实收十九条。多属溢美浮词。系黎诞登自定稿底。令该县绅耆具呈勒石。似此作伪沽名。尚得谓循良之吏耶。看来黎诞登平日居官专务虚声。未尝实有惠政。且伊系州县微员。能使在京大臣为之延誉。其声气结纳。更可概见。至韩怡将黎诞登实政十九条。逐款指驳。一人出名具控。或平时挟有夙嫌。有心诬捏。或黎诞登在任。实有结交富户绅衿。重用蠹役之处。均未可定。所有原任国子监学正韩怡、升署太仓州知州黎诞登、著暂行革职。交费淳岳起秉公质讯。如黎诞登在任实有劣迹。即将黎诞登定拟具奏。若系韩怡挟私诬捏。亦即按例究拟。俟奏到日。再降谕旨。　　

○壬戌。命督抚甄别知府。谕内阁、朕恭阅乾隆六年实录。内开钦奉谕旨。知府一官。承上接下。为州县之表率。诚亲民最要之职也。盖小民之休戚。惟州县知之最周。而州县之贤否。惟知府知之最悉。知府精明谙练。即庸常之州县。亦存奋励之心。知府阘茸无能。即自爱之州县。亦启玩弛之渐。著该督抚秉公甄别等因。钦此。仰见皇考爱民察吏。整饬官方之至意。州县为亲民之官。民闲一切利毙。休戚相关之处。其实心拊循。全在州县。而州县之能否兴利除毙。教养斯民。则惟知府稽查最切。诚如圣谕为承上接下之要职也。朕上年亲政以来。遇有谢恩请训知府。俱经召见。其中才具明干者。固不乏人。而年力衰颓。才识拘迂。及新例报捐。年轻全未谙悉者。亦复不少。以天下知府额缺而论。经朕召对之员。不过十之一二。而才具优劣。已有区别。则其余各省未经见朕之知府。或阘茸恋栈。或少不更事。经督抚姑容留任者。想各省皆所不免。著通谕各该督抚。于现任知府内详加考察。认真甄别。如有不胜知府方面之任者。即据实奏闻。送部引见。或勒令休致。或降补丞倅等官。毋任因循贻误。此次降旨考察知府之意。原为地方得人起见。并非沙汰年老之员。知府中即或有年龄稍增。而精力尚健。且办理地方事务历练熟悉。正资其治理。若督抚等误会朕意。惟将年老之员概行参劾。岂综核名实之道。至初任年少之员。于吏治民情全未历练。或有限于才识。难望其振作有为者。即当据实劾奏、岂得因其年岁方强。稍涉瞻徇。各督抚等其善体朕意。秉公甄别。以收化民成俗之效。其直隶州知州。亦应照此例行。将此通谕知之。　　

○旌表守正捐躯直隶东安县民李田保妻王氏。河南宁陵县民孙贵林妻史氏。　　

○户部议准、广西巡抚谢启昆疏报、天保县开垦水田九十二＜土韦＞有奇。照例升科。从之。　　

○癸亥。上诣奉先殿寿皇殿行礼。　　

○谕内阁、从前查办邪教刘松、宋之清、等案。讯出刘之协为传教要犯。在扶沟闻信脱逃后。屡经皇考严饬各省查拏未获。迨楚北匪徒起事之初。复经申谕严拏。原以该犯系著名最要首逆。若一经擒获。其余附和党与。无难立时解散。乃地方官办理不善。四处搜求。以致匪党无可容身。纷纷蠢动。迄今剿办五年。尚稽蒇事。而刘之协一犯。窜逃日久。年来各省已视为海捕之犯。昨于七月内。据马慧裕奏宝郏匪徒滋事。经叶县将刘之协拏获。奏到时尚恐未必确实。旋经马慧裕奏到。眼目指认的确。将该犯解京。连日令军机大臣、会同刑部严加究诘。已据供认凿凿。刘之协以积年漏网巨憝。今于无意中擒获。实我皇考垂慈默佑。豫示军务蒇功先兆。九月初旬。朕恭谒裕陵。兹又获此渠魁。自当虔诚祭告仰慰在天之灵。所有一切应行礼仪。著上年经理大事之原派王大臣等、会同礼部速议具奏。　　

○以大理寺少卿徐绩、为光禄寺卿。　　

○旌表守正捐躯河南永城县民郝怀武妻李氏。　　

○甲子。上诣大高殿行礼。时应宫拈香。　　

○河南教匪首逆刘之协伏法。　　

○乙丑。谕内阁、豫省刘之协解京后。令军机大臣会同刑部连日审讯。业据将起意谋反各情节。供认确凿。昨廷讯后。即将该犯凌迟处死。然办理刘之协之故。并非因该犯系白莲总教首。遽加以极刑也。刘之协假白莲教传徒。以根基钱打丹银为名。其初原不过敛财起见。迨行之日久。不能哄诱愚民。遂买王双喜托名牛八。指称朱姓后代。又将刘松之子刘四儿。托名弥勒佛转世。可以辅助牛八。希图耸动众人。谋为不轨。其罪在此。我朝列祖列宗。厚泽深仁。凡在编氓。无不沦肌浃髓。乃刘之协捏称明代后裔。诱惑愚民。有心谋逆。实属罪大恶极。从前拏获刘松宋之清等破案时。刘之协在扶沟闻信脱逃。蒙皇考屡次严饬各省购缉。原因刘之协系属谋逆要犯。不可不迅速擒捕。初不因其传习白莲教之故。彼时各省地方官。未能仰体皇考圣意。竟以查拏邪教为名。四处搜求。任听胥役多方勒索。不论习教不习教。只论给钱不给钱。以致含恨之人。与习教者表里勾结。藉无可容身之名。纷纷蠢动。起于襄阳。蔓延川陕。迄今剿办五年。尚稽蒇事。其实刘之协数年以来。在邓州新野地方。往来潜匿。地方官并未能查察。可见搜拏邪教。大率拖累无辜。而实在叛逆首犯。转至任其漏网多年。至于白莲教名目。由来已久。即据刘之协所诵经文。大意亦不过劝人为善。并无违悖字样。刘之协之罪犯寸磔。在于托名牛八。潜造逆谋。孽由自作。与白莲教无涉。譬如儒生诵习孔孟之书。尊崇正教。设现在川楚陕甘滋事贼匪。或有一二文武生员胁从在内。岂因此而遂以儒相诟病。等而下之。其学习白莲教者。持斋诵经。原与齐民无异。讵因白莲教内有刘之协一人。而遂指习教之人概为匪党。严行查禁乎。即如贼匪中平日习白莲教者。固属不少。然各省地棍盐枭之类。亦不一而足。但经抗拒官兵。即一律翦除。罪在不赦。其自贼营投出者。不下数万人。无不一体妥为安置。又何尝根究其从前曾否习教乎。若朕欲禁绝白莲教何难向刘之协刑求同教之人。一一追究。且现在刘之协供明脱逃后潜匿河南邓州新野地方。历历可据。所以不加深究者。原以刘之协同教之人但能各安本分。原可置之勿论即失察刘之协之地方官。朕尚加恩概免追问。则凡平日与刘之协熟识容留藏匿之人。岂肯令地方官转加究诘乎。刘之协系白莲教稔恶最久之人。尚不肯因此稍有株连。况其同教中人教众多焉有一一查究之理总之现习白莲教者安静守法。即是良民地方官无庸查拏若聚众煽惑。即非素习白莲教之人。必当按律惩治所有办理刘之协原委。及朕不加。追究白莲教至意。明白宣谕中外。咸使闻知。　　

○命嗣后善射鹄人员。照十五善射例、按品级赏翎。　　

○予浙江领饷遇水淹毙外委秦华、及兵役等、赏恤如例。　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之七十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。八月。丙寅。谕内阁科道开列应升本内。例应将各科道条奏事件。摘叙事由。开单进呈朕留心披阅。往往奉旨准行者。开叙单内。而于降旨掷还。及经部驳各条奏、多不叙入。殊非核实之道。嗣后著都察院左都御史等、于科道开列应升吏部咨查明务须详细查明各该员条陈事件。无论准行与否统行咨覆吏部不得仅交各科道自行开报致有遗漏掩饰之毙。　　

○以歼擒湖南晒金塘苗匪功。总兵官富志那等下部议叙。　　

○以捐谷助赈。浙江盐商吴康成等下部议叙　　

○旌恤遇贼不屈全家被戕湖北安陆县监生徐宗宙、民人吴正刚等二十八名口如例。　　

○丁卯。谕军机大臣等、额勒登保奏冉学胜张世陇二逆。接踵至陕。高二、马五戴家营等股贼匪前此窜入西乡。势甚猖獗今冉张二逆。又复相继而至该处情形甚关紧要。恒瑞惟当与长龄纶布春等、并力剿捕断不可令贼匪窜过汉江以北又入南山老林。以致办理棘手。将此论领知之。　　

○又谕、玉德奏闽浙洋匪叠遭飓风。现在浙洋仅存凤尾水澳盗船十只。闽洋亦剩蔡牵盗船三十余只而两省兵船共六十八只现饬镇将会同搜捕等语。闽省盗船每多驶入浙洋。自因浙省土盗为之勾引。至附近海边居民。向有海俸之名。最为锢毙该督抚仍须不动声色。密为禁绝但不可稍涉张皇以致胥役纷纷四出查拏。扰累闾阎。将此谕令知之。　　

○额勒登保奏报、歼毙石子沟贼首伍金柱。得旨奖赉。护军参领格布舍总兵官丰绅杨遇春等下部议叙。　　

○以追击偷渡渭河贼匪功。擢知州萧光浩为直隶州知州赏蓝翎。兵勇等升赏有差。　　

○缓徵甘肃逼近贼氛之岷、西和、陇西、宁远、伏羌洮、通渭、漳、会宁、静宁隆德、华亭秦、秦安、清水、礼、徽、雨当、阶成文二十一厅州县、西固、三岔、二州同所属、本年额赋。　　

