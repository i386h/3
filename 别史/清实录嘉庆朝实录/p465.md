<!-- { "loadSidebar": true } -->
○又谕给事中周厚辕奏、请将张自得拾金不昧一事宣付史馆、并请饬令各督抚敬誊谕旨、遍行晓谕一摺。殊可不必。日前步军统领衙门具奏、张自得拾获银四百两。不敢隐匿。告知伊母舅吕有年、即赴官呈报。当即降旨嘉予。于原银内赏给吕有年张自得一百两。并加赏官布。令地方官制给扁额。已足以昭旌奖。如再将此事宣付史馆。竟似与祥瑞无异。未免涉于张大。国家遇有吉祥徵应。尚不宜侈为美谈。若此等尚义之举。必欲过为铺张。以示嘉美。将来无识之徒。必有饰其事以动观听。冀图冒赏者。不可不防其流敝□大。况朕已有旨奖赏。中外共知。又何必宣付史馆、再行通谕、始为嘉许乎。所有周厚辕摺、著无庸置议。　　

○以和阗办事大臣永来、为镶黄旗汉军副都统。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百八十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。十一月。癸丑。旌表守正捐躯江苏丰县民朱得仓女朱氏。　　

○甲寅。谕内阁、本月十六日。天坛斋宫不戒于火。系由薰炕所致。朕前因太常寺则例内所载需用木柴太多。早经降旨饬令所司官员大加节减。原为慎重起见。况朕向来不用热炕。将来新建斋宫炕座。竟无须柴炭薰烘。所有坛内斋宫薰炕一节嗣后永远停止。其则例内每次开销木柴三千斤之处。著一并删除。　　

○又谕、瑚图礼等奏、天坛斋宫内失火、延烧寝宫十闲、请将奉祀吴存竣、坛户魏进潮、武周等、交部严审治罪、并请将太常寺堂司各官、一并交部拟罪等语。斋宫失火一事。询系由薰炕所致。朕向诣斋宫斋宿不需热炕。屡将此旨向扎郎阿明志二人谆谕。并因从前则例开载应用木柴太多。减至三千斤令其恪遵谕旨。倍加郑重。乃扎郎阿明志并不将朕谕转相告诫。一体小心凛遵。又不亲身前往稽查。以致离斋戒之期不远有不戒于火之事。是伊二人之咎较重。扎郎阿明志著交部严加议处。此外太常寺堂司各官。虽俱失察。其咎稍轻。著交部议处。均加恩免其治罪。其奉祀吴存竣、坛户魏进潮、武周等、著交刑部审明定拟具奏。寻议上。得旨扎郎阿、明志、加恩改为革职留任。拔去花翎。遇祭祀时仍准戴用。扎郎阿、并革去护军统领。　　

○又谕、据德楞泰奏、奉命查阅川陕营伍、沿途感受暑热、调理未能痊愈、现在回省后、常觉气弱畏风、腿软无力、所有川陕各营伍、尚有延榆潼关等处未经查阅、自揣精力恐不能支、请改派提督薛大烈前往阅视等语。德楞泰前此频年办理军务。懋著勤劳。此次因派查川陕营伍。日夕奔驰。沿途感冒。据奏历久未痊。深为垂廑。著派伊子苏冲阿、带同太医一员、驰驿前往陕省详加诊治。并传旨令其安心调摄。如一时未即就痊。不妨将太医留于彼处。俟诊视痊愈后。再令回京。所有伊未经查阅之延榆潼关各营伍。即著改派薛大烈、于长龄查竣固原各营后。前往查阅具奏。　　

○又谕广厚奏、酌筹隙地拨给军台当差回户一摺。据称回子虽有官给口粮、仅敷本身食用、当差仍不无赔补兼之马牛到台之后、因乏水草、易形疲弱、不能供差等语。自系该回子实在情形。现经广厚等查明开都河北台东西荒地二段。约五顷余。又乌沙克他尔三工屯田余地内。拨出六顷余计共地亩十一顷余。可以拨给该回子耕种。著即照所请办理。以资调剂。　　

○又谕、宗人府奏遵旨严议寿喜一摺。寿喜系吉庆之子。经朕加恩赏袭散秩大臣。看其人本平常。不能清语。不过于伊轮班时随起召对。伊辄敢以家道寒苦。妄行呈诉。已属越分。如伊祇求赏借廉俸等事。尚涉冒味。乃伊竟敢吁请＜闲＞放外任副都统。以便向伊父属员借助。尤为狂妄胆大。从前乾隆年闲。内阁学士塔永阿、恳求补放护军统领。当经皇考高宗纯皇帝降旨惩责。然塔永阿所请尚系京员。今寿喜少年无知。竟思＜闲＞放外任。直欲图利。其糊涂谬妄。较塔永阿尤甚。殊出情理之外。设伊果蒙擢往外任其肆意营私。尚安可问乎。必不止于革职矣。寿喜著即照宗人府所议革职。昨伊召见退出。本当照塔永阿之例、即在宫门惩责。姑全伊父吉庆颜面。著派管理宗人府之仪亲王、贝勒永臶、带上虞备用处拜唐阿、至伊家中传旨将寿喜眼同伊母责处三十板。交与伊母严行管束。不许与外人交接。其世袭散秩大臣即著吉庆次子承袭。其骑都尉世职、交该旗照例办理。　　

○命署户部右侍郎阮元刑部右侍郎广兴驰赴河南审案。　　

○予故叶尔羌办事大臣副都统盛住、祭葬如例。　　

○乙卯。上诣雍和宫行礼火神庙拈香。　　

○旌表守正捐躯湖北宜城县民刘正邦女刘氏。河南镇平县民黄文会妻李氏。　　

○丙辰上御乾清门听政。　　

○谕军机大臣等、方维甸奏刁民讦告山内地亩呈请丈量、查明实在情形请旨办理一摺。据称南山广袤千余里、汉南巴山界岭亦绵亘千里有余若逐处丈量、吏胥勒索追呼刁民讹诈诘告、势所必至、恳请特颁谕旨、将南山汉南各山内地亩、除现在例徵正赋之外免其升科、俾刁徒无所藉口等语。方维甸此奏。固为息事宁人起见。但陕省南山、各省贫民前往开种地亩。从前节经各省督抚奏报升科。相安已久。若如方维甸所奏请朕特颁谕旨、将山内续垦地亩。概免升科。此端一开。将来各省贫民前往开垦者。闻风踵至恐藏垢纳污。日久滋生事端。不止于互相讦告。不可不筹及久远。所有陕省南山汉南各山内地亩。现除垦熟者仍照例徵纳正赋外。著无庸再行丈量升科。不必特降谕旨著该抚即晓谕山内居民。俾其各安生业而息讼端。至将来续垦地亩概免升科之议无须提及。总在该抚饬令地方官随时留心。妥协经理可也。　　

○以翰林院侍读学士常英为詹事府詹事。　　

○丁巳。以和阗帮办大臣庆长为正黄旗汉军副都统。调正黄旗汉军副都统双喜、为密云副都统。　　

○戊午。谕内阁、温承惠奏、查明张家口兵饷支放迟延缘由一摺。据称此项兵饷、向系口北道于季首备文赴司请领、此次冬季兵饷、该道委员请领、于十月初三日到省、经藩司核明银数、于十三日兑发、该弁随即赍回收兑、于十一月初四日如数给发、缘系相沿旧章、拘于季首请领、尚非有心延玩等语。兵丁月饷。以资养赡自应先期请领。按时给发。方免迟误。况张家口距省本远。若每次兵饷。均须待至季首请领。设或途中雨雪阻滞。岂不耽延。所有旧定章程。实未妥协。嗣后该处应领兵饷。著于每季先一月派员赴省领回。以便届时给放。毋得稽滞。至此次支放逾期。既系相沿旧章。各该员于请领发给均无延玩。著从宽免其查参。　　

○调正蓝旗护军统领菩萨保、为正白旗护军统领。以兵部右侍郎多庆、兼正蓝旗护军统领。　　

○己未。谕内阁、天坛斋宫向系太常寺管理。仅派奉祀坛户在内照料。殊不足以昭慎重。嗣后著交奉宸苑管理。其应如何设官、并建盖直房之处。著该衙门妥议章程具奏。　　

○又谕、御史胡大成奏、请饬臣工敬谨将事以重祀典一摺。据称近闻每值斋戒之期、凡应入署斋宿各员、多不入署斋宿、又伊于从前监礼时曾亲见祭告甫毕、乐奏未终、而执事人员即喧哗杂沓、请饬各部寺院、嗣后不得仍前怠玩等语。坛庙大祀。斋戒及执事各员理宜恪恭将事。以昭诚敬向例特派大员稽察。并令科道查斋监礼立法已极详明。惟奉行日久在斋戒执事者。未必能仍前严肃。而稽察监礼者。亦即视为具文殊非洁蠲之义。其例应入署斋宿之员或因职守不同。闲有假庙宇斋宿者。亦应将所宿庙名。由本衙门咨报。俾有考核。至祭告甫毕执事者即喧哗杂沓。该御史从前监礼时既经亲见。何以并不封上弹章。默尔而息。嗣后各部寺院衙门、惟应申明旧例。凡应斋戒执事各员。务各小心谨恪。毋得稍存怠忽。其派出查斋之员。向来稽查过早。斋宿者或尚未到署。即已到各员一经查竣。仍可散退未免习而生玩。此后查斋之员。必当于傍晚时始行查察。如有违例懈忽者。即著据实参奏以肃祀典。　　

○又谕、御史徐寅亮条奏西宁备番事宜一摺。据称请令蒙古各扎萨克精选壮健、练习枪箭、该办事大臣不时调操、抑或亲往按阅、严立赏罚、俾成劲旅、以备一时徵发之用等语。此论断不可行。青海蒙古各旗。被贼番抢掠前经屡降谕旨责令该蒙古等自强以固藩圉。该扎萨克等练习兵丁。乃其自为之事。若令办事大臣调操往阅。该蒙古究系外藩。赏罚俱多未便。国家岂有此体制乎。至请将西宁办事大臣移驻贵德循化丹噶尔等城、并令西宁镇属官兵轮番值戍及将河州镇兵亦归该大臣节制调遣之处。著交陕甘总督会同西宁办事大臣悉心妥议。是否择要移驻控制较为得力。不可以驻劄西宁相沿已久因畏边境荒寒。即偏执仍旧之见总须熟筹地势详度边情期于兵防实有裨益。以为经久敉宁之计。该御史摺著发给阅看。俟奏到时再降谕旨。　　

○贷黑龙江贫丁银米。上以冬至祀天于圜丘自是日始斋戒三日。　　

○庚申。铸给福建宁福海防兵备道关防布政使都事钤记。从巡抚张师诚请也。　　

○户部议准、贵州巡抚福庆疏报湄潭县、开垦四二十九亩有奇。照例升科从之。　　

○辛酉上诣南郊斋宫斋宿。壬戌。冬至祀天于圜丘上亲诣行礼。　　

○遣官祭永陵。福陵昭陵昭西陵。孝陵。孝东陵。景陵。泰陵。　　

○命皇次子旻宁。祭泰东陵。　　

○遣官祭裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○诣慈宁宫寿康宫行礼。　　

○停次日朝贺。　　

○赏八旗兵丁一月钱粮。　　

