<!-- { "loadSidebar": true } -->
○谕军机大臣等、朕思各股贼匪。屡被歼擒。势极穷蹙。近据各路奏报、贼夥自行投诚。及难民由贼营逃出者。络绎不绝。正在剿抚兼施吃紧之际。此次剿办教匪。非若边徼外域。必须俟全数荡平。受降奏凯后。方筹办善后者可比。自应一面搜捕余孽。一面妥为安抚。况此等从贼匪徒。实皆赤子。既经悔罪投出。贷以不死。即当爱之如子。各遂其生。其抚辑之方。不可不及时筹画。现据长麟奏称、甘省自贼营逃回之川楚难民甚多。俱经给予路票。释放回籍。但所给路票。止系免死凭据。仍无谋生实济。因思现在亟须安抚之人。约有三等。一系降贼。一系难民。一系乡勇。此三项若俱籍为兵丁。则人数众多安得有如许营分。广为分隶。若于投出后。听其各自谋生。其有业者。尚可自为糊口之计而无业之人。非官为经理。安置得所。则伊等虽去逆投顺。而无衣无食。何以自存。饥寒日久。必致故态复萌。又思抢掠。一经绳以官法。又恐激成事端。彼时业已彻兵。又将如何办理。至乡勇一项。其团练者。多系本省有身家之人。惟召募一项。良莠不齐。一旦散归乡里。亦恐朱必皆有生路。是安抚之方。目前切宜早筹妥办。总之有恒产者方有恒心。或将查出叛产。及被贼难民绝产。量为分给。或于旷闲地方。如南山老林等处。可以耕种之区。拨给开垦。数年之内。免其纳粮。俟垦有成效。再行酌量升科。庶各安本业。不致复怀反侧。此三项中。如绝产一项。有目前查系绝产。而流民逃户。日久或又妇其本土。势又难将业主地亩。夺与失业之人。转使本人无所依藉。至清查叛产。开垦荒地。头绪纷繁。均赖良有司宣力妥办。方能经理协宜。将此传谕陕甘四川湖北各督抚。于所属道府州县中。遴选平日居官廉明公正。实心爱民者。使之专董其事。不妨将其本缺开除。略仿从前观风整俗宣谕化导等使之意。不必另设官名。各依本衔。给予廉俸。俾其专心抚辑。如果能尽心筹办。著有实效。该督等即据实奏明。朕必逾格施恩。加以奖擢。傥办理不善。或有懈弛玩误者。亦即严参。治以应得之罪。仍将此旨誊黄晓谕、俾众共知。各遂其安恬乐业之愿。　　

○是日。驻跸旧衙门行宫。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之六十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。三月。戊辰。上诣永慕寺行礼。　　

○书麟奏剿捕猓黑。赏道员屠述濂、按察使衔。都司李丰、方和、花翎。守备王天赋等、蓝翎。余升擢有差。　　

○以恭谒西陵。免跸路经过地方内曾经办理兵差之宛平、良乡、涿三州县、本年额赋十分之五。房山、涞水、易、三州县、本年额赋十分之三。　　

○是日。驻跸黄新庄行宫。　　

○己巳。月食。　　

○祭先蚕之神。遣妃行礼。　　

○谕内阁、吏部具题河南信阳州知州诸以谦、选授礼部精膳司郎中。调取来京引见一本。诸以谦由现任知州。加捐郎中。经吏部选授今缺。调令引见。固属照例办理。但诸以谦在豫省。官声素好。民情爱戴。朕所稔知。前经该抚吴熊光保举堪胜知府。自系该省得力之员。若令内升礼部郎中。未免转置闲曹。诸以谦、著留于豫省。遇有知府缺出。交该抚奏请补用。俟该省防堵事竣。再行给咨送部引见。　　

○谕军机大臣等、额勒登保等以西和一带另股贼匪。从礼县直趋秦州。有窜往东北大路之势。带兵蹑踪追击所办甚是。额勒登保将此股剿净后。竟当就近直陕督办。其由宕昌南窜之贼。专交那彦成剿办。俟甘省贼匪剿净。再行赴陕协剿。其防守事宜。可交与广厚办理。将此谕令知之。　　

○是日。驻跸半壁店行宫。　　

○庚午。驻跸秋澜行宫。　　

○辛未。谕内阁、刑部审拟恩特赫谟馈送富纲银两。因恩特赫谟。系被富纲勒抑。先经革职。请即发交该旗领回管束一摺。恩特赫谟身任监司。既被富纲刁蹬逼勒。即应据实揭参。乃慑于声势。凑备重资。私行馈赂。其咎甚重。且馈送银两。至六千两之多。虽据称系出己资。迨事后自必仍向属员婪索。以补私槖。仅拟革职。不足示惩。恩特赫谟。著发往军台效力赎罪。　　

○旌表守正捐躯河南西平县民庞合女庞氏。　　

○是日。驻跸梁格庄行宫。　　

○壬申。上恭谒泰陵。泰东陵俱未至碑亭。即降舆恸哭。步入隆恩门。诣宝城前行礼。王以下文武大臣官员均随行礼。　　

○谕内阁、奉天府丞兼学政百龄、已擢湖南臬司。其缺尚未简放。即由京简用有人。赴任亦需时日。现在该处有应办考试事宜。生童俱已调集。未便令其守候。所有奉天府府丞兼学政事务。著瑚图灵阿暂行兼署。即将应行考试各事宜。照例办理。俾生童等得以试竣速归。以示朕体恤陪京士子至意。　　

○旌表守正捐躯河南永宁县民赵世全妻黄氏。　　

○是日。回銮。驻跸秋澜行宫。　　

○癸酉。谕内阁、魁伦于经略额勒登保、赴甘截剿窜匪时。奏明将军务交伊接办。当经降旨、将川北贼匪。责成魁伦剿捕。乃魁伦接办以后。于防堵事宜。漫无觉察。不能妥为布置。致任贼匪扰及川西完善地方。彼时即应将魁伦革职拏问治罪和在一时乏人接办。从宽仅将魁伦拔去花翎。革职留任。仍留顶带。以观后效。魁伦自贼匪窜入川西以后。知潼川地方。最关紧要。督率兵勇。严密堵御。贼匪不能辗转奔窜。俾德楞泰到彼。得以相机进击。屡次克捷。歼擒著名首逆多人。伊虽疏纵于前。而防守潼川。尚能持以镇静。稍有微劳。是以曲加宽贷。魁伦、仍著加恩署理四川总督。但伊获咎甚重。此时若仍用一品顶带。伊亦自觉无颜。著以三品顶带。办理总督事务。仍带革职留任。八年无过。方准开复。其不能防守之罪。即以此示薄惩。不必交部严议矣。至勒保前往贵州。本有功勋。去年任经略。惟知株守达州。任听贼匪窜扰。是以将伊革职治罪。而办理地方事务。尚无大过。前已降旨授为蓝翎侍卫。暂护成都将军印务。此时川北一带。尚有贼匪窜入。亟须大员带兵进剿。勒保。著格外加恩。以四品翎顶。补授四川提督。仍带革职留任八年无过。方准开复。勒保即堂径赴川北。将各股贼匪。以次歼除用副弃瑕录用之意。　　

○又谕、前因刘权之条奏、地方官在本地派买仓谷。往往有短发价值。勒具领票。及缴价飞洒等毙。曾行通谕各督抚。饬属在邻封采买。续经奏覆。即有言其不便者。兹据胡季堂奏、直隶省州县。多有不通水道之区。应买谷石。购自邻封。道路相隔数十里至数百里不等、挽运之资。有时转浮于买谷之价。既未便作正开销。如责令垫办。不肖州县。或藉词运费不敷。派敛钱文。转滋毙窦。再宣化、承德、二府。地居口外。并无邻封。尤难搬运。请嗣后仍在本地采买等语。采买一事。远赴邻封。自需运脚。若地方官以运费无出为词。因之派累闾阎。巧为朘削。是便民而转致累民。胡季堂所奏、自系实在情形。著照所请行。嗣后除各省附近水次。舟楫可通地方。著即于邻境采买外。其不通水路者。仍准其在本地采买。不必远赴邻封。该督抚等惟当督饬所属公平采买。以期民无扰累。而仓归实贮。傥有短发价值。以及勒派折收等毙。经朕访闻。或科道纠参。则惟该督抚等是问。　　

○又谕、朕闻恩明由河南藩司赴。奉天府府尹新任。于出关后。有马姓太监送伊家眷。沿途需索闪包使费争闹之事。因思恩明何由得有太监。令军机大臣询问伊子云麾使承启。据称马姓太监、系从伊戚金简家借用、因家眷起身时、金简之妻尚在、荐令送往任所等语。宗室王公及文武大臣所用太监。上年特降谕旨、定有额数。一品以上大臣。准用太监四名。二品以下。不准滥用。当经诸王等将多余太监。送进宫内当差。从前金简家、原曾使用太监。朕所素知。金简本系一品。且其时尚无定额。所用人数过多。亦所不免。至緼布上年系属二品。自应将伊父原用太监。悉行交出。送进宫内当差。况昨年降旨之时。緼布系总管内务府大臣。于此事更宜谙悉。乃私行留用太监。又复转荐恩明处护送家眷。听其出关。以致在途滋事。实属胆大之极。緼布、著交部严加议处。仍将伊家所有太监。著内务府大臣查明共有若干。据实报出交进。毋得再行私留。致干重咎。并著内务府大臣通查现在文武大臣。例不应用太监。如緼布者。均令尽数报出。其前此未经报明之处。亦不复追究。傥经此次查办。仍有隐匿不报私自滥用者。或有人参奏。或经朕察出。必当治以违制之罪。决不宽贷。　　

○又谕、吴璥奏、请将丰工悬款四十九万六千余两。及曹工赔项十万两。分别罚赔等语。丰工未经报销银两。系苏凌阿、兰第锡、二人经手。但念兰第锡从前居官廉洁。操守刻苦。曾已有旨。将伊应陪银两。加恩宽免。此项未经报销银两。苏凌阿名下、应赔二十四万八千余两。今加恩减去四万余两。仅令交二十万两。即著交该旗在苏凌阿家属名下追缴。至李奉翰、曹工应赔银十万两。亦著交该旗在李奉翰家属名下追缴。均著各该旗勒限。于本年霜降以前。解交南河工次。以资要工之用。　　

