<!-- { "loadSidebar": true } -->
○甲申。谕内阁、据达庆奏、叶尔羌所属东路十三军台、本年六月以后、河流漫溢、道路被淹、各台官房回房、不无倒塌冲没等语。该处军台驰递文报。关系紧要。今既有被水淹浸之处。著加恩将被淹地方搭桥扎筏、及修理冲塌之官房并回民房屋、俱准其官为给费以示体恤。　　

○谕军机大臣等、本日禄康等奏、据江西上高县县丞高锡恩、呈控伊拏获聚赌拒捕人犯。知县知府、均不按例究办。仅予杖责。以致该犯等肆行无忌。转将该县丞辱骂各情。已降旨交陈大文秉公查审矣。地方官遇有地棍衙役等开场聚赌之案。自应查拏按例惩办。今署江西上高县知县余成彪、及新任知县许敦仁、于该县丞高锡恩拏获聚赌拒捕之犯。并不严加惩治。惟事推诿。而该管知府彭应燕、于高锡恩禀知后。率照高安县知县余学道之言。仅令知县杖责完事。以致该犯等毫无忌惮。聚赌如故。且于该县丞经过之时。指名辱骂。如果属实。是地方官因循玩纵。致长刁风。所有署知县余成彪、知县许敦仁、余学道、及该府彭应燕、皆应分别参办。而该县丞高锡恩、能于地方匪徒留心缉捕。即当加恩补授上高县知县。以示奖励。设另有别情。亦当秉公核办。不可稍有偏抑。陈大文即提至江宁。亲行审讯明确。据实具奏。将此谕令知之。　　

○以内阁学士多永武、兼正红旗汉军副都统。　　

○赏叶尔羌巴勒楚克等庄回民原垦渠地。免其升科。从办事大臣达庆请也。　　

○是日。驻跸白涧行宫。　　

○乙酉。驻跸隆福寺行宫。翼日如之。　　

○丙戌。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门诣宝城前行礼。躬奠哀恸。王以下文武大臣官员、均随行礼。　　

○至端慧皇太子园寝奠酒。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百三十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。九月。丁亥朔。上恭谒裕陵。至幄次降舆。更礼服。以重修隆恩殿成。行告祭礼。礼成。御素服。诣宝城前行礼。叩辞奠酒。恸哭尽哀乃退。王以下文武大臣官员、均随行礼。　　

○蠲缓浙江乌程、德清、归安、长兴、仁和、海宁、石门、桐乡、武康、钱塘、秀水、嘉兴、嘉善、平湖、海盐、十五州县、及嘉湖卫、水灾新旧额赋有差。　　

○赏跸路经过看守各行宫弁兵半月钱粮。　　

○是日。驻跸桃花寺行宫。　　

○戊子。以河南衡家楼敕建河神庙成。遣户部侍郎那彦宝、驰往恭代祀谢。　　

○予故署荆州将军成德、祭葬世职。如副都统例。　　

○旌表守正捐躯江苏宝应县民万华国妻陈氏。　　

○是日。驻跸白涧行宫。　　

○己丑。驻跸烟郊行宫。　　

○庚寅。上至南苑。诣元灵宫永慕寺行礼。　　

○行围。　　

○额勒登保等议奏彻凯善后事宜。谕军机大臣等、陕西边界一带。即日零匪肃清。自当留兵镇抚。兹据奏称、俟赛冲阿杨遇春带领剿兵、议彻时。通行挑派。共酌留防兵四千一百名。交各镇将等分段驻守。仍留提督杨遇春统领。所办甚是。但山林潜窜余匪。节经搜捕。将次净绝。此时留兵分驻。原因地方甫靖。或恐尚有伏而未起之匪徒。须藉兵力弹压。使知畏惧。日久自可潜消。傥奉行不善。弁兵等或有意邀功。必致借搜查为名。扰害良善。滥杀无辜。迨至查讯明确。闾阎已受其累。且又须将妄拏之弁兵正法治罪。岂非徒滋刑狱。殊有关系。现在额勒登保即日回京。著那彦成、方维甸、通饬该镇将晓谕弁兵等、各于界内留心防范。如有逆迹已萌者。自当上紧严缉。或实有形迹可疑之人。亦应一律盘诘。固不可稍有疎纵。亦不可任令贪功滋事。此为最要。至会哨一事。不但此时即应举行。竟当按照章程。永远遵办。以镇边陲。那彦成等、亦当饬知该镇将实力奉行。毋致日久生懈。将此传谕知之。　　

○赈陕西澄城、韩城、二县、被旱灾民。　　

○赏南苑苑户半月钱粮。海户银一千两。　　

○是日。驻跸旧衙门行宫。　　

○辛卯。上诣关帝庙拈香。　　

○行围。　　

○谕内阁、本日德楞泰由六百里递奏、余氛埽荡、三省全功告蒇一摺。览奏曷胜欣慰。三省剿办零匪一事。上年七月闲、额勒登保德楞泰以成股之贼、业经次第翦灭。地方廓清。当经驰报全捷。嗣缘南山内逃匿之匪三五成群。复行啸聚。自当趁大兵未彻之际。严行搜捕。以期净绝根株。特命额勒登保、德楞泰、先后接办。一年以来。官兵倍加奋勉。四路穷搜。川陕一带大山老林。踪迹殆遍。复将首逆苟文华、罗思兰、苟文润、及各号头目伪总管等、以次歼擒。其夥匪皆悉数斩获。三省地方。更无一名遗孽。全境宁谧。此实天眷考恩。垂庥笃祜。从此海宇敉宁。永销兵革。可与率土苍生。共享昇平之福。感谢之余。弥深兢惕。额勒登保、德楞泰、前此奏报歼获余匪多名。节经加恩赏还双眼花翎、紫缰、并原有爵职。其将领等世职翎顶、并所得升衔、亦均一体赏还。此次奏报全捷。除额勒登保现已遵旨启程回京外。德楞泰、著加恩再交部从优议叙。并加恩赏。将军赛冲阿、提督杨遇春、丰绅、马瑜、庆成、总兵田朝贵、喜明、王兆梦、庆溥、著再加恩俱交部议叙。副将吴廷刚、著军机处记名。遇有总兵缺出。即行＜闲＞放。并发去珐琅翎管五个。玛瑙鼻烟壶五个。翡翠玉扳指、玛瑙扳指、各五个。大荷包五对。小荷包十个。钥匙袋五个。著交德楞泰、分赏出力各官员又发去一两重银牌一百面。一两重银锞一百个。五钱重银锞二百个。并交德楞泰查明兵勇内出力者、酌量赏给。其摺内朱笔圈出剿贼出力之都司朱承受、守备朱福寿、外委甯显文、李洪春、兵丁王进叙、萧贵、六人。著德楞泰查明、伊等应如何升擢之处。即分别保奏。候朕加恩。以示鼓励。　　

○谕军机大臣等、据德楞泰奏余匪埽荡情形。此后散匪愈剿愈少。德楞泰现已分饬镇将、逐处排搜。并通札川陕楚各属。于各隘口严密盘诘。但王作经、王世贵、苟朝九、三逆尚未歼获。且讯据苟朝贤供、亦称不知三逆下落。德楞泰仍当严饬各路、一体留心。将三逆设法访查务获。如果已就毙。亦当查明实在证据。方足凭信。此非故为已甚。正所谓除恶务尽、不留遗憾之意。至留兵弹压一节。昨已据额勒登保、会同那彦成方维甸筹议具奏、分段驻守。自己知照德楞泰。但镇将等带兵分驻。不可无统率之员。德楞泰威名素著。现据称于城口暂驻。自系居中扼要之区。德楞泰、竟当在彼多驻数月。至开春后、地方实已敉宁。防兵可以彻遣时。再回成都。将此传谕知之。　　

○缓徵两淮丁溪、草堰、刘庄、伍祐、新兴、庙湾、板浦、中正、临兴、九场、被水灶户新旧额赋。　　

○是日。驻跸南衙门行宫。　　

○壬辰。上行围。　　

○军机大臣等议覆两广总督倭什布等覆奏防剿洋盗事宜。一、沿海村庄。准殷实之户。捐建望楼。责令公正衿耆、派拨壮丁轮流瞭望。拏获匪徒。解官审办。有以防奸为名、构衅寻斗者。从重治罪。衿耆一并惩处。一、编立保甲。所以清盗源。惟查拏盗线。若竟委之保甲恐有吓诈诬捏等敝□大。宜严饬该道府、实心稽察。至客籍与土著无异。应一律编排登注。一、修理＜舟曾＞艍船只。查＜舟曾＞艍船改造米艇。原为驶驾出洋起见。业经动帑修造整齐。应仍令出洋巡缉。其未经改造＜舟曾＞艍十四只、俟届限时、仍照＜舟曾＞艍式样修造。以资防守。一、米艇停泊虎门。为中权扼要之区。宜多屯舣以便随时调遣。一、沿海村庄。愿出壮丁自卫身家。毋庸派人领班经理。拏获真盗。仍动项奖赏。一、派委员弁查验渔船。应严查委员等、扶同捏报。及纵役卖放。勒索刁难。半年内能获真盗。详请越格署补。其怠惰者彻回。以昭惩劝。一、调防兵丁。于腹地陆路营内派往。远离汛营。应加体恤。水师各营、岁领洋赏银三千两。实属虚糜。应如议停止。即为调防兵丁口粮之用。一、请令委员并验商船。如有得贿纵漏。准民人赴县府首告。审实后、将委员揭参。其诬捏挟仇首告者。查出倍惩。从之。　　

○以军务告竣赏还陕西巡抚方维甸、花翎。　　

○旌表守正捐躯江西吉水县民廖宰墀妻赵氏。　　

○是日。驻跸团河行宫。　　

○癸巳。上行围。　　

○谕内阁、国家本支百世。蕃衍弥昌。皇考高宗纯皇帝时、曾叠次筵宴宗室。谊美恩明。朕御极以来。尚未举行此典。眷念宗潢。宜申燕衎。著于本年十月二十四日、在惇叙殿筵宴宗室。所有一切事宜。著各该衙门查照豫备。　　

○旌表守正捐躯直隶束鹿县民李汝女李氏。　　

○是日。驻跸新衙门行宫。　　

○甲午。上还圆明园。　　

○诣安佑宫行礼。　　

○乙未。命嗣后谕查事件应行速奏者。谕旨内注明由驿字样。该督抚方可由驿具奏。此外不得任意动用驿马。以节邮传。　　

