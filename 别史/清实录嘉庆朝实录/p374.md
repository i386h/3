<!-- { "loadSidebar": true } -->
○丁丑。谕内阁、值年旗都统仪亲王等、以八旗满洲蒙古添设养育兵、代奏谢恩一摺、此皆各都统、副都统、因朕特沛恩施。代兵丁等缮摺谢恩。岂实有兵丁等于各该管都统前叩求代奏之事。朕综理诸政。崇实黜华。即如添设此项养育兵额。以旗人生齿日繁。生计拮据。朕心再三筹画。始行降旨、将京营五营马匹、裁汰二千匹。每月节省银五千余两。分赏八旗满洲蒙古、共添设养育兵三千余名。俾旗人均沾实惠。以纾生计。并非冀其感激。各都统副都统等、均有教养兵丁之责。嗣后务体朕轸恤旗仆之意。各率所属参领等、善为教导。俾兵丁各习弓马。勤慎当差。节俭生计。即遇有红白事件。仍照例给予恩赏银两。该兵丁等惟当守分安常。傥于此次调剂之后。不知节俭。以为尚可再望恩施。妄行僭越。华服饮酒。赌博听戏。钱粮入手。立即荡然。是多添钱粮。转于伊等有损无益。况国家经费有常。朕亦不能屡加恩施。将此著各都统副都统、通行晓谕知之。　　

○又谕、本日据瑚素通阿奏到、审讯蔚州民人魏廷林呈控伊女魏氏、被夫姊蒋梁氏等勒死一案。系属虚诬。分别定拟缘由。又据另摺奏称、于公馆院内、茶夫见墙外掷进字纸。经瑚素通阿取阅、系匿名帖一纸。即言办理此案魏廷林之女冤不能申。且称瑚素通阿与司员有得银枉断情事。并将匿名原帖进呈。魏廷林控案、经瑚素通阿审断后。既据投有匿名字帖。自未便即行定案。著派德瑛带同司员驰驿前往蔚州、秉公查办。所有瑚素通阿奏摺、及匿名字一纸。均著交德瑛带往。审明后、再行定拟具奏。　　

○谕军机大臣等、朕明岁二月临幸盘山。于二十日出正宫门。诣千相寺拈香。二十二日出晾甲石门。由少林寺诣古中盘。其余各处寺院。概不亲诣。从前颜检办理差务时。每将山内各处路径。一律修治。曾经询问。则以豫备临时传旨临幸为辞。殊属滥用民力。且多增劳费。朕临莅之处。既经先期降旨。指定地方。岂有届时于未经豫备之区。责令办差官员、匆促承应者。此次著裘行＜闲＞遵照发去图样内点出往来道路。饬令修理平坦。准其开销公费。此外各山径。一概不许修垫。若仍前滥费。不但不准开销。并当治以应得之咎。原图著发给阅看。该署督即恪遵办理可也。　　

○予广东捕盗阵亡候补守备涂继勋、署守备连旭、祭葬世职。如守备例。湖南阵亡外委李得、张希英、吴吉魁、梁伏祭葬加等。世职如例。兵丁严有升等九十九名、赏恤如例。　　

○旌表守正被戕四川灌县民罗萃章妻蔡氏。福建连城县民江秤哩妻林氏。　　

○戊寅。上幸瀛台。阅冰技。　　

○谕内阁、刑部具题、四川省民人陈廷荣、因疑贼误将小功叔祖陈俸礼砍殴适毙、问拟斩决、夹签请旨一本。此案陈俸礼因往陈廷荣家看望。经陈廷荣留住屋内。夜闲在于屋后出恭。陈廷荣闻犬吠出看。顺携防夜尖刀。黑影内因见树下蹲有一人。疑是贼匪。即用刀砍伤陈俸礼顶心。复用刀柄殴伤其左臂膊。陈俸礼喊跌倒地。陈廷荣听闻声音。始行住手。经邻人帮扶进屋。已不能言语。伤重殒命。刑部以陈廷荣并非有心干犯。是以将问拟斩决之处夹签请旨。朕详核案情。陈廷荣将陈俸礼误认贼匪。先用刀砍伤其顶心。重至骨折。其致命实由于此。陈俸礼负此重伤。岂有不立时喊叫。直至该犯复用刀柄殴伤左臂之后。始行喊跌。该犯亦始住手。殊非情理。且系黑夜之事。旁无证据。而陈俸礼于帮扶进屋之后。业已不能言语。未取生供。尤难凭信。再陈廷荣于陈俸礼殴伤之后。经伊子查问。又不据实告知。捏称陈俸礼因系中风跌地磕伤等语。试思该犯果系疑贼误砍。并非有心干犯。何必捏为此言。恐不免有情虚卸罪之处。案关服制。有立决监候之分。不可不将情节彻底究明。以成信谳。著该督即监提该犯、再行详细研讯。务得确情。按律定拟具奏。　　

○己卯。两广总督那彦成奏广东甲子地方修建炮台望楼、捐赀出力绅士、赏候补县丞刘家耇等、升衔有差。　　

○又奏报拏获洋匪李崇玉、并夥党一百余名。道员蒋攸铦下部议叙。余升赏有差。　　

○旌恤遇贼捐躯贵州贞丰州士民周正极等八十四名、妇女高李氏等十一口、如例。　　

○赈江苏清河县被水灾民。　　

○是月。山西巡抚同兴奏报得雪情形。得旨、览奏稍慰。大吏果能诚求民瘼。必能感召天和。转歉为丰。汝等尽一分心。百姓受一分益。不可膜视。勿托空词。勉之。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。十二月。庚辰朔。上幸北海。阅冰技。　　

○谕内阁、广东地方紧要。广州将军除统辖该省驻防满营之外。别无应管事件。所有广东省陆路镇协各营。均著交该将军节制。著为令。　　

○谕军机大臣等、本日铁保奏、宿州匪犯余连、逃至蒙邑丰家集地方、盘据不散、经地方官带领兵壮、分路前进、歼获三十余名、铁保现在飞饬徐州寿春两镇会合围拏、并据长龄同日奏到、该抚在于庐州途次、闻宿州蒙城等处、有匪徒樊牛余连勾结聚众之事、当即驰抵定远、接据禀报、樊牛余勇先业经蒙城县拏获、余匪仍在丰家集藏匿、现在前往查办各等语。此事昨据铁保奏到。朕即虑及该匪逃窜之后。或竟有抗拒滋扰之事。须资兵力围捕。因思喜明、德成额、二人。久历行阵。令该督速行调往办理。今该督摺内、业已饬调该二镇前往。会合围拏。与朕旨适合。所办甚是。此时樊牛一犯虽已拏获。而余连尚在逃匿。该匪等在汪家庄放火劫掠之后。仍回丰家集聚集。该处毗连豫省。断不可任令窜往。致成散漫。长龄虽经调任山东。但匪犯等设教聚众。正系该抚任内之事。失察之咎。本无可辞。现在该抚驰往蒙城驻劄督办。不必即赴山东。如此案业已捕获净尽则已。设尚未净尽。总当严密防堵。杜其窜往豫省之路。其现获之樊牛及余勇先二犯、并此外所获各犯。即著长龄在于蒙城就近审办。不必解交铁保办理。致涉疏虞。傥业经起解在途。务当饬令押带之员、小心管解。不可大意。究竟该犯所习何教。是否即系白莲教、抑另有名目。该犯等家中搜出何项经卷逆词。此次因何起衅滋事。惟当一一详悉究问。据实奏闻。其为首各要犯、于审明后、即按律办理。至此等烧香敛钱之教。原所时有。全在地方官平日留心稽察。勿使滋事。至于现在查办。祇系滋事之徒。并非欲将平日烧香入教之人。一概办理。若不能体会此意。纷纷妄拏。或向现犯根究不已。该犯等信口乱供。致案外之人。被其拖累。恐乡愚等不免惶惑。又滋事端。该督抚办理此事。固不可草率完结。更不可多有株连。将此谕令知之。　　

○旌表守正捐躯直隶盐山县民赵俊妻王氏。　　

○辛巳。上御乾清门听政。　　

○谕内阁、前因刘权之于保奏军机司员一事。意存瞻徇。经英和参奏。降职编修。但其事尚未举行。祇系空言。念伊科分较深。本日御门所出翰林院侍读员缺。加恩著刘权之补授。　　

○又谕、据礼部具题庆贺元旦令节礼仪一本。已另降谕旨、照例行礼。停止筵宴矣。庆贺元旦令节。典礼攸关。王公百官等在朕前行礼。公主福晋命妇等在皇后前行礼之处。该部自应分晰题奏。乃阅本内所进庆贺礼仪。将公主福晋命妇等在皇后前行礼一节。一并列入。并将公主福晋命妇等应否进内行礼。夹片请旨。殊属非是。礼部堂官、著交部察议。嗣后著将元旦令节公主福晋命妇等应否进内行礼。另摺请旨。所有此次题请明年元旦公主福晋命妇等进内行礼之处。著停止。　　

○又谕、据户部核议、豫省衡家楼堵筑漫口各工、应行追缴扣平银两一摺。河工扣平一项。从前该部核办大工。多有据各督抚咨覆免扣者。本未明定章程。惟东省堵筑曹汛大工一案。经部臣行查。曾将应扣市平按数追扣。此次衡家楼办理漫工。工钜费繁。该抚动支银两时。并未将应否扣平之处详请部示。迨该部行查时。辄援引旧案。藉词免扣。试思办理大工。如实不应扣平。何以曹工承办各员。一经查扣。即行缴出。本应著落该抚等全数完缴。姑念银数几及二十万两之多。著加恩豁免十万两。其余银两。交该抚于承办各员名下。按照工部淮销数目。将扣平银两分别著追。嗣后各直省遇有应办各项工程。每百两均著照市平扣算。一律报部查核。所有该部现在查扣豫省另案各工。亦著照此办理。以昭画一。　　

○　　

○又谕、近因八旗满洲蒙古人等生齿日繁。生计不能宽裕。特加恩将绿旗五营之官马二千匹裁汰。每月节省银五千两。分赏八旗满洲蒙古。共添养育兵三千有奇。念京城内务府三旗、圆明园驻防内务府三旗人等、生计亦恐未免拮据。同系朕之臣仆。自当一体添设养育兵。著加恩交内务府大臣等、将现在该衙门所贮应拨之闲款银两查奏。俟查奏银数后。将京城内务府三旗、应添设养育兵若干之处。著内务府大臣等酌量定数具奏。圆明园内务府三旗、应添设养育兵若干之处。著管理圆明园八旗内务府三旗事务王大臣等会同内务府大臣等、酌量定数具奏。以示朕一体轸恤旗仆之至意。　　

○又谕、都察院等衙门奏、察议本年武会试监试覆试之王大臣等一摺。此事于十月十九日降旨交议。该衙门咨查各王公大臣等加级纪录。不过八九日内。尽可汇齐核办。乃辗转推延。宗人府既移会稽迟。都察院亦不行呈催。直至四十余日。始行具奏。殊属延玩。宗人府宗令等、及都察院堂官、俱著传旨申饬。试思军机处承旨。不过一两时辰。各衙门如此疲玩。实属可厌。嗣后各衙门于奉旨交办事件。均应妥速办理。如再有似此懈怠迟延者。定行交部议处。不稍宽贷。　　

