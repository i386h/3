<!-- { "loadSidebar": true } -->
○癸丑。以三省邪匪悉平。论功行赏。谕内阁本日申刻。据额勒登保、德楞泰、勒保、惠龄、吴熊光等、联衔递到六百里加紧奏报、川、陕、楚剿捕逆匪、大功戡定一摺。朕与天下臣民。同深欣慰。邪教之始。由奸民假烧香治病为名。惑众歛钱。无知愚民。被其煽诱。党与既多。胁从愈众。起于湖北宜都、当阳继且阑入豫省。由陕入川。蔓延三省。蹂躏地方。无限生灵遭其荼毒。不得不尽力剿办。以靖凶残。溯自嘉庆元年受玺之初。即值办理军务。朕仰荷皇考高宗纯皇帝付畀之重。兢惕实深。幸蒙睿谟指示。两年之闲叠次歼擒起事首逆多名。迨至三年。皇考圣寿益高。秋冬之闲。圣体违和。每遇军报到时。犹复亲授机宜。孳孳不倦。而朕日侍左右。仰见皇考精神渐减。侍奉汤药。寝食靡宁。心志昏迷。是以区画未能周备。以致剿捕事机。稍形疏懈。犹蒙皇考随时训迪。迨弥留前一日。仍以望捷成什。追维在天未竟之志五中悲感。益凛仔肩。四年正月初三日。怆遭皇考大故。饮泣椎心。哀痛弗释军书旁午。更不能谋虑周详。直至奉安山陵礼成。始得专心军务。申明军纪激励将士。责以成功。数年来斩获著名首逆。不下百余人。积恶头目。亦有数百名。悔罪投出者数万余人兹幸三省余匪。一律殄除耆定大功。飞章奏捷。从此海寓敉宁。昇平永庆。皆仰赖昊苍眷佑。祖考垂慈。感慰之余。弥深钦惕。此事系剿捕内地乱民。虽非平定外域、拓土开疆可比。然办理已及七载。领兵大臣等、沐雨栉风。驰驱险阻。艰苦备尝。以及徵兵转饷、团勇安寨之各督抚等。并在廷参与机谋、趋承密勿之王大臣等。均能各殚心力。用蒇钜功。允宜普沛恩纶。酬庸懋赏。成亲王于四年、在军机处行走几及一载。赞襄机务。一切剿捕机宜。深资擘画。今大功告竣。自应嘉奖公勤。王已列亲藩。著施恩加赏一贝勒。令其子绵勤受封。仪亲王虽未在军机处行走。但自元年以后。军报络绎之时。王见朕忧勤。每申诚悃。时进嘉谟。兹当喜报遄来。同深欢庆。著施恩加封一贝子。令伊子绵志受封。庆郡王永璘、定亲王绵恩、前在书房时。咸念切军务。盼捷维殷。永璘近来亦醇谨自持。深可嘉慰。绵恩在御前大臣上行走。夙夜勤慎当此奏绩庆成之际。亦应一体加恩。著再将永璘之子绵慜、绵恩之子奕绍、俱封为八分公。以昭恩渥。额勒登保、总统师干公忠懋著谋勇兼优。前此平定苗匪时。即经赏给侯爵。嗣因剿办邪匪迟延。暂予降黜。自膺经略重任。运筹决胜。悉中机宜。躬亲行阵。与士卒同劳苦。用能屡获渠魁。埽除苞蘖。业经节次加恩。晋封三等侯爵。兹三省全奏底平。厥功殊伟。额勒登保、著晋封一等侯。世袭罔替。并授为御前大臣。加太子太保衔。赏用紫缰。以彰殊锡。德楞泰前于平定苗匪时。亦曾赏给子爵。自授为参赞后。督率将士。奋勇超伦。所向克捷。前后歼贼最多。勋绩炳然。节经封至三等侯爵。著加恩晋封一等侯。加太子太保衔。赏用紫缰。伊子苏冲阿、并赏给副都统职衔。即著赍送赏件。前赴军营。看视额勒登保、及伊父德楞泰。用示眷念。勒保从前办理狆苗。擒渠埽穴。伊一人之功。曾经赏封侯爵。至今苗民安辑。嗣命赴川省总统军务。奏报生擒贼首王三槐。晋封公爵。旋廉知王三槐本欲自行投出。其事尚涉疑似。后授为经略大臣。办贼迟延。降旨逮问。复念其于川省地方情形熟悉。仍令赴川带兵。洊升总督勒保自复任以来。倍加奋勉。督兵连获首逆。协同德楞泰、将川省全境廓清。已加封一等男爵。现当大功戡定。核其功过。虽不能复还原爵。亦当加以褒封。著加恩晋为一等伯。并加太子少保衔。明亮为多年宿将。前此在金川带兵。立功甚著。迨教匪滋事后。派令统兵剿办。曾将湖北孝感贼匪。悉数歼除。办理最妥。嗣因在陕办理逆匪迟延。罢其世职。又因南山贼匪。未能迅速殄除。降旨逮问。念其久历戎行。仍畀以剿捕之寄。伊自复用后。亦尚能奋勉立功。惟因年老。不能冲锋接仗。谕令回京。洊擢都统。兹功竣载念前劳。著加恩赏封一等男。西安将军赛冲阿、固原提督杨遇春、自随征以来。在诸将领中。勇略尤著节次歼擒首夥各逆。为数较多伊二人俱经赏给骑都尉世职。著加赏轻车都尉世职。惠龄由湖北巡抚任内剿贼。旋接办总统事务。叠获首逆张正谟等。历升尚书、都统。并给与宫衔、及轻车都尉世职。嗣守制回京。因闻其在军营亦有延误之处。且贼匪由陕窜川。惠龄不能遏截。曾经降黜示惩。此次在陕甘总督任内。剿办南山余匪。办理迟延。复革去花翎。降为二品顶带。今大功底定。念其从前著有微劳。惠龄、著加恩赏还头品顶带花翎。吴熊光自＜闲＞任湖广总督以来。于一切粮运团堡事宜。实心经理。著加恩赏给太子少保衔。仍交部从优议叙。姜晟前在湖北办理军糈。并无贻误。嗣因在直隶总督任内。报灾延缓。罢斥治罪。念其尚无大过。现以四品顶带擢任侍郎。著加恩赏给二品顶带。倭什布前在湖广总督任内。亦曾带兵剿贼。赏给云骑尉世职。嗣因办饷稽迟。被劾逮问。讯明尚非有心贻误。其平日居官声名尚好。复行录用。以三品顶带补授巡抚。兹著加恩赏给二品顶带。福宁前在楚境督剿贼匪。曾加赏宫衔。因在军营节次获罪。罢职遣戌。旋经释宥。以侍卫前往西藏办事。兹著加恩赏给副都统职衔英善前以侍郎署四川总督。亦有劳绩。嗣缘事镌秩。命在西藏办事。亦著加恩赏给头等侍卫。温承惠、杨揆、文霈、刘清、或带兵堵剿或筹办军储。勤劳数载。均著加恩交部议叙。至军机处行走之大学士庆桂、董诰、尚书戴衢亨、均经皇考＜闲＞任多年。克尽忠悃。知无不言。言无不尽。自用兵以来。承旨书谕。勤慎小心。朕敬推皇考之恩。庆桂、董诰、著赏给骑都尉世职。戴衢亨、著加太子少保衔。仍赏给云骑尉世职。尚书刘权之、德瑛虽在军机行走未久。其素日陈奏。亦时有所见协办大学士朱圭、尚书彭元瑞、虽未入直枢廷。亦能留心军务。每有敷陈。均著加恩交部议叙。大理寺少卿章煦、在军机章京上行走年久。办理军务。始终其事。著加恩交部从优议叙。宜绵、前在军营、督剿洞汝河等处贼匪。尚属认真。后因总统军务。安坐大成寨。任贼匪往来奔窜。革职发往伊犁念其年老释放回京伊究曾出力。亦著加恩以六部员外郎用景安前任河南巡抚。不能堵御贼匪。致令延及川陕。其罪甚重业经问拟重辟念其平日居官廉洁。从宽监禁。兹军务告蒇。著加恩释放。伊系本身获罪。非若完颜扎拉芬因伊父魁伦发遣者可比。著发往热河充当披甲。以示朕覃敷惠闿、嘉赏成功至意。通谕中外咸使闻知。　　

○又谕、原任两广总督吉庆平日居官。操守廉洁。办理地方公事尚无贻误前因查办归善、博罗、永安等县添弟会匪一事。节次奏摺。俱系寥寥数语。声叙总不明晰。其前后自相矛盾之处甚多。朕恐其有滥杀激变、及有心疏纵情事。谕令那彦成于江西审案之后。就近赴粤查讯。复因永安首匪曾清浩等三犯投出后。吉庆不行定拟辄奏请安插。办理谬误。特将伊革去协办大学士。拔去双眼花翎。并解两广总督之任旋据瑚图礼奏称吉庆自戕身故。更堪骇异恐其中或另有别情。兹据那彦成查奏、归善博罗会匪实系叛逆吉庆带兵攻剿。歼厥渠魁余党瓦解地方遂得平静。吉庆办理此案并非滥杀激变惟曾清浩等祇各带百余人投首而吉庆则奏称、曾清浩率夥投出四千余人官粤珑、赖东保、率夥投出一千余人其官兵攻剿天字嶂贼匪一节。并无其事。吉庆率听员弁禀报虚词。遽尔入奏。并将永安投首贼目。概予宁释。加以赏赉。以致民心不服。纷纷控诉。吉庆渐畏交并。因病后糊涂。自寻短见等语。吉庆办理疏纵。种种错误之处固有应得之咎。设曾清浩等三犯竟已释放。则获罪甚重。今据那彦成奏称、首犯曾清浩官粤珑赖东保、三人俱在监禁。现经审明正法。是吉庆之罪。断不至于死且吉庆平日素有廉名即此次获咎。亦不过革职、或发往新疆效力将来尚可用为巡抚。何至遽尔轻生。况身为封疆大臣。即罪在不赦。亦当静以待命。岂得私行自尽。效匹夫沟渎之为。是其自戕一节。即吉庆之罪。实无足惜。岂尚可复邀恩恤。至吉庆办理疏纵之处。既经那彦成查明委无别项情事。亦不必再行追论。著那彦成传知伊家属扶柩回旗。并将吉庆前后获罪及身故缘由。通谕知之。　　

○以故一等侯图桑阿子松龄、三等子德山侄额勒精额、福禄子三音博勒格图、各袭爵。　　

○旌表守正捐躯江西雩都县民邓佐桂妻陈氏。　　

○甲寅。上以四川陕西湖广三省教匪全平。诣寿皇殿行礼。　　

○御乾清门听政。　　

○谕内阁、固伦和孝公主、素为皇考钟爱。下嫁固伦额驸丰绅殷德。其品秩原与贝子相等。嗣因伊父和珅、身获重谴。是以将丰绅殷德一并革职。旋经朕格外加恩。授以散秩大臣。今当大功戡定。恩逮亲藩。因念固伦和孝公主、亦应一体锡予恩施。著将丰绅殷德、赏给民公品级。仍在散秩大臣上行走。俾公主同深欢感。以示朕笃念推恩之至意。　　

○举行本年军政。盛京将军所属、卓异官五员。罢软官二员。年老官四员。有疾官三员。才力不及官二员。吉林将军所属、卓异官二员。年老官二员。有疾官四员。江宁将军所属卓异官三员。福州将军所属、卓异官一员。年老兼有疾官一员。荆州将军所属、卓异官一员。西安将军所属、卓异官四员。年老官一员。宁夏将军所属、有疾官一员。广州将军所属、卓异官一员。察哈尔都统所属、卓异官三员。有疾官二员。年老兼有疾官二员。热河副都统所属、卓异官二员。青州副都统所属、年老兼有疾官三员。密云副都统所属、卓异官二员。年老官一员。山海关副都统所属、罢软官一员。年老官一员。有疾官二员。凉州副都统所属、卓异官一员。罢软官一员。年老官一员。河南巡抚所属、卓异官一员。才力不及官一员。山西巡抚所属、年老官一员。稽察右翼保定等五处大臣所属、年老官一员。分别议叙处分如例。　　

○以故二等子和顺子常兴、袭爵。　　

○命广州将军书敬、回京。以镶黄旗蒙古副都统庆怡、为广州将军。副都统衔托津、为镶黄旗蒙古副都统。　　

○命吉林副都统吉禄、以副都统衔办理打牲乌拉总管事务。以参领达禄、为吉林副都统。　　

○旌表守正捐躯河南睢州民王常春妻丁氏。　　

○户部议准、前任广东巡抚瑚图礼疏报、香山、恩平、二县、开垦水旱田十顷四亩有奇。照例升科。从之。　　

