<!-- { "loadSidebar": true } -->
○又谕、据汪日章奏、上年江省查办赈务、各州县户口银数、必将上两届被灾情形、与此次参考不致悬殊、方准放给、惟山阳县较之十一年仅多十二乡、而需银至九万九千有余、曾经驳查、并另委随带之员密查、始行核准动放等语。山阳赈务。现据王伸汉供认侵冒银六千余两。伊曾致送本府王毂银二千两。各委员银一千六百余两。以王伸汉之贪残忍戾。而于该员赈银九万九千余两之中。侵冒入己之银。仅止二千余两。尚恐不实不尽。王毂得受王伸汉之银。自亦不止二千两。著留京王大臣会同刑部、再加严讯。务得实情。　　

○又谕、本日庆桂等奏、议驳御史周钺酌易办赈章程一摺。已依议行矣。各省水旱偏灾。事所常有。朕痌瘝在抱。念切民艰。一经该督抚奏报到时。披览奏章。恻然心目。无不立降谕旨。令其认真抚恤。即需数十百万帑金。从无丝毫靳惜。亟命部臣立为筹拨。惟恐后时。诚以小民荡析离居情形。最堪怜悯。若不设法拯救将何所依。国家办赈章程。良法具在。如果各州县实心经理。该督抚认真查察。自能实惠及民。无如地方不肖之员。昧良丧心。视同利薮。而派往查赈之委员等。贤不肖亦复回殊。闲或有持正之人。而嗜利者多。转深憎恶。如近日宝坻山阳两案。该革令单幅昌、王伸汉皆骫法营私。侵肥入己。而委员中如李毓昌之持正不阿者。更复有几。挤穷黎于沟壑图自赡其身家。卒不能幸逃宪网。朕代天子民。惠鲜怀保。断不肯因此两案接踵破露。虑贪官之牟利。屯百姓之恩膏宁受污吏之欺朦。忍夺良民之口食。此后设遇被灾之区。仍当颁帑发粟。救其阻饥。如前一律办理。惟办理之得有实济与否。是在督抚。如该督抚不知认真经理。徒以为立法未周。如御史周钺所言。欲于地方官查明户口之后。另委道府承办。试思道府中又岂尽属贤能。现在宝坻一案。该管东路同知归恩燕即曾需索银三千两。山阳一案、该管知府王毂、亦曾收受银二千两。设遇此等道府。令其领放赈银。又岂可信。又况该道府等、于各州县村庄户口。不能亲历周查。势必仍行转派委员分投前往。委员之查赈愈繁。州县之费用更广。于赈务无益而有损。如督抚等果能一遇灾赈。先行严查核实。而于派往抽查之委员。务择存心公正之人。责成查察。仍随时密加廉访。贤者立加奖拔。不肖者即予纠参则敝□大窦渐除。亦无虑小民之不沾实惠。傥督抚等见现在宝坻山阳二案破露。以为赈务剔敝□大綦难。自揣耳目不能周遍。惟恐地方劣员侵冒肥己。累及上官。相率讳灾不报。如此则玩视民瘼。势必至穷黎无可赴愬。而朕惠养元元之泽不能下逮其获戾尤重。一经查出朕不能稍为宽恕也。将此通谕知之。　　

○旌表守正捐躯湖南永明县民陈加增妻周氏。　　

○缓徵福建侯官、闽、二县、风灾本年额赋。并给贫民一月口粮。　　

○丙子。上以秋狝木兰。自圆明园启銮。　　

○命仪亲王永璇、成亲王永瑆、大学士费淳、兵部尚书明亮、留京办事。　　

○谕军机大臣等、朕前闻刘凤诰沉湎于酒。有任情妄为等事。当降朱谕交阮元据实查奏。兹阅伊所奏。皆系浮词。毫无确事。殊不足信。摺内称适有因公在省之湖州府戴廷沐、绍兴府百善、严州府任泽和、先后传见、并诱之云、我与学院系属同年相好、该府早为告我、我好劝他、且任泽和亦系己酉进士、另为设词导之等语。此即非访查之道。该府等既知学院与巡抚系同年相好。即确有见闻。亦必曲为容隐。不敢直陈况任泽和又系同科进士。岂有不袒护之理。又称惟上年八月、刘凤诰代办文闱监临场规从严、且常夜至号口、查访呵责士子出场、颇有浮怨之词等语。外闲谣言。阮元似亦有所闻。而语涉隐跃。竟不免瞻徇情面。昨据御史陆言参奏刘凤诰摺内、联语文字。谅非出于捏造。托津等到彼后。著将陆言所参各款。向刘凤诰一一究问。并密加察访。务须得有实据。方足以成信谳。至阮元近在同城。于刘凤诰各项款迹。若毫无见闻。讯明后亦应附摺参奏。傥袒庇同年。有心徇隐。其咎尤重。即著严参。候降谕旨。其知府戴廷沐等三人、著一并传到面询。如实系不知。与伊等尚无干涉。若竟系瞻顾巡抚同年。代为袒护。亦当查明参奏。所有阮元原摺。发交托津等阅看。将此谕令知之。　　

○免跸路经过地方本年额赋十分之三。　　

○是日。驻跸南石槽行宫。　　

○丁丑。赏密云县接驾兵丁、半月钱粮。　　

○是日。驻跸密云县行宫。　　

○戊寅。赈湖南茶陵、攸、二州县、被水灾民。　　

○是日。驻跸要亭行宫。　　

○己卯。谕内阁、御史陈中孚奏、请严定大吏滥行荐举处分以专责成一摺。据称侵蚀赈银之革员单幅昌、谋毒职官之革员王伸汉、及已革知府王毂、皆由捐纳佐杂出身、递邀荐拔、该员等不识诗书、罔知大义、不过以朘削民膏、钻营上官为事、兹恶劣俱已败露、请嗣后将滥行保荐此等捐纳佐杂出身人员之该管各上司、照寻常滥保例加倍严议等语。所奏未免过当。国家登进用人。原不能竟拘资格。各直省州县中、由捐纳出身者。固有不肖之徒。即正途出身各员。其簠簋不饬、逢迎大吏者。亦不能保其必无。全在该管各上司平日留心访察。秉公核实。必系循声确著之员方予保荐。庶可遴拔真才。若将夤缘钻刺之劣员滥邀荐举。一经发觉。该上司处分定例綦严。即如王毂王伸汉单幅昌等之残忍贪婪。现俱已审明定谳。其该管各上司、重者已革职遣戍。轻者亦降黜示惩。并未稍从宽假。若因此追溯从前滥保之各上司、查明加倍严议。则未免过甚。嗣后各督抚于荐举各员。惟当倍加慎重以保荐王伸汉等劣员为戒。傥再有似此滥保致干宪典者。必将该上司从重惩治。亦不在多设科条也。　　

○以河南布政使钱楷、署河东河道总督。　　

○赏热河接驾兵丁、及看守避暑山庄弁兵、一月钱粮。看守口内口外各行宫弁兵、半月钱粮。　　

○是日。驻跸两闲房行宫。　　

○庚辰。谕内阁、王伸汉之子四人。本应全行遣戍。姑念年皆幼稚无知。著将伊长子恩观收禁。俟及岁时发往乌噜木齐。其余三人、加恩释回。以示法外施仁之意。　　

○旌表守正捐躯山东滕县民王畛媳罗氏。　　

○是日。驻跸常山峪行宫。　　

○辛巳。驻跸喀喇河屯行宫。　　

○壬午。上至热河。诣文庙瞻礼关帝庙城隍庙拈香。　　

○诣永佑寺行礼。　　

○赏热河绿营兵丁一月钱粮。　　

○是日。驻跸避暑山庄。至八月癸丑皆如之。　　

○癸未。谕内阁、据奉天学政茹棻奏、请照各直省学校之例颁发书籍等语。陪都士习素醇。涵濡教泽。咸知争自濯磨。读书上进。自应将官刻书籍一体颁发。存贮各学尊经阁。俾士子等就近观览。开扩见闻。著礼部武英殿查照旧例。将所有应行颁发学校各书。即行印刷颁给。　　

○又谕、百龄等奏查明粤省现在行盐情形量加卖价一摺。据称按照纲引易销各埠、分别酌增一二厘、难销各埠、免其加增等语。所议尚为平允。著照所请、易销之连州等三十五埠。照现卖之价酌加二厘。其次昭平等一百二十五埠。酌加一厘。其难销之高明等二十八埠。即可毋庸议加。所增价银。共计二十万九百余两。准其以嘉庆十四年为始。随课交纳运库。另册报部惟是此次盐务加价。原以接济南河要工。粤东盐斤行销处所。距南河较远。非两淮两浙芦东等处可比。设该省此时别无要需。自当不分畛域以济工用。今粤东现有剿捕洋匪事宜。经费正多。若将所加盐价解赴河工。而该省一切捕费。转须另为筹拨。徒多周折。所有此项每年加价银二十万九百余两。著毋庸解往南河。即留为本省捕盗之费。前已将该省每年关税盈余银五万两留充公用。合之此项加价。每年共有银二十五万余两。经费甚为充足。剿捕自益得力。在该省商民、以所加盐价。为保护桑梓之需自当倍形踊跃。仍俟大帮洋匪办竣。即行奏明停止。　　

○以哨内春夏雨多。停止秋狝。命皇次子旻宁皇三子绵恺毋庸前赴热河。于中秋节后、赴南苑行围肄武。　　

○以睿亲王端恩甫丁母艰。祖母又故。赏银二千两治丧。　　

○以南河工程平稳。赏江南河道总督吴璥、二品顶带。　　

○乙酉。上御如意洲。赐扈从王、公、大臣、及蒙古王、贝勒、贝子、公、额驸、台吉等食。并赏赉有差。　　

○谕内阁、御史潘恭辰奏请严查贩米出洋一摺。米石出洋。例禁綦严。节次降旨谕令各督抚等、于沿海口岸实力稽察。以杜透漏。乃积习因循。仍不免视为具文。即如浙江省本年并无水旱偏灾。所产米谷。自足供闾阎粒食市价亦应平贱。乃据该御史称自三四五等月以来。每米一石。自制钱三千三四百文起、至三千八九百文不等。甚为昂贵。自系入市者少。出海者多。以致民食不能充裕。可见地方官平日严断接济。竟属纸上空谈。阮元此任。大不似前。诸事因循。不能整饬。浙省如此。他省可知。试思各口岸如果食米不放出洋。则盗匪日形困乏。何以现在浙闽粤三省盗船尚多。犹烦兵力剿捕。且各衙门不肖胥吏兵役。为之护庇。通同济匪。得受陋规。甚至有食海俸名目。而各海关所用之人。又多系官亲长随。牟利骫法。其纵容包庇者。正复不少不可不严行饬禁。用杜敝□大源。著各该督抚及管理海关大员、一体严密留心。实力查察将前项敝□大端剔除净尽。务使盗源禁绝。民食日充。以期海洋宁谧。地方丰裕。设经此次严谕之后。仍不过阳奉阴违。仍致透漏。朕惟执法从事。恐该督抚等不能当此重咎也。将此通谕知之。　　

○赏热河及额鲁特兵丁、一月钱粮。　　

○丁亥。谕内阁、今因哨内道路泥泞难行。业经停止进哨。惟各项演围人等。俱经豫备。伊等制办行装。不无稍有费用。若加恩仍照例减半赏给。即停其前来。以示朕体恤至意。　　

○旌表守正捐躯山西浑源州民张自财媳张氏。江苏崇明县民樊双淋妻黄氏。　　

○免直隶安、河闲、新安、隆平、宁晋、新河、南宫、七州县、积水地亩上年额赋。　　

○戊子。谕内阁、朕临幸热河。凡出入站道等差。皆应热河兵丁等充当。达庆系发往热河效力赎罪之人。岂宜充当站道差使。朕前在喀喇河屯。见伊在众兵之前接驾。近日诣各庙拈香。又见伊在众兵之前站道。殊属不成事体。毓秀并不约束。亦属不合。毓秀著申饬。仍交部议处。嗣后凡系发往效力赎罪之人。不得僭越当差。　　

