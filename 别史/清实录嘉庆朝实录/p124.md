<!-- { "loadSidebar": true } -->
○是月。钦差军机大臣那彦成奏、钦奉上谕那彦成此次赴川办理军务。朕闻其在陕西境内与随带司员。有需索供应之事。在那彦成受朕厚恩。特加委任。必自知凛慎。不敢任性妄为。但伊家人倚恃主势。或与司员所带家人。有向地方官勒索使费之事。俱不能保其必无。著传旨谕那彦成嗣后当严行管束家人。并转饬司员等、留心查察。有则改之。无则加勉。不可存护庇仆役之见。钦此。伏念臣自奉命赴陕督师。行次良乡。即缮发传牌。饬令沿途驿站。毋许供应。及带兵入山俊。复通饬陕省川县。即迎送亦概行停止。带出轿夫二十名。入山时悉行遣回。又家人孟克。因与兵民争买酒食。致相口角。当即饬交臬司台斐音查照旗人家奴酗酒之例。立时发遣。祇因事涉琐屑。未敢一一渎陈。实不敢任意纵容。致有贻累。嗣后惟当严管仆从。并令司员等留心查察家人。勿稍疏纵。得旨、卿虽自矢忠贞。属下尚须严察。外省官吏。闻军机大臣之名。有不趋奉乎。一切慎勉。毋负汝祖家声。全朕用人颜面。尽心竭力。速成大功。五等崇封朕不惜也。勉之。京中人言纷纷。朕自有定见。不为摇惑。若久不蒇事。实不能姑容矣。卿趁此兵威。莫遗余力。速剿逆贼。朕伫听喜音连至。以慰皇考在天之灵。全朕孝字。卿奉命至陕。实寻拙路。入林追捕。未见寸功。徒劳跋涉。落河湿衣。朕日夜悬心。心在卿左右。刻不能舍。因此议论纷纷。有言卿放恣者。有言无能者。朕皆付之一笑。专待卿之捷报、以压簧口。卿受朕如此深恩。若不知报、竟非广廷相国之孙矣。灯下密书。傍无一人。卿亦密存此摺。回京面缴。　　

○漕运总督铁保奏、漕务陋规。现已革除。惟浮费之在官吏者能革。浮费之在无名宵小者不能尽革。祇可逐渐清厘。得旨、浮费在官吏者多。在宵小者少。多者能革。少者何害。富纲婪索盈千累万。以致层层剥削。若原清而流不洁。未之有也。持定见要做好官。再无不集之事。一切慎勉为之。　　

○湖北巡抚高杞奏、奉旨交办本省控案。现在赶紧催提。迅速审办。得旨、闻汝颇有纨裤习气。若果如此。是辜负国恩。朕不能容汝败坏封疆。应深自刻责。效法书麟之行为。时时加勉。从俭去奢为要。　　

○两广总督吉庆奏、蒙发回前次奏摺。钦奉朱批。以栗米布帛为重。不贵珍奇。臣民敬闻。俱深悦服。臣惟有督率所属。实力奉行。以仰副节用爱人至意。得旨、节用不但能养身。并能养人。上行下效。其功立见。朕向来治家。以崇俭为本今治天下。不易此心。唯望贤督抚佐成朕治。共乐昇平。百姓足。则朕之愿足矣。家有盖藏。则朕之富大矣。善体此意。毋忽。



大清仁宗受天兴运敷化绥猷崇文经武孝恭勤俭端敏英哲睿皇帝实录卷之五十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。二月。甲申朔。遣官祭先医之神。　　

○谕内阁、勒保前在云贵总督任内。剿办狆苗。蒇功完善。蒙皇考锡封侯爵。嗣调任四川。剿办教匪。因擒获起事首逆王三槐。复蒙皇考殊恩。晋封公爵。上年朕亲政之初。即授勒保为经略。畀以事权。冀其上紧办贼。迅速奏功。乃勒保自任经略以后。惟知安坐达州。从未带兵与贼接仗。仅将各路打仗情形。汇奏塞责毫无调度。以致贼匪日久稽诛。是以将勒保革职拏问。解京审讯。勒保惟认迁延贻误之罪。无可置辩。经军机大臣会同刑部。遵朕前旨。拟以斩候。但念勒保前此办理狆苗。尚为妥速。至今黔省苗民宁贴。其功实不可泯。即在川省办理教匪。曾擒首逆王三槐。且其任经略时。各路亦曾频获首犯。虽非勒保带兵擒捕。究系伊所派调。其罪止于安坐军营一节。竟似带兵打仗。非伊分内之事。而各路剿贼处所。又未能相度机宜。随时策应。实属大负委任。然朕权冲功罪。务在持平。勒保尚可功罪相抵。伊在任亦尚无营私等事。著加恩释放。赏给蓝翎侍卫。带兵赎罪。本应令伊自备资斧前往。但恐行走迟滞。著加恩准其驰驿。迅即起程。前往经略额勒登保军营。面商应赴何处剿贼。即行带兵协剿。伊现系领队之员。自当以打仗杀贼为事。若能将贼匪痛加歼戮。或更有立功之处。朕必加以恩擢。勒保惟应倍加奋勉。不但可赎前罪。并可盖伊父温福之愆。傥再不知感励。仍前玩误。即当于军营正法示众。不能屡邀宽贷矣。　　

○谕军机大臣等、魁伦自接办额勒登保军务后。辄因檄调兵勇。支给盐粮。料理衣履。直至初八日方自达州起程。以致贼匪由垫江南窜。魁伦始向合州一带迎截。今合州之贼。尚未移动。另有贼一股。窜至定远之石板沱地方。抢渡嘉陵江西岸。共计不下万人。骑马者并有千人。是贼势甚为鸱张。可见嘉陵江西。戒备空虚。毫无防范。魁伦所办。荒唐错谬。大负委任。本应革职治罪。姑念其平日居心颇直办事尚能认真。暂从宽拔去花翎。革职留任。因现在带兵。观瞻所系。著仍留顶带。以观后效。现在魁伦由邻水进剿。务须晓谕民人。协力堵御。魁伦惟当将此股窜匪。即在川西定远一带。悉数歼除。即使力有不敷。亦应将贼匪逼回川东川北。并力合击。断不可使之窜往西南。扰及重庆及成都省城。方为妥善。将此谕令知之。　　

○又谕、川省迤西。现经贼匪阑入情形甚为著重。著额勒登保悉心筹画。或于甘境现带官兵内。派出一枝。令镇将大员带领于阶、文、一带。取道赴川。以遏贼匪窥伺成都之路。那彦成驰赴两当一带。务须奋迅剿贼。若才力实有不能。不妨速行陈奏、切勿贪功儌幸。致负委任。将此传谕知之。　　

○以贼匪扰及川西。命德楞泰、带兵由广元、昭化、前赴川西。会同魁伦、相机剿办。　　

○乙酉。遣官祭关帝庙。　　

○谕内阁、朕恭阅高宗纯皇帝实录。内恭载世宗宪皇帝谕旨。武弁中熟习水性之人。甚为难得。著通行传谕、若系水师中为平常之员。而长于陆路者。准其调补陆路。若系长于水师之员。则应留于水师题补。不可因陆路一时需人。轻为改易。以致用违其长。皇祖圣谕煌煌。复蒙我皇考重申垂训。诚以水师之用。原与陆路迥殊。必得熟习水性者。方能履险如夷。知所趋避。若将水师得力之员。调赴陆路。不特舍其所长。用其所短。而洋面舟师。骤易生手。于巡防无益。关系甚重。现在各省海洋。每有缉捕之事。更须练习水军。以裨实用。著各该督抚提镇等、于所属武弁。详加体察。若果通晓水师者。不得轻调陆路。使之专心练习。即朕擢用提镇大员。亦必核其本系水师陆路。分别简任。庶收随材器使之效。　　

○谕军机大臣等、新宁贼匪本系额勒登保追击。因带兵赴甘。致贼由梁山扰及合州。实额勒登保冒昧轻举之咎广兴据实直陈。系为军务起见。所奏尚是。此时成都、顺庆等处。甚为紧要。广兴令许文谟前赴顺庆策应。所办亦是。但达州为存贮粮饷重地。当实力严防。所有川省各处军营。须源源运送。若稍有缺乏。惟广兴是问。将此谕令知之。　　

○又谕、川西情形。急需兵力接济。著常明即挑精兵三千名。派素经行阵之镇将带领。速赴魁伦军营。听候调遣。该省与川界毗连。不特川省得此生兵之力。足资剿办。并可遏贼匪东窜黔省之路。现在书麟在缅宁剿办猓匪。常明不必等候回覆。致有延误。并著常明再豫备精兵二三千。以备续调。　　

○又谕、前倭什布奏、陕西平利之贼。窜至竹山、竹溪、约有五千余名。今据弘丰奏称。探闻贼匪一二千名东窜。续被官兵击退。若贼匪果有数千。似非倭什布数百名兵勇所能剿退。所奏甚为得要。今弘丰既已挑备兵丁器械。竟当带赴襄阳一带。声称带兵数千。为倭什布遥壮声势。并可镇定人心。若贼匪尚在楚境。弘丰当直抵竹山竹溪堵剿。但弘丰素未经历行阵。不必亲冒矢石。惟当督兵截剿。并沿途管束兵丁。勿令滋扰闾阎。官兵行走。本有应得口粮。如有不遵约束者。严行治罪。勿稍姑息。将此谕令知之。　　

○又谕、贵德番众。见大兵压境。即畏惧投诚。自应网开一面。许其自新。台费荫等谕令出具甘结。并退出抢去牲畜。交还蒙古属下人户。所办皆是。此时台费荫等移兵前赴循化。查办该厅野番。如该处番贼。亦能畏威慑服。兵事便可完结。但野番犷悍性成。虽均知改悔。难保其不仍蹈故辙。必须蒙古王公等振作自卫。方可绝其觊觎之心。著台费荫等、传谕蒙古王公扎萨克等、现在远赴边界。剿办番贼。皆为尔等劳师糜饷。今野番既将抢去人户牲畜全数交还。尔等必当湔除从前委靡积习。力加振作。于所设卡伦严为守御。不可稍有疎懈。并当体恤属下。使之各饶生计。方不至再向外番勾结滋事。如仍怯懦推诿。不查不能再为调兵办理并将伊等治罪。如此剀切晓谕。庶蒙古王公扎萨克、各知振作自卫。不致为野番滋扰。　　

○大学士庆桂等议覆、给事中恩治条奏内务府管理六库各官、令总管大臣保举等语。查内务府六库。存贮钱粮缎疋。及内廷需用什物。均关紧要。若仅由总管大臣派员管理。恐启夤缘请托等毙。除六库郎中。向系拣选引见。仍照旧例外。其三库郎中。六库员外郎等官。向不带领引见。今请照该给事中所奏、嗣后遇有缺出。均由内务府总管大臣于七司三院郎中员外郎内。保举数员。带领引见。恭候钦定。仍于三年期满更换。以昭慎重。从之。　　

○命明亮自湖北驰赴四川军营。带兵剿贼。　　

○革敖汉郡王德沁扎萨克、仍留郡王爵。　　

○奉恩将军景熿、因病乞休。以其子禄吉、袭职。　　

○以抢获洋匪功。赏广东左翼镇总兵官黄标、碣石镇总兵官钱梦虎、花翎。　　

○上以祭社稷坛。自是日始。斋戒三日。　　

○丁亥。祭先师孔子。遣大学士庆桂行礼。　　

