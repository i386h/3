<!-- { "loadSidebar": true } -->
○谕军机大臣等、据刘墉等奏查勘引河情形该处漫口。须至秋汛后堵筑。而下游河道。必须一律宽深。大溜归入正河。方能畅注。今据勘明下游一带。闲有淤沙一二尺至六七尺者可见前此办理未善。现当夏令雨水之时。自难即行施工。一俟秋汛后。该督等务须督率所属。实力挑浚。于开放引河之前。俾下游一律深通。普复原挑二丈之数。以期引河溜势顺下畅注。傥再不妥速办理。致下游复有淤垫之处。壅遏为患。惟该督等是问。将此谕令知之。　　

○是日。驻跸南石槽行宫。　　

○乙亥。谕军机大臣等、宜绵等奏到剿贼情形。仍未拏获一名首逆。虽歼贼二千余人。殊不惬意。高均德等、自阮正通折回川境后。其势已孤。宜绵等迁延多日。仍任贼匪窜至江口洋县一带实属无能。现在高均德、李全等、两股贼匪。其沿途裹胁川陕民人。业经纷纷投出。是真正匪众。计祇不满万人。而官兵现有数万。加以吉林黑龙江劲旅。数倍于贼。岂尚不敷剿办。但贼首虽分。而官兵正须并力一处。或先将高均德拏获。再行剿办李全等、如官兵追捕所到。适值李全等一股。即先将李全、张添伦、拏获。再剿高均德一股。以期兵力厚集一处。迅速蒇功。至秦承恩所剿盩厔山内之贼。亦不过败贼余匪。仍未将首逆高均德等拏获。殊属无谓。该抚与王文雄。务须探明贼踪。即赴汉中一带并力奋击。勿再迁延干咎。将此传谕知之。　　

○又谕、伊江阿奏请、将金之忠调补登州府。以同知陈廷杰升署济南府知府一摺。殊属非是。伊江阿此奏、自因金之忠不胜首郡之任。又不肯据实劾参。是以为此调停之举。督抚身任封疆。通省属员。皆资表率。遇有才具庸劣、声名平常之员。即应据实参奏、岂可依违迁就。任意姑息。况以历俸未满同知。骤升首郡知府。亦属过优。伊江阿不应出此。著传旨严行申饬。　　

○实授永庆、为绶远城将军。以凉州副都统富楞泰、为宁夏将军。　　

○免陕西蓝田、南郑、宁羌、城固、洋、褒城、沔、白河、石泉、咸宁、长安、宁陕、鄠、盩厔、宝鸡、岐山、扶风、郿、武功、十九厅州县被贼村庄。上年未完额赋。宝鸡、岐山、扶风、郿、南郑、留坝、宁羌、城固、洋、西乡、褒城、沔、安康、汉阴、洵阳、白河、紫阳、平利、石泉、商、雒南、镇安、山阳、商南、武功、二十五厅州县、本年额赋。并缓徵南郑、宁羌、城固、洋、西乡、沔、安康、汉阴、洵阳、白河、平利、石泉、商、雒南、镇安、山阳、商南、蓝田、临潼、泾阳、咸阳、三原、醴泉、凤翔、陇、汧阳、凤、略阳、大荔、华、华阴、韩城、澄城、蒲城、白水、邠、长武、淳化、乾、永寿、咸宁、长安、宝鸡、岐山、扶风、郿、武功、四十七厅州县、带徵元年额赋。　　

○是日。驻跸密云县行宫。　　

○丙子。遣官祭关帝庙。　　

○调广州副都统和星额、为凉州副都统。西安右翼副都统善保、为广州副都统。以副都统衔六十七、为西安右翼副都统。　　

○赏密云县接驾兵丁半月钱粮。　　

○是日。驻跸要亭行宫。　　

○丁丑。驻跸两闲房行宫。　　

○戊寅。驻跸常山峪行宫。　　

○己卯。谕军机大臣等、景安等截剿贼匪。不使窜扰荆州。所办甚好。现在景安、及额勒登保等、所带兵丁。祇有五千余名。而贼夥尚有二万。计纶布春所带马队官兵。此时自已接续到营。贼匪究系乌合之众。且已逼入山内。正可聚而歼洗。并当剿抚兼施。照从前景安所办。如有自行投出者。不追咎其既往。概行收恤。妥为安顿。贼夥自必纷纷解散。若能迅将贼首拏获。其余党无难悉就歼除。勉之。将此传谕知之。　　

○旌表守正捐躯安徽霍邱县民朱寅仓妻傅氏。　　

○除河南辉、河内、修武、武陟、四县、沙压地三百六十九顷六十四亩额赋。　　

○是日。驻跸喀喇河屯行宫。　　

○庚辰。上侍太上皇帝至热河。诣文庙瞻礼。关帝庙城隍庙拈香。　　

○诣永佑寺行礼。　　

○是日。驻跸避暑山庄。至八月丙辰。皆如之。　　

○辛巳。赏热河接驾兵丁及看守避暑山庄弁兵。一月钱粮。看守口内口外行宫弁兵。半月钱粮。　　

○癸未。兵部议准、湖南巡抚姜晟疏称。湖南新添移驻缓靖镇标各营等处副将、参将、游击、都司、各官。请照旧在外题补。至常德协副将、都司、洞庭营游击、守备、四缺。仍定为部选。应如所请。从之。　　

○以翰林院编修吴烜、为广东乡试正考官。内阁中书赵良＜雨澍＞、为副考官。兵部员外郎吴树萱、为广西乡试正考官。翰林院编修朱绂、为副都官。翰林院侍讲莫晋、为福建乡试正考官。编修辛从益、为副考官。　　

○以故四川马边厅阿招土百户六固子业坐、袭职。　　

○予湖南征苗阵亡同知彭凤尧、通判宋如椿、巡检江瑶、丁光国、戴文焕、学正饶德丰、祭葬世职如例。并赠随同殉难彭凤尧子佩苏、江瑶子朝栋、九品职衔。　　

○旌表守正被戕广西宣化县民陈廷甫妻刘氏。　　

○甲申。湖南巡抚姜晟奏、请于已解荆州漕截米内。先拨三万石。就近解川。协济军米。下部知之。　　

○乙酉。谕军机大臣等、富纲司马騊奏、南粮趱出东境各摺。所办尚好。已于摺内批示。至曹汛漫口工程。前据李奉翰等奏请俟七月后堵筑。已降旨允其所请。但向来堵筑漫口。总须俟伏秋汛过。霜降后水落归槽。方可堵合。李奉翰等、不过恐所请为期太宽。似觉多延时日。故为此奏、殊不思七月后正值秋汛经临。岂可筑坝进占。况此次漫工。屡筑屡蛰。尤宜加倍慎重。自应俟七月新料登场后。务为鸠工集料。俟霜降后一举集事。李奉翰等、屡经疏玩于前。今经此次详为指示。特宽限期。尤应感激奋勉。届时及早购料。妥为办理。如此番堵闭后。再有疏失。该督等自思当得何罪耶。将此传谕知之。　　

○丙戌。孝恭仁皇后忌辰。遣官祭景陵。　　

○拨内库银二百万两。解往陕西。以备军需。　　

○旌表守正捐躯直隶开州民梁大德女梁氏。守正被戕湖南长沙县民熊光思妻马氏。　　

○戊子。谕军机大臣等、此次景安等、在谷城章村棚一带分路截击。前后歼贼五千余人。而首逆仍向西窜。未经拏获。虽据称兵力较单。但纶布春所带马队官兵。业已赶到。自当得力。贼匪究系乌合之众。屡经截杀。势已溃败。景安等、务须设法截击。将贼首刘成栋。张汉潮。速行擒获。剿尽余匪。勿令窜入郧阳一带。又致蔓延。其襄阳地方。前次招抚投诚之人甚多。高杞到襄阳后。自应留心防范。毋致复有勾结。以期贼党闻风解散。方为妥善。将此谕令知之。　　

○以谷城歼贼功。赏三等侍卫噶拉、协领德明泰、骁骑校伯勒亨保、巴图鲁名号。骁骑校叟津保、游击王恺、胡定泰、守备杨芳、花翎、领催赫林保等、蓝翎。　　

○己丑。以户部员外郎钱楷、为四川乡试正考官。户部主事乔远瑛、为副考官。翰林院编修钱福胙、为湖南乡试正考官。刑部员外郎伊秉绶、为副都官。　　

○旌表守正捐躯河南南阳县民谢国荣妻李氏。　　

○户部议准、署陕西巡抚秦承恩疏报、长安县开垦滩地一顷四十亩。照例升科。从之。　　

○庚寅。谕军机大臣等、陕省贼匪。由凤县窜至杨家店地方。距两当甚近。昨据秦承恩奏、有副将李文蔚带兵防堵。今广厚。又飞咨吉兰泰迎剿。广厚、亦带兵随后策应。自可遏其西窜之路。但宜绵等、前称旬日之内。可擒首逆。自当合力兜围。何以又任阑入甘境。实属无能无耻。宜绵、德楞泰、秦承恩、明亮、均著传旨严行申饬。现在两当地方。有吉兰泰、广厚、带兵堵截。宜绵等尤当奋勇直前。两面夹击。将高均德、李全等、克期擒获。以便德楞泰明亮赴川协剿若再迟延贻误。复任贼匪蔓延滋扰。必将宜绵等、从重治罪。更不能曲为宽贷也。　　

○以正红旗满洲护军统领台费荫、为兵部右侍郎。内阁学士那彦成、为工部右侍郎。　　

○辛卯。谕内阁、观成、刘君辅、此次带兵追贼。首逆陈崇德、被剿紧急。自行戳伤毙命。余匪悉就歼除。所办尚好。虽伊等攻剿此股贼匪。将阅两年。此时始行剿竣。不足为功。但伊二人于德龄未到之前。能自知愧励。将贼巢攻克。尚为奋勉。观成、刘君辅、俱著加恩赏给头等侍卫职衔。以示奖励。　　

○伊犁将军保宁奏、请于伊犁库存绿营历年积贮抽分等项银两内。动支一万两。按月生息。以为绿营鳏寡孤独养赡之资。从之。　　

○壬辰。谕内阁、富纲奏、此次江西漕米。截留四十万石。分贮东省。所有余米、请令各丁就近粜卖等语。江西漕米既经截留东省。各丁交剩余米。自应准其就地变粜。俾该丁等得沾余润。而东省得有此项余米粜卖。民食益臻充裕。　　

○旌表守正捐躯河南镇平县民徐万千媳李氏。阳武县民李长根妻别氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

