<!-- { "loadSidebar": true } -->
○以直隶天津镇总兵官色克通阿、署右北口提督。　　

○是日。驻跸张三营行宫。　　

○癸巳。谕内阁、昨因文宁奏、先后拏获私买红单冒领马匹各犯、已谕交托津、德文、提集案犯、严审定拟具奏矣。私买红单一事。由来已久。盖因买者卖者。及察哈尔交收马匹之人、均有便利可图。彼此出于情愿。虽明知犯法而不顾。然其敝□大不可胜言。随扈官兵、给予红单领马乘骑。原以其差使繁重。俾资驰驱之用。系属我朝旧制。该官兵等、即或自揣不需马匹。亦不应将红单私自卖给他人。乃希图得有价银。沿途又省餧养之费。迨差竣交马时。率以疲瘦不堪者充数缴收。否即折交银两。亦有交钱者。实不成事。而察哈尔官兵等、因所交之马多有疲瘦。即交回亦难牧放。莫若将银折收。易于买补。是以亦所乐从。殊不知此项红单、一入马贩之手。伊等因缘为奸。即可遴选好马、冒领售卖。以遂其牟利之私。试思察哈尔每岁应调马匹、不下万数。当点收时。即未必能一一足数。且驽下居多。其较为良骏者。官员等无由领得。转为贩夫购取。迨至交马时。不特尽成羸乏、且又任令折交。短缺更多。以致官马日少。良马尽归马贩。若不彻底查办。则每遇巡幸一次。官马即转卖于民闲多匹。是则于马政殊有关系。此等敝□大端。即在收放马匹之王公大臣等、未必不知。特以积久相沿。不肯任怨。俱思讨好。令人感激。因循疲玩。总不查办。即如上年盛京途次。拏获包揽换马红单之吴二等各犯。经军机大臣会同行在刑部、彻底审究。严行科罪。乃甫经惩创。本年又有拏获之案。可见官兵人等、竟若视为故常。无所畏惧。实为恶习。今积敝□大既经查出。不可不严立章程。力加整顿。著兵部堂官悉心体察。酌核事理。将随围官兵应领马匹、或按其差使。酌减数目。其领马时如何不至冒领。设有私卖红单、及折交银两者应如何定以罪名。察哈尔官兵有私收银两者、亦应一体科罪。私买之马贩等、更当从严问拟。其派出验收验放之王大臣等、应如何确切稽查。如有知而不举、如何分别惩处之处。妥议章程。奏请定夺。此系积年锢敝□大。恐非旦夕所能革除。著自明年为始。官兵领马交马。总须按照马匹实数。如交回之马、实有过形疲瘦难以牧放者。准令察哈尔都统奏明变价。另行买补。不得再有通融滋敝□大。寻议、随围捷报放马司员。及东三省学猎官兵、杭爱墨尔根养鹰额鲁特官兵、应领马匹。业于嘉庆九年议减。其兵部笔帖式、向系给马四匹。应各减一匹。领催马甲、及围场兵役、仅敷乘骑。应毋庸议。此次议减之后。如仍有私卖红单、及折交银两者。刑部办有成案。应照案治罪。察哈尔官兵折收银两者、一体科罪。马贩等从严问拟。其散给红单之该管官、并派出验收验放之王大臣等、一并议处。再查每年热河进哨、各处派出随从官兵、除在京领用马匹外。其有应行补给及放给后起官兵马匹。向在石片子地方放给。该处距热河二百余里。官兵恐未能亲往领骑。易滋敝□大端。嗣后请将石片子应放马匹、均于进哨前、在二道河全行放给。从之。　　

○是日。驻跸阿圭图御营。　　

○甲午。上行围。　　

○以故四川松茂道属阳地隘口长官司王玙子维世、袭职。　　

○是日。驻跸海拉苏台御营。　　

○乙未。上行围。　　

○谕内阁、本日裘行＜闲＞奏、藩司查出司书假雕印信、串通银号虚收解款、舞敝□大侵用缘由一摺、并据庆格同日具奏、究出司书私雕假印、勾串舞敝□大缘由。据称司库历年出入银数、轇轕不清、司书狡黠支吾、因吊齐册档案据、详悉稽核、查出历年地粮耗羡、以及杂税银两、均有虚收之款、随又亲提各州县奉到司发批收、逐加核对、竟有假印贴改诸敝□大、随查传承办司书王丽南等隔别研讯、历年以来、该犯等有将司发库收小数贴改大数者、有将领款抵解钱粮、又蒙混给发者、有串通银匠、给与假印批收者、为敝□大不一、共虚收过定州等十九州县地粮正耗杂税等银二十八万余两、并起出藩司及库官假印二颗等语。直隶司书王丽南等、敢于私雕藩司及库官印信。与银匠等串通舞敝□大。将各州县批解银粮。任意侵盗。数至二十八万余两之多。作奸犯科。至于如此。为从来未有之案。实出情理之外。案关重大。不可不严行根究。办理示惩著派协办大学士尚书费淳、尚书长麟带同明干司员、即行驰驿前赴保定。查明款项。提集犯证逐一严讯。秉公定拟具奏。其畏罪潜逃之司书陶源即陶含辉、著该督等即行严拏务获。归案办理。至此事该司书等串通侵盗。舞敝□大有年。将库项种种纠缠。以致漫无稽考。该藩司庆格、于到任后悉心查核。详细勾稽。今将敝□大混查出。认真可嘉。庆格著加恩交部议叙。该藩司摺内称、拜摺后查勘河工、回至省城、将要件赶紧清厘。即赴密云查道迎驾等语。现在省城有此重大之案。即日钦差到彼。正须督同该藩司详悉查办。所有回銮时查勘道路桥梁等事计彼时裘行＜闲＞堵筑漫口、查勘堤工、早经完竣。自可前来行在照料庆格著无庸前赴行在。于何处接奉谕旨。即于何处回省。俟费淳长麟到彼。随同审办。　　

○命嗣后进哨行围、各省差人递摺。兵部官员于哨门接收两起。即由台站转递行营。或遇本报、及驿递奏报经过、附便驰递。　　

○改派大学士朱圭、尚书德瑛、留京办事。　　

○缓徵四川太平、雷波、綦江、珙、四厅县、被水村庄本年额赋。　　

○是日。驻跸呼鲁苏台御营。　　

○丙申。上行围。　　

○谕军机大臣等、方维甸等奏、洋县知县曾彰泗、于贼匪攻城时、经军功等掖令逃避、该令坚不肯行、旋被贼匪执缚、胁令同行、该令大骂、贼匪缚赴城隍庙、汤泡火烙身受多伤、骂不绝口而死。曾彰泗深知大义。惨遭戕害。实可嘉悯。著加恩照知州例咨部赐恤。并著于事竣后。设立牌位于城隍庙之配殿。春秋官为致祭。载入祀典。将此谕令知之。　　

○是日。驻跸那尔苏台梁西山根御营。　　

○丁酉。世宗宪皇帝忌辰。遣官祭泰陵。　　

○是日。驻跸巴颜布尔噶苏台御营。　　

○戊戌。上行围。　　

○遣乾清门侍卫罗布藏多尔济、往奠故土尔扈特汗浩硕齐、茶酒。赏银五百两治丧。　　

○是日。驻跸巴彦沟御营。　　

○己亥。上行围。　　

○遣官祭贤良祠。　　

○谕军机大臣等、吴熊光等奏、查明惩省硝黄情形、筹办透漏一摺。据称粤省产黄各厂、煎解年久、时虞缺乏、查有夷船压舱咸沙一项、亦可煎硝、曾经办理有案、且洋船压带硫黄、例准收买压舱咸沙、较之倭黄更多、若收买不尽、尤易透漏、似应仿照办理、应请俟夷船进口时、即将压舱咸沙、及所带黄斤、一并饬商认买、俟二项充足、可备一二年之用、将黄厂封闭、硝厂亦一并暂停采煎等语。硝黄二项、例禁綦严。今盗船火药甚多。自应设法严防。杜其接济。著如所奏办理。但盗船之接济。其途甚多。如营汛兵丁。即有将火药卖给盗船之事。前经节次降旨、令于滨海各处严密稽查。该督等仍当谆饬各营县实力奉行。方可以杜盗源而靖洋面。将此谕令知之。　　

○是日。驻跸达彦梁御营。　　

○庚子。上行围。　　

○谕内阁、马慧裕奏、拏获凶杀一家三命之犯、审明定拟一摺。据称案犯牛新、挟嫌谋杀胞弟牛华弟妻荣氏侄牛三儿等一家三命、复将喊拏之邻右杨妮子砍毙、杨起隆砍伤、内杨妮子并非一家、牛华牛三儿系该犯期亲卑幼、牛荣氏系该犯弟妻、应同凡论、请将牛新比照杀一家非死罪三人律、凌迟处死、先行剌字、请旨定夺、其妻子仍免缘坐等语。此案牛新胞弟牛华、因听信其妻荣氏挑唆、吵逼分家。并欲牛新运夜出屋。因此肇衅。是牛华本属不悌之人。牛新怀恨挟嫌。计图洩忿。先将其胞弟牛华砍毙。次砍其胞弟之妻荣氏毙命。继又砍其胞侄牛三儿毙命。复因邻人杨妮子闻喊趋至。恐难脱身。起意一并砍毙。牛新砍毙多命。凶横已极。问以凌迟。尚何足惜。惟所杀一家三人。分均卑幼。若即照杀一家非死罪三人律凌迟处死。设所杀三命中、有该犯尊长在内。其罪亦难以复加。且与实在杀死凡人一家三命者无别。牛新著改为斩决枭示。至牛新既不应问以凌迟。则伊妻自亦不应缘坐。嗣后有杀一家三命之案。其被杀之人分均卑幼者。应即照此办理。著刑部纂入则例。　　

○缓徵福建龙溪、南靖、二县、水灾本年额赋。　　

○是日。驻跸伊绵沟御营。　　

○辛丑。上行围。　　

○旌表守正捐躯直隶蠡县民孙茂四妻齐氏。安徽合肥县民王廷献妻李氏。宿州民周学女周氏。　　

○是日。驻跸伊绵沟口御营。　　

○壬寅。上行围。蒙古盟长等于行幄南门外。设大氊庐。侍上膳毕上阅诈马等技。赏赉有差。　　

○是日。驻跸案巴究沟口御营。　　

○癸卯。上行围。　　

○谕内阁、据行围领纛大臣绵亿等、参奏侍郎副都统明志、散秩大臣公舒明阿、管围平常、本日于墨尔根行围、擅离所管地方、由围外行至看城、竟未进围、请将明志、舒明阿、交部严加议处等语。行围所以肄武。法同用兵。阵式务当严密。绵亿等所奏甚是。明志、舒明阿、均属疏懒不堪。不必交部议处。明志著革去侍郎副都统、加恩以内阁学士降补。仍戴花翎管理太常寺事务。舒明阿著革去散秩大臣。加恩赏给头等侍卫。在大门上行走。仍各罚职任俸半年。以示惩戒。并令伊等照旧管围。不必另行派人。　　

○转兵部右侍郎广兴、为左侍郎。调礼部左侍郎多庆、为兵部右侍郎。盛京工部侍郎萨彬图、为礼部左侍郎。以内阁学士策丹、为盛京工部侍郎。　　

○调镶白旗汉军副都统庆惠、为镶白旗满洲副都统。以总管内务府大臣常福、为镶白旗汉军副都统。礼部左侍郎萨彬图、兼镶黄旗蒙古副都统。　　

○福建陆路提督王柄、因病解任。调水师提督许文谟、为陆路提督。以福宁镇总兵官张见升、为水师提督。　　

○是日。驻跸乌兰哈达南御营。　　

○甲辰。上行围。　　

