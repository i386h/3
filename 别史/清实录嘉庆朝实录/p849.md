<!-- { "loadSidebar": true } -->
○又谕、御史蒋诗奏、严禁制造赌具一摺。民闲制造赌具。律有明禁。自应查拏惩治。但须查明实系私行制造之家。起获究办。若因稽查保甲。比户搜查。未免扰累。嗣后遇有赌博之案。务究明赌具来历。将私行制造之人。拏获到案。按律惩办。不得颟顸了事。致有疏纵。　　

○又谕、都察院奏、湖南新设晃州厅民人吴继泽等、以设厅不便七款、来京控告。又据民人钟大祥、控芷江县役吴泰等、索拏具结愿归玉屏民人、纠众执持刀棍、抢去牛只衣物、殴伤多人各等情。湖南六里地方。久隶芷江。近岁该处民人。纷纷呈请愿改隶黔省玉屏。前因屡控不休。特派湖南巡抚巴哈布、贵州巡抚文宁、公同会勘。议请更设晃州厅。专归管辖。降上□日允行。该处民人。自当静受抚绥。此时甫经定制。何以即知该通判日后必致扰累地方。来京控诉。国家建官牧民。其柄操之自上。小民岂得妄兴訾议。似此刁抗之风。断不可长。惟该民人当更制之初。未谙禁令。地方官当善为开导。乃率任胥役人等。强拏滋扰。竟有抢掠民财、刀棍伤人之事。办理亦属错谬。著巴哈布亲赴该厅地方。传集绅士耆民。明白晓谕。令其遵照成议。守分安业。毋许妄生异论。其从前滋扰闾阎之县役。著该抚逐一查明。按律惩办。并示谕该民人等知悉。若有刁民始终抗违。即行查究治罪。吴继泽、钟大祥、著该部照例解回原籍听候查办。　　

○旌表守正被戕山西浮山县民马毛蛋子妻崔氏。　　

○乙亥。上诣时应宫拈香。　　

○还宫。　　

○孝淑皇后忌辰。命皇次子智亲王旻宁祭陵寝。　　

○大学士董诰、以疾致仕。命在家食俸。　　

○以祭社稷坛。自是日始。斋戒三日。　　

○丙子。谕内阁、孙玉庭等奏、湖广江西纲引滞销、请将盐道惩处一摺。湖广、江西、丁丑纲盐引。运销不及十分之一。实属惰玩。盐道章廷梁、胡稷、俱著革职留任。摘去顶带。责令将积引督属上紧疏销。如能依限足额。由该督等奏请开复。傥始终怠玩。即参奏离任。至官引滞销。由于私盐充斥。该二省行引地界辽阔。所有缉私事宜。并著湖北江西各督抚督饬地方文武官员。一体认真查办。其应如何设法疏通积滞。堵缉邻私。及稽查夹带偷漏之处。著该督抚盐政等会同妥议章程具奏。　　

○以协办大学士兵部尚书章煦、管理刑部事。吏部左侍郎王鼎、兼管顺天府府尹事。　　

○丁丑。祭先师孔子。遣皇三子绵恺行礼。　　

○戊寅。祭大社大稷。上亲诣行礼。　　

○以刑部尚书吴璥、充经筵讲官。　　

○己卯。孝康章皇后忌辰。遣官祭孝陵。　　

○谕内阁、前据御史王允辉奏、山东省城、现有匿名揭帖、指摘巡抚臬司等贪黩夤缘等款、当降上□日令景安、帅承瀛、前往查办、兹据查讯大概情形、先行覆奏、系因上年九月臬司张五纬署理藩司、委署曲阜长山二缺不公、外闲纷纷訾议、以后遂贴有此项揭帖、请将张五纬解任、试用知县刘东里革职、单县知县项立本解任质讯等语。张五纬人本平常。自任山东臬司。即不认真办事。前于宁海州苏援基强奸曹三姐一案。办理错谬。已将该臬司交部严议。本日又有郓城县民王行素等、呈诉捕役豢盗控司不行提究之案。暂署藩篆。辄将不应轮委与不应入班之州县。委署曲阜长山二缺。以致属员登门詈辱。并经景安等访知该臬司素食鸦片烟。有玷官箴。似此种种溺职。实无足惜。张五纬、著即革职。交景安等归案质讯。试用知县刘东里、即因署藩司委署不公。或在巡抚衙门禀诉。或具呈控告。均无不可。何得径登张五纬之门。肆口詈骂。亦属刁顽。刘东里、著革职。具禀诋斥上官之署单县知县项立本、著解任。交景安等一并严审。务将编造匿名揭帖之人。究明按律惩办。陈预于上年九十月闲。即知有匿名揭帖之事。并不奏闻。刘东里等向张五纬肆行无状。亦不据实参奏。著先行交部议处。　　

○又谕、御史卿祖培奏、修办御道、请专任承办之官、毋庸虚设多员一摺。所奏是。朕每于春秋围次。面谕直隶总督等、毋许多派办道官员。以省扰累。乃该省积习相沿。派委之员。逐岁增多。浮费日加。势所不免。嗣后直隶修办御道。著专责成承办之员。如式修垫。其督办帮办等官。概行裁汰。临期再派随围之道府。总司查察。毋许藉端滋扰。如朕经临时。御道旁见有委员杂沓。定将该督等惩处不贷。　　

○以刑部郎中温承惠、为山东按察使。　　

○庚辰。以举行仲春经筵。遣官告祭奉先殿。传心殿。上御文华殿经筵。直讲官穆彰阿、戴联奎、进讲孟子得其民有道。得其心斯得民矣。得其心有道。所欲与之聚之。所恶勿施尔也。讲毕。上宣御论曰君臣士庶。分位虽殊。心性好恶则一也。君承社稷重任。治理天下国家。天下国家。托于万民。万民为天下国家之大本大源。必先得其心。得其心则治具毕张。本源巩固矣。尧舜之道。得民心也。饱食暖衣人所欲。下民穷困。何能自求。必多方以致之。因利而利之。广田畴。薄税歛。讲礼义。明禁令。凡其所欲。务为聚焉。咸获生养安全。如保赤子。心诚求之。庶民仰之如父母。敬之如神明。上下交泰。不识不知。顺则成俗矣。己所不欲。勿施于人。饥寒流离人所恶。而上不能恤。水旱盗贼人所惧。而上不能去。上下相蒙。漠不动念。听其转于沟壑。而又加之以重赋。苦之以差徭。桀纣之亡。失民心也。民心既失。天下国家。沦胥以亡。甚可畏也。从欲以治。圣主良臣之大经大法。总在于阜财足食。平均天下。则国家安。拂人之性。暴君污吏之小巧小识。总贪于掊克聚敛。剥削闾阎。则国家危。安危之机。系于君心。正则得民心。偏则失民心。同其好恶。安其生计。不必以智术权势。控制笼络。久道化成。情孚义洽。得心之效大哉。民心之向背。兴亡系焉。有天下国家者。尚慎旃哉。直讲官廉善、黄钺、进讲书经惟学逊志务时敏。讲毕。上宣御论曰人君立极治民。学于古训。乃有获也。二典三谟。钜细毕赅。在所取法耳。身居九重之上。惟恐志满气盈。不能虚衷从善。诚大患也。宵旰潜心勉力。终始无闲。以所行之政事。证诸先王法言。合于道者从之。偝于理者改之。为学之实功著矣。骄泰之性。造次不可存。讲益之志。无时而不敏。坦怀纳谏。舍己从人。典谟之义理。靡有津涯。学问之工夫。惟虞闲断。处晦而观明。不敢有一毫自足之心。集虚以受益。不肯萌片时自止之念。渐觉义理有得于心。可为建极立政之本。为学之大用见矣。帝王之学。贯串古今。涵育万类。修齐治平之要。危微精一之传。诚能笃信而深念之。身体而力行之。自学以明德。成己之功也。教学以新民。成物之效也。实体于寸心。推广于万事。内圣外王之道备矣。夫学殖也。一念惓惓。慎终如始。日就月将。勤求不怠。自臻于缉熙光明之境。粤稽古先圣王。莫不笃信好学。尊闻念典。故能化隆俗美。治道光昭。前代昏蒙失德之主。皆由于不学无术。自以为是。至于不可救药。废学之贻害也。有民人社稷之任者。岂可不逊志时敏。孜孜勤学乎。礼成。上幸文渊阁。赐讲官及听讲诸臣茶。复赐宴于本仁殿。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、向来恭遇坛庙祭祀。于望燎望瘗位。皆安设拜垫。其祝帛香馔送燎送瘗时仪注。系恭立伫望。并不行拜跪礼。是拜垫本系虚设。嗣后望燎望瘗位拜垫。俱著裁彻。此次亲诣朝日坛行礼。即行裁彻。　　

○又谕、从来人君日理万几。孜孜图治。复于听政之暇。宣讲经书。以资启沃。二事并行。不相妨碍。缅惟圣祖仁皇帝经筵日讲。无闲寒暑。后始改于春秋二仲举行。本日朕临御经筵。六部九卿八旗。俱无陈奏事件。甚属非是。此次姑免查究。嗣后每遇经筵之日。除不带领引见外。各部院八旗内务府。均著照常奏事。毋许旷怠。违上□日偷安。定行惩治不贷。　　

○又谕、昨据步军统领衙门奏、英绶家人达罕呈出素识之直隶都司余国柄书信、申叙拏获教匪、该省承审各官、有意开脱、并托达罕向部吏转托题升游击等语。达罕系英绶家人。当伊呈出书信时。英绶应即自行具摺奏闻。请上□日查办。此事与步军统领衙门。毫无干涉。乃英绶先持与英和阅看。商同联衔具奏。大属非是。从前福勒洪阿于所管护军假冒官职。伊自行访出后。并不据实奏闻。移交英和查办。当将福勒洪阿降为二等侍卫。派往新疆换班。英绶本应即照福勒洪阿之例惩治。但念勒保年老笃疾。朕格外施恩。英绶著革退内阁学士并护军统领。祇留副都统及右翼总兵。逐出乾清门。仍交部议处。用示薄惩。以观后效。　　

○又谕、方受畴奏、查明具结改悔习教民人、恳请免罪一摺。乡曲小民。传染污风。学习邪教。前曾降上□日令该地方官宣谕化导。其真心悔过、具结投首者。准予免罪。节经各省奏明有案。兹高自显等二百七十四名。先后到官投首。据方受畴饬属查明。均系出于真诚。高自显等、俱著施恩免其治罪。惟此内恐有暂图免罪。日久又复玩生者。著方受畴饬属出示广为晓谕。以尔等既经改悔。即系盛世良民。自此以后。当终身切戒。不可复蹈前辙。凡册内有名之人。如再犯传习邪教。即将为首者先行正法。为从者按律加倍治罪。若该民人等真心向化。或能将在逃最要次要各逆犯、探知潜匿处所。报官拏获。审明属实。亦必重予恩施。各该地方官务剀切敷宣。以勉善良而除邪慝。　　

○以故杜尔伯特扎萨克亲王固噜扎布子贡噶诺尔布、袭爵。　　

○辛巳。遣官祭关帝庙。　　

