<!-- { "loadSidebar": true } -->
嘉庆十二年。丁卯。二月。癸酉朔。谕内阁、德楞泰等奏、官兵围剿瓦石坪叛匪、首夥全擒、尽数扑灭缘由一摺。览奏实深欣慰。此次陕省瓦石坪叛匪滋事。经官兵痛加歼戮。余匪二百余人、窜入巴山老林。藏匿延喘、薛大烈、杨遇春、祝廷彪、罗思举、张俊、苏勒芳阿、督兵五路进剿。擒获伪总帅伪元帅夥多名。计叛匪四十八人、全数歼获。并无一名漏网。所办可嘉。本日正值朕宫中祀神之期。午闲即据递到德楞泰等六百里捷报。吉事有祥。以手加额。特发去神糕一盘。赏给德楞泰、全保、方维甸、薛大烈、分尝。用昭渥眷。并赏给薛大烈白玉喜字搬指一个。黄辫大荷包一对。小荷包二个。除副将祝廷彪、罗思举、前已降旨加恩交部议叙外。薛大烈、杨遇春、均著加恩交部议叙。至游击张俊、剿捕叛匪随同出力。自应一体仰邀甄叙。但此次叛匪、是否有张俊所管营兵在内。有无激变情事。著德楞泰等查核明确。如该匪等起事、实与该游击无涉。亦并非其所辖。即应奏明候朕施恩。傥有该管营兵在内。则该游击此次奋勉出力。功罪亦可相抵。若竟系该游击激而生变。不惟不应加之奖励。并当示以惩创。德楞泰惟当秉公查询。据实具奏。以凭核办。至苏勒芳阿、虽亦随同带兵剿贼。但伊从前方柴关溃兵一案。尚未据德楞泰等查核明确。应俟定拟具奏到日、再降谕旨。所有此次打仗官兵。著德楞泰等查明、实在奋勇出力者。加恩赏给一月钱粮。其余随同出力者。赏给半月钱粮。至前次川省剿捕绥定叛匪一案。办理亦甚迅速。桂涵所带兵丁五十名、亦著加恩赏给一月钱粮。其余在事之团练乡勇。并著勒保查明、实在出力者。加恩赏给一月钱粮。随同出力者。赏给半月钱粮。以示鼓励。其阵亡四川新兵周金一名、陕西新兵张荣、马有贵、二名、俱著加等照外委例赐恤。至摺内称贼首韩金堂等见大兵云集、逃窜路穷、喊称饶命、弃械跪地等语。与川省绥定叛匪所供、设或官兵追剿紧急、可冀投首免罪之语。情词如出一辙。可见该匪等固孽由自作。亦总因宁陕叛匪滋事。德楞泰轻率受降。并未慑以军威。遂尔心存玩视。相率效尤。以致绥定、瓦石坪、倡乱匪徒。层见叠出。在德楞泰前此受降。系属一时冒昧。殊不思此等愚顽无知之徒。办理轻纵。即罔知儆惧。甚至焚毁民房。抢掠奸淫。无所不至。皆由从前率准投诚之故。若德楞泰彼时一意主剿。必能将叛匪全数殄除净尽。何至有绥定瓦石坪叛匪屡次滋扰之事。既不致戕害无数生命。且民人家室得免流离。妇女不遭淫辱。其所保全者转多矣。现在所获各犯。据德楞泰等摺内称、拟将首逆凌迟、贼目叛匪、及投往贼营游匪、尽行正法等语。所见甚是。自应如此办理。并著德楞泰勒保等、晓谕川陕各营新兵。嗣后务当安分守法。若有倡乱滋事者。国宪具在。即力竭投首。亦断难幸免诛戮。况新兵等既入伍食粮。均当为国家出力。自非心怀反侧。皆得共享昇平。朕一视同仁。伊等更无庸妄生疑虑。即如桂涵、罗思举、皆系由乡勇出身。因效力戎行。屡著劳绩。不次超擢。用至专阃大员。近日如罗贵亦系新兵因剿捕绥定叛匪出力。破格殊施。锡予勇号。仍加等擢用。至如此次阵亡之川陕新兵。亦俱加等赐恤。若自作不靖。即分别凌迟正法。不能稍为宽贷。盖急公效命。则仰沐恩施。蒙庥奕世。作奸犯科。则身遭诛殛。妻孥不保。祸福惟其自取耳。仍著德楞泰等严讯现获各犯。查明起事根由。该匪等此次并未戕害地方官吏。谅非激变。究竟因何起衅。务得确情据实具奏。　　

○又谕、值年旗都统等、以奉旨拨帑生息、赏添养育兵额。恭代八旗兵丁具奏谢恩。朕以八旗满洲蒙古生齿日繁。家计不无拮据。特沛恩纶。又拨生息帑银七十万两。令添养育兵额。以裕旗人生计。但国家经费有常。格外之恩、岂可屡施。该都统等俱有管教兵丁之责。当以国事为家事。视兵丁如子弟。实心训诲俾所属兵丁勤慎当差。节俭度日。切勿苟且因循。膜视公务。兵丁等嗣后益当感此殊恩。各以清语骑射为本。笃志练习。崇尚节俭。慎勿任意奢靡。妄冀屡邀旷典。父教其子。兄勉其弟。革奢侈之浇风。复敦庞之旧俗。以期家给人足。毋负朕谆谆告诫至意。　　

○又谕、本日据给事中王钟健奏、有湖北提塘送到参将王定远书信一封。拆看并无信札。内祇有转投成亲王红封一件。谨将原封呈奏。朕阅封内禀辞。系称原任总督百龄办事认真、今降级调用、求成亲王转奏等语。当命军机大臣询问成亲王、曾否认识王定远。据称并不记有王定远姓名。朕召见瑚图礼询及。据瑚图礼奏称、王定远系由武举出身。充兵部差官。捐纳参将。在楚省于营伍事务不甚谙习。才具亦属平常。复交兵部查明该参将系直隶人。其出身履历、与瑚图礼所奏相符。王定远并非武进士。亦未曾充当侍卫。无由与成亲王认识。辄敢擅通禀启。又不径递至成亲王府中。封交王钟健转投。及询之王钟健、又称与该参将素不识面。王定远形踪诡谲。实系不安本分之徒。至百龄获罪缘由。若伊居官别有劣迹。早加重谴。原因其咎止失察家人犯赃。是以仅予薄惩。旋加恩用至道员。封疆大吏。其黜陟用舍。朕权衡一秉至公。王定远以卑贱武弁。辄敢妄言国事。殊属狂谬。王定远著革职。交汪志伊、章煦、亲身提讯。伊因何擅写禀函。专欲投递成亲王。又因何封交素不识面之王钟健转递。令其据实供吐。毋任稍有隐饰。审明后即按例定拟具奏。寻奏、讯明王定远并无交接情事。应照上书不称本职而条陈事务诈妄者律、从重发往伊犁充当苦差。从之。　　

○甲戌。以举行仲春经筵。遣官告祭奉先殿。传心殿。上御文华殿经筵。直讲官英和、曹振镛、进讲论语修已以敬。讲毕。上宣御论曰、君临天下。莫先修己。修己斯能治人。其效捷如影响。修己之要在主敬。平时收摄身心。内省不疚。操持黾勉。慎独谨微。则天理常存。物欲远屏矣。为百官兆民之表率。必主一念之敬。纯而不杂。感而遂通。先成已而后成物。则事得其序。物得其和。从欲以治。庶绩咸熙。皆主敬基之也。夫庄以自持。群兴俨恪之心。举措合宜。咸服照临之彻。其身正不令而行。诚端本之极则也。德义可尊。作事可法。民孰不感化乎。惟自勉寸心。常持诚敬。希古圣之心传。作君师之标准。则上行下效。唯反求诸已耳。若不能自正身心。则表仪不端。焉能率下。未有已不正而能正人者也。人君一身上承天命。下系民生。一念不谨。或贻四海之忧。一事偶疏。恐致无穷之患。曷其奈何弗敬。吁、可畏也。直讲官扎郎阿、刘镮之、进讲书经君子所其无逸。讲毕。上宣御论曰、尚书为人君之大经大法。而无逸一篇。又为全书之纲领也。每诵其书。沉潜玩味。意深远而旨精微。洵立纲陈纪之准式也。盖人君居九重。处富贵。鲜衣美食好逸厌劳。祇知一身之饱暖。不恤庶民之饥寒。驯至惑心志、坏政事。皆由怠也。苟能朝乾夕惕。旰食宵衣。以已饥已溺为怀。存同胞物与之念。凡出处语默、动静作息之闲。莫不祗严天命。顾畏民碞。兢兢业业。以无逸为所。则孰不从风向化。敢图暇豫乎。宥密于万几。而不敢有一事之忽。危凛于一心。而不敢一念之偷。民生在勤。勤则不匮。小民尚不可怠惰。况人君任大责重一日万几。舍勤奚能求治哉。持此不敢暇逸之心。勤劳庶政。不令丛脞。斯真知小民之艰难。永享天心之眷顾。诚万世君道之极也。礼成。上幸文渊阁。赐讲官及听讲诸臣茶。复赐宴于本仁殿。　　

○谕军机大臣等、安徽寿州民人张伦、李赓堂、李小八孜、三命中毒身死一案。前因屡控屡翻。交初彭龄审讯。节据初彭龄奏到、缘系张大有先与弟妇胡氏通奸、后因胡氏复与张伦通奸、经李赓堂李小八孜撞破宣扬、张大有起意谋毒灭口、致死三命等语。曾于正月二十二日降旨初彭龄、如果审讯明确。则张大有情罪甚重。应一面将全案定拟奏闻。一面将该犯即行正法。续据初彭龄定拟全案奏闻。将张大有问拟斩决。昨经交部核覆。于正月三十日降旨将该犯正法。该部已即日行文知照。本日复据都察院奏、张胡氏之兄胡兆信、现又来京具呈翻控以该氏并无通奸情事。其李小八孜等三命、实系烘板中毒身死。此案初彭龄所审各情。案据颇为确凿。但胡兆信既来翻控若不再加研究。令胡兆信与张大有面行质对。尚不足以服其心。现已钦派大员前来安省覆讯此案。所有张大有一犯、著暂缓正法。以便钦差到时提同质讯。俾案无疑窦。初彭龄接奉此旨。惟当将该犯牢固监禁听候提质。若钦差未到之前任禁卒人等稍有疏虞致令自戕身死。转似有意致死灭口。难成信谳则惟初彭龄是问。将此谕令知之。　　

○命吏部左侍郎玉麟、刑部左侍郎韩崶、驰往安徽审案。　　

○移福建凤山县城于旧县兴隆里。从将军赛冲阿请也。　　

○乙亥。遣官祭文昌帝君庙。　　

○以故辅国公绵佐子奕资、袭爵。　　

○上以祭社稷坛。自是日始。斋戒三日。　　

○丙子。命都察院左都御史周廷栋、奉宸苑卿广兴、驰往河南审案。　　

○以翰林院侍读学士李宗瀚、署日讲起居注官。　　

○丁丑。祭先师孔子遣荣郡王绵亿行礼谕内阁、乾清宫西暖阁内安设书格。恭贮五朝实录圣训。排次充盈。兹纂缮皇考高宗纯皇帝实录圣训。将届告成诹吉受书敬惟皇考临御寰宇六十年。训政三年。久道化成。功文巍焕。载之＜闲＞册。篇帙尤繁。理应依次排贮。因念乾清宫东暖阁内。亦安设书格。与西暖阁规制相同。东暖阁位次居尊。自应恭奉五朝实录圣训。先期移贮东暖阁。俟受书日、再恭奉高宗纯皇帝实录圣训。安庋西暖阁。于叙次益昭允协。著钦天监即撰择吉日时具奏。候朕＜闲＞派亲王大臣敬谨移贮。　　

