<!-- { "loadSidebar": true } -->
○刑部议驳、直隶总督方受畴疏报民妇申姚氏、谋毒本夫、后追悔赶救未死一案。得上□日、此案申姚氏、因与王二小通奸情热、辄听其劝诱、商同谋毒本夫。虽后萌悔心。夺弃毒面。将伊夫灌救得生。然王二小所给信末。该犯妇既经携回、下入面内。已有致死其夫之心。该督原咨、将该犯妇、及王二小、俱拟减流。实属轻纵。刑部驳令更正。所办甚是。申姚氏、依拟应斩。王二小、依拟应绞。俱著监候秋后处决。原拟错误之臬司。著查明交部议处。总督方受畴据详率咨。著交部察议。　　

○癸丑。谕内阁、朕昨阅各衙门具题本章内、户部议覆直隶省、题销嘉庆十六年春闲房山等县、应差马驼草豆等项银五十五两零一本。又工部等部、议覆云南省、题销二十三年戊寅恩科乡试、动支经费银七千五十三两零一本。云南直隶两省。距京程途远近、不可以数计。其请销银数。又复多寡悬殊。乃云南以二十三年之事。即于上年十二月具题。直隶以十六年之事。迟至上年十二月、已逾八年之久。始行具题。相形之下。可见直隶诸事废弛。因循疲玩。未有甚于该省者。方受畴等、俱著传上□日严行申饬。其承办迟延职名。著速行查取交部分别议处。　　

○甲寅。上幸静明园。诣龙神庙谢雨。　　

○命皇次子智亲王旻宁诣黑龙潭、皇三子惇郡王绵恺、诣觉生寺、皇四子瑞亲王绵忻、诣昆明湖龙神庙、谢雨。　　

○户部议准、江西巡抚钱臻疏报丰城、武宁、上饶、三县、开垦水田一顷二十三亩有奇。照例升科。从之。　　

○乙卯。湖北布政使讷福、以病乞解任、允之。以湖南按察使海龄、为湖北布政使。四川川东道严士鋐、为湖南按察使。　　

○丙辰。谕内阁、御史黄中模奏、请严诬告之禁一摺。近来讦告之风甚炽。架词拖累。陷害无辜。必应立法严惩。著交刑部将诬告人罪者、分别所诬轻重。再行加重定拟条例。以遏刁风。再小民来京控告者。动称必须面见朕躬。始行申诉。堂廉之分甚远。似此罔识尊卑。其情尤为可恶。并著刑部严定科条。即所控得实。亦治以妄越之罪。傥审系虚诬。再加重治罪。奏准后颁发遵行。　　

○又谕、御史黄中模奏、山东金乡县监生胡士鏻、被盗控县、经该县邵自鏻审虚、革去监生、又曹县樊宗智家被盗、控拏盗首、供出夥盗多名、典史郑巂不行比缉、转将呈缴盗赃存留、并纵容捕役勒索事主京钱八十余千、旋欲给还息事、事主之子武生樊鹏飞不允、承审官遂诬以刁诈健讼、详革衣顶等语。州县官平日不能禁暴安良。迨报有盗案。转将事主抑勒陵辱。东省盗风日炽。职此之由。程国仁系新任巡抚。无所用其回护。著将典史郑巂先行革职。提同已革监生胡士鏻、及已革武生樊鹏飞、并拏获各盗犯亲加鞫讯。如承审官实有徇庇纵盗情敝□大。即行据实严参。　　

○以翰林院编修林则徐、为云南乡试正考官。吴慈鹤、为副考官。编修祝庆蕃、为贵州乡试正考官。吴振棫、为副考官。　　

○调河南按察使敦良、为湖南按察使。湖南按察使严士鋐、为河南按察使。　　

○免河南睢工、衡工未完摊徵加价银。　　

○丁巳。上诣大高殿行礼。　　

○还宫。　　

○命肃亲王永锡、诣宣仁庙拈香。　　

○以谢雨。三坛。斋戒一日。　　

○戊午。上诣天神坛、命仪亲王永璇、诣地祇坛、成亲王永瑆、诣太岁坛、谢雨。　　

○谕内阁、向来天神坛所设神位、在坛北云龙龛内。每逢致祭之时。恭设几案。距神位过远。且几案高于龛座。于对越之忱。似有未安。著大学士、会同礼部太常寺、详查妥议具奏。　　

○命外省试差题本、仍在内阁拆封、礼部宣上□日、照旧例行。　　

○以夏至祭地于方泽。自是日始。斋戒三日。　　

○己未。上御乾清门听政。　　

○谕内阁、御史喻士藩奏、繙译会试、请照文闱之例、一体覆试一摺。所奏甚是。国家设立繙译乡会试。原令旗人娴习国书。以图上进。今据该御史奏称应试之人。往往倩人枪替。而通晓繙译者。因此牟利。转终身不愿中式。此事朕亦颇有风闻。近科繙译取中之人。竟有不能清语者。实属冒滥。既往姑免深究。嗣后考试繙译。不但会试应照文闱例覆试。即乡试亦当一律覆试。俱著礼部奏请于揭晓后。定期传齐中式之人。在内廷覆试。届时钦命试题、并派员监察。以杜幸进而核真才。若查出情敝□大。立置重典。慎之戒之。勿谓不教而诛也。　　

○又谕、长龄奏、查明民欠实数之外、有州县因届奏销之期、虑干经徵不力处分、将民欠银粮、虚报徵完、共银八万余两、前于查办亏空、造入清查册内、现徵还划除银一万七千余两、尚未完银六万四千八百一十余两等语。此项银粮。既实系民欠。自应豁免。毋庸再向欠户徵催。其虚报各员。系因规避处分仍照数著落赔交。以符原案。　　

○谕军机大臣等、赛冲阿奏、宗室喜福、同伊子敦柱、先后与李康氏通奸、主使李康氏将嫡妻塔他拉氏殴伤勒毙一案。蔑伦伤化玷辱宗盟。览奏实堪痛恨。喜福、敦柱、俱著革去顶带。交赛冲阿等、严加审讯。务令供吐实情。此案喜福身系宗室、父子聚麀。无耻已极。其妻塔他拉氏、劝以正言。乃逞忿殴伤。至一百二十余处之多。惨毒异常。复主使李康氏、将妻勒毙。似此淫恶之徒。即应问拟绞决。至敦柱、先与李康氏通奸。迨李康氏向其告知、伊父令将伊母勒死。乃并无一言阻止。转以随你们闹去之言回答。并帮同移尸装缢。即与谋毙母命无异。按律罪应凌迟。惟宗室向无凌迟之例。著赛冲阿率同绷武布、庆杰、传集移居各宗室。并喜福一同看视。先将敦柱重责一百板。打至血肉溃烂。再将喜福、敦柱、一同绞决。李康氏下手勒毙塔他拉氏、以邪淫陷害三命。著即行斩决。审明后。赛冲阿等即奏明分别办理。至绷武布、庆杰、本有失察之咎。念伊二人管理未久。著免其议处。嗣后当认真稽查。随时管束。务令诸宗室各知戒惧。免蹈刑章。将此谕令知之。　　

○庚申。谕内阁、程国仁奏、查办广庆原参冒摊军需、大概情形一摺。嘉庆十八年。东省办理军需。所有正销副销银两。俱经奏准分别应销应摊完结。其续摊军需银三十三万五千六百两一款。乃十九年清查案内该省筹议弥补章程。奏明亏空各员。有垫办军需银两。经正销副销两次删除。核其实用有据者。通省为之捐廉摊抵。亦经奏明遵办。是正销副销两案。事属军需。续摊一案。事属弥补。两不相涉。广庆在东省藩司任内。历次照办。及暂护抚篆。忽更前议。创为匀摊之说。是使清查案内、勒追各员有抵之款。顿成无著。军需案内、承办各员久删之款。又令找领。实属颠倒错谬。广庆所奏、断不可行。该抚即照原定章程。逐案详查、核实办理。不可稍有牵混。又开劣员藉口之门。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百五十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十四年。己卯。五月。辛酉朔。夏至。祭地于方泽上亲诣行礼。　　

○幸圆明园。　　

○壬戌。命查官员赔项案由。谕内阁、朕本年六旬大庆。闿泽覃敷。业经降上□日蠲免直省积欠银粮。普惠黎元。因念内外大小官员有赔缴官项者。或其人已往而子姓单微。或累本因人而摊追无已。朕意欲量为宽免。除本身著赔之款、无庸查办外。其本身已故、子孙名下著追、而子孙无现任四品以上职官者又本身原系分赔代赔者。及其身已故、又将分赔代赔之款、在伊子孙名下著追者。著八旗及各督抚查明案由银数。各归各款。分晰开单。并于各名下注明已完若干未完若干、有官者归现任省分查办。无官者归原旗籍查办。务各详细查明。不可稍有遗漏舛错。具奏到日。交户工二部分别查核汇齐复奏。候朕酌量施恩。　　

○赏工部员外郎文弼、二等侍卫。为和阗帮办大臣。　　

○癸亥。孝诚仁皇后忌辰。遣官祭景陵。　　

○甲子。贷浙江海宁、石门、桐乡、三州县、被雹灾民耔种。　　

○丁卯。以翰林院修撰吴其浚、为广东乡试正考官。编修郭尚先、为副考官。修撰蒋立镛、为广西乡试正考官。编修杨殿邦、为副考官。右春坊右庶子何淩汉、为福建乡试正考官。翰林院编修王赠芳、为副考官。　　

○旌表守正捐躯河南泌阳县民袁文法妻张氏。　　

○戊辰。上幸万寿山。　　

○谕内阁、向来误伤亲命之案、均应照定例问拟凌迟。再援引白鹏鹤旧案、随摺声请。经刑部核议、奉上□日饬遵。此案唐义乐、用木镫台向邢惠掷打。不期误伤伊父唐云全毙命。虽与白鹏鹤之案、情节相类。乃明兴阿等不将唐义乐问拟凌迟。竟援案改拟斩决。殊属非是。著交刑部速议具奏。仍交部议处。　　

○又谕、本日明兴阿等奏、请升补承德县知县、及请拨岁需经费银两二摺。已各于摺内批示矣。向来奉天省奏事之摺。除刑名案件外。俱用清汉合璧缮写。今明兴阿等于此二摺、均专写汉字。似此日久相沿。必至渐忘旧制。明兴阿、瑞麟、俱著传上□日申饬。仍交部议处。嗣后务当恪遵定例。不可率臆更张。　　

○调云南巡抚李尧栋、为福建巡抚。福建巡抚史致光、为云南巡抚。　　

○己巳。谕内阁、向来各部院衙门、设有笔帖式、原为缮写清文。该部院衙门、遇有缮写清文之事、应令笔帖式等缮写。若系汉字、则应书吏缮写。昨因带领侍卫引见绿头牌内、有误写字样。查系侍卫处书吏李英华代写。殊属非是。已另降谕上□日、将侍卫处书吏逐出。惟思各部院衙门、亦有令书吏代写清文者。此等习气不除。则将来笔帖式等、必致不能缮写清文矣。著通谕各部院衙门、嗣后凡有缮写清文事件、俱著笔帖式缮写。不准令书吏代写。此时各部院衙门、如有代写清文书吏。著即行逐出。永远禁止。　　

