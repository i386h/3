<!-- { "loadSidebar": true } -->
○谕内阁、本日至避暑山庄。甫经下马。适递到额勒登保等六百里加紧奏报、官兵歼毙首逆苟文明、并擒斩余党、大喜捷音此皆上天垂恩。皇考赐佑。欣慰之余。翻增感涕。秋狝大典。为我朝家法相传。所以肄武习劳、怀柔藩部者。意至深远。我皇考临御六十余年。于木兰行围之先。驻跸避暑山庄。岁以为常。敕几勤政之暇。款洽蒙古外藩。垂为令典。是避暑山庄。实为皇祖皇考在天灵爽式凭之地。朕祗承鸿绪。不敢稍自暇逸。特于今秋涓吉启銮。举行秋狝。实本继志之诚。若以山庄为从事游览。则京师宫馆池籞。岂不较此闲更为清适。而必跋涉道途。冲履泥淖、远临驻跸乎。朕之敬遵成法。不敢偷安。必欲前来山庄之忱悃。皇考实鉴临之。是以清跸才停。捷书已至。眷佑所昭。如响斯应。朕披览奏函。瞻依居处。不觉声泪俱下。召见军机大臣时。至于哽咽不能宣旨。此实至情所感。不能自己。当命将此摺遍示内外王公满汉诸臣。亦莫不额手称庆、彼止朕此行之汉员。适见其愚懵不晓事耳。至苟文明为积久著名首逆。与罗其清、冉文俦等、一同起事。频年以来。在川陕楚三省地方。辗转奔逃。肆意掳掠。实为罪大恶极。经额勒登保督率官兵。屡次剿杀。势极穷蹙。而尚于大山密林内潜逆四窜。希图兔脱。又复数月。今在花石岩地方。经官兵四路搜逼。立时戳毙。斩级枭示。并将余匪尽数歼除。皆由额勒登保调度得宜所致。虽办理稍觉迟延。而首逆终就殄灭。实不愧经略之任。殊属可嘉。邪教起事各首逆。俱已陆续办净。祇余苟文明一犯。今该逆复经歼毙。是积年著名巨憝。业已悉数埽荡。其零星奔窜之蒲添宝等。祇系近日攒聚残匪为首之犯。且为数无多。现有参赞德楞泰等督兵搜捕。蒇功大局。已得十之九。额勒登保、著加恩晋封一等伯。赏还双眼花翎。俟陕省零匪全数肃清。再加恩赉。提督杨遇春、虽系事后赶到。而督率搜剿。亦属勤奋。著交部议叙。其奋勇出力朱笔圈出之李应贵、张廷楷、吴廷刚、李应元、特依顺保、张超、王兆龙、祝廷彪、黎炳、谢天瑞、丁永安、张必禄、蓝翎马兵杨贵等、或应加升一等。或应交部议叙。或应赏戴翎枝。著额勒登保等分别等第。开单保奏。其余如尚有出力人员。亦著一并查明具奏。候旨加恩。并发去青玉搬指十个。鼻烟壶十个。大荷包五对。小荷包十对。分赏出力员弁。一两重银牌二百面。五钱重银牌二百面。分赏出力兵勇。以示奖励。将此通谕知之。　　

○又谕、山东金乡县皂孙冒考一案。前经学政刘凤诰参奏。降旨交和宁秉公审办。乃三月之久。尚未审结。旋据给事中汪镛参奏、承审此案官员。将原告刑逼认诬。并据武生李长清、在都察院衙门控告。交刑部讯问录供具奏。朕以此案刘凤诰参奏于前。今该省地方官挟私偏听。该学政岂无见闻。谕令据实查奏。兹据刘凤诰覆奏、此案金乡县皂孙张敬礼等冒考。经李玉灿攻揭。及举人王朝驹等呈控。该学政按试兖州。访问该处生童佥称是实。且乾隆七年、二十年、张姓子孙冒考。曾有两次断逐旧案。控词底稿。现存呈验。乃承审官有心党庇。并不追究被告人证。转将原告刑求挫辱。诱令将呈稿毁灭。盛暑笞棰。并株连乡民绅士。械系多人。众心饮泣。士论沸腾。且以奉旨解任之知县汪廷楷、不行质审。竟令其借捕蝗为名回县。协同署任提拏人证。报复搜求。尤堪骇异。除此案已交祖之望等秉公严审外。和宁自任山东巡抚。闻其在署日以文墨为事。于属员亦不轻易接见。朕即恐其于地方不无废弛。今以奉旨特交事件。并不亲提审讯。一听委员偏袒徇私。任情诬枉。伊若罔闻知。直同木偶。即此一节。已不胜巡抚之任。和宁、著即解任来京候旨。所有山东巡抚员缺。著祖之望捕授。　　

○又谕、姜晟前在直隶总督任内。为日未久。上年永定河决口。因雨水盛涨。人力难施。初非有心疏玩。而积年办工贻误。并非始自姜晟。其咎尚属可原。且伊前任湖南巡抚时。经理苗疆事宜。颇为妥协。前经赏给刑部主事。旋以员外郎升用。今祖之望已授山东巡抚。所有刑部左侍郎员缺。著初彭龄转补。姜晟、著加恩赏给四品顶带。补授刑部右侍郎。　　

○又谕、倭什布前在湖北督抚任内。经额勒登保、德楞泰、参奏办理粮饷迟误。革职拏问。交军机大臣会同刑部审拟。嗣经审明倭什布在湖北亦系亲身带兵。非专办粮饷之员。其军营粮饷偶有缺乏。祇因经理不善。并非有心玩误。量拟发往军台效力。经朕加恩赏给笔帖式。发往陕西当差。念伊前任陕西藩司时。官声尚好。倭什布、著加恩赏给四品顶带补授山东布政使。即来京请训。再赴新任。其未到任以前。山东布政使印务。著陈钟琛署理。所遗按察使印务。著崔映辰署理。　　

○擢江苏太仓直隶州知州前任河东河道总督康基田、为广东布政使。　　

○是日。驻跸避暑山庄。至八月甲寅皆如之。　　

○乙未。谕军机大臣等、此时川陕军务。均可克期告竣。惟楚省蒲逆等匪。尚延残喘。德楞泰或用剿抚兼施之法。谕以教匪起事七年以来。所有著名首逆。俱经官兵擒斩。老教匪徒。已无噍类。尔等伎俩。断不能如老教之凶狡。更难幸免。且俱系近来后起。罪亦较轻。我皇上如天好生。怜尔等愚顽。误投陷阱。是以屡降恩旨。凡有悔罪自新者。概予宽宥。尔等应及早投出。若经晓谕之后。仍不改悔。即当歼戮无遗。生死所关。急宜猛省。如此剀切晓谕。庶贼匪等相率来投。但此为一时权宜。一面出示。一面仍当搜捕。于八月内速蒇大功。将此谕令知之。　　

○又谕、清安泰奏、接据太平府知府王抚棠等禀报、农耐阮种攻打昇隆城、阮光缵败走被获、阮种入城自立等语。边关紧要。吉庆、孙玉庭、应查看情形。督率文武各员。　　

○小心防守。至外夷自相吞噬。与内地无涉。不必过问。如阮种有纳款之事。或另有别意。再行奏闻请旨。将此传谕知之。　　

○赏热河兵丁、一月钱粮。　　

○丙申勒保奏报、迎剿楚省窜匪。歼毙首逆赖先锋。扑灭全股。并兜截张长青一股。得旨奖赉。副都统达斯呼勒岱等、升叙有差。　　

○又奏报、川省军营出力文员。赏道员陈预、知府石韫玉、黄铣、知州周伟业、花翎。典史曹维让、蓝翎。　　

○丁酉。以太仆寺卿良贵。为奉天府府尹。　　

○加赏热河满洲兵丁、半月钱粮。　　

○赏额鲁特兵丁、半月钱粮。　　

○戊戌。谕内阁、御史多福等奏、内阁考取供事。印结官有一人出结数百张者。请旨饬禁、以杜流敝□大等语。所奏尚是。考试取具印结。原以杜顶替捏冒等敝□大。今内阁报考供事。司官李肄颂等出结。自二百张至七百张不等。断无一人认识如许多人之理。自系希得酬谢小费。遂尔滥行保结。但念从前未经设有例禁。此次姑免议处。供事所系尚小。傥遇正项考试。亦似此滥行出结。成何事体。嗣后遇有考试之事。印结官必与本人素相识认。方准出结。其所用印信。并令该堂官留心稽查。毋得仍前任意浮多。以杜冒滥。　　

○谕军机大臣等、各处寨民。将余粮屯窖原住空房。以致被贼搜得。陆有仁将收粮未净之家。随地责处。并将所存之粮。赏与出力寨民。自应如此办理。近日贼匪无从掠食。愈形饥困。额勒登保等分投搜剿。陆有仁应将粮运接济。不可缺乏。将此谕令知之。　　

○转都察院左都御史熊枚、为刑部尚书。调兵部尚书汪承霈、为左都御史。以户部左侍郎戴衢亨、为兵部尚书。兼管顺天府府尹事。转户部右侍郎平恕、为左侍郎。调吏部左侍郎钱樾、为户部右侍郎。转吏部右侍郎曹城、为左侍郎。调兵部左侍郎李钧＜闲＞、为吏部右侍郎。转兵部右侍郎刘镮之、为左侍郎。调礼部右侍郎潘世恩、为兵部右侍郎。以内阁学士关槐、为礼部右侍郎。　　

○赠故刑部尚书张若渟、太子少保。赐祭葬。谥勤恪。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。八月。己亥朔。日食。　　

○遣官祭昭忠祠。　　

