<!-- { "loadSidebar": true } -->
○又谕、秋狝大典。所以肄武习劳。从前皇考巡幸木兰。岁以为常。后因春秋已高。适值连年木兰雨水较大。节经蒙古王公大臣等、再四恳请。是以数年以来。暂停进哨。今岁秋闲。既允王大臣等所议。缓诣盛京。而热河距京甚近。且顺时行狝。典不可废。朕自应恪守遵行。著仍于本年七月十八日由京启銮。驻跸避暑山庄。中秋后木兰行围。所有应行事宜。著各该衙门照例豫备。至前经降旨、于盛京回銮时。由山海关恭诣东陵。今盛京已暂停前往。距明年新正至裕陵行三周年礼。为期相隔较久。朕心实有所不安。著于本年木兰回跸时。由密云取道前往东陵。恭申孺慕。　　

○谕军机大臣等、晋昌等奏盛京太庙。添设神龛宝座。典礼甚隆。因地基较窄。未敢擅定等语。其意在不必添设而未敢明言。所见甚是。盛京城内。本未恭建太庙。乾隆四十三年。皇考因尊藏册宝。始行改建。亦未供奉神牌。并无祭祀典礼。原与太庙规制不同。今莫瞻菉、扎郎阿、奏请添设神龛宝座一节。现据晋昌等查明、限于地基。难以安设。自无庸轻议更张。已将绘到原图。另行黏签发往。遵照陈设。敬将太祖太宗世祖册、宝、安奉中一闲。圣祖册、宝、安奉东闲。世宗册、宝、安奉西闲。高宗册、宝、安奉东闲西向。如中一闲殿基较窄。未能安奉三朝册宝龙箱。即恭请太祖太宗世祖册、宝、三分。总贮龙箱。庶观瞻整肃。来岁朕恭谒时。仍遵照皇考行礼处所行礼。足申虔敬。所有莫瞻菉等奏请添设之处不必行。将此谕令知之。　　

○以故镇国将军永璨子绵彳□同、袭职。　　

○德楞泰奏报、歼毙高二、生擒伪先锋王儒等。得旨奖赉。擢骁骑校索里章、为佐领。甲兵色克津保、为防御。均赏花翎。侍卫苏冲阿等、升擢有差。　　

○乙巳。勒保奏报、剿捕黄蓝白三号贼匪。歼毙首逆徐万富等。得旨嘉奖。赏勒保二品顶带花翎。加总兵官许文谟提督衔。余升赏有差。。　　

○以户部左侍郎丰绅济伦、兼署兵部尚书。。　　

○转工部右侍郎成书、为左侍郎。调理藩院右侍郎和宁、为工部右侍郎。以内阁学士佛尔卿额、为理藩院右侍郎。　　

○调镶白旗汉军副都统成宽、为镶白旗满洲副都统。以内阁学士普恭、兼镶白旗汉军副都统。上驷院卿富成、为銮仪卫銮仪使。　　

○上以祭社稷坛。自是日始。斋戒三日。　　

○丙午。孝仪纯皇后忌辰。命皇次子旻宁祭裕陵。　　

○是月。颁御制邪教说。曰、先圣王以道德仁义礼乐政刑。裁成辅相。化育万方。使民日趋于正道。恐为邪说所惑也。自二氏行于中国。始有释教道教之名。因其说亦皆吾儒所撰。大旨亦精微元妙。劝人为善。戒人为恶。辅翼王化。无大差谬。是以圣帝明王姑存此类。不加沙汰。至于白莲教之始。则为骗钱惑众。假烧香治病为名。窃佛经仙箓之语。衣服与齐民无异。又无寺宇住持。所聚之人。皆失业无赖之徒。所以必流为盗贼。是又僧道之不若矣。然天下之大。何所不有。苟能安静奉法。即烧香治病。原有恻怛之仁心。在朝政之所不禁。若藉此聚众弄兵。渐成叛逆之大案。则王法之所不容。故查拏之始。原因谋逆之一二人。如刘松、宋之清、刘之协首犯耳。刘松、宋之清、皆已伏法。并未株连。而刘之协自扶沟脱逃。所缉者仍此一犯。而地方官有奉行不善者。有苛求图利者。胥役衙书。四出滋扰闾阎。无赖借事吹求。将正犯反置于不问。妄拏无辜。名曰欲办白莲教。以致群起于襄阳。由豫入陕。而川省达州徐添德、王三槐、亦乘时蠢动。互相勾结。自此遂东奔西窜。疲我官兵。害我良民。伤心惨目。实难备书。现今贼营中非尽教匪也。乱民乘势图劫掠耳。夫官军所诛者叛逆也。未习教而抗拒者杀无赦。习教而在家持诵者原无罪也。即如刘之协虽为白莲教教首。其未谋逆以前。若俯首就擒。其罪仅止发遣耳。脱逃后。至湖北纠约姚齐二逆。并同教人等。定于辰年辰月辰日辰时起事。是真叛逆。断不可赦矣。起事后。伊又潜住豫省。漏网七年之久。若从此安静匿藏。原可幸免。孰意又纠约李杰等、由宝郏起事。此由罪大恶盈。天神共愤。使之自投法网。得正宪章。岂人力哉。故白莲教与叛逆不同。乃显而易见之理。设若贼营中有一二僧道。岂尽行沙汰二氏乎。有一二生员。岂遂废科举之典乎。然则白莲教为逆者法在必诛。未谋朔之白莲教。岂忍尽行剿洗耶。白莲教与叛逆不同之理既明。则五年以来所办理者。一叛逆大案也。非欲除邪教也。然聚众敛钱。终流为不靖。是在良有司实心训导。宣扬正学。渐仁摩义。蹈矩循规。化其暴戾。易俗移风。庶几世臻小康。民安本业。朕实有厚望焉。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之七十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。二月。丁未朔。祭先师孔子。遣大学士庆桂、行礼。　　

○戊申。祭大社大稷。上亲诣行礼。　　

○谕军机大臣等、书麟等奏、楚省兵力、剿办一股、尚可敷用、设别股窜入、即形单薄、应令德楞泰入楚合击等语。现在楚省之兵。果能办完徐逆一股。军威日壮。汉南之贼。断不敢生窥伺之心。书麟等惟当剿净徐逆。并于城守空虚之处。添雇乡勇。实力守御。勿专待德楞泰到楚。致误事机。将此谕令知之。　　

○己酉。谕内阁、朕恭阅乾隆九年实录。内载训饬督抚劝课州县实行教养圣谕。以人君总其成于上。而分其任于督抚。督抚总其成于上。而分其任于州县。州县者、民之司命。而又与民最亲。所谓知州必能知一州之事。知县必能知一县之事。利所当兴者举之。害所当除者去之。则教养兼施。善政莫大乎是。是在为督抚者、实心以劝课属吏。为州县者、实心以爱育群黎。勉强力行。毋惮劳勚。仰见皇考爱民察吏。整饬官方。圣训煌煌。实为千古致治之本。维时海宇昇平。民物康阜。我皇考治益求治。安益求安。犹复诰诫谆谆。儆于有位。朕临御之初。即值教匪滋事。今阅五年。百姓创痍未复。正资绥辑。全赖封疆大吏、督率亲民之官、加意抚循。俾闾阎生计从容。咸知大义。自不至流而为匪。即如邪教起事之初。皆以官逼民反为词。若地方官平日勤求民隐。化导有方。何至激而生变。此等匪徒。奔窜已及五年。其著名首逆。亦不过称为掌柜。并有于草帽之上。缀戴翎顶以为荣者。近因官兵追剿紧急。纷纷溃散。甚至弃去衣帽。赤身奔窜。非复人类。可见贼匪本无他志。其首逆祇因怙恶已久。罪在必诛。以奔逃为延喘之计。而裹胁之人。又以业经从贼。抗拒官兵。不敢自行投首。现在各路军营。屡获胜仗。大功指日告成。凡兹诛夷俘戮之徒。无非赤子。朕心实为不忍。而其初皆由地方官失于教养所致。朕自亲政以来。屡经降旨、训饬督抚州县等、实心抚字。不啻至再至三。现在身任封圻者。皆稍知自爱。不敢复蹈从前侈靡贪黩积习。而州县中玩视民瘼者。仍复不少。督抚等不能查察。是大法而小不廉。仍于政治何裨。试思知县则知一县之事。知州则知一州之事。而督抚则当知通省之事。若仅以廉洁自持。即为尽职。而于地方利敝□大。守令贤否。未能悉心体访。随时整饬。即操守果无可议。亦祇能独善其身。岂朕＜闲＞任疆吏之意乎。兹特重申皇考圣谕。责成督抚、督饬地方州县、尽心教养。于民生休戚。刻刻相关。以期默化潜移。渐臻上理。朕实有厚望焉。将此通谕知之。　　

○陆有仁奏、贼匪被剿情急。往往窜入老林。俟山内肃清。派员将林内所居之户。搬移出山。使贼无粮可掠。得旨、山内民居日久。岂肯舍其生业。搬移出山。居民甚多。搬出后将作何安顿。且南山果能肃清。又何必令居民搬出乎。陆有仁、著传旨申饬。　　

○庚戌。额勒登保奏、查明防江不力各员。分别参处。革额勒亨额花翎。下部严议。知府周光裕等、降革有差。　　

○以户部右侍郎额勒布、兼总管内务府大臣。　　

○辛亥。上诣大高殿行礼。时应宫拈香。　　

○调镶蓝旗满洲副都统积拉堪、为正蓝旗满洲副都统。正蓝旗满洲副都统图默慎、为镶蓝旗满洲副都统。　　

○旌表守正捐躯直隶定兴县民王珍女王氏。　　

○壬子。谕内阁、军机大臣会同户部议驳、吉庆奏请另开河工捐例、将现开捐例停止一摺。又户部议驳、费淳奏请将捐贡、捐衔、捐封、三项皆在外省报捐一摺。所驳俱是。已依议行矣。现开川楚善后事例。原因剿办教匪。一切善后。需用较多。暂行开捐。系属一时不得已之举。原非善政。前年本欲即行停止。嗣因各省报捐者人数众多。业已来京具呈。未便阻抑。是以仍准续捐。至今捐生尚踊跃如前。而近来各路军营。捷音踵至。川陕楚等省教匪。指日即可荡平。朕意方欲俟大功告竣。办理善后略有端绪。即将捐例停止。岂有此时复开河工捐例之理。况上年南河投效各员所损之项。即系为挑浚河身、增培堤工而设。今该省投效各员捐银若干。尚未奏报。又欲另开河工事例。似此斤斤言利。实属不知大体。至各直省暂开捐监之例。本为各省封贮银两。节经动拨。均须补足原额。嗣因粤东江浙等省。捐监银两较多。经部议令凑至成数。随时解京。俟军务完竣。补足封贮原额。将外省捐监一并停止。若又将贡生职衔封典等项。均准于各直省一体报捐。则京中常捐。竟成虚设。所有部中经费。势必又由外省报拨。徒劳运费。该督不过为外省多积捐项。易于通挪起见。并未详核事理。通盘筹画。傥伊现任部臣。亦必不为此奏矣。吉庆费淳等率陈臆见。除所奏不准外。仍各行申饬。嗣后内外大小臣工。不得妄行条奏。开言利之端。如再有以此等事渎陈者。即当治以应得之罪。　　

○补行嘉庆二年军政。荆州驻防卓异官一员。年老官五员。有疾官三员。分别议叙处分如例。　　

