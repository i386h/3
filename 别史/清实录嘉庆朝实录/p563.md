<!-- { "loadSidebar": true } -->
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十五年。庚午。二月。乙酉朔。上以祭社稷坛。自是日始。斋戒三日。　　

○丙戌。谕军机大臣等、松筠奏查勘海口情形、应行修复正河一摺。又另摺与吴璥等会衔具奏意见相同、请于此时即设法赶办等语。海口修复正河。诚为正办。但经理大事。必须中有定见。岂可漫无把握。动辄游移。旷日费时。因循疲玩。迄无成功。徒以摺奏搪塞。成何事体。前此吴璥差往南河时。曾力主挑复正河。迨至上年冬闲。忽以工重费繁。时日紧迫。不能赶办。请先将北潮河入海之路。权宜办理。试看一年。伊既筹度情形。力主此说。因亦降上□日准行。今松筠到彼后。一经查勘会议。又仍请改挑正河。并称前估各工、尚可删繁就＜闲＞、将云梯关以下两岸长堤、设法赶办、一面将河形应挑之处、酌量挑挖、期于大汛前将马港口漫口堵闭、其所需帑项、先以前所请五十万两、将现在可办之处及早兴工、其余覆估工程、亦较前有减无增等语。信如伊等所奏。则海口大局既归正办。可收永远之效。而前此估需三百六七十万两之数。今又可大加删减。于帑项又得无糜。岂不甚善但吴璥等于上年十一月奏到时。已称赶办不及。今又迟两三月。何以又可赶办。前摺内请银五十万。本欲于北潮河一带挑挖胶淤。此两月来何以不办。又前摺内称挑挖正河有一百余里之长。又须一律深通。方能畅注。而本日摺内又称祇须将应挑之处酌量挑挖。无须一律大挑。何以前后所奏自相矛盾。种种互异。似此工用不繁又可迅速集事。伊等既为此奏。自应即照所奏办理。惟是全河大局。出海最关紧要。吴璥等久练河工。非松筠初到可比。此次既亲勘会商。奏闻办理。自系吴璥等勘酌再四。确有把握。将来总不得以此事系松筠主见、为推诿地步。惟当各发天良。认真督办。详慎经理。用收一劳永逸之效。勉之。又据另片奏、现办河工、须大员分管、请将江宁巡道王象仪、及前任徐州道单澐、迅即来工分司堵筑等语。王象仪系本省巡道。尽可遴派办工。至单澐前在徐州道任内。曾承办挑挖运河等事。闻其声名平常颇有贻误。从前铁保在江南时。即曾误听该员之言。此时松筠等既经奏请。亦著一并调至工所。责令分管堵筑事事。但须随时留意查察为要。将此谕令知之。　　

○丁亥。祭先师孔子。遣庆郡王永璘行礼。　　

○遣官祭文昌帝君庙。　　

○戊子。祭大社大稷。上亲诣行礼。　　

○己丑。以举行仲春经筵。遣官告祭奉先殿。传心殿上御文华殿经筵。直讲官刘权之、桂芳、进讲中庸中也者。天下之大本也。和也者。天下之达道也。讲毕上宣御论曰、君子之学。莫大乎主敬。圣人之道。莫要于执中。道之体用。即人之性情。与事物相接。不刚不柔。无所偏倚。喜怒哀乐随其所发。皆当乎理。从容中道心体畅洽。发乎情而止乎礼义。或过或不及。皆非中道。中也者。天下之大本也。大本既立。所发得中。上可感天心。百谷用成雨旸时若。下可定民志。兴廉讲让。易俗移风。六合全消乖戾。感而遂通。四达无碍。以一人之情。召万民之情。从欲以治。太和洋溢。和也者天下之达道也。未发谓之中。存养省察于平时。不容少闲。斯所发皆中节。得和之效验矣。至静之中、毫无偏倚、而大本立应物之时全消私隐、而达道行。内圣外王之功用。总不出于一心。心之所存。则不懈于寸诚。至诚无息。斯能致中和以驯至于天地位万物育。故心尽而天应。政修而天从。中和之极则。达道之隆轨。岂泛论哉。直讲官邹炳泰、秀宁、进讲书经钦哉惟时亮天功。讲毕。上宣御论曰、人君代天治民。所理者皆上天之事也。然天下之大。兆民之众。一人之心思。岂能独任。故分命百官。量其才力各任以职。既受斯职。即应敬其事。敬事为敬君之实。君命之事。即天事也。天岂可不敬哉。若尸禄保位。怠慢忽略。天事必致废缺。天鉴在上岂能逃乎。大舜以上圣之资。当极隆之会。尚不能独治。分任二十有二人。复勉其尽职。勤修职业。无旷天功。如此恳切。况后世君臣、转可懈弛哉。盖天托于君。君托于臣。臣任庶事。君者天之子也。子不克承父命。为大不敬。臣者君所命也。不理君事。为大不忠。不忠之臣。君即被其朦蔽。天必不容。不敬之君。臣或不敢进言。天亦必降大咎。呜呼。常操敬谨。时亮天功。上下交儆。一德同心。庶几常承天眷。永保无疆。君臣所理。皆天之事。岂可不勉敬勤哉。礼成。上幸文渊阁。赐讲官及听讲诸臣茶。复赐宴于本仁殿。　　

○谕内阁、向例临御经筵。升殿及宣讲后。讲官同侍班各官、均于文华殿丹墀内、行二跪六叩礼。丹墀中亘甬道。两旁行礼之处。殿内不能俯瞩。嗣后著改于丹陛上分左右行礼。　　

○谕军机大臣等、据松筠奏、苏家山闸、业于正月十五日启坝放水、田蔺家山坝入湖、甚为畅顺、春初黄水尚不甚浑浊、拟将蔺家山坝口门再行展宽、俟微山湖收水敷足、相机堵闭等语。引黄入湖。原系一时权宜之计。现在黄水未经涨发。尚不甚浊。自可趁此多收入湖。但微山湖内存水。祇以敷用为度松筠等即饬知该管道员等。留心察验。一俟湖水收蓄足数。即上紧将闸坝口门堵闭。不可使过水太多。致有挟沙淤垫之患。方为妥善。又据奏盱堰两厅甎石各工。被风掣坍一千余丈至数百丈不等。正月十七日大风。京中亦然。本日适值查淳到京。朕于召对时询及一路情形。据称去冬今春。南数省普得大雪为近年所稀有。江南安徽一带。春融雪化流入河渠。均汇归洪泽湖。今年湖水势必充盈现在临湖甎石各工。又多塌卸之处。恐水大时堤工著重。著松筠等即查明掣坍各工段。责令该管道厅各员赶紧补修。以资捍御不可视为缓工听其迟延推诿。致有贻误。并将堤堰各工加意修防。为未雨绸缪之计。此为至要。将此谕令知之。　　

○庚寅。谕内阁、给事中叶绍楏奏、请申明投递匿名揭帖例禁、以靖刁风一摺。朕惟为治之道。首正人心。不肖奸徒、隐匿姓名。挟嫌控告意图倾陷他人。而已则置身事外。居心阴险。诬上行私。其关系世风者实非浅鲜。不经严行惩办。则愈趋愈甚。流敝□大何穷。然惩治之法。惟在随案究治。方为辟以止辟之道。旧例隐匿姓名告言人罪者绞。见者即便烧毁。送入官司亦不为审理。固为禁绝刁风起见。殊不知此等刁恶之徒。近年益多。若不查拏惩创。不但鬼蜮伎俩。可以幸逃宪网。而罪状不晓然众著。又何以儆惕顽愚。近年来此等案犯。层见叠出。岂烧毁不办所能化导。朕于各衙门具奏之后。从未将所告之人立予讯办。闲或传令到案。亦不过示以笔迹。询其平素往来嫌怨之人。藉得识其根由。便于踪迹。此正为端拏正犯、昭雪被诬而设。迨于获犯之后。即所控容有得实。而投递匿名者。仍必按律问绞。未尝稍予末减。如近日办理庄亲王太监李来喜以奴告主一案。核其情罪更重。则竟予绞决。并传集诸王府太监在彼环视。使人人怵目警心。共知敛戢。若将其所控之件即行烧毁。在庄亲王则甘心受诬。家奴幸逃刑宪。岂成政体。况此等狡黠之徒。或以前此所告不足耸听。又复添砌重款。污蔑百端。亦复何所忌惮乎。朕办理庶狱。核实秉公。从不好为察察。迩年大案。如广兴英纶、仓案库案、其败露发觉。并不由匿名控告。设或匿名揭帖中竟有此等巨案。亦必将告讦者治以本罪。诚以惩奸禁伪。两不相妨。况告案无论虚实。皆当究办。设因匿名所告多虚。概勿陈奏。则各衙门遇有控案。亦可意为压搁。不行奏请申理。民隐何由上闻。其中实有冤抑受害者又将何从昭雪乎。该给事中此奏。为正人心息奸诈起见。而不知不如此。则人心不靖。奸诈益不能戢也。将此通谕知之。　　

○辛卯。孝淑皇后忌辰。命皇次子旻宁祭陵寝。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○谕内阁、三载考绩。为朝廷激扬大典。每届京察之期。择其勤奋供职者。施恩予以甄叙。各大臣三年中偶有小过。原可置之不论而其疏忽尤甚者。亦不可不加以儆惕。本年京察。吏部开列在京各部院大臣及各省督抚名单。请上□日甄别。朕详加酌核。所有上届京察曾经议叙之大学士军机大臣等、所管三库及户工等衙门。于书吏王书常等假印冒领库银物料一案。全无觉察。非寻常玩忽可比。庆桂、董诰、戴衢亨、托津均著毋庸议叙。其各部院大臣、亦多系获咎加恩原宥之人。并著毋庸议叙。内除长麟一员患病日久、已另降谕上□日开缺外。余俱著照旧供职。至兵部尚书明亮、旧有劳绩。此三年内。伊所管兵部并无失察滋敝

□大之处。今在京各大员均未议叙。亦不必将伊一人特予甄叙。伊曾经三次得过双眼花翎。俱因事拔去。念其年老无过。仍著加恩赏戴双眼花翎。以示眷注。大学士四川总督勒保、久任封圻。办事镇静。两广总督百龄、办理洋匪。巢□刀抚得宜。日有起色。福建巡抚张师诚、于海洋严断接济。实心经理。均著加恩交部议叙。余俱著照旧供职。　　

