<!-- { "loadSidebar": true } -->
○壬寅。谕内阁、朕勤求民隐。整饬官方。惟恐下情不能上达。遇有直省控案。或关涉官吏营私民情屈抑者。特派大员前往谳办。实不得已之苦心。该大员仰承＜闲＞命。必应自矢洁清虚公听断方为不负委任。前此山东省控牍频仍。朕以山东虽距京较近。何以小民来京控诉者比之直隶山西河南诸近省独为繁多。自由该省吏治废弛之故。因派周廷栋广兴前往审讯。其该省续控之案。亦即令其接办广兴两次在东。居住多日。不料其骫法贪婪纵欲败度。竟至斯极。业已明正典刑用昭炯戒、惟是广兴性本贪鄙。又喜多言。东省官吏遂极意逢迎。饱其欲壑。希冀代为弥缝掩盖。广兴之祸。虽由自作。实东省大小官吏酿成。终亦不免革职发遣。陷人终自陷耳。若该省官吏等、平日悉皆奉公守法。无可指摘亦何至畏惧广兴如此之甚乎。即如山东州县中原逊志、孙良炳、董鹏翱、不肯趋奉广兴。广兴亦不能将其任内事件。格外搜求。乃不肖官吏祇知逢迎。罔顾廉耻。属员公然以差费为名具禀上司。上司公然商同挪移库项摊捐归款。究其摊还之项。亦不知出自何所。若谓自捐廉俸尽出已赀。则又何须先挪库贮耶。似此上下交通敛财取悦。吏治岂复可问。实属卑鄙无耻已极。况广兴任性作威贪以酷济。伊等或尚以此藉口。若如额勒布金光悌等赴东审案。其供给俱经发价购办。何以亦浮开差费至三千两。可见外省官吏竟乐以办差为糜费开销之地。名为利人实则利己。竟成贪官要钱之一巧法。此等恶习实堪痛恨。嗣后钦差官员、至所差省分、及经过地方永不许有差费名目。其该省督抚大吏、除应请圣安者照例亲身出迎。此外概不准差人迎送。如有违例供给迎送者。钦差官员即指名参奏。若钦差例外需索。著该督抚指名参奏。但不得因有此旨。于钦差官员应得夫马廪食任听州县官短缺稽迟。致误邮传。如有迟误亦准钦差官员参奏。并闻外省督抚及司道等官、因公经过所属地方。其夫马公馆供应尤为不赀。外省大僚过境。本省上官遣人迎送。其所遣之人沿途需索夫马供应且有得受站规等事。均不可不严行饬禁。若有前项敝□大端不即革除举发。经朕查出必当从严治罪决不宽贷。总之内外大小官员身登仕籍。先当审明义利。朕近御制崇俭诗一首义利辨一篇。并系以铭辞。训诫臣工为大臣者惟思敬以事上廉以律身平居以节俭为先。临事以公义为重。一切非分之利丝毫勿取。为下吏者。勤于政事。洁己爱民。虽有贪暴上官。不能持其短长。亦无庸夤缘结纳曲意承迎。天道福善祸淫。清白之吏。身名俱泰子孙蒙休。较之贪利忘义、悖入悖出、祸不旋踵者。其得失奚啻霄壤。利害从违。惟视其人之自择耳。此次办理广兴一案。在廷臣工实已共见共闻。恐外省官吏狃于习俗。尚有不知惩儆者。特再明白宣示。俾大小臣工交相劝勉砥砺廉隅。以饬官常。以正风俗。朕实有厚望焉。将此通谕知之。　　

○又谕、大学士会同刑部将山东省挪借库存养廉滥行供应之前任藩司知府等分别定拟一摺。以邱庭漋等挪移库项。虽经归款。未便照限内全完例免罪均请加等、将邱庭漋发往伊犁。金湘发往乌噜木齐。张鹏昇发往军台。固属按例加重办理。但此次差费虽系支借养廉。事后归款若各员等可以自出己赀。何以必须豫动库存之项。既不能摊凑于前。又何能归补于后。其来路正不可问。至据供尚无馈送情敝□大但彼时广兴到东。金湘等曾置办纱匹致送独非馈遗而何。详加勘核。殊觉情重法轻。前任藩司邱庭漋、钱粮是其专责。自应慎重出纳。乃辄照该省从前办差陋习。径禀巡抚、给发库项至四万九千余两之多。以资供给若各省藩库纷纷效尤。擅行挪用。其流敝□大何所底止。伊犁乌噜木齐程途虽远。而耕种成熟。地方繁庶。邱庭漋、著改发黑龙江效力赎罪。到戍后枷号三个月。金湘一闻广兴奉差东省。虑及广兴性情贪暴。恐办差不妥被斥。商同张鹏昇等、禀请藩司借领库项支用。且伊于嘉庆十年因额勒布金光悌赴东审案已禀借过库银数千两办差。岂亦畏额勒布等之贪暴婪索乎。似此逢迎见好。实为卑鄙恶习至魏绍濂等公送广兴程仪一万一千两又系金湘转托马振玉汇兑来京。其情罪尤重金湘亦著改发黑龙江效力赎罪。到戍后枷号半年。用示惩儆。张鹏昇联衔禀借库项支应差费、咎亦难宽。著改发吉林效力赎罪。　　

○给陕西汉阴、安康、平利、洵阳、白河、紫阳、石泉、商、镇安、雒南、山阳、商南、宁陕、孝义、定远、西乡、十六厅州县、上年歉收地方。并就食留坝凤宝鸡、三厅县、贫民一月口粮。　　

○癸卯。上幸万寿山。　　

○谕内阁、本日刑部奏、严鞫伦窃车围之刘贵儿等、与李十儿失去驴车被杀一案全无关涉请照窃盗本罪科断一摺。已依议行。矣因思东安门内切近禁城。如该处堆拨官兵认真巡查。匪徒等知稽察严密、心存畏忌。断不敢妄逞凶横。即或乘闲行强。而被害如李十儿者、势必喊救。该官兵等声息相闻。自可当即趋拏。设或伤重立时殒命。而驴车甫经失去。尚有踪迹可寻从此跟缉。正凶无难弋获。乃巡逻不力。致地方有此重案。事后又不能认真踹缉。日复一日。与马谭氏之案何异。所有李十儿被杀凶犯。著步军统领五城顺天府各衙门一体严拏。毋令远扬漏网。并嗣后堆拨官兵。务须轮流查夜支更。于所属地面小心巡察。勿得仍前疏懈。致干重咎。　　

○又谕、刑部奏、将直隶省续报问拟徒罪官犯、开列清单、其应减不应减之处、请旨遵行一摺朕详加披览。内汪之鲤一起、系于知县任内承审无名男子被扎身死之案。因郭栋曾向无名男子问答。目睹倒地。供情可疑。用刑根讯。县役遂乘闲图诈。教令郭栋诬认正凶。并诬扳郭条移尸、该县复将郭条刑责。郭栋、郭条、均于受伤后先后身故。案关二命。又殷作哲一起、系于署教谕任内、需索生员贽见不遂。藉月课刁难。诬揭训导马仁代生员私作课文。并捏详生员郑占魁咆哮学宫情殊贪诈。该二犯均不准其援减。　　

○甲辰。上御勤政殿听政。　　

○谕内阁、向来每届巡幸。各衙门文武大员、于启銮前一日、及回銮次日、均通行呈递膳牌、豫备召见。因思各衙门文武大员、在园直班奏事。朕俱随时召对。至将届启銮之时。同日纷纷到园。岂能遍予召见。似此虚应故事。殊属无谓。嗣后凡遇启銮前一日、除应行直日各衙门、照旧呈递膳牌外。其余均不必呈递。惟回銮次日。在京诸臣久未召对。或有应行询问之事。仍著通行呈递膳牌。豫备召见。　　

○又谕、据常明奏、审明考官家人朱林、踢伤杨太毙命、定拟绞候一摺。朱林因骑马辛苦。雇坐兜子。擡夫杨太放兜歇力。向斥被詈。一时气忿。脚踢适伤致死。讯无挟嫌逞凶等事。核其情节。祇系寻常斗殴。按照常例。原可入缓。但该犯系跟随考官家人。在途私向擡夫争闹。致成命案。自当从严办理。朱林依拟应绞。著入于本年秋审情实。以示惩儆。考官陆以庄、不能约束家人。著交部照例议处。　　

○以察哈尔总管彦吉保、为副都统。　　

○乙巳。遣官祭昭忠祠。　　

○谕内阁、本日直隶藩司方受畴、来园呈递请安摺。朕并未召见。已饬令即日回保定省城矣。直隶承办差使。向来祇派出藩臬一员。随同总督扈跸。其保定省城。总当留一大员在彼弹压。办理地方事件。此次温承惠出省之后。臬司素纳、在古北口查审案件未竣。现据奏称即日前来定福庄接驾。若该藩司又赴差次。是省会地方竟无一大员在彼驻劄。无怪一切公事日久积压。直隶官员、向来总以办差为名。希图行在召见。实为陋习。况该藩司起身之前。并未奏明。率于过京时具摺请安。更属不合。著交部议处。总督温承惠、不计及省城现无大员率派藩司随营。昨来圆明园、亦未奏及。殊属疏漏著交部察议。　　

○　　

○又谕、吏部议处失察书吏侵盗钱粮之前任山东布政使吴俊等、均议以降二级调用查级议抵、并声明吴俊任内现无级纪抵销一摺。山东省近年以来。吏治废弛。皆由地方官因循怠玩。祇知逢迎钻干。以办理过往差务为事。于本省政治。全不实心经理。以致该省擅动库项。作为差费。竟成陋习。不独广兴一案滥行支应。即额勒布金光悌出差东省。该藩司等亦藉办差为名。挪移库项。而于该省书吏作奸犯科。毫无觉察。不可不严加整顿。所有此案失察书吏侵欺钱粮业经休致之太常寺卿陈钟琛、著实降顶带二级。现任光禄寺少卿吴俊、曲阜县知县袁廷凤、均实降二级调用。　　

○又谕、礼部具题、原任直隶总督郑大进之妻江氏、现年一百岁、请照例给银建坊旌表一本。该氏系一品命妇。年届颐龄。允属熙朝人瑞。若与民闲寿妇一体照常给赏。未免无所区别。嗣后遇满汉三品以上文武大员之父母妻室、有年至百岁者。应如何从优赏赉之处。著礼部妥议具奏。所有郑江氏应得恩赏。即照新例办理。寻议凡寿民寿妇、年逾百龄以上者。向例给银三十两建坊。今拟将三品以上者、请再加赏银十两缎一匹。其百有十岁、至二十三十以上者、以次加倍给银。从之。　　

○丙午。上诣大高殿行礼。　　

○还宫。　　

○户部右侍郎提督顺天学政刘镮之、以祖母老病。恳请侍养。允之。命都察院左副都御史戴均元、提督顺天学政。　　

○以福建台湾水师副将林承昌、为浙江定海镇总兵官。　　

○丁未。上启銮。恭谒东陵。　　

○遣官祭历代帝王庙。　　

○谕内阁、松筠奏、废员周锷、赵堂情愿捐赀赴南河报效一摺。周锷、赵堂、于寿州张大勋重案。未能审出实情。予以遣戍。自应在彼效力以赎前愆。今南河兴办要工。投效不患无人。现在工者。尚以人多酌令掣回。周锷等虽曾任江南。岂于河务情形、均能熟谙。即使通晓河防。该处亦不乏此二人差委。朕于案情轻重。自有权衡。其情节稍轻者。不待纳赎即予释回。若果情节较重。即十倍捐赀。亦不能仰邀宽典。傥不论案情。仅以赎锾加倍。即予恩准。则家赀饶裕者、俱可幸邀宽免。纪纲安在。所有周。锷捐银一万六百余两、赵堂捐银三千七百两、请赴南河效力之处。著不准行。　　

○以恭谒两陵。免跸路经过地方本年额赋十分之三。　　

○是日驻跸烟郊行宫。　　

○戊申。叶尔羌办事大臣高杞、因病解任。调喀喇沙尔办事大臣那彦成、为叶尔羌办事大臣。以库尔喀喇乌苏领队大臣哈丰阿、为喀喇沙尔办事大臣。赏乌噜木齐效力笔帖式倭什布、蓝翎侍卫。为库尔喀喇乌苏领队大臣。　　

○是日。驻跸白涧行宫。　　

