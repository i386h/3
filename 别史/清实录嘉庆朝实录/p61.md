<!-- { "loadSidebar": true } -->
○又谕、自古帝王功德显著。必有隆称懿号。昭垂万世。典至钜也。我皇考大行太上皇帝御极六十年。授玺藐躬。犹复日勤训政。提命谆殷。方冀日侍慈颜。期颐称庆。讵意圣躬偶有不豫。龙驭升遐。予摧裂五中。攀号莫逮。深惧无以显扬皇考崇功骏烈。以副天下臣民之望。钦惟皇考抚御万邦。法天行健。德化翔洽。六合大同。荡荡巍巍。莫名盛美。凡遇郊庙大祀。必亲必敬。昭格精诚。崇奉皇祖妣孝圣宪皇后四十二年。大孝弥隆。尊养备至。综揽万几。朝乾夕惕。爱民勤政。恺泽覃敷。普免天下钱粮者五。漕粮者三。积欠者再。咨询旸雨。宵旰殷怀。偶遇水旱偏灾。蠲贷兼施。以及筑塘捍海。底绩河防。从不稍惜经费。为保卫生民之计。所发帑金不下亿万万。至于独运乾纲。整饬吏治。披览章奏。引对臣工。董戒激扬。共知廉法。礼勋旧而敦宗族。广登进而育人才。征讨不庭。则平定准部回部。辟地二万余里。土尔扈特举部内附。征剿大小金川。擒渠献馘。地列职方。余若缅甸、安南、廓尔喀、僻在荒服。戈鋋所指。献赆投诚。其台湾等处、偶作不靖。莫不立即歼除。此十全纪绩。武功之极于无外也。而且圣哲多能。聪明天纵。文阐六经之奥旨。诗开百代之正宗。钜制鸿篇。以及几余游览。莫不原本经训。系念民生。圣制诗文全集之富。尤为度越百家。又开四库以网罗载藉。刊石经以嘉惠士林。集石鼓之遗文。复辟雍之古制。精研六律。纂辑群编。此圣学渊深。文德之昭于千古也。凡兹功德之隆。宜备尊亲之典。夫以我皇孝丕承祖烈。光大前猷。拓土开疆。声教暨讫。继统绪则为守成。论功业则兼开创。自宜崇称祖号。以副鸿名。惟是圣德谦冲。曾同军机大臣等、共承面谕、万年之后。当以称宗为是。予虽欲极意尊崇。不敢上违遗训。惟至德难名。究非臣下所能拟议。谨按谥法肇纪立极曰高。我皇考圣神文武。式廓鸿基。敬上庙号曰高宗。为百世不祧之庙。其应拟尊谥徽称。著大学士九卿等、敬稽典礼以闻。用副子尊崇谟烈。孺慕显扬至意。　　

○又谕、雍正十三年。皇祖考世宗宪皇帝龙驭上宾。其时各省督抚提镇及藩臬等、多有陈请叩谒梓宫者。曾经皇考降旨停止。今遭大行太上皇帝大事。除直隶总督。提督。盐政。距京较近。自应来京恭谒梓宫。总兵藩臬以下。俱不必来京。致旷职守。其各省将军、督、抚、副都统、提、镇、城守尉、并盛京侍郎、奉天府尹、及西北两路将军大臣、并盐政、织造、关差等。均著遵照前例。不必来京。惟当实心任事。仰副皇考之委任。不在仪节虚文也。将此通谕知之。　　

○又谕、朕受皇考深恩。绍承大统。日侍圣颜。敬聆训谕、综理庶政。洵为旷古罕觏之盛事。方冀再加数年。侍奉圣体。得以长聆训诲。讵意皇考于本日龙驭上宾。朕五内摧裂。哀恸迫深。嗣后一切政务。悉应仰体皇考圣意。朕兄弟中。惟仪郡王居长。著加恩晋封亲王。贝勒永璘、系皇考之皇幼子。绵亿、系五皇兄之长子。五皇兄原系亲王。薨逝后。皇考将绵亿递减二等、袭封贝勒。兹均著加恩晋封郡王。绵亿派往东陵。悉心办事。仪亲王长子绵志、成亲王长子绵勤、定亲王绵恩长子奕绍、俱系亲王长子。著加恩好照考封一等之例。均作为未入八分公。绵总、绵偲、系成亲王庶出之子。均著照例封为辅国将军。绵偲、著赏戴花翎。与奕纯、并挑在乾清门行走。其余已授职者。各供厥职。奕纶、奕绅、著陪伴二阿哥在上书房读书。其余年幼未授职者。均著在邸读书。以示朕仰体皇考圣心。加恩本支之至意。　　

○又谕、上书房师傅。除总师傅刘墉、照旧行走外。其各师傅内。著陈万全、达椿、万承风、仍留上书房行走。余各回本衙门供职。　　

○命额驸科尔沁郡王索特纳木多布斋、在御前行走。　　

○召吏部尚书署安徽巡抚朱圭、来京供职。以布政使陈用敷、护理巡抚。按察使恩明、署布政使。　　

○癸亥。谕内阁、据王大臣奏称、三年之丧。难以举行。请依旧制。以二十七日除服一摺。所奏未能深悉予意。予受皇考鞠育深恩。昊天罔极。忽遭大故。泣血痛心。虽哀慕终身。尚难仰报慈恩于万一、非以持服三年。遂为尽孝也。我皇考临御六十年来。勤求治理。宵旰焦劳。及授玺藐躬。犹复孜孜训政。内外咸沾德化。谟谋贻及子孙。予与天下臣民。同深感戴。服制一节。臣民等自宜钦遵旧例。若予则亲承付托之重。渥蒙顾复之恩。以日易月之制。实不忍行。况三年之丧。达乎天子。载在礼经。辗转思维。终以持服三年为允协。至于郊庙祀典。军国政务。仍可于持服中举行。两不相妨。予意已定。诸王大臣等毋得再请。其如何举行三年之丧。仍著详稽典礼。确议具奏。　　

○又谕、朕自冲龄。蒙庆贵妃养母抚育。与生母无异。理宜特隆典礼。加晋崇封。兹追封为庆恭皇贵妃。所有应行典礼。著该衙门查例具奏。　　

○又谕、据御前额驸等奏、请除服后再回游牧处等语。伊等身受皇考恩眷多年。今遭大故。恳请除服后再回游牧处。尚属出于至诚。著照所请行。但念乾清门行走。及闲散蒙古王公台吉。内扎萨克较多。该处各有应办事件。俟二十七日后。即著伊等各回游牧处。御前额驸等未回以前。均著照例当给廪饩。至年班朝觐之蒙古。回子。呼图克图喇嘛等、及各国使臣。向例俱于紫光阁筵宴一次。各有赏赉。今虽停止筵宴。所有伊等应得赏项。仍行照例赏给。以示朕仰体皇考敷施闿泽之至意。　　

○又谕、从前皇祖考世宗宪皇帝大事时。蒙古王公台吉等内有未出痘者。曾蒙皇考降旨。均未令来京。今伊等未经出痘者。仍著不必前来。又念现在游牧之蒙古王公台吉等、一闻皇考大事。自必星速来京。叩谒皇考梓宫。若令伊等俱来。既无以仰副皇考惠爱众蒙古之圣意。且游牧处亦乏办事之人。除年班已来之蒙古王公、额驸、台吉外。现在游牧处所之内扎萨克、喀尔喀、青海、杜尔伯特、乌梁海、土尔扈特、和硕特等、蒙古王、公、额驸、台吉、及回子伯克等。均不必前来。著该衙门迅即行文。令其遵照。　　

○谕军机大臣等、我皇考临御六十年。天威远震。武功十全。凡出师征讨。即荒徼部落。无不立奏荡平。若内地乱民。如王伦、田五等、偶作不靖。不过数月之闲。即就殄灭。从未有经历数年之久。糜饷至数千万两之多。而尚未蒇功者。总由带兵大臣及将领等、全不以军务为事。惟思玩兵养寇。藉以冒功升赏。寡廉鲜耻。营私肥橐。即如在京谙达、侍卫、章京等、遇有军务。无不营求前往。其自军营回京者。即平日穷乏之员。家计顿臻饶裕。往往托词请假。并非实有祭祖省墓之事。不过以所蓄之资。回籍置产。此皆朕所深知。可见各路带兵大员等有意稽延。皆蹈此藉端牟利之积弊。试思肥橐之资。皆婪索地方所得。而地方官吏。又必取之百姓。小民脂膏有几。岂能供无厌之求。此等教匪滋事。皆由地方官激成。即屡次奏报所擒戮者。皆朕之赤子。出于无奈为贼所胁者。若再加之朘削。势必去而从贼。是原有之贼未平。转驱民以益其党。无怪乎贼匪日多。辗转追捕。迄无蒇事之期也。自用兵以来。皇考焦劳军务。寝膳靡宁。即大渐之前。犹频问捷报、迨至弥留。并未别奉遗训。仰窥圣意。自以国家付托有人。他无可谕、惟军务未竣。不免深留遗憾。朕躬膺宗社之重。若军务一日不竣。朕即一日负不考之疚。内而军机大臣。外而领兵诸臣。同为不忠之辈。何以仰对皇考在天之灵。伊等即不顾惜身家。宁忍陷朕于不孝。自列于不忠耶。况国家经费有常。岂可任伊等虚糜坐耗。日复一日。何以为继。又岂有加赋病民之理耶。近年皇考圣寿日高。诸事多从宽厚。凡军营奏报、小有胜仗。即优加赏赐。其或贻误军务。亦不过革翎申饬。一有微劳。旋经赏复。虽屡次饬催。奉有革职治罪严旨。亦未惩办一人。即如数年申。惟永保曾经交部治罪。逾年仍行释放。其实各路纵贼窜逸者。何止永保一人。亦何止一次乎。且伊等每次奏报打仗情形。小有斩获。即铺叙战功。纵有挫衄。亦皆粉饰其辞。并不据实陈奏、伊等之意。自以皇考高年。惟将吉祥之语入告。但军务关系紧要。不容稍有隐饰。伊等节次奏报杀贼数千名至数百名不等、有何证验。亦不过任意虚捏。若稍有失利。尤当据实奏明。以便指示机宜。似此掩败为胜。岂不贻误重事。军营积弊。已非一日。朕综理庶务。诸期核实。祇以时和年丰平贼安民为上瑞。而于军旅之事。信赏必罚。尤不肯稍从假借。特此明白宣谕各路带兵大小各员。均当涤虑洗心。力图振奋。务于春令一律剿办完竣。绥靖地方。若仍蹈欺饰怠玩故辙。再逾此次定限。惟按军律从事。言出法随。勿谓幼主可欺也。　　

○总理丧仪王大臣奏、大行太上皇帝丧仪仪注。未脱孝日期内。批本用蓝笔。各部院奏章。俟十五日后再进。二十七日内奏疏文移。俱用蓝印。报闻。　　

○总管内务府大臣奏、恭查会典。凡遇大丧仪。陵寝执事官员太监等停给孝服。仍素服。不摘冠缨。百日薙头。今孝淑皇后梓宫。暂安静安庄。所有应行之处。请旨遵行。得旨。静安庄执事人等、俱著穿孝。　　

○调西安右翼副都统观成、为左翼副都统。以头等侍卫永鄂、为右翼副都统。　　

○命绵志、绵勤、奕绍、在散秩大臣上行走。　　

○甲子。谕内阁、昨据王大臣奏、三年之丧。难以举行。请依旧制。以二十七日除服。朕因哀慕至情。万不能已。业经降旨明白宣谕、忆朕仰承皇考鞠育顾复深恩。昊天罔极。今忽遭大故。龙驭上宾。自念并无纤毫报答。惟有持服三年。庶几稍尽思慕之情于万一、今王大臣等、复以大礼服制。著有定仪。皇考太上皇帝于皇祖升遐之日。系持服百日。请循旧制举行。览奏呜咽。哀痛倍深。但诸臣以皇考持服日期。再三陈恳。朕亦何敢以孺慕私忱。有踰成典。不得已勉从所请。缟素百日。仍素服二十七个月。稍申哀悃。至三年内。凡遇郊庙大祀。百神群祀。及御门听政。一切典礼服色。著王大臣查照成例。敬谨办理。不必再行渎奏。　　

