<!-- { "loadSidebar": true } -->
○大学士伊犁将军松筠奏、捕盗出力官员。赏伊犁领队大臣富永、副都统衔。阿哈拉克齐哈布萨朗蓝翎。余升用有差。　　

○命大学士托津、户部尚书景安、驰往江苏。会同初彭龄、百龄、张师诚、查办事件。　　

○命吏部尚书英和、暂在军机大臣上行走。兼署户部尚书。　　

○以工部右侍郎普恭、兼镶红旗汉军副都统。　　

○旌表守正捐躯福建长乐县民施孔武妻林氏。　　

○戊申。上幸瀛台。阅冰技。　　

○谕军机大臣等、御史陶澍奏、红胡匪徒日炽、敬陈缉捕事宜一摺。河南南汝光一带、以及安徽颍亳等处。向多红胡匪徒。屡经降上□日饬缉。总未敛戢今据该御史奏称、近来日聚日多、横行益甚、每一股谓之一捻子、小捻子数人数十人、大捻子一二百人不等、成群结队、公肆抢劫、或夺人赀财、或抢人妻女、甚至挖人目睛、且有头目指挥、河南人息县、光山、正阳、罗山、汝阳、项城、为尤甚、其在逃未获之王妮仔、即属头目、而地方官捏称为从、其在安徽者、有李东山马大振二人、最为出名、现在藏匿阜阳县境内、每人手下约有千人、州县颟顸不办等语。除莠安良。为地方官专责。若畏难不办。日久养痈。益滋隐患。该御史摺内指陈人名地名。凿凿有据。其言必非无因。且该匪徒夥党约有千人。则在逃未获之逆犯祝现刘成章等、难保不投入其中。冀延残喘。著方受畴、胡克家、各遴派妥员在河南息县等处、安省阜阳境内、将王妮仔、李东山、马大振、三犯、按名捕获。审明严办。并密访各逆犯有无溷迹在内者。设法查拏。毋稍疏纵。再本年安省颍亳一带收成歉薄。饥民甚多。胡克家尤当密谕委员。持以镇静。务须不动声色。将指拏匪徒逸犯严密踹缉。首犯就获。则其余夥党、自必畏惧解散。不可张皇海捕。致令夥众惊扰。激成事端。此为至要。将此谕令知之。　　

○己酉。谕内阁、常明奏、拏获捏造明灵教名色邪言惑众之唐帼兴、严审曾理一摺。此案唐帼兴、先以符咒治病。诓骗钱米。嗣复捏称明灵教名色、希图广为煽惑。妄播邪言。经署巴州试用知县顾尧峰、于下乡稽查保甲时、访拏获案。该督审明后、即恭请王命。将该犯处斩枭示。其讯未被诱习咒、仅延请治病之何洪受等、分别问拟枷杖完结。所办甚好。此等无知匪徒。妄造邪言。其初不过意图诓骗。迨煽惑日久。被诱者众。遂致滋生事端。若地方官似此及早查拏。将首犯惩办。戮一儆百。被诱人数无多。保全者不可胜计。傥意存姑息。因循不办。则积日累月。酿成巨案。所波累者益众。较量轻重。利害甚明。此次访拏唐帼兴之试用知县顾尧峰、实心稽查保甲。访出匪犯。甚属能事。著加恩尽先补用。以示奖励。　　

○谕军机大臣等、本日军机大臣会同该部议奏乌特拉丹撇等罪名。已依议行矣。此案养息牧厂闲荒地亩。松筠等于奉上□日停止勘办之后。复行试垦。并未详悉奏明。乃伊等之咎。至此项地亩。原在三营牧厂之外。其陈新苏鲁克黑牛群、原定牧厂界址。各宽二十余里至八十里。长四十里至一百数十里不等。本属宽余。近年又拨给养赡地一万四千六百晌。于生计更为充足。此项旷废马厂。与牛羊厂毫无干涉。该牧丁等前此藉以牧放。私有牲畜。并私自开垦地亩驾词诬控。兹审明分别治罪。若仍听该牧丁等占据牧放。刁风断不可长。即如军机大臣等所议、令该将军每年派员巡察。严禁私垦私放。但地既闲旷。又与三营厂界相连。恐稽察难周。仍复多滋讼端。上年九月内和宁具奏、养息牧旷地。现已开垦成熟一百六十八顷。五年加垦可得熟地八千四百顷。曾经降上□日、以此事办理一年。已有成效。著循照办理。本年该处秋收丰稔。旗佃均沾利益。此时若尽行裁彻。平毁沟濠。拆逐窝铺。转多纷扰。此事既不糜国家经费。每年又增收租谷。竟以仍行开垦为是。地既开垦。则松筠等处分、亦可稍减。松筠和宁、俱改为降一级留任。富俊改为降二级留任。仍准抵销。此事著专交晋昌、仍派和忠前往该处。将界址沟濠、逐一覆勘。甚应如何分给旗丁等、照旧耕作。并经理妥善、历久无敝□大之处。著晋昌详查妥议具奏。将此谕令知之。　　

○庚戌。以江南太湖协副将赵春晓、为苏松镇总兵官。　　

○壬子。上诣寿康宫行礼。　　

○谕军机大臣等、章煦等奏、查明通省仓库亏缺、及催赶办情形一摺。据称、嘉庆十四年吉纶任内、清查奏报亏数、多有不实、其原奏亏缺一百七十九万八千余两、又另案参追银六万一千七百余两外、兹又查出亏缺银一百五十五万二千余两、共银三百四十一万二千余两、系十四年以前通省亏空实数、其十四年以后各州县亏空、更不可问、现因各属册报数目不符、疲玩成习、饬令本管道府、分赴所属、亲身督催赶紧查办等语。山东通省亏空银两。经章煦等查明十四年以前实数、已有三百四十余万之多。至十四年以后、亏空更不可问。则其中敝□大窦。自不一而足。必有不肖官吏肆意侵吞。私肥囊橐。且擅取库项。公然为己捐升、并为子弟报捐官职者。此等贪劣之员。殊堪痛恨。若不从严惩办。何以儆戒将来。章煦等、俱系受恩深重之人。惟当尽心稽核。彻底查明。将各州县中贪黩著名者。查出实数。严行参劾。从重治罪。其该管上司历任抚藩中、如有纳贿纵容者。亦查明赃证。据实纠参。不可稍有徇隐。至各州县既已通同亏缺。现当查办之时。仍复迁延观望。著照章煦等所奏、责成该管道府州上紧严催。其有挨延徇庇者。一并参处。务令将积敝□大和盘托出。勒限追补。使帑项胥归有著。力振东省疲玩积习。以副委任。将此谕令知之。　　

○缓徵直隶霸、定兴、新城、完、邢台、南和、平乡、广宗、钜鹿、任、邯郸、肥乡、曲周、广平、鸡泽、威、隆平、宁晋、文安、东安、清苑、唐、束鹿、安、故城、青、静海、沧、盐山、沙河、唐山、内邱、永年、成安、磁、元城、大名、南乐、清丰、龙门、冀、南宫、新河、枣强、曲阳、四十五州县、积欠额赋口粮仓谷。　　

○癸丑。上幸瀛台。阅冰技。　　

○谕军机大臣等、富俊等奏、豫议试垦章程、请先于吉林等处闲散旗人内、拣选屯丁一千名。每丁给银二十五两。耔种谷二石。于拉林东南夹信沟地方、每名拨给荒地三十晌。垦种二十晌。留荒十晌。试种三年后。自第四年起、交粮贮仓。十余年后、移驻京旗苏拉时。将熟地分给京旗人十五晌。荒五晌、所余熟地五晌、荒五晌、即给原种屯丁。免其交粮。作为恒产。并将屯田出入各数、屯丁用款、及设官管理章程、开单呈览。此项试垦地亩。需帑无多。将来开垦成熟后。移驻京旗闲散、与本处旗屯众丁错处。易于学耕夥种。不致雇觅流民代耕、启田为民占之敝□大。所议似属可行。其单内合计十年用银四万零五百两。其试垦之第一年、祇需银二万八千余两。即可兴办。著即照富俊等所议、挑选屯丁一千名。由该处备用银两内、拨给牛价等项。公仓内拨给谷种、如法试恳。富俊现准来京陛见。著松宁先行经理。俟富俊回任后、一切会同妥办。此事创行伊始。伊等务计画周详。督率各屯丁、勤习耕作。并随时认真查察。如一年办有成效。则积至十余年后、所得租谷粜价。大可裕旗人生计。若仍令雇民代垦。或将地亩私行租佃。久之悉为流民占据。将来移驻旗人时。无地可耕。则该将军等办理不善。咎有攸归。断不宽恕。其所议按年徵租、及派拨官兵约束一切章程。均著照所议办理。将此谕令知之。　　

○闽浙总督汪志伊奏、缉获结会首犯熊毛、赏生员李玉衡、举人。知县周珩等、升赏有差。　　

○甲寅。谕军机大臣等、那彦成奏将失察逆犯过境、及在境藏匿之地方文武各官、仍照例参处以严捕务一摺。所奏不可行。上年九月闲逆匪滋事。朕将那彦成由甘肃驿召至豫。畀之总统重任。那彦成迁延观望。经严上□日饬催、并有再不进兵女即行革职逮问之谕。一面派托津驰往督办。那彦成畏惧悚息。始移兵道口。与贼接仗。及一战获胜。见贼匪易办。因连次进巢□刀。及围攻滑城。又时阅数旬方行克复。朕念其办贼究属有功。渥加懋赏。那彦成蒙此厚恩。宁不当知感知愧。将上年未净遗孽。悉数殄除。乃祝现等最要次要六十余犯、逃窜稽诛。伊在任十月有余。竟未缉获一犯。乃欲严定处分。尽将过失诿之属下。所见实大谬矣。朕所以施宽大之恩、明降谕上□日、将地方官失察逆犯过境、及在境藏匿处分、概行免究者。因外省地方官回护处分。积习已深。恐其豫计获贼之后、讯出从前经由藏匿处所。干连受过。相率隐忍。讳饰愈深。甚至境内有习教之家。回护处分。饰有为无。是以宽其失察之过。专录获犯之功。如果此时拏获逆犯。祇当讯其与林清谋逆缘由。根究夥党。其余概不置问。若如那彦成所奏、将失察地方文武各官复严行参处。不但朝廷诏令屡更。不足示信于臣下。且令州县人人自危。畏有畏尾。惟恐逆犯弋获。自累累人。尚安望认真缉捕乎。看来那彦成、亦系因日未获一犯。故作此无聊之思。希图塞责。而不知于捕务全局、大有窒碍也。将此谕令知之。　　

○直隶总督那彦成奏、请将长垣、东明、开州、逆产地三十八顷、给正定镇标兵丁、召佃收租。从之。　　

○乙卯。谕军机大臣等、朕闻本年八九月闲、有＜口英＞咭唎护货兵船违例闯入虎门、又有＜口英＞咭唎夷人口□司当口□东、前于该国入贡时。曾随入京师。年幼狡黠。回国时、将沿途山川形势。俱一一绘成图册。到粤后、又不回本国。留住澳门已二十年。通晓汉语。定例、澳门所住夷人。不准进省。口□司当口□东、在粤既久。夷人来粤者。大率听其教诱。日久恐致滋生事端。著蒋攸铦等、查明口□司当口□东、有无教唆勾通款迹。如查有实据。或迁徙安置。奏明妥办。将此谕令知之。　　

○命礼部右侍郎穆彰阿、工部右侍郎鲍桂星、前往通州查验仓米。　　

○以司经局洗马朱方增、署日讲起居注官。　　

○丙辰。江苏布政使李长森、因病乞假。允之。调贵州布政使庆格、为江苏布政使。以贵州按察使史致光、为布政使。古州道张晖吉、为按察使。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

