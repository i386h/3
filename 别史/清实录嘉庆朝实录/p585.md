<!-- { "loadSidebar": true } -->
○癸巳。太祖高皇帝忌辰。遣官祭福陵。　　

○以故杜尔伯特扎萨克贝子喇特纳巴拉弟鄂绰尔瑚雅克图、袭爵。　　

○甲午。遣官祭文昌帝君庙。　　

○以故科尔沁贝勒三音察衮子色楞多尔济、袭爵。　　

○乙未。上诣永佑寺行礼。　　

○旌表守正捐躯直隶深州民李得信女李氏。　　

○户部议准、两广总督百龄疏报、饶平县开垦水田三十五亩。照例升科。从之　　

○丙申。遣官祭关帝庙。　　

○谕内阁、每年奉天巡查海口。仅由将军府尹派员前往。恐仍不免疏漏。著该将军奏明请派盛京侍郎一员。带领协领一二员。前往缉查。如拏获私薓。即著该侍郎具奏。将薓斤解京。并将该侍郎及协领等一并议叙。其山东海口。专令登州总兵巡缉。亦尚未周。著添派登莱青道、会同稽查。如拏获私薓上岸。即报明山东巡抚具奏。薓斤解京。将该镇道议叙。并将派查之盛京侍郎协领等官一并议处。余均著照所议行。　　

○谕军机大臣等、本日文宁等奏严审局员侵蚀银两确情。按律定拟、并究出秀林捏奏冒销各缘由一摺。除就近讯问秀林外。萨音保、钱保、二犯、著该将军即遴派妥员解京、交刑部监禁其已故协领布兰泰抄产。著交该将军估变。同现银一千两归入该处薓务项下备抵。又另摺奏体察秧薓积敝□大一摺。吉林等处。近年裁种秧薓。肆行无忌。现据文宁等、查出者、即有十七处之多。皆由秧薓可以交官。可以贩卖。人人视为利薮。故纷纷作伪。莫可禁止。今经此次查办之后。真伪不能混淆。无可销售。孰肯置此违禁之物。徒费工本。数年以来。上自将军。下至协领人等。通同作敝□大。上行下效。何怪乎此等无知细民。此时惟当将官员分别惩创。无庸深究伊等。文宁等现将拏获之二犯遵上

□日保释。自应如此办理。其后未获各犯。不必再行查拏。该将军总当于嗣后挑薓之时。认真留心仍随时申明例禁大张告示。此后官私俱不用秧薓。如尚有栽种秧薓者。有犯必惩。并将该处透漏好薓之路。查明杜绝。则薓务自臻妥协。所有此外有应议章程。著文宁等即会同赛冲阿详叙周妥具奏。于办竣后再将宁古塔薓务、并伯都讷安插流民二事。次第妥办可也。将此各传谕知之。　　

○命湖南巡抚景安、驰往广东查办事件。以湖南布政使朱绍曾护理巡抚事。　　

○丁酉。上御卷阿胜境。赐扈从王公大臣、蒙古王、贝勒、贝子、公、额驸、台吉、及年班外藩等食。　　

○戊戌。上自避暑山庄启銮。幸木兰。　　

○遣官祭昭忠祠。　　

○是日。驻跸中关行宫。　　

○己亥。谕军机大臣等、徐端覆奏、黄河形势随湾取直各缘由、并绘图进呈。已于图内俞家滩、黄泥嘴、旧河湾折相对之处。用朱笔拦截。即照徐端等原议取直挑挖矣。随湾取直之论。自圣祖仁皇帝时。已明颁训谕。前任河臣靳辅、张鹏翮等、皆敬谨遵办。并非吴璥等创为此论。松筠自系听他人怂恿。未经熟悉全河形势。亦未详查旧案。率为此奏。不独挑复旧河湾曲处所、虚糜帑银九十余万之多。且舍直取曲。亦断无此理。已谕令松筠不得干、与河务机宜。唯当帮同督催料物。如有应行派调之员即饬令前往。以期迅速集事。此事专责成马慧裕徐端二人。一面催集料物。一面上紧挑挖。务令引河得势。方可掣动全溜。挽回故道。切勿稍有游移。仍将何时动工挑挖、约于何时可以开放引河之处。随时具奏。以慰廑注。将此谕令知之。　　

○以太常寺卿诚安、为都察院左副都御史。　　

○准山东前任知县林培由、重赴鹿鸣宴。并赏六品顶带。　　

○给河南孟津县、被水灾民一月口粮。并房屋修费有差。　　

○是日。驻跸波罗河屯行宫。　　

○庚子。调礼部左侍郎秀宁、为吏部右侍郎。转礼部右侍郎德文、为左侍郎。以内阁学士哈宁阿、为礼部右侍郎。　　

○调正白旗汉军副都统秀宁、为镶蓝旗满洲副都统。以散秩大臣恒宁、为正白旗汉军副都统。　　

○赏看守黄土坎等五处行宫弁兵半月钱粮。　　

○是日。驻跸张三营行宫。　　

○辛丑。上行围。　　

○以桥道平固。赏围场总管安福等加一级。兵丁半月钱粮。　　

○是日。驻跸阿圭图御营。　　

○壬寅。上行围。　　

○以降调太常寺卿周系英、为光禄寺卿。　　

○予故贝子永泽、祭葬如例。　　

○是日。驻跸海拉苏台御营。　　

○癸卯。上行围。　　

○顺天府以宗室乡试中额请。得上□日、取中八名　　

○准汉军前任知府施奕学、重赴鹿鸣宴。并赏三品顶带。　　

○是日。驻跸呼鲁苏台御营。　　

○甲辰。上行围。　　

○命詹事府少詹事汪守和、为奉天府府丞兼提督学政。詹事吴烜、提督顺天学政。户部右侍郎刘镮之、提督江苏学政。工部右侍郎顾德庆、提督安徽学政。吏部左侍郎潘世恩、提督江西学政。右春坊右庶子方振、提督福建学政。右春坊右中允姚文田、提督河南学政。太常寺卿张鹏展、提督山东学政。光禄寺卿周系英、提督山西学政。翰林院侍讲学士鲍桂星、提督湖北学政。编修徐松、提督湖南学政。礼科给事中赵佩湘、提督四川学政。福建道御史程国仁、提督广东学政。江西道御史汪彦博、提督广西学政。翰林院编修程寿龄、提督云南学政。户部主事胡枚、提督贵州学政。　　

○以礼部左侍郎戴联奎、署吏部左侍郎。工部左侍郎陈希曾、署户部右侍郎。兵部左侍郎万承风、署工部右侍郎。　　

○是日。驻跸那尔苏台梁西山根御营。翼日如之。　　

○乙巳。世宗宪皇帝忌辰。遣官祭泰陵。　　

○旌表守正捐躯江苏阜宁县民朱鋐女朱氏。山西文水县民寇安妻宋氏。　　

○丙午。上行围蒙古盟长王公等、于行幄西门外。设大氊庐。侍上膳毕。上阅诈马等技。赏赉有差。　　

○是日。驻跸都木达乌拉岱御营。　　

○丁未。上行围。　　

○谕内阁、朕此次巡幸木兰。举行秋狝。连日围场牲兽甚少。本日巴彦布尔哈苏台围尤属寥寥。询之管围大臣丹巴多尔济等、据称山冈上下。多有人马行迹。并有车行轨辙。山巅林木亦较前稀少。从前朕随皇考高宗纯皇帝屡次进哨。此数围皆系长林丰草牲兽最多之地除田猎弋获外。所放鹿双动以千百计何以至今情形迥异。自系围场官员兵丁平素漫不查察。任听附近民人及蒙古等、私伐林木。潜偷牲双。或徇情贿纵。均未可知。此地界居上塞。自康熙年闲、经喀喇沁王献作围场、以供狝狩。为肄武绥藩之所并非旷弃民田与寻常苑囿不同。自应严行约束禁止樵牧。乃该管之员、疏于典守。即谓袤延辽阔。人马经行。防范偶有未周岂车辆往来。亦竟毫无见闻。姑念现未查获实据。暂免深究。热河都统毓秀、前任副都统。系总理围场之员总管安福、系专管之员。及所属官弁等、均著传上□日严行申饬。仍责令督率兵丁严密稽查。嗣后如再不留心管束。当加倍治罪。决不宽贷。至旧例围场内偷窃牲只、砍伐木植者拏获按法惩治。罪名本不甚重。后经铁保条奏改议从轻。又经台费荫奏明议改较前稍重。无如玩法者多。日渐废弛著交军机大臣。会同刑部将条例再行酌核应如何复旧加重之处。详议具奏以闻。　　

○是日。驻跸巴彦布尔哈苏台御营。　　

○戊申。秋分。夕月于西郊。遣豫亲王裕丰行礼。　　

○上行围。　　

○是日。驻跸巴彦沟御营。　　

○己酉。上行围。　　

○谕内阁、佛住温汝适奏、本年顺天乡试南北皿官卷应试人数较多、请将中额酌增一二名一摺朕披阅后。召见军机大臣据董诰戴衢亨奏、自乾隆二十三年定例以后、南北皿官卷、各按十五人取中一名、其零数增多者再各取中一名、历科皆以此为定额、从未再于额外取中、伊二人俱曾充顺天乡试考官、均照定例办理等语。顺天乡试南北皿取中官卷。久经定制。本科又非加恩广额之年。该监临遽为此奏。显系有意见好。所奏不准行。佛住、温汝适、俱著交部议处。寻议上。得上□日、佛住温汝适、著实降一级调用。无庸再行罚俸。　　

○又谕、军机大臣会同各部院衙门议奏新设热河都统章程内。其旗民交涉命盗案件。既由该都统审拟。将来秋审时。自应另缮黄册进呈。并该处文武各员大计军政。俱著该都统切实举劾。会总督后衔具题。至热河非新疆可比。应用汉字案件较多所有随同办事司员除理藩院司员照议拣派外其应派六部司员。著专由刑部拣选熟悉刑名汉司官二员带领引见。候朕＜闲＞派一员前往。三年期满。如果该员等办理妥协。著该都统保奏引见。候上□日升用。傥不能称职。即随时参奏。该都统俟敕印颁到一切遵照新例办理余俱照所议行。　　

○又谕、据戴均元等奏查验二进军船米石、内松江各帮、米色不纯者居多、至金山江淮五两帮、兑运青浦娄县之米内有八千五百余石、搀杂较甚、闲有黑丁、入仓难以久贮、请照向来办过成案、先行开放等语军船兑运米色。节经降上□日总须乾圆洁净。毋许搀杂。况本年曾据江苏巡抚章煦奏称、恐松江等处近海地方。产米未能乾净。是以严饬粮道认真查验办理。乃现在金山江淮五两帮搀杂米石。仍有八千五百余石之多。可见地方官奉行不力。该抚亦查察未周。章煦著传上□日申饬。此项搀杂米石。入仓不耐久贮。现当赶办回空之时。既难概行驳换。而各帮到通已迟。食米短少。又无从易换好米祇可照该侍郎等所请。先行开放。至转瞬即办理新漕。该抚务当力除积敝□大。严饬粮道。督同地方官认真办理。期于一色纯洁。傥明岁到通之米。再有似此搀杂不纯。致不能归仓久贮彼时必当重治伊等之罪。不能宽贷也。　　

○以镶蓝旗蒙古都统果勒敏色、为内大臣。　　

○是日。驻跸鄂尔克哈达御营。　　

○庚戌。上行围。　　

○是日驻跸达彦梁北口御营。　　

○辛亥。上行围。　　

○遣官祭贤良祠。　　

○是日。驻跸伊绵沟御营。　　

○壬子。上行围。　　

