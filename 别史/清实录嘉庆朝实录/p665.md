<!-- { "loadSidebar": true } -->
○举行本年军政。盛京将军所属、卓异官四员。罢软官七员。年老官五员。吉林将军所属、卓异官四员。罢软官三员。才力不及官一员。黑龙江将军所属、卓异官三员。罢软官三员。年老官六员。有疾官二员。江宁将军所属、卓异官三员。杭州将军所属、卓异官三员。年老官一员。有疾官一员。荆州将军所属、卓异官三员。西安将军所属。卓异官四员。年老官一员。有疾官二员。宁夏将军所属、卓异官一员。伊犁将军所属、卓异官一员。成都将军所属、卓异官二员。广州将军所属、卓异官一员。罢软官一员。年老官一员。有疾官一员。察哈尔都统所属、卓异官三员。年老有疾官一员。有疾官一员。罢软官三员。乌噜木齐都统所属、卓异官一员。密云副都统所属、卓异官一员。有疾官一员。山海关副都统所属、罢软官一员。青州副都统所属、卓异官一员。年老官三员。河南巡抚所属、卓异官一员。年老官一员。分别议叙处分如例。　　

○戊午。谕内阁、那彦成奏、请将护送喇嘛、由外省委员逐程接护、毋庸专派京员一摺。前后藏喇嘛年班进京。理藩院派委司员押送。原以资其弹压。近年喇嘛等行走俱各安静。而派出司员、如现在办理奇福等一案。转有藉差骚扰驿站、包揽货物、从中牟利者。况沿途例派文武官员。按程接护。足敷照料。实毋须再派京员。徒滋流敝□大。嗣后喇嘛年班进京。著照新疆伯克年班之例。令经过各省遴派道府大员。会同武职护送弹压。出境交替。至京交该管衙门照例办理。其出京之日。该管衙门亦祇须派员送交直隶接递所有专派京员护送往还之例。著即停止。以节糜费而肃邮政。　　

○举行本年军政。京营、卓异官三员。老年官三员。才力不及官一员。直隶、卓异官十四员。年老官六员。才力不及官二员。江南、卓异官六员。年老官二员。有疾官一员。才力不及官一员。江西、卓异官四员。罢软官一员。年老官三员。浙江、卓异官九员。罢软官一员。年老官一员。才力不及官二员。福建、卓异官十员。罢软官四员。有疾官二员。才力不及官一员。湖北、卓异官四员。年老官一员。有疾官二员。才力不及官一员。湖南、卓异官四员。罢软官一员。山东、卓异官四员。罢软官一员。有疾官二员。山西、卓异官六员。罢软官二员。年老官一员。有疾官二员。河南、卓异官三员。罢软官一员。有疾官一员。才力不及官二员。陕西、卓异官八员。年老官二员。甘肃、卓异官七员。年老官一员。有疾官二员。才力不及官二员。四川、卓异官八员。有疾官三员。才力不及官五员。广东、卓异官五员。罢软二员。有疾官一员。才力不及官三员。广西、罢软官一员。有疾官二员。云南、卓异官四员。罢软官一员。年老官一员。才力不及官一员。贵州、卓异官六员。罢软官三员。年老官二员。有疾官二员。分别议叙处分如例。　　

○己未谕内阁、御史常文等奏、请申禁庶民呈递封章、以师画一一摺。朕前因近日人情险诈。每以琐屑讼案。封词投递。挟制官员代为陈奏。特降谕上□日严行饬禁。令刑部分别定罪。以惩刁风。刑部于议奏条例内。有令本人将呈控事件开具略节、一并进呈、如接收官员不为具奏、照应奏不奏例议处一节。所议本未允协。国家定制。臣工奏牍。或露章上达。或密封进呈。原为职应言事者而设。至小民身有冤抑。分当具呈控诉。听候审办。内外大小衙门。法制相维。何敢不为申理。若寻常词讼。皆欲直达朕前。或妄议建言。希荣干进。此等狡黠之徒。必应严罚示惩。所谓天下有道。则庶人不议也。今若令其开具略节。即为呈递。奸民巧诈百出。其所开略节。未必皆与封词符合。接受官无从查考。转致案无钜细。悉以上闻。仍不足以杜刁顽而清讼狱。著申谕文武台谏各员。嗣后如有民人呈递封章者。接收之员。一面将所递封章具奏。一面即将该犯锁拏。先行送交刑部押禁。附于摺内陈明。朕查阅封章。核其案情轻重。或即照封递呈词新例治罪。或词语悖谬再加等治罪。交刑部分别惩办。所有刑部前议开呈略节一条。著即删除。　　

○以故土尔扈特扎萨克贝勒端多布车凌子巴雅尔莽柰、袭爵。　　

○赠故礼部尚书三等公恭阿拉、太子太保。谥勤悫。赏银一千两治丧。遣皇三子绵恺、往奠茶酒。发引日再往祖奠目送。　　

○庚申。上御宁寿宫。赐王、公、大臣、蒙古王、贝勒、贝子、公、额驸、台吉等食。并赏赉有差。　　

○谕内阁、百龄性情褊急。遇事专尚严厉。同官每失和衷。是其气质之偏。然平日办事认真。不避嫌怨。能使属员畏惮。故剔敝□大厘奸。所至著有成效。前在两广总督任内。值地方废弛。洋匪不靖。百龄锐意整饬。严参阘茸文武员弁。督率舟师。人人用命。以次殄除逋寇。洋面肃清。迄今数年。海疆宁谧。其功在人耳目。嗣伊因病回京。补用京职。值江省河防数处溃溢。特＜闲＞放两江总督。百龄莅任后。稔知河工积敝□大。先将贻误劣员严行参劾。亲驻工次。将王营减坝李家楼各漫口、克期堵合。并分饬河员慎守堤岸。本年黄流顺轨。伏秋大汛获奏安澜。各军船重运回空。亦悉臻迅速。此又其实心任事之效。昨因陈凤翔控诉各款。特派松筠初彭龄前往查办。所查苇荡营敝□大混一事。系由朱尔赓额捏禀邀功。以少报多。百龄委用非人。受其朦蔽。此其过之小者。至开放礼坝一节。今年四月湖水盛涨。已逾定志。黎世序禀请宣洩。百龄与陈凤翔先后批准。原无错误。迨后堵闭迟缓。将坝基冲坏。洩水过多。则系陈凤翔办理贻误。非百龄之咎。百龄于参奏陈凤翔摺内。亦曾自请议处。但未将前此曾经批准开放一节。详悉声叙。此则近于回护隐饰。以致啧有繁言。其咎较重。朕当将百龄降摘翎顶。革去宫衔。交部严议。部议上时。加恩改为革职留任。仍限以八年无过方准开复。如八年内再有过愆。尚当从重治罪。朕于百龄功过权衡斟酌。罚当其辜。并以封疆重任。爱惜人材。实毫无曲徇于其间。此衷自邀天鉴。乃本月初闲。先据太常寺少卿马履泰奏、请将百龄应得处分。另交廷臣核议。其意不过欲罢斥百龄。以快失意人之私忿。旋又据御史吴云具摺参奏、以百龄性情阴险、操守平常等词。请上□日查办。伊二人既有此奏。自当彻底详查。以凭核办。百龄受恩深重。如实有贪私劣迹。虽从前著有劳绩。亦不能掩覆其短。稍从宽宥。随即降上□日谕令松筠等严查密访。据实纠参。本日松筠等覆奏、据称遵上□日查访、吴云原摺所参、皆毫无确据、良由毁誉之词、出诸恩怨之口、伊二人实不敢以无据之言渎听等语。松筠等二人平日办事公正。众所共知。今其所言如此。岂能据马履泰吴云二人空词摇惑。即将百龄斥办耶。吴云身系言官。尚得以风闻奏事为词。至马履泰现系卿员。非言官可比。似此妄行渎奏。本应加以惩处。姑念其年老糊涂。亦著从宽免议。总而言之。百龄实属有为之臣。朕非虚言所能摇惑之主。百龄将来能永承恩泽与否。朕不能保。看其造化。此时不能再加重谴。以遂谗谮之奸计。所有办理此事前后缘由。特明白宣谕。俾中外诸臣知之。　　

○以贝勒绵勤、为内大臣。　　

○辛酉。上诣大高殿行礼。　　

○幸瀛台。阅冰技、暹罗国使臣拍口□册扢里巡段亚排那车突等二人、廓尔喀使臣噶箕拔格达毕尔塔巴等十四人、吐鲁番回部郡王玉努斯等十四人、于神武门外瞻觐。　　

○以户部左侍郎玉麟、内阁学士英和、吏部右侍郎帅承瀛、礼部右侍郎汪廷珍、充经筵讲官。　　

○壬戌。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○调宁夏副都统格布舍、为镶红旗汉军副都统。镶红旗汉军副都统宁庆、为宁夏副都统。　　

○缓徵安徽省、积欠未完银。并宿、灵璧、泗、五河、四州县、上年水灾新旧额赋。　　

○癸亥。谕军机大臣等、朕闻江苏宝苏局近日所铸钱文。多搀和沙子。钱质薄脆。掷地即碎。外省设立钱局。鼓铸钱文。应遵照定式斤重。以期久远流通。今该省钱质如此薄脆。自系经手官吏匠役人等克扣铜斤搀和沙子所致。事关钱法。不可不加以整顿。著百龄朱理即留心查察。提验该局现铸钱文。如实系薄脆不堪行使。即将局内吏役人等严行审讯。究出敝□大端。将该管官员据实严参。勿稍回护。再闻该省所属浒墅、淮、扬、芜湖、各关胥役人等、于过往船只。每故意留难。希图勒索。近日南省各关。于应徵税额。每多短绌。而往来行旅。仍受稽留之累。其理殊不可解。或该监督等受人欺朦。任听劣幕长随、恣意舞敝□大。商贾受其刁难。伊等将所收关税私自分肥。监督不能觉察。国课转致缺额。并著百龄朱理严查密访。若有前项情敝□大。即将幕胥等拏究。并将经理不善之员一并参处。将此谕令知之。　　

○甲子。孝庄文皇后忌辰。遣官祭昭西陵。上诣慈宁宫寿康宫行礼。　　

○谕内阁、同兴奏、筹办挑浚东平州境内河道一摺。山东东平州境内小清河、为分洩汶河盛涨之所。安流龙拱二河、疏消州境积水。民便河、汇注泉源达汶济运。均与民田运道攸关。现据查明淤塞。亟应勘估兴挑。该处本系民办之工。所需工银三万六千三百七十五两零。著照向例先于该省节年地丁项下。如数借支。饬令及时兴办。至此项借支银两。向系摊徵完款。念该州频年积歉。并加恩照该抚所请。于发商生息项下提取息银三万两。再交东商生息。以息银分年归还借款。以裕民力。　　

○以岁暮祫祭太庙。自是日始。斋戒三日。　　

