<!-- { "loadSidebar": true } -->
○癸亥。举行本年军政。侍卫处、銮仪卫、满洲蒙古各旗营、卓异官一百十七员。罢软官三员。年老官八员。有疾官七员。才力不及官一员。分别议叙处分如例。　　

○甲子。上幸万寿山。诣广润祠拈香。　　

○遣官祭火神庙。　　

○刑部议覆、山东巡抚同兴疏称、民人朱幅、扎伤朱岱朱乐然身死、依律将该犯拟绞立决。得上□日、此案朱幅、因朱岱、朱乐然、共殴伊母成伤倒地。携刀趋救。扎伤朱岱朱乐然先后毙命。刑部议覆该抚原题、以该犯后扎之朱乐然。非因救护伊母。未经援例夹签声请。将朱幅仍照殴死一家二命例、拟绞立决。所拟未为平允。朱幅见伊母被殴倒地。持刀将朱岱扎伤。若朱乐然系邂逅相值。趋护朱岱。亦被朱幅扎毙。自不能援例末减。今细核案情。朱乐然系朱岱邀同偕往寻衅之人。朱岱用刀扎伤朱徐氏。朱乐然亦同时用绳鞭叠殴朱徐氏成伤。朱幅闻喊趋救。刃伤朱岱。其时朱乐然复上前用绳鞭向朱幅殴打。朱幅回扎。致朱乐然亦被伤殒命是朱岱、朱乐然、本系同殴伊母之人。朱幅仓卒救护。焉知有所趋避。且朱岱朱乐然均向朱幅扑打。朱幅回扎之伤。俱在右腿。亦系临时低格。并非有心致死。朱幅一犯、若置救母情节于不论。专以殴死一家二命本律拟绞立决。未免无所区别。朱幅、著改为绞监候。入于本年秋审情实。余依议。　　

○命八旗额驸职衔人员、不准应试。革退后仍准应试。著为令。　　

○以正红旗汉军副都统萧昌、为广州满洲副都统。署京营右翼总兵英和、为正红旗汉军副都统。　　

○旌表守正捐躯浙江建德县民宋其才妻徐氏。　　

○乙丑。谕内阁、兵部请将军政人材庸懦之蓝翎侍卫寿喜、照例降二级调用等语。当经交庆桂等查办。兹据称寿喜系吉庆之子、前革去散秩大臣、赏给蓝翎侍卫、平素庸懦、庆桂等未经特参、自请察议等语。侍卫非各项人员可比。领侍卫内大臣当不时稽察。如有人材庸劣、马步射平常人员。当随时查出。立即参奏。何必待至军政耶。况寿喜系大员之子。且由散秩大臣革职复赏蓝翎侍卫。又非别项侍卫可比。乃庆桂等普未特参。至军政时不能回护始行咨送。寿喜、著即革职。庆桂、鄂勒哲依图、俱著照所请交部察议。嗣后侍卫内如有此等材庸技疏者。领侍卫内大臣查出即著特参。不必待至军政时办理。　　

○旌表守正捐躯直隶开州民吕廷璧妻刘氏。　　

○丁卯。上幸静明园。诣龙神庙拈香。　　

○戊辰。上诣大高殿行礼。　　

○还宫。　　

○以孟秋时享太庙。自是日始。斋戒三日。　　

○己巳。谕军机大臣等、和宁等奏酌议建盖宗室房闲、并拨给地租各缘由一摺。此项宗室房闲地基。据称在省城内外。委员查丈。合计可得百所。现已降上□日交管理宗人府王贝勒等查明宗室内可以移往者。约有若干户。俟查明奏上后。再饬知该将军等照数建盖。至于房闲款式。将来建造时著仿照京中八旗健锐等营房规制。比户聚处。外仍缭以垣墙。安设总门俾出入有所稽考。其围墙内并于适中处建造官厅。以便派员在彼约束。方为妥善。其建房工料银两动用薓余款项、并分拨地租银两俾资养赡之处。均照所议办理。将此谕令知之。　　

○又谕、据和宁等另片奏称、缘事发到盛京宗室九名内、除恒伯曾任大员、不敢拟请赏给住房钱粮外、其余八人养赡不敷、可否赏给全分钱粮、并量给房屋地租、以资养赡栖止等语。所奏大属非是。和宁等单开宗室恩福等八人、皆系缘事获罪、发往盛京充当苦差、及严加管束圈禁之人。其原犯案情俱重。俟伊等各届年满之时。该将军查明案由具奏。核其情罪。或留或释。再行分别办理。至现拟移往盛京之宗室各户。事同移徙驻防。并非有罪发遣。若如和宁所奏、先将犯事发往之恩福等赏给房屋地租。则此后资遣之各闲散宗室、所有赏给房屋地亩、均不以为恩。竟与获罪发遣之人毫无区别。殊乖政体。和宁等冒昧陈请。太不晓事。和宁富俊、均著传上□日申饬。将此谕令知之。　　

○又谕、成林参奏前署藤县知县夏维衡、短交仓库一案。已降上□日将夏维衡革职、并将梧州府知府金橒、署苍梧县知县杨有恒、一并解任。交该抚提同审办矣。其摺内所称该府幕友罗修远、曾将女伶荐与署知县董邦本一节。殊堪诧异。女伶一项。乾隆年闲。仰蒙皇考高宗纯皇帝降上□日饬禁。以端风俗。直省久无此敝习。广西地处边隅。何忽有此靡俗。自系由他省辗转流徙。著该抚于审讯此案时。即将此项女伶。讯明来自何处。此一节先行具奏。所有女伶押令改业。照例递回原籍。并知照该省严行查禁。勿许流传演习。傥此后再有窝留容隐者。定将查禁不力之地方官。严行惩处不贷。将此谕令知之。　　

○大学士会同户部议覆、钦差侍郎阮元等奏吉兰泰盐务章程。据称吉盐自招商承办以来、动皆折本亏课、询据河东商人公称、近年吉盐滞销亏课、半因潞引办理周密之故、若复大兴水运、必致侵坏潞纲、如蒙停止吉盐水运情愿仿照长芦之例、于河东额余引外、再加活引八万七千五百道、自嘉庆十八年为始、每年得课六万三千五百八十余两等语。复查嘉庆十一年、侍郎英和等奏请吉兰泰盐船。准至碛口起岸。十三年、原任陕甘总督长龄等奏、吉盐票运至河口而止。河口至碛口、相去千里。而碛口则切近河东引地。恐防范稍疏。致累潞纲。应酌中定地。示以限制。请于河口之南三百余里黄甫川地方为界。将磴口大使一员、改为黄甫川大使。移驻该处。专司稽查。所有吉盐水贩。只准至黄甫川而止。其自磴口商运盐船。仍照旧至河口起卸存仓。至吉兰泰引地。实因土盐蒙盐歉旺不常。未可限额行销。致使商民并累。应请将吉引改为活额。不必限以定数。俟此次十七年官引八万余引销完之后。十八年仍归商办。先课后盐。随运随徵。无论引数多少。资本若干。皆听商民自便等语。查嘉庆十一年、晋省潞盐复引招商。将吉兰泰盐池一并收归官办。定额行销。原因从前潞商疲乏。改行民运。彼时吉盐充斥。晋豫各省私商兴贩获利。是以定议吉盐潞盐、并由河东佥商行运。迨河东复引以来。试行定价。比旧额较增。商人运办潞盐。尚无苦累。而吉兰泰盐斤、则因晋省复商。缰界既清。不能任意侵灌。遂致额引壅滞难销。商人误运亏课。招募不前。上年复有官办之议。奈售销无地。将来勒派亏挪等敝□大。所不免。查河东盐务未归地丁以前。惟有乾隆二十二年、四十七年、因潞地被水。请运蒙盐接济。其余各年所产潞盐。均敷配运。今吉盐原定引地、太原汾州等属六十四厅州县。既有本地土盐、及鄂尔多斯等处蒙古盐、价廉易购。吉盐道远值昂。自无人售贩。若仍令吉盐水运直至碛口。既虞侵占各省盐纲。若如该侍郎等所奏、票运吉盐。以黄甫川为界。示以限制。仍归商办。亦属有名无实。其改作活引。徵解无常。尤非核实之道。其吉盐引额八万七千五百道。应请照长芦之例、定为余引。以十八年为始、咨部领引。交商行运。吉盐引地既归潞商承办。无需吉盐销贩。其吉兰泰盐池、应请敕还阿拉善王玛哈巴拉、仍听该处人民自行捞运。俾藩属人等及口外贫户足资生计。其课银六万三千五百八十两。应如所奏、即由河东商人按年完纳。吉盐既已进运。其阿拉善王玛哈吧拉赏项。应请停其当给。从之。　　

○庚午。谕内阁、御史倪琇奏请刊刻漕运全书一摺。漕运全书款目繁多。户部现已续行修纂。著即刊刻刷印。凡仓场、总漕、各巡漕御史、坐粮厅、以及有漕省分之督抚藩司粮道府州县衙门、各颁给一部。令其入于交代。查照奏行。其刊刻工费。著户部先于公项内支发。照例于领书各衙门摊解归款至查仓御史、各仓监督、毋庸颁给。　　

○又谕、直省命盗重案。各督抚有专摺具奏者。经朕详核。其中有批交该部速议之件。原因案犯情罪重大。不容稽诛。是以定限于五日内覆奏。乃近日各省专奏案件。阅其情节。尽有照例应入题本之案。而该督抚亦改题为奏者。限期既迫。部臣不能详悉覆核。设有疏率。流敝□大滋甚。殊非慎重民命之道。著交刑部将命盗各案。详晰区分。定为何者应题。何者应奏。酌拟条款。奏准后行知各督抚永远遵行。如定例后督抚仍有任意迟速、题奏混淆者。即著该部查参。以昭画一。　　

○谕军机大臣等、朕恭阅皇考高宗纯皇帝实录。内载乾隆二十三年八月谕军机大臣等、据白钟山奏杨庄一带中河水浅、现将临黄临运二坝开放、引黄济运等语。所奏恐不免利少而害多也。引黄入运。虽权宜济运之法。但黄水多挟泥沙。一入运河。易致淤垫。非甚不得已。不可轻为此迁就之计。圣训煌煌。至明至确。实为治河紧要关键。允宜久远遵循。近年来清口一带。因河底日高。清水不能畅出。运河水小。每至漕艘经行不能浮送。即取助于黄水。久之不但借黄。竟系以黄济运。遂致清口倒灌。并运河亦形淤垫。百敝□大丛生。皆由于此。本年河流顺轨。粮艘遄行。朕询问来往臣工道经该处者。皆言近日运河内全系清水。并无黄流侵灌。为数年来罕有。此皆仰赖昊贶昭垂。河神默佑。实全河转关极好机会。该督等务当恪遵圣训。谨守成规。趁此清黄分注安澜循轨之时。将一应启闭防守事宜。尽心修治。不可复循故辙。仍思借黄济运。能自今年以后总令清水畅出运口。黄河迅赴尾闾。则河工与漕务并治。从此即可永庆平成也。将此谕令知之。　　

○命协办大学士吏部尚书松筠、赴盛京查办恭修永陵殿宇河道、并宫殿各工、及建盖移驻宗室房屋、拨给地亩各事宜。　　

○是月。两江总督百龄等、议覆给事中周钺奏南河善后事宜十款。得上□日、河工大利所在。难免以身试法之徒。总在大吏秉公守则。不徇情面。犯者严惩。善者力保。心无私而政必理。人事尽斯天佑至。万民沐福。岁岁安澜。不必多设科条。纷更成法。朕与卿等共勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百五十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

