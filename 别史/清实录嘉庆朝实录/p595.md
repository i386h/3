<!-- { "loadSidebar": true } -->
○壬午。谕内阁、吏部参奏、留粤以知县升用之原任浙江严州府经历高扬于九年丁忧后、即随德楞泰赴台、彻兵后复随至清江阅看河工、事竣复同回京、十一年又随赴陕西、十二年遣人回籍呈报服满、又复来京由天津航海以致遭风、遂入广东、得邀议叙等语。该员惟知奔竞营求。希图徼幸是其忘亲不孝。直不知丁忧守制为人子至情根本之地已亏。实属有伤风化。高扬著革职。发往乌噜木齐。以为匿丧干进者戒。　　

○又谕、户部奏请饬催陕西等省军需驳查未结各案一摺。军需为帑项攸关。本应随时报销。以归核实。乃陕西湖北四川三省。尚有驳查未经核销银至一千八百余万两之多。此项军需所用银两。或在嘉庆三年以前。或在四年以后迄今已十有余年。日久悬宕未结。殊非慎重钱粮之道。可见外省办理案件。任意迟延。致多积压。著该督抚等、务即严饬所属。逐案清厘。赶紧查报完竣。此外尚有各省协济军需、及广东博罗、福建台湾等处未结各案。银数虽属无多究亦未便久延。著该督抚等一并速行题报核销。　　

○癸未。上幸瀛台阅冰技。　　

○谕内阁、吏部奏、严议直隶总督温承惠藩司方受畴一摺。此案涿州房山等处被灾赈济。该州县既经领到赈银。犹不即行放给。以致小民情急呼吁。皆由上司督办不严所致。吏部议将该督藩均照溺职例革职。实属咎所应得。惟伊二人获咎轻重。亦尚有不同阿哥恭祭陵寝沿途经过地方。竟有饥民等环绕马前。拥挤求乞。复又随至宫门喧闹多时。乃从来未有之事。该督接据禀报。犹不严参办理。自请处分。祇以派员核查、有无遗漏放赈之处。具奏塞责是直将州县疏玩情事。视为泛常。伊以通省大员办事如此松懈。无怪乎州县等愈加疲玩。积习不悛。其咎较之方受畴为重。此事现在特派钦差查办。温承惠著先改为革职留任。八年无过方准开复。方受畴著改为革职留任。统俟勒保等查奏到时。再行核办。　　

○又谕、同兴奏、缉获拐犯并究出囤户一摺已交刑部核议矣。此案朱正笏妻女被拐。事逾八年辗转控告未经缉获。实为外省因循积习。现署沔阳州事新题石首县知县王翰、云南试用县丞何裕坛、经同兴饬委访拏。即能购线缉获。俾积年拐囤之犯不致漏逸。尚属能事。俱著加恩以应升之缺即行升用。何裕坛即著留于湖北补用。　　

○以湖北宜昌镇总兵官吉林泰、为提督江西南昌城守协副将萧福禄、为宜昌镇总兵官。　　

○予故湖北提督骆朝贵、祭葬如例。　　

○甲申。谕内阁、诚安奏、都察院保题转掌、工科给事中一缺、左都御史王集、欲将贺贤志拟正陆言拟陪、未为平允一摺。当令军机大臣传询王集诚安帅承瀛等、据王集称贺贤志科俸较深。是以将伊拟正、帅承瀛称此事稿未画齐。尚未具题等语。各衙门保题人员。自应视其人之才具。斟酌正陪。御史陆言屡次条奏。允行者多。且又京察一等。贺贤志条奏既少。本年陈奏考差一事即经驳饬。扣除不准与考。京察又系二等。是陆言较贺贤志为优。将来具题时。朕亦必将陆言补授掌科。著即将陆言拟正。贺贤志拟陪仍照例具题。此次该衙门堂官画诺未齐尚在商办。亦不值付吏议也。　　

○刑部右侍郎秦瀛、以目疾乞开缺允之。调兵部右侍郎宋镕、为刑部右侍郎。以都察院左副都御史胡长龄、为兵部右侍郎。　　

○乙酉。上诣大高殿拈香。　　

○幸北海。阅冰技。　　

○旌表守正捐躯山东高密县民张星焯女张氏。　　

○丙戌。孝惠章皇后忌辰。遣官祭孝东陵。　　

○丁亥。上幸瀛台。阅冰技。翼日如之。　　

○己丑。谕内阁、前据兴奎等奏、色克通阿途次患病沉重。不能前进。率行送回。当即降上□日令那彦成等各加察看。嗣据那彦成覆奏色克通阿调理月余。病已向愈。仍令前赴和阗。迨达庆派往新疆换班。行至兰州。那彦成又奏称达庆患病。服药鲜效竟系隐为乞恩还京。曾经传上□日申饬。仍著达庆前往。兹据达庆奏称现已调理就痊。照常办事可见该员等偶尔患病。皆可医治就痊若彼时朕阅兴奎等所奏。遽以为实。即将伊二人彻回。到京后病俱痊愈。岂再令前往新疆。抑竟听其闲居安逸。尚复成何事体耶。嗣后派往新疆人员。傥实有重病恐误公事。准其自行陈奏候上□日派员察看酌夺。如系路过地方、有代为冒昧陈请、以博宽厚之誉者。即交部治罪。将此通谕知之。　　

○旌表守正捐躯山东郯城县民王守开妻仓氏。四川江安县民郑元萃妻苟氏。　　

○庚寅。上幸北海。阅冰技。　　

○谕内阁、本日兵部将怀他布叩阍处所之管段章京等分别严议具奏。已依议行矣。此案护军怀他布、在坛内道旁喊诉。系因竟夜沽饮。乘醉妄渎。迨次日讯伊所控何事已茫然不能省忆。除业经刑部审明定拟具奏照例办理外。因思恭遇大祀致斋期内。理应虔洁。况郊坛重地尤当敬谨严肃。岂可容人在彼沽酒。致令滋事。嗣后每遇宿坛之日著管门官弁等严行稽察。毋令人携酒入内。亦不准卖酒人入内。傥视为具文。一经觉察。究治不贷。再朕出入宫禁。请舆校尉、不特酒气熏蒸。且有失跌之时。皆因饮醉之故。其随从之侍卫等、偶经奏对。颇觉有酒气。殊非敬事之道除既往姑宽不究外。此后著御前大臣管理銮仪卫大臣、豫行饬禁。若有不遵者。据实参奏。傥稍涉瞻徇。经朕指出。即将该管大臣一并议处。　　

○又谕、曹师曾奏、乡会试考官等听候宣上□日请添派御史稽察一摺。每科乡会试届期。所有正副考官及同考御史等官。自应遵照定例。在午门前恭候宣上□日谢恩。即行入场。近日竟有不到午门前祗候、在家得信、径赴贡院者殊非敬事慎密之道。著照所请嗣后添派满汉御史各一员、查收应行听宣职。名除内廷行走、与是日在圆明园奏事、及有执事各员、先期行知都察院外。如有无故不到者。即将该员参奏扣除。不准入场仍交部议处。　　

○又谕、刑部奏审讯山东民人李锦屏、呈递奏册、语多违悖、请比照大逆拟以凌迟一摺。此案李锦屏呈递册内。请将前明崇祯引为鉴戒。尚与悖逆有闲。其牵叙拨什户为前明之事。虽语涉谬妄姑念乡愚无知。随意填写。李锦屏著从宽改为斩监候。归入来年朝审情实办理。　　

○又谕、诚安奏、将应奏未奏三案、摘叙节略请上□日一摺。湖南民人涂正通、呈控伊父被县役唆嘱诬扳窝窃酷刑拷打致毙。四川民人王正明、呈控伊女因妾有奸情、唆使本夫殴毙灭口。直隶民人王琚、呈控装载粮食赴集、被人殴伤抢夺财物控呈缉贼、后经县役纵放等案。皆关涉命盗。情节较重著发交各该督抚、提集卷证。秉公审讯定拟具奏。此即与奏交之案无异。该督抚当亲加研鞫以成信谳。毋得仍委属员审办致有玩延。至都察院堂官何以径行咨交督抚。并未奏闻。著王集等明白回奏。寻奏上得上□日、向来都察院衙门、遇有各省呈控案件。其情节较重者具奏。即情节较轻。咨回本省审办者。仍俱分析案由汇奏。昨日诚安所奏、内湖南民人涂正通四川民人王正明所控。关系人命。情节稍重。自应具奏。其直隶民人王琚呈控殴伤夺取财物县役纵贼一案。今据王集等所叙情节。尚可不奏。本日召见润祥、曹师曾、据称系公同酌议画阅。诚安亦曾画稿二次。及召询诚安、据称前日是伊续陈所见、似此控案、无论虚实、俱应具奏请上□日等语。若如诚安所言。是不核案情轻重。仅以一奏了事。则都察院衙门。不过一接收呈词之官。并供情亦可不必详讯。岂国家设立台垣之意乎。嗣后该衙门遇有外省控案。仍著核其情节。分别奏咨办理。所有前案未行具奏之都察院堂官。除帅承瀛尚未到任、未经画稿外王集、邵自昌、润祥、曹师曾、温汝适、俱著加恩改为交部察议。诚安于涂正通咨稿衔名下、注写接驾未画。其王正明等二稿、亦俱画诺。且既已随同画稿。复行具奏。亦有不合。并著交部察议。　　

○又谕、理藩院奏驳已革喀尔喀诺彦呼图克图之徒弟端多布等、请仍准出扎木扬丹津呼毕勒罕等语。喇嘛等理应恪遵佛教。体行善事诺彦呼图克图、前因逞凶将喇嘛定津扎毙。皇考高宗纯皇帝本拟将伊拟抵。嗣经降上□日以诺彦呼图克图、究系大喇嘛。曲加宽宥监禁。停其出呼毕勒罕。朕加恩将伊由京监放出。发往热河入于闲散喇嘛内令在普陀宗乘庙居住。三年期满。令回原部落。今端多布等尝试渎请。明系希冀徼幸。所请著不准行。本应将端多布等从重治罪。但念伊等究系糊涂蒙古。不晓事体。著加恩宽免其诺彦呼图克图永不准出呼毕勒罕。傥端多布等再行渎请。定将伊等加倍治罪不贷。　　

○调镶蓝旗满洲副都统荣麟、为正红旗汉军副都统。以镶红旗汉军参领叶润华、为正红旗汉军副都统。　　

○旌表守正捐躯山东阳信县民范正元妻刘氏。　　

○免云南铜厂民欠工本银。　　

○癸巳。上御乾清门听政。　　

○谕内阁、户部奏、据兵部主事成宁呈称、前在道府及臬司任内分赔代赔各款除缴过银五万四千余两外、尚有未完银二万九千二百九两零、现在无力措缴恳将伊应得主事俸银、并伊胞侄重嘉、长孙穆常阿笔帖式俸银一并坐扣等语。官员赔项。本应按照例限如数完缴。近来外官降革在京。其应赔之项。辄请将房产抵缴。其房产不敷抵缴者即请坐扣本身及子弟俸银。每经邀恩允准并祇令其坐扣一半。以示体恤。乃该员等意存希冀。纷纷具呈。视为故套。其在职分较小之外官。或实在苦于无力。尚属可原若历任督抚大员。受恩深重廉俸优厚。何得藉词无力完缴。殊非情理所有。成宁未完赔项二万九千二百九两零。著不准将伊主事及胞侄长孙笔帖式俸银扣抵。仍加恩予限六年。每年缴银五千两。如逾限不完。即当照例治罪。嗣后降革在京之督抚大员。毋许将俸银扣抵赔项如有似此具呈渎恳者。该部即当驳饬不准。无庸再行请上□日。　　

○又谕、前因兵部将哈迪尔降上□日罚俸之案。复于汇题本中声请抵免。将该部堂司各官交部分别察议议处。并饬谕各该衙门、嗣后遇有罚俸之案业经降上□日依议者。无庸再行查抵。乃本日兵部具奏、将降一级调用之世管佐领张毓麟、应否折罚抵免或开缺另袭之处请上□日等语。张毓麟、业经降上□日降一级调用。自应遵上□日办理。何庸再行奏请。岂前次所降谕上□日。竟未寓目耶。张毓麟世管佐领。即著开缺另袭。所有兵部堂官。均著传上□日严行申饬。仍交部议处。其承办司员亦著一并议处。　　

○以大理寺卿曹师曾、为都察院左副都御史。　　

○旌表守正捐躯河南裕州民杨鸣妻马氏。　　

