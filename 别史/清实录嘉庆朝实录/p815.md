<!-- { "loadSidebar": true } -->
○己未。赈安徽宿、灵璧、怀远凤阳、泗、五河、六州县、及屯坐各卫、水旱灾民。并缓徵宿、灵璧、怀远、凤阳、泗、五河寿、定远、凤台、盱眙、天长、无为、芜湖、繁昌、潜山、蒙城、怀宁、太湖、庐江、当涂、和、巢、东流、桐城、太和、亳、二十六州县、及凤阳、长淮、泗州、建阳、四卫、新旧额赋有差。　　

○庚申。赏八旗兵丁、一月钱粮。　　

○壬戌。谕内阁、户部议驳长芦半文加价全数归商一摺。前因芦东商力疲乏。准其正余引票官盐每斤加制钱一文。以一半归商、俾资成本一半交官、抵完各商积欠。此系朕特沛恩施。乃自加价以来。该商等岁得一半归商所加之价。其交官之项。仅于十八年交过一限银一十九万二千余两。其余屡经奏请展缓。今该盐政复奏恳将交官之半文加价一并归商。是该商人贪得无厌。而官欠必致尽归无著。嵩年甫抵长芦盐政之任。即轻听商人怂恿。率为乞恩。除不准行外。嵩年仍著交内务府议处。　　

○癸亥。上幸瀛台。阅冰技。　　

○谕内阁、向来派亲郡王等恭祭东陵西陵。该王等谒陵时。俱在隆恩门外月台上行礼。仪亲王永璇、成亲王永瑆、庆郡王永璘、支属切近。嗣后恭谒裕陵。俱著导引官引至隆恩殿后、琉璃门外、内廷皇子行礼之处行礼。以示恩礼。其致祭泰陵以上。仍各按亲郡王班次。在隆恩门外行礼。此上□日著各该衙门载入则例。永远奉行。　　

○甲子。谕内阁、内务府奏、武清、东安二县申报庄头园头等地亩灾分、查与直隶造报户部该二县民地灾分不符、显有捏报、现又据顺天府送到通州等十三州县庄头园头等官地被灾分数、均应确切查明、再行具题等语。武清东安二县。民地被灾村庄。现据户部查明册载止于五六七分不等。乃该庄头园头等地亩均报逾九分。同在一县。且有毗连之区。何以所报迥不相符。恐该县有听受庄头园头等贿嘱捏报情敝□大。著方受畴即派明干之员。前赴该二县确切查勘。如查有情敝□大。即行据实严参。分别治罪。其通州等十三州县官地被灾分数。一并确勘具奏。　　

○旌表守正捐躯湖北谷城县民杨得太妻冷氏。　　

○缓徵湖北汉川、沔阳、潜江、天门、江陵、公安、监利、江夏、武昌、嘉鱼、汉阳、松滋、咸宁、兴国、黄冈、黄梅、石首、荆门、十八州县、及屯坐各卫、水灾新旧额赋有差。　　

○乙丑。以贝勒永珠、为宗人府左宗人。镇国公奕颢、为右宗人。　　

○以服阕侍郎吴芳培、署兵部左侍郎。　　

○赏河南等省乡试年老诸生李俭等三十名、举人、副榜、有差。　　

○以甘肃故河州土百户王斌子焕章、西藏琼布色尔查族百户彭楚旺结弟彭错汪扎、噶鲁族百户索诺木扎克巴纳木扎尔子任尽纳结、各袭职。　　

○丙寅。上御乾清门听政。　　

○予故侍郎原任江宁布政使许兆椿、入祀名宦祠。江苏故御史追赠副都御史曹锡宝、入祀乡贤祠。从巡抚胡克家请也。　　

○户部议准、陕甘总督先福疏报、乌噜木齐芦草沟所、开垦地三顷九十亩有奇。照例升科。从之。　　

○丁卯。上幸瀛台。阅冰技。　　

○戊辰。谕内阁、松筠奏、江苏巡抚衙门自将两关公费归公后、甚形支绌、请将总督应得之永丰坝公费银八千两、改拨巡抚衙门等语。江苏巡抚衙门办公不敷。自应量为调剂。但永丰泰坝公费。向归两江总督衙门办公之用。总督公用。较巡抚为繁。若拨出银八千两。未免过多。著于永丰坝公费内。拨出银四千两。再于扬海两关平余饭银内。每关各拨银二千两。共银八千两。赏给巡抚衙门。俾资公用。　　

○又谕、据庆祥奏、书吏熟悉例案、现届五年役满、请照新疆书吏五年期满、再留四年、役满咨部选用等语。热河距京较近。非新疆可比。若照新疆书吏。留役四年。即准铨选。未免过优。书吏潘克坦、准其留役。俟再届五年期满。方准咨部以从九品未入流选用。嗣后该处如有留役书吏。俱照此例办理。　　

○己巳。谕内阁、御史胡承珙奏、请禁私铸小钱一摺。私铸久干例禁。立法綦严。而出产铅斤之贵州省。及铅斤聚集之湖广等处。私铸尤多。现在贵州黑铅。暂停采运。其厂座必当严行封禁。不可丝毫偷漏。其两湖地方辽阔。为私贩聚集之所。稽察尤不可不周。或在官人役。得钱包庇。或船户水手。勾串贩运。如该御史所奏。均属实在情形。著该督抚务饬所属州县。实力访拏。并于各关隘认真稽查。如有私铸。并书役容隐包庇贩运等敝

□大。立即严拏究办。其铺户如有存留小钱。仍明白晓谕、令其悉数缴官给值。庶商民咸知畏惧。而私铸私贩之敝□大。可期日渐敛戢矣。　　

○又谕、御史胡承珙奏、请禁书役侵欠钱粮一摺。直省州县徵收钱粮。例应当堂给串。以免书役等包揽完纳侵欺积欠之敝□大。乃竟有新任州县。私向库书粮户挪移银两。归还私债。迨至开徵时。即将串票交该书吏私徵。抵还代借之项。以致书吏侵渔。敝□大端百出。积欠日多。该御史所奏。系属实在情形。著各督抚督同藩司道府等。严密访察。如有新任州县负欠私债。债主随同前往。向库书粮户私挪银两还欠者。即行参揭。开徵之日。傥听信书役折串包徵。亦即据实参办。毋稍徇纵。　　

○命大学士松筠、管理刑部事。　　

○调协办大学士礼部尚书章煦、为刑部尚书。工部尚书周兆基、为礼部尚书。以吏部右侍郎茹棻、为工部尚书。署兵部左侍郎吴芳培、为吏部右侍郎。　　

○庚午。上诣寿康宫行礼。　　

○谕内阁、方受畴奏、现于奏销册内查出各州县亏空银两、请予限核实查办一摺。奏销册籍。原应由藩司核实勾稽。其各州县册报已完者。必实已徵解。其列入未完者。必实系民欠。不得以已徵未解名目混入民欠数内。今直隶既于奏销册内。查有各州县亏空银两。著予限三个月。交方受畴督同姚祖同彻底查明。各按所亏银数多寡分别参办。其该督及藩司自请议处察议。著暂行宽免。如届期不能查办明晰。必当重治其罪。至该督另片奏、每年于通省养廉办公项下捐贮银五万两拨补无著亏空。本系从前奏定章程。著于二十二年春季为始。仍照旧办理。本年年班方受畴正在查办三月期内。无庸来京。届期著徐锟前来。方受畴留驻省城认真督办。　　

○又谕、阿克当阿奏、校刊全唐文告成装函进呈一摺。内府旧存全唐文写本。系由苏楞额呈进。朕特派馆臣续加编辑。阅定后发交两淮盐政衙门刊刻。兹该盐政覆加校对。剞劂竣工。装函进呈。尚为完善。阿克当阿督办认真。应量予鼓励。伊前因太监林显投书通问一案。由内务府护军统领降为内务府郎中顶带。兹著加恩赏还三品顶带。其捐赀承办之商人等、著查明捐数较多者。奏明给予议叙。苏楞额前于＜口英＞咭唎贡使一事。办理舛错。将伊降补侍郎。仍戴三品顶带。但其获咎较和世泰为轻。苏楞额著加恩赏还二品顶带。该盐政另片奏请将此书赏令该处官绅等自备纸墨工价分印一节。全唐文裒集刊刻。原以嘉惠士林。著准将板片存留运库。听其刷印。以广流传。　　

○以故辅国将军伦正子纯粹、降袭奉恩将军。　　

○命协办大学士刑部尚书章煦、管理礼部事。　　

○调刑部左侍郎熙昌、为吏部左侍郎。吏部左侍郎秀宁、为刑部左侍郎。　　

○壬申。上幸瀛台。阅冰技。　　

○甲戌。谕内阁、户部奏、直隶省自嘉庆十一年至十九年地丁奏销案内行查各款、共银一千二百余万两。节经奏催。总未造册登覆。其中有例应专案报销者。亦迟至八九年之久。未据题报核销。办理实属延玩。著该督即督率藩司、将节年报销各案、迅速逐案查明分别题报核销。并将单开年久未结各案。一并赶紧清厘报部核办。其迟延各职名。查明照例议处。　　

○又谕、户部奏、福建省额贮常平谷石。自嘉庆九年以后。并未照例按年具题。又乾隆六十年清查案内缺额谷石。尚未买补足额。又台湾府属。每年运供内地沿海各营兵米。嘉庆十年至十四年未运谷十五万七千余石。前经奏明自十五年七月起。分作五年运完。此时例限久逾。亦未据随案报部。实属延玩。著该督抚即督率藩司将该省各属额贮。并缺额未补。及台湾应运谷石。迅速逐案查明曾否买运足额。据实报销。并将单开驳查未结各案。一并赶紧清厘。分别奏咨核办。其迟延各职名。查明照例议处。　　

○旌表守正捐躯广东新安县民女戴氏。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百二十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十一年。丙子。十二月。乙亥朔。除浙江萧山县坍废地一万五百顷四十八亩有奇额赋。　　

○丁丑。谕内阁、衡龄奏审明邪匪王宁叶生宽等、分别定拟一摺。王宁倡立先天教名目。敛钱做会。传徒多人。叶生宽怂恿王宁分字惑人。图利教诱。经该抚审明将该二犯俱照传习邪教惑众为首绞立决例、问拟绞立决。惟叶生宽曾供有从傅济传授老子歌、并经傅济给与龙华经一部。前经孙玉庭等提讯傅济、祇认曾传叶生宽点香治病。并未给与经卷。与叶生宽原供不符。王宁、叶生宽、俱著暂行监禁。俟傅济解至晋省当面质对。如傅济实有传教。并给与经卷情事。质证明确。即将王宁、叶生宽、先行处决。并将傅济一犯。亦照邪教为首例。问拟绞决具奏。俟奉到谕上□日。再行处决。其余各犯。俱著照所拟完结。廪生卫君选、伪投入教。探听得实。到官呈首。甚属可嘉。著加恩赏给举人。准其一体会试。教谕张珵、带同卫君选呈报。著加恩交部议叙。　　

○戊寅。户部议准、陕甘总督先福疏报、盐茶、正宁、二厅县、开垦地十八顷八十八亩。照例升科。从之。　　

○己卯。上幸瀛台。阅冰技。　　

○以内阁侍读学士廉敬、署江西按察使。　　

