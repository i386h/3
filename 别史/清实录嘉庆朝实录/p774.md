<!-- { "loadSidebar": true } -->
○乙丑。谕内阁、甘家斌奏、敬陈管见一摺。其所称编查保甲、严禁邪教、及整饬吏治、确查犯据各条。内如保甲之法。宜令十家互相觉察。各州县编查保甲。十家为牌。果能责成牌头甲长等。挨门编列。鳞次相接。耳目既近。侦伺易周。遇有来历不明之人。立即呈报。则逆犯自不能潜匿。至邪教节经查办。多已改悔自新。但地方官。若于一查之后。即不再加体察。恐故智复萌。仍不免有私相传习者。而在逃逆犯。气类相通。易于窝藏。尤不可不严行查访。再近日直省州县等官。纵令胥役扰害闾阎。遇有强奸强抢兴贩妇女等案。规避处分。或多方延搁。不为究办。尤非戢暴安良之道。惟在各督抚留心考察。随时参办。以肃纪纲。至查拏逆犯一事。最要次要各犯数十名。单开年貌住址甚明。著直省大吏于获犯时。务先确实审讯。于既认复翻者。尤当留心辨别。庶真伪分明。地方官亦不致干妄拏无辜之议矣。　　

○丙寅。上幸静明园。诣龙神庙拈香。　　

○幸静宜园。　　

○遣乾清门侍卫阿兰保、往奠故喀尔喀土谢图汗车登多尔济、茶酒。赏银五百两治丧。　　

○是日。驻跸静宜园。至庚午皆如之。　　

○丁卯。以太常寺卿伊汤安、为内阁学士。兼礼部侍郎衔。寻因年老。命以三品卿衔休致。　　

○赏福建台湾缉获逸盗贡生蔡启贤、六品顶带。　　

○旌表守正捐躯云南昆阳州民朱珝妻李氏。守正被戕广东电白县民梁洪儒女梁氏。　　

○己巳。上御演武厅。阅健锐营操。　　

○庚午。以故云南楚雄府镇南关从九品土官杨文辉子富、袭职。　　

○贷湖北德安营兵丁仓谷。　　

○辛未。上幸静明园。　　

○还圆明园。　　

○壬申。孝端文皇后忌辰。遣官祭昭陵。　　

○贵州黎平府新化正土司欧阳澍、缘事革退。以其子本光、袭职。　　

○户部议准、河南巡抚方受畴疏报、内乡县、开垦田一顷三十六亩有奇。照例升科。从之。　　

○给河南睢、宁陵、商邱、鹿邑、柘城、五州县、被淹民房修费。并贷耔种。　　

○癸酉。谕内阁、御史石承藻奏、江湖水次、设法巡缉一摺。据称两湖地方、从前各督臣认真缉盗、水次肃清、近来劫案甚多、皆由缉捕不密之故、请定水面缉捕章程等语。两湖及三江地方。长江延亘数千里。帆樯云集。其闲奸宄潜伏。较之陆地稽察尤难。现在直省城市乡村。严行保甲。匪徒无所栖止。或遁入水乡。亦事之所有。著传谕湖北、湖南、江南、安徽、江西、督抚。各于所属江湖水面。认真稽查。或船只编列号次。责成地方营汛文武员弁、慎密巡防。以期摘奸发伏。有犯必惩。用补保甲所不逮。务各实力整顿。勿令吏胥扰累。以副朕戢暴安良至意。　　

○又谕、衡龄奏审明窦大有赴京诬控刘士荣等各款、将窦大有拟军一摺。所拟殊未允协。窦大有挟嫌捏控多款。甚至将刘士荣等、编造平西王等名号。列入呈内。试思刘士荣等、若果有此等名号。即系悖逆。厥罪甚重。今既讯明诬捏。自当律以反坐。若谓呈词为张型贤所遗。张型贤先经身故。现系窦大有出名赴控。即当以伊当其罪名。该抚仅将窦大有照蓦越赴京告重事不实例。问拟充军。未免失之轻纵。窦大有一犯。应照诬告叛逆未决例问拟。所有全案罪名。著刑部另行核议具奏。　　

○又谕、本年朕阅看官兵射靶。镶红旗护军营官兵。并无一人中五箭者。即中三四箭者亦少。十三日该旗护军参领景泰、射箭二枝。均未到靶。业经降一级调用。本日该旗护军佛保、射箭二枝。内一枝亦未到靶。佛保著革退护军。作为马甲。此皆该管护军统领。平日不能妥为训练所致。护军统领秀宁、著交部议处。　　

○以大常寺少卿舒宁、为卿。　　

○旌表守正捐躯安徽太和县民昝迎春妻张氏。　　

○甲戌。上还宫。　　

○乙亥。上御太和殿视朝。王以下文武升转各官谢恩。　　

○幸圆明园。　　

○旌表守正捐躯山东郯城县民樊普瓌妻刘氏。　　

○丙子。上御勤政殿听政。　　

○谕内阁、御史果良额奏、敬陈管见一摺。据称近日外省府厅州县等官。有降调捐复及丁忧离任者。该督抚往往奏留本省。各部指名奏留司员。并有将应推升郎中之员外郎、于未出选缺之先。奏留本部者。请嗣后毋得率行奏留。以杜奔竞等语。所奏是。近来降调捐复人员。率多奏留本部本省。几似相沿成例。至丁忧推升人员。奏留尤属非宜。此中实难保无徇庇。若人地实在相需。亦难一概禁止。嗣后各部、及外省奏留人员。必该员缘事本案。系属公过。且平日办事实有劳绩可据者。均于摺内详细声叙。候上□日酌定。其余不得纷纷渎请。以杜夤缘而肃吏治。　　

○谕军机大臣等、喜明等奏、驳饬廓尔喀王来禀一摺。廓尔喀与披楞、彼此争斗。既在边境之外。总当置之不问。廓尔喀王来禀所称、恳求转奏。敕谕披楞各守边界。并称披楞之人。偷探唐古忒路径。在尼增达拉等十五处屯扎。其意总欲求天朝帮助伊国。加兵披楞。故为此虚词耸听。喜明等即遵照前上□日。严加驳饬。自为正办。该国王如仍遣人赍表来藏。当谕以尔国与披楞尚未释争。所进表文。不便转奏。大皇帝抚有万国。一视同仁。从无偏助一国之事。设此时披楞造作言词。来天朝赴诉。岂肯即助披楞、加兵尔国乎。如此绝其觊觎。该国王自不敢怀诈饰词。再来渎请。至藏地一带边界。喜明等当督饬营员。密为备御。如披楞人等、果有阑入边界之事。则当示以兵威。俾知震慑。以固边圉。将此谕令知之。　　

○以宗人府府丞蒋祥墀、为都察院左副都御史。　　

○丁丑。谕内阁、据百龄等奏、常格于苏州藩司任内。滥行借动羡余银一万四千余两。内多竟未详明、私行借放者。除追还二千七百余两外。尚有未归银一万一千二百九十一两零常格著即革职。限一年内将前项银两照数赔出。就近呈缴户部。如限内交足。奏明酌量赏给差使。若逾限不完。交刑部从重治罪。余著照该督等所奏办理。　　

○谕军机大臣等、百龄等参奏、原任常熟县知县黄鹤一摺。已降上□日将该员革职拏问。交百龄审办矣。江省州县亏缺累累。现在痛加整顿。其尤甚者。自当重办一二员。俾通省咸知儆惕。黄鹤前于江阴常熟两任内。共亏银至八万余两之多。其丁忧回籍时。已在十八年该省清查之后。乃于缺交之项。全无措缴。或坐拥厚赀。在原籍置买房地。或为子弟捐纳职官。皆当以侵蚀入己论罪。著百龄等于黄鹤解到时。严加夹讯。如讯出以上各情。即将该革员拟以重辟。请上□日即行正法。以为阖省侵贪官吏之戒。将此谕令知之。　　

○戊寅。命于黑龙潭及觉生寺设坛祈雨。皇次子智亲王旻宁皇三子绵恺分诣拈香。　　

○谕内阁、御史福漳阿奏、留京王大臣、每遇赴阁请安、及验放职官日期。离恭设合符之处较远。请令不直宿之王大臣前往。专责直宿者看守合符。并随围护宝。添派内务府郎中员外一二员。护宝请宝官员。每次加领马一匹。以备更换等语。所奏糊涂已极。太不晓事。从前留京王大臣。并不日夜在内直宿。嗣派令轮班内直。稽察一切。并看守合符。已足以昭慎重。若如该御史所奏。由文华门至内阁。跬步之地。已不可离。岂必将合符刻刻护持、方为慎重乎。至随围护宝。内阁例派官员。已不为少。兼有兵丁随护。该御史忽请派内务府司员协同照料。更属毫无干涉。护宝请宝官员。定例每员领马二匹。从无迟误。兹遽请加增。若他项紧要差使。俱援以为请。又安得如许官马增给耶。所奏俱不可行。著无庸议。　　

○又谕、先福奏、查出藩库滥借银两、分别追赔一摺。藩司为阖省钱粮总汇。库贮出纳。例皆详院报部。其各属应起解、应寄贮、各款钱粮。惟恐州县或有侵挪。必令赶解司库。既存贮司库之后。则责在藩司。丝毫不容滥支滥借。若藩库先不出纳维谨。其何以慎帑项而杜敝□大端。此案原任皋兰县知县丁阆洲、借支藩库寄贮谷价未完银九千六百余两。即著于该家属名下、勒限一年追缴。逾限不完。照例监追。并将未完之项。于已故藩司陈祁家属名下、追缴一半。其余一半。在接任正署各藩司名下、各按在任年月摊赔。先还原款。以示惩儆。仍恐该藩库私行挪借者。尚不止此款。并著先福彻底详查、据实具奏。　　

○又谕、晋昌等奏、审明移驻宗室喀勒明阿、强奸良人妇女已成、照例定拟一摺。宗室移驻盛京。原令其安静守法。渐渍淳风。乃喀勒明阿、在彼恣意游荡。先经调奸罗洪氏未成。兹复将民妇阎汪氏踢打多伤。强行奸污。实属横肆不法。该将军等拟以绞候。此等凶淫之徒。若不立即惩办。无以儆众。著晋昌即带同管理宗室之文弼、杰信、禄康、三人。将喀勒明阿押赴本营。监视勒令自缢。以昭炯戒。德克金泰、随同喀勒明阿、硬进阎汪氏院内。见其殴打行强。并不阻止。亦属不法。著即移驻吉林。交富俊等严加管束。傥再滋事端。奏明从重治罪。张七即张义、系宗室逐出跟役。仍敢引诱喀勒明阿、屡次游荡。且据该犯供认、曾向罗洪氏等威吓。实属凶恶。不必发往伊犁。即将该犯在于宗室营房前永远枷号示儆。管理宗室之文弼等、平日漫无约束。致有此不法之案。均属无能。郎中文弼、杰信、俱著降为员外郎。主事禄康、著降为笔帖式。仍责令认真管束。以赎前愆。此上□日通谕宗室觉罗知之。　　

○军机大臣等议覆、直隶提督徐锟奏、请将赤峰、建昌、朝阳、三营十汛守兵、减改步兵一摺。查该处蒙古民人杂处。弹压缉捕。关系紧要。所有额设之兵。自嘉庆十六年定议后。马兵步兵均已足额。守兵尚未募齐。缘守兵月支钱粮。不敷养赡。势难强之入伍。既据该提督援照多伦诺尔改守为步之案应准其将守兵六百六十二名。改为步兵三百三十一名。按照兵数。分隶三营十汛。责令该提督速为募足。一体认真操练。以成劲旅。从之。　　

○命礼部右侍郎王宗诚、在上书房行走。　　

○以吏部左侍郎吴烜、署工部右侍郎。　　

○以内阁学士姚文田、为兵部右侍郎。　　

○以镶黄旗汉军副都统阿兰保、为镶红旗护军统领。　　

