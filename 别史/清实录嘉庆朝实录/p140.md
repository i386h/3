<!-- { "loadSidebar": true } -->
○辛丑。谕内阁、大学士九卿等、会审景安、永保、将景安问拟斩立决、永保仍拟以斩监候、一摺。系属按律定拟。并非周内。亦非宽纵。但立决之案。系决不待时。用之军前。惟当于失机之际。立时办理。以儆戎行。景安永保二人。一则恇怯避贼。一则纵贼奔窜。若律以军法。自当立正典刑。今事阅二年。核其罪状。与当时贻误即行治罪者。稍有不同。景安、著改为应斩监候。秋后处决。永保、仍照原拟牢固监候。　　

○又谕、本日军机大臣会同理藩院议覆、台费萨条奏西宁贵、循、所属地方应行事宜、分别准驳一摺。已依议行矣。台费荫请修青海龙神碑亭、禁止私售器械、蒙古番民定期易换口粮、河南河北蒙古各旗内暂减兵数酌易会哨四款。所见尚是。至野番族户纷繁。若遍历清查。胥役人等、必至藉端勒索。转滋骚扰。又野番不谙耕种。傥必教以树艺。诚恐徒费牛具耔种。亦仍于事无益。至蒙古游牧。向依水草。不拘里数。原所以因地制宜。若必令在十里内外逐段居住。其水草全无之处。又将何以游牧。以上三款。台费荫未能熟为筹酌。率行奏请。殊属不晓事体。著传旨申饬。　　

○谕军机大臣等、本日额勒登保、那彦成、联衔奏报之摺。朕以为必系在陕西兴安一带打仗杀贼。及加披阅。祇系在洋县会商分剿。覆奏通盘筹画情形。朕二十余昼夜所盼望者。又成虚矣。况陕省贼匪。惟恐阑入豫境。额勒登保、那彦成、当以截住东面为目前第一要务。乃经略参赞。均由西面进剿。转驱贼匪向东奔窜。而东面仅有恒瑞国霖二人在彼。岂能遏贼全力冲突。势必阑入豫境。无论贼匪由豫省北趋。密迩直隶。即以贼扰之处而论。豫省两年以来。贼踪不至。如逼令北趋。使豫省复遭蹂躏。该处系平原繁富之区。贼匪得以肆行抢掠。裹胁自必日多。办理岂不更为棘手。陕西贼匪。伊等原应在陕境办竣。即或豫筹贼匪去路。必不得已。亦当逼往川北及甘境地方。那彦成。惟当速与额勒登保熟商。分一人速赴东南。与恒瑞国霖等、扼住贼匪窜豫之路。至所请广东陆路兵丁较多。恳于原调五千名外。再调兵八千名。速令一并来陕一节。前经降旨额勒登保添调黔兵三千名。旋据覆奏、以陕省贼股无多。若那彦成带兵回陕。即足敷用。毋庸添调黔兵。今那彦成已与额勒登保会合。何以辄欲于广东广西备调兵五千名外。又添广东兵至八千名之多。岂不与前奏大相矛盾。粤东相距遥远。添调多兵。须三两月方能到陕。因思山西大同之兵。颇为趫健。又甘凉一带。兵力素为强劲。著额勒登保。那彦成。飞咨长麟、伯麟、速调甘凉兵二千名。大同兵二千名。并知照参赞德楞泰、酌分一路官兵。绕至东面。将贼匪向西逼剿。勿令窜入豫境。吴熊光、接到额勒登保等知会。务须督饬镇将田永秱、常林等、认真堵御。并确探湖北均州郧县各处贼匪。是否距豫已远。仍当转饬臬司完颜岱等、于沿汪一带。严密巡防。将此各传谕知之。　　

○壬寅。命江南提督定住、驰赴河南。协同堵御。　　

○调直隶山东兵各一千名、赴河南剿贼。　　

○予四川阵亡署知州玉垂重、吏目何扩茂、典史章潮、祭葬世职如例。湖北遇贼被戕教谕黄义峰、训导吴珍、祭葬世职。如伤亡例。陕西阵亡主簿项朝槐、祭葬世职。如千总例。当阳县殉难典史马栋、训导萧文灿、减等恤荫如例。　　

○旌表守正捐躯直隶藳城县民张大经妻王氏。　　

○癸卯。谕内阁、理藩院会同刑部等衙门。将皇考大故百日内违例薙发之蒙古德沁、拟以即行斩决、沙拉布、杖一百流三千里等语。固属按律定拟。第念从前皇祖妣大故时。有山东民人石安、违例薙发。由刑部将石安照例拟以斩决具奏。蒙皇考仰体皇祖妣慈爱之心。未曾究办。今遇皇考大故。已逾一周。且德心等、究系糊涂蒙古。不晓律例。德沁、著改为应斩监候。秋后处决。沙拉布、亦著减一等杖一百。徒三年。照例完结。至原告特古斯、既已告实。又复自戕毙命。情节实属含糊。案关人命。著交该盟长扎萨克等、将有无别项情毙。严行审明。报部照例办理。　　

○以时雨尚稽。再命刑部查办永远监禁枷号各案。寻奏上。释永监禁六犯。永远枷号二十八犯。　　

○旌表守正被戕山西太平县民张圪塔妻李氏。　　

○上以祈雨社稷坛。自是日始。斋戒三日。　　

○甲辰。浙江处州镇总兵官韩正国、以老病留京。以候补总兵官黄嘉谟、为处州镇总兵官。　　

○乙巳。添调直隶兵一千名、暨山西大同兵二千名、赴河南卢氏县堵御。　　

○丙午。上自午门内步诣社稷坛祈雨。　　

○诣大高殿行礼。时应宫拈香。　　

○谕内阁、前派侍郎明安往泰山进香。本日明安回京奏称。该侍郎于山东起程时。东山地方官公备土物并赆银八百两致送。明安仅收土物。其银两不肯收受。该地方官再四恳收。明安仍行固却。并告以如必令伊收受银两。回京后亦不敢不据实奏闻。该地方官又复谆恳。并称奏闻亦属不碍。此项银两现在带京等语。殊堪诧异。朕上年亲政以来。严绝贡献。复节经颁发谕旨。禁止赂遗。所以澄治源而肃官纪者。至为明切。内外大小臣工。久宜凛遵。何得复有馈送之事。此等往来交际。本属私情。即闲有之。亦当虑朕察出。何竟敢云奏闻亦属不碍。是诚何语。庄兆奎、全保、俱著传旨申饬。至此项银两。既据明安以实奏闻。即著赏给明安。来岁明安再赴山东进香时。不得再行馈送。向来地方官于出差人员内。遇有家道清苦。或系自备资斧。因而量为佽助。以尽地主之谊。原所时有。但如明安以侍郎大员。驰驿前往。本有廪给口粮。而来去又祇旬余。复何藉该地方官殷殷赠遗为耶。嗣后各该督抚及司道等官。务当凛遵节次谕旨。湔除陋习。毋得任意应酬。不知节省繁费。致渐蹈苞苴恶习。如有仍前馈遗银两者。经朕访查得实。或经出差之员自行奏明。必将该地方官照例治罪。将此通谕知之。　　

○革额勒登保、那彦成、长麟、台布、花翎。以陕西贼逼近豫省故也。　　

○贷陕西被贼滋扰之盩厔、孝义、五郎、山阳、镇安、安康、洵阳、石泉、平利、紫阳、汉阴、宁羌、沔、西乡、洋、留坝、凤、宝鸡、岐山、郿陇、二十一厅州县、耔种。　　

○丁未。谕军机大臣等、自剿办教匪以来。调兵省分。节经降旨令该督抚召募足额。然百姓往往乐当乡勇。而不愿充伍食粮。盖一经入伍。即须遵奉营规约束。不若充当乡勇。可以来去自如。而所得盐菜口粮。又较兵丁分例为多。是以招集乡勇较易。而召募兵丁转难。前因陕境贼匪。向东奔窜豫省。已添调直隶山东山西兵速赴卢氏。但该三省地方密迩京畿。营伍皆当充实。亦不宜久戍河南。莫若使百姓等各顾身家。自行捍卫。况贼匪分股逃窜。裹胁多人。其数总不及良民百分之一。是以兵御贼。其力尚分。而以民御贼。其势易集。即如川省贼在窜越潼河时。＜闲＞州知州毛大瀛、射洪县知县张位中、署南部县知县王赞武、皆因竭力堵贼阵亡。深堪嘉许。在守土之臣。效命捐躯。原属义所当然。惟是贼踪未至之时。漫无守御。及贼氛已逼。徒以一死塞责。其情固觉可悯。而于事究属无益。不若早为区画。俾人自为守。以收众志成城之效。特愚民无知。每于贼匪未至之先。一有传闻。其少壮者即纷纷远避。而所留者祇系老弱妇女。以致贼匪到时。毫无守御。任其肆行荼毒。焚毁室庐。即使贼退后陆续归里。而村庄庐舍。荡然无存。仍属流离失所。此固缘承平日久。百姓等目不睹兵革之事。偶因凤鹤讹传。即至仓皇失据。亦由地方官平日不能豫为劝谕、以致民志不坚。难静易动也。现在陕西贼匪。渐次东趋豫省。如陕州卢氏淅川阌乡灵宝各处。紧接陕省。著吴熊光转饬地方官。出示晓谕、剀切开导。总当聚集壮健。结队保守。贼至则合力迎御。贼去则仍安生业。既可捍卫乡邑。亦足保护室家。如百姓中有首先集勇御贼立功者。先行赏给顶带。俟军务告竣后。送部引见。其办理妥协之地方官。亦据实奏明。候朕量加奖擢。傥不能实力督办。毫无守御。将该地方官以军法从事。至各村庄集勇之费。如系官为办理。事定后准其据实开销。若系百姓自行出资捐办。即将各该处应徵钱粮。奏请加恩蠲免。以示体恤。　　

○戊申。谕内阁、八旗兵丁学习骑射。当差操演。专藉钱粮养赡。我朝定鼎以来。于养兵之费。筹画备至。凡所以体恤八旗代谋生计者。极为周渥。惟是部贮帑项。较之国初。不能有所增益。而旗人生齿日繁。虽节经格外加赏。仍不能共臻饶裕。乃朕所深知。特因经费有常。势难更增额缺。未尝不引以为歉。若八旗兵丁。就其应得分例。各知力敦俭朴。原可人人自给。在旗人等素习勤苦。于宿娼赌博等事。自所不为。即穿著衣服。朕在藩邸时。每见伊等亦系布素居多。并不涉于华靡。惟于口腹一事。往往恣意肥甘。不思节省。并闻有饕餮之徒。于关领钱粮后。稍有敷余。惟图目前一饱。不复顾及身家。为经旬匝月之计。虽未必尽人皆然。而此等习气。实所不免。亦即旗人不善生理之一端。近日臣工条奏、请将兵丁支借库银。统俟九月中旬支领。资赡冬季。又正月钱粮。酌留三成于正月节后以钱文搭放。部旗册档。徒致纷更。究于兵丁毫无裨益。曷若以俭约为先、奢靡为戒、勉图经久之计乎。特此剀切通谕。凡我八旗兵丁。务须各知撙节。损有余以补不足。并勤练弓马。谙习清语。无失向来淳朴之风。俾生计渐臻宽裕。以副朕谆谆训戒至意。　　

