<!-- { "loadSidebar": true } -->
○又谕、密云至德胜门一带。向非孔道。本未设有墩铺防兵。然每值驻跸热河之期。官民商贾人等、即往来络绎不绝。长途辽旷。防范较疏。著直隶总督将清河至密云一带、作何添设堆拨巡防缉捕之处、妥议章程具奏。寻议、自清河村起、至乔梓村止。应建堆拨十四处。自乔梓村起、至密云县城止。应添堆拨五处。每处各于本营拨兵五名驻守。查清河村北至沙孤堆新设堆拨四处。系巩华营把总汛地。计巩华城距清河三十余里。鞭长莫及。请将该把总移驻前屯。作为前屯汛把总。于昌平营拨兵二十五名、令其督率巡查会哨。其自沙孤堆起、至八仙庄止。新设堆拨二处。系昌平营贯市把总汛地。又自蔺沟起、北至赖马庄止。新设堆拨三处。系昌平营牛房把总汛地。该二汛均距大路数十里。请将该五处堆拨、改归蔺沟外委管辖。至昌平顺天交界小南头村堆拨。系昌平营牛房把总汛地。又自板桥村起、至营尔村止。堆拨四处。系提标前营所属顺义营漕河把总汛地。亦均距大路数十里。请将该五处堆拨、改归南石槽外委管辖。从之。　　

○是日。驻跸巴彦托罗海御营。至丁巳皆如之。　　

○丙辰。以头等侍卫那林泰、为镶蓝旗蒙古副都统。　　

○丁巳。世宗宪皇帝忌辰。遣官祭泰陵。　　

○以浙江严州协副将郭文魁、为处州镇总兵官。　　

○戊午。谕内阁、都察院奏、议处吏部堂司各官办理处分错误一摺。已依议行矣。此案被议之历任堂司各官、议以降留降调者、人数甚多。而该部承办之书吏、不予以责惩。殊不足以示儆戒。著吏部查明各该书吏等、自行分别责革。惟是否部院衙门分设堂司各官、综理庶务。原应克勤厥职。共襄公事。至署中胥吏、祇不过供缮写之役。本不应令其稍参末议。乃近日堂司各官漫不经心。一切例案。悉委书吏之手。遂致意为高下。互有歧误。迨一经发觉。堂司各官悉挂吏议。而该书吏转得置身事外。无怪其任意作奸、毫无顾忌也。嗣后各部院堂官及司员等、务当尽心公事。将应办事宜、准核例案。秉公酌议。庶猾吏不得因缘为奸。而部务可期整肃。　　

○谕军机大臣等、李亨特覆奏、收蓄湖水情形、并接阅给事中倪琇条陈一摺。据称微山湖自七月得雨后、截至八月初三日、共长水八寸、现在湖心水止二尺有余、是以前此请于江境添设二闸、以期抬蓄河水、节省湖流、倪琇摺内所言闸座太密、涨水难消、转多淤阻、似非真知灼见、应否添建闸座、仍请敕下江省督臣河臣悉心筹画等语。江省邳宿一带。向资微湖灌注。浮送粮艘。本年湖水不敷铺注。皆上年蓄水短绌所致。并非因原设闸少。泻水过多。李亨特不思疏瀹泉源。认真收蓄。俾湖水日渐充裕。总以江省应添建闸座为词。屡行陈请。越俎代谋。显系豫为诿卸地步。邳宿运河。毋庸添设闸座。前据百龄黎世序等覆奏甚明。即旧有利运等闸。已俱陆续修复完竣。足资钤束。李亨特职任东河。筹蓄湖水济运。是其专责。本年东省春夏雨泽虽稀。入秋以来。澍雨优沾。微湖上游各处泉源坡水。尽敷挹注。即使湖身稍有淤垫。亦应设法疏浚。俾得及时汇导。蓄潴宽裕。以便来年重运经临。随时铺放。方为称职。纸上谈兵。无益于事。今不及早经理。若届时再有贻误。惟李亨特是问。伊系弃瑕录用之人。试思能当此重咎否耶。凛之慎之。将此谕令知之。　　

○是日。驻跸萨达克图御营。至庚申皆如之。　　

○己未。上行围。　　

○谕内阁、热河改设都统。原定养廉银八百两。该都统管理命盗案件。事务较繁。需费自多。若每岁增给银四百两。共支养廉银一千二百两。以资办公。　　

○庚申。上行围。　　

○遣官祭紧良祠。　　

○谕内阁、广厚奏、审明听从母命、溺毙胞兄之犯、按律定拟一摺。向来办理关系服制之案。情有可矜者。俱系照例具题。刑部于题覆时夹单声叙。内阁票拟双签。朕酌核情罪。复令九卿定议。议上时、改为斩监候、入于情实。历经办有成案。今张傼潮一犯、推溺胞兄张傼五致毙。系迫于母命。该抚自应照例具题。乃专摺陈奏。竟与有心逞凶、候上□日速议者、毫无区别。殊属错误。广厚著交部察议。所有张傼潮一案。仍著九卿定议具奏。　　

○辛酉。上行围。　　

○调兵部左侍郎吴烜、为吏部右侍郎。转兵部右侍郎卢荫溥、为左侍郎。以内阁学士吴芳培、为兵部右侍郎。　　

○命翰林院侍讲学士黄钺、提督山东学政。　　

○旌表守正被戕江苏丹徒县民蒋志信妻支氏。　　

○是日。驻跸吉林乌里雅苏御营。　　

○壬戌。上行围。蒙古盟长王公等、于行幄西门外设大氊庐。侍上膳毕。上阅诈马等技。赏赉有差。　　

○是日。驻跸永安湃御营。　　

○癸亥。秋分。夕月于西郊。遣肃亲王永锡行礼。　　

○上行围。　　

○御行幄。赐蒙古王、贝勒、贝子、公、额驸、台吉等食。　　

○谕内阁、近年哨内牲兽稀少。此皆由于偷砍树木、及往来取便行走之人、惊逸兽群。致乏牲畜。喀喇沁王游牧、距围场较近。著明年为始。派喀喇沁王满珠巴咱尔、每岁不拘时日、进哨三次。尽行稽查。如有偷砍树木、及偷盗牲兽之人。即拏交围场总管会同办理。傥有往来行走之人。亦即查明拏究。满珠巴咱尔每岁查哨。所带人名数目。著豫先造册咨报理藩院。至查勘事竣。将所查情形缮摺奏闻。　　

○是日。驻跸波里口御营。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百七十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十八年。癸酉。九月。甲子朔。谕内阁、每月朔日。向不进立决本章。乃本日理藩院由本报具题行劫致死事主之凶犯索密雅问拟斩枭一本。并未计算日期。送交内阁。内阁亦未计算日期。辄转递行在。均属错误。内阁理藩院在京常司各官、著查取职名、交部分别议处。　　

○又谕、据绵课等奏、因移居盛京之宗室果敏自勒身死。遗呈恳留伊弟学敏住京。请将学敏一户开除。另选奕寅一户移居。办理殊属非是。宗室移居盛京。原因支派蕃衍。俾得归依根本之地。渐返淳朴之风。并非伊等获咎迁徙。何至果敏遽尔轻生。若欲留伊弟学敏在京、而不具呈于生前。妄思免移于身后。殊出情理之外。且果敏即呈恳不准。亦不至情急自尽。是果敏之死。未必不另有衅端。即所遗呈词。亦难保无捏饰情事。绵课等辄请开除学敏。另选奕寅一户移居。若纷纷效尤。又将如何办理。试思此时若遽令奕寅前往。置办一切行装。岂不仓猝。著先无庸派补。所有果敏自勒身死缘由。著交刑部将学敏严行审讯。如讯无别故。仍将学敏移居。若果敏另有致死之由。或学敏因伊兄既死、捏写呈词。希冀留京。即治以应得之罪。再将奕寅一户补行移往。　　

○以阴雨减围。改由伊玛图出哨。赏办理桥道妥速之古北口提督马瑜等、纪录有差。兵丁半月钱粮。并免本日经过地方本年额赋十分之三。　　

○赏看守黄土坎等六处行宫弁兵半月钱粮。　　

○抚恤朝鲜国遭风难夷如例。　　

○是日。驻跸阿穆呼朗图行宫。　　

○乙丑。驻跸济尔哈朗图行宫。　　

○丙寅。旌表守正被戕广东感恩县民女林氏。　　

○除湖北江陵县、筑堤挖废田四十八顷十三亩有奇额赋。　　

○是日。驻跸波罗河屯行宫。　　

○丁卯。谕内闾、巡视西城御史德恒等奏、绣漪桥南河内溺毙男妇二人。并无尸亲认领。该御史等现既出具招示。俟有亲属认领。再交刑部查讯。至高梁桥西长河一带。向有亭榭点缀。不准人行。嗣因官工拆去。该处河岸俱通行路。自难禁止行人。其所请添设堆拨、责令巡查之处。应于适中扼要处所、酌量添设。著交步军统领衙门查勘情形妥议具奏。寻议、长河南北。旧设堆拨十座。足资巡缉。无庸增添。惟严饬各员弁实力稽查防范。从之。　　

○谕军机大臣等、本年直隶南三府一带被旱成灾地方甚多。现据温承惠奏请查明户口分别赈恤。并奏派藩司素纳前往覆查。该处灾务较重。刻下即届放赈之时。关系紧要。著佛住等于审案完竣后、前往该处详细察看被灾情形。并该地方官办理赈务、是否认真。如业已给赈。即查明该处穷黎是否能普沾实惠。有无遗滥。如尚未开赈。亦著将伊等所办给赈章程、是否周妥。据实具奏。将此谕令知之。　　

○命都察院左副都御史佛住、鸿胪寺卿彭希濂、驰往直隶审案。　　

○赈直隶平乡、隆平、南和、广宗、钜鹿、肥乡、曲周、广平、鸡泽、威、邯郸、宁晋、十二州县、被旱灾民。并给清苑、定兴、新城、完、四县、被雹灾民口粮。　　

○是日。驻跸中关行宫。　　

○戊辰。上诣永佑寺行礼。　　

