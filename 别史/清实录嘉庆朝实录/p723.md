<!-- { "loadSidebar": true } -->
○丙寅。谕军机大臣等、御史黄中杰奏称、江西吉安、赣州、南安、三府地方、多有强悍不法之徒、偶因细故、即聚众械斗、并闻赣州之信丰县小园王姓、凶顽尤甚、动辄纠聚千人、持械入城、毫无忌惮、地方官惧干处分、容忍不办、每以告病乞归等语。顽民纠众械斗。实为嚣凌恶习。日久必致酿成巨案。该管地方官畏葸因循。匿不查办。且以离任为自全之计。是以官而畏民。尚复成何事体。该御史籍隶江西。见闻自确。著先福即严饬该三府官员认真查禁。实力整顿。其信丰县小园王姓、确有住址姓氏。著即查明遴委干员、缉拏究办。该抚不可存畏难之见。若颟顸宽纵。养痈贻患。必将该抚从重治罪。不稍宽贷。将此谕令知之。　　

○旌表守正捐躯四川清溪县民蔡白银妻孙氏。　　

○丁卯。谕内阁、散秩大臣。并无办事之责。嗣后无论正委。如有擢至都统者。俱无庸兼散秩大臣。著为令。　　

○戊辰。上御阅武楼。阅火器营操。　　

○降内阁学士阿隆阿、为太常寺卿。调太常寺卿景禄、为太仆寺卿。　　

○以和阗帮办大臣法里哈、为镶黄旗汉军副都统。　　

○宁夏将军福会年老、命来京。调西安将军穆克登布、为宁夏将军。以驻藏大臣祥保、为西安将军。驻藏帮办大臣喜明、为驻藏大臣。赏太仆寺卿珂什克、副都统衔。为驻藏帮办大臣。　　

○己巳。谕内阁、上年逆贼林清案内要犯祝现、刘呈祥、刘第五、董伯旺、支进财、刘成章、六名。在逃未获。前特谕该衙门等上紧严拏。自二月初七日降上□日之后。迄今又已一月。尚无一名就获。殊属怠玩。该犯等虽蓄心谋逆。然其纠合无赖匪徒。突入禁城抢掠。亦不过如一盗劫之案。如果认真查缉。何难悉数捕诛。试思地方官承缉盗案。尚有初参至四参期限。傥逾限不获。各有例得处分。何况此次禁城重案。非比寻常。今祝视等六犯日久稽诛。而其余指拏夥犯尚有百余名。近来就获者。甚属寥寥。该衙门及各处地方官所司何事。本当即予惩处。姑念各该犯此时不逃匿何地。未便一概示罚。著再饬谕步军统领、顺天府、五城、各衙门。并奉天、吉林、热河、山海关、察哈尔、直隶、山东、河南、山西、陕西、甘肃、江苏、安徽、湖北、各将军督抚都统副都统等。一体饬属迅速严缉。志切同仇。务在必获。若再因循疲玩。非我臣子矣。并著广为示谕。无论军民人等、有能将祝现等六犯、及其余各犯擒获缚送者。均分别奖赏。即本人素曾被惑习教。此时能将重犯捕获。不但尽免其入教之罪。仍加以厚赏。此内有职官人等。亦一律加以升擢。凡境内穷乡僻坏。以及庵观寺院。务皆实力编查。并令家喻户晓。虽从前曾将逆犯容留。而此时畏法献出。亦皆免罪录功。毋有疑虑。其有侦知逆犯踪迹报官者。即令作线往拏。俟拏获审明。照格升赏。至各地方官于逆犯逃逸过境。或在本境藏匿。均有应得处分。但伊等此时果能认真缉捕。其从前逆犯过境。及在境藏匿。亦一概免究。专录其获犯之功。经此次剀谕之后。伊等当激发天良。共加奋勉。同心协心。庶不至遗孽逋诛也。将此通谕知之。　　

○庚午。谕军机大臣等、朕上年中途回跸。未经谒陵。方寸耿耿。至今寤寐莫释。且自回京以来。办理逆案。渠魁迅获。余党悉诛。滑县贼巢。三月殄灭。陕省窜匪。两月荡平。溯计军兴。鲜有如此之迅速完善者。现在中外敉宁。仰赖祖考恩佑。朕感深寅畏。若不躬申叩谢。于心实觉难安。那彦成任事后。能于六月以前。将地方各事宜经理妥协。即于七月内具奏。朕当降上

□日、诹吉于八九月闲、恭谒东陵。敬申忱悃。此次专为谒陵谢恩。不赴盘山。不往南苑。按程往返不过七日。即地方承办差务。断不致多劳民力。该督务善体朕意。妥为筹备。将此谕令知之。　　

○又谕、滑县知县强克捷猝遭逆匪构乱。惨及全家。殊堪矜悯。著于韩城县为之建立专祠。将强克捷并伊家从难者、一并列祀以旌荩节。又据章煦奏称、逆匪冯克善、于上年劫出李文成突入县署时。将强克捷戕害。强克捷有女挺身骂贼。不受污辱。惨被贼匪倒钉厅柱。脔割毙命。并著查明据实声叙、奏请建坊旌表。以慰贞魂。将此谕令知之。　　

○辛未。谕内阁、侍讲学士蔡之定奏、请行用楮钞一摺。所奏泥古迂谬。断不可行。前代行用钞法。其敝□大百端。小民趋利若鹜。楮币较之金钱。尤易作伪。必致讼狱繁兴。丽法者众。殊非利用便民之道。且国家经费。量入为出。不致遽形匮乏。何得轻改旧章。利未兴而害已滋甚乎。如系台谏之员。建言纰缪。因其与有言责。尚可将原摺掷还。无庸置议。该学士系文学之臣。以迂腐之见。率陈奏牍。实属越职。蔡之定著交部议处。以为妄言乱政者戒。　　

○壬申。谕内阁、御史辛从益奏、请厘正文体、严禁怀挟、一摺。所奏是。国家设科取士。制艺代圣贤立言。必以清真雅正为宗。六经皆载道之文。其中并无奇文僻字。凡天地民物之理。包括靡遗。近日士子罔知潜心正学。猎取诡异之词。挦扯饤饾。以艰深文其浅陋。敝习相沿。大乖文体。况言为心声。尤足觇人器识。士子进身之初。先由诡遇。及试以政事。其于是非邪正之辨。治乱得失之原。皆懵然不解于心。欲望其通达政体。以圣贤之学坐言起行。岂可得乎。嗣后乡会试考官、校士衡文。务各平心持鉴。别裁伪体。＜闲＞拔真材。如有将支离怪诞之文、目为新奇、妄行录取者。经磨勘官摘参。必将原考官严加惩处。至策对以觇博洽。亦必贯通经史。所对与所问相比附。方称通才。乃剽窃胥钞。竞为怀挟。以售其欺。尤属大干功令科场特派亲信王大臣搜检。原以禁绝敝□大端。近日亦颇疏懈。并著申谕遵照定例。认真搜查。毋得视为具文。以正文风而端士习。　　

○癸酉。谕内阁、乡会试搜检。凡士子所携场具。均有限制。以禁怀挟而拔真材。乃奉行既久。视为具文。闻近日士子、竟有携带坐褥入场者。坐褥厚装绵絮。其中夹带之敝□大。事所心有。不可不严行查禁。著礼部先期广张告示。严行晓谕。嗣后士子入场。所携铺垫器具。务遵照定例、氊无里、皮无面、以便搜查。傥有不遵定制。仍带用有里面氊皮坐具者。经搜检王大臣等查出。立将所带坐具扣掷。不准携入内场。若查有夹带。另行照例惩办。该士子等务各凛遵法度。毋蹈愆尤。　　

○又谕、御史申启贤奏、请申明地方官巡历乡村之例、宣扬教化、责成吏治一摺。州县为亲民之官。职司教养。循良之吏。敦本善俗。日以民事为先。务使小民家给人足。户尽可封。自不致草窃奸宄。流而为匪。即如上年逆犯林清、以草泽奸民。辄敢首倡逆谋。煽惑徒党。推原其故。该逆等习见乡民趋利如鹜。动之以利。即可得其死力。而市井恶少。贪淫忘耻。该逆等所习邪教。又复男女无别。诱以所好。一经陷溺。虽至丧家亡身。冥然不知悔悟。其闲大奸巨猾。除林清、李文成、牛亮臣、冯克善数犯。实系谋为不轨。罪恶贯盈。其余附和之徒。并不知谋逆为何事。不过意图抢劫掳掠。以遂其欲而已。深维致乱之由。实因州县各官、因循怠玩、不能教养之所致也。夫长吏为齐民表率。言教不如身教。司民牧者。朝廷优之以爵禄。乃不为朝廷尽教养斯民之责。素餐怠事。惟思保全禄位。此其自私之心。亦与贪利忘义者何异。今欲化民俗。先饬官常。著各省督抚大吏、倡率各州县官。受任一方。即以一方之民事为己责。劝农桑。兴学校。民之所利、亟为兴之。民之所苦、亟为除之。无论通都僻壤。公务之暇。轻骑减从。亲赴闾阎。体察民情。旌别淑慝。绥集善良。而发奸摘伏。亦隐寓其中。一邑举其职。则一邑安。一郡举其职。则一郡安。由郡而省。吏治修明。民气和乐。而天下安矣。朕谆谆训诲。尔长吏其共勉之。　　

○又谕、兵部议将在豫省打仗阵亡伤亡病故受伤各官兵等、照例分别恤赏。俱著照所议行。本内列有乡勇一款。此次巢□刀捕逆匪。节经降上□日不准募用乡勇。该大臣率行咨请恤赏。该部即应议驳。乃率将阵亡乡勇、照步兵例议恤。受伤乡勇、照官兵三等伤减半议赏。殊属非是。所议不准行。惟是该省业经募用在前。同一阵亡受伤。所有恤赏银两。著该省自行照数捐廉给发。不准列入报销。用昭体制。　　

○甲戌。遣官祭历代帝王庙。　　

○谕内阁、松筠奏、审明玉努斯邀功捏报、妄杀四命、及擡价卖粮、苦累回众各款、分别定拟一摺。此案玉努斯捏造逆裔萨木萨克子嗣。遣人带信敛钱。将毛拉素皮等刑逼成招。四人同罹重辟。业据玉努斯供认属实。本应照松筠所拟抵罪。惟玉努斯因奸娶仆妇色奇纳、被其镇压蛊惑。种种唆使。以致迷惑颠倒。行类疯狂。业将色奇纳正法。玉努斯尚有一线可原。且伊祖额敏和卓、著有勋劳。伊父伊斯堪达尔、宣力多年。姑援议功之例。稍从末减。玉努斯著加恩免死。解往伊犁永远监禁。案内首先诬捏之阿布都拉仔斯一犯、及肆行迎合之伊弟里斯巴克依一犯、实属罪无可贷。松筠于审明后。已按例正法。其阿布都拉一犯、妄拏无辜。但到案即行供明。著照所拟免死。发往黑龙江给兵丁为奴。其余各犯。均著照松筠所拟完结。至从前被诬案内、发遣黑龙江之回子呢雅斯素皮、库察克、二名。及毛拉素皮等四名缘坐家属。自应一体昭雪。即行释回。其呢雅斯素皮、库察克、二名。于归途经由吉林。已罚令铁保捐给盘费银两。并著松筠传谕哈丰阿、该回民路过乌噜木齐时。亦令捐给银两。以示罚惩。其另摺所奏查抄估变赃物。除解京交纳外。余著松筠查明被累回众及台站回子、一体给赏。至被诬之毛拉素皮等四名家属、及现在释回之呢雅斯素皮、库察克、二名、无辜冤滥。情殊可悯。著松筠将抄变银物。优为赏给。以示矜恤。叶尔羌阿奇木伯克贝子迈哈玛特鄂散等、随同松筠平反此案。认真查办。贝子迈哈玛特鄂散、著加恩赏给大缎二匹。阿奇木玉素布伊萨克玛木特三人、各赏给大缎一匹。即于该处库项内动用分赏。以示奖励。　　

