<!-- { "loadSidebar": true } -->
○谕内阁、铁保等奏、举监讦控厅营侵冒、旋复恳求详销、请旨分别解任斥革审究一摺。此案文生詹学燧等、以守备吴国栋、通判潘礼、承修石工。以新作旧。先后具控。旋据自行呈明、系属意揣无从指实。恳请详销。复经文生王振祖等、以詹学燧等起灭自由、明系贿和等词续控。经铁保等饬属研讯。又据王振祖等称认疑系暗中贿和、并无实据等语。河工厅营各员、承修石工。如果有以新作旧朦混侵冒等敝□大。例应由该管上司随时查察。严参惩办。该地方绅士事不干己。其渎控显有别情。况此次该举监等、始则控词确凿。继复坚称无据。呈词反覆。若非挟制官长。即系藉端讹索。此等劣生结习。最为可恶。必当彻底根究。所有被控之扬河通判潘礼、高宝河营守备吴国栋、及原告之文举新选青浦县学训导李廷镜、著分别解任扣留。武举邢天贵、文生詹学燧、范棨、贾梁、捐职从九品戴峦、著先行斥革顶带。交铁保等提同全案人证。严加讯问。并一面委员查验该厅营所修工段。是否有以新作旧情敝□大。无难查勘而知。如审明所控属实。即著将该厅营据实参奏。而原告李廷镜等、希图挟制索诈。亦当治以应得之罪。傥研讯全属子虚。则原告等把持诬捏。肆意讹诈。即按律从严定拟。以惩刁风。　　

○己丑。湖北巡抚章煦请假葬亲。允之。以安徽巡抚董教增、暂署湖北巡抚。安徽布政使鄂云布、护理巡抚。　　

○缓徵两淮富安、丁溪、草堰、刘庄、伍佑、新兴、板浦、中正、临兴、九场、水灾本年灶课。　　

○庚寅。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○辛卯。上幸北海。阅冰技。　　

○谕内阁、户部奏、申定章程严催积欠一摺。据称各省丁赋、自嘉庆元年起至十一年止、除因灾缓带徵外、仍有未完银八百八十六万一千八百余两、诚恐不肖官吏有侵蚀亏挪情敝□大、应将钱粮未完处分、严定章程、如有参限将满例应降革者、该督抚不得代为推卸擅请调署等语。各省丁赋。关系度支经费。国家生齿日繁。费用倍增。我朝取民有制。从无加赋之事。惟藉此每岁正供。量入为出。岂容积有亏欠。乃江南等省、自嘉庆元年以来、至十一年止。尚有据报未完银八百八十六万余两。朕廑念民依。凡稍有灾歉之区。无不降旨施恩。立予蠲缓。现在户部摺内。尚有各省缓徵带徵银三百八十五万余两。不在此列。小民具有人心。于岁入正供。自当输将踊跃。即闲有拖欠。亦何至多至数百万两。总由地方官任意因循。徵催怠惰。甚或有侵挪亏蚀情敝□大。皆未可知。而上司护惜属员。往往曲为地步。凡涉参限将满。应罹降革处分。则为之调署别缺。俾接徵之员另行开限。州县恃有此规避之法。又复何所儆畏。无怪乎各省积欠如此之多也。嗣后州县遇有钱粮处分参限将满。户部随时知照吏部。不准调署他处。如该上司违例调署者。将该上司一并参处。督抚等务当督饬所属。各行激发天良。于应徵款项。按限催徵。不得任意因循。罔顾国计。将此通谕知之。　　

○又谕、此案富尔瑚讷、前于责打王魏氏魏二之时。杨世英一同在署。向其阻止。富尔瑚讷坚执不从。径行责打。有妨杨世英颜面。适彼时墙外有人叫好。富尔瑚讷杨世英同饬役捉拏。迨拏到二人。杨世英并未讯明。即混行责处。显系逞忿挟私。亦不留富尔瑚讷颜面。全非为公事起见。前此都察院于查明覆奏摺内、不将杨世英逞忿滥责之处。一并请交部议。办理本属疏漏。经朕详核案情。将该二员一体惩处。实权衡至当。即廷臣等亦俱以为平允。乃御史汪如渊、以都察院查办此案、外闲传言情节多未确实、请另行确讯等情具奏。当令军机大臣查办。仍与都察院所讯情节相符。试思富尔瑚讷所责。尚系案内之人。杨世英所责。乃案外之人。彼时该二员一同饬拏。而滥责无辜。出自杨世英主见。核其情节。即将杨世英处分重于富尔瑚讷、亦不为过。朕办理庶政。务在持平。将杨世英富尔瑚讷退去御史。均行交议。尚有何偏畸。而汪如渊此奏、直有意袒庇杨世英。殊蹈官官相护恶习。此风断不可长。汪如渊著交部议处。　　

○予云南故御史钱沣、直隶霸昌道张文达、入祀乡贤祠从署巡抚云贵总督伯麟等请也。　　

○壬辰孝庄文皇后忌辰。遣官祭昭西陵。上诣慈宁宫寿康宫行礼。　　

○癸巳。命仪亲王永璇、成亲王永瑆、庆郡王永璘、分诣天神坛。地祇坛。太岁坛祈雪。　　

○谕内阁、长麟奏、校阅督标官兵马步弓箭软弱者甚多、官弁弓马亦多生疏、请将本标中军副将刘管城、交部照例议处等语。甘省为边圉重地。驻劄兵丁。应训练精熟。以成劲旅。兹长龄奏查阅督标官弁兵丁。技艺均属平常。附守备明志、照议革职。副将刘管城、交部议处外。倭什布前在总督任内缘事获咎。节次降为笔帖式。令其在乌噜木齐效力行走。今查出督标营务废弛。伊实难辞咎倭什布著革去笔帖式。以示惩儆。布政使蔡廷衡、屡经护理总督印务。咎有应得。亦著交部议处。余著照该督所奏办理。　　

○赏广东乡试年老诸生梁灿等六十二名、举人、副榜、有差。　　

○上以岁暮祫祭太庙。自是日始。斋戒三日。　　

○甲午。谕内阁、阮元等奏审拟已革勒休知府熊之书具摺参奏豫省大小官员演习翻禽、侵欺舞敝□大等款一案。逐加查究。全属虚诬。惟彰德府知府黄鸣岐、前在祥符县任内捐升知府时。亏欠银一千二百余两。事后始解项划补。实系亏欠在前捐升在后。难保无挪移情敝□大。黄鸣岐著即彻回开缺。仍交部严加议处。马慧裕于奏留黄鸣岐时。未将该员亏项查出。亦难辞咎。著交部议处。又前次筹买协济直隶米石案内。豫计津贴银九万两。经署藩司陈钟琛议详于通省州县摊捐办理。及协济事竣。除津贴外。尚多余银五万余两。既未能核实豫计。又不及早分还。久贮司库。遂议生息充公。实有未合。陈钟琛著交部议处。又温承惠堂弟捐升州同温承祚妻舅试用县丞彭骥、前在豫省赴工效力时。系在温承惠未到河工总局以前。及衡工合龙。奏准改拨河工遇缺即补。亦非温承惠所保。但温承惠于例应回避之员、未经据实声明。究属非是。温承惠著交部照例议处。至熊之书由知州擢升知府。且系原任巡抚熊学鹏之子。乃因患病勒休。疯狂愈甚。辄敢违例递摺呈奏。罗列多人。并以演习翻禽邪说。诬及河南通省官吏。其获罪甚重。律以反坐。实所应得。阮元等将该革员解回原籍锁禁。殊属轻纵。阮元广兴俱著交部议处。熊之书著交阮元派委文武妥员。解赴吉林。交与秀林锁锢收管。不拘年限。如果疯病就痊。再行具奏请旨。傥仍肆意癫狂。妄言滋事。亦即据实奏明。候旨办理。余著照所拟完结。　　

○又谕、吏部议处御史汪如渊请照徇庇例降三级调用一摺。此案先据杨世英参奏富尔瑚讷。有旨交都察院堂官秉公查奏。嗣都察院查明奏上。朕详核情节。以富尔瑚讷杨世英二员、均各任性挟私。逞忿滥责。都察院原奏未请将杨世英议处。不免疏漏。特降旨将该二员一并彻去城差。革退御史。分别降补。仍俱交部议处。乃汪如渊率以都察院查办此案情节未确。奏请另行覆讯。因复交军机大臣查办。其所讯情节。仍与都察院原奏无异。试思富尔瑚讷之责王魏氏魏二。原系案内之人。其意是否面辱杨世英、尚属悬揣。而杨世英责处墙外拏到二人。则系案外无干之人。显为羞辱富尔瑚讷颜面。此而不加惩处。岂为情理之平。设都察院将杨世英一并请付吏议。汪如渊系属同官。即不应意存袒护。辄行论奏。况原议疏漏。出自上裁。特行交议。复有何屈抑乎。朕办理庶政。一秉至公。如所降谕旨。于事理稍有畸轻畸重。或臣工献可替否。朕必虚己乐从。今此案处分。本无偏倚。即在廷诸臣。亦佥以为平允。而该御史妄摭浮议。袒庇同官。此风断不可长。即照部议将该员降三级调用。实属咎由自取。念其究系言官。汪如渊著加恩改为降一级。以六部主事用。此案朕因系初次示惩。姑从轻议。嗣后若各科道蹈官官相护恶习。遇有公事本无错误。而逞其私见。妄行争执。必当从严惩办。不能复邀宽典也。　　

○乙未。以岁暮裕祭。遣官祭太庙中殿后殿。　　

○丙申。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

○丁酉。上御保和殿。筵宴朝正外藩。科尔沁、喀喇沁、巴林、敖汉、翁牛特、喀尔喀、柰曼、阿拉善、阿巴噶、浩齐特、苏尼特、乌珠穆沁、土默特、阿巴哈纳尔、鄂尔多斯、杜尔伯特、绰罗斯、青海、土尔扈特、额鲁特、王、贝勒、贝子、公、额驸、台吉、塔布囊等、及朝鲜、暹罗、琉球国王正副使等、随文武大臣。依次就坐。诸乐并作。上进酒。召左翼科尔沁卓哩克图亲王噶勒桑栋罗布喀喇沁亲王衔扎萨克郡王满珠巴咱尔、科尔沁扎萨克郡王和硕额驸索特纳木多布斋、科尔沁扎萨克郡王敏珠尔多尔济、巴林扎萨克郡王索特纳木多尔济、敖汉郡王干萨巴拉、喀喇沁扎萨克贝勒丹巴多尔济、右翼喀尔喀扎萨克亲王固伦额驸拉旺多尔济、喀尔喀土谢图汗车登多尔济、喀尔喀扎萨克图汗兼郡王布尼喇特纳、阿拉善扎萨克亲王玛哈巴拉、柰曼扎萨克郡王巴勒楚克、回部郡王衔贝勒哈迪尔、土默特扎萨克贝子固伦额驸玛呢巴达喇、至御座前赐酒成礼。　　

○是月。两广总督吴熊光等奏查明通省未结积案。赶紧清厘。得旨、卿等勉矢诚以立心。勤以治事。恩以安良。威以去莠。则次第就绪。驯致太平。若因循姑息。不可问矣勉之。　　

○是年。旌表孝子、安徽等省许生栋等十二名。孝女、江苏等省赵秉清等三口。守节合例、宗室恒燉妻那拉氏等八口。满洲哈达妻瓜尔佳氏等一百口。蒙古常明妻诺关岱氏等二十三口。汉军孙库妻马氏等三十口。各省驻防扎朗阿妻唐氏等一百四十八口。直隶等省杨文乐妻王氏等八百七十三口。夫亡殉节、直隶等省孔继沣妻李氏等二十九口。未婚守志、满洲扎拉芬聘妻伊尔根觉罗氏。江苏等省赵时椿聘妻同氏等二十五口。百岁寿民、妇、浙江等省程应斗等二十三名口。五世同堂、四川等省方志绪等三十二家。各给银建坊如例。　　

○一产三男、奉天等省杨泰之等七家。　　

