<!-- { "loadSidebar": true } -->
○庚申。谕军机大臣等、昨据惠龄奏、安襄一带。贼人生长熟习。因思军营雇募乡勇甚多。且百姓中必有素属良善。切龄贼匪者。何不令作为乡导。访明偏僻小路。或声东击西。或出其不意。邀截迎击。即于贼人窜逸小路。豫为埋伏计诱。用兵之道。在于出奇制胜。并有以少击多。以寡胜众者。岂贼匪万余。必须官兵数倍攻围。方能剿净乎。将此传谕知之。　　

○调盛京礼部侍郎德瑛、为盛京刑部侍郎。以都察院左副都御史宝源、为盛京礼部侍郎。　　

○调镶白旗汉军副都统黄文燝、为广州副都统。广州副都统范建中、为镶白旗汉军副都统。　　

○辛酉。上还宫。　　

○壬戌。上诣大高殿行礼。　　

○辛圆明园。　　

○谕内阁、本日召见福建建宁镇总兵德克登布、人甚平常。奏对亦不明晰。且该员从未出兵。难胜总兵之任。德克登布。著以头等侍卫用。所有福建建宁镇总兵员缺。著魁伦于海坛镇特克什布、金门镇富森布、二员内。奏明拣调一员。其所遗水师一缺。著许廷进补授。　　

○明亮等奏报、擒获产逆吴廷玉、吴廷英等、押赴平陇正法。得旨嘉奖。　　

○改建贵州铜仁府属嗅脑地方石城。从巡抚冯光熊请也。　　

○癸亥。以故喀尔喀扎萨克贝子巴尔准多尔济子喇什纳木扎勒、袭爵。　　

○转兵部右侍郎富俊、为左待郎。　　

○甘肃布政使张朝缙、缘事革职。以四川按察使杨揆、为甘肃布政使。　　

○甲子。孝圣宪皇后忌辰。遣官祭泰东陵。　　

○上侍太上皇帝诣恩慕寺恩佑寺行礼。　　

○以贵州贵西道张继辛、为四川按察使。　　

○调江宁副都统策巴克、为京口副都统。更名阿玉什。以太原城守尉赓音苏、为江宁副都统。　　

○乙丑。宜绵奏报、攻克太平通天观。斩贼首黄自荣等、得旨奖赉。赏道员李鋐、知府托铭、参将李文蔚、游击永明、韩以明、谢开先、花翎。都司张应魁等、蓝翎。余下部议叙。赏兵丁一月钱粮。　　

○惠龄等奏报、进剿禹山等处贼匪。得旨嘉奖。赏三等侍卫。色克通阿、台斐英阿、保邦、巴图鲁名号。协领吉善、游击六十五、泰安、那尔泰、都司刘管城、李英多、张攀桂、花翎。防御西林泰等、蓝翎。侍卫额尔金泰等、升擢有差。　　

○丁卯。谕军机大臣等、据冯光熊奏、南笼府狆苗滋扰。驰往查办。该处狆苗纠众焚抢。自系与湖南苗匪气类相通。勾结窃发。此时冯光熊虽已前往。但贵州苗疆关系紧要。一切调度机宜。恐冯光熊一人照料难周。现在黄柏山贼匪。已经管兵连夺贼卡。即日歼除。无须勒保在彼帮办。著即轻骑减从。驰赴南笼。不必再带攻剿黄柏山之兵。至黔省现调官兵。尚恐不敷。并著珠隆阿。张玉龙。即将应彻回贵州之兵。速行带领前赴南笼。或再将他省应彻之兵。酌一一二千名。总当星速剿捕。以期蒇事。　　

○戊辰。上奉太上皇帝命。敕谕暹罗国王郑华、九服承风。建极著会归之义。三加锡命。乐天广怙冒之仁。旧典为昭。新纶用沛。尔暹罗国王郑华、屡供王会。久列藩封。兹于嘉庆二年。复遣使臣奉表入贡。鉴其忱悃。允荷褒扬。至以天朝叠庆重厘。倍呈方物。具见国王输诚效顺。弗懈益虔。实属可嘉。国家厚往薄来。字小柔远。自有定制。更念尔国僻处海陬。梯航远涉。业经备物呈进。若从摈却。劳费转多。是以特饬所司。将此次所进贡物。俱行收受。加赐国王文绮等件。嗣后祇须照常呈进一分。毋庸增添。如国王仍前备进两分。即饬广东督抚发还一分。以昭定制而示体恤。王其祗承眷顾。益懋忠纯。永膺蕃庶之恩。长隶职方之掌。钦哉。特谕。　　

○谕军机大臣等、吉庆等奏、击沈陈阿宝夥匪船只。拏获盗犯冯亚四等、据供前因患病。未与出洋。但前此抢夺陈阿宝尸身盗船。曾否得有下落。又前解到夷匪阮亚星等、所供光中景盛字样。现讯之该犯。据供光中系景盛父亲。光中病故。即系景盛接手。光中是否黎姓支裔。抑即系阮岳占据年号。其接手之景盛。是否系阮岳之子。此等外夷名号。原无足重轻。著吉庆于无意中留心查访。遇便具奏。　　

○朝鲜国王李算、遣使表贺万万寿、万寿、冬至、元旦、四大节。增贡方物。赏赉筵宴如例。　　

○己巳。上侍太上皇帝还宫。　　

○庚午。孝仪皇后忌辰。遣官祭陵寝。　　

○成都将军观成等奏、逆首徐添德、自焚掠东乡后。近又密行勾结巴州所属之方山坪王家寨等处贼匪。将达州至太平大路阻塞。奏入。谕军机大臣等、现在索费英阿、带兵由太平前至达州。城池粮道。均可无虞。前据宜绵等已将太平等处贼匪剿净。前赴东乡。正可沿途剿杀。肃清大路。而兴汉镇艾如文。又已到营。朱射斗。所带川兵。计日亦到。军威壮盛。想宜绵观成等、现已会商夹攻。收复东乡县治。徐添德既为首恶。著宜绵等留心擒获。傥能生擒解京。尽法处死。尤足快人心而抒众愤。　　

○辛未。谕内阁、据正蓝旗蒙古都统奏、将应袭佐领及岁人员。带领引见。凡进呈承袭佐领家谱时。于原立佐领下贴黄签。于分管佐领下贴别色签。方能了然。该旗并未发别贴签。祇写分袭几次。殊不明晰。别旗亦无此等款式。除将该都统等申饬外。朕览此佐领原委。伊本族祇有三佐领。后又增分管三佐领。今伊本族人数无多。且俱年幼。色布腾一家即占三佐领。亦觉太过。除将色布腾、巴彦库、勒哲依、所袭原立佐领仍留外。岳木充所出原立佐领员缺。改令现袭分管佐领之富明阿承袭。于分管三佐领内。留一佐领。著额尔德尼承袭。其余二佐领。即改为公中佐领。该旗拣选应补人员。带领引见。　　

○谕军机大臣等、本日兵部带领引见。内有浙江原任千总金有良一员。系长麟在总督任内。于八法内。循例以该员人材软弱劾参。经部照例议以革职。今看其人年力尚未衰迈。不至软弱。遽予罢斥。似觉可惜。且长麟在总督任内。即属阘茸无能。其所参劾。未必公当。已降旨将该员仍发浙江以千总用矣。但恐该员从前在任时。或实有别项劣迹。亦未可定。著传谕玉德、于该员回浙后。留心察看。如果实有劣迹。即应据实指参。不可稍事姑容。若尚堪录用。即可照例补缺也。　　以福建澎湖协副将李南馨、为金门镇总兵官。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。二月。壬申朔。予四川阵亡参将杨治宁、祭葬世职如例。　　

○癸酉。上御乾清门听政。　　

○以举行仲春经筵。遣官告祭奉先殿。传心殿。御文华殿经筵。直讲官德明、刘墉、进讲中庸人道敏政地道敏树。讲毕。上宣御论曰。中庸为论道之书。而子思载孔子对哀公问政一节者。所以明道不贵乎空言。而在乎实政。政不能以自立。而在乎得人。故首举人存政举之说。而申之以人道敏政地道敏树之二言。所谓敏者勤之效也。虽有良法美意。具于方册。而不得奉行之人。则治功不奏、虽得奉行之人。而不励勤敏之志。则庶事无成。犹播植在地。而栽培溉灌皆懈弛焉。何以收农圃之功哉。是知人君欲戒丛脞之萌。而劭承平之绩。必以得人勤政为本。直讲官庆桂。金士松。进讲书经是彝是训于帝其训。讲毕。上宣御论曰。箕子论道。先言洪范。盖人君一身。为臣民表率。使天下可法可则。所谓建其有极。用敷锡厥庶民。其理则为斯人彝伦所日用。非谓高远幽深。其训则为后世彝伦所效法。非可变更移易。理本于天。人君代天赞化。敷言纯乎天理。非人君所自为训。即上帝之训也。天何言哉。人君代之言耳。立极治民。一言一行。呼吸之闲。无不与天合德。雨露雷霆。政刑德礼。凡所以鼓舞万民。教治百官。莫不与化工相协。此皇极居中数中位。以为叙彝伦之大本欤。礼成。上幸文渊阁。赐讲官及听讲诸臣茶。复赐宴于本仁殿。　　

○遣官祭关帝庙。　　

○以詹事府詹事曹城、为内阁学士。兼礼部侍郎衔。翰林院侍读学士舒聘、为詹事府詹事。大理寺少卿富昆、为光禄寺卿。安徽布政使西成、为奉天府府尹。　　

○以江南丰工合龙。加河东河道总督李奉翰、太子太保。赏山东布政使康基田、花翎。游击衔杨克荣、蓝翎。余升擢有差。　　

○予贵州征苗阵亡游击廖寅、伤亡游击陈绍先、祭葬世职如例。　　

○甲戌。调云南布政使熊枚、为安徽布政使。以云南按察使陈孝昇、为布政使。陕西督粮道孙藩、为云南按察使。　　

○户部议准、陕甘总督宜绵疏报、奇台县、并乌噜木齐塔西河所、开垦地九顷三十亩。照例升科。从之。　　

○乙亥。上以祭社稷坛。自是日始。斋戒三日。　　

○丙子。命兵部右侍郎李潢、提督江西学政。　　

○以固伦额驸内务府大臣丰绅殷德、兼銮仪卫銮仪使。　　

○丁丑。祭先师孔子。遣成亲王永瑆行礼。　　

○旌表守正捐躯安徽六安州民闻在祥妻王氏。　　

○戊寅。祭大社大稷。上亲诣行礼。　　

○幸圆明园。　　

○是日。未刻。皇后崩。上还宫。至吉安所临奠。　　

○谕内阁、本日皇后薨逝。一切典礼。仰蒙皇父太上皇帝特降敕旨。加恩照皇后例举行。第思朕日侍圣慈。一切禀承睿训。所有辍朝期内。各衙门章疏及引见等事。仍著照常呈递。王公大臣官员等、虽有素服之例。但皇后册立甫及一年。母仪未久。且昕夕承欢。诸取吉祥。此七日内。圆明园值日奏事之王大臣等、及引见人员。俱著常服。惟不挂珠。此礼以义起。天下臣民等、自当共喻朕崇奉皇父孝思。敬谨遵行。副朕专隆尊养至意。　　

