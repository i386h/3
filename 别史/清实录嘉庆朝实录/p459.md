<!-- { "loadSidebar": true } -->
○命五城于冬春二季。设厂煮赈。　　

○赏广宁门外普济堂煮赈小米三百石。　　

○戊辰。谕内阁、文孚奏、审拟土默特骁骑校巴勒当控告佐领达什德里克各款一案。讯明原任绥远城将军永庆奏请将库贮驼价交商生息、给土默特公用一事。奏准之后。曾收受致谢银一千八十两。此事永庆具奏时。朕因伊为调剂土默特旗人起见。是以加恩允准。各省将军都统等。经朕＜闲＞授钜任。遇有关涉旗人生计事宜。自应体察情形。据实具奏。其可否允准。悉听上裁。及降旨准行。该将军都统等、惟应宣扬德意。使知恩出自上。若有意市恩邀誉。甚至从中渔利。尚复成何事体。今永庆竟敢得受馈谢。数至盈千。非但沽名。更兼图利。政治敝□大坏。一至于此。此后设有臣下恳请加恩之奏。朕不能不疑其别怀私意。而该将军都统等、亦或因迹涉嫌疑。凡有调剂旗人生计之事。延搁不办。所关匪细。永庆服官中外。历有岁年。朕因其资格较深。尚屡加擢用。实不料其簠簋不饬。可见知人之难。使其身尚在。必当重治其罪。以儆贪婪。今业经身故。其子又属幼稚。姑从宽免究。其从前所得恩予敬僖谥法。即行追夺。所有入已银一行零八十两。著该旗于伊家属名下。限一月内如数追出入官。毋任拖延。嗣后各将军都统等、惟当公以莅事。廉以律身。一切应行加惠有益旗人事宜。仍随时入告。若得旨俞允。而愚陋无识之徒。复有感激私恩敛银致谢者。不惟不应受纳。并当将馈送之人指名参奏。朕必嘉其公正。加以奖褒。若以国家惠下之典。攘为已德。并于中得受贿赂。一经发觉。惟有执法严惩。不能稍从宽宥也。将此通谕知之。。　　

○赈直隶高阳、任邱、二县、被水灾民。并免本年额赋。缓徵大名、南乐、清丰、冀、衡水、宁晋、安、新安、霸、大城、肃宁、沧、青盐山、十四州县、水灾旱灾新旧额赋。并借给耔种口粮有差。　　

○是月。新授浙江学政刘凤诰奏谢。得旨、衡文校士。以公清为本。大吏道府声名。地方丰歉。洋盗情形。随时密奏。不可露一字于人。不可存一分高兴见长之念。勉守此训。必能承恩。志之毋忽。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百八十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。冬。十月。己巳朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○颁嘉庆十三年时宪书。　　

○予赠太师礼部尚书奉宽、入祀贤良祠。　　

○庚午。上幸圆明园。南掌国使臣叭竜官鼎叭竜洒吗叭官洪等、于神武门外瞻觐。　　

○改湖南永顺协兼辖之古丈坪都司、归提督专辖。从总督汪志伊请也。　　

○缓徵安徽怀宁、桐城、太湖、望江、青阳、铜陵、建德、合肥、全椒、建平、和、寿、凤台、霍邱、六安、盱眙、灵璧、潜山、十八州县、水灾旱灾新旧额赋。并给凤台、寿、霍邱、六安、凤阳、怀远、天长、霍山、八州县、军民一月口粮。　　

○辛未。颁赐南掌国王召温猛缎匹。并赏赉使臣叭竜官鼎叭竜洒吗叭官洪等、有差。　　

○壬申。上以万寿节。御同乐园。赐王以下文武大臣、蒙古王公及外藩使臣等食。至乙亥皆如之。　　

○癸酉。谕军机大臣等、兴奎等奏筹议西宁善后事宜五条。所议多有可行。惟严谕各寺喇嘛不准滥与番子念经一条。于理不通。番族赋性愚顽。幸赖其敬重喇嘛。尚可劝令为善。即如此次沙卜浪滋事之初。喇嘛诺尔布即曾再四劝谕、以官兵到时不可抗拒。并因其不肯受劝。即欲另住焚修。该贼番果心存畏惧。仍向该喇嘛跪地哀求。欲其保救。经该喇嘛等带同前赴大营、顶经罚誓。是其信服有素。正可藉以化导冥顽。若如兴奎等所议。岂不阻其向善之心。而坚其为恶之念。且所称如该喇嘛等希图布施。不分黑白。滥与念经。一经查出。并将喇嘛严办。如此则将来设有滋事之人。讯出喇嘛曾与念经。并须将各寺喇嘛纷纷查办。尤多窒碍。此一条毋庸置议。又黄河北岸派兵驻守、并换班巡查一节。自应如此办理。惟摺内未提及青海蒙古派兵随同防守。尚未周到。应传谕蒙古等、以此时剿办贼番。大局已定。所有一切边界、本当交尔等自行防守。今天朝以尔等积弱之余。加恩卫护。特派兵六百名。加给口粮。在彼严密巡查。尔等岂有转不派兵自卫之理。即尔等所派兵数、不能有六百名之多。亦当酌派二三百名。随同防守。庶为得体。又严禁通事人等不许私入番地一条。所议甚是。汉人私入番地来往勾结。不但诓骗赀财牲畜。致启番众劫夺之渐。甚且透漏内地消息。指示内地路径。其酿恶不可胜言。嗣后非但通事人等不准私入番地。即内地民人、凡有通晓番语者、私自潜往。即系汉奸。亦当普行禁止。以杜勾结。又清查蒙古户口一条。蒙古东西散处。往往逃入番族。自当查明户口清册。送存青海衙门。以便查核。至摺内称近来蒙古竟有穿戴番子衣帽毫无区别者。尤为可恨。蒙古服色。循用已久。今竟穿戴番子衣帽。即属忘本。不但彼此混淆。且遇有番子抢掠等事。无从辨别。所关非细。著严谕蒙古王公等查拏严办。不可姑息。其循贵两厅同知、不拘用旗汉人员以资治理一条。均如所议行。又另摺称河北蒙古二十五旗、逃避番贼、有住居日月山卡内者、有逃至丹噶尔汛内者、现派总兵九十驱逐等语。所办殊未妥协。蒙古臣服已久。近年为番族所迫。逃入内地。今官兵剿定贼番之后。惟当向其劝谕、以贼番业经畏惧天威。不敢再有侵犯。尔等尽可自回原住地方。照常游牧。不必在此躲避。该蒙古等自亦情愿彻回。不致久占。或再设立鄂博。明立地界。并严谕民人蒙古番子、各守禁限。毋许搀杂。自不致再有彼此侵轶之事。可期边圉永臻宁谧。将此谕令知之。　　

○兴奎等奏、西宁剿办贼番办理粮运无误人员。州判李燿等、下部议叙。　　

○又奏、随营出力土司。赏韩辉宗等蓝翎。韩一提八拉等、升赏有差。　　

○甲戌。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭显佑宫东岳庙。城隍庙。　　

○上诣安佑宫行礼。　　

○御正大光明殿。皇子及王以下文武大臣官员、蒙古王公及外藩使臣等、行庆贺礼。　　

○丙子。翰林院编修戴殿泗、以旷误退出上书房。命大理寺少卿钱樾、仍在上书房行走。以礼部尚书王懿修、充上书房总师傅。　　

○赏顺天乡试年老诸生齐养浩等六十五名、举人、副榜、有差。　　

○丁丑。谕内阁、勒保奏、营员候补日久、恳请遇缺通融补用一摺。所奏非是。参将塞普徵额、乌勒洪阿、游击倭灵阿、造喜、自嘉庆五年拣发川省。彼时正值剿办教匪之时。若果该员等奋勉出众。自已早经题补。何以迟至七八年之久。尚未得缺。其无微劳足录可知。现在军务久已告蒇。所有随营出力之员。谅已陆续补竣。自不致过于淹滞。今勒保请将该员等、遇有推选缺出。挨次补用。殊不思部中应行推选之员。为数更多。若各省候补营员、纷纷奏补推选各缺。则候推候选人员、转形壅滞。于铨政殊有关碍。该督所奏不准行。仍著察看该员等、如果因在川需次多年。精力渐就衰颓。或未能通晓汉文。于营务不能谙习。即奏明饬令回京当差。若该员等尚堪外用。仍留川挨次题补可也。　　

○戊寅。皇后千秋节。宫内行礼如仪。停止筵宴、及在外公主福晋命妇行礼。　　

○谕内阁、张师诚奏、查明历任未结词讼起数一摺。外省词讼案件。未能即时清厘。叠经降旨训饬。该督抚等率以原告具呈批准后、往往不候听断。祇图拖累他人。或被告风闻逃避。一时拘传未能到案。以致日久稽迟。积压不结。殊不思原告具呈控诉。如果负屈含冤。方亟求申理之不暇。岂复意存观望。若凭虚诬捏。祇系讼师播弄是非。构衅唆使。尤当立时惩办。乃一味因循延搁。任令原告匿不候质。无怪案牍纷如。讼狱繁滋。刁风日长也。嗣后该督抚等于词讼案件。惟应饬令原告毋许擅离。并严拏讼师究治。以清积案而息讼端。所有闽省巡抚衙门未结词讼起数。汪志伊在任四年。未结案八百余件。莅任久而积案最多。温承惠在任七月有余。未结案三百余件。莅任未久而积案亦多。伊二人俱著交部议处。李殿图在任四年有余。未结案三百余件。核计年分未结之案较少。著交部察议。费淳在任未久。积案无多。著无庸议。　　

○己卯。上诣大高殿寿皇殿行礼。　　

○还宫。　　

○谕军机大臣等、前据阿林保等奏、朱濆匪船、自大鸡笼洋面剿败后、由台湾后山绕过蛤仔兰窜匿。现在赛冲阿、督率爱新泰、王得禄、巡缉防堵。足敷调派。所有剿除朱逆一事。即责成伊等妥为筹办。至阿林保奏、蔡逆由普陀洋北窜、李长庚等带领兵船蹑踪追捕情形。据称蔡逆贼目肥总即王准、王壑、壑即王铎、二犯悔罪投诚、恳请加恩释罪等语。该犯等为蔡逆帮内著名贼目。今据悔罪来投。自系因蔡逆穷蹙。与之拆夥。此等从逆滋事之犯。既经率众投首。自应法外施仁。宽其一线。但一经收抚之后。仍须设法安置。留心约束。竟不如遣令回洋。设计诱献蔡牵。转可收以盗攻盗之效。该犯等知有自新之路。自必倍加感奋。速擒巨憝。傥该犯等设计用闲。经蔡牵知觉被害。亦无关紧要。设复行逃窜。仍可拏获治罪。该督等当妥为抚驭。较之购线踹缉。事半功倍也。将此谕令知之。　　

