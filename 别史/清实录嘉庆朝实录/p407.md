<!-- { "loadSidebar": true } -->
○谕军机大臣等、德楞泰奏、贼匪此次攻扰焦家堡后、有向东南奔窜之势。关系紧要。该处东南、即系镇安商雒一带。路通豫省。该匪等从前随营充当乡勇。于官兵虚实、及川陕楚道路情形。均所熟悉。此次或由陕窜豫。俱未可知。除谕知马慧裕督饬两镇、带兵于各要隘严密防堵外。德楞泰总当顾住东南、将贼匪逼向西窜、聚而歼洗为要。至杨芳系宁陕总兵。所管兵丁、竟至叛逆。本有应得之咎。今带兵回省。又复绕道行走。及至石泉、与贼相近。未能迎头拦截。实属懈玩。著先革去翎顶。暂留本任。仍责令带兵剿贼。立功自赎。将此谕令知之。　　

○又谕、此次李长庚探明贼踪所在。追及蔡逆坐船。奋不顾身。直前攻击。以致身受数伤。实属勇往。不得复疑其恇怯逗遛。至蔡逆此次当兵船驶拢之时、先用火器长枪抵御。继复用瓷栀抛掷。可见盗船火药渐少。不能如前接济。近来各海口办理防堵。尚属严紧。但该逆当此铤走之际。船上火药既尽。其望接济更殷。自必多方设法。欲图透漏。该督抚尤当严饬各海口地方文武员弁、加意巡缉。有犯必惩。无许丝毫透漏。方为有益。傥有透漏者。从重治罪。首犯即行绞决。余犯定拟具奏。再李长庚称该提督所坐之船。为通帮最大。及并拢蔡逆之船。尚低至五六尺。是以不能上船擒捕。致被兔脱。殊为可惜。闽省兵船。前据该督抚等先后奏到、添造大号同安梭船。以资剿捕。并因大同安梭船一时赶造不及。请将大号商船先行雇用。均即降旨准行。现当剿贼吃紧之际。该督抚一面上紧筹办大船。派委将弁、送交李长庚。俾令乘坐追剿。庶擒渠不致久稽。将此谕令知之。　　

○以歼擒海盗多名。赏还浙江提督李长庚顶带。总兵官黄飞鹏、下部议叙。　　

○以故土尔扈特汗浩硕齐弟丹津旺济勒、袭爵。　　

○是日。驻跸海拉苏台南御营。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百六十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅。九月。乙巳朔。上行围。　　

○谕内阁、张师诚奏沿途塘兵递送部文积压迟延情形一摺。据称各省塘站拨设塘兵、凡部中发出公文、由驻京提塘发交塘兵逐站递送、江西省距京三十余站、部文迟至八十余日始行递到、本年八月初二日、接到京塘发递文报二十六封、共有三百余件、多系五六月闲所发、据安徽固塘镇管队禀称、系定远县塘兵朱广业积压、随赴定远县禀送县差兵书等阻不容禀、现经飞咨安徽抚臣饬提严究等语。各省塘兵之设。以备递送部文。自应沿途迅速赍递。方不致有贻误。乃江西省所接部文。多有迟逾。此次定远县塘兵。竟敢将应递江西部文积压至二十六号之多。怠玩已极。此项塘兵、皆由地方官召选承充。且本有稽查之责。今似此积压疲玩。地方官视为无足重轻。并不查明整顿。实为外省恶习。江西一省如此。则各省可以概见。除定远县塘兵一案、业据张师诚咨行安徽巡抚究办外。嗣后著各该督抚、严饬管有塘站之州县、设立章程。实力稽查。遇有递送各省部文。务须按限驰送。毋许稍有延搁。违者即行惩处。傥州县漠不关心。致有贻误。并著该督抚查明参处。以专责成肃邮传。将此通谕知之。　　

○命御前侍卫富翰、乾清门侍卫百顺、带领盛京、黑龙江、索伦、墨尔根等处官兵。驰赴陕西德楞泰军营。　　

○是日。驻跸舒木勒台御营。　　

○丙午。上行围。　　

○免陕西随征官兵借支银各三成。如四川例。　　

○是日。驻跸六道河御营。　　

○丁未。赐蒙古王、贝勒、贝子、公、额驸、台吉等食。　　

○是日。驻跸张三营行宫。　　

○戊申。谕内阁、我朝家法。凡遇讲武行围、及一切时巡典礼。扈从大臣官员兵丁等、均须马力驰驱。定制分别给与官马。俾资乘骑。大臣等禄入较优。故官给之马、为数较少。至官员兵丁等。则视其差使之繁＜闲＞。定马数之多寡。少者一二匹。多者三四匹。至虎枪处官兵、因其登陟山险。马力易疲。一人多至五匹。实为体恤官兵起见。迨差竣旋京。仍将原马交官。如有倒毙者。将马耳马尾呈验。仍令按价折交。此项马匹交齐后。仍饬所司加意牧养。俟需用时再行派拨。其收马放马时、均特派王大臣前往督察。立法至为详尽。历久遵行勿替。乃不知始自何年。官兵等竟有将官给红单私行售卖之敝□大。后遂相率效尤。视为常事。即王大臣明知此敝□大。并不参办。以致日久敝

□大深。牢不可破。实属非是。大有害于马政。每遇行营。该管兵等或数人合雇一仆役。驮载无多。自揣差使可以无误。辄将余马任意变卖。赚钱花用。回京时将马价折交。而察哈尔官兵、以应交之马多有羸乏、难于牧放。不若将马价收回。临时将下乘充数。较为易办。彼此两便。以致市侩奸贩、三五成群。随营朋夥。设法购买红单。牟利分肥。敝□大端百出。上年盛京途次、特命步军统领衙门盘获两案。当令查明严办。此次木兰行围。复经查获买单卖单者若干犯。可见积敝□大已久。群相习惯。几不知私卖红单、为违例犯法之事。即上年审办之案。该官兵等竟尚有懵然不知自蹈禁网者。今此案经特派大臣详讯定议。复敕令军机大臣、会同行在刑部逐加核议。降旨通行。自是之后、犯者即当照此科罪。不能稍从宽贷。著应领官马官兵之该管文武各大员、传到官兵人等、将此旨详悉宣示。务使家喻户晓。共知儆畏。庶不致以身试法。现已谕令兵部堂官、将官给领马红单数目。及一切收放事宜。悉心筹议章程具奏。自明年为始。官兵等领马一事。均须遵照新定章程办理。其放马收马、仍按旧制。总须实放实收。不得再有通融、致滋敝□大窦。将此通谕知之。　　

○旌表守正被戕江苏沭阳县民耿庆禄女耿氏。　　

○户部议准、陕甘总督倭什布疏报、大通县、开垦北川口外番地一百四十四段。照例升科。从之。　　

○是日。驻跸波罗河屯行宫。　　

