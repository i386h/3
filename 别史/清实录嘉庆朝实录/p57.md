<!-- { "loadSidebar": true } -->
○旌表守正被戕山西临汾县民张根子妻吉氏。　　

○己巳。遣官祭历代帝王庙。　　

○谕军机大臣等、明亮等奏、追剿张汉潮贼匪情形。皆系空言。不过因高均德屯聚广元。与额勒登保分兵追剿。敷衍具奏、明亮、兴肇、著再传旨严行申饬。惠龄等虽将凤凰寺攻克。歼毙贼目。而首逆仍未擒获。亦著传旨严行申余。至高均德一股。明亮等奏已窜至广元。而惠龄等又称接据苍溪县禀报、窜入该县地方。所奏互异。查明亮等奏摺。在惠龄等发摺之后三日。自系高均德由苍溪复窜广元现在额勒登保。业经带兵抄赴宁羌一带迎击。惠龄等自当酌量分兵。自南而北。两面夹击。何得专办徐添德、而置高均德于不问。伊等三人内、即当酌分一人、带领劲兵速赴广宁截击。方不致顾此失彼。陕省宁沔一带。宜绵等务须督率兵勇严密堵截。勿令贼匪乘闲北渡汉江。其郧阳竹山及归巴一带。现有景安、高杞等、亦当一体实力堵截。将此传谕知之。　　

○缓徵湖北各属、带徵元年二年、及荆门州本年、漕粮漕项银。并武昌、武左、黄州、德安、蕲州、襄阳等、六卫所、京山、钟祥、随、三州县、津贴等款。仍截留本年应运粮六万石。以裕民食。　　

○庚午。赏顺天乡试年老诸生于江元等三十二名举人、副榜、有差。　　

○甲戌。谕军机大臣等、司马騊奏、坝工盘头。业经裹住。拟从东西两坝进占。无庸另开引河。并于西坝上首。筑做挑水坝。俾进埽时。口门不致著重等语。自当如此办理。但该处漫工。非曹汛可比。经费大可减省。务当撙节办理。不可稍任工员稽延浮冒。至附近睢州一带被水地方。并著倭什布实力抚恤。又据李奉翰奏、亳州蒙城一带。涡河水势深通。尚未出槽淹及民居等语。盐奏稍尉。但该处低洼地亩。或恐有被淹者。不可不留心查勘。将此各谕令知之。　　

○加赈江苏丰、沛、铜山、邳、睢宁、宿迁、安东、桃源、海、沭阳、十州县、本年被水灾民。并蠲缓额赋有差。缓徵上元、句容、六合、上海、华亭、奉贤、丹徒、山阳、清河、阜宁、盐城、泰、东台、兴化、宝应、十五州县、额赋。　　

○乙亥。谕军机大臣等、据勒保奏将伊弟永保、发往军营效力一节。永保前在湖北军营。获罪甚重。拏解来京。不即按律治罪。仅禁囹圄。已属宽典。昨因勒保擒获王三槐。又复推恩释放。勒保系该处总统军务之人。若将伊弟发往带兵。勒保自必意存偏向。无论其在何路尽力与否。必为之设法邀恩。何以服众。此奏断不可行。将此传谕知之。　　

○以擒获逆首王三槐功。赏道员承勋、石作瑞、按察使衔参将薛大烈、巴图鲁名号。同知洪范、曹六兴、应先烈、知州许云霄、副将富森、参将皂禄、倭星额、唐朝臣、游击花良阿、都司陈胜龙、卢呈瑞、守备马隆、花翎。义民首贡生刘星渠、五品顶带花翎以通判用。知州赵来震等蓝翎。余升赏有差。　　

○旌恤贵州遇贼捐躯守备江涛妻陈氏、子其伯其绍其明其裕其中其文女闰成、州同曾艾妾余氏、陈氏子江表侄张盖英并仆段廷富等十一名、仆妇潘氏等三口如例。　　

○旌表守正捐躯广东新兴县民赖达妻温氏。　　

○丁丑谕军机大臣等、本年系停止勾决之年军机大臣会同刑部。将秋审朝审各犯情罪尤重者。照前例摘叙案由。请旨正法。缮摺具奏。朕详加阅看。核其情节。均属法无可宽。朱阿和、胡发藏、扎克达、李山、黎士华、张希满、熊兆文、周氏、黄金润、王帼有、缪六、陈大经、窦三则、杨士魁、赵小群、耿俊明、俱著照拟即行处斩。　　

○贷齐齐哈尔所属被旱灾民谷。加赏广宁门外普济堂煮赈小米三百石。　　

○己卯。予广东故明辽东总制袁崇焕入祀乡贤祠。从巡抚陈大文等请也。　　

○予四川陈亡前锋参领噶勒住、耀光、巴图鲁德通、护军参领伊林保、护军校牛得德克登布七克坛布、德成额蓝翎长巴凌阿祭葬世职护军特克申等七名。湖北阵亡伤亡前锋明林等九名。披甲六十三等五十四名。赏恤如例。　　

○庚辰。旌表守正捐躯河南确山县民刘周妻赵氏。　　

○壬午。谕内阁。据永琨奏乌里雅苏台调拨军需银两。请嗣后俱照解送茶叶等物之例。驿递解运等语。军需银两。最关紧要。自应运解。著即照永琨所请。嗣后此项银两。即照茶叶等物。一体由归化城驿递解送。　　

○命翰林院编修龙廷槐、在上书房行走。　　

○癸未。谕军机大臣等、惠龄等于初九日奏到攻克凤凰寺贼巢后。未据续有奏报、方以为伊等或俟首逆就缚。一并驰奏、及阅本日奏摺。祇系覆奏节次饬谕、空言搪塞。并未设法进攻。复称前调乡勇因兼旬阴雨。尚未到齐。实属藉词支饰。惠龄、恒瑞、富成、德楞泰、著传旨严行申饬。又军营支用钱粮。各有一定分例。今德楞泰奏称。每月支银五万四千余两。而粮员禀报、月需九万余两。多寡悬殊。著福宁据实查核。毋任藉词浮冒。至宜绵奏、筹堵川界窜匪情形。张汉潮一股。明亮等不能早为歼尽。转任其窜往南江。与高均德合夥且旬余以来。亦未见。伊等奏报、现在高均德等由南江折回广元额勒登保。已从百丈关一路迎剿正可合力夹击。务当趁此机会肃清一路。但摺内既称西乡潜匿贼匪追至司渡河经双德等带领兵勇入山歼戮净尽。是官兵大得腾仗贼匪歼尽无遗。则守备双德等又为何贼所戕。殊不可解。宜绵等并未亲临目睹。祇据禀报虚词入告。竟不知其自相予盾现在州判李晶。及彻回官兵内。有无在该处带兵目击情形者。著宜绵等切实询问据实登答。毋得稍有含混。　　

○甲申。上御勤政殿听政。　　

○以詹事府詹事文宁、太仆寺卿佛尔卿额、为内阁学士。兼礼部侍郎衔。詹事府少詹事曹振镛、为詹事。　　

○乙酉。缓徵河南睢、宁陵、商邱、杞、太康、淮宁、六州县、水灾本年漕粮。截留祥符等县漕粮内米豆十二万七千九十六石备赈。　　

○丁亥。孝慈高皇后忌辰。遣官祭福陵　　

○谕军机大臣等、勒保本日奏到之摺。仍不过派兵攻剿情形。并未能擒渠扫穴所办何事。勒保一路兵力较多况冷添禄一股。早经官兵围逼。困守穷山。何难直前进捣。乃屡以阴雨为词。冀掩其迟延之咎现已将届冬令。岂有阴雨不止之理。勒保一味支余。带兵株守。何时始能移师剿办他股贼匪前因伊拏获王三槐。封以公爵乃不知感奋。任意迁延。日久未获一首逆竟系器小易盈。心存满足。岂以朕能封之而不能黜之耶。况有功则赏。有过必罚。军之常纪。若始勤终惰。自蹈愆尤。即伊祖父传袭之爵。亦无难褫革。何况朕特恩赏给者耶。至林亮功等一股。又向合州邻水一带奔窜。富森布惟事尾追。并不能速行扑灭。亦属无能。富森布、刘君辅、均著传旨严行申余。又据额勒登保所奏、亦祇系带兵追杀情形。高均德等虽未阑入陕境。但所杀贼匪无多。高均德又与李全等合夥。奔窜阆中。仍未就获。其明亮等、所剿张汉潮一股亦尚在南江逃窜。均未能拏获贼首。实属无能。明亮、额勒登保、兴肇、俱著再传旨严行申余。　　

○戊子。上还宫。　　

○谕军机大臣等、刑部议驳、河南省审拟盗劫江苏铜山县巡检衙署一案。所驳其是。已依议行矣此案巡检衙署。虽建在乡村。即或房闲狭小但其规模款制自与民房不同。且盗犯等皆系该县民人。生长其闲。岂于本地官署。平日全未之知。亦无此理。该抚并未详细审究。率据该犯一面之词。遽请监禁侍质。殊属非是。至此案首夥多犯。现在仅获一名。亦应上紧缉拏。著传谕倭什布。即将此案遵照部驳。另行改拟具题。其未获各犯。并著李奉翰、费淳、饬属严拏务获。毋任漏网。　　

○以故科尔沁郡王喇什栋罗布子敏珠尔多尔济、乌珠穆沁辅国公玛哈布尔尼雅子济克济特扎布、各袭爵。　　

○以孟冬时享太庙。自是日始。斋戒三日。　　

○己丑。孝敬宪皇后忌辰。遣官祭泰陵。　　

○命五城于冬春二季设厂煮赈。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部二库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆三年。戊午。冬。十月。辛卯朔。日食。　　

○享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭孝淑皇后殡宫。　　

○遣官祭端慧皇太子园寝　　

○上幸圆明园。　　

○问太上皇帝安　　

○颁嘉庆四年时宪书。　　

○壬辰。以广东按察使常龄为布政使。督粮道吴俊、为按察使。　　

○以三等侍卫雅满泰、为库尔喀喇乌苏领队大臣　　

○癸巳。上侍太上皇帝诣恩佑寺恩慕寺行礼。　　

○谕军机大臣等、前因德楞泰奏伊一路军营支用银数清单。交军机大臣查核。据称与军需则例大半不符约计每月滥支银四万余两殊出情理之外著交勒保遵照例案。将浮支各款核明确数。著落德楞泰赔补。以示惩儆。德楞泰一路如此各路大概可知。带兵大员等剿办贼匪。两载有余。未能将各首逆按名擒获。惟知多请帑银。又复支销浮滥。并藉此为冒饷渔利之计。可见伊等每次所请帑项。非带兵大员等例外滥支。即系派出粮员通融滥应。勒保身为总统受朕重恩。若亦相率效尤扶同掩饰则是有心徇隐。自贻身家之累。凛之慎之。至渠县清溪场、静边寺等处。贼首徐添德等在彼滋扰。以致运道梗塞。屯聚箕山一带贼匪。又复四出奔窜。惠龄等既不能并力进攻。又不能设法拦截。究竟所办何事。至张汉潮屡被官兵击败。更易成擒。乃奔窜之余。复有匪徒合夥。高均德一股。亦任其窜近阆中。此又明亮额勒登保等之罪。惠龄、恒瑞、富成、德楞泰、明亮、兴肇、额勒登保、均著传旨严行申饬　　

