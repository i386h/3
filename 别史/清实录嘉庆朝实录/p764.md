<!-- { "loadSidebar": true } -->
○又谕、上年查办逆犯突入禁城一案。因东华门官兵捍御尚为出力。加恩将已革官分兵别降补。原降谕上□日、并无准该官兵复还原缺之语。近因节次拏获逸犯讯供内、因见东华门关闭跑回者、共有三十四名。今该官兵等防守尚有微劳。欲再降上□日施恩。乃查询该管上年降斥各官兵中。该管大臣已有挑补原缺者。是朕之恩泽未施。而伊等早已豫行拔擢。大属非是。此内如英绶所称护军真武保、于朕阅射时中箭四枝、是以挑补护军校。又据敬徵称、伊因该旗护军多年老平常者。驳回另换。经该旗将昆仑保等送到、其名单内未经注明上年斥退缘由、是以挑补等语。真武保系曾经获咎之人。英绶本不应令其在御前较射。又复挑取护军校。昆仑保等四人。该旗未将斥退缘由注明辄行开送。敬徵亦未详细察明。率行挑补。均属不合。英绶、敬徵、及该旗都统副都统、俱著交部议处。　　

○以西安将军祥保、为察哈尔都统。镶蓝旗护军统领成德、为西安将军。正黄旗满洲副都统密哩、为镶蓝旗护军统领。健锐营翼长扎坤珠、为正红旗汉军副都统。赏已革察哈尔都统贡楚克扎布三等侍卫。为和阗帮办大臣。　　

○甲戌。谕内阁、伯麟奏仇杀一家三命、审明首从各犯分别办理一摺。除正凶伍小三一犯、业据该督于审明后、恭请王命凌迟枭示外。其余添才一犯、该督请照杀一家非死罪三人从而加功斩决律、量减为斩监候秋后处决。核其情节。余添才先被伍小三诱令担保债负。并不知有谋命情事。及伍小三向告实情。该犯欲行逃避。因被伍小三用刀吓逼。畏惧偕行。后于伍小三将唐进学打倒之时。喝令帮助。该犯尚不敢动手。又被伍小三用言吓唬。该犯始用刀背帮殴唐进学两下。可见该犯并无致死唐进学之心。是唐进学一家三命。皆死于伍小三之手。该犯实未同谋加功。该督请照杀一家非死罪三人从而加功斩决律量减为斩监候。所拟犹未允当。余添才一犯。著照寻常谋杀命案从而加功者绞监候律改为绞监候。入于秋审情实。　　

○谕军机大臣等、本日御史吴赓枚奏、安徽灾赈事宜并地方情形四款。其第一款称、助赈善民宜普为奖劝、请分别奏题、勿致遗漏等语。安省士民捐资赈粜。前已有上□日、令该抚于事竣分别办理。以示嘉奖。兹据该御史奏、地方官办理此者。胥吏等往往多方阻抑。著该抚督饬州县详细查明。其捐数较多者、开单具奏。捐数少者、亦一体具题。交吏礼两部分别旌叙。勿稍遗漏。其第二款称、流民散布乞食、恐匪徒混迹其中、应行防范、并饬将闻赈归来者、认真勘办等语。本年安省灾区较广。颍亳等处、均毗连河南。饥民千百为群。流离乞食。难保无上年滋事余匪、混迹其中。傥乘机煽诱、有聚众抢劫等事。则办理费手。糜帑转多。胡克家务妥为经理。加意抚绥。勿令别滋事端。至饥民等前因逃荒远出。此时闻赈归来。必当核实妥办。该御史摺内称、州县等往往惮于履勘。祇凭胥吏开销。致多朦混。又本日御史胡承珙、亦条奏及此。据称、安省地方官、于他处趁食饥民、每以彼此同系灾区、不加收恤、致令转徙于道、该饥民等离乡既远、又不能闻赈遄归、且有原籍有田可耕、而力量不能归里者、请广为晓谕、资遣还乡等语。流民挈家远出。荡析离居。地方官极当资遣还乡。俾安井里。迨既归原籍之后。尤需一律补赈。庶资口食。况现在雨雪调匀。明年麦收可望。该流民不皆无业之徒。其原籍地亩、有已经种麦者。回家可望春收。未经种麦者、亦可补种杂粮。该抚职任封圻。当此岁歉民贫。流离满目。忍不实心妥办、以副朕安民保赤之诚耶。又据奏、请除扰累以安富、儆游惰以励俗二款。地方官藉端巧取。需索富户。委员又四出扰累。朘削民膏。至于敛钱惑众之事。地方官尤应查禁。其女戏清音、以及鸦片烟馆、俱为风俗人心之害。著该抚严饬所属、实力稽察。如有违禁干犯者。拏获按律治罪。务使官戒贪污。民惩游惰。吏治肃而人心正。以渐收除莠安良之效。将此谕令知之。　　

○以故翁牛特镇国公达瓦什哩子乌尼济尔噶勒、袭爵。　　

○以通政使司通政使永祚、为都察院左副都御史。鸿胪寺卿海福、为江禄寺卿。　　

○乙亥。谕内阁、禧恩奏、抽查圆明园附近各村门牌、自上月换齐后、仍有不符等语。编排保甲。将逐户丁口、填注门牌。遇有应增应除者。报明更改。必须随时查对。则一有外来奸宄。无难觉察。若门牌所载人名数目、与现在丁口不符。仍属具文。不能收除莠安良之效。圆明园每年驻跸之日最久。稽察尤当严密。乃如此草率从事。该巡视西城北城御史。俱著传上□日严行申饬。仍责成该御史等、即赴御园一带、将各村庄门牌覆行查对明析。逐一更正。明年正月、朕临莅御园后。再派员详察。如有不符。必将该御史等从重惩处。嗣后每岁自正月至十月、该西北两城御史、著照左右翼总兵之例、轮班在御园附近居住。半月更替。专司稽察牌甲。该御史等住址、著报明军机处。朕随时派员查察。如有旷误。严惩不贷。　　

○丙子。谕内阁、蒋攸铦等奏、审拟德泰徇纵家人向忠、盘踞省城私放利债、并其子向南珍冒充典吏一摺。此案德泰于家人向忠之子向南珍冒充典吏一事。伊回任后查知。经向忠恳求未究。复两次画稿。咨送供给。知情徇纵。证据确凿。犹饰词强辩、以为不知向南珍即向忠之子。冀图卸罪。实属狡诈可恶。该督等拟以发往军台。不足蔽辜。德泰著发往伊犁效力赎罪。余俱照所拟完结。　　

○刑部奏、仓场侍郎参劾西仓监督张景泗各款虚诬、分别办理。得上□日、此案宗室隆顺、诬捏张景泗改廒挪米、并与花户等聚饮谋事各款。具禀仓场侍郎等。以致冒昧参劾。隆顺、无庸交宗人府折圈。著将隆顺并伊家属移驻盛京。交禄康等、严行管束。普恭、蒋予蒲、及查仓御史林钟岱、俱著交部议处。余依议。　　

○丁丑。上御宁寿宫。赐王、公、大臣、及蒙古王、贝勒、贝子、公、额驸、台吉等食。并赏赉有差。　　

○谕军机大臣等、巡视南漕御史黄鸣杰奏、筹挑徒阳运河章程一摺。徒阳运河。因上年兴挑时、办理草率。以致本年回空帮船浅阻。经百龄等将承办之该道府县参奏著赔。并设法疏浚牵挽。始免贻误。现在又届岁挑之时。若仍任承办各员偷减挑工。明年重空两运经临。自必又形浅阻。近年山东运河。办理不善。每重运北来。筹画极为费手。今岁各湖蓄水充盈。可以无虞阻滞。徒阳运河、为江浙一带帮船经由要道。若于此先有阻滞。则东境虽挽运畅顺。仍恐有稽时日。该御史所奏核实估册、以免减漏、加紧煞坝戽水、以裕挑工。严禁工员包揽、以专责成。并不当以封墩作志桩。务实量尺寸、兼令抽挖龙沟、贮水以验挑工。首尾水平。豫于开坝先三日呈报。工竣、俊该抚会同该御史亲往查验后、始令启坝铺水各条。均为核实挑工起见。著百龄等即饬承办各员、实心办理。该督等仍随时查察。如有偷减草率情敝□大。即行指名参奏。至前令勒赔各员、并著饬催将赔项解工济用。不得仍令干与挑工事务。以杜弥缝挪掩之敝□大。将此传谕知之。　　

○戊寅。上幸瀛台。阅冰技。科尔沁郡王栋默特等三人、敖汉扎萨克郡王达尔玛济尔迪等二人、苏尼特扎萨克郡王巴勒珠尔雅喇木丕勒、四子部落扎萨克郡王彭楚克桑噜布、茂明安贝勒丹丕勒、巴林扎萨克贝子多尔济帕勒玛、阿巴噶扎萨克郡王玛呢巴达喇等九人、鄂尔多斯扎萨克贝子额尔德呢桑、郭尔罗斯扎萨克镇国公古噜扎布、喀喇沁额驸巴勒丹蕴丹、青海扎萨克郡王车凌端多布等二人、茂明安扎萨克头等台吉托克托瑚、土尔扈特扎萨克亲王恩克济尔噶勒等四人、绰罗斯三等台吉衮布等四人、杜尔伯特汗齐旺喇布坦等差来使十六人、热河额鲁特总管呢玛等六人、回部阿奇木伯克巴彦岱等十五人、土司丹紫江楚等三十二人、琉球国使臣向斌等二人、于西苑门外瞻觐。　　

○己卯。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○缓徵江苏上元、江宁、句容、江浦、六合、甘泉、仪徵、七县、及扬州卫、旱灾本年额赋漕粮。并展缓甘泉县、水灾新旧额赋漕粮。　　

○庚辰。谕军机大臣等、托津等奏、查办初彭龄参奏百龄张师诚大概情形一摺。此案初彭龄原参百龄得受泰坝永丰两霸公费一款。现查得此项公费、从前奏明有案。自乾隆五十三年以来。历任总督。均提充本衙门公用。有案卷可查。并非始自百龄。不得谓之需索。其所称巡抚衙门提解海关扬关两处公费、并张师诚未经到任、先行提用一节。据查明张师诚于此项银两、并未提用。现在托津等饬调中军马进、并提查案卷。自可得其原委。此内有情节最关紧要。必须彻底查明者。系初彭龄所称、百龄于两坝公费之外、尚有县丞傅祖绪、吏目胡开墅、检校陈青照等、派管两坝之时、百龄得受银二万四千两、均系冯潮过付一款。又张诚向刘澐查问关税、致刘澐心疑、复索送银二千两一款。百龄张师诚身任督抚。如果婪索赃私。必当严办示惩。但必须得有确据。方能治伊二人以簠簋不饬之罪。著托津等向初彭龄询明、伊所称百龄张师诚收受此两项银两、究系何人告知。有何人堪作证据。此时赃物何在。即业已用去。亦有实在下落。伊既称阖省皆知。不难指出向伊告知之人姓名。传案质证。果经查讯属实。即将百龄张师诚据实严参治罪。勿稍瞻徇。设查究此二款、初彭龄不能指出实据。则百龄张师诚均系一二品大员。亦不能以毫无指实之言。妄行参劾。污其名节。托津等、即将初彭龄陈奏不实之处。据实严参。现已降上□日将常格冯潮二人解任、交军机大臣会同刑部审讯。一经讯有确供。即由驿发交托津等核办。托津等当先就提到人证案卷、详细确核。以凭质对。又百龄保奏幕友县丞杨德埙一节。据初彭龄称、杨德埙长年在百龄署中帮办笔墨、于河工防御事宜、并未出力等语。据百龄称该员随办军务、昼夜辛勤、又因谙悉河务、复留其在署稽核工程文案、是以两次保奏、曾于奏片内切实声明等语。杨德埙、是否于防御河工两案均属出力。并著托津等就近查明。并提奏案核对据实具奏。至江宁各属。是否有续亏六十余万。陈桂生禀覆初彭龄原禀内称、此项银两本未列清查项内、现在已经批解支拨者三十余万等语。果否确实。并著托津等查明据实具奏。将此谕令知之。　　

○以故阿拉善额鲁特镇国公莽噶拉子德勒格尔布彦、袭爵。　　

