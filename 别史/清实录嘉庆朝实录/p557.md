<!-- { "loadSidebar": true } -->
○戊戌。谕内阁、军机大臣会同刑部、审讯书吏王书常等私雕假印、捏指工程冒领库银一案。现据拏获各犯供辞。查出假印文领。计冒领得赃、已有八次之多。阅之殊为愤懑。近来部院衙门堂司各官、于一切奏牍文移。不但不细心详核。竟全不看视。殊属疲玩之至。前月刑部于进呈案由清单、即有错粘尾扣之事。今内务府于伪造工部假印文领。屡次照文给发。毫无觉察。此在总管内务府大臣各员怠玩不职。均属咎无可辞。而苏楞额、阿明阿、二人、现系工部堂官。两处文稿俱应阅看。使于内务府给发银款时、思及工部衙门并未具奏此件。一加查核。何难立破其奸。乃被欺多次。若谓阅稿时前后俱未看出。则是昏愦糊涂。如竟未寓目。更全不以公事为重。直同瞽目。深负朕恩。岂堪复胜部院之任。苏楞额、阿明阿、俱著即行革职。仍交军机大臣会同刑部议罪。英和、常福、和世泰、俱著先行拔去花翎。仍交部严加议处。徵瑞、本年三月甫经补放。又奉差在外两月。情稍可原。著交部议处。其广储司银库司员等、著查明奏请治罪。至工部堂官失察书吏铺户舞敝□大。印由私雕。与盗用堂印者稍有不同。所有工部堂官任事较久者。著交部议处。其本年到任者。著交部察议。各部院大臣、俱经朕＜闲＞用委任。嗣后务各殚心厥职。剔敝□大厘奸。振刷精神。时以此案为戒。朕一秉大公。不肯稍有瞻顾。若再因循怠忽。是自干咎戾。惟执法重惩耳。慎之。　　

○又谕、桂芳现在派管事务较多。不必在上书房行走。三阿哥授读、著改派王以衔。不必兼南书房行走。　　

○以吏部右侍郎桂芳、刑部左侍郎穆克登额、为总管内务府大臣。　　

○调镶红旗汉军副都统苏冲阿、为镶红旗满洲副都统。以散秩大臣绵槐、为镶红旗汉军副都统。头等侍卫花聘、为镶红旗蒙古副都统。正蓝旗汉军副都统扎克塔尔、为镶蓝旗护军统领。　　

○庚子。谕内阁、御史周钺奏、请复讲约旧例、实力奉行、以敦风化一摺。顺治年闲、钦定六谕文。康熙年闲、颁发上谕十六条。雍正二年、复颁发圣谕广训万言。通饬各直省地方官。于每月朔望、剀切宣讲。务使乡曲愚民、共知向善。仰见列圣关心民瘼。教养兼施。所以为世道人心计者至深远也。牧令为亲民之官。向例计典届期。各州县有能宣讲圣谕、实力奉行者。该督抚即列入卓荐之内。原以该员等有教民之责。承流宣化。正藉此以鼓励进阶。乃近年以来。各地方官历久懈生。率视为奉行故事。竟至日形废弛。所谓化导斯民者何在。嗣后顺天府五城所属地方、并各直省督抚所属州县、务当饬令一体恪遵旧例。于每月朔望日。传集城乡居民敬将圣谕各条、晓谕宣讲。行之以实。毋得视为具文。庶民风丕变。治道益臻上理。　　

○以故三等公明俊子喜伦、袭爵。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百二十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳。十二月辛丑谕内阁、昨经军机大臣会同刑部、将书吏王书常等严加究鞫。又讯出该犯等于嘉庆十一年起至本年九月止复先后朋谋伪造印文捏款移咨户部。经户部凭文办札及交库陆续冒领三库银两物料共计六次。更堪骇异。除著严审定拟外。并令将户部堂官失察次数开单呈览。大学士禄康失察共有六次。伊总理度支。于钱粮出纳分应倍加详慎何以漫不经心毫无觉察。尚书德瑛失察亦系六次。且札库先行稿。经伊画诺者三。此等文稿、并非紧急事件。何迫不及待之有。再本日召见、据伊奏称、近日因目力不济。所有稿案、曾令伊子代画。笔迹闲有互异。并称进署日多。是以先行稿俱系伊阅画。但不察用项之缓急。率画先行。此非勤职。乃冒昧受人愚弄耳。似此精神不能振作。目力昏花。岂复能胜尚书之任。均应量予降补。现在长麟久患目疾。已阅半载。未能刻期痊愈。著将协办大学士开缺。禄康、著革去太子少保衔。降补协办大学士。授为户部尚书。德瑛、著革去太子少保衔。降补工部左侍郎。俱仍交部严加议处。戴衢亨、失察四次。赵秉冲、失察五次。较禄康德瑛俱少。况伊二人供职内廷。不能常川到署。著交部议处。刘镮之、失察四次。又未画稿。著交部议处。曹振镛、失察一次。托津、失察二次。英和、失察二次。桂芳、失察一次。均著交部察议。其失察四次之苏楞额、前已镌职。毋庸再交部议。禄康所出大学士一缺。著勒保、补授。仍留四川总督之任。所有工部尚书员缺著秀林补授。　　

○又谕、本日盛京户部侍郎荣麟、兵部侍郎兼盛京副都统伊冲阿、同时来京陛见。一因侍郎年班。一因副都统年班。虽系照例轮直前来。但盛京侍郎五员。同时竟有二员来京。该处办事未免乏人。嗣后每年盛京侍郎副都统、仍各轮直一人来京。其侍郎内兼副都统者。如侍郎副都统年班俱应轮直。即著一人来京。如一侍郎一副都统兼侍郎者、应行轮直。即于不兼侍郎之副都统内、另著一人前来。不得两侍郎同时来京。著为令。此次伊冲阿、即著于年内先回盛京供职。　　

○谕军机大臣等、许文谟奏查明械斗肇衅根由、及淡属中港地方斗已止息民情安帖一摺。此次自四月初旬起衅。迟至十月初闲方能办竣。现在械斗虽已止息。而善后事宜。最为紧要。台郡孤悬海外。民俗强悍。设立总兵道员。用资弹压。所有额设官兵。自应责成该镇道等督率调遣。乃以该处兵役。多系籍隶漳泉。难于调用。一遇械斗等案。动辄请调内地官兵。远涉重洋。又须大员前往督办。安用此镇道为耶。许文谟、本系陆路提督。俟诸务办理完竣。应即内渡回任办事。所有台湾善后事宜。著方维甸体察情形。嗣后遇有漳泉粤庄等处民人因事争竞、如何妥立章程。即为申理曲直。不致酿成重案。即或有须兵力、不烦内地调遣之处、悉心筹议具奏。将此谕令知之。。　　

○以故三等男佛兴额子富敏泰、袭爵。　　

○以正红旗蒙古都统哈迪尔、为内大臣。降镶蓝旗满洲都统德瑛、为正红旗汉军副都统。调镶白旗汉军都统明亮、为镶蓝旗满洲都统。以正红旗汉军副都统富明阿、为镶白旗汉军都统。工部尚书秀林、兼正白旗蒙古都统。　　

○调西安将军赛冲阿、为吉林将军。以镶黄旗汉军副都统皂保、为西安将军。调直隶天津镇总兵官本智、为京营右翼总兵。兼镶黄旗汉军副都统。伊犁总兵官国兴阿、为天津镇总兵官。　　

○壬寅。谕内阁、刑部等衙门奏、核拟四川南溪县民人谢文彪、图财钦□手溺张狗儿身死一案。此案谢文彪窃取年甫七岁之幼孩张狗儿项带银圈。恐其回家告知败露。即将张狗儿拉至河边、钦□手按水中溺毙。残忍已极。该部拟以斩决法无可加。但此等凶恶之徒。应予以臬示。俾众共知儆惕。谢文彪、著即处斩枭示。嗣后如有谋毙十岁以下幼孩之案。或系因财。或有图奸情事。俱著于斩决例、加以枭示。并著刑部纂入则例。　　

○以故三等伯鄂岳子保纶、庆寿子成山、各袭爵。　　

○癸卯。谕内阁、国家设官分职。各有责成。人人皆当凛思职守。至有仓库之责者、典守出纳。尤须慎重。一切印文稿件。自应详细察核。严密钩稽。方足以杜侵欺而除诈伪。乃内务府广储司银库、竟被工部书吏王书常等私雕假印。伪捏款项。冒领帑银、多至八次。该堂司各官懵然不知。听其所为。昏愦怠玩。莫此为甚。至内务府大臣中兼管工部者、尤责无可辞。本日庆桂等、将该堂司各员按其失察次数。分别定拟具奏。除苏楞额先经降旨革职、不再治罪外。阿明阿、兼工部侍郎。在任又久。失察多至七次。其原拟发往军台效力赎罪之处。著改发热河。随同穆腾额等、办理普陀宗乘庙工、效力赎罪。英和、常福、和世泰、徵瑞、四人、分别议以实革实降之处。亦皆咎所应得。惟内务府大臣同时出缺。＜闲＞任乏人。且伊等离任之后。转得置身闲散。自图安逸。著从宽姑予留任。但苏楞额因兼任工部失察二次。业予褫革。英和常福二人。虽兼工部未久。失察次数亦少。究应量加惩办。英和常福、原议革职。著降为三品顶带。仍带革职留任。八年无过方准开复。和世泰、原拟降二级调用。著从宽改为降三级留任。徵瑞、原拟降一级调用著从宽改为降二级留任。所有内务府大臣衔名次序。英和、常福既降顶带即著按照品级开列在后。此系朕格外施恩用人不得已之苦心。若伊等以为罚不及众。可以幸免。仍于公事漠不经心。再蹈咎戾。则不能屡邀宽典矣。至该管库司员库使等官职守尤专。更非堂官综理各务者可比。自当按律加等问拟。郎中德音、员外郎士诚、失察八次。员外郎广善、失察七次。郎中瑞宁、失察五次。库使恩吉、常文、罗汉保、失察八次。灵铸、失察五次。均著革职。发往乌噜木齐效力赎罪。郎中文光、失察二次。祝麟穆翰、失察一次。均著革职。其于假印咨文投到未能立时查出之直日笔帖式保禄、恒棨、景椿、裕善、士凤、收文笔帖式达善、郭升阿、石麟、托泳武、五临泰、重荫、亦均著一并革职。以示惩儆。所有冒领银两、应著落内务府堂司各员分赔。其应如何著赔之处。著军机大臣核拟具奏。朕于大小诸臣应加惩办之事。无不详细斟酌。务臻公允。从无畸重畸轻之见。诸臣等惟当勤修职业。各顾考成。加意凛惕。将此通谕知之。　　

