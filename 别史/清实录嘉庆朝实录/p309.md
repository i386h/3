<!-- { "loadSidebar": true } -->
○壬戌。谕内阁、朕躬驻跸圆明园时。所有内廷行走兼管部院之满汉大臣。俱应乘暇赴署办事。每日早朝退后。不得以内廷行走为词。优游园囿。仅令属员赴园禀事。前经降旨训饬。不啻再三。本日恭阅乾隆三十五年实录。内载回子白和卓、参奏舒山、李漱芳、监放米石、旷误未到一摺。仰蒙皇考高宗纯皇帝天语褒嘉。景缅之余。觉朕节次训谕。与皇考高宗纯皇帝诰诫臣工、冀其力惩懈弛、各勤职守之圣心。适相符合。白和卓、乃御前行走回子。尚尔黾勉奉职。岂内廷及御前乾清门行走之王大臣、转可托故偷闲。竟不赴署办事耶。且朕每日视朝甚早。不过巳刻即散。王大臣等、进城拣选查办事毕。再行回园。次早进内。颇觉从容。况御前乾清门侍卫、常川住园。并无别项差使。故定例给与官房。至兼摄他职之王大臣、例不给与官房。特以早朝退后、俱应赴署办事也。嗣后内廷及乾清门行走兼管旗营之王大臣等、务于每日退直后。各赴公署查办一切。慎毋恣意养安。致负委任。特此通行晓谕。永远遵行。　　

○甲子。上御勤政殿听政。　　

○谕内阁、前日吏部具题内阁侍读学士员缺请＜闲＞一本。将奉旨以三四品京堂用之陈钟琛开列。并注明此缺虽系四品、但入本衙门京察考核之员、似与京堂有闲等语。殊不成话。设官分职。自有一定秩序。岂可在疑似之闲耶。本日御门。已将陈钟琛补授此缺。因思内阁侍读学士。系从四品官阶。定例缺出时、以通政司参议、光禄寺少卿、鸿胪寺少卿、及科道各部郎中、分班轮用。祇因京察年分。应归大学士考核。不得与各衙门卿员。同邀引见。是以与京堂稍有区别。该员于＜闲＞放谢恩。亦由大学士据情代奏。不准自递奏摺。虽系向例如此。但思通政司参议、光禄寺少卿、鸿胪寺少卿、其阶级系在内阁侍读学士之下。均列为京堂。自行具摺谢恩。京察时带领引见。何一升内阁侍读学士。转不获递摺谢恩。其体制介在堂司之闲。殊属未协。嗣后内阁侍读学士员缺。著照翰林院讲读学士之例。遇京察之年。同各京堂一体引见其＜闲＞放时俱著各该员自行具摺谢恩。此外各京员中如尚有阶级虽小、而职任系属堂官。及升任后、转不得具摺谢恩。及由本衙门注考者共有几项。其由各衙门开列补放、及引见人员。应如何分别堂司体制、酌归画一之处。著吏部详查议奏。寻议、詹事府满洲庶子、钦天监监正、监副、每届京察。亦系归入京堂引见。而补放时、系行文鸿胪寺于升殿之日谢恩。与各项京堂自行具摺者不同。应请嗣后詹事府满洲庶子、钦天监监正、监副、于补放时、亦令其自行具摺谢恩。以昭画一。至国子监汉司业、应升翰林院侍讲、侍讲、詹事府洗马、中允、钦天监满洲监副、应升各部员外郎。科甲班、并升詹事府中允。汉监副、应升各部员外郎。升任后既非京堂。自应仍归本衙门注考。亦无庸自行具摺谢恩。以符体制。从之。　　

○谕军机大臣等、玉德李殿图奏、蔡牵匪船窜至鹿耳门滋扰、现在调遣官兵赴台协剿情形一摺。盗首蔡牵在洋面窜扰劫夺。日久未能缉获。今竟敢率其夥匪。驶至鹿耳门海口。突入北汕木寨滋扰。以致戕害官兵。实属可恨。但武克勤王维光二员。既经玉德等派往北汕寨防堵。遇盗船登岸时、自应奋力擒拏。何致遽有失事。傥该游击等竟系畏葸不前。未经抵御。以致被戕。则本有应得之罪。无庸再行加恩。若果督兵杀贼。或因众寡不敌。力竭被害。仍当照阵亡例赐恤。著该督等确切查明。具奏请旨。其台湾镇道府各员。据称爱新泰、同庆保、先经闻信、驰赴鹿仔港、因盗踪业已他窜、即行回郡、嗣于二十八日、接有汛弁禀报、该镇即驰赴北汕木寨督捕、遇昌庆保在海口一带弹压巡防、是日该镇坐船、因黑夜逆风暴雨、急切不能赶到等语。地方文武大员。于此等盗劫重案。自应即时驰往督捕。况郡城距鹿耳门水程。祇三十余里。相距不远。究竟北汕寨失事时。该镇暨道府等、曾否赶到。并著该督等查明如果有诿卸退避情事。即应据实参奏。不可稍有回护。此时盗船业已远扬。该督现分派镇将带兵擒捕。惟当严饬上紧兜围截击。追踪务获。即该匪从外洋窜逃。邻近省分亦应不分畛域。协力严拏。闽浙两省、均系玉德所辖。应通饬营汛。并知照阮元李长庚等、饬属上紧围擒。其滨海粤东江苏等省。亦著飞咨各该督抚一体严拏。毋任日久稽诛。将此谕令知之。　　

○顺天府府尹阎泰和、缘事解任。以太仆寺卿章煦、署顺天府府尹。　　

○乙丑。谕内阁、昨日内阁进呈、嵇承志等五月初二日具题、抢办秦家厂魏家埠单下汛虞城下汛四处坝埽工程、及增培南北两岸各工土方钱粮、并实授厅员题署厅员本共七件。于本后书写五月字样之处。均系挖补盖印。殊属不合。除将所题各件、交该部议奏并随本饬行外。本内年月盖印之处。关系紧要。即偶有错误。亦应敬谨另缮。方足以昭慎重而备稽查。岂得任意挖补填改。致启敝□大端。今嵇承志等同日题本七件。皆将月分挖改。若非前数月应题之本、积压经时。将月分移后。即系嵇承志因离任在即。于未交代时赶紧具题。将月分移前。著嵇承志明白回奏。其中有无情敝□大。并交护理河道总督徐端、详查据实具奏。　　

○以集勇防堵安徽宿州贼匪。赏河南永城县生员范秉文、训导衔。　　

○旌表守正捐躯直隶滦州民王宗孟女王氏。广东遂溪县民林茂菉妻周氏。　　

○丙寅。谕内阁、本日朕恭阅皇考高宗纯皇帝实录。内载乾隆三十五年奉旨、宗室公宁升额、所用太监张德、谋杀道士康福真、已将张德按律办理。宁升额交宗人府查议。仍著交管理宗人府王公、嗣后王公内傥有与此等不肖之徒往来者。立即参奏。严行治罪。钦此。仰见我皇考高宗纯皇帝保全宗室仁恩至深且切。现在仪亲王、成亲王、庆郡王永璘、定亲王绵恩、平素不为此等人所惑。朕所深知至宗室诸王公等、果否均能遵制安静。朕实不能周知。宗室诸王公等、延师教诲子弟。理所当然。或延请书画人等。虽非正事。尚无大碍。至如僧道星相人等、皆游荡无赖之徒。姑息容留。每受其累。甚为无益。著宗人府再行晓谕宗室王公等、嗣后傥查有容留僧道星相等人者。宗人府即据实参奏。不可瞻徇。　　

○旌表守正捐躯河南确山县民袁来妻赵氏。　　

○户部议准、江西巡抚秦承恩疏报、广丰县、开垦田九十一亩有奇。照例升科。从之。　　

○丁卯。谕军机大臣等、从前额勒登保等、总称贼匪往往四散潜窜山林。官兵无从围剿。此次该匪等前来偷扑营卡。正当率兵奋力歼旃。乃祇毙贼三名。生擒一名岂非坐失机会。若云昏夜莫辨。则贼匪既能行走。何独官兵不能追捕。用兵机宜。全在乘贼之隙。或雾雨交作。或昏夜之中。出其不意。一鼓制胜。若必俟天色晴霁。又须于白昼时。方可督兵剿贼。万无是理。即杨遇春一路。亦祇杀贼一名。其被水冲去之二三十人。乃贼匪过河。自遭覆溺何得为官兵击剿之功。而额勒登保等、犹称乘此胜势。能无愧乎。此时搜捕之要。总在设法筹办。或用火焚林。或断贼樵汲。或于扼要地方。设伏拏卡。出奇决胜。今额勒登保等、惟知带兵尾追。日复一日。何时始能告竣。本日摺内据称、路经八面溪大山等处。羊肠鸟道。万丈悬崖。额勒登保与各官员马匹陷跌殆尽。众官兵扯引下山等语。看此情形。官兵等不为不尽力。即额勒登保等、亦实艰苦备尝。当此盛暑烦歊。即马匹陷跌致毙。阅之亦觉恻然。况如此涉险。官兵等自不免有所损伤实不忍再加惩治。但毫无布置。仅事跟剿。仍属无益。用兵之道。谋略为先。羽扇纶巾。能摧劲敌。若恃勇轻进。□□弃命相斗。是市井无赖之情形。何能制胜。为将之道。以审察天时地利人和为最要。今春令不能趱办。至三伏时。犹须驰驱跟击。此不知天时也。贼匪出没无常。不伺其窜近平旷之地。逼击兜围。致令奔逃林箐。任其往来攻扑。束手无策。此不知地利也。不能信赏必罚。鼓励随征将士。以致日久疲劳。众心懈弛。此不得人和也。失此三者何以为将。额勒登保、德楞泰、赛冲阿、均著传旨严行申饬。　　

○调正黄旗汉军都统恭阿拉、为正蓝旗满洲都统。正蓝旗满洲都统琳宁、为正黄旗汉军都统。　　

○拨九江、龙江、淮安、浒墅等关税银五十万两。解往陕西。并拨陕西实存杂项银十万两。备军营善后之用。　　

