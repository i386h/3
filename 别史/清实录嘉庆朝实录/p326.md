<!-- { "loadSidebar": true } -->
○乙亥。谕内阁、长麟奏、各省盐课隔一年始行奏销、请饬部查明根据嗣后应年清年款、与各省地丁画一奏销一款。各省盐务。有先课后引者。有先引后课者。其立法之始。自必就该省情形酌定章程。今既据长麟条奏。姑著交部查核具奏。又请令各省藩司悉照苏州定例、于年终将已未徵数目、自行陈奏勒限催徵一款。外省催徵钱粮。其已徵若干未徵若干细数。由该督抚具摺声明。此事曾经户部奏请各直省俱于年终奏报。以归画一。久已降旨准行。各省现既照新例办理。无庸另议。至徵收关税、请交各督抚派拨佐杂、其佐杂不敷委用省分、请由京派往、不许再派长随一款。实不可行。各关口岸非止一处。自不能亲身在彼徵收。是以向用长随。近年来因关差盐政携带长随过多。曾降旨严行饬禁。俱各凛遵。不敢仍前冗滥。若如长麟条奏、改用委员。是以职员而代长随贱役。竟不成话。试思该委员岂尽系洁己奉公之人。况又须带用家人。其中更难保不藉端勒索。是欲防敝□大而转增敝□大窦。如因外省委员不敷差遣。将在京候补候选及捐纳佐杂纷纷发往。此项拣发人员向俱带领引见。焉有奉旨拣发之员。乃令其供监督厮役。尤非体制。且分发各员。原欲其学习地方事务。又岂有专令坐收税务之理乎。长麟摺内、自称谬悠之见。则真谬悠矣。嗣后各关监督、于所派长随。惟当遵照前旨。随时留心。严为约束。其人数过多者。亦当酌量裁汰。毋得滥行派用以昭核实。　　

○丙子。上诣雍和宫行礼。宣仁庙凝和庙火神庙拈香。　　

○谕内阁、八旗都统、副都统原为办理旗务、教养旗人而设。初设时都统均称为固山额真。其任至重且要。各大臣等如能实心实力经理。方符当时设官之意。乃近年各旗值日奏事。朕召见该旗都统副都统等留心询问旗务。伊等每称公务甚＜闲＞。不过寻常事件随时斟酌办理等语。各旗事务亦繁。伊等咸称无事。朕实不取。岂该大臣等以拣选官员挑缺放米等事。即谓尽职耶。即如广兴补授正红旗汉军副都统。到任未久即查出该旗义学教习全兴、不谙清汉文理参奏。一旗如此。别旗可知。著通谕八旗都统、副都统、管理各营大臣等、嗣后务当实心办事。于所属旗人、加意教育。安分度日。熟习技艺。以期各复淳朴旧俗。断不可因循塞责。致滋废弛。傥有应行参办应行更正事件。即据实陈奏。慎勿市恩徇隐。　　

○丁丑。谕内阁、江南河工。本系吴璥专责。现在姜晟查勘河口风神庙西至新开引河头一带。节节浅阻。此时粮艘尚不能归次。吴璥办理不善。咎实难辞。陈大文兼管河防。不能及早妥办。亦有不合。陈大文、吴璥、均著先行交部议处。用观后效。。　　

○以故阿拉善额鲁特亲王旺沁班巴尔弟玛哈巴拉袭爵。　　

○戊寅谕军机大臣等、本年江南清口一带。因清水不能畅注。黄水顶阻。回空帮船鳞次停泊。昨据姜晟等奏称、启放李工口。黄水仍不能掣减。现拟收束运口。加挑引河。启放天然等闸。以期减黄济运。已降旨谕令迅速筹办。此时已届十月下旬。本日据吉纶奏、未经渡河粮船尚有九十四帮。傥稍有迟滞。势不能全数渡黄。江广等尾帮。必致守冻。已节次降旨。谕令吉纶、及有漕省分督抚、将来岁新漕。筹备剥船迎兑。但回空各帮船停泊过冬。旗丁舵水人等聚集众多。必须稽查弹压。而守候日久。食用耗费。拮据情状自所不免。或将桅篷等项变卖应用。逮来岁开行时、又必动形掣肘。自当早为接济。俾资日用。且恐沿途铺户藉此牟利。遇有帮船售买物件擡价居奇。亦不可不禁止防范。现在帮船停泊山东境内居多。著铁保即行筹款或亲赴该处。或派委大员前往照料。传集旗丁舵水等酌给银两。并谕以尔等不能归次。冻泊河干情殊可悯。是以加恩赏给盘费。若不安本分。或有潜逃情敝□大。定行治罪不贷。并晓谕铺户等公平交易。饬谕员弁、将旗丁舵水等一律管束。勿令滋生事端。方为妥善。其在江南境内各船。亦著陈大文照此办理。再前据费淳奏、江广帮船归次较远、请于河道通顺时、先令该省帮船在前行走、庶可不误受兑等语。但运河一带。朕从前随侍皇考高宗纯皇帝南巡时、均曾亲历。河道本不宽广。且闸座甚多。帮船笨重。恐在后湾泊者不能漫越前行。因与军机大臣议及。所见亦同。铁保曾任漕运总督。诸皆熟悉。此时帮船停泊系在河州县境内。约计衔尾绵长若干里。江广帮船是否可以先行开放之处。除降旨询问吉纶外。并著该抚就近察看情形。会商办理。仍即速行具奏。　　

○己卯。上幸瀛台。御惇叙殿。赐诸王宗室等宴。并赏赉有差。　　

○以黑龙江总管色尔衮、为阿勒楚喀副都统。　　

○辛巳。谕内阁、前因佶山奏、两淮纲引不能畅销。请将运豫潞盐定额给票。以杜侵越当经降旨令同兴及张师诚、悉心体察晋省民情、有无妨碍。妥议速奏。兹据同兴奏到办理情形。殊不明晰。晋省盐引归入地丁。久已听民自运。多少本无定数。若仍照旧额官为给票。势必先由产盐地方专员经理。并分员稽核。如此仍与官引无异。而同兴摺内又称多一衙门稽查。恐多一需索之敝□大。仅交与渡口委员填票。交各商贩收执。其无票船只。一概不准过渡。是盐船之得渡与否。全凭该委员一人专主。纵放勒索。听其所为。其利权过重。欲除敝□大而敝□大更增。且由各该管州县钤用印信票纸。自必指行销之各州县而言。焉有产盐之区。漫无限制。转令行销之处、发给印票之理。殊属含糊。况商船过河。总有先后。若先到者得票放行。而后到者因票已给完。辄行截留。必致易起争衅。酿成事端。即商船同时俱到。该委员索费入己。即给票放行。其无费者概不准给票。更可高下其手。于杜敝□大之道。毫无裨益。同兴不过为一时迁就之计。其实私盐仍不能禁止。徒开委员及胥吏等需索之路而已。所有晋盐给票一事。仍著交该部再行妥议具奏。寻经户部议驳。并请仍令该抚等、遵照从前奏定章程。于晋省过河之茅津渡、止准盐船对渡登岸。不许顺流直下。其陌底等渡、一概不准停泊。其赴陕盐斤。亦令地方官于黄河口查禁偷越。并请分饬河南巡抚、两湖总督等、转督各属、于南阳襄阳交界地方、严行巡缉。再湖北宜昌一带责成新滩通判严缉。以遏川私。从之。　　

○又谕、御前大臣绵恩等代奏、扎克塔尔、桑吉斯塔尔、恳恩将伊等由包衣佐领改入外旗等语。朕抚临天下。综理庶务。一秉至公。于内外臣仆。有功必赏有罪必罚。满洲蒙古包衣汉人回子番子等、一视同仁。从无区别。扎克塔尔、桑吉斯塔尔、从前来京时。已入于包衣佐领。自宜安分当差。岂可妄存希冀。从前下五旗并上三旗包衣、擡入八旗满洲。原系奖励勋劳。恩出自上。岂臣下所得恳请。扎克塔尔等本应治罪。姑念前在军营著有微劳。著加恩免其治罪。扎克塔尔、桑吉斯塔尔、俱著各罚俸一年。以示薄惩。绵恩等并未饬驳。率行据呈代奏。亦属非是。绵恩、拉旺多尔济、额勒登保、俱著传旨申饬。　　

○壬午。上诣昭显庙拈香。　　

○谕内阁、德麟奏查出昨日协和门及中正殿西边两处值更护军等、均已睡卧、请旨将该管章京司钥长等、交部严加议处、委护军校护军等责革、并自请交部查议等语。所参未免太过。紫禁城内各处值班章京护军等。如有擅离职守。赴他处饮酒赌钱等。事查出后自应参奏。或重责革退。或枷号示惩。今值更护军额勒经额等在该班地方睡熟。固属非是。然究竟并未擅离。德麟系护军统领。于查出时、即当将该管章京等记过。护军等责惩。何至作为一事严参。如将睡熟误更之人、如此重办。傥查出擅离职守赴他处饮酒赌钱者、又将何以惩治耶。看来德麟显系因伊屡获咎愆。经朕加恩、复用为护军统领。特以此事为见长地步。岂能逃朕洞鉴。前锋参领杨森、司钥长瑚图礼、未能查出值更护军睡卧。亦有应得之咎。著从宽改为交部分别议处。委护军校皂保、值更护军额勒经额等、均著重责示惩。但此事究系德麟查出。其自请交部查议之处。著加恩宽免。并传谕前锋统领护军统领等、嗣后巡查紫禁城内各处值班之章京护军。傥查出旷班他往等情。即严参惩办。如祇系睡卧误更等事、即当酌量将该章京护军校等记过。护军等责惩。使禁门值班人等整齐严肃。毋庸沽名纷纷渎奏也。　　

○德楞泰奏、查明前在军营出力人员都司朱承受等、升擢有差。赏兵丁王进叙等蓝翎。　　

○陕西巡抚方维甸奏、擒获匪犯赵恒裕出力员弁。知县李师白等、升擢有差。拔乡勇胡沛为外委、赏蓝翎。　　

○旌表守正捐躯河南偃师县民翟秀章妻邢氏。宁古塔屯丁孙炳女孙氏。　　

○癸未。德楞泰奏、前散遣陕省乡勇时、每名赏银五两。又格外加赏银二两五钱。现彻之四川乡勇。较前劳苦。请每名给银十两。从之。　　

○甲申。谕内阁、方维甸奏核拟郭天王□匊擅杀贼首曹海扬一案。曹海扬本系逆犯。前于嘉庆元年因值初办邪匪之时。不可开争功擅杀之渐。是以交该抚于事定后再行核办。兹大功全蒇。曹海扬尚非著名稔恶首逆、必须解京办理之犯。且郭天王□匊拘系囹圄已阅八年之久。其一家眷口被贼戕害、至八人之多。情尚可原。郭天王□匊、著依拟问徒一年。伊父年逾七十。双目失明。著加恩准其留养。该抚即照例办理。　　

○旌表守正捐躯江苏武进县民施松受妻罗氏。　　

○乙酉。上诣奉先殿寿皇殿行礼。　　

○谕军机大臣等、姜晟等奏、河口黄水较前消落一摺。连日祥符等闸尚未启放。黄水已共落五寸。自系应候消退。而湖口清水因新筑盖坝蓄住。虽时逾小雪。并无消落。实堪幸慰。此时姜晟等将祥符五瑞等闸钳口坝裹头等项、赶办停妥。即行开放。黄水更可掣减。清水一经畅注。则所挑引河通利。各粮艘衔尾南行。自无浅滞之虞。此时已届寒冬。在后帮船多过一帮。即少一帮冻阻起剥之费。并可免各水手沿途滋事。朕为此事宵旰焦劳。刻不能释。姜晟等惟当仰体朕怀。认真筹画。尽人事以迓天恩。切勿稍涉懈忽。日内各闸谅经启放。如清水业已畅注。粮艘通行。姜晟等自必驰报在途。傥尚未启放。一俟放闸后。即将漕船行走通顺情形、迅速奏闻。以慰廑注。将此谕令知之。　　

○旌表守正捐躯河南上蔡县民耿双德妻赵氏。　　

○是月。署陕甘总督那彦成等奏、筹遣山内游民。得旨、所办甚好。南山之内。终有隐忧。必得精明强干、懂事而不生事、办事而不畏事之人。方能镇服。卿等时时留意勿忽。　　

