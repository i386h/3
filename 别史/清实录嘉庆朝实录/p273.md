<!-- { "loadSidebar": true } -->
○谕军机大臣等、贡楚克扎布等奏、会商分兵筹办番案缘由一摺。览奏俱悉。此次野番抢劫蒙古。经贡楚克扎布等节次晓谕。令其交赃献贼。而该番等迁延观望。自应慑以兵威。俾知畏惧。现经贡楚克扎布等分路进兵。朕亦不能悬揣。惟在贡楚克扎布等妥为办理。摺内所称、此次用兵、乃系捕贼、并非埽灭野番之语。所见甚是。惟所派署西宁镇马斌、带兵一千二百名、渡过黄河、直抵恰克图、自西向东驱逐一节。恰克图地方。既据查闻被番族占居者甚多。此时祇派马斌一人前往。恐该署镇或有滥杀情事。且所带官兵一千二百名。设稍有挫折。益复不成事体、著贡楚克扎布惠龄、二人内酌量一人。亲往恰克图。督同马斌、驱逐野番回巢。方为正办其循、贵适中之清水河地方。著都尔嘉在彼暂劄。以资策应。至仙鹤林带兵驻劄保安沙卜朗一带。亦足遥为声援。如该番等即日献贼交赃。遵奉持咒具结。即可将献出正犯、在彼对众正法。办理完案。至扎萨克等请挑兵丁听候调遣。现经贡楚克扎布等派在黄河南岸防守。所办亦是。又据奏续获抢劫贼番、及替贼牧放分赃各犯、分别办理。摺内将齐克他勒等四犯暂行监禁待质。所办亦是。其渡贼蒙古各犯、著即责成那汉达尔济等查拏务获。该蒙古即属无能。不克捍御外侮。岂于其属下匪犯。亦不能缉拏到案乎。将来事竣后、办理善后事宜。应将该蒙古属下人等、如再有私通番贼偷渡窃劫之事。一经究出。除将正犯严行治罪外。并将该管之王公扎萨克等、治以不能管束之罪。议立章程。庶使该蒙古自顾责成。各知约束。其属下人等、自可渐知畏法日就安戢。将此谕令知之。　　

○勒保奏、查办凉山滋事生番夷务完竣。并出力官员。总兵官张志林、道员方积、下部议叙。　　

○以内阁学士署吏部左侍郎那彦成、为礼部尚书。都察院左都御史汪承霈、署兵部尚书。刑部左侍郎瑚图灵阿、兼署吏部左侍郎。转礼部右侍郎恩普。为左侍郎。以内阁学士玉麟、为礼部右侍郎。充经筵讲官。内阁学士王懿修、为礼部右侍郎。命兵部右侍郎潘世恩、教习庶吉士。　　

○以兵部尚书长麟、兼正红旗蒙古都统。镶白旗蒙古都统丹巴多尔济、为正黄旗领侍卫内大臣。　　

○调正黄旗汉军副都统孟住、为正红旗满洲副都统。正白旗蒙古副都统庆长、为正黄旗汉军副都统。以副都统衔阿哈保、为正白旗蒙古副都统。　　

○丙午。谕军机大臣等禄康奏、据福建龙岩州人连任率、首告兴京高丽沟地方。有二万余人砍伐树木售卖之事。并据供称伊于六月闲到彼。见有二万余人支搭窝棚六百余座。设有铁匠炉座。打造大船运贩木料。官兵不能查禁。并探听得为首系刘文喜、秦士雷、鲍有祥、张九、孙有交、顾学彦、六人等语。兴京一带。为陪都重地。若果有无赖匪徒。在彼聚集多人。搭盖窝棚炉座。打造船只砍伐树木售卖殊干法纪。策拔克前经派令查办山海关出口民人。业据奏报办竣。现已谕令出关驰往锦州一带查看蝗蝻。著接奉此旨后。仍以查蝗为名。迅速前往盛京一路。不可宣露密将此旨交晋昌、巴宁阿、阅看。公同商酌。挑带兵丁。与巴宁阿同赴高丽沟地方、详细访缉。但不可透漏消息。以致奸民等闻风远扬。无可究诘。至办理此案。祇须将为首之犯查明按名拏获。照律治罪其余夥犯。俱著酌量分别惩办。不可多事株连。并将疏防官员查参。至连任率来京首告。或因讹索起衅。或希图入夥。不遂所愿。挟嫌呈控。现已饬知兵部将连任率解交策拔克质讯。如讯出另有别情。亦当治以应得之罪。其查出木植。自应全数入官。应如何运送作何用处。并将来如何安设卡伦。一并详议具奏。将此密谕知之。　　

○命和郡王绵偱、兵部尚书长麟、戴衢亨、兵部右侍郎那彦宝、工部右侍郎明德、会同礼部。恭办奉安孝淑皇后典礼。　　

○命刑部侍郎赓音、光禄寺卿邵自昌、驰往湖南审案。　　

○以乌里雅苏台将军绵佐、母老命回京。为右翼前锋统领。以右翼前锋统领成宽、为乌里雅苏台将军。　　

○以镶白旗蒙古副都统奇臣、为正白旗满洲副都统。英吉沙尔领队大臣众神保、为镶白旗蒙古副都统。　　

○改江南提督管辖之寿春镇、及六安、亳州泗州、庐州、徽州宁国、潜山、池州、芜采、广德、十营、并两江总督管辖之安庆协、游兵营、及池州之分防把总、归安徽巡抚统辖。给安徽巡抚兼提督衔关防。仍听两江总督节制。从兵部尚书长麟等请也。　　

○丁未中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后殡宫。　　

○遣官祭端慧皇太子园寝。　　

○以三省余匪净尽。加恩行赏。谕内阁、本日由六百里递到额勒登保、德楞泰、勒保、会奏剿捕余匪全竣、三省地方肃清喜摺。览奏实深欣慰。邪教匪徒。虽不过内地莠民。聚众倡乱。然剿办已阅八年之久。溯自嘉庆元年命将出师。正值朕受玺之始。亲承训政。荷蒙皇考睿谟广运。指示机宜。纤悉备至。惟因贼党蔓延日久。一时未能迅就埽除。我皇考圣寿益高。犹复筹咨不倦。每于军书旁午之时。朕躬侍左右。仰见宵旰焦劳。无时或释。殷殷望捷。直逮弥留。朕追维光烈。益凛仔肩。亲政以来办理军务。一一恪遵遗训。申明纪律。连年将稔恶首逆歼擒净尽。匪党数万、一律殄除。上年冬闲业已三省耆定。驰告蒇功。祇因大山老林。不无余孽窜匿偷生。复谕令经略参赞等遴派官兵。四出穷搜。及今又阅八月。始能全境肃清。本日中元节日。朕恭诣安佑宫行礼。瞻拜圣祖世宗皇考圣容。正在虔吁恩慈。而未刻已据驰报捷书。如响斯应。此皆昊苍默佑。祖考垂庥。得以厎绩告成。仰酬皇考在天未竟之志。稍释朕躬继序之责。从此海＜宀禹＞敉宁。天下臣民、共享昇平之福。皆由皇考训诲贻谋。朕实不敢存运筹决胜之意。惟带兵大员等懋著勤劳。允宜再加甄叙。经略额勒登保、参赞德楞泰、于上年冬闲奏报大局戡定之时。锡爵酬庸。曾邀上赏。现虽系剿捕余匪。办理又经八月有余。奋勉穷搜。不遗余力。前后复诛斩著名遗孽十有余名。此外伪先锋伪总兵等又歼擒数十名。其余贼夥歼擒招抚者。共以千计。现在更无遗孽。三省地方宁谧。办理实为完善。额勒登保、德楞泰著加恩赏。俱仍交部从优议叙。额勒登保现因经理善后事宜。暂留川省。其赏件即由驿发往。德楞泰业已启程著派伊子乾清门侍卫副都统衔苏冲阿、亲齐赏件。驰驿迎交祗领。四川总督勒保、湖广总督吴熊光、陕甘总督惠龄、督率地方文武、及堡寨人民、帮同搜捕。勤勉出力。均著交部议叙。再发去白玉扳指三个。悲翠扳指二个。玛瑙扳指五个。磁扳指十个。磁带头十个。磁鼻烟壶十个。大荷包五对。小荷包十个。著加恩赏给出力将领官员。又发去一两重银牌一百面。五钱重银牌二百面。著加恩赏给出力兵勇。均交经略额勒登保分给。并著查明实在超众出力人员。据实保奏。候朕施恩。以示鼓励。军机大臣等承旨书谕。获与观成。大学士庆桂、宣力有年。且在军机处行走班次居首。著加恩赏戴双眼花翎。大学士董诰之子董淇、本由荫生任户部员外郎。著加恩以郎中用。尚书刘权之、尚书德瑛、在军机处行走已越一年。刘权之著加恩交部议叙。德瑛昨因会同礼部具摺字句粗忽。部议上时已经加恩留任。此次无庸交部议叙。尚书戴衢亨之子、年尚幼稚。伊侄候选县丞戴嘉谷、著加恩赏加知县升衔。仍令在实录馆效力行走。军机章京等、著军机大臣查明出力之员。据实保奏。候朕加恩。本日接递喜报之奏事处员外郎瑞宁、著加恩赏戴花翎。仍交部议叙。其在奏事处领班之御前侍卫副都统扎克塔尔、及郎中满保清安员外郎常申、德兴克蒙额、均加恩交部议叙。兵部捷报处之员外郎景德、著加恩赏戴花翎。员外郎德昌、前已赏戴花翎。主事扎兰泰、前已赏戴蓝翎著与笔帖式辅良、刘永泽、均加恩交部议叙。其自军营至京沿途各驿站接递喜报之官员夫役、俱著加恩交该督抚查明分别升赏。用示蒇功行庆至意。　　

○又谕、翰林院为儒臣文薮。图书清秘。规制綦崇。乾隆甲子年皇考高宗纯皇帝曾经临幸。锡宴赓吟。允为艺林盛轨。明岁又届甲子。朕当踵行斯典。诹吉亲临。用光文治。所有应行豫备各事宜。著该衙门照例办理。届时具奏。　　

○谕军机大臣等、军务全局。业已告蒇。上年驰递大功告竣黄摺后。究因带兵人员稍存懈缓。以至搜捕迟延。又将及八月。今已奏报全局肃清。务须鼓励弁兵。乘此精锐之气。将各处深山老林偷窜余匪。一律搜捕。况前摺内所获之贼。尚有伪总兵伪先锋等凶狡之徒。尤须赶紧洗净。不留一孽。惟此后搜捕余匪。除临时抗拒被擒者、仍照旧办理外其零星搜获者。总当讯明确供。分别惩办。若仍前一概诛戮。不特弁兵等有意邀功。或至戕及无辜。并恐兵丁寨民等有仇杀等事。累及善良。殊有关系。且闻从前德楞泰擒获余匪。从贼一年者。始行正法。额勒登保所办较严。从贼三月者。即行正法。办理殊未画一。此后应酌定章程。从贼日浅者。量予末减。或改为发遣。其从贼日久应行正法者。或解经略、或解总督处覆讯、亦当恭请王命办理。额勒登保可通饬各镇将一体遵照。至陕省防剿乡勇。多系川省民人。趁此大兵未彻之先。随时散遣。所办甚是。将此谕令额勒登保勒保知之。　　

