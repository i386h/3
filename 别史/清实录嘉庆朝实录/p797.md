<!-- { "loadSidebar": true } -->
○又谕、伪造谕上□日内。恰有成格护理浙抚之语。与朕在养心殿面谕之词。不谋而合。或系二人于召见后。曾向随带司员等言及。伊等家人在旁听闻。遂有伪造此上□日者。著成格陈希曾自行追忆。曾否漏洩此语。据实覆奏。　　

○上以岁暮祫祭太庙。自是日始。斋戒三日。　　

○丁丑。谕军机大臣等、前因甘肃省亏缺仓粮。特派景安、朱理、前往查办。并令先福督率藩司严烺、协同该钦差等办理。兹复据严烺奏、该省各属、有续亏银一百万两有零、先经督臣先福奏请檄委隔属道员互查结报、尚未报齐等语。甘省仓粮既已空虚。库银又复亏短。敝坏已极。均应彻底查办。皆因近年所用大员、因循疲玩所致。实皆朕不明之愆。著景安、朱理、先福、即督同严烺、将各州县仓库实数。一并查明。大破情面。和盘托出。其系何年月日总督藩司任内之事。据实分晰久暂正署。由五百里具摺严参。有赃私入己者。亦一并参出。所有亏空州县。即照昨降谕上□日、办理山东亏空之例。除银数在五千两上下者。仍准在任著追依限归补外。其亏缺至一万两以上者。俱革职拏问。一万两以上者。问拟斩监候。二万两以上者。问拟斩决。将所亏银数。勒限监追。限内全完。贷其一死释放。永不叙用。逾限不完者。按名具奏。即行处斩。正法之员所亏之项。亦即豁除。毋庸再行摊赔。以杜藉口贻累。此次既将阖省仓库通行确查定案。谅非两月所能竣事。其严烺交代展限以查明奏出之日为度。亦不必拘定两月也。朕又访闻得德克精阿、时常馈送食物等项。高杞任内。恐亦不免。密访的确具奏。将此各传谕知之。　　

○戊寅。以岁暮祫祭。遣官祭太庙中殿。后殿。　　

○谕内阁、先福奏、访获积年省友从严比例定拟一摺。甘肃各州县仓库粮银。亏缺累累。该省向有省友名目。在省盘踞。多由此等积蠹。从中勾串吏胥。通同舞敝□大。自应严办示惩。此案龚世禄、以未满书吏捐职。久住会城。交结官员书吏。为玉门等三县、代造销册。得钱使用。甚属可恶。龚世禄、著枷号一年。满日再发极边烟瘴充军。该省现当查办亏缺之时。若枷号后听其自便。难保不复与不肖州县勾通滋敝□大。著将该犯提至司监。派人严密看管。如有交通漏洩情事。查明再行从重治罪。其玉门、中卫、西宁、三县、若查出仓库亏短。则罪名较重。应从其重者办理。如查明无亏。其托人代造册籍。事在未行禁止以前。著加恩免议。　　

○己卯。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

○回部伯克莫罗阿布都尔咱克等十一人、朝鲜国使臣洪义浩等三人、于午门外瞻觐。　　

○庚辰。上御保和殿。筵宴朝正外藩。科尔沁、巴林、喀喇沁、奈曼、敖汉、阿巴噶、扎噜特、喀尔喀、土默特、杜尔伯特、乌喇特、郭尔罗斯、苏尼特、克什克腾、翁牛特、阿巴哈纳尔、青海、土尔扈特、和硕特、王贝勒贝子公额驸台吉及朝鲜国正副使等、随文武大臣。依次就坐。诸乐并作。上进酒。召左翼、科尔沁扎萨克土谢图亲王诺尔布琳沁、卓哩克图亲王噶勒桑栋罗布、巴林亲王衔扎萨克郡王索特纳木多尔济、喀喇沁亲王衔扎萨克郡王满珠巴咱尔、科尔沁扎萨克郡王和硕额驸索特纳木多布斋、奈曼扎萨克郡王巴勒楚克、科尔沁贝勒鄂勒哲依图、土默特扎萨克贝子固伦额驸玛呢巴达喇、右翼、喀尔喀赛因诺颜扎萨克亲王固伦额驸拉旺多尔济、科尔沁扎萨克达尔汉亲王布彦温都尔瑚、喀尔喀扎萨克图汗部扎萨克汗布尼喇特纳、杜尔伯特扎萨克亲王固噜扎布、回部郡王衔贝勒哈迪尔、喀喇沁扎萨克贝勒托恩多、喀尔喀镇国公巴彦济尔噶勒、喀喇沁扎萨克辅国公理藩院额外侍郎玛哈巴拉、至御座前。赐酒成礼。　　

○是年。旌表孝子、江西等省熊莛等八名。孝女、江苏等省冯氏等五口。守节合例、宗室善永妻佟佳氏等十三口。满洲赛冲阿妻张氏等一百十七口。蒙古希布妻曾氏等四十二口。汉军刘洪绪妻吴氏等三十五口。内务府德龄妻张氏等三口。各省驻防石永现妻张氏等一百七十四口。直隶等省宋铎妻刘氏等八百五十一口。未婚守志、蒙古德喜聘妻扎克奇特氏。内务府槐蔚聘妻扎思呼里氏。江苏等省沈如宗聘妻李氏等二十一口。百岁寿民妇、直隶等省张秉钧等十二名口。五世同堂、直隶等省霍旋等三十一家。各给银建坊如例。　　

○一产三男、直隶等省李耕臣等八家。　　

○会计天下民数谷数。直隶等省通共大小男妇三万二千六百五十七万四千八百九十五名口。存仓米谷三千八十万二千八百六十九石九斗一升七合五勺。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十一年。丙子。春。正月。辛巳朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐皇子皇孙亲藩等宴。　　

○壬午。上御重华宫。茶宴廷臣、及内廷翰林。以秘殿珠林石渠宝笈联句。　　

○癸未。高宗纯皇帝忌辰。遣官祭裕陵。上诣奉先殿寿皇殿行礼。　　

○甲申。上御紫光阁。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○展赈奉天承德、铁岭、金州、牛庄、岫岩、广宁、巨流河、抚民厅、八处、上年水灾旗民。　　

○缓徵直隶武清、宝坻、蓟、霸、保定、文安、永清、东安、清苑、新城、蠡、雄、安、高阳、新安、天津、青、静海、沧、元城、大名、南乐、清丰、丰润、冀、新河、宁晋、二十七州县、及津军同知所属、上年水灾新旧额赋。并给武清、霸、永清、东安、雄、安、高阳、保定、新城、九州县、贫民口粮有差。　　

○展赈江苏高邮、宝应、二州县上年被水灾民。并贷上元、江宁、江浦、六合、阜宁、清河、安东、铜山、萧、砀山、宿迁、睢宁、山阳、桃源、盐城、泰、东台、江都、甘泉、兴化、二十州县、银谷有差。　　

○给安徽南陵县、上年水灾贫民一月口粮。　　

○贷河南安阳、汤阴、内黄、浚、河内、温、陕、灵宝、八州县、上年水淹地震灾民仓谷。并缓徵睢、宁陵、商邱、三州县、摊徵各项银两有差。　　

○贷山西保德、岢岚、岚、兴、临、偏关、河曲、虞乡、解、平陆、芮城、安邑、永济、临晋、猗氏、荣河、夏、闻喜、十八州县、上年地震灾民仓谷。并缓徵岢岚、兴、临、保德、托克托城、五厅州县、旧欠谷石。　　

○给陕西乾、鄜、洋、城固、沔、南郑、定远、宁陕、宁羌、留坝、西乡、镇安、潼关、华阴、宝鸡、长武、临潼、十七厅州县、上年被雹被水灾民口粮。并贷安塞、肤施、定边、榆林、怀远、神木、六县、仓谷。　　

○贷甘肃皋兰、金、靖远、安定、陇西、平罗、西宁、盐茶、狄道、静宁、会宁、通渭、宁远、漳、灵台、秦安、清水、灵、碾伯、大通、秦、两当平凉、宁夏、宁朔、二十五厅州县、及花马池州同所属、上年歉收贫民耔种口粮。　　

○乙酉。以成都协领常忠、为宁夏副都统。　　

○丙戌。上诣雍和宫行礼。火神庙拈香。　　

○命礼部右侍郎文宁、驰往河南审案。　　

○直隶总督那彦成奏、官绅劝捐兴复通省义仓。赏监生李生荣等、七品顶带。余议叙有差。　　

○丁亥。世祖章皇帝忌辰。遣官祭孝陵。　　

○谕内阁、本年元旦乾清宫筵宴宗亲。辅国公绵慜、于本席误将食栀拂堕。彼时朕已目睹。并未降上□日查问。迨至养心殿、移时奏事太监曹进喜口奏、庆郡王永璘进内向伊告知、本日筵宴时、绵慜就席稍迟、经奕绍推令入座、绵慜一时匆遽、致将食栀拂堕、奕绍并无他意、令节典礼、有此失错、将如之何、嘱令口奏等语。朕但谕以明日递摺请罪一言。次日永璘率绵慜奏请议处。本日宗人府奏上、请将绵慜罚公俸六个月。永璘罚职任俸三个月。已依议行矣。向来遇有各项筵宴。与宴臣工、于席闲失堕器皿。亦事所时有。此次绵慜偶有失误。若照例自请议处。则失仪小过。朕但将绵慜示罚。永璘尽可加恩宽免。乃永璘先令曹进喜面奏。其咎实在于此。不能不加以薄惩。我朝设立外奏事官员、接收章奏。再交内奏事太监捧进。该太监等不过供奔走呈递之役。其所奏之事。毫不许其与闻。原以防阉寺人等、与外廷诸王臣工交接。杜渐防微。最为良法美意。朕之皇子皇孙、面见奏事太监口奏事件则可。永璘系藩王、则大不可。今永璘辄以细事、面嘱奏事太监口奏。事属违制。此端断不可开。朕又闻近日在内行走诸王、往往在内奏事太监处所闲坐。探听内事。尤属非是。朝廷内外各有限制。军机大臣系内廷行走常川召见之人。非遇公事、从无至内奏事处者。诸王与奏事太监有何交涉。而数数往来。其意何居。必欲探听。是诚何心。嗣后在内廷行走之仪亲王、成亲王、庆郡王永璘、肃亲王永锡、遇有应奏事件。俱在乾清门外、及出入贤良左门、交外奏事官员呈递。不准径交内奏事太监。其奏事太监、亦不准接收。非遇召见、及带领引见。朕在宫时、不准进乾清门。在圆明园、不准进左门。其有无故进内、至内奏事处者。著御前大臣会同内务府大臣奏闻候上□日。此上

□日著抄录一通。交内奏事处永远张贴。并令仪亲王成亲王庆郡王永璘肃亲王永锡各录一通。敬谨阅看。　　

○戊子。享太庙。遣皇三子绵恺恭代行礼。　　

○遣官祭太岁之神。　　

○缓徵福建澎湖厅、上年风灾未完额赋。　　

○是日、立春。顺天府进土牛春山宝座。　　

