<!-- { "loadSidebar": true } -->
○甲子。谕内阁、御史蔡维钰奏江浙米价腾贵、请严申出洋例禁一摺。各省盗匪在洋肆劫。设非有内地奸民私行接济口粮。则该匪等何由得食。必致束手待毙。是米石出洋之禁。即遇价平岁稔之时。亦当严密查禁。勿使少有偷漏。况江浙等省频年积歉。小民口食。尚有不敷。乃各该地方官全不实心查察。任令商贩等乘机渔利。因缘为奸。甚或不肖员弁。亦有交通情敝□大。似此既妨民食。又资盗粮。近年来海洋盗风不靖。实由于此。著传谕各该督抚、饬属严禁。于各商船领票出口时。逐一认真盘验。毋得阳奉阴违。稍滋敝□大混。傥各该省并不实力查禁。将来设有放米出洋之案。别经发觉。则惟各该管督抚是问。　　

○乙丑。福建台湾镇总兵官爱新泰奏报、克复凤山县城。得旨嘉奖。赏爱新泰、云骑尉世职。加同知钱＜雨澍＞、道衔。以知府升用。赏花翎。守备蓝玉芳等、升擢有差。赏兵丁一月钱粮。　　

○丙寅。上诣安佑宫行礼。　　

○谕内阁、铁保奏、查明河口剥船残废、据实参奏一摺。江南河口剥船。上年吴璥奏请添造船只。装济漕运。朕即以剥船费帑修造。将来散交各处。无人经管。必致易于曹□少朽。今据铁保查明淮关捐办剥船三百号内、除风损尚未补造船六十一只外、其应存船二百三十九只、现在归坞剥船五十六只、船身渗漏、不堪剥米、各工运料船一百零三只、其余七十八只、全行损坏、不堪应用等语。此项船只。曾经两次大修。又每年领银岁修。如果核实办理。何至损坏如此之多。总由原修及接任各员、草率废弛所致。自应著落赔修。以示惩儆。所有淮关捐办剥船三百只。除报明风损有案各船、准其照例修补外。其余船只。即交里河同知缪隽、外河同知张文浩、勒限两月。修补齐全。另委妥员如数验收。并著铁保妥立章程。将修造各船。或分地面。或分船数。派员经管。以专责成。至此次修造应用银两。一概不准开销。著落两次原修及接任各厅员、按在任年月久暂、分别赔缴。其已故之员。无可著追。即于现任及有官可补各员名下。如数摊赔。仍查取历任废弛厅员、经管委员、及未经查出禀办各道职名。交部分别议处。以为废弃官物、不实心经理者戒。　　

○谕军机大臣等、朱濆盗船。从前多在粤洋游奕。现在忽窜闽洋。上年闻该匪曾有被蔡逆纠约之事。设防堵稍不周密。或致联帮滋扰。必仍思窥伺台郡。殊为可虑。玉德当严饬杜魁光、丁绍奉、上紧围捕。如能将朱濆弋获。功固不小。即不能擒捕。务当严密堵截。使之不能与蔡逆合夥、及驶向台湾附近地方为要。将此传谕知之。　　

○又谕、伯麟等奏称、迄南江外猓匪、窜入镇沅州威远厅边界抢掠、经普洱镇总兵那林泰、带兵堵剿、现在民夷复业等语。伯麟现在查阅迄西迤南各营伍。著即将猓匪因何滋扰。是否有内地奸民与为勾结。详细查明。其窜入处所。如有旧设卡座。则该管弁兵防范不严。即当分别劾参。若边界本无卡座。亦应查度形势。定界立卡。以昭控驭而严稽察。又据奏暹逻所属戛于腊头目、将孟连土司所失印信、寻获呈缴、并声明杀害孟连土司之凶犯、俟拏获办理。自系畏罪震慑之意。伯麟等当行札谕、以尔接奉镇道札谕。知孟连土司印信遗失。即能寻获呈缴。实属恭顺可嘉。并告以从前缅甸头目、以刀派功被戕为词。屡请内地发兵前往。均经驳饬不准。天朝抚有中外。一视同仁。是以缅甸吁求兴师。未经允准。犹之尔国设欲恳请天朝发兵助攻。亦必加之驳饬。至刀派功私自带练出境。帮助缅甸。本属不合。设其人尚在。犹当惩治其罪。今业被戕害。亦无庸议。尔国惟当恪守疆域。益矢虔恭。用副怀柔至意。如此明白宣谕、使该国知所感畏。自不致复有越分妄干之事也。将此谕令知之。　　

○丁卯。谕内阁、刑部等衙门具题、江西省会昌县民黄振伦殴伤缌麻服叔黄西周身死一案、将黄振伦问拟斩候、系结案在本本年正月初四日恩旨以前、以该犯秋审应入缓决、请减为边远充军等语。所办太觉宽纵。非辟以止辟之道。存积阴功之见矣。黄西周系该犯缌麻服叔。谊属本宗尊长。如或黑夜潜向伊侄家中行窃。事主登时捕捉殴伤致毙。犹得以昏暮不能辨识为词。今黄西周系在清晨偷窃钱文。经该犯撞见向夺喊拏。是行窃者之为服叔。辨认业已明晰。况黄西南祇用拳殴。希图脱身。该犯辄携取铁尺追赶。叠殴多伤倒地。即刻身死。实属目无尊长。夫尊长之于卑幼。果有奸淫情事。则犯者已蹈乱伦之罪。或卑幼一时激于义愤。当场格杀。自属可原。此案黄西南不过偷窃该犯钱文。且为数无几。即到官按律惩处应得之罪本轻。乃敢毒殴致毙。情节殊为凶悍。不但不应末减。亦不应列入缓决。黄振伦著不准减等。仍著该部于本年秋审时、归入情实办理。　　

○戊辰。谕内阁、领侍卫内大臣职分显要。向由王公大臣内＜闲＞放。理应循名责实。将该管侍卫清语骑射生熟、差使勤惰、品行优劣、留心察核。善为训导。方为克尽厥职。近日该大臣等养尊处优。一切应办事件。皆委之办事章京。仅总司应奏事件、带领引见等事。尚得谓之实心任事乎。即如该大臣等明知丰绅济伦不当马上差使。不行参奏。且于丰绅济伦因伊子成敏、补授蓝翎侍卫、专摺谢恩。又不阻止。此皆平日废弛。不善教管之所致也。嗣后领侍卫内大臣等、必当悛改陋习。诸事秉公。实心办理。不时训导。俾各侍卫娴习清语骑射。勤慎当差。留心体察。优者保奏。劣者参革。俾其各知劝惩。用副委任。　　

○展赈山西临汾、洪洞、浮山、岳堤、曲沃、翼城、太平、襄陵、汾西、乡宁、吉、赵城、灵石、永济、临晋、虞乡、荣河、万泉、猗氏、安邑、夏、平陆、芮城、垣曲、闻喜、绛、稷山、河津、二十八州县、上年被旱灾民。　　

○己巳。谕内阁、向来宗室王公等之格格、嫁与蒙古者。来京例不禁止。但新革塔布囊布哩纳什之妻固山格格、连次赴京控案。因无例禁。以至率意妄行。不可不明定章程。嗣后除年班仍令照旧来京外。其余或诣阙谢恩。或伊母家实有要事。著于起身前、将实在情由、具报理藩院查核咨行。或额驸格格呈报扎萨克等、转报理藩院亦可。傥任意擅离本处。或径自来京。不特将额驸格格治罪。该扎萨克一并严处。应如何分别定例。著理藩院妥议具奏。寻议、嗣后出嫁蒙古额驸之格格。遇来京谢恩。或有紧要事件。在该扎萨克前呈明。转报理藩院具奏允行。始准来京。傥伊母家实有要事。呈报理藩院核实奏准。行文该扎萨克、准其来京。若并未呈报。私行来京。交该扎萨克严查禁止。若扎萨克并不禁止。照失察例治罪。傥额驸格格指称事故捏报来京。或任意私往他处。该扎萨克并未查出。附和令其前来。将额驸格格、及该扎萨克、均罚俸一年。从之。　　

○免直隶文安县、大洼地亩水灾本年额赋。　　

○庚午上幸静明园。诣龙神庙拈香。　　

○谕军机大臣等、蔡逆匪船。因鹿仔港不能进口。乘风逃回内洋。窜至惠安县属之尖峰洋面。玉德现往沿海一带。著一面严饬在洋兵船、会合擒捕。一面董率内地员弁、将口岸炮台。慎密把守。严杜接济之路。勿任稍有透漏疏虞。将此谕令知之。　　

○辛未。发米麦共十万石。命五城分设十厂。减价平粜。派吏部尚书德瑛等十员监粜。　　

○壬申。谕内阁、文职各衙门。在圆明园轮流值日。向遇御门日期。除刑部不推班外。其余各衙门皆系推班。因思御门理事。正以勤政敕几。是日各衙门堂官。多有至圆明园者。若因御门办事。以次推班。是循例轮奏之事。转有压搁。殊失御门本意。且刑部并不推班。若云刑名事务较繁岂此外各衙门皆系事＜闲＞乎。嗣后逢朕在圆明园御门之期。所有应行值日奏事各衙门。均著无庸推班。　　

○甲戌。上御勤政殿听政。　　

○谕内阁、御史邱勋奏、请严禁绅士包漕、州县苛敛一摺。据称外省地方官于收漕时、例外浮加、虑劣衿从中挟制、先采访绅士中平素好事者、豫行贿嘱、许其包漕若干、其余乡曲贫民、因得任意浮收、重受其累、请旨严禁等语。州县徵收漕粮。均有一定科则。如果斗斛公平。严禁胥吏人等从中侵渔需索地方绅士。谁能持其短长。乃州县官不知洁己爱民。以收漕为利薮。而刁劣绅士。遂尔生心挟制。私与官吏分肥。包收包纳。其苦累者乃系里党穷民。此等浇风。实不可长。亟宜严行整顿。著各该督抚先饬禁地方方。力除加徵苛敛之敝□大。如尚有不肖绅士。敢于受贿包漕。习为民蠹者。一经查实。如系职官。即指名严参。若系生监。即行斥革究治。务期贪墨知儆。而不肖劣衿。亦无由逞其把持挟制之计。于吏治民风。庶有裨益。　　

○谕军机大臣等、李长庚奏、在东港洋面追遇盗船。官兵祇击沈盗船一只。毙匪百余名。仍令蔡逆往北窜逃。该提督又以风浪狂大。未经穷追。复任驶近鹿港。窜至崇武。与朱濆合帮。此皆由李长庚督剿不力所致。现在赛冲阿业已到台。该提督放洋追剿。亟当探踪紧蹑。如能将蔡朱二逆。一并歼获。不但可赎前愆。仍当懋加恩赏。若再有迟误。必当并计重治其罪。不能再邀宽贷矣。李长庚务当倍矢愧奋。设计擒歼。并晓谕将弁兵丁人等。如能将蔡牵擒获者。赏银二千两。擒获朱濆者。赏银一千两。其洪四老、陈棒、吴三池、三名。均系盗船首犯。每获一名。赏银五百两。仍奏明分别赏给官职。如本系职官。即予加等升擢。傥舟师与盗船相遇。或有退缩不前。纵令该二逆窜逸者。官弁即行拏问。兵丁等立置重典。至蔡朱二逆。或仍合帮窜至台郡一带。李长庚固当跟踪急追。即或驶向粤东江浙邻省洋面。李长庚亦当不分畛域。带兵直前。傥二逆或又中途分帮。李长庚可紧逼蔡逆。穷追务获。其朱濆盗船。即咨报玉德等另行筹剿。将此谕令知之。　　

