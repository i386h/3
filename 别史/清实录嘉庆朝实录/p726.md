<!-- { "loadSidebar": true } -->
○又谕、马慧之裕奏、各省分发道府丞倅人员、补缺无期、请于道府选缺出时、一缺归选、一缺外补、请上□日缺出、一缺由部请上□日＜闲＞放、一缺由该督抚开单保奏、其同知通判不论何项缺出、部选外补、相闲轮用等语。所奏大属非是。部选道府丞倅之缺。各有定例。不容稍紊。若将应选之缺。半由外补。铨法必至混淆。至道府请上□日之缺。均系繁要。尤非捐纳初任人员、所能胜任。若如所奏分班闲补。不称职者必多。于吏治大有所损。马慧裕所奏不可行。著交部察议。仍传上□日申饬。　　

○以云南龙陵协副将成文、为胜越镇总兵官。　　

○赏山东等省、癸酉科乡试年老诸生于翀等七十一名、举人、副榜有差。　　

○旌表守正捐躯山西霍州民李镇妻韩氏。　　

○丁酉。上诣大高殿行礼。　　

○还宫。　　

○谕军机大臣等、百龄等奏、清口一带。挑工完竣。启放宣洩、并湖河水势情形一摺。洪泽一湖。本专注淮渎之水。今加以全黄汇注。势益浩瀚。此时甫届桃汛。而高堰志桩长水尺寸、已日见加增。计湖口所出之水。不敌湖中所长之多。此后伏秋大汛、长发更盛。时日又长。岂不更虞涨满。下游百万生灵。朕心垂廑綦切。且淮南为财赋所出。傥致商民失业。又将何以抚绥。此事关系重大。现在引河虽已开放。伊等又于南窰等处、修建闸座。以资宣洩。其堤工保障事宜。尤属紧要。更当加意讲求。朕今以淮扬百万生灵。付交汝等。一切应行筹备之处。皆当未雨绸缪。思患豫防。此时国帑不能宽裕。自应力为撙节。但实有应办之工。亦不可因小失大。欲省转费。所有筹办修守事宜。该督等尽心擘画。务保万全。随时具奏。以尉廑注。将此谕令知之。　　

○直隶总督那彦成奏、承办兵差出力人员、布政使素纳、清河鲁铨、下部议叙。余升叙有差。　　

○以兵部左侍郎普恭、通政使司通政使张鹏展、知贡举。吏部尚书章煦、工部尚书周兆基、为会试正考官。礼部右侍郎王宗诚、内阁学士宝兴、为副考官。　　

○仓场侍郎荣麟、因病乞假。允之。以工部右侍郎那彦宝、署仓场侍郎。刑部左侍郎成格、署工部右侍郎。　　

○以署镶黄旗蒙古副都统毓秀、为正蓝旗蒙古副都统。　　

○戊戌。谕内阁、御史富勒礼奏、外省解部饷鞘并不随到随收、辄先寄存银号转交、并部库收放银两、请令稽查该部御史、眼同收放等语。各省鞘银解部。自应随到随交。若辗转拖延。难保不滋敝□大窦。著步军统领衙门、随时密查、饷鞘一经解到。即派员押送赴部呈报。勿令稽迟。其江南道御史、本有稽查户部之责。遇有部库收发银两时、即知会该道轮流前往眼同收放。以专查察。　　

○又谕、御史富勒礼奏、捐监捐职、请严稽核一摺。向来捐监捐职。承办各衙门、祇凭户部印文、发照注册。并不亲往查对。恐其中或有影射。著照该御史所奏、捐监一项。每届一月、令银库及礼部国子监承办之员、至户部查对一次。捐职一项。每届一月、令银库及吏部承办之员、至户部查对一次。并令稽察户部御史等、届期前往眼同核对。以杜敝□大混。有敝□大即参。不可缄默。　　

○命将黑龙江等处官常人犯。及军台效力官犯。一体查办。情节轻者。奏明减等。　　

○己亥。上耕耤。诣先农坛行礼。更服至耤田所。躬耕三推。复加一推。御观耕台。命睿亲王端恩、克勤郡王尚格、和郡王绵循、各五推。吏部右侍郎佛住、户部左侍郎果齐斯欢、礼部右侍郎穆克登额、兵部右侍郎周系英、刑部左侍郎成格、工部在侍郎茹棻、都察院左副都御史曹师曾、通政使司通政使穆彰阿、大理寺卿王引之、各九推。毕。顺天府府尹、率农夫终亩。赏赉农夫耆老如例。　　

○谕内阁、宗室乡会试取中、用一文一诗。已属优异。若不加以覆试。无以鉴别真才。著自本科为始。宗室会试中式者、传集在圆明园正大光明殿覆试。届时礼部奏明、另定试期。毋庸与本科中式贡士同日。其试题仍用一文一诗。著管理宗人府之王公等、先期传示应试各宗室举子、俾共闻知。　　

○又谕、托云泰奏、请将阿克苏库贮普尔钱文、折银散放官兵盐菜、暂停内地拨解本年经费银两一摺。阿克苏现在库贮普尔钱文。积有三千三百余串。自应酌量折放。以省调解之繁。著照所请、将该处现存银六千二百八十余两、按月散放完竣外。所有官兵应支七成盐菜银两。即将此项普尔钱、无论官兵、俱以二百二十文为一两散放。其官员应领三成钱。仍以一百六十文为一两给领。自本年四月起、至明年九月止。本年应调经费银一万一千两。著暂停调解。嗣后该处库贮普尔钱文、积存数目足敷散放一年盐菜银两。即停调经费一次。并著照所议行。　　

○以成都协领阿郎阿、为荆州右翼副都统。　　

○庚子。上幸圆明园。　　

○以翰林院侍读学士那丹珠、为詹事府詹事。　　

○辛丑。谕内阁、前据御史富勒礼参奏、镶红旗满洲都统等、于东安泰承袭佐领一案、先经办理错误、迨更正后未经自请处分、请上□日查办。当经降上□日令常福长庆将此案办理缘由、明白回奏、兹据常福等奏称、此案世管佐领达春泰、身故无嗣、因其别支皆有承袭佐领、未便添袭世职、是以先经咨询兵部、并溯查达春泰上辈、拟将其胞叔佛喜承袭、后经兵部都察院援例咨驳、即遵照将其弟东安泰拟正引见承袭、缘事已更正、是以未请处分等语。各衙门办理公事。不能无拟议偶误之时。但能商搉更正。仍即归于无误。此案镶红旗满洲办理承袭佐领一事。始虽有将佛喜拟袭之议。迨与兵部都察院往返商酌。旋即自行更正。仍以东安泰拟袭。并无错误。若以从前未定之论。追溯苛求。将各衙门商搉一事。偶有异议。即须奏请处分。殊不胜其烦扰。该御史所奏、未免吹毛求疵。著毋庸议。　　

○又谕、国家不得已而用兵。所以戡除暴乱。安定善良。即行师绝域。亦止于斩馘擒渠。尚当秋毫无犯。以肃军纪。至于内地乱民。原系狱吏捕治之事。祇缘人数众多。不能不藉兵力。以速歼除。所谓大刑陈于原野。期以当罪而已。领兵将弁、皆当深知此义。约束士卒。俾闾阎良善。同登衽席。方称朕用兵卫民之意。至克捷蒇功之日。逆匪家属。例应查明缘坐。其被难民人无依子女。亦当由地方官抚恤收养。若征兵凯彻之时。任其纷纷携带。在贼匪遗孽。既因此漏纲。而良民子女。竟至远离乡土。沦于婢仆。此与俘获何异。甚非仰体朕惠鲜怀保之意也。此次滑城用兵。朕屡经申谕领兵各大员。严饬该兵丁等、毋许掠取财物。而于携带子女一节。实为意计所不及。朕先引咎自责。那彦成等知愧与否。清夜扪心自问可也。若再不认真查办。罪逾重矣。前据文孚奏到吉林黑龙江官兵、有携带子女之事。当经降上□日查办。旋据管理健锐营王大臣覆奏、并未分晰办理。实属因循草率。无耻无能。昨据富俊查明黑龙江官兵携带子女、分别将逆犯亲侄、照例缘坐。凡良民子女。派员解交该亲属认领。其无家可归者。暂交该官兵收养、所办甚为认真。因交军机大臣、传齐火器健锐二营所带子女覆加讯问。其籍隶滑浚二县者。仅止十八名。其余一百三名、多系顺德广平彰德等府所属。讯系该官兵等、于凯彻时、沿途携带。领兵各员。漫无约束。大属非是。本应将该官兵等治以应得之罪。惟念此次军务告成。极为迅速。其奋勇出力者。吉林黑龙江官兵为最。火器健锐营官兵次之。绿营兵又次之。俱经著有劳绩。而携带子女一节。又未经诫谕于先。姑著从宽一概免其治罪。管理火器健锐营王大臣、先经奉上□日察办。颟顸具奏。实属草率因循怠玩。文孚首先具奏。富俊查办认真。俱著加一级。现在查出各幼孩内刘喜儿等六名口、伊父母均系不肯从贼。致遭戕害。实为节义可悯。刘喜儿等六名、每名赏银二两。著该地方官妥为收养。访明的确亲属。再为给领。其有父母兄弟伯叔之四十名口、每名赏银一两。亦著各该地方官传到亲属。令该幼孩认明给领。如所指亲属先已身故他往。即于该处养济院收养长大。听其谋生。俱交提督衙门、顺天府、派委文武各二员、解送各本籍地方官收领。其无依幼孩七十五名口、暂交该官兵等领回收养。此与分给为奴者不同。不准作践胡为。如子女抚养。将来如有亲属来京寻认者。即报官给领。毋许勒掯。至此次在京各大臣侍卫官员、曾经派往军营者。如有携带子女、及其家人等携带者。亦免其治罪。俱著自行查明报出。交军机大臣讯明、分别办理。如隐匿不报。以违上□日治罪。并著吉林将军等、及此次调派征兵之各省将军督抚副都统提镇、将该官兵携带子女、俱详细查明。照此次章程分别办理。各自具摺具奏。如办理草率、及因循怠玩者。俱以违上□日治罪。昨降上□日令兵部定立例条。著将携带良民子女、及逆犯家属、如何分别治罪。及领兵官如何议处。一并详议具奏。颁示遵行。寻议上。得上□日、均著照所议行。王师戢暴安良。首严军纪。律载官兵掳掠人口。若于已附地面掳掠者、不分首从皆斩监候。此指行师外域新附版图者而言。尚当恤其人民。以示除暴施仁之意。况内地编氓。本吾赤子。除乱逆者按法诛锄外。其被难流离男妇子女。皆应亟为抚恤。若官兵逼胁携带。岂非自相掳掠耶。所有此次携带幼孩各官兵、均属有干军纪。本应定拟大辟。姑念伊等平日未谙法律。带兵大员、亦未先申明禁令。是以概从宽宥。著该部将定律、同此次议准各条款、即行刊刻。颁发京外满汉各营、一体遵照。并著于操演日期、逐条宣讲。设遇有徵调、尤当剀切晓谕。俾官兵等恪遵纪律。约束严明。傥有肆意违犯者。则军法具在。按律治罪不赦。　　

○壬寅。孝贤纯皇后忌辰。遣官祭裕陵。　　

