<!-- { "loadSidebar": true } -->
○谕军机大臣等、据御史尹佩棻奏、云南腾越州边外野夷、自嘉庆十一年至十七年、抢掠内地村庄、杀烧男妇、伯麟赴彼将拏获之野人数名正法、旋即回省、从此猖獗愈甚、该管道府禀报、伯麟初犹不信、及难民纷纷赴控、始委方振奎、带兵巢□刀办、未杀一贼、道府禀请高星文、带兵协办、甫将邦中一股野匪杀退、尚有三四股负固不服、方振奎忽以总督令彻兵不准前进、以至人人失望、野匪益无忌惮、二十一年、五六两月、叠次抢劫、至十二月并有抢去把总、割鼻放回之事、本年五六两月、亦复肆行抢劫、被害民人、赴州求救、则城门闭、赴营求救、则营门闭、赴府求救、则曰奉总督谕不办边务、该督自以十八年、扫穴擒渠、边境肃清、入奏在先、不敢复陈滋扰情形、坐视内地民人屡遭惨毒等语。边外野夷。抢劫内地村寨。自当随时惩办。岂得稍涉因循。养痈贻患。该御史所称、前此巢□刀办腾越野夷。方振奎传令彻兵。草率完结。是否实有其事。至所指上年五六月闲。野匪叠劫蛮角寨、殴寨、曩戛寨、猛陇寨、皆有月日可凭。似非无据。且有李姓把总被掳割鼻之事。更无难传验得实。如果实有其事。该把总以内地职官。为野夷残毁形体。该督隐忍不办。是何意见。大负委任。即行严参候上□日。断不可从井救人。稍存回护。至内地民人横遭荼毒。赴诉地方。文武官皆闭门不纳。更复成何事体。是否该地方官匿不禀报。抑系该督授意讳饰。事关边务。不可不彻底查究。著李尧栋、即将该御史摺内所指各情节。逐一密查。该抚到任未久。无所庸其回护。如果该御史所奏属实。即由四百里将伯麟据实参奏。不可以伯麟现系协办大学士。稍存袒护之见。该抚接奉此上□日。不可于伯麟前漏洩一字。如事有确据。该抚奏到时。朕必另派大员前往查办。亦不再交伯麟办理。傥实无其事。何以该省有此传说。亦据实由四百里覆奏。将此谕令知之。　　

○缓徵山西阳曲、太原、五台、浮山、汾西、孝义、沁源、夏、岢岚、长子、襄垣、大同、阳城、静乐、垣曲、隰、兴、临、保德、芮城、偏关、平陆、灵石、霍、闻喜、绛县、文水、二十七州县、并清水河、和林格尔、通判所属、旱灾霜灾应徵米豆、及借欠仓谷。　　

○己卯。谕内阁、御史王耀辰奏、乡会试年老举子、请禁冒滥节烦劳一摺。直省年老士子赏给名衔。本系国家格外恩施。岂容虚增年岁、及品行不醇者。冒滥其闲。嗣后应试老生、其年例相符者。先令廪生大学十名。小学五名。公同具保。由该学教官查明。实系立品老儒。加结保送。不准一概录取。以昭核实。所奏尚是。至乡会试考校三场。久著功令。历科应试老生、纵不苛责其文艺。亦必以三场完竣。方为合例。该御史率请止试头场。免进二三场。所奏不通。断不可行。此必又系受人请托。冒昧陈请。鄙陋极矣。著毋庸议。　　

○谕军机大臣等、庆溥等奏、酌定牧厂地界、并绘图贴说一摺。额鲁特官兵、从前共有六百七十余员名。现祇余一百八员名。牲畜无多。本无须多用牧厂。即广占地亩。亦不过私招民人开垦。藉收租息。其狮子园一带牧厂。环近园庭。自应彻回。不许额鲁特等在彼侵扰。庆溥等所定甚为公允。该总管呢玛、何得任意争执。著熙昌即传谕呢玛等、令其遵照庆溥等所议。应彻回者即行交出。应立界者即行安桩。不得贪利无厌。稍有抗违。如再妄求。治罪不贷。将此谕令知之。　　

○以吏部左侍郎熙昌、署热河都统。礼部右侍郎廉善、署吏部左侍郎。　　

○以翰林院侍讲奎照、充日讲起居注官。　　

○旌表守正捐躯安徽六安州民卢言妻余氏。守正被戕灵璧县民陈聪妻孟氏。　　

○庚辰。以故喀尔喀赛因诺颜额鲁特扎萨克贝子多尔济巴勒族弟察克塔尔扎勒、袭爵。　　

○癸未。以故一等侯善庆子苏勒芳阿、一等男全泰子福恩、各袭爵。　　

○以宋儒邵雍后裔启运、袭五经博士。　　

○甲申。谕内阁、方受畴奏、请将本年查办赈务、经理不善、及最为出力各员、分别劝惩等语。地方偶遇偏灾。查办赈务。有司牧之责者。自应关心民瘼。实力经理。若办理不善。则当量予惩儆。方受畴所劾各员除刘思恩一员。已于计典案内题参外。候补知县王余师、行唐县知县徐福年、均著照所请、以教职改用。至所保何维绮、陈于嘉、高应元三员。均系本分应尽之职。如果认真出力。该督尽可自行存记随时奖励。其所请加恩升补之处著不准行。　　

○予陕西故知府邓梦琴、入祀名宦祠。从总督长龄等请也。　　

○予云南四川阵亡外委赵旋祭葬世职。额外外委张振、兵丁金占文等一百十四名、赏恤如例。　　

○予福建广东出洋淹毙署千总叶逢珠、蔡攀龙、把总林得升、祭葬世职。兵丁何连登等一百五十三名、赏恤如例。　　

○除直隶定州、沙压地一百四顷八十七亩有奇额赋。　　

○贷直隶正定镇左右、龙固、赵州、固关、王家坪、龙泉、倒马、忠顺、涿州、良乡、新雄、十二营、并督标五营、驻劄灾地兵丁银米有差。　　

○乙酉上御乾清门听政。　　

○谕内阁、本日绵课等因颁赏平定教匪纪略。具摺谢恩。朕披览摺内。过事揄扬。转滋惭恧。王大臣等应体朕之苦心。共勉勤政。切戒因循。庶可稍救朕之过失。从前乾隆年闲。内地乱民如王伦、田五、苏四十三、弄兵潢池。旋即扑灭。其事皆远在外省。至十八年九月十五日之事。朕平时不能修明政教。弭患于未形。又不能先事觉察。歼寇于未发。以致狼奔豕突。阑入禁门。幸赖天祖默佑。即日肃清。此事朕每一思之。愧不去心。乃诸臣复以尧勤舜知虚词。铺张颂美。岂非增朕之惭乎。今事虽已往。而朕惟日存求安求治之心。不敢有忘乱忘危之意。所望内外臣工。大法小廉。勤修职事。勿朘民之生。勿荡民之志。昌明正教。使邪慝之风。潜移默化。其有诘奸除莠之责者。勿因循姑息。使之转相煽惑。累及善良。庶实心实政。久道化成。可期日臻上理。毋徒以虚文粉饰也。将此通谕知之。　　

○又谕、吴璥奏、查明萧南厅临黄官堤民堰情形、仍照旧例办理一摺。萧南民堰、防守多年。较之修筑官堤。保护更为得力。自应仍就民堰防守。其王平庄一带抢筑新工。均著照吴璥所勘办理。至该处民堰工程。虽归官办。而借帑兴修。仍应照例摊徵还款。该督等率请将民堰改为官堤。钱粮作正开销。国家经费有常。岂容例外多糜。黎世序未经妥筹。冒昧陈奏。著交部议处。孙玉庭会衔具奏。著交部察议。　　

○又谕、本日太常寺奏、加封白龙潭龙神神牌造竣。请派员前往告祭。其应行开列之散秩大臣。仅有裕全、常喜、二人衔名。散秩大臣人数不少。裕全兼任前锋统领。尚照例开送。其余各员。于该寺咨取衔名时。俱不开送。自系因时届年节。相率偷安。除裕全常喜二人外。所有未经开列之散秩大臣。俱著交部议处。　　

○以故一等子策伯克扎布子布彦德勒格尔、袭爵。　　

○予安徽故训导胡锜、入祀乡贤祠。从总督孙玉庭等请也。　　

○丙戌。举行本年军政。稽查右翼保定等处大臣所属、年老官一员。黑龙江将军所属、卓异官四员。年老官四员。有疾官三员。年老有疾官一员。才力不及官二员。江宁将军所属、卓异官三员。年老官一员。福州将军所属、卓异官一员。才力不及官一员。荆州将军所属、卓异官二员。绥远城将军所属、年老有疾官一员。西安将军所属、卓异官二员。罢软官一员。才力不及官二员。宁夏将军所属、卓异官一员。伊犁将军所属、卓异官一员。广州将军所属、有疾官一员。热河都统所属、卓异官二员。年老有疾官一员。察哈尔都统所属、卓异官三员。有疾官三员。乌噜木齐都统所属、年老官三员。密云副都统所属、卓异官一员。年老官三员。山海关副都统所属、罢软官三员。凉州副都统所属、有疾官一员。河南巡抚所属、卓异官一员。年老官一员。分别议叙处分如例。　　

○以故阿巴噶贝子巴雅尔锡第子德木楚克达什、袭爵。　　

○予浙江故训导蔡英、入祀乡贤祠。从总督董教增等请也。　　

○丁亥。谕内阁、本日宗人府因质郡王绵庆之女、贝子奕纯之女、选指额驸。俱拣选在京八旗年岁相当之子带领引见我。朝国初创建定制。近派及岁宗室之女。将年岁相当之蒙古世族子嗣选指额驸。此次以蒙古内无年岁相当之子备选额驸。均未报出。殊失结亲本意凡指额驸。著不必拘泥同岁。或年长三四岁。年幼三四岁。均可选指。嗣后每遇指选额驸。著将年长五岁年幼五岁蒙古子嗣拣选报部。傥有及岁隐匿不报者。一经查出。定行治罪。著交理藩院通谕各蒙古知之。　　

○予福建故左春坊左庶子陈迁鹤入祀乡贤祠。从前任总督汪志伊等请也。　　

○戊子。举行本年军政京营卓异官三员。年老官一员。才力不及官一员。直隶卓异官十四员。年老官二员。有疾官一员。才力不及官一员。江南河营、卓异官一员。河南、卓异官二员。罢软官一员。年老官一员。有疾官一员。陕西、卓异官七员。甘肃、卓异官七员。年老官三员。有疾官二员。广东、卓异官七员。罢软官五员。年老官二员。有疾官三员。才力不及官四员。广西卓异官三员。罢软官二员。有疾官一员。分别议叙处分如例　　

○予湖南故主事王文清、知府周硕勋、廪生陶必铨、入祀乡贤祠。从前任总督阮元等请也。　　

○己丑。予河南故贡生曾椿年、入祀乡贤祠。从巡抚文宁等请也。　　

○庚寅。上御宁寿宫。赐王、公、大臣、及蒙古王、贝勒、贝子、公、额驸、台吉、等食。并赏赉有差　　

○谕军机大臣等、前据陈预奏、拏获习教匪犯侯位南等、究出乌噜木齐遣犯刘佐臣子孙刘成林、在配接充教首。曾经侯位南等敛银七千两。送交使用业据庆祥查讯明确。将该犯立正典刑。因思新疆发遣邪教。案犯甚多。即十八年林清案内、免死发遣之犯。亦复不少。此种匪徒。邪说相沿。恐到配后故智复萌。且其党与固结不解。恐又有私自出口。寻访潜通信息者。不可不严行查禁。著晋昌通饬各城。凡有邪教案犯发往安插之地。俱各严密稽查。如有自内地潜往送银通信之人。立即拏获奏明。以便根究严惩。傥该犯等在配、复敢起意传教收徒。敛钱惑众。一经查出。即审明从重治罪。毋稍姑息。总须时刻留心。不可日久生懈。致有疏纵。将此谕令知之。　　

○予陕西故检讨孙景烈、入祀乡贤祠。从巡抚朱勋等请也。　　

○辛卯。上诣大高殿行礼。　　

