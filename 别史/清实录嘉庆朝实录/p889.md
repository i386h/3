<!-- { "loadSidebar": true } -->
嘉庆二十四年。己卯。闰四月。壬辰朔。谕内阁、孙玉庭参奏李奕畴滥派漕委多人、滋累帮丁州县一摺。漕委一项。前经铁保等奏明节次删减。迨李奕畴任内逐渐加增。派委至一百四十余人之多。该漕督曾向孙玉庭言及漕标候补人多。穷苦堪怜。不得不概行差委。以资调剂。李奕畴多派漕委。并以调剂为词。是明令该漕委等需索旗丁。以致大帮每帮出银三百余两。小帮每帮出银二百余两。旗丁费何由出。悉皆取之州县。州县费何由出。悉皆取之粮户。浮收之敝□大。日甚一日。漕委之扰累。实启其端。该漕督办理不善。咎无可辞。李奕畴著交部严加议处。寻议、降四级调用。得上□日、以吏礼二部郎中用。　　

○以广东巡抚李鸿宾、为漕运总督。调安徽巡抚康绍镛、为广东巡抚。以直隶布政使姚祖同、为安徽巡抚。调云南布政使祝庆承、为直隶布政使。以广东按察使玉辂、为云南布政使。直隶天津道刘宝第、为广东按察使。　　

○予广东出洋淹毙守备张高生、祭葬世职如例。　　

○癸巳。谕内阁、朕于四月二十五日、御太和殿传胪。因导引侍卫乌凌阿、广喜、行走错误。降上□日将伊二人发遣伊犁。嗣经朕风闻是日系德麟到迟。届时改令广喜代充。当派永锡、托津、戴均元、卢荫溥、松筠、和世泰、六人会同秉公查办。旋据查明德麟误班属实。广喜曾将代充之处、告知绵恩。绵恩未经参奏。章京毓文、亦不禀请查办。永锡等五人奏请将德麟革职。绵恩严议。毓文议处。又据松筠单衔奏请将德麟革职、发遣伊犁。并将鄂勒哲依图严议。朕核定诸臣咎愆。一秉大公。德麟人本下流。屡次误差。并服食鸦片烟。卑污下贱。玷辱家声。久应斥革。惟此次其过止于误差。不能与乌凌阿之导引错误者同罪。若照松筠所议。一并发遣伊犁。岂足以昭平允。德麟著革去贝子及二等侍卫。在奏事门外重责四十板。交伊母管押在家。不准出外滋事。著英和派人常川看守。如再行私出。查拏治罪不贷。绵恩既闻广喜有代人当差之言。前朕查问乌凌阿广喜名字时。恐有错误。曾询至再三。彼时即应奏明查办。乃含糊不举。推诿重听。朕每日接谈。并无差误奏对。何独于此一事耳聋。著交宗人府严加议处。鄂勒哲依图、与绵恩同系镶黄旗领侍卫内大臣。当时即或未知。事后数日。岂毫无所闻。亦徇隐不奏。昨已降上□日令广喜回京。俟询明广喜、如曾将代充缘由向其告知。即将鄂勒哲依图交部严加议处。若未经告知。著交部议处。毓文令广喜替代德麟。广喜发遣后。该管大臣未将德麟参奏。该章京始终无一言禀请查办。是何居心。毓文著一并交部严加议处。广喜本非派充导引之人。鄂勒哲依图令哈朗阿将行走节次向乌凌阿告知。广喜原不与闻。后因随同乌凌阿行走错误。其咎尚有可原。广喜著免其发遣。降一等以蓝翎侍卫用。其是日随同错误之乾清门行走大臣侍卫等、前罚俸一年之处。俱著加恩改为半年。德麟所革世职。本不应令伊子承袭。但念伊父福康安、从前屡有军功。经皇考高宗纯皇帝恩封王爵。朕不忍因其子不肖。令其世封中替。德麟并无兄弟。所有世爵。仍加恩令伊子庆敏承袭。并著查明如系世袭罔替。即袭封贝子。若例应降等。著袭封头等公爵。庆敏现在年未及岁。著食半俸。俟当差时。再行给予全俸。　　

○又谕、著御前大臣领侍卫内大臣留心严查各侍卫。如有私食鸦片烟者。即行指名参奏革职。若徇隐不奏。经朕查出。定将该管大臣严惩不贷。　　

○甲午。调云南按察使廉敬、为广东按察使。广东按察使刘宝第、为云南按察使。　　

○乙未。谕内阁、叶观潮奏、请动项补修运河西岸碎石堤工一摺。东省泇河厅属、峄滕二汛运河西岸堤工。攸关纤道湖潴。前经闲段补修。历届大汛。风浪汕刷。土戗残缺。碎石坍卸。亟应择要补修。所有勘明最要堤工。除二十年甫经补修工段外。其现估工料。例帮价银五千六百三十一两零。著照所请。准其动拨山东司库银两。发厅购料。赶紧兴办。勒限六月内修补完竣。核实验收报销。　　

○又谕、绵恩等参奏御前侍卫安成、平日当差疏懒、且食鸦片烟、本日考试庶吉士监试、又复迟误等语。安成素无出息。且食鸦片烟。朕已早有所闻。本日又复误差。本应革职。惟念安成之父海兰察军功甚多。伊兄安禄在军前阵亡。今若将伊革职。安禄无嗣。安成尚未生子。竟无应袭公爵之人。如停袭公爵。致海兰察功绩不彰。朕心深为不忍。安成著格外施恩。免其革职。革去御前侍卫、副都统、赏给三等侍卫。在大门上行走。安成当力改前非。奋勉当差。若再行止不端。旷误职守。朕亦不能追念海兰察功绩、再为宽宥也。　　

○正蓝旗汉军都统穆克登布、以前任江宁将军、不能教导官兵。降镶白旗蒙古副都统。以乌里雅苏台将军特依顺保、兼正蓝旗汉军都统。　　

○丙申。上御勤政殿听政。　　

○谕内阁、毓文因派出导引侍卫德麟到迟、改令广喜代充。嗣广喜导引错误获罪。即应回明绵恩、鄂勒哲依图、据实将德麟参办。乃徇隐不举。咎有应得。但先闻广喜有已经禀明绵恩之言。尚属有因。若照部议革职。未免与德麟无所区别。毓文著革去续办事章京。降一等以二等侍卫用。仍留伯爵及世管佐领。其宗人府议奏绵恩处分。俟广喜到京询明后、再降谕上□日。　　

○引见新科进士。得上□日、一甲三名陈沆、杨九畹、胡达源、业经授职外。孙起端、邵甲名、俞诵芬、沈鑅彪、魏建中、王文骧、杨峻、慕维德、韩大信、邵正笏、周曰炳、陆荫奎、徐士芬、钱宝琛、阮灿辉、刘梦兰、吴文镕、李绍昉、蔡家玕、刘荣熙、朱德华、方长庚、刘宇昌、裴鉴、杨景曾、朱国淳、但明伦、程澐、周祖培、巫宜福、尚开谟、陈兆熊、花咏春、李昭美、谢兴峣、姜坚、德春、胡美彦、方传穆、徐述虍□攵、朱澜、盛增、叶敏昌、周濂、郑瑞玉、蒋立诚、王云岫、龚文焕、郭应辰、戴修道、朱嶟、松峻、胡湜、王宝华、宗室铁麟、何辉绶、汪淦、赵存洵、焦维棫、吕梦飞、李印万、蔡如蘅、王昺、俱著改为翰林院庶吉士。蔡绍江、张其玣、李彬然、费庚吉、周祖植、马洲、高容声、沈福清、刘潮、明谊、尹荣组、启宁、图隆阿、陈学源、赵琇、潘一奎、宗室讷勒亨额、郭鸣高、宗室希哲、周彦、宗室鄂尔端、李廷干、翟发宗、刘遵和、俱著分部学习。胡培翚、易长华、黄世名、戴本义、郑瑞麒、陶际清、李嘉秀、李衢、陈维垣、贾侍舜、高履观、伊崇额、梁炳、王思义、梅克芳、蒋廷恩、俱著以内阁中书用。周曾毓、吴绳显、徐作霖、孙淦酉、王天锡、俱著以国子监学正学录用。王星榆、胡炳、钱棠、文寿华、宋大寅、张缙云、方玉璪、李耀瑚、罗耆勋、潘一桂、王锦雯、林峥嵘、孙河、徐久道、罗升棓、蔡鹏南、朱希良、麦祥、龚联奎、李鸿卓、黄锡祚、冯鋐、牛梦锟、张维甲、余埥、李闲、龚藻、黄天相、耿麟、谢澐、林良弼、饶芝、富升额、卫龙筠、王颐、庆善、杨煃、陈维屏、黄徵乂、锡旃、李锷、贺纬、王善璧、张启庚、托浑布、张署、贡青选、彭三寿、席光缙、邓梦鲤、贺云举、王森长、孙述庭、俱著交吏部签掣分发各省。以知县即用。刑部候补郎中萧秉莹、著以六部郎中即用。工部额外员外郎王世绂、候选员外郎贾大夏、俱著以六部员外郎即用。余著归班铨选。　　

○丁酉。上诣觉生寺祈雨。　　

○命肃亲王永锡、为正使。礼部左侍郎恩宁、为副使。持节奉册宝封皇三子绵恺、为多罗惇郡王。制曰。乘和敷福。春韶广诒燕之仁。逢吉延禧。寿祉笃庞鸿之庆。举隆仪于周甲。桂邸凝庥。沛闿泽于元辰。芝函焕采。尔皇三子绵恺、宅衷醇茂赋质温恭。琅圃横经。勤学肄诗书之训。彤墀舞彩。承颜修定省之仪。值祝嘏以称觥。胪欢海澨。宜展亲而颁爵。绥祜天潢。兹封尔为多罗惇郡王。锡之册命。于戏。荣膺茂典。用宏慈爱以宣纶。宠贲崇阶。尚勉慎勤而奉职。钦哉。　　

○命领侍卫内大臣奕绍、为正使。内阁学士裕恩、为副使。持节奉册宝封皇四子绵忻、为和硕瑞亲王。制曰。岁朝介祉。新韶敷桂邸之荣。寿＜宀禹＞开祥。佳气笃璇源之祜。逢薄海胪欢之盛。泽普宣纶。念过庭遵训之勤。辉增镂＜闲＞。尔皇四子绵忻、禀质中和。宅心醰粹。承颜黼座。孝恭早著于觿辰。育德经帷。诗礼克敦乎矩范。值称觥而衍庆。载举隆仪。喜舞彩而承恩。聿昭茂典。兹封尔为和硕瑞亲王。锡之册命。于戏。缄芝贲宠。期迪诲以弥虍□攵。诒谷凝庥。尚噙躬于匪懈。钦哉。　　

○命领侍卫内大臣和宁、为正使。内阁学士奕经、为副使。持节奉册宝封皇长孙奕纬、为多罗贝勒。制曰。履端肇庆。喜觇椒衍之蕃。锡羡延厘。眷念谷诒之厚。推恩自近。沛泽弥长。尔皇长孙奕纬、夙秉颖姿。克遵彝教。谋承燕翼。孙枝之秀先钟。仁嗣麟振。公姓之祥允协。曩值昌辰聿启。正见含饴。今欣周甲初逢。渐谙舞勺。爰邀茂典。式播洪慈。是用封尔为多罗贝勒。锡之册命。于戏。筮用仪于此日。羽已粲夫三英。待授职于他年。诏载颁夫五色。尚懋厥德。益远乃猷。　　

○谕内阁、前因德麟旷误差使。将其贝子革退。兹据该旗查奏伊子庆敏、应降袭头等镇国公等语。昨经带领引见。朕已将庆敏承袭公爵。惟念此爵系德麟之父福康安立有军功。朕曾于嘉庆二年钦遵皇考高宗纯皇帝恩谕、将福康安追封王爵。令伊子德麟承袭贝勒。俟德麟出缺。降等承袭贝子一次。俟再出缺。再降袭公爵。嗣因德麟承袭贝勒。甚无出息。屡次误差获咎。是以朕将伊降为贝子。朕意伊若改过自新。奋勉当差。本年朕六旬万寿。亦必加恩仍复其贝勒原爵。乃德麟竟不知悛改。仍复旷误差使。是以将德麟贝子革退。令伊子庆敏承袭公爵。此虽照例办理。惟缅思朕从前钦奉皇考高宗纯皇帝恩谕、稍有未符。且追念福康安劳绩。实有不忍。庆敏著格外加恩、仍袭贝子。其未及岁以前。赏给半俸。俟当差时、再给全俸。将来庆敏出缺。再行照例降袭一等镇国公。以副朕仰承恩谕、加惠功臣后裔至意。　　

