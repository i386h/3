<!-- { "loadSidebar": true } -->
○丙戌。谕内阁、朕于嘉庆二十年再莅陪都。恭谒三陵。所有沿途经由行宫桥座及庙宇各工。皆应先期修整。前次诣盛京时、曾赏发差费银三十万两。此次仍照旧赏给。即于天津运库盐斤加价项下、拨发银三十万两。交该督豫备工需俾得从容经理。　　

○又谕、温承惠等奏、筹议建昌新营事宜一摺。著照所议办理。所有现在另行召募之兵丁。既由乡地举保。该督等务饬各地方官切实查核。择其居住年久、及有眷属诚实可靠者。方准加结移营。并督率该营将弁等时加训练。俾技艺精娴。以收禁暴诘奸之效。毋得有名无实。虚糜粮饷。　　

○又谕、据蒋攸铦奏、广东副将世袭一等男吉郎阿呈称、伊父书麟名下、续有分赔代赔银二款、计二千八百余两恳将伊男爵俸银全行扣缴、以清帑项一摺。书麟历任封疆、清声昭著。伊身故后一应赔项。俱经加恩豁免。兹据伊子呈明由部咨追二款。仍系书麟总督任内代属员续摊分赔之项。著将此两银二千八百余两加恩全行豁免。无庸于伊子名下扣缴以示体恤。　　

○建安徽新调颍州营守备衙署、驻蒙城县。从原任巡抚钱楷请也。　　

○复广东南雄府为州。并裁复设保昌一县。增嘉应直隶州州同、吏目学正各一员。从总督蒋攸铦请也。　　

○缓徵广东镇平县、白马等五乡水灾本年额赋。　　

○是日。驻跸密云县行宫。　　

○丁亥。谕内阁、福长安奏汤泉苑丞五云、恳恩赏给六品衔一摺奉宸苑南苑三山等处苑丞、俱有赏给六品职衔者。汤泉苑丞五云、当差年久。著加恩赏给六品职衔。仍食八品原俸。嗣后该处苑丞一缺。著即照奉宸苑等处之例。以六品顶带食八品俸。作为定额。　　

○喀什噶尔帮办大臣灵保、缘事降调。以哈密办事大臣玉福、为喀什噶尔帮办大臣。三等侍卫庆长、为哈密办事大臣。　　

○是日。驻跸南石槽行宫。　　

○戊子。上还圆明园。　　

○诣安佑宫行礼。　　

○改江苏海州营游击为参将。移南汛把总驻大伊山。外委驻龙沟。拨漕标左营都司一员、千总把总各一员、外委额外外委各二员、兵二百名、驻钱家集。归海州参将管辖。并拨守备把总各一员、外委二员、额外外委一员。兵九十七名、驻扬州。归游击管辖。仍添设扬州营千总、把总外委、各一员、额外外委二员、兵二百名、均改归督标。从总督百龄请也。　　

○己丑赈云南禄丰县、被水灾民、并免沙压田亩本年秋粮及条公银。　　

○庚寅。上御洞明堂。勾到陕甘、奉天情实罪犯停决陕甘斩犯十人绞犯十六人。奉天斩犯三人。绞犯九人。余九十九人予勾。　　

○谕军机大臣等、伯麟等奏、查明土目张辅国、上年滋扰土司地方情形。现在各土司恳请缓办缘由一摺。土目张辅国、上年纵令猓众滋扰各土司地方。该督等奏请筹办。经朕指示。令先行饬调该土目来省。若该土目抗违不至。再行派令各土司厚集土练会巢□刀。今据奏称、现在孟连耿马二土司、因缅甸戛于腊构衅。率练防堵边境。不能专力商办。而接壤之车里土司、亦有防范缅甸戛于腊之事。未能分练协巢□刀。自应如该土司等所请。暂缓办理。著该督抚等留心防范。俟各土司沿边地方安静无烦防守之时。仍遵照前上□日、饬令土日张辅国来省。此时该督等摺内、所称张辅国素性狡黠、自知稔恶、札调必畏罪不来。亦祇系逆料之词。若彼时伊遵谕前来。该督等即将该土目不能约束所属。任令滋扰之处。明白宣示。治以应得之罪。自可无须兵力。设若该土目显然抗违。竟不前来。其时各土司边境无事。正可檄调土练会同进巢□刀。则名正言顺于事机亦甚合宜。不难一举歼除也。将此谕令知之。　　

○增湖南保靖县苗童学额一名。从学政汤金钊请也。　　

○辛卯。上幸万寿山。　　

○成亲王永瑆等奏、会同比兑法马严审定拟一摺。得上□日、此案私换加重法马情节。经王大臣等审明。系纲总樊宗澄起意贿属舞敝□大。实为此案罪魁。设该犯尚在。自当从重治罪。现已身故其家产并已查抄。著无庸议。其长芦纲总及众商人、明知伪法加重。夥同侵用余利。隐漏国课。本应一律照拟治罪。姑念承办引课。人数众多。未便一时全易生手。所有各纲总及众商人、凡曾经侵用余利者。著将职衔顶带全行褫革。其应得罪名。俱著加恩宽免。仍责令照旧充商。如再不实力办公。定当加倍治罪。其应追罚缴银两。著照王大臣所议、交长芦盐政勒限追缴。查有圻此时亦著暂缓发遣。伊名下各处资产。免其查抄。概无庸看守。责令上紧措缴官项。俟全数完纳后。该盐政再行奏明请上

□日。余依议。　　

○赏前任贵州威宁镇总兵官乌尔衮泰、二等侍卫。为乌噜木齐领队大臣。　　

○缓徵福建武平县、水灾本年额赋。　　

○壬辰。谕军机大臣等、百龄等奏、黄河水势未能消落、筹画减黄助清订期启坝一摺。本年李家楼坝工合龙之后。河流顺轨。海口深通。黄河两岸大堤。又俱保护平稳。再能清水畅出刷黄。则全河积病渐除。实为极好机会。乃陈凤翔不知以蓄清为要。于湖水并未旺长之时。轻率自用。任性妄为。即开放智礼两坝。迨礼坝土舌桩木俱已冲动。又因循怠玩。犹不上紧堵闭。以致湖水旁洩过多。下游民田庐舍。均被淹浸。河员职任宣防。若天时风雨堤埽抢护不及。已有应得之咎。此次开放礼坝实因人事之乖。失误机宜。既于河工有碍。复灾及数郡。贻害生民。陈凤翔之罪甚重。实堪切齿痛恨。上致君忧。下贻民祸。即正法亦不为枉。陈凤翔、著再枷号两个月。俟限满疏枷。请上□日再办。并传谕通工大小员弁。再有似此贻误者。更较陈凤翔加重治罪。俾各怵目警心。共知悚愓。现在节候已交霜降。开坝过船。不能再迟。而黄水尚高湖水九尺有余。恐倒灌势猛。不能不多筹减助之法。其祥符五瑞二闸、著相机妥为开放。并疏导低洼滩地积水归湖。稍资挹注。该督等务各慎重办理。俾回空粮艘、不致迟滞、而河湖亦不致受淤增敝□大为要。将此谕令知之。　　

○赈江苏高邮、兴化、甘泉、宝应、四州县、被水灾民。蠲缓高邮、兴化、甘泉、宝应、泰、东台、清河、山阳、阜宁、桃源、盐城、安东、江都、宿迁萧、沭阳十六州县、并屯坐各卫、水灾旱灾新旧额赋。　　

○癸巳。上御洞明堂。勾到湖广浙江情实罪犯。停决湖广斩犯十四人绞犯二十八人。浙江斩犯二人。绞犯七人余九十一人予勾。　　

○铸给安徽寿春营分驻凤阳守备印。从原任巡抚钱楷请也。　　

○甲午。上御勤政殿听政。　　

○谕内阁、大学士庆桂、前蒙皇考商宗纯皇帝＜闲＞用。在军机大臣上行走。朕亲政以来。复令入直内廷十有余年夙夜在公。奉职勤慎。今年近八旬。步履迟钝。每日趋直枢庭。朝入暮归。高年精力殊非所宜。庆桂、著不必在军机大臣上行走。轮班赴内阁阅本。其所兼文渊阁领阁事、管理户部、及正黄旗满洲都统。均仍其旧。伊所兼领侍卫内大臣。现已开缺。著仍授为内大臣。嗣后遇所管部旗引见人员。均无庸带领。每届直日奏事之期。遣人呈递膳牌。于辰刻以前进内。豫备召见。如是日精神稍倦。即无庸前来。以节劳勚。或自揣体气稍健。即非奏事之期。闲隔数日。进内呈递膳牌。亦无不可。庆桂所管事务既＜闲＞。庶得颐养延龄。用副朕体恤老臣之意。　　

○吏部奏各馆供事等议叙章程一摺。得上□日、吏部奏酌定议叙章程各款。俱著照所议行。内办工书算人等、不准照誊录议叙、请照供事应得职衔选用一条。仍未允协。工程书算人等、与匠役无异。不但与誊录缮写书籍、从事翰墨者。难以比例。即照供事选用官职。亦属非伦。嗣后如有当差勤慎者。著管工大臣酌量奖赏。无庸奏请议叙。　　

○命协办大学士吏部尚书松筠、仍在军机大臣行走。为国史馆总裁官。刑部尚书崇禄、为会典馆副总裁官。　　

○以大学士勒保、兼正白旗领侍卫内大臣。　　

○以江西按察使何铣、为甘肃布政使。陕西督粮道盛惇崇、为江西按察使。　　

○乙未。上幸静明园。　　

○谕内阁、曹师曾奏、慎选贤能以重京察一摺。京察为考绩钜典。举劾悉秉大公。方足澄清仕路。明年又届举行计典之期。各堂官于保举一等人员。务当慎重遴选。迨引见记名后。复令出具切实考语。以备＜闲＞用道府。尤当加意甄别。择才守兼优之人。登诸荐牍。不得以寻常供职者。滥保充数。用副朕慎＜闲＞贤良之意。　　

○两江总督百龄、河东河道总督李亨特、奏报秋汛安澜。在工出力员弁。下部议叙。　　

○丙申。孝慈高皇后忌辰。遣官祭福陵。　　

○以总管内务府大臣徵瑞、为正黄旗蒙古副都统。　　

○丁酉。上诣大高殿行礼。　　

○还宫。　　

○谕军机大臣等、成宁等奏、讯办偷砍围场木植夺犯伤兵人犯情形一摺。恭讷春一犯、系围场马甲。不惟纵贼不拏。转带领贼犯多人。偷砍木植不法已极。定案时自应问拟死罪。又姚祥一犯、本系商同恭讷春偷砍木植之人。该犯被拏脱逃后。复起意纠约多人。逞凶夺犯。迨官兵追缉。该犯又率同匪夥拒捕。伤毙官兵。种种凶恶情形。目无法纪。亦应定以死罪。此二犯将来应解往西栅地方。先加重责。再行正法。该犯等犷悍性成。届时应多派热河官兵。严加管押。并派明山、安福、二人前往监视。此外各犯内、如讯出伤毙官兵之人。亦应按律重拟。不可姑息如别无罪应至死之犯。除分别定拟外。亦先应押赴围场附近各处。均枷号数月。俟满日加责后。再按律办理。俾各该处人人怵目知儆。所有未获各犯。并著严拏务获。勿任漏网。将此谕令知之。　　

○缓徵山东平阴、陵、观城、邱、四县、并临清卫、东平所、旱灾新旧额赋。　　

○以孟冬时享太庙。自是日始。斋戒三日。　　

○戊戌。孝敬宪皇后忌辰。遣官祭泰陵。　　

○赏广宁门外普济堂煮赈小米三百石。　　

