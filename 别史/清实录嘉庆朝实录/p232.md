<!-- { "loadSidebar": true } -->
○展缓江苏砀山、萧、铜山、睢宁、邳、宿迁、六州县、摊徵抢堵丁家集并邵工各借款。　　

○缓徵陕西泾阳、三原、兴平、醴泉、凤翔、麟游、江阳、永寿、岐山、扶风、陇、乾、武功、十三州县、旱灾本年额赋。并给被灾较重之岐山、扶风、陇、乾、武功、五县贫民口粮。　　

○戊戌。上幸静明园。诣龙神庙拈香。　　

○是月。编集辛酉工赈纪事成。御制序文曰。嘉庆六年辛酉夏六月。京师大雨数日夜。西北诸山水同时并涨。浩瀚奔腾。汪洋汇注。漫过两岸石堤。土堤决开数百丈。下游被淹者九十余州县。数千万黎民。荡析离居。飘流昏垫。诚从来未有之大灾患。此工之所由兴。而赈之所由起也。职此之由。实予不德之所致。予承天考命。抚绥万方。授玺以来。兢兢业业。唯恐一夫之不获。孰意罹此潦灾。遭此未见之奇变。呜呼痛哉。永定河向来虽经决口。为患不钜。即被淹浸。何至波及多方。水从桥顶堤上漫过。人力难施。固非意料所及。若诿之气数。是遇灾不知惧。益获天谴矣。从来消息盈虚之理。总视人君敬怠感召之机。书曰。曰狂恒雨若。又曰满招损。予一念之忽。遂致如此。诚可畏也。若稍不实力救民。获咎滋甚。予何敢。抑亦何忍。故分命卿员多方赈恤。亟命大员督修石土堤工。工成于六年冬。而赈直至七年夏始毕。虽办理尚为迅速。全活者众。然仓猝之闲。转于沟壑者已不知凡几矣。古云救荒无善策。惟尽予心耳。工赈毕。爰命内廷诸臣。编述节次所降谕旨、及内外诸臣摺奏。纂集成书。颁示直省。俾令知予赎咎之本意。设遇水旱偏灾。皆应实力拯救。庶几挽回天意。转歉为丰。尤不可稍存讳饰。书志予过。亦可谅予之苦心矣。是为序。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之九十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。六月。庚子朔。旌表守正捐躯河南永城县民李爱妻赵氏。　　

○除江苏上海县坍没田九十亩有奇额赋。　　

○辛丑。谕军机大臣等、铁保等奏河口淤浅、粮船迟滞情形一摺。据称夏令以来。因风燥无雨。清水未增。黄水消落。以致江西在后九帮未能催渡。铁保等公同商酌。不便因后九帮迟逾。转致前九十余帮稍有阻滞。铁保当即先赴前途闸坝紧要处所督催。吴璥与多隆武、暂驻河口催趱在后九帮等语。本年粮艘。已渡黄者九十余帮。无难依限抵通。其未渡黄者仅余九帮。刻下因水浅不能接续前进。亦系实在情形。铁保等通盘筹计。分投设法催趱。所办尚是。惟黄河水势大小。总以甘省上游雨泽多少为准。上年甘省夏秋被旱。水势较减。下游工扫。普庆安澜。今春甘省春雨优足。收成丰稔。现即据吴璥奏交夏令后、河水略有增长。各工闲有埽段蛰矬。并溜势移注堤根之处。诚恐夏间雨水盛行之际。上游万锦滩一带水势增长。下游即不免涨盛。此亦盈虚消息之道。不可不先事豫防。现在将届伏汛。吴璥等惟当督饬道将等加意巡防。慎之又慎。务使各工埽段俱臻巩固。此为最要。至借黄济运之法。从前闲亦行之。但此时清水过弱。若借黄浮送粮船。是引之使成倒灌之势。日后必至淤浅转甚。所利小而所害大。断不可行。铁保等自应俟清水长发时。将在后九帮趱行遄渡。即稍迟一二旬抵通。于回空尚无妨碍。不必冒险求速也。将此各谕令知之。　　

○定进士出身、及由翰林改授之内阁中书、未得缺以前给与公费例。　　

○定哈喇霍卓附近之大台、作为吐鲁番交界。以其地四百亩有奇。仍令原垦之鲁布沁回民耕种。毋得越界。从吐鲁番领队大臣明兴请也。　　

○旌表守正捐躯河南叶县民王二住妻余氏。淇县民董林妻高氏。　　

○壬寅。谕军机大臣等、朕闻新城县地方。现在蝗虫。尚未据熊枚具奏。是否系该县讳匿不报。抑系禀知该署督、而熊枚尚未奏及。此时正值禾苗长发之际。直隶通省。春夏雨泽。究未十分透足。蝗虫最易萌动。为害地方。大吏应随时留心。一面奏闻。一面扑捕。不得稍存讳饰。著熊枚即查明新城县地方。蝗蝻起自何时。该县是否禀报。现在多寡若何。并此外州县、是否尚有滋生之处。据实具奏。至捕蝗之法。若专委地方官扑捕。恐带领多人践踏禾稼。致滋扰累。不如晓谕百姓。令其自捕。或易以官米。小民自更乐于从事。将此谕令知之。寻奏上。得旨、朕前闻直隶新城一带。闲有蝗虫。降旨询问熊枚。曾据覆奏该处并无蝗蝻萌动。兹又据熊枚续奏、与新城相近之张家庄、河北村等处。偶有飞蝗停集。而容城、安肃、定兴等县、亦先后禀报、俱有飞蝗。并据称景州、任邱等处、闲亦有之。可见朕前此所闻。不为无因。而外省地方积习。只顾图免目前处分。隐匿不报。殊不知讳匿更干严议。避轻罪而转获重谴矣。现在颜检不日到任。著熊枚于交代后。即前赴景州任邱一带。亲行详细查勘。不可任听委员等扶同捏饰。如查蝗蝻。仍遵前旨、令该处百姓自行扑捕。或易以官米。或买以钱文。务期迅速搜除净尽。勿致损伤禾稼。　　

○癸卯。谕内阁、刑部议驳、直隶省具题、史八因史黑强奸伊妻未成、殴伤史黑身死一案。将原拟流罪。改照擅杀罪人例。将史八问拟绞候一本。细核此案情节。史八因史黑强奸伊妻未成。往找史黑未遇。嗣史黑持枪赴史八门首辱骂。史八用棍将枪格落。叠殴史黑殒命。该督将史八量减拟流。与例未符。经部臣以史黑所执之枪。已被该犯格落。迨殴伤倒地。又有史博闻在旁助殴。史八等不难将史黑拘送。乃辄殴致死。实属擅杀。将史八依例改拟绞候。固为允协。但死者始则强奸妇女。继又持枪登门辱骂。有欲杀死史八强占伊妻之语。淫凶已极。史八激于义忿。将史黑殴毙。其情尚有可原。将来核办秋审时。著归入可矜。余依议。　　

○命刑部侍郎初彭龄、副都统富尼善、驰赴云南查办事件。　　

○琅玕奏报、兜剿康普叶枝夷匪。维西北路。全境疏通。赏道员萨荣安、参将成文、游击永明、花翎。都司善朋等、蓝翎。　　

○甲辰。谕内阁、木兰行围、为秋狝大典。我朝家法昭垂。举行已久。所以习劳肄武。款洽外藩。况行围不过十余日。仍照常办事看本。非若前代之盘游畋猎可比。若以行围为从事游观。则朕驻跸圆明园。如附近之清漪、静明、静宜、各园。较之避署山庄。更为清惬。人情好逸恶劳。孰不乐深居＜闲＞出。朕特因典礼所关。祖宗成宪具在。不敢自朕而稍形怠旷。是以本年春间即降旨举行秋狝。乃汪承霈于前日召见时。面奏顺天府属雇车掣肘。咨商直隶总督。协济车辆。已露为难之意。昨又具摺奏请停止行围。据称本年麦收分数稍减。民力不无拮据。并称高宗纯皇帝临御六年。始举秋狝。今亲政甫及四年。即再缓一二年举行。亦不为迟等语。殊不成话。向来跸路所经。除道成梁等事。均有例给经费。从无累及闾阎之事。此次直隶麦收。据熊枚奏称、通省牵算。实有七分。不为歉薄。若如汪承霈所言。则必待十分丰收。方可举行秋狝乎。上年偶因雨水盛涨。道路桥梁。闲多冲塌。降旨停止。此系非常潦灾。万不得已之事。岂可引为常例。屡事展期。何以取信外藩诸部耶。且摺内有本年春闲两次谒陵、差务已形络绎之语。尤属纰缪。岂有爱惜劳费。并欲朕将春秋展谒大典。亦因之疏旷乎。至协济车辆一节。汪承霈面奏后、当即降旨询问熊枚。本日据熊枚覆奏、此次顺天府应雇长车。直隶各属、除照向例帮价四千两外。加增银一千两。解交大宛两县。就近雇备等语。是顺天府此次雇觅车辆。直隶又增贴银一千两。自不至办理维艰。而朕于应行裁减之处。已饬所司大加删减。更可节省。况从前顺天府按例雇办车辆。本有旧定章程。所有此次行围应用车辆。著顺天府照例雇办。若实有碍难办理之处。著汪承霈等详细分晰。据实覆奏。傥经费不敷。亦不妨奏明请旨。毋得因循疲玩。再有推诿。　　

○又谕、给事中汪镛奏、清查关口、俾商运粮载流通一摺。向来京师粮石。全藉俸米甲米辗转流通。其资于商贩者本少。至奉天、豫、东、商运杂粮。在京外各处售卖。例不徵税。本年该三省麦收丰稔。水陆运载。自必源源而来。所有近京一带经过关津隘口。毋许留难需索。该管官尤当随时查察。务令商运流通。京畿粮石日增。以平市价而裕民食。　　

○以吏部尚书琳宁、署礼部尚书。　　

○旌表守正被戕山东蓬莱县民陈日明妻刘氏。守正捐躯河南洧川县民师汉妻张氏。　　

○丙午。谕内阁、永定河石堤工程。所用灰斤。较成例多至一倍有余。前经该部照例核驳。已依议行矣。今那彦宝等奏称、永定河一带石堤。每次岁修。不过零星粘补。上年工程系通身修砌。加灌汁浆。所用灰斤。因照常例倍增。所奏自系实在情形。著加恩将此次多用灰斤价银二万一千一百余两。准其照数开销。并著工部存记。如保固例限内、致有损漏。仍著落承办之员赔补。此后永定河岁修工料。俱照部中成例办理。即他项工程。亦不得援以为例。　　

