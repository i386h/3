<!-- { "loadSidebar": true } -->
○癸卯。谕军机大臣等、据宜绵奏巴州通江被贼蹂躏。该州县本有应得之罪。姑念该二处本无城垣。而该州县又能督率乡勇奋勉防守。尚无退缩情事。俱著从宽免其治罪。暂予留任。令其带罪立功。至王三槐、徐添德、冉文俦、罗其清、系宜绵等未能擒获。致令他窜。以致四首逆会合一处。宜绵等本有应得之罪。但现在失守之州县等、俱已暂免治罪。该督等正当剿捕吃紧之际。功过尚在未定。宜绵等惟当倍加奋勉。速将首逆全擒。尚可将功抵罪。将此谕令知之。　　

○乙巳。上侍太上皇帝诣大高殿寿皇殿行礼。　　

○还宫。　　

○丙午。调兵部侍郎傅森、为户部侍郎。以广西巡抚成林、为兵部侍郎。　　

○缓徵湖北天门、松滋、公安、石首、四县、水灾本年漕粮。　　

○丁未。谕内阁、吉庆奏、广州驻防汉军孤贫人口、请给银养赡等语。从前汉军八旗、未定养育兵之例。原因彼时孤贫无多。每月于官兵月饷内匀摊。已敷周恤。今生齿日繁。若仍于月饷匀扣。官兵转致拮据。该督查有粮道衙门普济堂经费项下、每年盈余较多。请于此项内、每月按名拨给。尚系以公济公。著照所请、赏给每月每名银一两。以资养赡而示体恤。　　

○赈湖北江陵、监利、荆门、当阳、四州县、被旱灾民。　　

○辛亥。以湖南永州镇总兵官苏灵、为广西提督。贵州定广协副将巴图什里、为永州镇总兵官。　　

○壬子。上奉太上皇帝命。遣大学士刘墉、为正使。礼部左侍郎铁保、为副使。持节、赍册宝、册封贵妃钮祐禄氏为皇贵妃。敕曰、全付有家。必资贤于内助。聿绥多福。宜佐治于中闱。矧训政之方长。尤承欢之攸赞。爰循蒇典。式举彝章。尔贵妃钮祜禄氏、华胄钟祥。德门毓粹。早依光于桂邸。敬慎恒昭。嗣领秩于兰宫。温恭愈懋。问安侍膳。时襄温清之文。献茧称丝。夙树俭勤之本。用载扬夫蕙问。镠简升华。伫特晋于椒涂。袆衣作则。兹封尔为皇贵妃。锡之册宝。尔其庥承滋至。弥隆尊养之诚。化裕始基。并著谦和之范。尚徽柔之允叶。体顺垂模。期蕃祉之备膺。含章抚誉。克衍坤元之庆。倍徵泰运之亨。钦哉。　　

○谕军机大臣等、哈当阿等奏、台湾猝被飓风。吹损晚稻民居一摺。台湾濒临海洋。飓风本所常有。此次风势猛烈。致吹损禾稻。刮倒房屋。压毙人口。殊堪悯恻。哈当阿等、务须查明户口。并成灾分数。应行蠲缓之处。据实奏明办理。其坍塌民房。照例给与修费。总期各使得所。不可靳费。所有应需赈恤银两。即于藩库内动项拨解。以资接济。至台湾地方。全藉晚收、以资口食。今猝被飓风。粮价未免增长。此或由朕政事有阙失。或愚民等平日不能共敦淳厚。感召祥和。致有此灾。此时断不可稍存怨尤之念。惟当省过学淳。又台湾一岁三收。今北路嘉义彰化等属、虽晚稻多有损坏。而南路台湾凤山等县、受风较轻。地瓜番薯杂粮等项。尚可有收。当劝谕居民。广为播种。亦足以资民食。且风灾过后。勤于耕种。来春仍可稔收。尤当及时力作。不可稍有怠惰。再福兴漳泉四府。夙藉台米接济。今台湾既被风灾。目下仅堪自给。明岁春收后。或米谷充盈。可以运售内地。固属甚善。傥无余米可运。魁伦等、惟当于各属丰收之处。豫为筹备。并劝令百姓等撙节衣食。家有储蓄。不可再将米谷酿酒花费。致鲜盖藏。豫为明岁之备。即内地四府。亦当劝谕上游丰收各属。有无相通。随时贩运。以期民食有资。不致缺乏。方为妥善。将此传谕知之。　　

○癸丑。上御懋勤殿。勾到安徽、江苏、河南、情实罪犯。停决安徽绞犯二人。江苏绞犯一人。河南绞犯一人。余一百四十九人予勾。　　

○谕内阁、宗人府奏、请将尚未服阕之笔帖式灵椿、暂行委署主事、俟二十七月满后、再咨吏部照例办理等语。所奏非是。满洲丁忧人员。虽有百日满后当差之例。但遇有升选缺出。向不准其保奏。况此等微员。阖署人数众多。岂无合例堪保之员。何必破例具奏、若此例一开。则各衙门从而效尤。将来纷纷奏请。于行政教孝之道。殊有关碍。所奏不准、著饬行。该衙门另拣合例之员。带领引见。并通谕各衙门一体遵照。以示整饬敦本至意。　　

○予河南阵亡守备杨君玺、千总林元臣、祭葬世职如例。　　

○乙卯。上御乾清门听政。　　

○以詹事府少詹事成书、为詹事。通政使司副使初彭龄、为光禄寺卿。　　

○转户部右侍郎台布、为左侍郎。以新授之傅森、为右侍郎。　　

○以调任贵州布政使贺长庚、综理粮饷。三年无误。赏花翎。　　

○命改贵州安笼镇为安义镇。以管辖安顺南笼二府。南笼已改名兴义故也。　　

○旌表守正捐躯山东金乡县民杨开太妻李氏。　　

○丙辰。上御懋勤殿。勾到山东、山西、情实罪犯。停决山东绞犯二人。山西绞犯三人。余一百四十七人予勾。　　

○谕军机大臣等、昨明亮等奏、黑龙江官兵。暂留竹溪之保丰场驻扎。固为豫防贼匪折回起见。但此项剿旅。不以之打仗杀贼。转在后路闲驻。究属非策。著乌尔图纳逊等、即带领迅往军营剿贼。至所称贼匪现窜路径。皆系崇山小道。骑马官兵恐易疲乏一语。尤属非是。黑龙江官兵、皆生长山野。能耐劳苦。登陟是其所长。况该处原有之兵。与贼匪同系川楚百姓。何以贼能来去自如。而兵丁一遇险阻。遂不能追蹑。无此情理。即或带兵大员。不肯率先试险。岂有兵丁等、亦不能奋力先登。明亮德楞泰等、先设此语。以为尾追地步。大非属望之意。务须摅发天良。倍加振作。鼓励官兵。直前奋击。不可以此藉口。又复迟延。收此各谕令知之。　　

○予广东出洋淹毙参将王国泰、钟光耀、千总徐泰来、祭葬世职。如伤亡例。　　

○旌表守正被戕四川万县民刘添才妻陈氏。　　

○是日。乾清宫交泰殿灾。　　

○丁巳。上问太上皇帝安。　　

○谕内阁、内务府大臣、将失火延烧之太监、及失于稽察之总管首领太监等、分别治罪一摺。宫禁重地。该太监等不能小心看守。以致失火延烧。获罪甚重。本应照拟严办。朕仰体上天好生之德。量予从宽。所有原拟绞决之太监郝士通。著改为应绞监候秋后处决。原拟绞候之首领太监张士太、刘顺、王进禄、著免死。发往黑龙江、给索伦达呼尔为奴。原拟发遣之散众太监二十二名、均著免其发遣。此内李从祥、孙天成、二名。系专管东暖阁之人。著重责四十板。发往吴甸铡草三年。张宽等二十名、俱重责四十板。交总管分拨当差效力。至专管之总管太监顾进朝、著革去总管。仍回瀛台。在太监上当差。并罚钱粮六年。总管太监萧得禄、张进喜、刘芳、佟玉明、虽均系总管。究非专司。俱免其革去顶带。仍各罚钱粮四年。以示薄惩。寻又命军机大臣传谕刑部、将太监郝士通、发往黑龙江、给打牲乌拉索伦达呼尔为奴。　　

○谕军机大臣等、向来忌辰。礼部例应进单。明年二月初七日。孝淑皇后忌辰。祇须在朕处进单。太上皇帝御前不必进呈。又是日各部院大小官同。在衙门办事者。照常穿用素服。其在太上皇帝前随侍行走。及伺候召见引见者。照常穿天青褂。挂用朝珠。　　

○戊午。上御懋勤殿。勾到直隶情实罪犯。停决斩犯一人。绞犯一人。余八十九人予勾。　　

○予遇贼捐躯湖北知县庄纫兰、祭葬恤荫。如知州例。　　

○予河南捕盗被戕外委向得琳、祭葬世职。如阵亡例。陕西阵亡外委王灿、祭葬世职。兵丁盛朝宣等三十名、赏恤如例。　　

○己未。上御懋勤殿。勾到朝审情实罪犯。停决官犯一人。绞犯五人。余十六人予勾。　　

○惠龄奏报、堵剿汉江一带贼匪。得旨奖赉。赏还惠龄双眼花翎。余议叙赏赉有差。赏兵丁一月钱粮。　　

○予四川阵亡兵丁周顺等二百三十五名。赏恤如例。　　

○庚申。赈安徽合肥、定远、二县、被旱灾民。并缓徵巢、来安、全椒、寿、四州县卫、新旧额赋。　　

○辛酉。谕军机大臣等、据宜绵奏、现在剿捕贼匪。处处需人调度。请另简大员、料理地方事宜。以便专心办理军务。鄂辉现已抵黔。著勒保交代后。即由驿驰赴川省总统军务。但勒保此时轻骑减从。并无随带之兵。经由秀山一带。与开、万、等处附近。该处现有新起之贼。勒保沿途行走。务须倍加慎重。不可大意。现在额勒登保等、在恩施一带剿贼。即于途次飞咨额勒登保等、傥该处贼匪业经剿净。即约会一同赴川。若尚未蒇事。该处一路。现有兵八九千名。额勒登保等、即酌分一二千名。交勒保带领前赴川省。该督驰抵军营后。惟当督率将领官兵。大示惩创。俾知儆惧。不可稍存姑息之念。如有观望逗遛情弊。即当据实参奏、将此传谕知之。　　

○明亮等奏报、截剿湖北镇坪贼匪。赏佐领扎克丹保、巴图鲁名号。协领德楞太、佐领穆腾额、花翎。骁骑校巴彦保等、蓝翎。　　

○以健锐营翼长七十五、为西安右翼副将都统。　　

○予贵州从征阵亡苗兵龙老包等七十九名。赏恤如例。　　

○癸亥。调镶白旗满洲副都统富尼善、为密云副都统。密云副都统观音保、为镶黄旗蒙古副都统。　　

○甲子。以圜丘大祀致斋。前期命皇次子旻宁诣孝淑皇后殡宫。行冬至祭礼。　　

○乙丑。上侍太上皇帝诣奉先殿寿皇殿行礼。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。十一月。丙寅朔。予四川阵亡散秩大臣佛住。祭葬世职。如都统例。湖北阵亡护军统领阿尔萨朗。蔡葬世职如例。　　

○上以冬至祀天于圜丘。自是日始。斋戒三日。　　

