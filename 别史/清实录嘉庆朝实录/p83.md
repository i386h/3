<!-- { "loadSidebar": true } -->
○又谕、据贡楚克扎布奏、土尔扈特亲王车璘乌巴什等、一闻太上皇帝大事。即传集游牧处喇嘛等、念经四十九日等语。其恭顺诚悃。甚为可嘉。若准其将银二千七百两。送京交旃檀寺念经。致其劳费。转非仰体太上皇帝在天之灵。再塔尔巴哈台附近地方。正当出痘。尤不应令其前来。即将其所进银两马匹鞍辔等项。分给该游牧念经喇嘛等、亦无不可。再车璘乌巴什欲于巡幸木兰时。不论班次。前来瞻觐。若允其所请。将来各部落均各呈请。又如何分别准驳。贡楚克扎布即用善言晓谕阻止。再车璘乌巴什欲于伊子内派一人作为班第。此系蒙古习俗。听其自便。傥因太上皇帝大事告请。则即当以理饬驳。又另片奏称、交易马匹牲畜前来之哈萨克。亦一并晓谕一节。甚是。哈萨克归服多年。太上皇帝大事。所有各属国。均已行知。其哈萨克等、自应一体晓谕、将此谕令知之。　　

○壬戌。谕内阁、昨因恒杰参奏礼部司员伊勒图一事。已降旨将恒杰交部议处矣。恒杰在静安庄执事。因穿服色错误。不自引咎。转以司员未经面回。辄行奏请严议。性情实属乖谬。胆大放恣。况身为堂官。以私见小节。严参司员。此风亦不可长。前因礼部侍郎缺出。一时乏人。是以将恒杰擢补。今乃如此举动躁妄。若仍留侍郎本任。并恐于同堂部臣。必不能和衷共事。伊虽系赞礼郎出身。平日于一切典礼。襄事亦甚粗率。不及德明等远甚。姑念恒杰任内阁学士时。读本尚为熟习。著加恩即降补内阁学士。仍兼镶白旗满洲副都统。其太常寺事务。亦著不必兼管。所有礼部右侍郎员缺。著达椿补授。其鸣赞唱乐等事。著德明、多永武、另行拣员奏请充当。　　

○又谕、倭什布奏、汉阳府知府明保、与伊儿女姻亲、应请回避一摺。明保系和珅母族姻戚。平日倚恃和珅势焰。在任声名甚属平常。从前引见知府时。即蒙皇考鉴其人甚庸陋。查伊出身履历。经和珅朦混具奏、亦未令伊递摺请训。径赴知府之任。皆朕之所深知。本年曾有人密摺将明保参奏、未列实迹。朕因不为已甚。且彼时大员中如景安。秦承恩等、尚皆未经查办。何暇责及明保。今既与倭什布系属姻亲。明保才具本不胜外任。著即来京。以部员照例对品补用。　　

○又谕、近因剿办邪教。拉旺多尔济、与众蒙古王等、合词奏请。同心协力。派兵各用本盟马匹。豫往归化城、鄂尔多斯等处、会齐于十月间起程进兵等语。览奏甚为欣慰。当年本朝开创时。凡略地攻城。率皆满洲蒙古同心宣力。克奏厥功。今诸王等、愿出兵力。协剿贼匪。以期迅速蒇事。诚为不忘旧制。出于至诚。实堪嘉奖。惟是拉旺多尔济诸王等、未悉现在军务情形。此时众贼目业经陆续歼擒。惟余陕省张汉潮。年力衰颓。以现在兵力。秋闲足可剿捕净尽。伊等不耐溽暑。今若允其所请。添派蒙古兵丁。豫往归化城等处会齐。俟十月闲起程进兵。彼时如已竣功。岂不徒劳兵力。况现在阑入甘省。祇有张汉潮余孽。傥该处兵力稍有不足。不过就近调取阿拉善兵数百名。以备甘省防堵。断不令远至川境。若无所用。即无庸调取。已谕知将军恒瑞。按察使广厚矣。今贼匪业经胆落。将次告蒇。拉旺多尔济、诸王所请。俱不准行。并著理藩晥。将伊等诚心协助兵力。暨朕心深为嘉纳等情。行知诸王。停其豫备。　　

○谕军机大臣等、张添伦、高均德等股贼匪。在楚陕边界出没。其意总欲折回楚北。经官兵堵截。退回平利一带屯聚。自因陕省东南系伊等后路。官兵守备空虚。得以安然在彼退聚歇力。而陕省东南无备之故。皆由明亮、恒瑞、俱经带兵前赴陕甘交界。追剿张汉潮张映祥等股贼匪。永保又向栈内还截。不能兼顾东南。而倭什布又专在本境防堵。是以张添伦高均德等、仍得在平利带游奕。现在张汉潮张映祥二股。已有明亮、恒瑞、与广厚、吉兰泰前后截击。足资逼剿。永保、可毋须再于陕境西北堵御。且伊驻劄之处。在终南左近。距平利不远。著永保即将原兵仍行带回。如觉兵力稍单。酌量添募乡勇。或调取直隶兵四百名。在陕省东南边界。与倭什布两面夹击。自为得力。将此谕令知之。　　

○伊犁将军保宁奏称、发遣伊犁人犯。节经减等、及年满回籍者甚多。现在不敷分充各营役使。请将从前改定发遣十二项人犯。仍行发往。得旨、该部议奏、寻议上。将改发内地十二条内。酌其轻重分半改定。并请嗣后发遣新疆人犯脱逃。其由轻加重者。照黑龙江等处例枷责。免其正法。报闻。　　

○癸亥。谕内阁、大学士会同兵部议驳王尔烈条奏武闱各款。已依议行矣。朕在藩邸时。屡次阅视武闱。一切章程利毙。素所深悉。王尔烈奏上时。朕即以为事属难行。今大学士与兵部逐款指驳。所议甚为允当。朕之所以广开言路者。原因国事至重。必须兼听并观。凡在臣工。自当于国计民生。直言无隐。乃王尔烈以断不可行之事。擅议更张。识非台谏。事非官守。真所谓无知妄渎矣。朕自亲政以来。军机王大臣。并无单衔陈奏之摺。大臣中如朱圭者。于内外诸务。岂不深知。亦未尝专摺奏事。盖缘国家大政。皆已次第举行。不欲以寻常事务琐屑渎陈耳。朕近阅臣工条奏、累牍连萹。率多摭拾浮词。毛举细故。其中荒唐可笑。留中不肯宣示者。尚不知凡几。若诸臣无所建白。不必有意搜求。希图塞责。朕于未经条奏之科道。又何尝加之责备耶。嗣后有官守者。各言官守。有言责者。各尽言责。即风闻陈奏、不应以漫无凭据者。肆意指摘。开报复之渐。如内外大臣中有应举应劾之人。必须列具实迹。秉公入告。何得以琐事空言。逞臆渎听乎。朕宣谕及此。并非因封事纷陈。厌于听纳。所望者直言正论。有裨国是。诸臣亦不得因有此旨。误会朕意也。王尔烈于科场年分违例条奏、本有应得处分。姑念降旨求言之时。免其议处。原摺著掷还。　　

○吏部疏请补授中允。得旨、吏部具题补授中允一本。将应升人员。开列请简。因思吴省兰。于查办和珅一案时。经科道等以吴省兰系和珅师傅。一并纠参。并经部议革职。特从宽将伊降补编修。用示薄惩。在彼时不得不如此办理。嗣命玉德密查。据奏吴省兰在浙江学政任内。声名尚好。并无别项劣迹等语。吴省兰曾充咸安宫教习。和珅时系官学生。非在家延请教读者可比。又经朕询访。吴省兰平日尚知谨饬自爱。与伊兄吴省钦、甘为和珅私人。凡遇考试声名狼藉。为舆论所不齿者。迥不相似。所有左春坊左中允员缺。著缪晋转补。其右中允员缺。即加恩著吴省兰补授。　　

○命工部尚书那彦成、吏部尚书朱圭、教习庶吉士。　　

○旌表守正捐躯山东聊城县民王代公母季氏。冠县民李进孝女李氏。　　

○甲子。上诣观德殿几筵前供奠。　　

○谕内阁、兵部会吏部议将萨彬图革职哈丰阿降调一摺。此事萨彬图从前面奏时。朕以其言不足取。即经详晰开谕、萨彬图如果稍知政体。略能领悟。不敢复有渎陈。朕亦不加之责备。乃伊固执己见。必欲实其所言。又具摺奏请独讯此案。并将使女之名开列进呈。殊失大员入告之体。及审无实据。彼更何辞置辩。是其意在言利。卑鄙谬妄。即照部议革职。实属咎所应得。姑念其究系言事。若竟予罢斥。则此后人怀顾忌。遇有应奏之事。又将缄默不言矣。萨彬图。著加恩赏给七品笔帖式衔。前往万年吉地工程处。自备资斧。随同盛住、明德、效力行走。余依议。　　

○又谕、伊桑阿奏、拏获在逃年久凶犯、审明请旨即行正法一摺。向来新疆办理案件。如系寻常斗殴命案。自应按律定拟。请旨遵行。若审有谋故重情。则有恭请王命之例在。此案阿布都尔满。系谋财害命之犯。伊桑阿审讯明确。祇专引本律请旨。该犯系在新疆犯事。若不按新疆事例办理。又安用王命旗牌为耶。嗣后新疆各处审议谋故重案。乃照旧例恭请王命办理。此案阿布都尔满。著即处斩。　　

○又谕、前因铁保、恒杰、参奏司员。并非为贻误公务。祇以私忿小节。辄行奏请严议。殊属粗率任性。是以交部议处。亦仅将伊二人由侍郎降补内阁学士。以示薄惩。但各部院尚书侍郎。于所属司员。原有堂司之别。傥因有前旨。而司员中或有少年高兴者。即从中把持。甚或挟私告讦。其风亦不可长。且各部院堂官。常经召对。其人皆朕所深知。而司员则在部院中办事。无从知其才具扰劣。岂能一一加之察核。朕岂有不信任大臣。转信司员之理。嗣后各部院大臣。于所属司员。固不得因小有疏节。率行逞私劾奏、如有实系因公应行参处者。仍当秉公据实举劾。不可意存拘泥。致启阘冗废弛之渐。　　

○免湖北被贼滋扰之孝感、钟祥、京山、安陆、应城、随、应山、江陵、枝江、宜都、襄阳、枣阳、宜城、南漳、均、光化、谷城、郧、郧西、房、保康、竹山、竹溪、东湖、归、兴山、长阳、巴东、鹤峰、长乐、恩施、宣恩、来凤、咸丰、利川、建始、荆门、当阳、远安、三十九州县、武昌、武左、黄州、德安、荆州、荆左、荆右、襄阳、八卫所、新旧额赋、并缓徵蒲圻、崇阳、黄陂、黄安、咸宁、通城、江夏、嘉鱼、汉川、沔阳、潜江、天门、公安、石首、监利、松滋、十六州县、新旧额赋。　　

○乙丑。谕内阁、工部奏、四川夔州府渝关短少木税银三千三百余两。请著落前任知府张至軨家属名下照数赔缴。固属照例办理。但夔州府所属地方。前因贼匪滋扰。商民等未免闻风不前。关税短缺。尚属有因。若令赔交一半。于家属名下追缴。不过一千余两。为数虽属无多。惟念张至軨在军营积劳身故。情殊可悯。所有张至軨短缺渝关税银三千三百余两。著加恩全行宽免。　　

○以翰林院侍讲学士陈琪。为詹事府詹事。　　

○以故镇国将军永瑸子绵命。降等袭封。　　

○旌表守正被戕山东掖县民赵步青女赵氏。　　

○上以加上孝诚仁皇后孝昭仁皇后孝懿仁皇后孝恭仁皇后世宗宪皇帝孝敬宪皇后孝圣宪皇后尊谥。致祭太庙。自是日始。斋戒三日。　　

○丙寅。谕内阁、徵瑞奏、两淮商众。恳请将前次未经赏收银一百万两。仍准捐输一摺。在该商众等、因两准盐务。叠荷恩施。复行呈恳。固属出于感激悃忱。但前此请输银两。业经酌量赏收。徵瑞自应遵照晓谕商众。又何必复行渎请。借商力以自为见好地步。况现在川陕贼匪。以次殄平。大功不日可竣。即暂开筹备川楚善后事例。现已停止。更何须重烦商力耶。所有此项减免银一百万两。著仍遵前旨毋庸交纳。　　

○旌表守正被戕山西神池县世吴茂祥妻杨氏。　　

