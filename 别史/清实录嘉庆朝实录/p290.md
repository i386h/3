<!-- { "loadSidebar": true } -->
○湖南巡抚高杞奏、查明擒捕永绥九里癫苗出力员弁。总兵官富志那、同知傅鼐等、下部议叙。余升擢有差。。　　

○以内阁学士王汝璧、署吏部右侍郎。　　

○庚寅。上诣昭显庙拈香。　　

○辛卯。上诣奉先殿寿皇殿行礼。　　

○谕内阁、向来秋朝审人犯内、有屡经缓决三次以上、人数积多。每届数年。谕今刑部堂官。量为查奏减等。以示法外之仁。今自嘉庆五年十一月查办之后。至本年秋谳。入缓决者、又积有一万余名。为数已为不少。著刑部堂官、将本年秋朝审缓决三次以上各犯、照节次查办之例。逐一查明所犯情节。分别减等发落。以昭矜恤。该部即遵谕行。　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。十一月。壬辰朔。赈山东齐东、沾化、二县、及东平所、被水灾民。并蠲缓额赋。给青城、惠民、海丰、济阳、四县、水灾贫民一月口粮。缓徵城武、钜野、单、长清、齐河、历城、邹平、长山、禹城、九县、额赋有差。　　

○癸巳。谕内阁、据全保奏、拏获蒲圻县纠众滋事首从要犯、审明办理一摺。已交刑部速议具奏矣。地方官吏。如果贪酷虐民。或有重徵苛派等事。扰累闾阎。以致激成事端。必应严行参办。以儆官邪。为上官者。断不可稍存回护属员之见。若徵收钱粮。小民惟正之供。而刁劣衿民。把持抗纳。以及造言唆讼。播弄乡愚。致被惑多人。酿成巨案。似此刁风。亦断不可长。自当绳之以法。从严惩办。以期锄莠安良。总在直省督抚大吏、秉心公正。宽严得宜。不袒庇墨吏奸胥。亦不姑息刁衿恶棍。平时多方化导。遇事权衡曲直。无倚无偏。庶吏治肃清。民风日臻淳厚。将此通谕知之。　　

○谕军机大臣等、长垣等三州县被水。虽盖藏尚未漂失。而流离失所情形。已可想见。该藩司惟当实力抚绥。毋使一夫稍有失所。如大赈放完后。尚需接济。即著奏请。现在豫省兴工。仍当出示晓谕灾民等、实在贫无储蓄、年力强壮者。即当赴豫省工次佣工趁食。藉资糊口。庶不致为饥寒所困。将此传谕瞻柱知之。　　

○旌表守正捐躯山西榆次县民韩琮母杜氏。　　

○甲午。遣官祭先医之神。　　

○谕内阁、前因陈大文奏、臬司珠隆阿、任性喜事。于查拏讼棍。株累多人。士民颇有怨言。朕恐其有恃功骄恣之处。特降旨令阿林保密查据实覆奏。兹据该抚奏称、珠隆阿办理案件、过于严刻。究其意在为公、尚无营私情敝□大等语。珠隆阿本系提督衙门司员出身。其性情粗率。朕所素悉。此次如果有妄拏无辜、及审断不公等事。必将伊立加惩办。断不因其前此曾著微劳。稍为曲贷。今既查明该臬司平日访拏各犯、均系不安本分之徒。并非良民。即陈大文原奏内称、现有安徽民人陈接三、在监咬指血书、赴总督衙门鸣冤一事。亦据该抚讯明该犯曾代人作词。得受钱文。经委员审拟枷杖罪名。珠隆阿恐有唆讼别案。驳饬研审。亦系应行惩究之犯。至其于衙署门首摆列两眼三眼等枷。则非例所应用。未免故示严厉。看来珠隆阿为人、勇干是其所长。惟地方事件。未能细心讲求。往往不知大体。以致物议纷滋。于外任殊不相宜。珠隆阿著来京以五品京堂补用。所遗安徽按察使员缺。著鄂云布补授。至阿林保以臬司举措失宜未能即时陈奏、自请交部议处一节。该臬司现在并无妄拏枉断情事。该抚接奉谕旨。即据实查奏。尚无瞻徇。所有自请交议之处。著加恩宽免。　　

○谕军机大臣等、吴璥奏、查勘邳宿运河、豫筹明春济运一摺。此次吴璥会同吉纶熟筹中河事宜。欲将邳宿汛内各闸。照旧挑通。并于宿桃交界河宽水浅之处。筑束水草坝以资擎束。并挑挖古浅新淤。使水有潴蓄。不至直泻。以利运行。所办俱合机宜。吴璥既知先从浅阻一边著想。所见甚是。但必须言行相符。切勿仅作纸上空谈。务宜赶紧挑筑。设法节宣。使来岁重运经临。不致阻滞。方为妥善。至另片奏、前赴徐州一带查看。黄河水已澄清。而河面仍宽阔如故、水深七八尺至一丈以外、其自徐城以下、铜沛邳睢等处、河身递觉淤垫、至山海各厅、愈形高仰、细揣其故、究系海口去路不畅等语。自豫省封邱汛漫口后。徐州一带早经断溜。无源之水。自易消落。乃至今徐城北门外尚停蓄七八尺至一丈不等。其为海口壅塞、去路不通无疑。实属全河大病。其受病之由。谅非一朝一夕。若不疏通尾闾。则河身仍多淤壅。水势日见其高。仅于各工增卑培薄。年复一年。伊于胡底。且海口不能畅行。即使豫省克日合龙。河流暂复故道。祇可为目前补苴之计。而水无归宿。日久仍不免有壅溃之患。所关匪细。所费益多。闻用混江龙铁篦子等具。亦属疏浚之一法。现在是否行之有效。此外有无经久良策。著吴璥通盘相度。设法妥筹。如何使海口不致壅塞。即需费较多。亦不妨据实具奏。将此谕令知之。　　

○以查拏高丽沟偷砍木植案犯。将荒火捏报放火烧山。拘拏无辜冒功。降兴京城守尉福长安、为骁骑校。　　

○旌表守正被戕河南光州民胡约妻向氏。山西忻州民郭二子妻宿氏。　　

○乙未。上诣时应宫拈香。　　

○丙申。上御太和殿视朝。王以下文武升转各官谢恩。。　　

○封陕西终南山神、为宁民显佑之神。并颁发御书扁额曰寿民佑正。从巡抚方维甸请也。　　

○赐贝子载锡子名奉庆。　　

○丁酉。上御乾清门听政。　　

○谕内阁、大学士九卿会议、勒保奏清查军功顶带一摺。军功等、帮同官兵剿捕出力。得有顶带。其情愿入伍者。自应按照顶带分别拔补。惟此内四品军功一项。品级较大。当时自因其劳绩出众。是以逾格赏给。今议以千把总两项兼补。尚觉衔级悬殊。所有四品顶带各军功。著加恩专以千总拔补。此内再查有曾歼擒有名首逆、劳绩尤著者。即格外施恩、准其奏明以守备补用。其五品以下各军功有似此者。亦查明加等拔补。至现在清查之时。诚恐无知乡愚。平日不无捏饰情事。该地方官、惟当广为晓谕。以此时查办军功顶带。全凭执照为验。须于执照上注明年貌籍贯三代。再行给发。若不能呈出执照。则敝□大混显然。将来如有查出假冒顶带者。即按其假冒顶带之大小。分别罪名之轻重。如此剀切谕知。庶名器不致冒滥、而办理亦无纷扰。余俱著照所议行。　　

○以大理寺卿荣麟、为内阁学士。兼礼部侍郎衔。鸿胪寺卿通恩、为大理寺卿。　　

○戊戌。谕内阁、朱圭英和奏请、将敬一亭两旁旧刻前明嘉靖六年两碑。细为刮磨。恭缮乾隆九年临幸翰林院谕旨、及朕此次幸院谕旨。摹勒上石。以光盛典。并钞录明时碑文进呈。固属臣下尊崇本朝令典之意。但前明所建两碑。几及三百年。且详阅碑文。系饬修明伦大典。古帝王之敕谕。亦不可轻去。若磨去原碑。将我朝幸院鸿仪。改为刊泐。亦不足以昭盛美。所有前明两碑。毋庸更动。朱圭等既欲摹刻皇考高宗纯皇帝谕旨、及朕此次谕旨。著即于该院署内制造扁额。敬谨悬挂。垂示艺林。永彰盛轨。　　

○又谕、湖北学政茹棻、因蒲圻县劣衿熊士鳌、抗粮纵凶滋事、自请议处一摺。各省设立学政。原欲其化导士子。训俗型方。非徒以校阅艺文。遂称尽职。盖士为四民之首。学政于平日、诚能尽心训迪。令士子循循然动遵法度。而士子等又各于乡党中、互相劝喻。俾人人知尊君亲上之义。则奸宄潜消。善良蔚起。士习端而民风厚。所谓经正则庶民兴。庶民兴斯无邪慝也。今熊士鳌身列胶庠。敢于抗粮纵凶酿成龚如昇等纠众劫狱钜案。此等劣衿。自由平时失于教导所致。茹棻到任已久。咎有应得。著交部议处。至各省学政。职司学校。有教士之责。与其俟该生员等、有抗粮包漕唆讼武断种种不法之事。犯而后惩。曷若正其趋向。迁善远罪而不自知。总之道政齐刑、末也。道德齐礼、本也。德礼之化。非平日渐摩涵育。焉能蒸蒸丕变。著通谕各学政、务宜敦崇教化。庶庠序皆循规矩。闾阎得资表率。用副朕端本善俗至意。　　

○谕军机大臣等、秦承恩奏、广昌匪徒赖达忠等、勾结宁都李步高、石城廖干周等、欲图抢掠。经该县会同都司先期往捕。首犯廖干周、李步高、胡仪书、杀毙。李天奇生擒。此外歼毙捕获者。不下千余名。该犯因何起事。李天奇、是否与广昌宁都两处同夥。抑或另为一起。据称搜获布旗铁炮军器符咒等件。看此情形。竟系谋为不轨。铁炮军械。非仓卒所能造办。蓄谋自非一日。该处与闽界毗连。或恐有盐枭在内附和。著秦承恩详细研鞫。根究下落。固不可过事搜求。亦不可稍有疏纵。总当将起事根由、及现在办理情形。据实具奏。稍有粉饰。张诚基即前车之鉴。　　

○调湖南按察使韩崶、为福建按察使。浙江按察使金应琦、为湖南按察使。福建按察使文霈、为浙江按察使。　　

○上以冬至祀天于圜丘。自是日始。斋戒三日。　　

