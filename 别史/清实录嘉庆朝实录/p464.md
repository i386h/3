<!-- { "loadSidebar": true } -->
○谕内阁、德楞泰奏、酌议西安满营操演章程、并请挑备战兵丁一摺。西安满兵五千余名。经该将军拟于各兵派差下班之后、酌定逢五逢十之期、先在本旗翼合操、每月再定期两翼合操一次、将年力精锐枪箭出众者、定以超等、另册存记、遇有应升应拔之缺、即为补用、仍按月酌加赏赉、于备赏息银内动支等语。此皆为鼓励人材起见。著照所请办理。至摺内请以列为超等之马兵、另立一册、作为备战兵丁、约及二千名之数、遴派本旗该管官专司管领、勤加操演等语。西安为川省联界之区。地方最当冲要。所驻满兵五千余名。皆当一律整饬。兹德楞泰请以二千名超等之兵、另立名册。勤加训习。固可得力备用。但此外尚有三千余名。亦当严立章程。随时训练。俾互相激劝。悉成劲旅。不可稍任懈弛。此为最要。余著照所议行。　　

○丁未。上诣大高殿行礼。　　

○谕内阁、步军统领衙门奏称、有陕西商贩回民马典、呈报在广宁汛小井地方遗失银四百两、旋据民人吕有年、带领伊甥张自得、将拾获原银赴营禀报、验明无缺等语。张自得以乡曲小民。拾获道遗多金。不敢隐匿。告知伊舅吕有年。吕有年因虑及失金之人生计攸关。立即赴官呈报。该民人拾金不昧。重义轻利。风俗淳良。深堪嘉予。著将原银内赏给吕有年张自得一百两。再加赏官布各二匹。并著地方官制给扁额。以旌其庐。余银给失物之人领回。　　

○予故琉球国中山王尚温、并追封国王故世子尚成、祭赏如例。　　

○戊申。谕内阁、周廷栋奏请杜讼风以肃吏治一摺。据称近来各省控案、有受讼师主唆、代作呈词者、有事不干己、得财挺身包揽者、有案尚未定、情虚先遁、希图脱罪者、有案已拟结、遣人上控、妄思翻异者、应请于凡遇具呈时讯明酌办等语。近来狱讼繁多。固缘地方官办理不能持平。又复听断不勤。以致日久玩延。激成上控。而讼师土棍所在皆有。往往将毫不干己之事。从中唆使。代作呈词。甚或从中渔利。包揽具控。又或于地方官审案未定之先。情虚畏逃。来京呈控。且有结案时本无枉纵。亦俱妄思翻控、希冀幸免者。其闲情伪甚多。岂能以一面之词。遽行凭信。自应查明虚实。分别核办。嗣后都察院步军统领衙门、于接受呈词时。著先向原告逐款详讯。除实系冤抑难伸、情词真切、及地方官审断不公、草率办结、并官吏营私骫法、确凿有据者、仍当立时奏闻、另候办理、无稍压搁外。如所讯之供竟与原呈迥异。或系包揽代诉。被人挑唆。其情节显有不实。及原告未经在本省赴案质讯。录供成招。不免有挟嫌倾陷藉端拖累情事。著照周廷栋所请、咨回本省核办。仍交该衙门按期严催。开单汇奏。其距京较近省分。并著照周廷栋所请、先将原告暂交刑部散禁。提取本省全案卷宗。细加核阅再行分别酌办。至周廷栋摺内所称山东近日情形、有妇女自尽、母家率众需索骚扰者、有自尽及路毙等案、尸亲藉端讹诈者、有原告远扬无踪图准不图审者、有不候审结即行上控者、应请亟行饬禁等语。此等风气。不独山东为然。各处刁诈之徒。如出一辙。于民风吏治大有关系。不可不通行严禁。并著各直省督抚、一体严饬所属。先行剀切晓示。有犯此者、随案重惩。毋稍姑息。庶刁风不敢肆长。而讼源亦可稍清矣。将此通谕知之。　　

○改陕西西乡、平利、镇安、三县为繁缺。华州华阴县为中缺。长武县为＜闲＞缺。从巡抚方维甸请也。　　

○调镶黄旗蒙古副都统珠勒亨、为密云副都统。以参领何其惕、为镶黄旗蒙古副都统。　　

○旌表守正捐躯河南宝丰县民尹长庚女尹氏。南阳县民李旭妻乔氏。永宁县民张勇喜妻杨氏。　　

○己酉。谕内阁、向来办理刑名案件。由该部审明后会同法司覆审。定拟罪名。及至朝审时。复令九卿科道等集议。委无丝毫疑窦。情罪允当。始定爰书。由本道御史三覆奏。始题请勾到。而罪因有临刑呼冤者。仍准覆加鞫讯。原以综理庶狱。不厌精详。于明罚敕法之中。寓矜慎钦恤之意。立法至为周备。昨朝审勾到。据监刑侍郎广兴等具奏、绞犯钟宽、于临刑时极口呼冤、据供并无扶鸾收徒情事、前系番役诬赖、在部亦未画供、是以未将该犯处决、奏闻请旨等语。朕以该犯既心未折服。或案情竟未确实。不可不覆加研鞫。当经特派未经审办此案之大学士庆桂等、详加提讯。如该犯所供属实。自当昭雪其冤。并将原审及妄拏官役参奏惩治。傥系妄供狡展。即当加重治罪。兹据庆桂等奏提集犯证。逐一研讯。审明该犯扶鸾传咒并奸拐葛氏。诡取法名。葛氏之子官儿年甫十三。所习咒语尚能记诵。并称该犯为师祖。其乩架符咒等件。该犯妻妾供证确凿。从前步军统领衙门并未妄拏。该犯在部时自行手印供词。质之同监人犯。并无按指印模之事。是该犯拟绞予勾。本属情真罪当。且于法司会审及九卿等朝审时。俱俯首认罪。并无一言。及至乡赴市曹。忽鸣冤抑。是其挟诈逞刁。祇图苟延旦夕。国家决囚重典。执法惩奸。与众共弃。乃以毫无屈抑。辄敢肆意呼冤。妄希狡展。实出情理之外。若似此纷纷效尤。尚复成何政体。自应加等惩办。以昭炯戒。今庆桂等议请将该犯改为斩立决。应如所议办理。钟宽一犯、著先重责四十板。即行正法。仍派广兴秦瀛前往监视行刑。并著对众宣示、以该犯钟宽所犯罪状。如祇系奸拐。其罪尚不至死。原以该犯在辇毂之下。假托扶鸾念咒。惑众传徒。刑部照左道惑人为首律问拟绞候。入于本年秋审情实。至朝审勾到日。核其情罪。法无可逭。是以予勾。该犯又于乡赴市曹后极口呼冤。经特派大臣覆讯。案情确凿。与原供无异。该犯居心狡诈。妄希幸免刑诛。并非真有冤抑。因加重改拟斩决。并先重责四十板。立正典刑。特明白宣谕。俾众人共见共闻。平日各知守分畏法。若身罹刑宪。非诡词狡展、可以幸逃也。朕闻朝审渐成具文。九卿科道亦未必全到。即全到亦不发一言。若有一人驳改一案者。群起而攻。目为多事。此习至恶。各宜痛改。毋负国恩而虚大典。朕非喜多事之人。但深恨模棱之辈耳。嗣后内外问刑各衙门、益当思人命至重。虽至狱成处决时。苟稍涉疑窦。尚必为之推鞫。断不肯稍有屈抑。当承审重案之初。即应倍加详慎。务令罪人心口帖服。方为信谳。设再遇有临刑呼冤之犯。仍应奏明重加详勘。果有覆盆之冤。必立为申雪。将原审官照例惩治。如系奸谲之徒。罚当其辜。而妄行翻异。冀延显戮。亦必照此加等治罪。以惩刁顽。将此通谕知之。　　

○铸给河南移驻林家扒邓州州同苍苔镇唐县县丞关防。从巡抚马慧裕请也。　　

○旌恤遇贼捐躯贵州兴义县贡生李明伦等三十三名口、如例。　　

○户部议准、浙江巡抚清安泰疏报、象山、临海、义乌、武义、汤溪、开化、青田、云和八县开垦田一百四十九顷七十二亩有奇照例升科。从之。　　

○庚戌。圣祖仁皇帝忌辰。遣官祭景陵。上诣寿皇殿行礼。　　

○谕内阁、铁保等参奏、总兵舒当阿、与中军游击恒泰互揭一案。舒当阿以专阃大员乃敢藉摺差盘费为词。札谕所管各营摊扣马乾银两。从中侵用。又将营中公费任意吞蚀并违例豫支俸廉银两。现在查出各项字据。是其营私骫法。罔顾廉隅实属卑鄙无耻。至游击恒泰、既经迎合于前。又复揭告于后。亦难保无通同舞敝□大情事。舒当阿著革职拏问。恒泰著革职。交铁保亲提案证、秉公严讯定拟具奏。　　

○又谕、此案杨应淮之父杨荣林、因典房被毁。被杨泮等诬告妄扳。勒索银契。该县知县并不讯明诬陷情敝□大。反将杨应淮及伊父兄等毒刑拷打。锤折筋骨。并用烙铁煅烙。致毙七命。现经都察院验明杨应淮本身即有烙痕十一处。残忍酷虐。莫此为甚。著勒保查明是年该县知县李姓系属何人。即行革职拏问。提同人证一并严鞫。即使究明典房被毁等情。其所控不尽确实。而知县非刑荼毒。枉毙多人。亦当严惩示儆。阅其呈内曾在本省控告多次。各该上司均未亲审。一任委员含混押结。实属徇庇屈抑。并当一并查参。分别惩处。此案情节甚属可恨。本应差大臣至川审讯。因其有在总督衙门控告据称非勒保任内之事。该督无所用其回护惟当亲提秉公审讯。据实具奏。不许另委属员不可稍蹈徇饰。　　

○命嗣后凡遇请派拣选文职官员。系会同吏部者、吏部堂官无庸开列拣选武职官员。系会同兵部者、兵部堂官无庸开列。著为例。　　

○以镶白旗蒙古副都统明泰、为江西南赣镇总兵官。前任塔尔巴哈台领队大臣安福、为镶白旗蒙古副都统。　　

○添设裕陵妃园寝膳房人役。从马兰镇总兵兼内务府大臣积拉堪请也。　　

○旌表守正捐躯山东郓城县民高光霞妻邢氏。　　

○辛亥。谕内阁、据御史德祥奏、方略馆咨取译汉官、请照各馆之例、行文吏部咨取、如不敷用、令吏部考试按名移送等语。朕当即询问军机大臣。据庆桂等奏、方略馆设立译汉官、向例并不支领公费、与各馆繙译官事例不同、从前多由本馆指名咨取、此次公同酌议、恐迹涉嫌疑、特行文八旗、专于举监生员内、满洲保送十名、蒙古保送五名、汉军保送五名、送馆汇齐考试、再行录取、本为防敝□大起见等语。该馆咨取译汉官。因虑指名滋敝□大。行文各旗保送。并再加以考试。如将来考取后有徇庇请托情事。原许言官纠论。今甫经行文咨送。岂即豫计考试之不公乎。现据军机大臣等奏请另派大员考试。本馆总裁回避。以昭公慎。著即照所请。俟八旗咨送名册汇齐时。由军机处开列满洲大臣名单进呈。候朕＜闲＞派考试。　　

○壬子。谕内阁、萨彬图奏请严申例禁、以肃漕政而重粮储一摺。漕运上关天庾正供。下资俸饷民食。俱应交兑好米。以期久备仓储。此次截留江苏等处平粜米石。萨彬图称据各州县官禀内中丑米极多。自系在本地兑收时有搀和夹杂之敝□大。萨彬图请照旧案、令浙江办漕各州县官、派收兑新漕记书一人、随同到淮等候盘验、并将米样封固一包、连用印记、交记书带投、以凭验对、则该丁等不能稍有欺饰等语。系专指浙省而言。但此外有漕各省分。于收兑时亦不免有此等敝□大窦。著通谕各督抚、严饬兑漕各州县认真妥办。傥抵淮时经总漕验出搀杂丑米。即将该州县据实严参。至所奏派令收漕经手记书带同封固米样到淮伺候盘验一节。各省旧例。是否如此办理。并著该督抚详查妥议具奏。　　

