<!-- { "loadSidebar": true } -->
○谕内阁、蒋攸铦等奏、粤省各属历年垫支捕费、酌定追补章程一摺。该省各州县。自乾隆五十九年起。至嘉庆十七年止。因堵捕洋匪、及应办公事。垫用无著款项。阅年既久。垫数渐多。现据该督等就各属挪垫数目、区别等差。共计应补银三十万九千两零。应追银十八万八千六百两零。自应截清已往。彻底核办。现在该省外海内河、渐次肃清。其缉捕零星土匪。已有酌留关盐盈余银两可支捕费。自无须再有挪垫。所有从前此项因公垫用无著银两。著照该督等所定章程。将应补银三十万九千两零、在于督抚司道府州县应得养廉内、每年扣解三成。俟前案应补捕费扣完之后。接续扣解。分限六年全数补足。并令随同正项钱粮陆续批解司库。无任延宕。其应追银十八万八千六百两零。亦著查明应追各员。按照所定银数、分别年限。照例勒追。若家产尽绝。在于原该管道府各下分赔。如原管上司亦因事故离任。即归筹补案内扣廉完款。以清帑项。并著该督等自十九年为始。每年于奏销后将扣廉筹补、及追解银数、具奏一次。傥此次清厘之后。复有挪垫亏短者。即著随案严参。以示惩儆。　　

○是日。驻跸避暑山庄。至壬申皆如之。　　

○己巳。谕内阁、刘镮之等奏、拏获昌平州行劫兵部主事姚堃车辆银物案内盗犯白二白大二名。并讯出该犯等于七月三十日行劫平西务王二洪钱文骡头一案。又供认上年在通州靛庄地方行劫民人李有哲马匹一案。该犯等胆敢在辇毂近地、跸路经行之处。连次夥劫。殊属可恶。盗犯白二、白大、及现获代盗销赃之田五一犯、俱交刑部严行审讯。加等定拟。如该犯等应拟监候者。即问拟立决。应拟斩决者。即加以枭示。以昭炯戒。逸犯张典等、上紧严拏。归案审办。其拏获盗犯之南路同知张步高、永清县知县宋齐连、缉捕认真。著送部引见。协缉之已革知州冯绩熙、著于定案后照例办理。　　

○又谕、常明奏请酌改西炉五台委员管理粮务章程一摺。川省打箭炉口外里塘、巴塘、拉里、察木多、西藏等处五台粮务。向系派委实缺丞倅州县管理。现在该省试用人员较多。补缺既需时日。又不能常川署任。自宜酌量委用。俾得及时自效。著照该督所请、准其将五台粮务、照从前西藏钱局并五屯之例。无论实缺及试用丞倅州县、一体派委管理。惟向例委管西藏钱局及五屯人员。既尽先补用。并准保题应升之缺。未免过优。所有委管五台粮务试用人员。著自任事之日起。扣满三年更换。核其任内、如果于抚辑番民、经手钱粮等事、均能办理无误。准由该督具题。以原衔尽先补用。不必再予升阶。　　

○谕军机大臣等、贡楚克扎布奏、云骑尉噶勒桑呈报、民人段机因偷窃牛马拒捕自扎身死一案。已有上□日交衡龄提犯研审、定拟具奏矣。此案疑窦甚多。该云骑尉噶勒桑因兵丁禀称草地内拴有牛马。何以知其系属贼赃。即带兵持械前往缉捕。迨段机业已用刀自扎肚腹、伤重倒地。不难即时拘执。该云骑何以又夺刀复砍。始行捆缚。是原报之肚腹一伤。是否自扎。殊难凭信。现在严讯同行之武建昇、于夥同偷窃一节。坚不承认。难保无妄拏酿命情事。且段机身带帐簿。俱系蒙古人欠帐。若帐内载有该处官兵姓名。则显有因索欠起衅、诬窃妄拏、希图抵赖情敝

□大。著衡龄提集人犯、逐一详细研鞫。务期勿枉勿纵。以成信谳。　　

○旌表守正捐躯安徽蒙城县民马允修女马氏。　　

○展缓陕西西安、凤翔、同州、邠、乾、五府州属、歉收地方节年缓徵银粮。　　

○庚午。军机大臣会同上驷院议覆、锦州副都统庆专等奏大凌河牧马事宜。一、牧厂庄家散在各处。请添派锦州广宁两处协领、及宁远佐领、义州城守尉、就近查察。窃以十羊九牧之敝□大。不可不防。总当责成盛京将军暨该副都统认真经理。不时查验。至马匹立夏出圈。责在牧丁。立冬归圈。责在庄头。每当交替。将膘分及有无残伤患病之处。派员验明。造册具报。应如所奏。再向来庄头领马。俱派牧丁一人前往照料驯练骟割等事。今议彻回。归牧长等分率经理。查庄头既任餧养。即可责其驯练。其骟割一事。似应即于点交庄头时登记。届期派人前往骟割。以杜藉端扰累。一、每群马匹。设圈领二人。于庄头中择家道殷实、老成明白者充当。就近兼管。凡同群马匹残伤倒毙。令其一体分赔。查村庄远近不齐。一二人势难遍查。此在安分者既苦波累。而不肖者或藉充圈领、向各家陵压扰累。应毋庸议。一、嗣后请将四岁以上儿马、责令牧长等及时骗割调驯。归入骟马群内餧养。按月具报。不得逾期。应如所奏。一、马匹如有患病难痊。具报副都统验明。即酌量变价。至每年倒毙马匹皮张。向系十月内解交武备院。请改于五月闲全数解京。并于摺内划清月日、以免牵混。应如所奏。至额设骗马十群。今据奏祇有一千一百四十三匹。实计所留不及三群。应如何按数补足、及此外有无厘剔之处。并请敕交和宁等确核情形。妥议具奏。请上□日遵办。从之。　　

○辛未。旌表守正捐躯安徽灵璧县民女陆氏。　　

○除湖北石首县沿江坍没田二十八顷五十亩有奇额赋。　　

○壬申。上诣永佑寺行礼。　　

○谕内阁、温承惠奏、酌议勘丈官荒地亩章程一摺。直隶天津、丰润、青县、静海、沧州、盐山、任邱、宝坻、宁河、九州县、马厂官荒地亩。前于乾隆年闲、赏给附近民人报垦升科。当据丈明可垦地七百二十余顷。造报升科。所余地亩。历年久远。已垦未垦、尚未据查丈明确。分别造报。每致外来牟利之徒、合夥包揽。认垦转租。互相攘夺。讦讼不休。上年经户部议准。行令该督饬委道府大员确切勘丈。兹据温承惠奏、此项地亩为数较多。垦户蕃庶。向无鳞册可稽。非垦户自行首出。碍难勘丈。而垦户因私垦多年。隐漏粮赋。恐按律治罪。并畏追地入官。多方欺隐。未肯据实首报。自系实在情形。著照该督所请。先行出示晓谕该民人等、如果据实首报。准将从前私垦漏未报升之处、免其治罪并免追历年粮赋。给予管业。不准外来包户影射争夺。以杜讼端。傥此次查办之后。再有隐匿包占。一经查出。即照例严惩。　　

○癸酉。上自避暑山庄回銮。　　

○诣城隍庙拈香。　　

○御行殿。勾到新疆、云南、贵州、广西、情实罪犯。犯停决新疆斩犯五人。绞犯一人。云南斩犯一人。绞犯四人。贵州斩犯三人。绞犯九人。广西斩犯一人。绞犯五人。余九十三人予勾。　　

○云贵总督伯麟等奏、原任大定府知府王汝琛、被参革知县陈大本翻控各款。审系虚诬。惟该员在滇质审时。两次遣家人看望陈大本。结案后、又帮给银两。形迹竟同笼络。经部议准实降四级调用。兹据呈请捐复原官。查该员在黔十有余年。官声素好。可否准其捐复。出自圣恩。得上□日、所犯系私罪。不准捐复。官官相护。恶习甚深。朕方加意整饬。岂能因循用此劣员耶。此上□日著吏部存记。　　

○是日。驻跸喀喇河屯行宫。　　

○甲戌。上御行殿。勾到广东、福建、情实罪犯。停决广东斩犯十人。绞犯十二人。福建斩犯四人。绞犯七人。余一百七人予勾。　　

○以理藩院尚书景安、为满洲繙译乡试正考官。大理寺卿常英、为副考官。太仆寺卿巴琫阿、为蒙古考官。　　

○户部议准、署山西巡抚衡龄疏报、萨拉齐厅、垦复水占苇塘地二十四顷四亩有奇。照例升科。从之。　　

○除江苏丹徒县坍田三顷七亩有奇额赋。　　

○是日。驻跸常山峪行宫。　　

○乙亥。谕内阁、刑部奏、讯据宗室学敏供称、伊兄果敏实因曾经获咎。派往盛京居住。京中所有房产难舍。追悔自勒身毙。并无别故。其所遗呈词。亦无捏写情事。前因宗室生龄日繁。恐例得养赡银两不能自给。派令前往盛京居住。授室分租。俾得衣食丰足。乃加惠无业之宗室。非以其获咎而移之也。管理宗人府王公等不能仰体朕意。转将家道充裕之果敏派往。以致变卖房产。迫于移居。情急自尽。是果敏勒毙之由。皆宗人府王公等办理不善所致。姑念前此曾经议处。著传上□日严行申饬。至学敏一户。其兄业经勒毙。情殊可悯。著免其移往。即所请补派之奕寅一户。亦无庸派往。嗣后宗室若再移往盛京。祇将宗室之无业者移居。其家有恒产者。即不必挑派。　　

○又谕、李亨特奏、沁黄二河水势异涨、南岸睢州下汛二堡无工处所、大堤坐蛰过水、现在竭力抢办、自请治罪、并请将该管各道厅等分别惩处一摺。李亨特本系弃瑕录用之人。上年微山湖蓄水短少。以致本年邳宿运河不敷铺放。粮运稽缓。皆由伊办理不善。本当即行惩处。姑从宽令其戴罪自赎。兹又有睢州下汛二堡漫口之事。可见其平日漫不经心。疏防贻误。怠玩已极。不能再为宽贷。李亨特著革职。留于工次效力。其河东河道总督员缺。著戴均元补授。接奉此上□日。即驰驿前赴工次、接印任事。戴均元曾任江南总河。于南河工员内有素知谙练堵筑者。一面奏闻。一面调拨差委。至该工督办紧要。现在广厚陛见来京。并著于途次接奉此上□日、亦即驰驿赴工、会同戴均元督率妥办。迅就合龙。俟工竣后、广厚再来京陛见。回湖南巡抚之任。李亨特在工能否随同出力。并著广厚等留心察看。俟工竣时、据实具奏。再候谕上□日。其疏防失事之睢宁通判鲍居垣、著革职。专管工程之协备裴兴镇、著革职。并枷号工所。俟工竣之日、再行核办。该管道员陈启文、亦著交部议处。　　

○谕军机大臣等、本日温承惠奏、河南滑县老安地方、有匪徒黄兴宰黄兴相兄弟、并宋姓为首。兴立天理会。于本月初七日聚众滋事。滑县已失。县官被戕。直隶长垣县亦有习教之人。并闻教匪窜往河南考城、及山东曹县一带。现在睢州二堡黄流漫溢。台斐音驰往该处下游被水一带、查办灾务。高杞此时若尚未起程离豫。著即挑带将弁兵丁、督同河北镇总兵色克通阿、星夜前赴该处、加意防范。并严饬沿河文武员弁、严密防堵。勿令偷渡河南。致形滋蔓。高杞俟方受畴到任后、再来京赴热河都统之任。将此传谕知之。　　

○又谕、本日温承惠奏、河南滑县老安地方、有邪教黄兴宰等、兴立天理会、聚众滋事、直隶长垣县境、亦有习教之人、并闻教匪南窜往河南考城、及山东曹县一带、并据庆格奏称、探闻匪徒等已将长垣县九级集抢掠、赴山东曹县一带逃奔各等语。现在匪徒聚众滋事。总以迅速扑灭、勿任蔓延为要。同兴即挑派将弁兵丁、于边境扼要处所、堵截严拏。其为首起事各犯。务宜巢

