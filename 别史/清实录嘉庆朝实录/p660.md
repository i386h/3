<!-- { "loadSidebar": true } -->

○谕内阁、百龄奏、贤员补议革职、分别陈明、据实检举一摺。据称原任山东滕县知县加同知衔冯潮、前经吏部以该督留工差委、系在山东巡抚题报患病之前、钻营取巧、请上□日革职、缘该员前此告病之后。已无职守、因病急就医、未候东省咨文、即行起身回籍、路过清江、正值河工需员紧要之时、该督前在山东、素知其人、因饬令就近医治痊愈、奏明留工差委、迨工竣出力。据实保奏、委非该员钻营取巧、可否将该员开复、送部引见、该督上年因办工匆遽、未经移查东省曾否给咨、请敕部严加议处等语。冯潮在东省告病后。未经领咨。即行回籍。旋经奏留江省办工。东省题报在后。是以吏部查参。但冯潮如果籍隶西北省分。于山东告病之后。不回本省。转纡道前赴江南。则迹涉钻营。今该员籍隶浙省。归程经过清江。彼时百龄因河工紧要。奏留差委。其非该员取巧干求。尚属可信。冯潮、著加恩准其送部引见。百龄自请交部议处之处。亦著加恩宽免。　　

○又谕、书敏奏、外省赍摺差弁包带银两、请饬查严禁一摺。各省督抚提镇、凡有应行专摺具奏事件。差委弁丁赍递。长途往返。原应按限遄行。如私行包带银两。囊橐过重。不特行程稽滞。且易启宵觊觎之心。嗣后各省督抚提镇等、于赍摺弁丁、俱著严禁私带银两。如阳奉阴违。经沿途查出。即行报明惩处。　　

○又谕、德文等奏、据四川崇庆州十一岁女子佘酉州、以恳恩释赦伊父佘长安等情具禀、请上□日遵办一摺。四川民人佘长安、前因控告谭飞农等开赌私宰等事。审属虚诬。问拟军罪。发遣湖北。核其情罪。尚非常赦所不原。该犯至配已阅九年之久。现有父母年逾八旬。无人侍养。今伊女年甫十一。痛念伊父远遣。祖父母暮年缺养。不远数千里。匍匐来京申诉。其情甚为可悯。佘长安、著加恩释放回籍。　　

○复还广东新会县文武学额各三名。从总督蒋攸铦等请也。　　

○以户部左侍郎景安、为理藩院尚书。调刑部右侍郎成宁、为户部左侍郎。以内阁学士文孚、为刑部右侍郎。　　

○以镶蓝旗满洲副都统景安、为正红旗汉军都统。调正红旗汉军副都统英和、为镶蓝旗满洲副都统。以总管内务府大臣苏楞额、兼正红旗汉军副都统。　　

○壬申。谕内阁、国家明法定制。辨上下。别等威。尊卑之分綦严。定例民闲词讼。先赴州县衙门呈控。州县官听断不公。则由府道司院以次申诉。如实有冤抑重情。准于刑部都察院等衙门呈诉。奏明代为申理。以通下情。以定民志。典至善也。至封章奏事。则各有一定职分。内而九卿台谏。外而督抚司道。方准呈递奏章。下至庶尹末僚。尚不得越职言事。况齐民乎。朕广开言路。嘉庆四年、曾有封章言事即以原封呈览之上□日。原以在官而言。防壅蔽而达民隐。非谓民闲寻常讼狱、及无稽浮言。皆可直达朕听也。乃近日人情险诈万端。于琐屑讼案。不向该管官吏控诉。辄匿名告讦。以期封奏上闻。甚至将呈词封固投递。挟制接受官员。不敢拆阅。原封入奏。此内罪囚蠹役。厮隶役夫。比比皆是。蔑等冒尊。较之道旁叩阍、冲突仪仗者。其情节尤为可恶。若不严设厉禁。其为害于人心风俗者甚大。著交刑部核议、嗣后如有捏称重情封递呈词者。其所控得实。仍应作何治罪。若所控虚诬。应如何加重治罪。其罪犯封递呈词者。再如何加等治罪。分别拟定条例。奏准后颁发直省。交各督抚分饬所属州县、出示广行晓谕。俾愚贱之人共知儆戒。以惩刁健而肃纪纲。寻议、嗣后军民人等控诉事件。俱令向该管官露呈投递。傥有将呈词封固者。即令本人开具控情略节。一并进呈。如所开略节与原呈相符。而所告又得实者。照冲突仪仗妄行奏诉例加一等。发边远充军。若所控虚诬。除罪应斩绞立决者、无可复加外。原犯斩绞监候。秋审应入缓决者。改为情实。应入情实者。改为立决。原犯军流遣罪。无论已未到配。即照本年议定在配遣犯遣人递摺之例、分别治罪。如系应拟笞杖枷号徒罪者。即发极边足四千里充军。傥呈递封词之人。不肯开写控情略节。即行掷还。毋庸具奏。如已开具略节。接收官员不为具奏。别经发觉者。即将从前接收不奏之员。照应奏不奏例议处。从之。　　

○又谕、巡城御史恒麟等奏、吏目访获脱逃要犯、请交部审办、并疏该吏目可否量加鼓励之处、请上□日训示等语。遣犯赵三喜即赵三、著交刑部审办。至吏目徐树兰。本有缉捕之责。所获人犯并非要案重情、奉上□日指名侦缉之犯。该御史等、代为奏请鼓励。殊属非是。嗣后司坊各员拏获人犯。不准该御史市恩渎请。若果能将紧要重犯如马谭氏案内正凶、设法缉获。该管官于摺内声叙。朕必立予恩施。亦不待伊等陈请也。　　

○户部议准、福建巡抚张师诚疏报、长汀县、开垦田三亩有奇。照例升科。从之。　　

○缓徵山西保德、岢岚、静乐、河曲、四州县、本年歉收额赋。　　

○癸酉。上御懋勤殿。勾到直隶、热河、山西、情实罪犯。停决直隶斩犯三人。绞犯十四人。山西斩犯八人。绞犯一人。余八十一人予勾。　　

○谕内阁、乾隆六十年正月十五望月蚀。是日例设边宴。仰蒙皇考高宗纯皇帝特命移改宴期。以示谨凛天戒之意。明岁正月十五望、亦值月蚀。所有年例节次应设筵宴。自当恪遵成宪。酌改日期。用昭寅畏。上元前一日家宴。阿哥王贝勒、著照旧举行。十五日仍照例穿蟒袍补服。届申时即更换常服。其正大光明殿筵宴外藩及王公大臣、著移于十六日辰时。皇后内廷家宴、著移于十六日未时。小宴廷臣、著移于十七日未时。十七日与宴之王大臣、著穿蟒袍补服。余俱常服。　　

○缓徵吉林、三姓、宁古塔、打牲乌拉、本年霜灾旗民银米仓粮。并贷兵民口粮有差。　　

○缓徵江西万安、泰和、庐陵、新淦、清江、南昌、新建、丰城、八县、本年被水地亩额赋。　　

○甲戌。遣官祭先医之神。　　

○谕内阁、向例科道各员。遇有应行开列引见补授之缺。都察院将各该员条陈事件。曾否准驳。咨送吏部开单呈览。以备考核。本日御史引见科缺。所开单内韩鼎晋名下。共开列条奏参奏五件。其四件系应行列入者。内有具奏全漕趱出东境一件。此系该御史巡漕任内之事。与条奏何涉。该员巡漕时所奏、不止此一事。各御史曾任巡漕者。亦不止一人。何以该员名下。独将此件列入。嗣后都察院于开列科道条奏清单。如系该员等出差循例奏报事件、无关建白者。均著无庸列入。　　

○又谕、董教增奏、因公降调知县呈请捐复一摺。向来降调人员。其事属公过者。准令送部引见。朕察其才力。如尚堪录用。每有改为降留仍用原官者。若年老才庸。则照部议降调。原以甄别人才。今王森文系奉上□日准令送部引见人员。该抚遽为奏请捐复。是不以甄别人才为重。亟图邀准捐复。殊于政体非宜。且所奏修浚渠堰。亦非冬令亟办之事。王森文、著不准捐复。仍照例出具考语。送部引见。再降谕上□日。　　

○又谕、内务府著传知吉林将军、黑龙江将军、伊犁将军、嗣后遇有发往各该处年满应行释回太监、著该将军等先将各太监发遣案由、行文内务府。由总管内务府大臣开单具奏。候朕酌核案情。准其释回者。再行释回。再凡遇庆典肆赦之年。亦著该将军等将发往该处永不赦回之太监等、详叙案由。行文内务府。著总管内务府大臣开单具奏。候朕降上□日。嗣后释回之太监、俱著总管内务府大臣挑选。如年力衰迈。仍拨换亲王郡王家太盐进内当差。如尚年力富强。即无庸拨换。仍交进当差。　　

○乙亥。谕内阁、百龄奏、审明狡供漏网之凶犯、昭雪沉冤、并查明节烈、请上□日旌表等情一摺、此案冷鹤鸣、因陈时序逼欠斥辱。怀挟夙嫌。起意谋害。惨杀多伤。既经审认不讳。复因赃银未获。翻供狡脱。漏网二十年。现据百龄研讯明确。冷鹤鸣一犯、自应先行正法。以彰国宪。案内各犯。除业已病故者无庸议外。余俱照所拟完结。陈王氏因夫被杀。凶纵冤埋。绝食捐躯。节烈可嘉。著准其给予旌表。均无庸再交部议。所有从前承审此案应议各职名。著交部分别核议。知府邱树棠、候补直隶州知州许乃来、同知达兴阿、通判俞颖达、将多年狱讯明平反。著加恩各加一级。毋庸送部引见。　　

○丙子。上御懋勤殿。勾到朝审情实罪犯。停决绞犯三人。余二十人予勾。　　

○谕内阁、国家建立营伍。岁赋于民。以供弁兵禄饷之用。藉以除暴安良。保卫民生。凡身隶戎行者。优蒙赡养。平日则当勤于缉捕。绥辑地方。遇有不靖。期于克敌致果。尽力颜行。若果能奋不顾身。有功者立邀旌擢。即或捐躯效命。赠恤褒荣。赏延于世。朝廷所以鼓励士气者。其典至为隆备。若临事恇怯。畏避退缩。则国有常刑。不稍宽贷。本日勾到朝审内官犯朱文郁一名、该犯因上年丰润县匪徒抢扒盐坨。经该镇委令带兵数十名。前往查拏。其时匪徒仅止百余人。所执器械。亦止鞭杖木梃。并无凶悍拒捕情形。而该犯一经查探。首先退回。以致所带兵丁相率避缩。未获一犯。续经该督派员前往。即将案犯全数弋获。是该犯所捕。不过乌合匪徒。无难擒缉。乃怯懦性成。罔顾军纪。若不严办示惩。何以整饬戎行。是以将该犯特予勾决。俾昭炯戒。嗣后大小营员。当深明国家养兵之意。小之缉捕盗贼。大之临戎敌忾。皆应身先士卒。有勇知方。庶为不负厥职。设有不肖之员。甘心恇怯。则国法森严。断难幸免。当以朱文郁为前车之鉴也。将此通谕知之。　　

○又谕、良乡县为附近京师驿站首程。遇有盗劫之案。该地方官据实禀报。迅速缉拏。则匪徒知所畏惧。戢暴安民。行旅蒙福。该革员范钟、因规避处分。教供捏详。讳盗殃民。情节较重。著行在刑部枷号一个月。满日发往乌噜木齐效力赎罪。　　

○谕军机大臣等、刑部奏、马夫常兴旺在长杨村地方被劫一案。已另降谕上□日。将已革署知县范钟、枷号一月。发往乌噜木齐矣。此案据常兴旺供称。伊于九月二十三日三更时分。行至良乡县长杨村二道桥地方。柳林内走出一人。将伊推揪下马。又一人□□客住咽喉。劫去公文马匹衣服等件。察其情节。似非远来夥盗。或即系该处附近村庄匪徒。于夤夜时乘闲抢劫。著温承惠派员前往长杨村一带附近村庄。密行查访。如访有踪迹。获犯后一面取供具奏。即一面派员押解刑部审拟结案。　　

