<!-- { "loadSidebar": true } -->
○戊戌。谕军机大臣等百龄等奏、查明李家楼漫水安豫两省被灾情形、筹议办理缓急次第、又兴挑减坝以下河身淤垫各一摺。本年江境两开漫口。现有王营减坝李家楼两处钜工未堵。其被灾地方亦广。朕宵旰焦劳。时时轸念。普天之下。未有重于此事者。百龄等所奏、欲堵减坝。必须大挑云梯关内外河身。欲堵李家楼。必须大挑邳北上下河身。减坝不能遽堵。李家楼口门亦不能即堵。此乃事理之自然原不待烦言而解。惟有设法赶紧办理。成功愈速。则人事尽而灾患可弭。现在减坝以下挑工。业已分段兴挑。若如百龄等所议、俟减霸工竣。再筹办李家楼浚河筑口之事。此则实不能待。朕已通盘筹画。惟有将王营减坝以下挑工。与李家楼以下挑工。同时并举。可以将时日趱前。于全局补救甚大。在该督等之意。不过以帑项不足工员不敷二事为词。昨不待奏请。已发给长芦备。办直隶水利银五十万两。兹又降上□日令粤海关拨给银五十万两。迅速解工应用。傥仍有不敷据实奏请朕不少靳惜。其需用工员、奏请到日。亦即发往。想该督等亦更无掣肘难办之处。至若仍执借黄助清之说。迁延观望。此则太不权利害轻重大小。甚属非宜。非大清之臣仆矣。从古治河重在宣防。皆以河决为患。未闻有言河决转受其益者。刻下安豫十余县灾地。尽在洪涛巨浸之中。民情急迫。其可虞之处。昨降谕上

□日。已言之甚明且该督等此次摺内、并言洪泽湖已日形涨满。开放智礼二坝之后。又须启放仁坝。是黄水入湖。不但无益且恐有害。现值霜降水落之时。湖内尚不能容。若李家楼漫口。不及早堵合。明年伏秋大汛。涨水日增。安豫被灾之区。益形泛滥。所不待言。而以全黄之势。直注洪湖。设盱堰不能保守。其患尚可言乎。彼时不但河工无从措手。漕运又将如何措办。百龄等岂可轻听曲说、而不远虑及此。至该督等现欲于萧南工次、搭盖棚厂。姑示克期进堵。以安民心。此说亦非长策。民不可欺。指日汛水方来。漫口未筑。何忍将此数十万良民、尽付洪水。不思援救。朕承天考付托。岂肯为此暴虐之事。朕锐意速办。以赎己咎。著百龄等即遵照昨降谕上□日。克期兴挑李家楼以下河身淤垫。其所需人夫。不患短缺。王营减霸以下挑工。所用者系海沭一带民夫。李家楼以下挑工。切近安徽河南被灾各县。一闻兴举大工。数十万之夫。可以一呼而至。既可以工代赈。使灾民藉资糊口。并可晓谕该处绅士、使知国家不惜重帑。同时趱办钜工。用以救灾恤患。恩意传播。民情自必大安。其李家楼以下挑工。亦著分为三段。吴璥虽不能奔走河干。若专驻一处督办。伊力所优为。著伊承管一段。徐端承管一段。张鼎承管一段。百龄等即酌分派定。并每段各拨给委用员弁。示期一同兴挑。愈速愈妙。但不可稍有草率。挑工一竣王营减坝合龙后。即将两处熟谙工程员弁人夫、并力堵筑李家楼漫口如此同时兴工。而次第自在其中。可冀于明年桃汛前使河复故道。以拯灾黎。以释朕忧。百龄等即勉力筹办。以副委任。若再饰词推诿。必将倡议之人正法示众。凛之将此由四百里谕令知之。　　

○以前任镶白旗满洲副都统长庆、为正红旗汉军副都统。　　

○调江宁布政使史积容、为广西布政使。广西布政使陈预、为江宁布政使。江苏按察使福昂、为云南按察使云南按察使巴哈布、为江苏按察使。　　

○免被水之江苏砀山县、额赋三年。萧县、一年。安徽泗州、额赋三年。宿、灵璧、二州县二年。五河县、一年。　　

○是日。驻跸白涧行宫。　　

○己亥。缓徵河南原武、阳武、正阳、罗山、信阳、光、光山、固始、息、九州县、旱灾新旧额赋。及衡工加价银。　　

○是日。驻跸烟郊行宫。　　

○庚子。上还宫。　　

○旌表守正捐躯江苏铜山县民赵俊妻林氏。湖北黄冈县民詹伯章妻刘氏。　　

○辛丑。上诣寿皇殿行礼。　　

○御乾清门听政。　　

○谕内阁、兵部奏本年会试取中武举。请上□日于十月十七日紫光阁阅看马步箭。十八日阅看弓刀石。十九日带领引见。二十日传胪。如此排日办理。诸可详审从容。嗣后该部俱著照此奏请。　　

○又谕、据丰绅常明奏岭夷向化改土归流一摺。据称嘉定府峨边厅通判所属十二支岭夷。自嘉庆十三年夷目约列等震詟天威、率众投诚、奏准即令约列等充当头人、管束十二支夷众、认纳粮石、兹该夷人约列等、以川省所辖各路土司、向有改土归流之例、情愿一心向化、永作盛世良民、并请升科纳粮、更名易姓、一体当差等语。该夷人僻处穷边。不通声教。自归服以来。业经数载渐通内地语言畏法奉公饮和食德。今具词环吁。输忱内附。愿列齐民。著加恩准其改土归流。以遂其胪诚慕义之怀。所有户口册籍。及升科粮数。著该督核明。分别题咨办理。　　

○谕军机大臣等、广西地处边隅。民风素称淳朴。近来俗渐刁悍。往往有匪徒拜会纠劫、恣行不法等事。前日刑部奏进立决本章三十余件内、广西之案竟有二十余起。可见该处盗风甚炽。不可不严加整顿。著传谕成林、务当督率各属、随时加意将地方实力整饬化导。俾皆返朴还淳。以杜盗源。而安良善。　　

○广西巡抚成林奏报、拏获会匪首夥逆犯。得上□日嘉奖。赏成林、花翎。提督德成额、下部议叙。　　

○以吏部选补错误。革左侍郎玉麟职。仍留右翼总兵副都统。调右侍郎秀宁为礼部右侍郎。署侍郎戴联奎、宋镕、仍回本任。均带降一级留任。　　

○以浙江巡抚铁保、为吏部左侍郎。调礼部右侍郎凯音布、为吏部右侍郎。　　

○以直隶热河道高杞、为浙江巡抚。　　

○壬寅。孝慈高皇后忌辰。遣官祭福陵。　　

○缓徵直隶滦、盐山新河宁晋、元城、钜鹿、广平、龙门八州县、及天津府同知所属、歉收村庄新旧额赋。并旗租仓谷。　　

○赈两淮板浦、中正、二场、被水灶户。并蠲缓新旧折价银有差。　　

○癸卯。命吏部右侍郎凯音布、教习庶吉士。　　

○上以孟冬时享太庙。自是日始。斋戒三日。　　

○甲辰。孝敬宪皇后忌辰。遣官祭泰陵。　　

○谕内阁、副都御史曹师曾奏、清厘各部院衙门例案一摺。部院衙门。为政事总汇之区。慎守纪纲。必以定例为凭。其吏胥高下其手。堂司意见参差。总由于舍例言案。盖例有一定。而案多歧出也。该副都御史所奏。系为厘除敝□大混起见。著照所请、交部院各衙门堂官、各率所属、将现行定例。详加查核。如有例所未备而案应遵照者。即检明汇齐纂入则例。其案与例不符者。造册注明事由。将原稿即行销毁。若有例案不符、而稿件仍有关查核者。著另册登记。钤印贮库。办稿时不得再行援引。该堂官等务督饬司员加意清厘。同矢公慎。以杜敝□大源而归画一。　　

○以翰林院侍读学士王引之、充日讲起居注官。　　

○旌表守正捐躯山东掖县民郭天成妻刘氏。　　

○赏广宁门外普济堂煮赈小米三百石。　　

○乙巳。谕内阁、我朝列圣相承。敕几勤政。求莫求宁。惟以民生休存为念。无逸知依从无崇尚浮侈之事。朕寅承丕绪。惟日孜孜。时以崇俭黜奢。倡导寰＜宀禹＞。以冀亿兆阜康。风俗淳懋。万世子孙。皆当恪守。即向来岁时庆节。张乐设宴亦以酒醴笙簧。惠洽臣邻。绥欢藩服。百余年来。垂为典制。其闲日期仪节。均有一定。从未稍为增减。我皇考高宗纯皇帝八旬圣寿。为亘古未有之鸿庆。其时胪欢祝嘏。尚经颁发圣谕。撝抑仪文。务崇淳朴。前年朕五旬万寿。不敢仰同皇考庆辰盛典。因臣民之请。祇较常年略通燕飨。以达下情。并不许民闲广陈戏乐。巷舞衢歌。诚以繁文缛节。素非朕心所愉。实属有损无益。每观往史如前代之侈陈百戏。赐酺旬朝方且心薄所为。引为监戒。况本年南河漫口。下游被灾。各直省亦闲告薄收。朕轸念民艰。旰宵莫释。即值旬庆之年。亦必将胪祝靡文。概行裁抑傥朕稍忘民莫。侈举庆仪。各大臣言官等、必应上章切谏。方为爱君之道。乃前日御史景德、冒昧奏请、欲于万寿节、令城内演戏设剧十日。岁以为例。朕兢业万几。敦崇实政。中外臣庶。共见共闻景德竟敢以此言轻为尝试。其视朕为何如主耶。本应于陈奏之日。立予杖责发遣。朕不为已甚。先交部严加议处。兹部议将该御史照溺职例革职。实属咎无可宽。景德著即革职。并发往盛京。交观明差遣。派当苦差。盛京风气朴质。俾景德在彼览观服习。当自知其识见庸鄙。愧恧无地也。　　

○免乌里雅苏台、塔尔巴哈台、呈进正贡外备用马匹。　　

○赈安徽宿、泗、二州、水旱灾民。　　

○是月。江南河道总督陈凤翔奏谢。得上□日、汝祇知惜小费。坐失机宜。以致多费数百万。多费事小。害民事大。数万百姓。流离昏垫。皆汝因循之罪。再不速堵李家楼。朕即不究。天地鬼神。断不恕汝。凛之凛之。　　

○两淮盐政阿克当阿遵上□日密奏、百龄筹办河工。悉心经理。不避嫌怨。地方及属员贤否、纤悉皆知。吏治为之肃清。惟秉性刚方。不免过严。且河工缓则易办。不能欲速见功。以一人之心思。恐难敌工员千百人之朦蔽。督抚责任綦重。培养尤难。仰望曲赐矜全。时颁训诲。得上□日、言言公允。字字切实。百龄实当代贤臣。朕必保护爱惜之。汝亦当时常劝导。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百四十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十六年。辛未。冬。十月。丙午朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○颁嘉庆十七年时宪书。　　

