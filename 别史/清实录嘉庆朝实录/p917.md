<!-- { "loadSidebar": true } -->
○谕内阁、本日兵部奏遗失行在印信一案、著交留京王大臣会同刑部即行锁拏兵部看库之夫役人等、严行审讯、一经得有端倪、即查明该当月满汉司员革职锁拏、严讯迅速具奏。兵部堂官未能先事豫防。均有应得之咎。明亮旧有勋绩。现已年老、不能常川到署、著交部议处。戴联奎、常福、曹师曾、常英、先行摘去顶带。俱著交部严加议处。五日内具奏。松筠、和世泰、普恭、吴其彦、俱俟究出何年月日遗失、系何人任内失察、再行交部严加议处。寻议上。得上□日、此案兵部遗失行在印信、若系该堂官等早经查出自行检举。部议上时、朕必量予恩施。乃平日漫不经心。至请领印信时。始行查出。并不知何时失去。该堂官等实属疏懈、毫无觉察。吏部等衙门分别议以降调革职。固属咎所应得。姑念明亮旧有勋绩。现已年老。不能常川到署。著加恩改为降五级留任、无庸管理部旗事务。仍留内大臣职任。戴联奎、著加恩以从三品翰林京堂补用。曹师曾、常英、著加恩以四品京堂补用。常福、著加恩赏给四品顶带、管理圆明园。　　

○免跸路经过地方本年额赋十分之三。　　

○是日。驻跸汤山行宫。　　

○乙丑。上诣明长陵、景陵、泰陵、奠酒。　　

○谕内阁、前明诸帝陵寝。曾奉皇考高宗纯皇帝特谕重修。并亲临永乐陵阅视酹奠。朕仰绍前谟。于嘉庆九年亦曾躬往申奠。并饬谕地方官严禁樵苏。时加修葺。本日朕銮辂经临。再往致祀。因念明弘治宣德二陵、俱列祀典。即与永乐陵一同躬临奠醊。并阅视榱桷墙垣。规制焕然。松楸亦属葱郁。皆由我朝列圣德侔天地。优待胜国。实为从古所未有。我万世子孙。允当恪遵成宪。祀事时修。以副祇守前徽、恩礼前朝之至意。　　

○调巴里坤总兵官达凌阿、为陕西西安镇总兵官。西安镇总兵官张拱辰、为巴里坤总兵官。　　

○是日。驻跸工部厂御营。　　

○丙寅。上诣惠泽龙王庙拈香。　　

○是日驻跸汤山行宫。　　

○丁卯。孝贤纯皇后忌辰。遣官祭裕陵。　　

○谕内阁、朕弟庆郡王永璘、幼龄时仰蒙皇考高宗纯皇帝钟爱。每逢巡省。必蒙考命同朕及成亲王随扈。共荷恩慈因伊幼年读书资性稍次。骑射亦未甚娴习。仍邀眷爱。封为贝勒。朕亲政后。晋封为郡王。因其材质中平。亦未令管理事务。至今二十余年。府第优闲。安分守己。谨慎小心。甚属可嘉。今春患病。命皇子连次看视。二月二十九日、朕亲往视疾。本日据英和等奏、伊病势沉重。几至不起。朕心深为感动。庆郡王永璘、著加恩晋封为庆亲王。以示优眷。并著载铨即日驰往。面宣恩上□日。或伊闻而忻慰。从此病势渐瘳。朕所深望焉。　　

○是日。驻跸三家店行宫。　　

○戊辰。户部议驳、绥远城将军禄成等奏、沙拉穆楞地亩请由喇嘛自行交收一摺。得上□日、部驳甚是。归化城沙拉穆楞地亩、节经该将军等奏明、折收银两、由归化城同知徵解、分给蒙古喇嘛、作为香火养赡之资。嗣该抚请照吉林开垦地亩。由喇嘛自行收取。经户部咨驳有案。此次该将军等复称该喇嘛情愿自行交收。不必官为经理。是启私相盗卖之敝□大。且恐招集多人滋生事端。所奏不准行。禄成、成格、博卿阿、俱著交部察议。　　

○调都察院左都御史刘镮之、为兵部尚书。仍管理顺天府府尹事。以礼部左侍郎汪廷珍、为都察院左都御史。候补三品京堂王宗诚、为礼部左侍郎。仍留江西学政任。内务府大臣阿克当阿、通政使司通政使吴邦庆、为兵部左侍郎。内阁学士哈宁阿、为兵部右侍郎。兼镶红旗满洲副都统。　　

○以头等侍卫苏冲阿、为镶红旗汉军副都统。　　

○是日。驻跸大新庄行宫。　　

○己巳。祭先蚕之神。遣妃恭代行礼。　　

○谕内阁、朕弟庆亲王永璘、秉性素醇。持躬谨饬。幼龄时仰蒙皇考钟爱。封为贝勒。朕亲政后谊笃宗亲。晋封郡王。自本年正月、偶婴微疾。特命皇子连次看视。二月闲闻病势沉重。朕复亲往临视。面宣温谕。昨因病日危笃。晋封为亲王。当派载铨驰往宣上□日。方冀闻而欣慰。从此沉疴渐起。兹于本日申刻。据英和等奏到、庆亲王于十三日卯刻薨逝。览奏深为痛悼。前因伊病势加剧。豫派英和、阿克当阿、经理其事。并谕英和等、察看病势、或至不起、俟其弥留之际。向伊传述谕上□日。一切身后事宜。均系官为经理。昨英和等已传宣恩意、想庆亲王闻之、自可藉慰泉下矣。现值朕祇谒东陵。未能即日亲往赐奠。著二阿哥、四阿哥、于十四日前往奠醊。二阿哥先行代朕致奠毕。再同四阿哥自行酹酒。行三叩礼。十五日著三阿哥、奕纬阿哥、前往行礼致奠。阿哥等于到府门时。俱服用青袍褂。帽摘缨。出门即易常服。戴缨帽。庆亲王长子绵慜、于百日孝满。著即袭封庆郡王。次子绵悌、绵性、百日孝满。即赏给四品顶带。至初祭大祭奉移仪节、俟奏到之时、再行遣官致祭。所有一切丧仪典礼。著各该衙门即行察例具奏。寻谥曰僖。　　

○又谕、昨据曹振镛等奏审讯改教知县傅师瞿之子傅镛、所控方受畴家人石七供词。当交军机大臣传上□日、令方受畴明白回奏。本日据该督覆奏。向来因公出省、所带卷宗行李、需用各州县号车装运、此项车辆、系州县自行捐备、向不给价、及已革知府沈华旭、延至莲池书院掌教、遇有刑名疑难事件、闲向询问属实、至伊家人石七、有无得受傅师瞿门包银两、请敕部严究、并自请议处等语。直隶总督因公出省。本有沿途应办事件。方受畴需用各州县号车更换。尚无不合。其家人石七是否得受门包。尚在未定。即使审讯属实。亦自有失察之咎。惟已革知府沈华旭、本系永不叙用之人。该督即应早行饬令回籍。乃任其逗遛省垣、延至书院教课。并与商搉刑名。干与公事。其咎在是。方受畴著交部议处。寻议上。得上□日、此案已革知府沈华旭、以革职永不叙用之人。即应立时回籍。无耻鄙夫。仍逗遛省垣。干与公事。并讯明前在保定府任内、收受属员节礼贺礼。又嘱令首县通信各属、致送节礼。授意求索、实属卑污。沈华旭著加枷号两个月。满日发往乌噜木齐。不许干与公事。永远不准释回、以为钻营奔竞者戒。石七以总督家人。屡次私索门包。著加枷号两个月、满日发往边远充军。傅镛所控各款、亦有不实之处。且伊父傅师瞿年已八十。并不知其来京具控。乃辄挟伊父改教之嫌。自行讦告。情殊刁诈。若仅革去监生。拟以杖责。不足蔽辜。傅镛著发往近边充军。方受畴于家人得受门包。虽无纵容情事。究未能先事觉察。著交部严加议处。清苑县知县辛文沚、讯无致送节礼之事。惟因该革府沈华旭授意。即札致各属馈送规礼。亦有不合。著交部照例议处。余依议。　　

○是日。驻跸＜髟了＞髻山行宫。　　

○庚午。谕内阁、朕每年祗谒东陵。俱派庆亲王永璘随扈。闲遇驻跸盘山。朕拜庙时。庆亲王必常随从。或遇赏饭。亦必与赉予。此次朕祗谒东陵。再莅田盘。庆亲王遽经薨逝。抚今思昔。怆然于怀。若仍照常驻跸五日。于心益觉凄怆。著改于二十日自盘山启跸回銮。二十二日进城。即亲临庆亲王府赐奠。所有执事人员。俱穿青袍褂、帽摘缨、礼毕后。是日朕驻跸雍和宫。无庸设仪仗作乐。随扈之王公大臣官员等、仍俱服行衣。在京诸王大臣官员、无庸至朝阳门外接驾。亦不必至雍和宫请安。二十三日回跸圆明园、仍设仪仗作乐。王大臣等照常接驾。所有随扈王公大臣官员、仍俱服行衣。　　

○是日。驻跸白涧行宫。　　

○辛未。驻跸隆福寺行宫。　　

○壬申。上恭谒昭西陵。孝陵。孝东陵。景陵。裕陵。俱未至碑亭、即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○旌表守正捐躯甘肃皋兰县民杨生莲妻唐氏。　　

○是日。回銮。驻跸桃花寺行宫。　　

○癸酉。山东巡抚程国仁、因病解任。调江西巡抚钱臻、为山东巡抚。以江西布政使瑺弼、为巡抚。四川按察使韩文绮、为江西布政使。四川永宁道章凯、为按察使。　　

○缓徵山东濮、范、寿张、东阿、东平、阳谷、利津、沾化、蒲台、滨、惠民、齐东、聊城、肥城、海丰、章邱、邹平、济阳、郓城、博兴、茌平、博平、二十二州县、及东昌卫、东平所、场灶地亩水灾本年额赋。展赈濮、范、利津、寿张、东阿、东平、阳谷、沾化、八州县、灾民。并贷齐东。惠民、蒲台、滨、四州县、灾民口粮。　　

○是日。驻跸盘山行宫。至乙亥皆如之。　　

○乙亥。贷甘肃皋兰、河、陇西、岷、盐茶、清水、礼、平罗、华亭、九厅州县、及王子庄州同所属、贫民耔种口粮。　　

