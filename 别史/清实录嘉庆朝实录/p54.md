<!-- { "loadSidebar": true } -->
○甲戌。予贵州征苗阵亡都司胡庆远、田占魁、守备崔昆、周斌、张文贵、顾世臣、千总折文举、马有明、李廷桂、丹占魁、把总保元奉、芮永盛、邓欣祖、曾玉、朱宣扬、曾鸿浩、高以谦、陈钦、彭天亮、李春敖、刘应耕、陈宏典、詹廷才、王士谟、毛贵、王志德、徐文锦、李应隆、吴唐云、徐洪德、徐光显、李灿章、牛占堳、段起文、外委徐欣祖、刘尚质、王元柏、张升、李应祥、朱应文、张士溥、王见、杨元章、何君弼、毕连升、蒋运泰、伤亡游击常山、湖北伤亡都司哈丰阿、祭葬加等、世职如例、贵州陈亡千总张国伟、把总陈惠、程超、曾伟、陈坤、李华纯、外委周绍全、祭葬世职。兵丁赵坦等一千九百八十二名、赏恤如例。　　

○丙子。谕军机大臣等、伯麟奏、查明兰第锡原籍财产无几一摺。前因兰第锡赔项较多。是以查其原藉田产。以便酌量加恩。兹据奏查明房闲地亩。仅值银一百四十余两。兰第锡平日居官。尚称清慎。今身后遗产。仅值此数。亦觉可悯。自不忍再令赔缴。竟应宽免。以示体恤。将此传谕知之。　　

○丁丑。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭孝淑皇后殡宫。　　

○遣官祭端慧皇太子园寝。　　

○转兵部右侍郎李潢、为左侍郎。以内阁学士阮元、为右侍郎。　　

○旌表守正捐躯安徽灵璧县民时智与妻张氏。　　

○戊寅。命道员陈大文、改名文。以与广东巡抚陈大文、姓名俱同故也。　　

○命翰林院侍讲学士钱棨、提督云南学政。　　

○己卯。调户部右侍郎韩鑅、为兵部右侍郎。礼部右侍郎戴衢亨、为户部右侍郎。兵部右侍郎阮元、为礼部右侍郎。　　

○以江苏江宁盐道方昂、为贵州按察使。　　

○庚辰。谕军机大臣等、景安奏、镇筸黑苗纠众数千。将三角岩等处营卡攻破。苗性本多反覆。此次抢割民田。不过欲图掠食。现在剿捕教匪吃紧之际。不值因此兴兵。姜晟、王柄、此时惟当饬令苗弁。自行晓谕解散。将为首苗匪缚献。其事即可完竣。傥怙恶不悛。姜晟、王柄、亦惟当督率官兵。于要隘分布。慑以军威。不使四出滋扰。俟川省剿办完竣。再酌移胜兵搜剿。不可轻率举动。又致激成事端。将此传谕知之。　　

○铸给湖南乾州厅、凤凰厅、永绥厅同知、麻阳县岩门县丞、关防。乾州厅凤凰厅经历、乾州厅河溪巡检、永绥厅隆团巡检、麻阳县高村巡检印。从巡抚姜晟请也。　　

○予浙江出洋淹毙兵丁李振耀等五十一名、赏恤如例。　　

○旌表守正捐躯山西汾阳县民张明正妻张氏。　　

○甲申。上奉太上皇帝敕谕、以雨多霜早。停止进哨。　　

○丙戌。上侍太上皇帝御卷阿胜境。赐扈从王、公、大臣、蒙古王、贝勒、贝子、公、额驸、台吉等食。至庚寅皆如之。　　

○谕内阁、前因观成等、围剿老木园一股贼匪。办理迟延。降旨将观成、刘君转、革职。嗣因剿净该处贼匪。尚为奋勉。复令勒保查奏。酌量加恩。兹据勒保奏、观成、刘君辅、在夔州一路。安设营卡。分投堵御。俾贼匪未能阑入楚境。尚属奋勉出力等语。观成、著加恩补授西安副都统。刘君辅、著加恩补授建昌镇总兵。以示鼓励。　　

○以攻剿老木园贼匪功。赏防御崇喜、花翎。守备虎正林等、蓝翎。余升赏有差。　　

○命京畿道监察御史宋澍、提督陕甘学政。　　

○丁亥。命工部右侍郎吴省兰、提督浙江学政。　　

○戊子。谕军机大臣等、德楞泰一路、所带官兵七千余名。何至每月需银九万余两。现已据英善等咨查。德楞泰一路如此。各路亦大概可知。勒保身为总统。并不严饬各路加意撙节。恐勒保一路、亦不免有浮支冒销之事。国家经费有常。军务一日不竣。不但需费不赀。即转输尤多烦扰。著将德楞泰军营。如何滥用之处。据实速奏。　　

○辛卯。谕军机大臣等、惠龄奏、攻破大神山贼巢。所办较为振作。但不足为功。惟当趁此贼匪穷窜。紧蹑贼踪。或绕前抄截。或分路兜擒。或闲谍计诱。肃清此股贼匪。即可移师择要会剿。又恒瑞德楞泰奏黑龙江及西安满营各缺。并未与惠龄联名。同在一路领兵。均应一律管辖。今升补军营出力人员。祇系恒瑞、德楞泰、出名。显因黑龙江官兵。系德楞泰原带。西安官兵。系恒瑞所辖。明分畛域。可见伊等并不同心协力。惟事驱贼远去。以邻国为壑。不顾大局。安望一心同力蒇事耶。著将原摺掷还。　　

○以故乌珠穆沁镇国公喇什丕勒子都噶尔扎布、青海扎萨克贝子罗布藏色布腾子旺沁丹津、各袭爵。　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之三十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆三年。戊午八月壬辰朔遣官祭黑龙潭昭灵沛泽龙王之神玉泉山惠济慈佑龙王之神谕内阁魁伦等奏龙溪县起解地丁银两在途被劫该县私行赔解匿不通报请旨革审一摺此案解省银两于中途被劫后该县朱泰曾业经缉获夥盗陈奇等并不赶紧审办辄将被劫银两私行赔解冀图消弭实非寻常规避可比所有龙溪县知县朱泰曾著革职拏问该汛署千总王清海既经疏防于前又不禀报于后明系通同讳匿。亦著革职拏问。署漳州府知府武尔衮布近在同城。于盗劫钱粮重案。并不据实详揭。亦属有心徇隐。武尔衮布著解任质讯。署城守营都司守备傅廷标、亦著一并解任。交与该督等严审定拟具奏署漳州镇总兵刘烜、护汀漳龙道知府金城。有无徇隐匿报之处。并著该督等查明。一并究处。　　

○旌表守正捐躯河南陈留县民王乾女王氏。　　

○户部议准、广西巡抚台布疏报、宣化、天保、二县、开垦旱田五十一亩有奇。水田十七＜土韦＞有奇。照例升科。从之。　　

○癸巳。遣官祭关帝庙。　　

○谕内阁、宜兴等奏南粮全数抵通一摺。向来趱运粮艘。有较上年早到者。皆降旨将督运及办理河道之大小各员。交部议叙。此次帮船全数抵通。比较上年已迟逾月余。虽因东省曹汛漫工。未经堵合。运河纤道。挽运稍艰。沿可宽其议处。亦不值更加甄叙。嗣后惟当实力督催。迅速行走。赶符原限。毋得藉口迁延。又复因循迟误。致干咎戾。　　

○谕军机大臣等、勒保初抵川境。尚能振作。自专剿王三槐以来。迄未擒获首逆。至大神山贼匪。虽经惠龄等剿散。而首逆高均德又向龙凤坪大包山奔逸。明亮等追剿多日。总未成擒。尤属迟玩。总之著名贼首。若能擒获二三名。则余夥失所倚恃。自必纷纷溃散以次殄平。无如伊等并不身先士卒。鼓勇直前。贼匪藏匿山中。则云路径险仄。难以进攻。贼匪四出奔逃。则云地方散漫。不能邀截。曲宥之而不知劝。切责之而不知惧。冥顽不灵。形同聋瞆。勒保、惠龄、恒瑞、明亮、德楞泰、兴肇、俱著传旨严行申饬。傥不能于八月内一律办竣。军律綦严。勿谓可以幸免。　　

○贵州巡抚冯光熊奏、铜仁松桃新添官兵。应需粮饷。除照例筹拨外。尚不敷五千七百六十余石。现拟照古州等镇、协、折给两月兵米例。折给米二千一百六十余石。又该处绅耆呈请。将每年额徵耗银。改纳米一千三百三十七石零。又府厅应行变价耗米。及小竹山案内逆产田亩租米。共得米四千三百余石。均可就近拨给。其余不敷。应令该府县采买支给。下部知之。　　

○甲午。遣官祭昭忠祠。　　

○谕内阁、哈当阿奏、新授苏松镇总兵安平协副将李鉷、于匪船停泊中港时。延挨观望。并不即时围捕。以致盗匪远逃。请将李鉷革职等语。所参甚是。李鉷甫由副将擢任总兵。乃于缉捕事宜。心存畏葸。于盗船停伯时。并不即时擒捕。经哈当阿屡檄饬催。又复藉词延挨。以致盗首远扬。实非寻常玩误可比。仅予革职。不足蔽辜。李鉷著革职拏问。并著派委妥员。迅速解京。交军机大臣会同刑部严审定拟具奏。所遗苏松镇总兵员缺。著爱新泰补授。　　

○谕军机大臣等、现在李鉷已解内地。著魁伦等即派员解京。并著哈当阿于同时巡洋弁兵内。拣择数人。另起解京。隔别管押。毋任中途与李鉷见面。致有通同串供情弊。　　

○又谕、魁伦身受重恩。遇有地方事件。理应秉公办理。乃李鉷系其所保。转以哈当阿所奏为张皇。心存回护。大属非是。著传旨严行申余。　　

○乙未。上侍太上皇帝御卷阿胜境。赐扈从王、公、大臣、蒙古王、贝勒、贝子、公、额驸、台吉等食。至己亥皆如之。　　

○谕内阁、爱星阿近在军营。尚属奋勉。著加恩赏给三等侍卫。以观后效。　　

○谕军机大臣等、明亮等奏到剿贼情形。所毙詹世爵。李槐。二犯姓名。从未奏过。仅与前日惠龄等所歼贼目禹斯珍相等、而摺内声叙情形。转似大得胜伏。殊属无谓。张汉潮一股。现在向北奔走。与陕省南郑等处毗连。若明亮等不能绕出贼前。致任窜入陕境。则罪上加罪。断不曲宥。将此谕令知之。　　

○户部议驳、黑龙江将军咨送索伦等所贡貂皮。虽足壮丁之数。不及等第。应毋庸赏。上以其足数。命减半赏之。　　

○丁酉。祭先师孔子。遣仪郡王永璇行礼。　　

○以内阁学士成书、礼部左侍郎周兴岱、监临顺天乡试。户部尚书沈初、为正考官。吏部左侍郎赵佑、礼部左侍郎铁保、为副考官。　　

○复加赈山东曹、单、城武、济宁、鱼台、金乡、嘉祥、邹、滕、峄、十州县、临清、济宁、二卫、被水灾民有差。　　

○戊戌。祭大社大稷。遣裕郡王亮焕、恭代行礼。　　

○孝淑皇后殡宫月祭。遣官行礼。　　

