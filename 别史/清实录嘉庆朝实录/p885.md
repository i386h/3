<!-- { "loadSidebar": true } -->
臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十四年。己卯。三月。癸巳朔。祭先蚕之神。遣妃恭代行礼。　　

○甲午。谕内阁、昨降上□日将乡会试点派考官密本。届期派乾清门侍卫、赍至午门前拆封宣上□日。著自本科会试为始。礼部于三月初四日、将题本送阁。初五日进呈。初六日发下。即交捧本侍卫赍往。至乡试遇朕巡幸之年。著该部豫行计算发报日期。扣至八月初六日黎明到阁。即早亦必于初五日到阁。初六日黎明赍至午门前、照新定规制拆封宣读。考官等即刻入闱。不准在内阁先行拆封。著为令。　　

○又谕、御史吴杰奏陈近日南漕积敝□大一摺。江苏漕务。向以丁力疲乏。节经调剂津贴。该旗丁运费已属敷余。何得复行藉端需索。兹据该御史奏称、该省帮丁。除各项帮费支足外。另向州县勒索。有铺舱礼、米色银、通关费、盘验费、各名目。每船自数十两至百余两不等。旗丁如此需索州县。州县费将安出。不过仍取之于百姓。若不严行禁止。大为地方之害。著孙玉庭、李奕畴、陈桂生、据实确查。如运丁等果有前项苛索情敝□大。即将该丁严拏治罪。并将纵容之帮弁总运督运官、一并严参重惩。勿稍姑息。以肃漕政而裕民生。　　

○军机大臣等奏、审拟遣犯金玉如添砌赃私翻控一案。得上

□日、金玉如所控邓廷桂匿罪挑缺等情。虽讯明属实。其添砌赃私重款。均属虚诬。不能末减其罪。该犯前已拟发黑龙江充当苦差。亦无可复加。著于枷号满日。仍即行发遣。该犯身系孤子。孀母年逾七旬。著该旗挑给钱粮一分。俾资养赡。余依议。　　

○乙未。上御勤政殿听政。　　

○谕内阁、朕本年六旬万寿。普锡恩施。宗人府会同刑部将缓决七次、及原拟军流等罪照例圈禁之宗室觉罗、查明开单请上

□日。朕详阅案由。单内宗室奕逊、因妻郭氏服侍伊父。不善烹饪。致伊被父责打。郭氏又不服管教。逞忿故杀郭氏殒命。拟绞。但究因郭氏违犯教令。且已缓决七次。宗室瑞宾、因与异姓序齿结拜弟兄。拟杖折圈。觉罗祥连、因与姚宝煜戚谊、顶名代考。并未得受酬谢。卷未写完。即被查获。拟军折圈。其情均尚可原。奕逊、瑞宾、祥连、俱著准其减等。余俱不准援减。　　

○以翰林院侍讲学士那彦成、为詹事府詹事。降调左副都御史蒋祥墀、为光禄寺卿。　　

○以广东阳江镇总兵官沈烜、为水师提督。　　

○旌表守正捐躯山东钜野县民丁玉振妻高氏。　　

○丙申。谕内阁、盛京、吉林、黑龙江、三省。自国初以来。本无官拴马匹。上年朕亲诣陪都。亦未见该处有缺马情形。迨回京后。经诚安奏称伊奉使吉林。与赛冲阿、松宁、会商东三省马匹短少。欲恳请添设官马以裕差操。赛冲阿等未及具摺、伊特于召对时面陈。其时适有年班到京之将军德宁阿、禄成等、或生长其地。或莅官其省。经朕详加询问。并向籍隶东三省之侍卫等、逐加体访。或以为应行加设。或以为无庸增添。其说不一。

随降上□日令赛冲阿、富俊、松宁、三人酌议。嗣据赛冲阿奏请盛京各城添设马一千匹。松宁奏请黑龙江添设马二千匹。富俊奏称吉林兵丁、皆有孳生马匹打牲为业。并无不能骑马之人。朕以三省所议两止□□。令富俊再议。富俊始有裁彻大凌河马群、分拨各处之议。察富俊之意。亦明知大凌河马群为不可裁。强为此说。其意仍主于无庸增设。因交军机大臣、与英和、松筠、和宁、会同兵部妥议具奏。兹据托津等十二人会议。奏称东三省添立官马惟有添至数万匹庶可布置周妥。而经费有常。断难轻议。若但抽添三四千匹。兵多马少。实属无益。不若仍循其旧。朕因明亮、和宁、俱曾任东三省将军。且历练营务。复加面询。伊二人俱以为添马事属难行。即戴联奎、曹师曾、亦面奏不如仍旧。惟松筠单衔奏请盛京添棚马一千匹。吉林添棚马六百匹。黑龙江添棚马四百匹。较赛冲阿等请添马数更少。亦于操练何裨。朕办理庶政。执两用中。善钧从众。所有东三省官拴马匹一事。竟可无庸办理。仍循旧章。以安本俗。将此明白宣谕赛冲阿富俊松宁知之。　　

○又谕、御史王允辉奏、刑部堂官叠次滥保劣员请上□日查议一摺。所奏是。各衙门保举司员。原当秉公详慎。如该员才具素优。保举后偶有过犯。或非原保官所能逆料。若余继生、前由刑部司务保升额外主事。经御史王家栋纠参当经降上□日彻退。该堂官均干吏议。乃甫阅三年。该部复将余继生保列候补主事。今余继生以舞敝□大获罪。原保之刑部堂官实难辞咎。著交吏部查明议处。　　

○又谕、御史龚镗奏、请饬禁请封印结索费一摺。外任官员请封。例由同乡京官出具印结。即闲有酬谢。系属交际私情。岂能官为限制。若有违例请封者。一经查出。其滥行出结之员。定例本有处分。亦无庸再立条禁。该御史所奏。著毋庸议。　　

○又谕、本日据御史李远烈条奏四款。天主教实为人心风俗之害。惟应严禁传徒。若将其置典取租房屋。概行掣出入官。召民认买。事属难行。嗣后著严行稽查。如有借租屋为名、被诱习教者。一经查出。将传教与入教之人。一体严行治罪。至各衙门年满及已革书吏。定例不准在京逗遛。著步军统领五城随时严查。若有潜住京师。仍出入衙署、干与公事者。指拏严办。以儆奸胥。其五城地方报有窃案。自应移会各城通行查缉。若如该御史所奏。令事主随同坊役亲往五城典铺细查。事涉扰累。殊不可行。至京城夜禁。本应严密。著都察院步军统领衙门、分饬司坊营汛官督率兵役、认真巡查盘诘奸宄。不可日久生懈。　　

○又谕、御史蒋云宽奏、请禁报缺迟延一摺。各省应行咨部铨选之缺。向无行文报缺期限。如湖南省酃县教谕、宁远县训导两缺。迟至一年之久。始行报部。固属迟延。若如该御史所请。统限一月内咨部。为期亦未免太促。著吏部核议章程具奏。寻议、外省应咨部之缺。由县府司申院咨部。各予限十日。除程限外。计有五十日之期。惟督抚咨部与具题事件。当有区别。以后督抚具题。准于定限十日外、加展十日。以便详核。从之。　　

○以浙江瑞安协副将颜正刚、为广东阳江镇总兵官。　　

○阿克苏办事大臣同兴、以赔项未完。革职解京。赏三等侍卫伊铿额、二等侍卫、为阿克苏办事大臣。　　

○丁酉。上诣大高殿行礼。　　

○还宫。　　

○戊戌。以理藩院左侍郎常英、内阁学士汪守和、知贡举。协办大学士吏部尚书戴均元、兵部尚书戴联奎、为会试正考官。礼部左侍郎王引之、詹事府詹事那彦成、为副考官。　　

○己亥。上耕耤。诣先农坛行礼。更服。至耤田所。躬耕三推。复加一推。命礼亲王麟趾、郑亲王乌尔恭阿、顺承郡王伦柱、各五推。吏部右侍郎周系英、户部右侍郎姚文田、署礼部右侍郎王宗诚、署兵部右侍郎吴芳培、刑部右侍郎彭希濂、工部右侍郎陆以庄、都察院左副都御史善庆、通政使司通政使奎耀、大理寺卿龄椿、各九推。毕。顺天府府尹、率农夫终亩。赏赉农夫耆老如例。　　

○启銮。恭谒东陵。西陵。　　

○命庄亲王绵课、大学士章煦、尚书英和、松筠、留京办事。　　

○以恭谒两陵。免跸路经过地方本年额赋十分之三。　　

○是日。驻跸烟郊行宫。　　

○庚子。驻跸白涧行宫。　　

○辛丑。以孝贤纯皇后忌辰、与清明节大祭相值。先期遣官祭裕陵。　　

○遣官祭历代帝王庙。　　

○谕内阁、御史于德培参奏九卿从耕、未及九推一摺。所参甚是。本年耕耤。朕因祇谒东陵。即于是日启銮。是以躬耕后。不御观耕台。然必四推四返礼成、始行启跸。并先期降上□日、谕知坛内有执事人员。俱无庸赴朝阳门外送驾。俾令从容成礼。乃是日三王、仍照常行五推礼。其九卿于王等五推五返后。东班即先散去。西班周系英、徘徊观望。又一推一返而散。彭希濂则一推后。并未亲手扶犁。实属怠玩。三王等虽系循分将事。然以视九卿。则能知以典礼为重。殊堪嘉奖。著各赏加纪录一次。该九卿等以特派从耕。朕偶未亲观。辄如此玩泄。若派赴外省专办一事。更不知如何怠忽。不可不严行惩创。著留京王大臣查明、交吏部都察院严加议处。一两报内、即行具奏。御史于德培、在西班监礼。即据实参奏。著赏加纪录二次。其东班监礼御史。系属何员。著留京王大臣查明、如同在监礼。仅止不行参奏。著交部议处。若先行散去、并未在彼监礼。著交部严加议处。　　

○吏部奏议处刑部堂官滥保劣员一摺。得上□日、此案余继生以舞敝□大获罪。所有从前滥保之刑部堂官。本应照部议降二级调用。姑念人数众多。若概予降黜。一时＜闲＞用乏人。松筠、崇禄、吴璥、秀宁、帅承瀛、成格、均著加恩改为降三级留任。彭希濂、本日复经御史于德培参奏从耕并未扶犁成礼。现交部严议。此案处分。著即照部议降二级调用。其严议处分。俟奏上时再降谕上□日。　　

○命服阕尚书韩崶、以一品衔署刑部右侍郎。　　

○是日。驻跸隆福寺行宫。翼日如之。　　

○壬寅。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○癸卯。清明节。上恭谒裕陵。未至碑亭。即降舆恸哭。步入隆恩门。诣宝城行敷土礼。毕。诣隆恩殿行大飨礼。礼成。诣宝城前行礼。叩辞奠酒。尽哀乃退。王以下文武大臣官员、均随行礼。　　

○遣官祭永陵。福陵。昭陵。昭西陵。孝陵。孝东陵。　　

○命皇次子智亲王旻宁祭景陵。　　

○遣官祭泰陵。泰东陵。　　

○遣官祭孝淑皇后陵寝。　　

○遣官祭端慧皇太子园寝。　　

○赏守护东陵八旗内务府兵丁半月钱粮。　　

○免云南蒙自县属铜厂民欠工本银。　　

○是日。驻跸桃花寺行宫。　　

