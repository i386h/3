<!-- { "loadSidebar": true } -->
○旌表守正捐躯河南郾城县民王老妻张氏。山东滕县民渠维祥母陈氏。　　

○是日驻跸烟郊行宫。　　

○己未。上还宫。　　

○谕军机大臣等、本日萨彬图喜敬等奏、盘验南粮首进帮船、米色尚俱乾洁、惟江淮三六两帮、兑运漂阳县米石、色黯者居多、缘该县米质本属潮嫩、又经由大小汛湖、适值阴雨连绵、起剥时稍有湿润、未及风晾、以致色有不纯等语。南粮系天庾正供。颗粒皆须纯净。今江苏省漂阳县兑运之米、旗丁等既明知米质潮嫩。即不应兑收。今甫经开行。尚未出省而到淮盘验之时。辄托称阴雨连绵致有湿润。则此后大雨时行之际。长途行走。其霉损蒸变。更当如何。军船剥运。事所常有。岂竟日久暴露毫无苫盖。明系地方官于收米之时。或因索受粮户钱文。听其将丑米交纳。或竟系勒掯粮户。多收折色。迨交兑时。自买不堪之米。交与旗丁。而旗丁又得受地方官帮贴钱文。即不论米色高低、概行收兑。看来其敝□大不在粮户而在州县旗丁。至于盘验过淮之时。如果该漕督等认真抽查。则旗丁亦岂能朦混。今该漕督等不加驳斥。辄准放行。于夹片内曲为声叙。以为曾经奏明、即可自居无过。并称一面咨明仓场。如果不堪久贮、即请先行搭放等语。岂非豫为站脚地步。置仓储于不顾耶。现在京中北新等六仓存贮稄米。即因上年雨水湿润、霉烂不堪。已降旨严行查办。该漕督等、于今岁北来之米。又复如是含混。尚得谓之有良心之大臣乎。总漕萨彬图、巡抚汪日章、均著传旨严行申饬。此项米石著全行驳回。该漕督等、即妥为筹办。酌换好米。但旗丁不得因此向地方官藉端讹索。地方官亦不得向小民百计刁难。如又有此等敝□大窦一经查出。更当加倍惩处将此传谕知之。　　

○庚申。遣官祭贤良祠。　　

○谕内阁、刑部奏查办缓决三次以上人犯、分别准减不准减开单请旨一摺。朕将各案。由清单详加披阅。所有缓决三次以上之绞犯爱毕都、拉班三、六十一、重阳、纪二、龚二、富尼杭、阿苑大、等八犯均著准其减等发落。其拟不准减等内之斩犯海青阿、因被大功兄色力泰奔戮。该犯拾棒抵御适伤其左耳毙命、又绞妇萧氏因李么儿呼该氏为贼婆。该氏用刀吓戮嘴唇。适李么儿闪侧。致刀尖伤其咽喉殒命。又斩犯杨昌标、因被大功兄杨昌进扭住欲殴。致杨昌进失跌垫伤右后肋殒命。以上三犯核其情节。尚觉稍有可原。著准其减等发落。余依议。　　

○谕军机大臣等、松筠奏塔尔巴哈台叛匪余孽马友元等二十四犯、业经领队大臣色尔衮于中途正法一摺。马友元等二十四犯、前据松筠奏称于办理蒲大芳等犯之时。该犯等似无恐惧。因欲将该犯等一并正法。当即降旨饬谕不可妄行。今松筠于未接谕旨之前。已令色尔衮于雅玛图台途次、将马友元等二十四犯、陆续分起捆缚、概行正法。所办殊属草率。究竟该犯等有何蠢动谋逆情形。并未详悉声叙。岂有罪状不明、遽将二十四人骈诛之理。阅摺内所称色尔衮回至伊犁时。据称晓谕办理之际。该犯等殊不知惧。又云色尔衮年前行抵塔尔巴哈台、商同祥保、将叛匪全行拏获后、闻其有言早不动手、被人先发、深为恚怨、及至捆缚行刑之际、犹言再过二十年又成一条好汉、其桀骜情形实属可恨等语。究竟此等言语。是否系马友元等二十四人之言。抑系蒲大芳等三十一人之言。亦未叙明。此等均系匪徒当临刑之际。故作桀骜之语。是其常态。即马友元等果有此言。亦何能以此实其叛逆之罪。马友元等是否另有谋叛确据。及查拏时实在情形若何。是否讯有口供。均著松筠明白回奏。至所称南路三处之王文龙等一百三十七名、本属同恶、应即调取晓谕概行正法、已札知各该处办事大臣、分起办送等语。此断不可再误。该戍兵从前在宁陕谋叛。固属罪犯不赦。但彼时既已宽贷。安插新疆。岂有事隔数年、无故概行诛戮之理。昨已有旨谕令各该处办事大臣、无庸照松筠所奏办理。系由五百里发往。此时谅均接奉遵行。松筠不可再执前见。欲其解往伊犁。妄行滥杀。如果王文龙等将来另有谋叛确据。再当于讯明后。一面奏闻。一面办理。不可再有轻率冒昧。　　

○是月。江西巡抚先福奏称殚竭血诚。正己率属。事事实力实心。认真整饬。得旨、此一行十八字。务期言行相符。朕又得一好封疆大臣矣。从前广兴密奏汝声名平常。然无实据是以未治汝不是。汝此后有则改之无则加勉。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳。三月。辛酉朔。谕内阁、南粮运送赴通。路途遥远。转运维艰。每年修治河道动辄数百万。全为漕米而设。其需费实属浩繁。必须慎重收储。方可豫备支放。若坐粮厅草率验收。仓官等又不加意护惜。以致霉变朽坏不堪食用是将小民正供所入弃如土苴。其暴殄实为可恨。此次镶白旗支放甲米先据该旗都统等奏称、北新仓米色霉烂。难于全数支领当经降旨派令大学士禄康、费淳二人前往北新仓查验续又另派尚书德瑛等六员、同赴北新仓、并禄米仓南新、海运富新兴平等各仓、遍行查验。据伊等先后奏称、米色实系不纯霉变者多将各仓米样。包封呈览。朕于奏上后、又复特派军机大臣庆桂、董诰、戴衢亨、三人、再行亲赴该仓覆加抽验。本日据庆桂等奏、米色有甫经发变、尚分颗粒者。亦有霉烂太甚、现已结块者。所有各仓米色均与德瑛等所进米样相符岂有三次查验。朕尚不信。必曲法市惠。保全此等无能之官吏乎。是此项北仓运京之米。坐粮厅既率行验收。而归仓上廒之时。监督等又不赶紧筹办。设法补救。以致本带潮润之米。交春蒸变日甚耗弃过多。该仓场侍郎、所督办者何事。而该侍郎等、尚称该督等收米上仓、及坐粮厅验收、均无不合、且称此项变色米石。必须照例按旗支放。方于仓储无亏。并恐镶白旗一处不领。别旗效尤。请旨饬令承领。是不但毫无引咎之意。且竟欲以此霉烂之物。充放兵糈。不顾八旗生计。强词夺理是何言耶。同日据吏部奏上遵旨议处各员之摺。除北新仓监督灵椿、和泰、二员先已革职外。所有米石霉变较多之禄米仓监督观保住、赵玉、南新仓监督祥庆、廷璧、海运仓监督扎勒杭阿、张倧龄、兴平仓监督珠隆阿、郑裕国、均著革职离任。至部议该员等照例限一年赔完即准复还原职之处。不足示惩。将来赔完后、亦不准竟复原职。均著降一级调用。如赔补不完。照例不准补用。其霉变较少之富新仓监督麟祥、范正容、亦均著照议降三级离任。限一年赔完。赔完后准复原职。如逾限不完。即实降三级调用。其各该仓所贮之米。除原报可以支放者、照德瑛等所议分成搭放外。其原报堪可搭放之米、德瑛等原议尚须筛扬者现据庆桂等奏、各仓廒坐甚多。若赶紧分廒晒晾。加以筛扬。可冀挑出堪用之米。著交新任仓场侍郎等、责成离任各监督仍均在各本仓帮同新任监督、督率花户人等即速妥为设法办理。此项应赔米价。为数不赀。如果伊等认真挑晾。加意筛扬。则不但米石、不致耗弃过多。而分赔之数亦可减省。且看伊等作何补救。俟晒扬全竣。赔项有著。再行核办。至坐粮厅验收米石。是其专责。今米石到仓之时。即有潮润。岂能辞咎。礼部员外郎谢振定、亦著照议降一级调用。其在北仓收米转运之坐粮厅玉辂、该员既在北仓办理截卸及转运事宜。上仓之米。现多潮湿。岂能邀请免议。并著一体交部议处。其大通桥监督福森住、何兰馥、著照议降一级留任。至达庆三任仓场侍郎。上年由新疆办事。特行＜闲＞用来京。原因其熟悉仓场事宜。加以委任。乃不知实心经理。致多赔误。其咎较重。部议祇降二级调用。尚觉过轻。著降三级调用。蒋予蒲初任仓场侍郎。于所管仓储。漫不经心。著照部议降二级调用。均不准其抵销。所有满洲仓场侍郎员缺。著福庆补授。汉仓场侍郎员缺。著许兆椿调补。周兆基、著转补刑部左侍郎。其右侍郎员缺。著胡克家补授。即著迅速来京供职。胡克家未到京之先。著潘世恩暂行兼署。　　

○以光禄寺卿秦瀛、为都察院左副都御史。　　

○调云南布政使蒋攸铦、为江苏布政使。以云南按察使梁敦怀、为布政使。赏五品顶带江南河库道同兴、四品顶带。为云南按察使。　　

○壬戌。谕内阁、据户部奏、议覆盛京将军富俊等查明内务府庄头羊草官甸情形一摺。此案奉天旗民所种官甸。既据该将军查明、该庄头等自顺治康熙年闲。因备养官马。即占取官荒。以供差徭。迄今百数十年。久已视为己产。不复知为官荒。与私开各案。稍有区别。著照部议。所有垦熟官甸。准其按便交租。其未经开垦、及水冲沙压之官甸。俟开垦后随时呈报办理。历任失察职名。并著加恩宽免。余依议。　　

