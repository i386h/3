<!-- { "loadSidebar": true } -->
○又谕、清安泰奏密查广兴从前赴豫审案婪索款迹一摺。据称广兴初次赴豫、除公送盘费银二千两外、实不闻另有馈送、第二次赴豫、据巴哈布供该省司道以前送盘费二千两。尚不满意、当即另凑银一万两、交巴哈布寄送、三次赴豫、因藩司齐布森、向臬司诸以谦、道员吕昌会、谈及上次曾有司道公送广兴程仪一万两之事、此次祇好照前办理、随与臬司诸以谦、道员吕昌会、知府阿勒景阿、凑银一万两、仍交巴哈布转寄、并据称前两次、巡抚马慧裕均送盘费银五百两等语。广兴任性作威。肆意婪索。前在山东审办李临控案。恐吓取财。数至累万。兹据清安泰查明伊二次三次赴豫。又得受程仪二万两。经朕亲加廷讯。业据供认属实。除已降旨将广兴正法外。所有致送程仪之马慧裕、齐布森、诸以谦、吕昌会、阿勒景阿、均著交部严加议处。巴哈布前因为广兴豫备公馆。已照部议降三级调用。今又查出两次寄送银二万两。著再交部严加议处。　　

○又谕、广兴前在东豫两省审办控案。任意威吓。婪索赃银。数至累万。经朕亲加廷讯。已降旨将广兴处绞。广兴种种藐法营私。伊虽已身罹重典。尚觉罪浮于法。广兴之子蕴秀、现系通政司学习经历。并著革职发往吉林充当苦差。以示惩戒。　　

○已革侍郎广兴、以罪伏法。　　

○免陕西洋县、十一年未完额赋盐课。　　

○展赈两淮丁溪、草堰、刘庄、伍佑、新兴、庙湾、六场、被水灶户。　　

○癸酉。上御山高水长。赐王公大臣蒙古王、贝勒、贝子、公、额驸、台吉、及外藩使臣等食。至丙子皆如之。　　

○谕内阁、广兴奉差豫东二省。擅作威福。赃私累累。其势焰薰灼。几于人人切齿。而在廷大臣及言官等。从无一人弹劾。若云实无见闻。其谁欺乎。上年广兴缘事革职后。经朕降旨令山东河南密行查访。始俱一一败露。设早有人奏及。小惩大诫。何至狼籍如此之甚。朕召见臣工、从无虚日。何尝于广兴独加信任。乃诸臣等并不据实劾奏。惟相与隐忍。待其稔恶自毙。岂公忠体国之道乎。今广兴业经伏法。其平日缄默不言之臣工等。本应一并交部议处。姑念人数过多。免其深究。仍俱严行申饬。至科道职司言路。其籍隶本省者。见闻尤确。广兴如此败检婪赃。与周廷栋在东省审案。竟有周全天下事广聚世闲财之谣。该省科道焉有不知之理。乃并无白＜闲＞从事者。谓非心存观望而何。近日科道风气。惟知毛举细事。或更改成例。以博建白之名。实则欲藉此见长干进。或竟受人嘱托。邀誉沽名皆难逃朕洞鉴。伊等于无关紧要之事。动辄琐屑陈奏遇此等大奸大恶。转相率容隐国家又安用此台谏为耶。所有自嘉庆十一年以后籍隶山东之科道。均著交部议处。以示惩儆。　　

○乙亥。上诣安佑宫行礼。　　

○御正大光明殿。赐朝正外藩等宴作乐赐酒和除夕仪。　　

○御奉三无私殿。赐皇子亲藩等宴。　　

○丙子。上御正大光明殿。赐大学士尚书等宴。　　

○以皇三子绵恺行成婚礼。赐宴如仪。　　

○谕军机大臣等、昨经降旨将邱庭漋革职拏问。交大学士刑部严讯。本日据奏讯问邱庭漋供称、钦差到济宁时、张鹏昇等禀请暂借各府州县养廉以备支应、邱庭漋因关系库项、曾经具禀长龄、长龄当下将禀帖交还、旋于是晚差家人告知藩司、令其暂行借给、邱庭漋随借给银四万九千余两、伊任内尚未归款完结、并据张鹏昇、金湘、同供伊等曾将支借养廉垫办供应回明巡抚等语。实出情理之外。库项关系国帑。丝毫不容挪移。如果藩司违例借支。巡抚尚当加之参劾。岂有藩司径禀巡抚、巡抚遽准藩司将库项借给属员、俾资供应钦差之理。广兴贪婪不法。恣意横行。固属可恨。而外省一味以供应钦差为名。擅动库项。上下一气。扶同敝□大混。该省吏治又岂可问。究竟伊等平日办理地方公事有何敝□大窦。虑其指摘。而为此逢迎消弭之举。此而不严行惩办。法纪安在。现在和宁已卸乌噜木齐都统之任。将届回京。著伊于接奉谕旨后。即速驰驿前往兰州署理陕甘督篆。一面传旨将长龄革职拏问。严行审讯具奏。如果长龄供认属实。并无狡赖。即定拟发往伊犁。由驿具奏将长龄监禁候旨。如长龄坚不承认。竟与邱庭漋等供词互异。即一面具奏。一面派员将长龄押送来京。与邱庭漋等对质。另候核办将此谕令知之。　　

○丁丑。追封故贝子绵懿、为贝勒。命辅国公载锡、带领侍卫十员往奠茶酒。　　

○戊寅。谕军机大臣等、本日召见赛冲阿、询及洋面情形。据称闽省漳泉二郡、向不产米、全仰给于台湾、从前商贩流通、食货赡足、皆缘商船高大、梁头有高至一丈数尺者、又准配带炮位器械、闲遇盗船、克资抵御、近年洋匪不靖、恐其牵劫商船、梁头不准过高、又恐炮械出洋有接济盗匪之事、不准携带、商船畏惧盗匪、无不裹足、闲有出洋之船、多被盗匪掳劫、米石既资盗粮船只亦为盗有、兼有勒赎情事、是以商贩不通、漳泉米贵之由在此、刻下蔡逆实已穷蹙、可否仍准用高大梁头、并配带火药器械、则遇盗足资抵御等语。盗船接济之源。最重食米。其抢劫食米。既专注台湾商贩之船。则商贩往来首当防范。该督抚不此之虑。而祇向内地口岸设法稽查办理尚非扼要。上年冬闲、因御史条奏。曾经降旨交该督抚等妥议办理。近因该督抚奏泉州米贵缘由。复经降旨询及。此时不可不熟筹良策。迅速施行。朕思兵船在洋剿贼。东追西逐总未能肃清洋面。迨经严饬跟追。穷其所向。又往往以海洋辽阔不能遇贼为词。揆厥缘由。或系盗船畏惧兵威。望而却走。亦或竟因兵船无可劫掠。故盗船不复驶近。而兵船亦遂无可致力。此时商船既因船小无备。每为贼所吞噬。若照赛冲阿所议、遽令改易大船。多带火药器械。又虑贼匪牵劫。所获滋多。而商船出洋之后。无可稽查。更难保无不肖奸徒阴为接济。此时欲求其有利无敝□大。莫若酌派兵船与之同行。在商船资兵力卫护。可以无虑盗劫。而亦不至启奸商济盗之渐。在兵船既可卫护客贩。杜绝接济。设遇盗匪肆劫前来。更可藉以攻剿。向来兵船商船各有旗号。盗匪可以瞭望而知。不如将所用旗号浑为一色。勿示区别。则盗船驶近之时可以立整兵威。乘机注剿。不但大获胜战。并可翦缚渠魁。即为剿捕起见亦计无逾此。且商贩流通。漳泉一带得免食贵。而盗船无由接济。盗萌即可从此杜绝。此为正本清源之道。但须妥议周详。行之不致窒碍。豫除一切敝□大端。方为尽善。著即将如何办理缘由。详议速奏。将此谕令知之。　　

○己卯。上御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。　　

○庚辰。谕内阁、朕恭阅圣祖仁皇帝实录。内载前明宫内每年用度金花银九十余万两。光禄寺每年送内所用各项钱粮二十四万余两。每年柴炭等项又不下数万两。维时康熙年闲。宫中用度已大加删减。较前明宫用尚不及十分之一。我皇考高宗纯皇帝临御六十年。恪守前规。益加俭约。比较康熙年闲宫用更为减省。朕绍膺丕绪。家法祗承。屏斥浮靡。躬行节俭。一切宫中支用。均照乾隆年闲旧例遵行。罔敢稍逾。诚以一人恭己。百尔承风。惟恐稍涉纷华。易滋烦费。若臣工等、果能仰体朕意。共砺廉隅。亦何致有簠簋不饬之事。即如广兴前赴东豫二省审办控案。贪黩款迹种种。旋因逮问伏法。皆由伊不自检束。狎玩优伶。任意花消。势必须婪索多赃。供其挥霍。殊不知一经败露。宪典难宽脂膏转不能以自润。此纵欲败度者之所以自贻伊戚也。且广兴奉差审案。原令其详核狱情。访查敝□大窦。乃该省地方官辄以供应馈遗、希图见好。伊等平日办理地方公事。若果无可指摘。又何必为此逢迎消弭之举。此明系属吏长官、扶同一气。稔知广兴素性贪鄙。又喜多言。遂尔指捐养廉竭力弥缝。饱其欲壑。罔知节省。该员等所得廉俸。原以赡其身家。洁其操守。今既需浮滥支应。自必所费不敷。擅挪库项。即使事后归还。而以有定之俸廉。供无穷之糜费。势不能不派累闾阎。多方朘削。迨至劣款发觉。与受俱有应得之罪。揆厥所由。总由诸务不加撙节之故。嗣后内外大小臣工。惟应交相劝勉。俭以养廉。毋蹈浮靡覆辙。以副朕整饬官方至意。将此通谕知之。　　

○又谕、吴璥托津奏、遵旨将荷花塘工程办理不善之钱澐李亨特审明定拟具奏一摺。此次荷花塘筑堤处所。因河底稀淤甚深。坝基未能稳固合后复开。不特糜帑需时。而下游田庐民舍所损实多。钱澐以微末汛弁。妄行倡议咎无可恕。著照所请、发往伊犁充当苦差。李亨特承办紧要工程。辄照钱澐所勘。力为怂恿。那彦成本不谙河务。轻信其言。致坝基不能坚实。已合复开。李亨特本应发往伊犁。姑念伊亦系误听人言。急欲蒇事。尚非有心贻误。著加恩改发热河效力赎罪。　　

○辛巳。谕内阁、吏部奏严议马慧裕等馈送广兴盘费银两请分别降革一摺。钦差查办事件。原应洁己奉公。屏除馈遗。即使有一二交好、解囊相赠。尚应远嫌辞却。乃广兴任意苞苴。其初次赴豫时、转以公送盘费银二千两未遂所欲。复于二次三次需索银共二万两。交巴哈布寄京。在广兴贪赎无厌。固属罪不容诛。而该省司道等、因广兴初次赴豫未为满意。辄两次摊凑银两馈送、数至二万两之多。竟若援以为例。自由该司道等、平日办理地方公事多有敝□大窦。恐被广兴指摘。为此逢迎消弭之举。实属卑鄙不职。齐布森、诸以谦、吕昌会、阿勒景阿、巴哈布、均著照部议革职。至马慧裕两次馈送。广兴盘费银一千两。已属不合又失察所属司道凑送银两。亦难辞咎。姑念伊所送银两、系自出己资。较之齐布森等、公同摊凑尚属有闲。所有部议降四级调用之处。著加恩改为革职留任。　　

○又谕、吏部奏请将江苏省审办金山寺僧一案、率转率题之臬司巡抚、议以降调一摺。此案金山寺僧志学、呈控王兆良纠约焚抢。殴毙多命。情节甚重。该省地方官办理因循。实为恶习。且正凶尚多未获。又未能将陈五瞎子中途。夺犯各情详细究出。除承审之府县等已分别革职治罪外。臬司为刑名总汇。仅据承审官详文草率定案转详。殊属有乖职守。江苏按察使鳌图、著照议降三级、以江南沿河知府补用。至巡抚汪日章率行覆勘具题。亦有应得之咎。姑著从宽改为降三级留任。余依议。　　

○以浙江粮储道穆克登布、为江苏按察使。广东高廉道马书欣、为河南按察使。　　

○以二等侍卫哈丰阿、为库尔喀喇乌苏领队大臣。　　

