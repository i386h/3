<!-- { "loadSidebar": true } -->
○赈两淮丁溪、草堰、刘庄、伍佑、新兴、庙湾、中正、板浦、临兴、九场、被水灶户有差。并缓徵栟茶、角斜、丰利、掘港、金沙、吕四、余东、余西、石港、富安、安丰、东台、梁垛、何垛、十四场、新旧额赋。贷富安、安丰、东台、梁垛、何垛、五场、草本。　　

○上以孟冬时享太庙。自是日始。斋戒三日。　　

○甲申。孝敬宪皇后忌辰。遣官祭泰陵。　　

○谕军机大臣等、吉庆等奏、农耐夷人阮进定等、与安南交兵。因遭风漂入粤洋。恳请赏给食米。放回本国。自应略为抚恤。但阮光缵现奉正朔。此等与彼为敌之夷人。若加以重待。傥阮光缵遣人来问。汝等何辞以对。况朕当亲政之初。该夷人等未必不妄生希冀。欲图翻案。黎阮曲直。此时本无庸置议。且阮氏畏服天朝。已有年所。而农耐地方。闻洋面盗匪。多于彼处销赃。亦非善类。汝等若不严饬回洋。则农耐请助之人即至。转生枝节。然亦不可将阮进定等缚送安南。惟当略为赏恤。任其归去。乃吉庆等欲令附搭商船。设被安南侦知。转似助彼仇敌。岂抚驭远藩之道。吉庆、陆有仁、俱著申饬。该督等当遵旨妥办。切勿轻开边衅慎之。将此谕令知之。　　

○礼部疏称、旌表妇女。向例每人给予一坊。今殉难人数众多。请令各州县每处总建一坊。将妇女姓名镌刻其上。再阵亡官员。全家随任被害。亦当旌表。应行令原籍建坊入祠。嗣后均照此办理。从之。　　

○乙酉。谕内阁、前据倭什布奏到胡齐仑动用军需底帐。鄂辉得受馈送银两。因降旨将伊家产查抄。今据傅森、恭阿拉等、将抄出鄂辉家产开单呈览。本应照例全数入官。并查革世职。惟念鄂辉所得世袭男爵。系在湖南军营擒获首逆加恩赏给。其所受馈送银两。系在湖北之事。所有前赏鄂辉男爵。仍加恩著伊长子鄂弥善照旧承袭。其次子少子所捐官职。亦不必斥革。鄂辉从前得受此项银两。明知出自军需。因有人馈送。佯为不知。竟收受至四千余两之多。如鄂辉尚在。必当计赃治罪。今已身故。免其深究。所有单内开载住房一所。取租房三百余闲。地十顷余亩。及家人男妇十六名口。俱著加恩赏还伊子鄂弥善等、其银钱朝珠玉器衣服等项。自应入官。著交该衙门照例办理。至伊子鄂弥善等衣服物件。著傅森等分晰查明赏还。　　

○谕军机大臣等、昨据青海亲王索诺木多尔济等、以近年生番屡抢游牧、伊等逃避、奎舒置之不问等情。申报理藩院转奏、已将奎舒革职交松筠审讯矣。兹阅奎舒所奏生番情形一摺。奎舒恇怯无能。仅遣熟番千户等往拏首犯。追索牲畜。不思生番向无头目。地属旷野。何从追缉。朕意于生番内设一头目。赏给六七品顶带。俾资弹压。嗣后再有抢掠之事。庶易办理。松筠驻藏多年。谙悉外番性情。著即筹度办理。如另有所见。不妨据实陈奏。总期边陲无事为要。又据奏照依索诺木多尔济等所呈。将托逊诺尔等处所。设防范郭罗克卡伦、移于蒙古游牧附近一节。殊属错谬。郭罗克近年以卡伦严密之故。未曾抢掠。今将卡伦彻回。傥郭罗克乘闲抢掠。何以御之。著传谕松筠、迅即仍前设卡。所有奎舒恇怯情节。一并讯明具奏。　　

○以詹事府詹事潘世恩、少詹事李钧简、为内阁学士。兼礼部侍郎衔。　　

○是月。四川布政使林俊奏、川省本年丰收。不特川西川南。安居乐业。即川东川北被贼地方。亦因年谷顺成。民情欢豫。得旨、能自省否。批、川省被贼蹂躏三年。朕方自省忧愤。寝食不安。汝等本地大吏。尚作此等夸诩謀词。宜乎上天未能赦罪也。又批、加派纷纷。尚欢豫乎。　　

○新授广西巡抚谢启昆奏谢。得旨、勉为好官。以副委任。广西地接外夷。民猺杂处。颇不易治。持以镇静。加以抚绥。无事必应德化。有事必使畏威。切勿姑息养奸。亦勿轻挑边衅。总宜持正洁己。为通省表率。勉之　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之五十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。冬十月。丙戌朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后殡宫。　　

○遣官祭端慧皇太子园寝。　　

○颁嘉庆五年时宪书。　　

○封贝子奕纯子载锡、为三等镇国将军。赏头品顶带。并花翎。　　

○丁亥。以直隶长新店地方铺户被劫。革总督胡季堂太子太保、并花翎。　　

○戊子。谕内阁、三法司具题直隶省秋审情实人犯招册。内该省原定缓决经刑部改拟情实者。共有十起。朕初阅时。尚以胡季堂久任刑名。于律例案情自所熟习。或刑部改拟各起。未必推求悉当。及详核各案情节。内如吴起善殴死于添锡一起。于添锡因酒醉在吴起善门首向吴起善之子吴成索茶。吴成未允。彼此争扭吴起善喝斥于添锡即将吴起善揪住。吴成遂扳倒于添锡。吴起善顺用斧背。殴其右臁肕骨折。其次子吴通亦帮同揿按。该犯复连殴于添锡左臁肕骨折。吴成亦用石殴其顖门。越十六日殒命。父子三人。同时逞凶。伤至骨折毙命。何得谓死者醉闹。伤系他物入于缓决。又如李三殴死高扣儿一起。李三之女李氏、许与高扣儿童养为妻。李氏归宁未回。高扣凶往接。以霸留在家之言、向李三触犯。李三喝斥。因高扣儿詈骂。遂取镰刀向砍。致伤高扣儿鼻准。高扣儿混骂。该犯复用刀连砍。伤其颔颏上下唇吻。并砍落牙齿。情节已属凶横。甚至顿起杀机。很砍高扣儿右太阳。用力拔刀。致镰刀断入骨内。立时殒命。死者即属缌麻卑幼。不以凡论。但秋审原情定狱。此案逞忿故杀。刀断骨肉。实属凶残。该督既称杀出有心。何以舍故杀专条。遽入缓决他如倚众攒殴。及窝匪拒捕致伤事主成废。并强争祖妾养老田亩刃毙其命等案。皆系恃强逞凶。窝盗藐法。应入情实之犯。原题概拟入缓。殊失情法之平。秋谳大典。惟当核案揆情。固不得有意从严。过为刻核。然心存宽纵。故出人死罪。以为好善阴功。及涉于窥测揣度之私者。皆令死者含冤于地下。则所谓明允者谓何。岂不于止辟之义大相刺谬耶。在他人犹可诿之不谙律例。胡季堂素习刑名。乃于秋审案件。并不核实持平。妄意揣测。豫存成见。竟染外省习气。殊属非是。所有原题之总督胡季堂。及升任臬司全保。俱著交部分别议处。　　

○调闽浙总督书麟、为云贵总督。云贵总督长麟、为闽浙总督。长麟未到任前。命浙江巡抚玉德署理。以户部左侍郎阮元、署浙江巡抚。工部侍郎童凤三、兼署户部左侍郎。　　

○以散秩大臣海澄公黄嘉谟、为浙江温州镇总兵官。　　

○己丑。上诣大高殿行礼。时应宫昭显庙拈香。　　

○谕内阁、明亮剿办张汉潮一股贼匪。经年迄无成功。业经降旨革去参赞大臣都统。仍赏副都统衔。予以自效。并命那彦成、松筠、确查明亮如有纵贼实据。即行严参治罪。本日那彦成、台布、奏到审讯永保供词。据称数月以来。总未见明亮截住贼头。紧追贼尾。无从与之夹击。且明亮咨送摺藳。所奏打仗杀贼。投出民人。系交随营知府赵洵审讯。未见录供禀报。永保因令知府朱勋札询。据赵洵覆称。明亮因贼匪遁走。日久不能不一奏塞责。任情铺叙。所称龙驹寨、栾庄、牧护关、三次打仗杀贼。俱属乌有。救出被掠百姓。亦属子虚。并据差往军营探信之外委张起凤禀称。自五月至八月止。明亮一路军营。惟前队乡勇等、两次曾杀贼二十余名。官兵并未打仗一次等语。阅之殊堪骇异。明亮与永保素有嫌隙。前因明亮参奏永保、久驻大山岔一月有余。迁延观望。先经降旨将永保革职拏问。旋据永保奏称、系明亮札令永保在彼驻劄。现据永保呈出明亮来札。虽尚须查究。未可遽以此卸永保逗遛之罪。但所称明亮数月并未与贼接仗。及谎报军情各情节。系得之知府赵洵。及外委张起凤禀报之语。凿凿有据。是明亮欺罔罪状。较之纵贼为尤重。朕办理军务。宵旰勤劳。于军营奏摺。此示不移晷刻。若似明亮满纸铺叙。全系虚词。天良业已丧尽。尚安望其实心办贼。此而不严行惩治。何以整饬戎行。朕又将何以用人乎。至兴肇每次与明亮联衔具摺。乃于明亮种种欺饰之处。扶同入奏。罪亦难逭。明亮。兴肇。俱著革职拏问。交与松筠严审定拟具奏、　　

○以镶黄旗护军统领弘丰、为华州将军。镶蓝旗满洲副都统积拉堪、为镶黄旗护军统领。前任副都统緼布、为正红旗蒙古副都统。　　

