<!-- { "loadSidebar": true } -->
○又谕、御史黄中杰奏、关市敝□大混日增申严例禁一摺。关市之设。所以通商便民。成法极为详备。近日该管官奉行不实。日渐废弛。各关口应立之税课木榜、并详单小本。均不竖立刊刻。商买不知税例多寡。任听家人吏役。额外抑派。多收少报。亏课病商。丛滋敝□大窦。至各省牙行。亦不按年清查。率多顶冒朋充。甚或假托官差。多方苛索。俱应随时查禁。著通管理税务衙门、及直省地方官、申明例禁。实力奉行。勿任奸胥市会勾串欺蒙。以除积蠹。　　

○又谕、吴璥等奏、运河洩水涵洞冲刷缺口、将防护不力之厅汛各员、参奏著赔一摺。本年东省运河。因六月中旬雨后。水势涨发。上河厅属堂博汛涵洞。冲刷缺口。屡堵屡蛰。七月十二日始行堵合。前后动用工料银三千五百两。该厅汛办理不善。咎无可辞。通判牛继祖、主簿程荣、俱著交部严加议处。所有支用款项。仍分别勒限追赔。其冲塌涵洞。勘明如须移建。并著照式赔修。以示惩儆。　　

○又谕、诚安奏、盛京移驻之宗室、如有祖父母父母在京病故者、请准其告假奔丧等语。所奏是。盛京移驻宗室。原欲使其观摩善俗。同归醇厚。其有祖父母父母在京病故者。自应给假。俾令来京穿孝治丧。以敦伦纪。从前宗人府议奏章程。于婚嫁归葬各项。俱准给假。独遗奔丧一条。实属疏漏。所有移驻盛京宗室。遇有祖父母父母在京病故者。俱准给假。令其奔丧。该将军给予路票。填注限期。仍报明宗人府。事竣饬令依限回程。　　

○谕军机大臣等、朕本日御门办事。降上□日将常格补放光禄寺卿。常格精力未衰。非因其年老改补京职。闻伊历任外官。颇好声色。声名俱属平常。且其人言语夸诞。全不可信。现改用京职。已离江苏藩司之任。著百龄初彭龄密查常格在任时。如有贪劣款迹。即行据实迅速参奏。不可徇隐。将此遇便谕令知之。　　

○刑部奏、审明已革兴平仓花户秦杰把持仓务依律定拟一摺。得上□日、嗣后如有已革花户、仍在现充花户身后影射办事者。应再加等治罪。其现充花户容留盘踞者。亦应加等治罪。著刑部酌拟专条奏定遵行。　　

○以太常寺卿陆以庄、为宗人府府丞。　　

○以通政使司副使蒋祥墀、江苏布政使常格、为光禄寺卿。　　

○以翰林院侍读学士徐颋、充日讲起居注官。侍读顾皋、署日讲起居注官。　　

○以内阁学士阿隆阿、兼正蓝旗蒙古副都统。　　

○以浙江按察使杨頀、为江苏布政使。云南粮储道广庆、为浙江按察使。调山西按察使庆格、为江苏按察使。江苏按察使杨懋恬、为山西按察使。　　

○以读本错误。降内阁学士常亮、为六品赞礼郎。　　




大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百九十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十九年。甲戌。八月。己未朔。谕内阁、从来天人感召之理。致为不爽。京畿至省南大顺广一带频年歉收。实缘逆匪林清等潜蓄逆谋。密布党羽。积有岁月。天心仁爱。屡以灾眚示警。乃罔知觉悟。不能先事消除。戾气蟠结。突有上年九月十五日之事。蔓及豫东两省。军兴数月。草薙禽狝。诛殛实多。传记所载。皆以为大兵之后必有凶年。而直隶河南山东三省。本年禾稼丰登。俱臻上稔。为数年所未有。可见除莠安良。刑戮所及。并无冤滥。今氛祲全消。祥和立召。上天昭示显应。不啻耳提面命。诞告万方。朕钦感之余。倍增寅畏。溯自去秋及今。将届一年。起颓振隳。政令维新。即逆党亦搜捕殆尽。惟祝现等六犯及其余五十七名。尚在稽诛。诏书屡下。所以务在必获者。缘此等助逆凶渠。狼子野心。在斯时不过苟延残喘。傥日久禁防稍懈。恐又煽惑愚氓。渐生芽蘖。虽不致复如林清之逞凶肆恶。然或小有不靖。爰及师旅。又必多所诛夷。况逆党一日未获。其中籍词诬陷、波累善良者。其所损亦复不少。正如痈疡之后。余毒未净。久之仍为气血之患。何如早疗治之为愈也。朕察看京外督捕各衙门。自上年有事之后。尚为奋勉。至本年三四月以来。因循疲玩。故习复萌。朱谕屡降。置若罔闻。试问诸臣。良心安在。夫稂莠不锄。嘉禾不植。除恶务尽。斯为仁政。著通谕步军统领、顺天府、五城、直隶、河南、山东、山西、暨近省各督抚。仍遵前上□日。各饬所属于该管地方。各查各境。不必舍近图远。委员四出。总须按里按甲。先密防习教之家。或素有复壁地窖者。购线确查。料该逆匪潜投伏匿。其诡计必不外乎此。一经访有端倪。迅即掩捕。定当事半功倍。自本日降上□日之后。统限于岁前。务将各犯悉数拏获。勿使一名漏网。余孽尽除。民志咸定。从此常迓天庥。屡丰告庆。天下臣民。其永享承平之福矣。　　

○又谕、据理藩院转奏、巴林亲王衔扎萨克郡王索特纳木多尔济等、呈请本年九月来京叩祝万寿等语。甚属可嘉。朕一视同仁。中外一家。内地之事。伊等无不知晓。去岁直隶省所用车马过多。民力不告拮据。本年朕若巡幸热河。由彼进哨。路远日多。恐劳民力。是以暂停进哨一次。不惟民力可舒。哨内牲畜亦得孳生。至八月二十日恭谒东陵。路近日少。不致多劳民力。明年朕仍驻跸热河。由彼进哨。该蒙古等即可随围瞻觐。况本年万寿。并非大庆之年可比。索特纳木多尔济、满珠巴咱尔、玛哈巴拉、均著不必来京叩祝。仍俟本年年班来京。俾免往返跋涉之劳。以示朕体恤蒙古臣仆至意。　　

○庚申。谕内阁、国家定制。凡现任大员始准奏事谢恩。已革人员。向无奏事谢恩之例。今已革阿克苏办事大臣托云泰具摺谢恩。实属胆大。不识体制。托云泰、著即发往乌噜木齐效力。三年期满。再行回旗。嗣后新疆各城大臣无奏事之责者。不准具摺谢恩。　　

○又谕、此案奉恩将军宗室禄吉、勒毙伊妾及子女六人。复自缢身死。甚属可惨。我天潢中断不应有之事。据绵课等详讯伊侄宁钧及仆婢等。察核情形。委系因疯毙命。案无疑义。惟此案自奏闻以后。叠经召见绵课永锡晋隆奕绍等、均称禄吉素有疯疾。因陪祀不到。屡经参处。并见其闲游街市。时露癫状。竟作为笑谈。毫无怜恤之状。真所谓其所厚者薄矣。绵课等既知禄吉疯疾。即应早为防闲。奏明禁锢。乃视同膜外。以致酿成七命巨案。管理宗人府王公等、于本家应办事件。全不认真经理。庄亲王绵课、成亲王、肃亲王永锡、晋隆、奕绍、俱著罚职任俸六个月。总族长著罚俸一年。族长著罚俸二年。以示惩儆。　　

○又谕、步甲凌柱、先因殴死伊妻拟绞援减。今又乘醉逞凶。殴伤本管官。情殊凶横。该部拟以发往黑龙江充当苦差。先枷号三个月。尚不足示惩。凌柱著永远枷号。常川游示九门儆众。嗣后步甲内有怙恶不悛、逞凶殴本管官者。即照此例办理。　　

○又谕、御史张鉴奏、请严拏盗匪一摺。直隶沧州沿河一带。为往来船只经由停泊之所。据称屡有报劫之案。现当缉捕紧要之时。地方文武员弁。何得稍有懈弛。著该督严饬查拏。以靖奸宄而安行旅。　　

○铸给湖南衡州协中军都司关防。从总督马慧裕请也。　　

○辛酉。遣官祭文昌帝君庙。　　

○谕内阁、御史卓秉恬奏、近日外城窃案较多、请令左右翼总兵轮驻南城一摺。所奏不可行。总因汉御史家住南城。是以屡有此奏。步军统领衙门所辖地方宽广。事务殷繁。增设总兵二员。一员常川在圆明园附近驻扎。以资巡缉。一员协同步军统领在皇城内外稽查。不能再令分驻外城。至外城市廛稠密。易于藏奸。该统领视内城紧要。于外城时或疏略。漠不关心。亦实有之事。即如上年逆匪滋事。先一日俱在外城伏匿。五城营汛将弁众多。皆系步军统领衙门管辖。惟在该统领及总兵等、督率营员。各按地面认真巡捕。自能禁暴诘奸。并著五城御史、督率司坊官一体查缉。以期肃清辇毂。绥靖民居。毋得日久生懈。　　

○谕军机大臣等、据福克精阿奏、本年年班堪布、进贡包物、自藏进京、照例调拨蒙古兵五十名、玉舒番兵五十名、前往迎接护送、兹于七月十四日、据通丁等禀报、该番兵等驰赴尼牙木错住古地方、尚未接著堪布、突遇四川果罗克及格尔次等、该番贼三百余名、放枪劫夺、将马匹口粮行李等牡尽行抢去、并枪伤番兵七名、杀毙番伯长及番兵各一名、余被冲散、现在福克精阿约计堪布贡物等件、中秋后可到丹噶尔边口、恐内地派兵接护迟缓、已饬令班禅额尔德尼商上堪布、拨伊佃户兵丁、并续派蒙古兵一百名、就近驰往前途迎护等语。果罗克等处贼番沿途劫掠。屡经查办。总未敛戢。此次青海派兵迎接堪布。该番贼等胆敢聚集三百余人。放枪肆劫。并杀毙番目等二人。枪伤七名。凶横已极。试思兵丁等所带行李无多。尚遭劫掠。堪布等赍押贡物、并随带货包、及由京领回赏件。往来皆必由青海草地行走。该番贼等生心觊觎。若再至中途劫攘。成何事体。此次不可不大加惩创。著赛冲阿、多隆武、二人内酌量一人。遴带弁兵四五百名。迅速前往被掠地方。查明此次劫夺滋事贼番巢穴。慑以兵威。令将放枪抢掠之三百余人全行缚献。审明何人为首。何人伤毙官兵。严行惩办。并令将劫去之行李马匹等件。悉数缴出。若稍有抗违。即当痛加巢□刀戮。务使知所畏惧。不敢再出滋扰。庶道途安静。可期一劳永逸。该将军等酌定带兵起程日期。先令由驿迅速覆奏。将此谕令知之。　　

