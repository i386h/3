<!-- { "loadSidebar": true } -->
○谕内阁、军机大臣议覆、宜兴奏清厘边外木植情形一摺。所驳甚是。高丽沟一带。奸徒偷砍木植。前经特派策拔克等会同查办。除酌留应用外。余俱令该地方官减价招商认买领运。早经降旨准行。上年冬闲复经工部奏称、该处查出木植细数。迟久未经报部。复谕令宜兴亲历清。查该副都统自应遵照妥办。如果查有影射夹带情敝□大。即当彻底根究。宜兴此次发摺时。自尚未经接奉部文。但并未查明准数奏报。率请将未经运进木料等件。概行焚毁。不特骇人观听。而以有用之材木。付之一炬。亦觉可惜。办理殊觉未协。著宜兴仍遵前旨。一面前赴该处。将策拔克等原查存山木植。实有若干。留用若干。该商等有无偷砍捏报之处。一一查明。据实奏报。其未经运进杂木车轴车辋等三万余件。应如何设法肃清。或官为运用。或招商认领。并著富俊、萨彬图、会同宜兴妥行筹议。具奏办理。以清山场而杜敝□大端。该部遵谕速行。　　

○己未。以举行仲春经筵。遣官告祭奉先殿。传心殿。上御文华殿经筵。直讲官文宁、李钧＜闲＞、进讲论语居敬而行＜闲＞。讲毕。上宣御论曰、临民贵乎有容。务择其要以求治理。若过事苛细。徒自烦扰。行政必归于＜闲＞易。则民知所从矣。然＜闲＞者非疏略之谓。稍存怠忽之心。百度尽废。失之过甚。流敝□大益大。唯敬胜怠。居心于敬。兢业求安。存诚于内。而勿自纷烦。惕厉于中。而无敢肆慢。祖宗成宪。不可更张。家国旧章。岂容改易。万几纷至。当前祇此一事。以静御动。以理观心。主于敬则不烦。能得其大体。治具毕张。纲维咸振矣。天道不言而岁功成。圣人无为而万民治。＜闲＞所当＜闲＞。斯须不可去者敬也。孔门论古帝王之心法治法。胥在于是。视彼文恬武嬉、侈言太平、不知振作之庸臣闇主。奚可同日而语哉。直讲官英和、戴均元、进讲易经君子以自强不息。讲毕。上宣御论曰、天道至健。一日一周。终万古而不息。四时成焉。百物兴焉。圣功至刚。一心一理。治万事而忘劳。八表泰矣。庶民安矣。天道君道。若合符节。自强在于克己。静专以立体。动直以致用。私欲不杂。范围曲成而不遗。从容中道。举错咸宜。日新又新之功既纯。缉熙敬止之心益固。刚健中正。与天合德。无一时或息也。盖造化之理。通乎人事。性命之学。合乎治功。天与人切近。君与民同体。内圣外王。胥主于敬。为万事之根本。善万事之化裁。始终无闲。斡运不穷。庶几可臻上治。总不外此自强不息之功用。临民者岂可怠忽哉。礼成。上幸文渊阁。赐讲官及听讲诸臣茶。复赐宴于本仁殿。　　

○庚申。上诣雍和宫行礼。　　

○辛酉。上至田村。临华妃殡所奠送。　　

○孝淑皇后忌辰。命皇次子旻宁祭陵寝。　　

○谕军机大臣等、据倭什布等奏、＜口英＞咭唎国呈进表贡、请旨遵行一摺。该国王重译输诚。情词恭顺。从前乾隆六十年闲。曾经附进表贡。蒙皇考高宗纯皇帝俯赐赏收。加以锡赉。赐之敕书。此次既据该国王备进方物。自应照例赏收。著那彦成等查照办理。并将贡品赍京呈递。再行颁给敕书赏件。俾遂忱悃而示怀柔。至所称该国有护货兵船四只来广一节。近闻外洋货船到粤。均有兵船护送。亦不独＜口英＞咭唎国为然。必系因洋面不能肃清自为守卫之计。迨驶至澳门。已近内地口岸。或有窃掠之事。岂不贻笑外夷。该督等当严饬地方文武、整饬巡防。使澳门一带商船停泊。得以安静无虞。至伊等护货兵船向来必有湾泊处所。总当循照旧规。勿令任意越进为要。再阅译出该国原表。内称有别项事情要我出力、我亦十分欢喜效力等语。此言似非无因。自系闻洋面时有盗警。或需伊国兵力帮同缉捕。是以隐跃其词。海洋地面番舶往来。原应内地官兵实力查缉。焉有借助外藩。消除奸匪之理。那彦成到任后。惟当遵照节次谕旨。修明武备整顿营伍。使奸徒闻风自远。以慑外夷而靖海疆。方为不负委任。将此谕令知之。　　

○调兵部左侍郎王汝璧、为刑部右侍郎转兵部右侍郎戴联奎、为左侍郎。以江南河道总督吴璥、为兵部右侍郎。　　

○壬戌。上幸圆明园。　　

○癸亥。皇四子绵忻生。　　

○谕内阁、御史杨昭奏、请慎拣仓差一摺。各衙门保送外差。其得力一等人员。该堂官自应留署办事。不肯辄行咨送。但如各仓监督、专司出纳。亦须其人明白谨慎。方可以资稽核。若率以庸钝之员充数。殊非慎重职守之道。况各衙门司员中。如实系衰颓陋劣者。即早应参劾。岂有转加保任之理。嗣后各衙门保送仓差。务当详加选择。若补任监督后。有贪鄙不职等事。惟原保堂官是问。　　

○甲子。遣官祭先医之神。　　

○德楞泰奏、四川陕西访获首夥匪犯出力各员。知县余永宁等、升叙有差。　　

○以大学士朱圭、为国史馆总裁官。　　

○旌表守正捐躯四川渠县民张正富妻李氏。　　

○乙丑。孝康章皇后忌辰。遣官祭孝陵。　　

○谕内阁、孙玉庭奏、审明潮阳县积年械斗各案、先将要犯办理一摺。此案郑马二姓、因争夺山港渔樵。构衅累年。胆敢逞忿谋故。凶斗杀人。积至五十余案。案犯至四百余人。该地方官并不随时严办。任听莠民肆横不法。已属咎无可逭。乃前任革职知县李树萱、因命案过多。犯难弋获。将十二案卷宗抽藏。讳匿不报。迨至尸亲控告。经督抚批饬严查。该革员复规避处分。捏详销案。似此械斗重案。辄敢任意讳捏。将正凶多名纵令漏网。而死者含冤。积久莫申。安用此地方官为耶。州县为亲民之官。谳狱乃其专责。即寻常案件。有一二审拟错误之处。尚当按例惩治。今李树萱有心讳匿。玩视民命。实出情理之外。该抚拟以发往新疆充当苦差。尚觉情浮于法。李树萱、著即锁拏解交刑部严审。另行定拟具奏。并著该抚派委妥员、沿途小心管解。迅速行走。如有疏虞。惟该委员是问。潮州府知府陈镇、在任数年。于所属地方斗杀多名之案。并未查出揭报。直同聋聩。著革职。暂留该省。听候另降谕旨。署惠潮嘉道吴俊、抵任已在事后。虽未能即时查出。此次前赴潮州。即能督率将案犯拏获殆尽。功过尚足相抵。著加恩免其议处。其现署知县杨桂荫、虽经查禀本道。究未能及早觉察。著交部议处。至历任失察之督抚等、亦有应得之咎。何以摺内并未声请议处。仍著该督抚查明咨部核议具奏。　　

○丙寅。谕内阁、兵部议驳、马慧裕奏请将河南新兵另立营制、添设员弁一摺。所驳甚是。此项新兵。本系由乡勇改充。自应令其分派各营。随同额兵习练营规。庶可渐谙纪律。若如马慧裕所奏、另行设营。是新兵旧兵。判然为二。非但不能随同习练。且恐各不相下。转致别生枝节。况川楚等省、均有入伍乡勇。若似此纷纷增设营官。更不成事。马慧裕实属不晓事体。所奏著不准行。　　

○又谕、据玉德参奏、畏葸迁延致误缉捕要务之镇将、请旨革审一摺。海盗蔡牵、率领匪船在洋劫掠。为害商旅。上年冬闲。胆敢窜至台湾地方。登岸滋扰。节经降旨谕令玉德、督饬水师镇将。上紧缉捕。乃金门镇总兵吴奇贵、闽安协副将张世熊、经该督饬令配带兵船。会合台湾镇道探击。该镇将等辄以风狂浪大为词。不即开行。复经该督委员查看天晴风顺。且有澎湖通判茅琳等放洋东渡。而吴奇贵等仍以风浪尚大。迁延不进。该督又经派员执持令箭守催。吴奇贵等仍复挨延观望。直至本年正月十四日。甫经开驾出口。停泊三日。又捏词忽起台飓。驶回崇武。经玉德亲往调取汛口号簿。查明该镇将等所称风狂不顺各日期。俱有商船出口渡台。明系捏词支饰。该镇将身为大员。于海洋匪徒肆扰。自应认真奋勉缉捕。乃竟心存畏葸。屡催不应。丧心病狂。实出情理之外。吴奇贵、张世熊、均著革职拏问。交该督严审定拟具奏。其总兵副将二缺。已据该督奏明分别委员署理护篆。现在水师人员。一时乏人＜闲＞用。即令玉德等保奏。亦不出此数员。所有金门镇总兵印务。即著许松年护理。闽安协副将印务。即著邱良功署理。仍著该督檄饬该员等统领兵船。实力缉捕。如果认真出力。擒获巨憝。再行据实保奏。　　

○又谕、长麟等因失察颜料库郎中嵩庆、请旨交部查议。殊属无谓。各衙门司官、如办理公事舛错、及在本衙门滋事。该管大员自有失察之咎。今嵩庆调补颜料库仅止数日。赴伊从堂母舅家磕头。因而酒后酿命。系本身所犯私罪。与库务毫无干涉。何必多此一奏。实为可哂。所有长麟、熊枚、自请交部查议之处。竟可不必。　　

○丁卯。遣官祭关帝庙。　　

○谕内阁、刑部议覆、陈大文审拟丰县民人穆奎文、赴京呈控伊兄穆奎光身死不明一案。所驳甚是。阅此案情节。穆奎光因刘效文等索欠涉讼。代为调处不允被斥。祇属寻常细故。即一时怀忿。亦何致遽尔轻生。且如果忿急自戕。必系下手即重。何致划伤多处。至尸妻史氏、祇因查讯穆奎光自戕之刀、系在房内自取佩带一节。应向史氏质讯。亦何难委员就近录供。乃必远涉千余里。守提史氏到省审讯。设无挟制吓逼情事。何致因病遽寻短见。种种疑窦。皆非情理。况尸亲人等尚无输服供词。事关二命。何得颟顸结案。陈大文审办殊属草率。铁保系新任总督。无所用其回护。著交该督按照所驳情节。详细研鞫。务成信谳。另行分别定拟具奏。　　

○又谕、刑部题覆、陕西省郃阳县民妇刘雷氏勒死伊夫刘世敏一案、按律将刘雷氏凌迟处死一本。已照签发下矣。阅本内有内阁夹片。以死者淫恶蔑伦、该氏实属忿激致毙、声叙请旨。所办非是。此案刘世敏图奸子媳、固属淫恶。但究未被奸污。即所称欲设害一家之语。不过醉后妄言。并未实有凶横情节。且伊媳虽欲自尽。亦未致死。该氏有何忿激难堪。辄乘本夫醉卧之时。起意勒毙。并无抵拒失手情节。安得稍从末减耶。朕办理庶狱。一一准情酌理。而于服制之案。尤为慎重。凡有救亲情切、激于义忿者。无不量加贳宥。然尚必实有确据。方予宽减。况夫为妻纲。岂可因其夫行止不端。遽忍置之死地。且此等家庭暧昧不明之事。并无证据。易启事后捏饰流敝□大。嗣后遇有此等案件。俱不必于本内夹片声请定夺。　　

○戊辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○己巳。遣官祭昭忠祠。　　

○礼亲王永恩薨。遣贝勒绵誉、带领侍卫十员往奠茶酒。予祭葬。谥曰恭。　　

