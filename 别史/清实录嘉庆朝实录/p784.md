<!-- { "loadSidebar": true } -->
○谕内阁、前据那彦成奏、拏获逆犯刘第五之妻阎氏、讯据该犯妇供称伊于十八年九月逃走后、十一月捏称崔姓、嫁与姜得富为妻、曾告知系刘第五之妇、姜得富畏惧、将伊送入都中、雇与李铁拐斜街姚姓家佣工、至十九年四月回家等语。十八年冬至十九年春夏闲。正饬拏逆犯紧要之时。乃刘第五之妇。以律应缘坐之犯。近在京城藏匿。该管地方官毫无觉察。实属疏纵。该犯妇现已解京。著刑部堂官覆讯。该犯妇于何日到李铁拐斜街姚姓家佣工。何日辞工出京。知照都察院堂官。将彼时该管巡城御史、及司坊官。查明参奏。候上□日交部分别议处。以示惩儆。前曾降上□日以缉获逆犯之后。其从前失察在境藏匿之咎。概行宽免。原指本境该管官自行拏获者而言。若经他处缉获。则从前漫无查察者。其咎实无可逭。近日京城缉捕各衙门、及外省地方官。询及查拏逆犯一事。总以编查保甲甚为严密。实无逆犯踪迹为词。不知各逆犯自问罪大恶极。法所不宥。必皆更名改姓。辗转掩藏。如阎氏一犯、在都城市阛辐辏之区。隐匿多日。以此类推。则谓辇毂之下。奸宄净尽。岂复可信。著通饬步军统领、顺天府、五城、各就所辖地面。设法严查。遇有外来之人。务详究来历。毋令不法之徒。溷迹市廛。致有求之千里、失之目前者。经此次饬谕之后。若仍复玩泄。将来逆案正犯由别处缉获。究出经由藏匿之处。必将该管官严惩不贷。　　

○己未。遣官祭关帝庙。　　

○赏热河及额鲁特兵丁一月钱粮。　　

○庚申。遣官祭昭忠祠。　　

○谕内阁、喜明等奏、请将管理前藏粮务同知贡布、赏给知府职衔一摺。管理前藏粮务成都理事同知贡布、前经瑚图礼等奏留。俟三年后送部引见。原降谕上□日甚明。该员引见时。朕察其才具。或以知府升用。或仍以同知用。自有权衡。非臣下所能豫定。即该员在藏编查保甲。稽查认真。亦系分内应办之事。喜明等率行保奏请赏给知府职衔。是豫拟以知府升用。实属冒昧。喜明、珂什克、俱著交部议处。贡布不准加知府衔。俟期满后。仍遵照前上□日送部引见。候上□日定夺。　　

○又谕、刑部奏、覆讯广西误行拏解之刘锦堂、据供伊因署平南县知县张泰交、系其同乡、到县署递禀求帮、经该县押令跪锁上桩、熬审两日、伊受刑不过、遂照县官所问供认等语。刘第五系逆案内要犯。如果地方官能将正犯缉获。质讯明确。不拘何省何官。朕必立霈恩施。乃知县张泰交于刘锦堂至署求助。辄用刑讯逼供。令其诬认。试思刘锦堂若果系真实逆犯。方将避匿之不遑。焉敢径往县署。面见县官。自投法网。该县原报由太平里山洞捉获。尤属捏饰。该县令似此屈陷平民。诈伪贪功。岂可复留民社之任。署平南县事贺县知县张泰交、著即革职。刘锦堂俟广东省查明覆奏到日。果与原供相符。再行释放。　　

○辛酉。太宗文皇帝忌辰。遣官祭昭陵。　　

○壬戌。谕内阁、给事中傅棠奏请禁民闲佩带小刀、以省命案一摺。小刀为随身佩带之物。贵贱皆同。并非凶器。各省斗殴命案。闲有顺拔身带小刀、适伤致毙者。岂得因此设为厉禁。况伤人器具。非独金刃为然。如凶斗之时。拾取甎石。俱可毙命。安能将各处甎石。概事屏除。至手足伤人者。又将何法以禁之耶。该给事中书生之见。所奏迂缪不可行。原摺著掷还。　　

○谕军机大臣等、方受畴奏设法严拏红胡匪徒一摺。豫省汝光一带。红胡捻子手等扰害地方。必应严拏惩办。惟用兵力巢□刀捕。则断无此办法。该匪徒等当贩私肆掠时。自必聚集多人。肆行不法。至其平时仍散处村落。自附齐民。非如邪匪之勾结夥党、聚而倡乱者可比。此时若徵兵掩捕。伊等必闻风逃逸。及至彻伍后。仍复出而为匪。是调兵一节。不特事涉张皇。亦于捕务实无裨益。此事全在地方官时刻密访严拏。遇案即办。重法严惩。日久不懈。匪徒自渐就敛戢。或遴派文武干员。自带兵役。于要隘处所专驻巡防。事尚可行。至署息县知县朱邦达、署新蔡县知县杨廷升、既能认真缉捕。著照所请。该二员遇有汝光所属知县。不论繁＜闲＞缺出。准其尽先拣补。其红胡匪犯劫掠奸淫、情罪本重。昨已降上□日令刑部仿照川省办理啯匪之例。加重另立专条奏明。颁发遵行。该省嗣后审拟红胡等项匪犯。即照新例审拟。并准专摺具奏。将此谕令知之。　　

○以故奉恩将军喀勒冲依子奎朗、袭职。　　

○户部议准、署广西巡抚叶绍楏疏报、天保县、开垦水田三十三＜土韦＞有奇。照例升科。从之。　　

○癸亥。太祖高皇帝忌辰。遣官祭福陵。　　

○展缓山东曹、定陶、二县、带徵漕粮。　　

○甲子。谕内阁、给事中傅棠条奏慎重漕务、剔除积敝□大一摺。其宽地方官处分、严办匪棍、以安运丁一条。匪徒私结党与。随帮行走。勾串舵工水手。勒诈滋事。原应严拏惩办。沿河地方官果能实力查拏。自不至干吏议。若将失察处分。先行宽免。伊等视为事不干己。概不过问。必致匪棍等益无忌惮。又漕船行走、宜派沿河营汛弁兵递站护送一条。各帮船设有押运官弁。经过地方。并有文武官催趱照料。如有盗卖抢劫等事。随时即可查办。若令沿河营汛。拨派兵丁护送。无论营制兵额不敷差委。且因粮艘北来。纷纷调遣官兵。亦无此政体。又重空漕船行抵税关。毋许任意停泊一条。粮船行抵税关。原不准其藉词停留。其应纳税课。由各关监督即时稽查抽收。沿途并有官为趱催。亦安能任意耽延。又各帮运弁、宜给铜质关防一条。设官分职。颁发印信关防。各有等差。漕弁向用钤记。由来已久。其总押漕运文员。自有随带印信。以昭慎重。若将运弁纷纷铸给关防。轻改旧章。殊于体制不协。该给事中所奏、均窒碍不可行。著毋庸议。　　

○予广东捕盗伤毙防御海宁阿、祭葬世职。如参领例。外委林振辉、祭葬世职。兵丁郭叶茂等一百二十一名。赏恤如例。　　

○乙丑。上诣永佑寺行礼。　　

○以故喀尔喀赛因诺颜扎萨克郡王达玛琳扎布子楚克苏木扎布、袭爵。　　

○盛京刑部侍郎贵庆。以病乞解任。允之。以都察院左副都御史永祚、为盛京刑部侍郎。　　

○免直隶宁晋、新河、二县积水地亩上年额赋。　　

○丙寅。谕内阁、给事中孙汶奏山东省之兖州沂州曹州三府、江苏省之淮安徐州海三府州、拽刀手匪徒甚多、请与河南安徽湖北之红胡等匪徒一律严办等语。著交刑部将此二省拽刀手抢劫案犯。与河南安徽湖北三省红胡子白撞手拽刀手等匪徒、一并从重定拟罪名。奏准颁行。　　

○丁卯。上御卷阿胜境。赐扈从王、公、大臣、蒙古王、贝勒、贝子、公、额驸、台吉等食。　　

○戊辰。上自避暑山庄启銮。幸木兰。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济龙王之神。　　

○是日。驻跸中关行宫。　　

○己巳。驻跸波罗河屯行宫。　　

○庚午。赏看守黄土坎等五处行宫弁兵半月钱粮。　　

○是日。驻跸张三营行宫。　　

○辛未。上行围。　　

○是日。驻跸阿圭图御营。　　

○壬申。上行围。　　

○遣官祭贤良祠。　　

○陕甘总督先福奏、长随朦捐官职、并将失察之按察使请上

□日交议一摺。得上□日、此案刘焜身充长随。胆敢朦捐官职。并主使伊侄在甘省冒考。实属藐法。该督仅比例拟以军罪。殊属轻纵。著刑部核议加重定拟具奏。德克精阿收留刘焜服役。已阅四年之久。于朦捐冒考。种种情敝□大。岂得诿为不知。著交部严加议处。　　

○是日。驻跸海拉苏台御营。　　

○癸酉。上行围。　　

○谕内阁、宗室图克坦在空房圈禁。尚敢私令伊家人阎三之妻张氏。改扮男装。潜入住宿。实属无耻。著宗人府堂官至伊圈禁处所。看视将图克坦重责三十板。即行上锁。永远圈禁。毋庸发往盛京。并晓示圈禁之宗室人等、共知儆戒。至阎张氏既经私入空房住宿。恐不止一次。亦难保非径由空房院门出入。阎三、阎张氏、著交刑部再行审讯。照例治罪。其看守空房兵丁、及该管官员宗人府堂官、并未声请惩处。亦属疏漏。著查明分别惩

处。　　

○是日。驻跸呼鲁苏台御营。　　

○甲戌。秋分。夕月于西郊。遣礼亲王昭梿行礼。　　

○上行围。　　

○是日。驻跸那尔苏台梁西山根御营。　　

○乙亥。世宗宪皇帝忌辰。遣官祭泰陵。　　

○谕内阁、御史德庄奏请令候补候选、及原任前任等官员、自将亲丁妇女注明、并雇工妇女查明来历、一体编入保甲等语。烦琐苛细之至。若照所请。则庆桂勒保等家。均应编入保甲。成何政体耶。前月查出刘阎氏在南城候选知州姚姓家佣工。今该御史即为此奏。刘阎氏在候选官员家内服役。即将候选官员家属一体编查。若系现任官员家内服役。势必又将现任官员家属一体编查。近来科道。每遇办理一案。即事后生风。奏请增改条例。甚属可笑。凡事总当防于未然。查拏逆犯。官民人等志切同仇。著通谕王公、及文武大小官员。各将第宅家人、及雇工妇女。留心查诘。如有形迹可疑。来历不明者。不可以驱逐了事。即行送官究办。若审明实系逆犯。或系逆犯家属。必加恩免其从前失察之咎。德庄所奏。著毋庸议。　　

○是日。驻跸都木达乌拉岱御营。翼日如之。　　

○丙子。上行围。蒙古盟长王公等、于行幄西门外设大氊庐、侍上膳毕。上阅诈马等技。赏赉有差。　　

○谕内阁、莫尔根布以口角细故、辄敢于大营内将海佛保用刀扎毙。实属凶横。不法已极。著即行处斩。无庸解至哨外。即派该营长隆保、高喀乃、带至大营四五里外。东山沟、监视行刑。并传虎枪营官兵数人前往看视。其随营兵民人等。俱准看视、俾知儆惕。著徐锟带领弁兵前往弹压。　　

○又谕、丹巴多尔济所进黑鬃黄马。已另降上□日赏名号矣。此马乃丹巴多尔济留心乘试。伊从前差使奋勉。殁后曾降上

□日准令坟前立碑。旋缘事不准建立。今乘伊所进之马。射鹿颇有所获。忆及丹巴多尔济。朕心深为悯恻。著加恩仍准立碑。以示轸恤旧仆之意。　　

○丁丑。上行围。　　

