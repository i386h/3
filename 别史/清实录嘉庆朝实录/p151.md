<!-- { "loadSidebar": true } -->
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。六月。壬子朔。谕军机大臣等、祖之望等奏、审明已获匪苗。分别首从办理一摺。已交刑部核拟具奏矣。至摺内称此案在事出力文武员弁。另行确查会奏、而详阅供单。则首犯吴流纪等、系被苗弁擒献。何以摺内未据叙及。该苗弁等既将匪犯擒拏。自应加之奖赏。岂有专将出力文武员弁查奏、而转遗苗弁之理。所办未免疏漏。著祖之望等、查明此次擒献匪苗之苗弁。系何姓名。系何职衔。并查从前奖赏出力苗弁。如何加恩。及现在应如何酌赏翎顶之处。一并具奏。并著晓谕该苗弁。以伊等能擒献匪苗。现今奏闻。蒙大皇帝深为嘉许。已令该抚查明加恩。此后如有似此滋事匪苗。该苗弁等即当自行管束。随时查拏禀究。自必仰邀恩赏。傥徇庇不办。以致苗匪复有焚抢不法之事。亦必将该苗弁等治罪。如此明白宣谕、俾其知感知惧。认真弹压。庶可期苗疆永靖。　　

○癸丑。谕内阁、台布奏、紧遏西窜贼匪。设法解散裹胁一摺。戴家营贼匪。前经官兵剿杀。分投由黑河窜甘。据台布奏、系由索费英阿汛地逸出。除将索费英阿革职。交额勒登保查讯外。至台布。彼时在陕境西面。往来弹压。未能督率将弁。严为剿截。咎实难辞。而摺内并未自行请罪。且办理粮饷。最关紧要。今于经略额勒登保大营。在袁家庄剿贼。竟至粮运缺乏。所办何事。本应将伊革职。发往伊犁。惟念台布在陕经年。甫知头绪一时乏人更换。是以姑从宽贷。台布、著革去翎顶。仍交部严加议处。以观后效。至长麟前经额勒登保知会。在陕省东面带兵防堵。而本日额勒登保、台布、奏摺内。并未声叙长麟在何处堵截。且伊系本省总督。索费英阿、不能将戴家营贼匪拦截。致令由黑河奔窜。皆由长麟派委非人所致。亦应革职治罪。姑念长麟所驻之处。距黑河稍远。较之台布之近在西面。未能堵截者。尚属有闲。长麟、著拔去花翎。仍交部严加议处。以示薄惩。长麟、台布、惟当倍加愧逸。于堵剿粮运事宜。认真筹办。以期稍赎前愆。傥再有贻误。必将伊二人从重治罪。不能再为曲宥也。　　

○以四川军标中军副将马瑜、为贵州安义镇总兵官。　　

○甲寅。谕内阁、上年九月皇考高宗纯皇帝升祔后。朕于孟冬时享。岁暮祫祭。恭诣太庙行礼。而奉先殿尚未经特祭。恭读皇考御制诗集。注内详载。乾隆戊戌年因孝圣宪皇后升祔后。未经亲祭奉先殿。特于是年孟秋之朔。亲诣致祭。而孟秋时享太庙。循例遣王恭代。朕思中元为祭祀之辰。朕本拟恭诣裕陵致祭。因查乾隆二年。皇考曾经降旨。以秋令正值禾黍畅茂。恐致扈从人马践踏。是以未经前诣泰陵。朕自当敬守前谟。不敢过礼。至奉先殿致祭。则有皇考成例。所当傚法遵行。今朕特于中元。恭诣奉先殿前殿读祝致祭。以申诚敬。所有应行典礼。著各该衙门。照例敬谨豫备。作奉先殿祭毕。再恭诣寿皇殿拈香行礼。其孟秋时享太庙。仍照例遣王恭代。　　

○又谕、托津奏、接奉令伊回京谕旨。伊遂起程前来等语。托津系特派管理军需人员。今回京时。自应将伊所管营内现存银几万两。约敷几月之用奏明。即目下所余无几。尚需调拨银几万两备用。亦应奏明。至德楞泰军营。距托津所驻达州甚近。其军营要紧情形。托津亦应遇便奏闻。今托津并无一语奏及。仅含糊称将档籍及现存银两。均交勒保派出道员收领。其现在究存银若干之处。并未声明。实属糊涂之至。似此无用之人。即使来京。又令其办理何事。托津、著革去副都统。加恩赏给头等侍卫。朕往叶尔羌更换奇丰额回京。　　

○刑科给事中广泰奏、臣巡视南漕。每闻绿营弁兵升技千把。意有视为畏途者。缘各营千把缺出。系由本营将官层层遴选保送。各该镇酌拟二三人。送提督考验再送总督拔捕。往返数千里。守候动经数月。陪选之人。苦累尤甚。乾隆五十六年。前任江南提督陈杰、曾奏请分别督、提、驻劄远近。就近拔补。经两广督臣福康安议驳。并将向来不由总督考拔各营。一体改归总督拔补。穷弁畏赔累之苦。营务亦难免旷误。请嗣后千把缺出。督提本标。听自行考拔。其镇协各外营。各视督、提、驻劄远近。由该镇径送就近一处拔补。至外委职分愈小。各视提、镇、驻劄道里。就近考拔。以省跋涉。得旨、所奏甚是。兵部议奏。寻议、嗣后外委缺出。各按督、提、镇、驻劄营分。分别就近考拔。其提镇拔补之弁。仍详明总督咨部注册。至把总由该镇转送督提考拔。于体恤未弁尚未周备。应照考拔外委之例。一体就近改归本标拔补。千总一经拔补。即可膺将备之选。向来俸满保送。均令送部引见。自应分别归于总督、提督、考拔。以昭慎重。其抚标千总。仍归巡抚拔补。从之。　　

○调正红旗汉军副都统西成、为正红旗满洲副都统。以理藩院右侍郎贡楚克扎布、兼正红旗汉军副都统。　　

○乙卯。谕内阁、休致道员刘锡嘏、援引空参人员引见之例。在部具呈。经吏部议驳请旨。刘锡嘏与胡齐仑。俱系景安参奏。胡齐仑业经审明正法。刘锡嘏虽无实在劣迹。其平日官声平常。朕亦素所稔知。前此景安所参。并非屈抑。是以上年秋闲。查办接驾人员。刘锡嘏未经酌加录用。乃伊妄生冀幸。又向吏部具呈。实属不安本分。刘锡嘏。前已勒令休致。著即行回籍。永不叙用。若再敢多事。必当治以应得之罪。决不宽贷。　　

○又谕、太常寺奏、请将现任笔帖式明福、补授满典簿一摺。向来内外各衙门归选之缺。例应由部铨授。不准奏请升补。今太常寺满典簿。既系选缺。而德明等、率以笔帖式明福奏补。实属违例。若云该衙门事务。必须熟谙之员。方能办理妥协。是凡有部选推升之缺。皆应将本衙门人员升授。而各部院亦俱纷纷奏留本部之员。吏部选法。竟可置之不用。成何事体。此非朕偏重吏部事权。况此时谁敢擅权。实因于铨政有碍也。且德明等、以由吏部推升太常寺司员。俱系人地生疏。不能办事。若太常寺人员推升别衙门。宁独非人地生疏。将遏抑不令升转乎。况乾隆五十六年。曾经吏部议奏、各衙门如有应归部选之缺。不准违例奏请升补。若不按定例。将该堂官交部议处。例意甚为明晰。德明等、尚为此奏殊属非是。著交部核议具奏。　　

○又谕、本日召见新授广西思恩府知府金之忠、新选湖北宜昌府知府卢溶、朕察看二人才具。金之忠虽捐纳出身。但在直隶山东历任有年。且曾任济南首府。办理分务。自能熟谙。思恩府仅止四属。广西现又无事。员缺尚非紧要。至湖北荆宜一带。窜匪尚未剿净。宜昌府系选缺。但该处现有团练乡勇。督率堵守之事。且该府所属。共有七州县。事务亦繁。卢溶系捐纳出身初登仕版。不足以资经理。所有湖北宜昌府知府员缺。著金之忠调补。速赴新任。其所遗广西思恩府知府员缺。即著卢溶补授。　　

○以右春坊右庶子多庆、充日讲起居注官。　　

○丙辰。谕内阁、恭阅圣祖仁皇帝实录。内载谕兵部。我国家开创大业。军法最为严密。凡击斩贼众。攻取城池。必据实奏报、复行确核。功罪昭著。从无虚伪冒功之毙。今自用兵以来。每览各处奏捷章疏。如击败贼兵。动称斩杀甚多。或云数千。或云万余。或云不计其数。甚至贼弃空城。尚云如何攻取。如何恢复。妄行虚报、微功小寇。任意铺张。议叙之时。冀幸滥邀升赏。嗣今诸领兵大将军将军。督抚提镇等、凡报捷必确核功绩。据实上闻。如因循陋习。冒滥军功。定以军法从重治罪等因钦此。仰见我圣祖仁皇帝整饬军纪。赏罚严明至意。朕思开国以来。我满洲带兵大臣。居心淳朴。本无虚伪之习。且平定三藩。恢复七省。军务亟为重大。带兵大臣中。如图海、张勇等、皆忠勤奋勇。实力宣劳。用能迅奏肤功。克成大业。然其时睿虑周详。谆谆垂诫。深恐军营奏报、有虚捏战功。铺张粉饰之事。饬禁綦严。至现在教匪。不过内地乱民。较之厎定三藩。难易何殊霄壤。此时带兵大员中。若得有如图海。张勇诸人。自必早经竣事。乃自剿办以来。迄今已及五载。尚未蒇功。设以现在带兵诸臣剿办三藩。岂能克期集事。是其敌忾宣力。远逊于国初诸臣。而其奏报不实。铺叙战功。冒滥邀赏之事。较之从前。何啻倍蓰。经朕屡加训饬。谕令胜败皆宜据实奏报、而军营陋习。至今未能尽改。若不申严禁令。何以肃军纪而饬戎行。嗣后各路奏报军功。务宜从实。毋许一字虚假。傥仍蹈前辙。著兵部查明据实参奏。即所奏情形虚实。兵部右未能悬揣。但军旅之事。断难掩人耳目。如别经发觉。或被人指参。必按军法从重治罪。决不宽贷。将此通谕各路带兵大臣。及陕甘、四川、湖广、各督抚知之。　　

