<!-- { "loadSidebar": true } -->
○又谕、玉德身任闽浙总督有年。于海疆事务、不能随时整顿。实力捕缉。任令水师地方阘茸废弛。以致洋盗蔡牵肆无忌惮。纠众劫掠。此次竟敢勾结陆路匪徒。窜赴台湾滋扰。经官兵大加剿击。该逆仍兔脱潜逃。迄今尚未就获。此皆由该督平素因循贻误。咎无可辞。业经叠次降旨训饬。并将伊革去翎顶。本日据玉德奏到、提讯前获蔡逆夥犯洪教等供称蔡牵帮船原有八九十只、因节次被官兵攻毁、仅剩大小船三十余只、船内火药、都向蔡牵船上领取、前在台湾时、蔡牵每船给发火药一二百斤、自台窜回后、每船给火药三四十斤、其米粮俱系随时打劫商船所得、淡水一项、沿海岛屿、俱有泉水可汲等语。洋匪帮船所用水米。自必藉各口岸私行接济。如果防守严密绝其饮食。即无难制其死命。然或谓由该匪等劫掠商船、及沿海汲取所得。尚可藉词诿卸。至火药一项、必非洋匪等所能自行配造。即据该督此次自讯贼供、蔡逆原有帮船八九十只。每船给发火药一二百斤。统计已不下一万数千斤。试思盗船火药至如许之多。岂在洋面所能猝办。前次蔡逆窜扰台湾时。玉德等因局存火药不敷拨用。曾咨照江西巡抚备办协济。是官贮火药较少。而盗匪转多有积存。若非内地奸民私运接济。即系营汛不肖弁兵牟利营私。暗中售卖。可见沿海一带。非特视诘奸为具文。竟以通盗济匪为常事。总督统辖文武。所司何事。乃玩误一至于此。即此一端。已属溺职。今该督复以肝气病发、奏请赏假一月调理。该省正当剿捕吃紧之时。岂复病躯所能胜任。玉德即著革职回旗调理。俟病痊之日。另降谕旨。所有闽浙总督员缺。著阿林保补授。阿林保接奉此旨后。即将湖南巡抚印务、交与藩司韩崶护理。该督即驰驿速赴闽省任事。其阿林保未到以前。所有闽浙总督印务。著温承惠暂行署理。至李殿图系巡抚。任听各口岸偷漏水米火药。不知禁止。实属无能。岂可仍留二品顶带。著降为四品顶带。俟来京时。以四五品京堂补用。　　

○以武备院卿庆惠、为内阁学士、兼礼部侍郎衔。鸿胪寺卿额勒布、为太仆寺卿。　　

○调江西巡抚景安、为湖南巡抚。以江苏布政使张师诚、为江西巡抚。湖北按察使胡克家、为江苏布政使。调福建按察使袁秉直、为湖北按察使。以福建台湾道庆保、为按察使。　　

○戊辰。谕内阁、裘行＜闲＞等覆奏会筹兵丁差费一摺。据称各营出派弁兵、供办站道清道缉捕等差、核计共需银一万二三千两、藩库既无闲款可拨、营中亦无公项可以充用、请节省每年马乾银两、为兵丁差费之需、即可无庸另行筹款等语。各营兵丁应得分例。仅能赡顾身家。每遇出派办差势须另给盘费。前此该督等以摊捐俸饷帮贴差费具奏。当经降旨令与该提督妥议熟商。通盘筹画。兹该督等既查明各营倒毙疲乏及口老羸弱之马。有一千四百余匹。均需更换买补。即将此项马匹凡倒毙者无庸买补。疲乏者照例变价。此外尚有马七千余匹、足敷差操。计每年可节省草乾银一万六千余两。著照所请、准将此项银两存贮藩库以资每年差费。其扣出马价银一万二千六百两。著发交长芦商人生息。以备有紧要差务时、为购买马匹之用。此后办差各兵。既定有章程。足敷盘费。而各营员更无可藉口。傥再有不肖劣员。从中克扣。自肥囊橐。苦累营兵。该督等即当严参惩办。计赃定罪。不得稍有宽贷也。其此项内按年应支应存之数。仍著咨部查核。　　

○又谕、向来办理命案。如杀死一家二命。均系斗杀者拟绞立决。其一故一斗者。旧例问拟斩候。原以斗杀在轻罪不议之条。故仍照故杀律从一科断。嗣经将一故一斗之案议改绞决。奏准通行。盖以绞罪虽轻于斩罪。立决实重于监候。但思故杀一命者、罪应斩候。而一故一斗多毙一命之犯、虽即予缳首。而转得全尸。且与斗杀一家二命问拟绞决者、无所区别。不足以昭平允。若竟问拟斩决。则又与故杀一家二命者同一科断。亦非情法之平。著刑部堂官悉心参酌。将故杀一家二命、斗杀一家二命、及一故一斗杀死一家二命之案。权衡轻重。如何分别定拟、折衷尽善之处。详细妥议具奏。寻议、嗣后除殴死一家二命者、仍照例拟绞立决外。其谋故杀一家二命者、拟斩立决枭示。仍酌断财产一半。给付死者之家。若一故一斗致死一家二命者、即拟斩立决。毋庸断给财产。从之。　　

○又谕、刑部奏、查明直隶省减等人犯分别酌拟开单呈览。朕阅拟减常犯单内、绞犯吴五因在铺饮茶。适王存礼走至。以该犯未经让坐。嗔骂欲殴经人劝散。王存礼复在途等候截殴。该犯情急取刀向扎。适伤其心坎殒命。是王存礼不过意图截殴。该犯并未被殴成伤。致有情急。乃辄用刀向扎。伤其要害毙命。虽祇一伤。情较凶横。未便即从末减。吴五、著监禁二年再行减等。其所拟不准减等单内、斩妇张氏。因岁歉伊夫外出。与伊翁刘五同住窝棚。每日赴厂领粥。先尽伊翁饱餐。嗣刘五乏用。欲卖窝棚。该氏央恳拦劝。刘五揪其头发□□衾按殴打。该氏央求不放。用两手遮护。致指甲划伤刘五腮脥咽喉左右。刘五声言送官究治。走出门外。蹬空失跌落坡。该氏趋救。业已气闲殒命。是该氏平素尚无违忤伊翁情事。即被伊翁揪殴时。祇系用手遮护。致指甲划有微伤。伊翁之死由于失跌。情尚可原。且已情实二次。张氏著加恩减等。至绞犯杜北照一起、因住庄临河房屋被淹。庄民各筑土埝、巡防贼船。该犯执持铁钩巡埝。见二贼正往扒埝。该犯喝问喊嚷。两贼跑回上船。时梁维宁等闻喊持械赶至。该犯喝令殴打。梁维宁等上船乱殴。打倒四贼。其余上岸奔逃。该犯等尾追。适有梁怀等各持枪棍赶至。截住三贼。该犯又喝令乱殴。将三贼打倒捆擡至船。查看七贼俱已殒命。该犯系属擅杀多命。然当村庄被水之时。贼匪乘危扒埝。势甚凶横。经该犯巡获殴毙。其庄邻之暗被保全者、亦自不少。且已免勾三次。杜北照著监禁二年。加恩减等。余依议。　　

○赏前任伊犁总兵官纳尔松阿、副都统衔。为伊犁领队大臣。以和阗帮办大臣永来、为办事大臣。赏乾清门头等侍卫庆长、副都统衔。为和阗帮办大臣。以头等侍卫德昌、为巴里坤领队大臣。　　

○己巳。以克复台湾凤山县城功。赏还总兵官爱新泰、花翎。　　

○庚午。孝恭仁皇后忌辰。遣官祭景陵。　　

○谕军机大臣等、温承惠奏、遵旨询明闽省改造同安梭船一事。并会晤李长庚面商、请另造大同安梭船六十只、以资缉捕等语。闽洋捕盗。全赖船只驾驶得力。方于捕务有益。温承惠现询据水师将备、以必得大同安梭船六十号。其坚固与商船相等。方能驾驶得用。面商李长庚、意见亦属相同。自应照所奏办理。著派委熟习船工将弁、会同文员监造。梁头以二丈六尺为度。务期料实工坚。足资冲风破浪之用。至所称每只必需银四千两。除准领米艇价值应销银二千六百余两外。每只尚不敷银一千三百余两。著照所请、先于司库借项应用。统在道府以上各官养廉内分年摊扣归款。该抚现行知各属、嗣后新造拆造商船。梁头均以一丈八尺为率。不许制造大船。以防蔡逆劫取。自当如此办理。　　

○免四川大宁县、被水灶户上年课羡银。　　

○辛未。以故鄂尔多斯贝子喇什达尔济子喇什雅木素、袭爵。　　

○壬申。谕内阁、朕连日阅看派出随围之镶黄旗侍卫等较射布靶。未见丰绅济伦。降旨询问。据成亲王等奏称、伊曾呈明、因右臂疼痛、不敢射靶、及传到令其射箭、见其手颤不能彀弓、致箭乱发等语。丰绅济伦系世家子。且在侍卫上行走多年。正在年壮。何竟不能射箭。皆由平素怠惰偷安。不知奋勉。甚属不堪。伊在京殊属无用。著以公爵四等侍卫、自备资斧。前往盛京。交将军富俊教习技艺。富俊谒祭陵寝时。令其随众行礼。凡遇巡查城卡及行围等事。俱令其身习勤劳。丰绅济伦之子富勒珲凝珠、身体甚笨。在侍卫上行走亦不得力。著以蓝翎侍卫、同伊父往盛京。一体操演弓马。应得俸银。即由盛京户部照例支给。俟三年期满。如果在彼安静。步射娴熟。著富俊据实奏闻。再行加恩。傥不安分。仍然怠惰。即行参奏治罪。断不轻贷。　　

○癸酉。上幸静明园。诣龙神庙拈香。　　

○谕内阁、李长庚奏报、蔡逆内窜、兵船返篷追剿情形、并覆奏接奉谕旨缘由二摺。据称蔡逆未能擒获者实缘兵船不能得力、接济未能禁绝所致、上年李长庚因兵船低小、曾与三镇总兵筹商、愿自行捐造大船十五只、海坛金门二镇亦愿捐廉造船十五只、札会督臣请借养廉办理、旋准札覆、以造成十五船须数月之久、且工价需银四五万两、应配炮位亦需工料银八九千两、捐廉办理、扣足此数有需时日、借动库项必须具奏、窒碍难行、又据称蔡逆此次在鹿耳门窜出时、篷索破烂、火药缺乏、一回内地、在水澳大金装篷燂洗、现在盗船无一非系新篷、火药无不充足等语。所奏自系实在情形。官兵在洋剿捕。全赖船只得力。可资冲风破浪之用。蔡逆贼船较大。驾驶便捷。官兵乘船低小。每致落后。即追及时、仰攻亦不能制胜。既经李长庚等会商捐造大船。玉德即应上紧筹办。如彼时即行兴工。则数月前早已完竣。此时正可应用。玉德即因扣廉有需时日。必须借动库项。亦当据实具奏请旨遵办。乃玉德于李长庚札会时。任意驳饬。又不具奏。直至昨日奏到之摺。始拟将米艇制造出洋。又未声明米艇不能得力。竟于缉捕重务、全不关心。非贻误地方而何。至蔡逆此次在鹿耳门、被官兵围困潜窜。情形已极穷蹙。如果各口岸查禁接济。实无透漏。自可不攻而毙。乃贼船回至水澳大金地方。即能装换新篷。火药充足。可见该处必有奸民及不肖弁兵等、平日积惯通盗。将篷索火药等件豫备窝藏。济匪应急。否则贼船甫经窜回。何能猝然购办。是地方文武严查接济。竟属有名无实。此亦玉德废弛贻误之罪。实无可辞。前已降旨将玉德革职。著温承惠传旨将玉德拏问。派委妥员押解赴京。交刑部审讯治罪。其水澳大金地方该管之文武官员、著一并解任。交温承惠严行审鞫。如讯出奸民弁兵等有通盗贿纵情事。即当严行惩办。俾知儆畏。　　

