<!-- { "loadSidebar": true } -->
○谕内阁、前据长芦盐政奏、将盐价每斤议增三文摺内、余引销额、开报既涉含混。又欲遽加解运巡丁等费。与例未符。当交部议。经部议驳。并降旨令该盐政伊昌阿明白回奏。旋经奏覆。仍不过敷衍前说。未能声叙明晰。现又经部臣逐款指驳。所驳甚是。前因南河筹办要工。吴璥等奏请盐斤加价以备经费。朕以事属因公。谕令各督抚盐政、于盐价内酌量情形、是否可行之处、妥议具奏。现在两淮浙江等处。俱陆续议增。并未额外增费设巡。今长芦盐价。既据察看情形可以增至三厘。而该盐政于余引数目。有意报少。为商人牟利地步。又欲藉加添巡丁等名目。于加价内开销至十八万余两之多。显系该商等从中怂恿。故为此举。试思加价一事。原为要工需用起见。并非以之调剂商人。况将来南河要工办竣。加价即当停止。不过试行二三年。若各口岸遽尔增巡设汛。此等无藉之徒。暂时应募。又将如何安顿。伊昌阿职司鹾务。自应悉心筹画。即该商等意图利己。力为恳请。亦当严行驳饬。乃一味袒庇。不以公事为重。殊属不合。伊昌阿、著彻回盐政。并交部议处。额勒布、著以主事衔巡视长芦盐政。即令来京请训。再赴新任。伊昌阿与额勒布交代清楚。来京听候部议。所有户部议驳芦东盐斤加价二摺。俟额勒布到时交阅。令其于履任后详细察核。应如何酌增价值筹办尽善之处。妥议另行具奏。再降谕旨。　　

○旌表守正捐躯江苏丹徒县民淩名标妻张氏。　　

○辛亥。上幸万寿山。诣广润祠拈香。　　

○谕内阁、朕勤求治理。整饬官方。遇有贪墨不法者。随时惩治。原期辟以止辟。本年正月内、因广兴奉差东省。性情乖戾。任意贪婪。当即明正典刑。其逢迎馈送之地方官、亦经分别惩处。自应共知儆惕。守法奉公。乃甫逾数月。英纶巡视东漕。诸凡挑斥。婪索多赃。与广兴如出一辙。甚至唤妓住宿。较广兴尤为卑污。而该省州县官曲意馈遗。又与馈送广兴之事、如出一辙。相习成风。毫无畏惧。殊为可恶。在英纶等贪黩性成。见利忘害。而山东官员。竟以一味逢迎为事。其吏治废弛。实不可问。除英纶现在审办外。所有东省送银各员。无论多寡。或英纶勒索、及该员自送者。均著吉纶查明奏请交部严加议处。不可一名漏网。广兴性喜多言。畏其参奏。今英纶又属何故。如此曲尽迎合。何东省之官吏大半卑鄙。殊不可解。必应严办以示惩儆。至御史职司台谏。理应择其平日品行廉洁者。方可保送。今英纶如此贪鄙。其从前滥行保送之兵部满汉堂官、一并查明交部议处。　　

○举行嘉庆十三年大计。陕西、卓异官七员。年老官四员。有疾官二员。才力不及官一员。罢软官二员。分别议叙处分如例。　　

○壬子。调广西巡抚恩长、为河南巡抚。以仓场侍郎许兆椿、为广西巡抚。都察院左都御史秦瀛、为仓场侍郎。　　

○调浙江按察使广厚、为广西按察使。广西按察使蒋继勋、为浙江按察使。　　

○癸丑。上诣大高殿行礼。时应宫拈香。　　

○还宫。　　

○御乾清宫。召读卷官入。亲阅定进呈十卷甲第。　　

○谕内阁、本年广兴于出差时恣意婪索。经审明后即正典刑。其事甫逾数月。而英纶骫法营私。复蹈前辙。伊二人之劣迹败露。皆因朕先有风闻。降旨严切询问。始经该抚等据实具奏。并非由该省大吏廉知罪状。立即纠弹。且该抚等一经饬查。即知势难隐瞒。和盘托出。此实有心徇隐。不得诿为毫无闻见也。广兴官居卿贰。又性喜多言。在该抚等既畏其势焰。相率缄默。自长龄以后历任抚藩大员、皆属卑鄙不顾大义。今英纶则职司巡漕。并非显秩。何以任其纵欲妄为。亦不敢遽列弹章。山东吏治废弛。实不可问。吉纶等委任封圻。宁不自滋愧耶。朕用人行政。惟期明目达聪。其奉命出差者。遇有贪婪枉法之徒。傥经该督抚随时弹劾。或性情僻谬。举措乖方。亦俱据实直陈。俾朕之见闻真切。毫无壅蔽。则不肖者既可惩处示儆。而洁己奉公者。亦可委任不疑。今督抚等于朕派出之员。虽声名狼籍。犹复和同隐默。以诚事君之谓何。且一经查询。其劣款皆凿凿有据。则未经查询者。扶同徇隐。自复不少。是令朕竟无可信用之人。若必按名访察。逆诈亿不信。又岂以诚待卜下之道。此次吉纶于英纶勒索宿娼等事。并未参奏。而所属州县逢迎馈送。又失于觉察。著交部议处。马慧裕祇于未经参奏。较之吉纶、其咎稍轻。著交部察议。并将此通谕知之。　　

○甲寅。上御太和殿传胪。赐一甲洪莹、廖金城、张岳崧、三人、进士及第。二甲黄安涛等一百人、进士出身。三甲范炳士等一百三十八人、同进士出身。　　

○幸圆明园。　　

○谕内阁、前因庆惠出差西藏。伊家人有得受沿途站规之事。降旨令该督抚等详细确查。据实具奏。兹据方维甸奏称、上年庆惠同满珠巴咱尔隆福赴藏时、自潼关入境、至宁羌出境、沿途各厅州县之办差家人等、因庆惠家人丁二苗八过站时、称沿途辛苦、欲为帮补、俱禀明本官、各给予使费银十二两至二十两不等、轿夫饭钱、自五千文至八九千文不等、至满珠巴咱尔家人并未得受银两、轿夫亦得饭钱、隆福则本无轿夫、亦无家人需索使费情敝□大等请。外省吏治废弛。各州县专以逢迎为事。其卑鄙恶习。总不悛改。实深痛恨。本年广兴英纶两案。先后破露。豫东两省官员。均有馈送交接。而现在查出庆惠出差过陕之时。其家人长随等、又有得受使费之事。钦差大臣过境。地方官或畏其声势。恐被陵辱。因而曲意迎合。已属卑污。至于钦差之家人长随等、不过厮隶贱役。更有何声势足畏。乃一闻其需索帮补。即纷纷送给使费。加给饭钱。惟恐稍拂其意。其卑鄙成风。恬不为怪。一至于此。必应严行惩办。用湔积习。所有此次方维甸摺内单开送给庆惠家人长随使费银两折给轿夫饭钱之署潼关同知试用同知沈相彬、署华阴县候补知县孙晋元、华州知州姚令俞、渭南县知县奎丰、临潼县知县林延昌、前任咸宁县知县庄逵吉、前任长安县知县何承薰、署咸阳县知州张利溥、兴平县知县冯光燕、署武功县知县周赓、前任扶风县知县谢时懋、岐山县知县朱绍颖、署凤翔县候补知县徐润、署宝鸡县候补知县朱椿龄、十四员。无论其曾有军功与否。均著革职。各驿站办差家人。俱著枷示两月。责打释放。驱逐出境。此后钦差过境。有似此滥给使费者。即照此办理。其未给使费祇给轿夫饭钱之凤县知县丁贵舆、留坝厅同知任奎光、褒城县知县唐锡铎、署沔县候补知县汪锡华、宁羌州知州郑绪章、五员。均著交部严加议处。至方维甸自请与臬司及派出护送各道员议处之处。方维甸前于庆等过境时。祇邀请吃饭一次。未曾致送银物。尚为得体。此次失察处分。著加恩宽免。其臬司陈祁、及道员明信、常发祥、何铣、失察沿途地方官滥给使费饭钱。均著交部议处。至隆福年逾六旬。长途骑马行走。不耽安逸。兼能约束家人并无需索情敝□大。甚为可嘉。著施恩赏给都统衔。以示奖励。其满珠巴咱尔家人等、虽查明未得使费。但伊正在壮年。本不应坐轿。又任令轿夫沿途得受饭钱。殊属不合。前已降旨饬询。至今尚未奏到。著俟行查覆奏到时。另降谕旨。　　

○乙卯。上幸万寿山。　　

○谕内阁、本年雩坛大祀。朕钦遵乾隆二十五年皇考高宗纯皇帝旧制。改由北首外西天门进广利门内。降辇诣坛。因现届方泽大祀。特命太常寺一体详查皇考高宗纯皇帝当日改由外西门至内西门内降舆之制。并令将步行远近。详悉查丈奏闻。本日据太常寺奏、敬往坛内相度地势。详细丈量。坛之内西门外降舆处起、至北棂星门东门止。共计一百一十丈。其北门外降舆处起、至北棂星门东门止。丈亦如之。是两处步行远近。实属无异。惟乘舆之路。向由外西门转至北门外。始行降舆。多行约二里许。未免纡远。于行礼时刻转致耽延。本年朕春秋甫阅五旬。未敢遽照皇考高宗纯皇帝进至内西门内降舆之制。著自此次起。改于内西门外降舆。仍步行诣坛。惟向来金殿系设于神路之东。此后著该衙门查照旧制。改设于神路之西。　　

○谕军机大臣等、吉纶奏、估修孔庙颜子祠、并泰山庙宇各工、请于十五十六年分别购料、于十六十七年次第兴工一摺。孔林释奠。典礼攸存。我国家重道崇儒。理不可阙。朕心殷仰止。本即欲躬亲瞻礼。用举上仪。但近年东省吏治废弛。地方州县等官、不知遵守法度。即如广兴英纶两案。伊等多藉办差为名。逢迎取悦。交接馈送。习以成风。朕銮辂时巡。一切加意整饬。不致令地方官困供亿之繁。但随从大小官员人数较多。其中或有不知自爱之徒。失于检束。该州县等从而交接馈送。是不可知。彼时法在必惩。亦断不能逃朕洞鉴。然朕省方问俗。正届行庆施惠之时。若纷纷办理此等案件。使官员等多受惩处。亦于巡典未协。因思乾隆四十九年。五十五年。朕前在藩邸时。随侍皇考高宗纯皇帝。曾经两至曲阜。从登泰山。此时即暂缓瞻礼。亦无不可。且本年已届五旬万寿。既未及举行斯典。不妨展至六旬万寿之年。或即于庆节前一年再行前往。此数年中。将山东吏治。大加整顿。使习俗改移。恪遵廉法。彼时朕观风临莅。躬举盛仪。庶为妥协。所有该省应修各工。该抚将可以从缓者、即行缓办。本年九月闲、该抚祝嘏到京时。亦不必再以此渎请也。将此谕令知之。　　

○又谕、纳尔松阿那彦宝奏、请于伊犁效力废员内、改拨乌什一名、阿克苏一名、以资帮办刑名事务一摺。所奏不可行。新疆南北两路。办理地方事务。俱有旧定章程。不可轻议更张。据称遇有命盗案件及检验等事。该印房章京笔帖式等、素未谙习。多致棘手。试思南北两路设立办事大臣。驻劄该处。历有年所。于办理命盗案之事。未曾有误。何独至纳尔松阿那彦宝二人、遂有棘手之虑乎。且发往伊犁效力废员。不必尽谙刑名。其人数多寡无定。今若准该两路所请、拨人帮办。则新疆各处。自必纷纷奏渎。安得有如许废员。分派各处。于政体殊多窒碍。所有乌什阿克苏办理刑名事件。著仍遵照旧章。毋庸拨人帮办。纳尔松阿、那彦宝、并著传旨申饬。　　

