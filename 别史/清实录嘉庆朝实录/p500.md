<!-- { "loadSidebar": true } -->
○大学士领侍卫内大臣庆桂等奏、善扑营侍卫王世德在途自戕身死。请将翼长赵烈等交刑部审讯。得旨、此案王世德于本月十二日、在两闲房行营、持刀自行扎伤。该管翼长即应派人将伊看守。一面回明该管大臣查办。至十四日王世德面向该管大臣控诉。应即奏明请旨究讯。乃并不具奏。仅派人将王世德管带回京。而所派之人。又并未与之同路行走。以致王世德在途身死不明。种种情节。均属支离。著刑部即派明干司员满汉各一人、选带精细仵作、前赴顺义、率同知县、将王世德尸身伤痕详细验明。并将送信之水手郑姓李姓、带赴刑部备质。所有与王世德一同居住之翼长赵烈、教习灵善富升、佛喜、陈勇泰、富保、七十八等、有官职者均著解任。同善扑人扎勒杭阿、成山、庆禄、色布星额、陈勇福、庆太等、一并交刑部先行研讯起衅及致毙缘由、据实具奏。再交军机大臣会同刑部审讯。按律定拟。其原派管带王世德回京之笔帖式达春及善扑人穆庆龄、陈勇福、一并传提归案质讯。至不行呈报之翼长赵烈等、著交兵部严加议处。失察并应奏不奏之管理善扑营大臣、著交部议处。　　

○癸未。以故贝子永硕子绵龄、袭镇国公。　　

○以吏部尚书瑚图礼、为满洲繙译乡试正考官。都察院左副都御史润祥、为副考官。左都御史特克慎、为蒙古考官。　　

○以贵州平远协副将尚维侗、为云南普洱镇总兵官。　　

○举行嘉庆十二年军政。陕甘卓异官十六员。有疾官三员。年老官二员。才力不及官四员。分别议叙处分如例。　　

○甲申。谕内阁、前据管理太常寺事务恭阿拉等奏、天坛皇穹宇闲有渗漏处所。高宗纯皇帝神牌金色未能匀称。当即特派成亲王永瑆、戴衢亨、托津、英和、前往敬谨阅视。兹据成亲王永瑆等奏、皇穹宇头停瓦片、闲有脱落、天花板中心有渗漏处、渍至中案罩上、其地面亦有水痕、高宗纯皇帝神牌偏右金色不符等语。著派长麟、苏楞额、选带熟谙工程匠作。即恭诣天坛。再行详慎敬阅具奏。再降谕旨。　　

○又谕前据吉纶奏、山东藩司衙门书吏苏芝芳冒领粮照一案。承审官知府张鹏昇等所办详供不符、奏请解任质审。当经降旨将张鹏昇等解任、交该抚秉公审办。又据原奏内称张鹏昇等禀、系由前任臬司朱栋授意改轻罪名、换详申覆等语。因并降旨谕令长龄传询朱栋、令其据实登答。兹据长龄覆奏、询据朱栋将办理此案情形、逐款登答。并无授意抑勒情事。与张鹏昇等所禀互异。朱栋自请解任赴东质讯。并取具该司亲供附摺呈览。朱栋著解任。即竽前赴山东。交吉纶将案内前后情节确切详查。令其与张鹏昇等当面质对。孰虚孰实。无难水落石出。查明后吉纶即据实同原案供情一并具奏。　　

○又谕、赛冲阿等奏、福州满营及水师旗营修械需费、并操演赏项不敷、酌议筹款生息一摺。福州驻防八旗、及水师营额设军械。既因存贮日久未能整齐如式。自应筹款修造。以肃戎政。著照所请、准其于藩库存贮旗营马价内、动拨银二万两。发交监法道交商一分生息。所有应行修理改造器械需用银两。即于此项内动支。该将军等务须督率所属、分别缓急。撙节办理。余银仍著归还马价原款。交司库存贮。其操赏一项。亦应于息银内筹拨还额。至兵丁出口买马、及寻常差使。例借公项不敷盘费。自应于生息项下酌量动用。以恤兵艰。惟所称幼丁随众操演、每名每月酌给银三钱之处。殊属取巧市惠。幼丁随众操演。豫备将来编隶营伍。即技艺娴熟。亦不过量加奖赏。若技艺生疏。并不必加之惩责。原以该幼丁等系属闲散。与入伍食粮者不同。今若每名每月概予银三钱。是又为幼丁增添钱粮。恐滋冒滥。此一节著不准行。　　

○谕军机大臣等吴熊光奏、接准越南国王呈覆、并缚送拏获匪犯缘由一摺。前此蔡逆等窜往越南夷洋。该国王接奉谕旨。即于所属洋面一体堵截。并将拏获各犯解送进关。阅其钞录呈覆、情词恭顺。实属可嘉。吴熊光应俟其将人犯解到时、亲提研讯。如果有著名贼目在内。即奏明量加恩赏。即使此内并无贼目。亦应移咨奖励。并告以该国王此次擒拏匪犯。解送天朝。大皇帝鉴厥悃忱。深为嘉与。嗣后倍当竭忠效顺。协力堵截。无论何帮匪夥窜彼。总应加派舟师。并力剿捕。如能擒献著名贼目。必当奏闻大皇帝优加奖赉。立沛殊恩。该国王自必倍加感奋、实力堵缉也。将此谕令知之。　　

○以山西雁平道常格、为甘肃按察使。　　

○旌表守正捐躯直隶新城县民卢藩妻潘氏。安徽霍邱县民李江孜妻刘氏。　　

○乙酉。谕内阁、昨日赏内廷行走王大臣哈密瓜。伊等面叩谢恩。朕赏赉物件。王大臣等亦应分别轻重。酌量谢恩。哈密瓜仅一食物。此次谢恩。转觉过尚虚文。适滋繁渎。嗣后凡遇赏赉寻常食物。均著不必叩谢。　　

○又谕、松筠等奏、查禁达尔达木图金厂、酌定章程、永杜私采一摺。达尔达木图金厂。例禁民人私采。此次查获奸民庞顺偷挖金砂一案。业经照例惩办。该将军等派员赴山内巡查。出示晓谕。将私采民人驱逐净尽。妥为安插。并酌议章程。于通山路径安设卡伦。拨派弁兵防守稽察。申严禁令。俱著照所奏办理。惟所请令塔尔巴哈台、库尔喀喇乌苏、两处领队大臣、每年冬夏轮替带兵巡查一次之处。仍未周密。著定为每年四季巡查四次。不必拘定月日。使守卡弁兵得以先期豫备。总须出其不意前往。实力查察。如有私挖金砂者。随时缉拏惩办。自不致日久聚集多人。傥守卡弁兵有私行卖放情敝□大。查出时、尤应据实严参重惩。该将军责属总统。不时留心访察。毋令久而生懈。庶克永革敝□大端。以绥边境。　　

○丙戌。上幸静明园。诣龙神庙拈香。　　

○谕内阁、长麟苏楞额奏遵旨恭诣天坛敬谨详勘一摺。与成亲王永瑆等前次所奏情形相同。敬惟皇考高宗纯皇帝神牌。制自嘉庆四年冬闲。正值天气冱寒。限于时日。遮窨不无透风。漆质未能一律乾洁。以致金色稍有不符。亟应敬谨虍□□修。以昭诚恪。著于明岁举行常雩典礼后。诹吉将皇穹宇皇乾殿高宗纯皇帝神牌详慎重修。所有应行事宜。著各该衙门届期敬谨豫备。又据奏、皇穹宇殿座头停瓦片、闲有脱落、天花板案罩地面、俱有雨渍、拟请揭□□瓦等语。皇穹宇殿座头停揭□□瓦、须用琉璃瓦片。造办需时。著即派长麟、苏楞额、详加估勘。约需瓦片若干。奏明饬交该部如数豫备齐全。于十五年春闲兴工修理。所有皇乾殿头停、应行捉节夹陇之处。并著一并估核兴修。　　

○赈江苏盐城、兴化、东台、阜宁、高邮、泰、沭阳、清河、宝应、甘泉、山阳、桃源、安东、江都、十四州县、淮安、大河、扬州、三卫、被水灾民。并蠲缓十四州县三卫、及上元、江宁、句容、六合、江浦、海、赣榆、铜山、萧、砀山、邳、宿迁、睢宁、十三州县、水灾雹灾新旧额赋。　　

○丁亥。命馆臣编辑授衣广训。谕内阁、朕勤求民事。念切授衣。编氓御寒所需。惟棉之用最广。其种植纴纺。务兼耕织。从前圣祖仁皇帝曾制木棉赋。迨乾隆年闲。直隶总督方观承、恭绘棉花图。撰说进呈。皇考高宗纯皇帝嘉览之余。按其图说十六事。亲制诗章。体物抒吟。功用悉备。朕绍衣先烈。轸念民依。近于几暇、敬依皇考圣制元韵。作诗十六首。诚以衣被之原。讲求宜切。生民日用所系。实与稼穑蚕桑、并崇本业。著交文颖馆敬谨辑为一书。命名授衣广训。首载圣祖仁皇帝圣制赋。次载皇考高宗纯皇帝圣制诗。再将朕御制和韵诗载入。其方观承所进图幅。并发交如意馆仿照钩摹。同原册所进图说等件。一并存载。俟书成呈览。刊刻颁行。以垂永久。　　

○又谕、试用通判王履泰、于回銮途次。恭进编辑畿辅安澜志六函。当令董诰等公同阅看具奏。朕覆加披览。于直隶通省河道原委。辨证明晰。并将古今修防事实、详悉登载。足资参考。尚属有用之书。著武英殿用聚珍板排印。以备陈设颁赏。王履泰、著发往直隶以通判即补。交温承惠遇有应办水利事宜。差遣委用。　　

○戊子。旌表守正捐躯江苏铜山县民吴兆魁妻张氏。　　

○己丑。谕内阁、吏部议处福庆李长森一摺。李长森身任藩司。于库银被窃。并不据实详报。辄改换日期为回护属员、及本身处分地步。并将养廉一项划出。不行列入失窃银数内。又李秉焜揭报修文县仓库亏短。并未照例详委隔属大员查办。仍派该管知府程卓梁盘查。以致不能查出。至大定府局钱被窃。搀和售卖。又未能先事查察。种种错谬。著照部议革职。来京候旨。巡抚福庆、率照该司详禀办理。未将藩库失银实情具奏。又于司详派委程卓梁盘查本属修文县亏空。一节。不即批饬改委。及失察大定局钱被窃。均有应得之咎。亦著照议降三级。来京以从三品京堂补用。　　

○又谕、长龄文孚奏、筹酌西宁派拨防河官兵、请仍照旧安设、以资弹压一摺。鄂伦布拉克地方防河官兵。前经那彦成办理番案事竣。奏请于黄河冰桥结冻后。派拨官兵六百名、并参游一员、来往梭巡。原因彼时番族甫经慑服。为蒙古稍壮声势。断无以天朝官兵为蒙古防守之理。今据该督等奏称、体察番族情形、实已闻风畏服、惟蒙古恇怯无能、令自为防守、现届冰桥将结、恐又启野番窥伺之心、请仍照去岁章程办理等语。此次著姑照所请行。嗣后仍著该督等察看情形。将此项官兵。逐年渐次减彻。并谕知蒙古、令其努力自强。勿稍疏懈。以期永靖边圉。　　

