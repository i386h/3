<!-- { "loadSidebar": true } -->
○谕内阁、本日朝审勾到情实官犯、内成文、李如枚、延福、一起。因承办吉地工程、冒销官项分肥入己。又双保、尚玉相、海绍、诗蒙额、一起。因充当吉地瓦作监督。少用多锁。侵蚀银数三千余两。该部均照侵盗钱粮一千两以上例问拟大辟。实系罪所应得。惟念吉地工程。从容经理。为日方长。彼时盛住总司其事。亦明恃限期久远。不致及身败露。起意舞敝□大营私。于灰斤加价项下、扣存银五万两。练山石项下、收用银四万两。侵蚀官项入己至九万两之多。伊系管工大臣中居首之员。先自骫法昧良。以致工员等相率效尤。罔知顾忌。是盛住实为此案罪魁。较之双福、鹤龄、情节尤重。假使其身尚在。朕必亲为廷讯。加以刑夹板责。立正刑诛。今伊早经身故。幸逃宪典。而伊之任意侵扣帑金、总缘双福、鹤龄、扶同舞敝□大。狼狈为奸。双福、鹤龄、各分用正项帑银三千两。又将练山石顶下扣存银五万两支用。虽讯明祇有此数。其未经查明私肥入己者。正不知凡几。是以立置典刑。并加以夹责。即与惩治盛住无异。至成文、李如枚、延福、侵蚀帑银。均在一千两以上。但其侵冒之项。皆由盛住分给。自系按官秩之大小。定分肥之多寡。而该犯等罔知大义。亦遂听从收受朋分竟视为分所应得。设使侵扣冒销。实由该犯等首先怂恿。酿成巨案。或系承修先朝陵寝。有此藐法私肥情事。其罪孽断无可逭。朕亦不敢废法。虽系从犯。亦必予勾。姑念伊等恣意侵吞帑项。祸首实惟盛住。其从而附和者。则惟双福、鹤龄、二犯。并非由成文等主谋。且所办系吉地工程朕亦不忍因万年吉祥之事。将伊等骈首就戮。是以于法无可贷之中。稍宽一线。成文、李如枚、延福、著加恩免其予勾。其双保等四犯、充当瓦作监督公同侵蚀银三千余两。其中本有因公支用。亦有私肥入己。因该犯等并无帐目可稽。无从分析。是以并赃问拟。较之成文等、罪状又觉稍轻。双保、尚玉相、海绍、诗蒙额、并著加恩免其予勾。以示朕执法持平之至意。此旨另录一道。存贮上书房仍通谕知之。　　

○又谕、吏部议驳、广兴奏请满洲科道郎中一体截取一摺。满洲郎中截取之事。前经两次钦奉高宗纯皇帝降旨饬谕。广兴既援引乾隆十七年暂行停止截取谕旨。则三十年正月闲续奉谕旨。岂有不知。乃于严饬吏部不准截取谕旨一道。竟未列入。此必系广兴因平日办事严刻。恐取怨者多。故为此奏。冀于旗员市惠。殊属非是。广兴著交部察议。习俗移人。即此可见。广兴平日甚属认真。近来渐不如前。亦随合见好矣。所有奏请将满洲科道郎中一体截取之处。著不准行。　　

○定内务府属官回避例。又谕、吏部议驳广兴奏内务府应行回避司员、与各部院司员对品调补、请旨饬令总管内务府大臣、遇有应行回避之员、即于七司三院三山各等处、酌核调发一摺。内务府属官。向例不行回避。原非引嫌杜敝□大之道。广兴所奏不为无见。然以内务府司员、与部院司员对调。于一切保送升转等事。亦多格碍难行。况雍正年闲、曾经遵旨议准、凡内务府属官、均用内务府人员。则与部院司员对调。尤与定例不符。兹吏部请将该侍郎所奏无庸置议。系属照例办理。惟议令该大臣自行酌核调拨。尚未妥协。此事著派军机大臣、会同外旗之总管内务府大臣广兴、阿明阿、和世泰、于内务府回避各员。即于三院三山等处公同签掣对调带领引见。以昭公允。嗣后内务府所属司员内。有升至总管内务府大臣者。如有应行回避亲族。亦著军机大臣、会同外旗之总管内务府大臣、照例办理。著为令。　　

○又谕、前因明俊、珠尔素、参奏镶白旗满洲佐领佛隆武、不敬公事、请行革职一摺。声叙未能明晰。当经降旨、令阮元查明具奏。兹阮元奏、询问明俊珠尔素、据覆称所参佛隆武不能敬事之处、实因接准部行钦奉上谕训饬八旗、遵即宣示各协领佐领等、令钞录一纸传谕兵丁知悉、讵佛隆武不即钞录、又春操阅射、佛隆武回称膀痛、及仍令与射、尚能发矢、其并非膀痛可知、是以参劾等语。前此经朕御制宗室训。宣示中外。在京宗室人员。即有钞录迟延之事。并未将承办之员。概行褫革。此案佛隆武亦不过咎止迟延。至其回称膀痛不能射箭。及令与射仍能发矢。核其情节。尚不至于革职。佛隆武著改为交部议处。　　

○蠲缓浙江仁和、钱塘、乌程、归安、德清、武康、石门、桐乡、长兴、嘉兴、秀水、海盐、十二县、被水灾民新旧额赋有差。及萧山县、牧地租课。并给乌程、归安、长兴、德清、武康、五县、贫民口粮。　　

○己未。谕内阁、长龄文孚奏、审明因病逗遛捏报之都司、定拟治罪一摺。此案都司于文瑶奉派护送回藏堪布。因患病不能乘骑。在于途中暂住调养现经查看尚未全愈。彼时自非捏饰逗遛。但堪布等被劫一事。该革员既未随同护送。辄敢捏称在彼带同官兵打仗夺包。希图冒功卸罪。实属胆大。该督等仅拟将该革员发往伊犁。所办尚轻。不足以示惩儆。于文瑶、著先在西宁地方枷号两个月示众。俟满日再发往伊犁效力赎罪。　　

○庚申。谕内阁、吴熊光奏、＜口英＞咭唎国夷船、尚在澳门挨延观望情形一摺。吴熊光身任封圻重寄。接据禀报。早应驰赴该处躬亲督办。乃任其登岸住守两月有余。及接奉严旨。仍不即时亲往设法驱逐。又未将派委何员、及如何筹办之法。详悉具奏。是吴熊光平日因循废弛。祇知养尊处优。全不以海疆为重。大负委任。吴熊光著传旨严行申饬。先降为二品顶带。拔去花翎。仍交部严加议处。用宗薄惩。　　

○谕军机大臣等、吴熊光奏、＜口英＞咭唎夷兵进入澳门。占据炮台。已有旨将永保调任广东巡抚。本日据吴熊光五百里奏报＜口英＞咭唎夷人现在情形。仍系一派空言。并未能将该夷人逐去。亦未见有调度。看来吴熊光一味软弱。全不可靠。永保接奉此旨。即著昼夜加紧驰赴广东。径赴澳门督办。朕专派永保前往。即系钦差。永保到省后。且无庸接管巡抚印务。惟专心办理此事。谕知该夷人等、以尔等此次擅自带兵进澳。占据炮台。大属冒昧。原应立加惩办。姑念尔国向来臣事天朝。尚为恭顺。是以不肯遽事剿除。现在大皇帝派我前来督办。业将水陆各路官兵调集若干。如果敛兵早退。将来尚可准令贸易。傥迟回观望。即当统领大兵。分路剿捕。尔等不但身被诛夷。并将来永远不准朝贡贸易。中国物产富饶。岂藉尔等区区货物。尔等慎勿自贻后悔。如此义正词严。剀切晓谕。该夷人能早退去。固属甚善。如必须示以兵威。其应如何酌筹调遣。已谕知吴熊光不得掣肘。永保当悉心经理。一面调派。一面速行驰奏。　　

○辛酉。上诣奉先殿寿皇殿行礼。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十三年。戊辰。十一月。壬戌朔。　　

○癸亥。谕内阁、本日户部奏议覆陕甘总督长龄恳请拨银采买仓粮估拨备用一摺。现已依议行矣。甘省兵粮与河东各属仓贮、均关紧要。自应豫为筹备。以供支用。惟是外省地方官、往往藉买补为名。假手胥吏。科派闾阎。自将所领价银私肥已橐。该上司又不认真稽察。以致多有扰累。而于仓贮仍无实济。是不可不严为申禁。此次甘省采买。著长龄晓谕各属、遵照奏定章程。公平购买。并专派道府大员、密为查访。务使仓归实贮。帑不虚糜。如仍有不肖官吏侵蚀舞敝□大情事。即行参办。毋稍徇隐。　　

○缓徵江西南昌、新建、丰城、进贤、鄱阳、余干、星子、建昌、德安、九县、水灾本年额赋。并南昌、新建、进贤、鄱阳、德安、五县、应还耔种口粮。　　

○甲子。遣官祭先医之神。　　

○谕内阁、御史邹家燮奏、庶常分派各馆纂书、请旨停止一摺。所奏非是。庶吉士分派各馆充当纂校等官。历科皆有。并非始自近年。原以庶吉士初入词垣。正须究心学问。于馆书得效编摩。乃其本业。即如现在文颖馆恭辑圣制诗文、及朕所制各集。并本朝臣工著作之炳烺可观者。而增修全唐文。卷轴繁富。均可藉资探讨。用广见闻。且仅橐笔编校。并非如大考试差等事、得以仰邀＜闲＞擢者可比。而新派之协修甚多。尚无公费。庶吉士祇列编检之末。亦不致有躁进躐等之虞。况编检等官、现充馆务者居多。若如该御史所奏、将庶吉士彻去。尽行改派授职编检各员。亦属窒碍难行。所奏著无庸议。　　

○上以冬至祀天于圜丘。自是日始。斋戒三日。　　

○丙寅。上诣南郊斋宫斋宿。　　

○谕内阁、各省分发候补道府人员。有田特旨拣发者。有由报捐签掣者。其人数之多寡。年分之久暂。以及才具之贤否。俱无从知悉。自应详加甄核。免致滥竽。著交吏部议定章程。酌分年限。令该督抚等详加试看。将分发各该省道府若干员、才具是否堪胜外任。分别繁＜闲＞奏闻。以凭稽核。其有才具实在平庸、难期胜任者。即据实奏明。毋稍徇隐。或应行降补。或改用闲曹。候旨敕部议覆施行。　　

○丁卯。冬至。祀天于圜丘。上亲诣行礼。　　

○诣慈宁宫寿康宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○停次日朝贺。　　

○赏八旗兵丁一月钱粮。　　

○戊辰。上御乾清门听政。　　

○以武备院卿苏冲阿、为内阁学士。兼礼部侍郎衔。　　

○己巳。闽浙总督可林保奏、福建正考官翰林院侍讲学士陈嵩庆、不能约束家丁。致毙人命。下部严议。寻议革职。得旨、加恩赏给编修。　　

○缓徵黑龙江齐齐哈尔贫民旧借口粮。　　

