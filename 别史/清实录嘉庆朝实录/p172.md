<!-- { "loadSidebar": true } -->
○谕军机大臣等、自邪匪滋事以来。剿办已及五载。总无蒇事之日。近据各路奏报、贼匪仍复东奔西窜。官兵虽随处追击。总不能遏其去路。归并一处。聚而歼洗。看来年内蒇功之说。又成虚愿。推原其故。总因带兵大员及各督抚等、仍存此疆彼界之见。祇将贼匪驱逼出境。即为尽职。并不协力会剿。以致川陕楚三省窜匪。出彼入此。来往自如。即被一路防堵官兵剿败杀贼虽多。而前无拦截。后无追蹑。沿途裹胁。又成大股。仍与未经剿杀者无异。似此辗转奔逐。年复一年。何时始能剿尽亦断无如此追逐即能成功之理。是堵之一字。亟须实力办理。从前降旨令伊等各在本境堵剿。原因彼时股数甚多。不得不各顾疆界以专责成。嗣经官兵节次剿杀。各股贼匪。统计不过万余。而奔窜地方。亦仅在川陕楚三省边界。伊等正当无分畛域。或并力合剿。或互相策应以期一鼓歼除。乃彼此推诿观望。人各一心。并不会筹协剿。使贼匪得以纷纷四窜。其势又将散漫。譬诸行围。必须面面兜合。渐逼渐紧。方能有获。若四散驱逐。即终日而不得一禽。此事之显而易见者。伊等宁不计及耶。办贼之法。不外剿堵抚三者。而均以兵饷为要。现在各路征兵。不下十万。军威不为不盛。而所需饷银。朕不待伊等奏请。无不豫为筹拨。源源接济。即如陕省南山内伍逆余匪。所剩不过二百余人。而官兵现在万余。不啻多至数十倍。尚未见搜剿净尽。若似此办贼。即百万雄兵。亦复何益。伊等尚得藉口于兵力不足乎。至各路军营。若果因饷项不继。致有掣肘。则朕先认过。军机大臣不能先事豫筹尤难辞咎。朕岂肯令伊等稍有缺乏。致误事机。断不必以此为虑。且朕之宵旰焦廑者。盖贼匪一日不除。则百姓多遭一日惨杀。生灵荼毒。村落为墟。言念及此。朕实寝食俱废。伊等尚不思激厉愧勉。同心敌忾耶。此时东面有倭什布、长龄、西面有长麟、庆成、南面有德楞泰、勒保、北面有额勒登保、杨遇春等。总须四面严堵。彼此通盘筹画。联络声势。协力以堵为剿。即在川陕楚边界。将各股窜匪悉数歼擒。方为不负委任。大功告成。八人同受厚恩。是朕昕夕代汝等默祷于天之至愿。即万不得已。亦祇许将陕楚之贼逼归四川。剿办易于得手。断不许令四川之贼窜往陕楚。即如德楞泰昨奏、因杨陈李等逆有东趋之势。德楞泰即自西北而东。绕出贼前迎截。伊既知贼匪不可令其东窜陕境。即应遏其去路。奋力剿尽。何以任其东趋。始行绕道抄截而蓝黄白线号内之冉添士、王思茂、及樊人杰之子。本由川省窜往湖北。嗣后由湖北窜回川省。今又从川省逸入陕境。复图合窜入甘。此即德楞泰勒保。不能截住川省大股贼匪之明证。任四吃逆贼。由楚假途入陕。蜀地弁兵。所办何事。今仅将杨李陈等小股截回。于事何益耶。总之贼匪聚则易剿。散则难办。兵力合则厚集。分则见单。伊等接奉此旨后。若再不同心合力。速将各路贼匪悉数扫除。延至明春。青苗在地。贼匪仍得掠食饱扬。又稽蒇事。军法具在。朕亦惟有将伊等按律治罪。此亦伊等自贻伊戚。实不愿国家有此事。惟在伊等勉图赎罪迅奏肤功。勿负朕谆谆教诫也。将此传谕各路军营带兵大员。四川陕甘。湖北。各督抚知之。　　

○辛亥。睿亲王淳颖发引。遣御前侍卫公丰绅济伦、往代奠送。　　

○长龄奏、军营出力员弁。赏同知萧与洁、副将朱士奉、都司姜元祥、千总唐盛高、花翎、骁骑校果兴阿等、蓝翎。余升擢有差。　　

○壬子。谕内阁、给事中萧芝奏、敬陈天道以励臣工一摺。初阅之似必有所见。及细加披览。其立意祇在明年释服后。应饬禁百官。毋得私宅演戏宴会一节。而于天时人事。国计民生。仍未晓畅言之。其所称去年九月闻雷。实有其事。而今岁春闲雨泽愆期。麦收稍减。朕于四月闲。虔诚步祷大社。幸降时霖夏至恭祀方泽。升配礼成。仰荷昊慈考佑。大霈甘膏。秋收仍获丰稔。迨甫交冬令。即得有渥雪。现阅两月有余。未见祥霙续降。朕心深为焦廑。无时不斋心默祷上帝。冀蒙惠我黎元。至于剿办教匪。将近五年。尤朕所宵旰悬切者。徵兵调饷。无非欲除逆安良。节次所拨军需。皆系动支帑项。从不肯丝毫有累闾阎。即本年伯麟奏、晋省富户有乐输之事。因其踊跃急公。情词谆切。除酌量赏收外。余仍按数给还。复恐各省督抚有藉词助饷扰累地方者。曾严行饬禁。并告诫诸臣。不得言利。节降谕旨甚明。再该给事中所称采买仓谷一节。更与军需无涉。各州县遇有赈济平粜等事动用后。一值丰收之年。自应采买足额。其毙在州县胥役。派买勒索。亦早经降旨通行饬禁。惟在各督抚饬属实力奉行。而采买之事。实不可废。至朕躬行节俭。为天下先。一切服御。无不概从省约。此朕本性如此。在廷诸臣所共见共闻者。若臣工等私宅宴会。沉湎酣歌。本干例禁。岂时际昇平。遽可稍萌侈汰。傥如该给事中所奏、俟秦蜀楚百姓疮痍平复后。仍缘周蜡汉酺之义。与众偕乐。是不过欲目前暂从俭约。仍启将来纷华靡丽之渐。转非所以敦古处而正风俗。朕惟有与内外诸臣。永守黜华崇俭之实。以期比户可封。渐臻上理。将此通谕知之。　　

○癸丑。赏江南等省乡试年老诸生汪步南等二百五十三名、举人副榜有差。　　

○赏八旗兵丁一月钱粮。　　

○甲寅。孝惠章皇后忌辰。遣官祭孝东陵。　　

○谕内阁、铁保条奏、明年盛京办差。应行禁革各事宜一摺。所奏甚属可嘉。实应严禁。据称裁革馈送扈从官员土宜一条。昨已降旨严行饬禁。并令该将军等不准呈进土物。及官员等毋许沿途勒索供应。晋昌等自当实力奉行。其请令随从各员至盛京时。不准笃占民房。仍归各营住宿一条各衙门扈跸人员。俱有差使。若令其俱归各营住宿。相离较远。诸多未便。惟当严饬地方官。不得豫备铺垫饭食等项。致滋扰累。至所称修道拏车二节。盛京跸路所经。向来原有御道旧址。只须镶垫平整。原毋庸另筑新道。分外加高昨经降旨。准将修缉桥梁道路之费。照例开销。又各员需用车马。出关后。或因长途疲乏。不能不临期更换。但应照时价雇用。不得指称官差。妄拏民闲车辆。此二节。著交总理行营王大臣。并管理向导处大臣议奏。　　

○又谕、倭什布奏、驰抵竹山、筹剿徐添德股匪。并布置郧西边防情形一摺。据称徐添德一股。由平利属之南坪柳树垭。逃至白沙河等处。经倭什布分派将弁。竭力剿截贼匪由钉钯沟窜入。已至王家山。并探得高三马五。已折窜至蔺河口东向等语。楚省竹溪竹山一带。系倭什布在彼督率防堵。节据该抚奏称分派兵勇。扼要严防何以又何徐添德一股窜入楚境。可见前此实力防堵之语。皆系一派诳言。前经加恩将该抚赏给四品顶带。今又任徐添德窜入。无能至此。实属大负委任。倭什布。仍著革去顶带。暂留巡抚之任以观后效。　　

○又谕、本日额勒登保奏、冉学胜、张掌柜、樊人杰、王四虎、王帼贤、冉添泗、等股贼匪。经杨遇春等连日追剿。冉学胜等已过江口。有出旧县关之信。相距西安蓝田不远。又据倭什布奏、徐添德已窜入楚境各等语。樊人杰等股贼匪。即系黄白蓝线股内之贼。前此由楚窜入川境。德楞泰、勒保、曾奏明赴川东一带截剿。乃伊二人并未上紧剿办。任此数股贼匪。假道窜陕而德楞泰初一日奏到之摺。但称兜截杨开第、陈朝观、李炳等股贼匪回川。黄白蓝线等股。竟全不提及。显系将此数股大队贼众。纵入陕省。避难就易。藉称杨开第等需兵剿办。以掩饰其不行入陕之咎。德楞泰一等子。本应斥革。姑念今春在嘉陵江以西。剿贼尚为出力。著加恩降为一等男。稍示薄惩。勒保前经赏给二品顶带。亦著降为四品顶带。暂留川督之任。以观后效。　　

○谕军机大臣等、楚省防堵事宜。屡经姜晟奏称、前赴二竹地方筹办。今贼匪来去自如。其言全不足信。且闻书麟将到。伊即回省办理交伐。欲赴直隶新任。竟置湖北军务于不问。其居心亦属苍滑。现在书麟自必前赴军营督剿。不能到省。姜晟既回至武昌。所有军火粮饷事宜。即著姜晟、率同孙玉庭、妥协办理。俟湖北军务完竣。再赴新任。将此传谕知之。　　

○拨山东江西藩库银各二十万两。解往湖北。以备军需。　　

○缓徵湖北被贼滋扰之襄阳、宜城、南漳、保康、巴东、荆门、钟祥、均、谷城、郧、郧西、当阳、远安、房、竹山、竹溪、东湖、归、兴山、十九州县、武昌、荆州、荆左、荆右、襄阳、五卫、新旧额赋。　　

○缓徵陕西被贼滋扰之宁羌、洋、城固、西乡、白河、商、雒南、山阳、八州县、本年额赋。　　

○乙卯、以乾清门侍卫隆福、为哈密办事大臣。赏护军参领麒麟保、副都统衔。为哈密帮办大臣。　　

○丙辰。上诣大高殿行礼。　　

○庆成奏报、剿老渔坝贼匪。赏委参领都尔博、游击吴亨衍、花翎。委骁骑校扎兰保等、蓝翎。　　

○丁巳。以故阿噜科尔沁贝勒阿尔达什第子多尔济帕勒玛、土默特贝勒衮布多尔济子达什布木济纳、各袭爵。　　

○以歼首逆杨开第齐国谟功。晋一等男参赞大臣德楞泰、三等子爵。赏四川总督勒保、三品顶带。　　

○户部议准、署广东巡抚瑚图礼疏报、开平、恩平、二县。开垦地四顷六十亩。照例升科。从之。　　

○戊午。湖南按察使百龄奏、密请裁汰有名无实之长夫。节省经费。得旨、承平日久。生齿日繁。站夫之设。原以闲款养闲人。否则又添无数游手好闲之辈。设若尽行裁汰。一应差役。皆须临时雇觅人夫扛擡。若遇穷乡僻壤一时难觅多人。岂不误事。惟应以实严查。不准伪指姓名。虚申簿籍等毙。斯为正办。况据汝所奏、即行裁汰一省。所省仅万余金。合之天下。所省不过十余万金。而每省又添无营运之人二千余名。合之天下。即有数万失业之人。朕岂蔪此十余万金。忍令数万人失业乎。况前明因裁驿卒。流为大害。殷鉴非遥。岂可踵其覆辙耶。此事断不可行。本应明发此奏、治汝之罪因汝前次条奏多有可采。是以不即宣露。密谕汝知之。十二月初十日灯下谕百龄。寻奏陈感悚下悃。批、当言则言。不当言而言、谓之莠言。人君择言行政。最为难事。汝系敢言者。以此训汝。望汝详审进言。有裨国政。勉之。　　

○己未。旌表守正捐躯山西太原县民李宗幅妻原氏。直隶临榆县民杨雨女杨氏。　　

○户部议准、署广东巡抚瑚图礼疏报、新宁、三水、开平、香山、恩平、五县、开垦水田七顷六十七亩有奇。照例升科。从之。　　

