<!-- { "loadSidebar": true } -->
○又谕、范建丰等奏、哈萨克公阿第勒、差人携带羊只、前来喀什噶尔贸易一摺。哈萨克在伊犁等处贸易。向有一定处所。惟乾隆三十三年。哈萨克曾到喀什噶尔、携带牛马贸易一次。迄今已历四十年。今阿第勒因办理婚嫁等事。需用布匹甚多。差人前来购办。经过伊斯里克卡伦。未经阻止。该参赞等因其既已前来。不便即行驱逐。当遵照乾隆年闲旧例。派委官员定价。代为经理。伊等无利可获。即自求将牲畜带回。该参赞等复派人护送出境。沿途安静。所办尚是。至另片奏伊斯里克卡伦侍卫百升、未经查明禀报、竟将哈萨克来人放入、现已记过停升等语。失之太轻。边疆要地。设立卡伦。原为稽查出入。百升在彼守卡。职有专司。今于哈萨克遣人贸易。并不查验来历。禀报参赞。听候指示。辄行放入卡伦。若似此漫不经心。设有奸宄混迹。亦将听其潜入乎。百升著革职。发往伊犁作为马甲当差。三年后察其勤惰。著该将军再行具奏。所有卡伦侍卫员缺。著交领侍卫内大臣、将记名人员按名奏派。　　

○旌表守正捐躯河南通许县民祁建宁妻张氏。　　

○是日。驻跸常山峪行宫。　　

○乙酉。谕内阁、朕本日召见散秩大臣宗室奕颢、成秀、敬叙、三人。询以前所颁御制宗室训一篇。曾否敬阅。伊等竟皆茫然不知。又宗室公布兰泰、本日未经召见。令军机大臣传旨询问。据称亦未见过。实出意想之外。朕因宗室内近多不自检束之人。而管理宗室之王贝勒等、又不能尽心劝诲。深恐积习流而不止。用是剀切教导。著为宗室训一篇。并不于文字求工。祇取其语句易晓。使人人皆可领略以代面命耳提。管理宗室王贝勒等、于敬阅此文后。自应向宗室等一一传告。乃宣示业已多日。而宗室内如奕颢等数人、皆系现任大员。尚未得见。则其余闲散宗室未经知悉。更不待言安望其提撕警觉、使人人身体力行乎。管理宗室王贝勒、及各族长学长等、于朕训迪宗室之苦心。全不仰体甚属非是著传旨严行申饬。并著王贝勒等、即将宗室训普行传示。俾众共知。如经此次申谕。尚不传知周遍。再经朕面询。仍复有如奕颢等数人之茫然不知者。必将管理宗室王贝勒等、治以应得之咎。再本日御制谕宗人府诸王贝勒诗一首。著将朱笔发交仪亲王成亲王阅看。并令和韵。　　

○是日。驻跸喀喇河屯行宫。　　

○丙戌。上至热河诣文庙瞻礼。关帝庙城隍庙拈香。　　

○诣永佑寺行礼。　　

○谕内阁、据长麟等奏请将石门外穿堂之东西坎窗、毋庸糊纸改用铜幪外面雨搭朝卷暮放、俾得透风、似潮气不致内扑、可稍期乾洁等语。穿堂坎窗改用铜幪。外用雨搭朝卷暮放。俾郁蒸之气。得以透风。则石门内外、可期乾洁。应即照长麟等所议办理。至第四层石门内、右边微潮之石一块。或系石性不坚。易致浸润。此时亦不便剔换。著禄康等到工后。传谕多庆于本年冬至二阿哥诣祭时。派令内监敬启木门。将石上微湿之处。揩拭洁净。并用高梯高凳。将铜槛湿浆各痕、一律拂拭乾洁。俟来年七月二阿哥诣祭。覆加查勘。是否仍有潮湿痕迹。再为定夺。　　

○又谕、仪亲王成亲王奏议处庆郡王永璘、请罚郡王俸十年、并请彻出恩赏当铺一摺。此次庆郡王永璘、奉派前往祭陵。辄私入桃花寺行宫游玩。迨传旨询问。又不据实陈明。咎有应得本当照议惩处。但念其经军机大臣遵旨询问。正在愧悔交迫之际。一时未将叫开角门、及在庙门外吃饭各情节说出。伊已自认糊涂。其吃饭时仅在阶下。而顺路进至行宫。祇于院内观玩。旋即退回。并未敢擅开殿门。且桃花寺行宫。与昆明湖切近园籞、稍有区别。永璘私入游玩。较之从前果郡王永瑹私至昆明湖恣意画船箫鼓之事。究属有闲。昨已降旨将伊退出内廷行走。以闲散王随围。并将原赏园屋一并彻回。所有仪亲王等将永璘议以罚郡王俸十年之处。著加恩改罚郡王俸四年。不准查抵。其从前赏给伊当铺一座。亦著无庸彻出。经此次训诫之后。永璘宜倍知感愧。加意检束。事事小心。无负朕教诲成全至意。　　

○赏跸路经过各处修建桥座文武官员纪录二次。绿营兵丁半月钱粮。　　

○赏修建喀喇河屯滦河桥梁满营弁兵半月钱粮。　　

○赏热河绿营兵丁一月钱粮。　　

○缓徵河南安阳、汤阴、内黄三县被水村庄新旧额赋。　　

○是日。驻跸避暑山庄。至八月戊申皆如之。　　

○丁亥。调甘肃凉州镇总兵官吴廷刚、为陕西汉中镇总兵官。汉中镇总兵官马元为凉州镇总兵官。　　

○戊子。旌表守正捐躯河南襄城县民赵明妻靳氏。　　

○除江苏江宁县义冢地六亩有奇额赋。　　

○己丑。上御如意洲。赐扈从王、公、大臣、蒙古王、贝勒、贝子、公、额驸、台吉等食。并赏赉有差。　　

○谕内阁、长麟等奏、查明承办吉地工程各员、请旨分别治罪一摺。并开名单进呈。此项工程。现据查明地宫宝城、以及方城大殿配殿宫门朝房碑亭神厨库各工。自开工起、至完工止。均系双保、尚玉相、海绍、诗蒙额、四人充当监督。会同承办。其罪均列一等。双保等四人、现在已经革职。即交刑部核拟治罪。至另单所开七年至八年总办司员。于头停□□瓦瓦不能如式。其罪应列次等。所有告休员外郎福兴、德敏二员著革职。交刑部。同已经革职治罪之成文李如枚二人、均按其应得罪名、一体核拟。已经病故之主事保成、现在有无子嗣出仕当差。即著查明革退。其七年至八年管工大臣。范建丰、额勒布、富兰、三员。罪应再次一等。伊三人先经革职发遣。著刑部再按其应得罪名、一并核议具奏。汪承霈现已病故。著将伊子汪本申所赏荫生革去。福敏泰有无子嗣出仕当差。亦著一并查明革退。其另单所开二年至六年管工各员。既据查明其管工在未盖头停以前。著从宽免其治罪。　　

○又谕、据邹炳泰宋镕参奏、直隶总督温承惠、于会商试署知县彭元英实授事宜、不候咨覆、遽行具题一摺。向例顺天府属官员。遇有升补事件。该督应与府尹公同核定。俟有回文始行具奏。今温承惠以永清县知县彭元英、试署二年期满。应请实授与顺天府衙门咨商。邹炳泰等因该令有未完地粮正银。与实授之例不符。曾经两次咨驳行查。该督自应俟会稿画回。再行具题。乃该督径行将彭元英题请实授。并将邹炳泰等衔名一并列入。实属专擅。温承惠著交部严加议处。寻议降三级调用。得旨、改为降四级从宽留任。　　

○庚寅。谕内阁、温承惠奏康家沟坝工、及果渠村被漫情形、请照例赔销一摺。康家沟漫工。本应著落承办之员、照例赔出。但本年六月内雨水较大。河流骤涨。水势高于坝埝一尺有余。系由坝顶漫过。况其坝身并未走动。迨淹浸几及两月。始渐冲刷。现在勘明坝根仍属稳固。是当时办理尚无草率偷减情敝□大。其果渠村被淹地方、情形亦同。承办各员。咎均可原。所有应赔银两。均著加恩免其著赔。　　

○辛卯。谕内阁、军机大臣会同行在刑部奏、审讯仙鹤林等、分别定拟一摺。此案仙鹤林以提督大员。于庆育皇孙。本应递摺陈贺。伊因素不通晓文义。令营书郭裕昆代拟摺稿。恐未妥协。随差人转烦已革知府薛淇酌改。维时薛淇适因感患暑病。未能阅看。交幕友石先几改拟。石先几遂摘用郭裕昆原底数语。并摭拾陈言。愆成一稿。仙鹤林即照缮拜发。是摺内疵谬之处。业经讯明系用石先几改拟摺稿。石先几、著照拟杖一百徒三年。仙鹤林、于自行陈奏事件。并不详加检点。致多谬妄。其咎较重。本应照拟发遣。姑念伊从前屡经带兵打仗。身受重伤。著有微劳。著加恩免其发往乌噜木齐。仍与石先几一律问拟满徒。　　

○谕军机大臣等、阿林保奏、蔡朱二逆贼情、及现饬舟师分路剿捕缘由一摺。据称蔡逆由粤洋窜回、本系坐大乌艇船、旋又换坐白底船、其船头船尾、插有红白及粉红三色旗号、今止留红旗一面等语。茫茫巨浸。此信未必甚确。现在该逆大小匪船。虽有三四十只。但周国泰孙大刚、两帮兵船。共有五十余号。较之贼船为多。足敷剿办刻下既探明该逆北窜山□俞山一带外洋。著即饬令跟踪紧蹑。务将该逆歼擒。不可稍有松劲。如果该逆被追紧急。逃窜入浙闽省舟师。自当紧蹑前往。仍著阮元先行札饬温州、黄岩、定海三镇总兵。在于浙洋严密防备。仍一面探听确信。俟蔡逆窜近。该抚即亲自驰往海口、督饬办理。将接济杜绝净尽。催令三镇官兵、合力追剿。以期收两面夹攻之效。至所称蔡逆前在越南夷洋、与该处夷人彼此交易、以银钱货物换给水米菜蔬、以为日用等语想该国王阮福映未必知情。事属已往可无庸议。阿林保惟当严饬内地海口各文武、小心巡防。认真堵截。勿使水米火药等件、稍有透漏至朱濆匪船、现有由台洋窜向铜山之信。并著饬知许松年实力截剿。勿任与蔡逆勾结为要。将此谕令知之。　　

○命已革江苏按察使遇昌、以六部主事用。　　

○予浙江故大学士梁国治、入祀乡贤祠。从巡抚阮元等请也。　　

○广西定罗司土巡检徐能文、缘事革退。以其子典章袭职。　　

○壬辰。谕内阁、递达庆等奏、粮船现由康家沟行走、恐涉浅阻请敕令总督温承惠转饬该管河道、随时多集人夫、赶紧挑挖、其需费之处、可否筹款动支、以利漕运等语。张家湾正河淤阻。粮艘由康家沟行走。目今尚形畅顺。惟重船尚有二十四帮未经到坝。现距霜降不远。傥或水落沙停。其上游流水沟一带。又如上年浅阻。所关非细。自应豫为筹备。但如摺内所称、仅诿之漕运员弁、用板刮沙。此在沙浅之处。一二船只闲有停滞。或可藉以推动。设遇联帮阻滞。闲段淤积。岂能恃此集事。必应随时多集人夫、上紧挑挖使之一律加深。重空各船、方能行走顺利。前已有旨。专派达庆、蒋予蒲督同道员陈凤翔、胡钰禄宁、三人实力经理。本日又特＜闲＞派长麟、不时赴通督率妥办。所有挑淤挖浅之事。即交长麟达庆蒋予蒲三人、督同该道员等设法办理温承惠远在保定。不必再由该督会筹。如果道员陈凤翔等三人、办理妥速。将重空各船挽运无误。即著长麟等据实保奏。设伊等经理不妥。稍有贻误。亦著长麟等径行参奏。分别劝惩。其所需挑挖各费。并准其筹款动支。　　

○给安徽潜山、怀宁、霍山、和、全椒、五州县、被水灾民一月口粮。并缓徵新旧额赋。　　

