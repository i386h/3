<!-- { "loadSidebar": true } -->
○辛巳。甄录贤良后裔。谕内阁、朕恭阅皇考高宗纯皇帝实录。乾隆三年八月。钦奉谕旨。贤良大臣之子孙。已登仕箱者固多。其中或有不能自振。渐就零落之人。亦属可悯。除现在入祠大臣之子孙。有文官七品以上、武官五品以上、已经录用。无庸查奏外。如子孙并无仕宦。或有品级而甚属卑微者。著该部行文各旗都统。及直省督抚。查系嫡裔。择其品行才质。可以造就者。给咨送部带领引见。酌量加恩。仰见皇考奖励前劳。有加无已。钦惟皇祖建立贤良祠。实为千古旷典。皇考复念其后裔。恩意有加。迄今已阅六十余年。朕钦诵圣谟。缅怀笃棐。凡宣劳佐治之大臣。曾入贤良祠者。其子孙或未登仕籍。或品级卑微。著该部行查八旗都统、及各该督抚等、遵照旧例。详悉查明送部引见。以示朕念旧加恩至意。　　

○又谕、前据胡季堂奏、请将河南省之内黄县改归直隶管辖。所有该县地丁钱粮。归于直省。其漕运事宜。仍交河南粮道办理一摺。已交部臣核议施行矣。兹据吴熊光奏称。河南全漕皆在内黄楚旺地方受兑。若改归直隶不特恐误兑运。并虑稽察难周等语。胡季堂请将内黄改归直隶之意。原为便于缉捕起见。但前此巨盗张标。在内黄窝藏。本系豫省地方官失于查察。该犯于豫省本境内。并未闻有劫盗之案。其屡次纠夥行劫。乃多在直隶地界上年经朕访闻。密谕胡季堂上紧查拏。该督因系河南直隶交界地方。即不免存推诿畏难之见。因循不办。以致酿成长新店肆劫钜案。虽经胡季堂派员往拏。究系河南官役在彼帮同。始将积年巨盗张标。擒获歼毙。是查察奸宄。惟在地方官认真缉捕。不在纷更定制。傥仍前玩忽。即改归直隶。亦复何益。且钱粮漕务。分为两省办理既多牵掣。于体制亦有不合。恭查雍正三年。皇祖曾以直隶内黄等县。为河南漕粮运道所经隔省呼应不灵。令将内黄三县。分隶彰德卫辉。迄今内黄楚旺水次。遵行已久。受兑挽运。均无贻误。俱各相安。吴熊光所奏、皆系实在情形。又与前旨相符。著照所请。将内黄一县。照旧归于河南管辖。不必再议更张。其俗名三不管地方。亦仍交内黄管理。以专责成。至该处为三省交界。吴熊光务当饬令该县实力查察。勿令奸宄潜滋。其交界之直隶、山东、等处。著胡季堂、蒋兆奎、各饬所属严密巡缉。毋得稍存畛域之见。其漕运一切事宜。仍照旧例行。　　

○谕军机大臣等、前此贼匪偷渡嘉陵江西岸后。赖有潼河为之拦阻。贼匪不能四窜。节次降旨。令魁伦严密防堵。使贼匪东扼嘉陵江。西阻潼河。自投绝地。可期一鼓扑灭。并以此系魁伦生死关头。谆谆训谕、至再至三。昨因德楞泰连获胜仗。擒获首逆。而魁伦防守潼河。尚能持以镇静。稍有微劳。加恩将魁伦以三品顶带。仍留总督本任。其不能防守嘉陵江之罪。即以此示惩。不必交部严议。讵料魁伦竟无造化。不能承恩。又任贼匪窜过潼河。其罪甚重。朕不能曲加宽宥。上年额勒登保因川贼窜至甘境。带兵赴剿。将川北剿贼之事。交与魁伦。交代时。如自揣不能胜任。即应留额勒登保在彼。或奏明另派他人接手。乃竟欣然乐从。直任不辞。而接办以后。复在达州逗遛八日。致贼匪从容径渡。虽防守嘉陵江乡勇。查系福宁所彻。但魁伦系本省总督。于防堵事宜。漫无觉察。不能妥为布置。致川四完善地方。遭贼蹂躏。已属罪无可逭。今又任听贼匪窜过潼河。情罪重大。魁伦即著革职拏问。前因川西贼匪。已被德楞在节次痛剿。道逆已擒。即可办竣。是以令勒保带兵前赴川北。今贼匪又窜过潼河。甚关紧要。魁伦业已罢斥治罪。四川总督。一时简放乏人。德楞泰虽打仗奋勇。但办理地方事务。非其所能。勒保已加恩授为提督。著仍以四品顶带、实授提督。暂署四川总督事务。并将魁伦、交与勒保严加审讯。按律定拟。具奏后、不必解京。著即派委妥员。解赴成都省城。交与先福、董教增监禁候旨。至贼匪在太和镇上游八里之王家嘴。踹滩渡河。该处防守文武。系属何员。不可不查明严加惩办。查出后、即将该员弁一面据实参奏。一面革职锁拏。严行定罪。亦解往成都监禁候旨。所有嘉陵江以西之贼。责成德楞泰剿办。潼河以西之贼。责成勒保剿办。其川北地方零星贼匪。著勒保与德楞泰会商。派令镇将。酌带兵力前往剿除。将此各传谕知之。　　

○又谕、楚北窜匪。现聚房县保康一带。又分窜宜城郧县所属地方。其陕省贼匪。亦由山阳。折向洵阳西窜。并有大股窜入洋县地方。即略阳境内。亦有贼股出没。是豫省西南两路。在在均关紧要。至川省贼匪。虽现距豫省边境尚远。而山路多歧。贼踪无定。豫省卢淅一带。尤不可不加意严防。著吴熊光。随时察探情形。督率完颜岱等、在襄江一带。严密巡查。并令田永秱等、于西连陕境地方。确探贼踪所向。扼要防守。川省可为前车之鉴。地方官往往疏懈于贼远之时。不可不知也。　　

○又谕、楚省窜匪尚多。倭什布节次所奏、未为确实。松筠现因患病。不能带兵截剿。奏请来京。业已准行。所有湖北剿贼之事。专交明亮督办。其防堵卡隘。并拦截贼匪等事。交倭什布办理。明亮。著加恩授为蓝翎侍卫领队大臣。楚省军务一切情形。俱著随时奏报列衔在倭什布之前。　　

○旌恤遇贼捐躯湖北宜都县民张发瑶等、十八名口。如例。　　

○旌表守正被戕湖北黄陂县民项开秀妻潘氏。　　

○壬午。谕内阁、傅森等奏、查审琳宁等办理裁革番役一案。请将琳宁交部议处。宝源革职等语。琳宁于该处。所设番役。奉旨裁革后。即追缴印票。按名革除。其现在出差者。亦饬令回省陆续革退。尚非竟置不办。至裁革后。尚有番役在外滋事。索诈钱文。皆由琳宁年老。精神不能周到。致被协领等从中朦蔽。其咎止于失察。琳宁著交部议处。并著傅森等、传知琳宁、令其即行来京候旨。宝源、系盛京礼部侍郎。番役人等非其管辖。乃倡议欲行留用。并作为无稽之谈。将从前侍郎得罪将军。曾经参奏获谴。告知瑚图灵阿、意图恐吓。并妄称前任府丞刘跃云有衙署被盗之事。据云误听传闻。刘跃云前任奉天府丞。并未被盗。不过上年冬闲。曾有窃匪穵窗钩出旧衣一案。朕在京即已稔知。岂有宝源近在同城。转不知其详。乃藉词支饰。其本意总以番役必不可裁。不但阿附琳宁。并欲在协领额伦泰、安平、二人前见好且琳宁平日尚非骄傲之人。宝源已如此附会迎合。设非琳宁者比。其阿意曲从。更当若何。宝源卑鄙无耻。小人之尤。著照议革职。即令回旗闭门思咎。永不叙用。　　

○谕军机大臣等、本日据穆克登额奏、盛京奉天府所属地方粮价雨水情形。仅缮写汉字摺具奏、向来盛京具奏此等事件。均用满汉合璧奏摺。乃为不可忘本起见。用意甚深。理宜永远遵行。岂可任意更改。穆克登额甫经到任。未能深悉。尚属可原。恩明在任已经数月。岂得诿为不知旧制。此必恩明率意更改。穆克登额随同具奏。著寄谕傅森、详细查明。若系恩明任意更改。现在傅森在彼审办恩明家人马姓太监等妄行滋事之案。即可将此一并参奏。　　

○又谕、自办理军务数年以来。各路拨发部库银两。已不下七千余万。上年朕亲政以后。又拨给银一千余万。通计不下万万。而各路带兵大员等、惟事东追西逐。带兵者既不认真剿杀。守土者又不实力防堵。一任贼匪辗转奔窜。日久稽诛。似此因循玩误。即再有六七千万饷银发给。伊等亦不过坐食虚糜。贼匪何日得平。朕近闻由甘窜回陕境之贼。时往时来。肆行滋扰。东则黄牛铺。草凉驿。五星台等处。屋宇被焚。居民戕害者。相望于道。西则九子沟。瓦房坝。陈仓沟等处。亦多焚掠。贼匪均有五六七千人。每日报马数十。搜山捉人。裹粮抢商。山中居民。分投奔散。伤心惨目。有不忍言。而各路官兵。并未追捕。一任贼匪盘踞山岔险要。饷运文报、以及商旅。皆有梗阻。其带兵官员。惟以兵勇俱系凑集。不便以少击众。藉词推诿。以致有贼处无兵。有兵处无贼。额勒登保。身为经略。陕甘川楚剿贼之事。皆伊统辖。著额勒登保、将各路防守大员。如王文雄、柯藩、额勒亨额、爱星阿、刘之仁、观祥、索费英阿、扎勒杭阿、长春、庆溥等、查明现系防守何处。如地当要隘。不能分身。自当仍留防守。如并非必不可离之地。即将该镇将等、调赴经略大营。派令剿贼。如有虚言推却。不听调度者。即令传旨锁拏。解京正法。朕廑念军务。宵旰焦切。虽梦寐之闲。无不时萦怀抱。即如昨日戌初。递到台布摺报、朕当加披阅。直至戌末始毕。若军营带兵大员。皆能体朕之劳心焦思。认真筹画。岂有不能将贼匪办竣之理。兹特再行明白申谕经略额勒登保、参赞那彦成、总督长麟、巡抚台布等、将陕甘剿贼之事。通盘筹画。必须如何布置。何时始能办竣。为一举成功之计。办贼无过兵饷二端。此时各省所调官兵。为数不少。若有须添兵力。远省则缓不济急。自不如即在本省多募乡勇。以资协助。伊等若以添募乡勇。必须多添饷项。亦无可吝惜。与其迁延时日而费多。不如并力一举而费省。著额勒登保、那彦成等、接奉此旨。自定限期。并将每日在何处剿办何股贼匪。及在途日行若干里。因何事停住。开具节略。随报具奏。　　

○又谕、吴熊光奏、查明豫省各官扣缴养廉。以充军饷。将该省历任巡抚司道各府州县。分别银数。开单进呈。豫省从前被贼处所。地方官不能认真防守。固属咎有应得。若因此扣及现任各官养廉。安知不以被累藉口。暗肆侵贪。于地方吏治。大有关系。且豫省年来一切防守。尚为周密。有功无过。朕又安忍令现任巡抚两司措银充饷乎。以防守严密有功无过之省分大小官员。尽令措银充饷。川陕甘楚之省分大小官员。岂尽查抄治罪耶。是朕除邪救民之举。反成掊克聚敛之虐政矣。现据单内所开银数。共四十五万三千余两。军务度支。国家已不惜数千万帑金。又岂藉此区区缴项充饷乎。此一事。吴熊光竟无庸办理。原摺单俱著发还。不必存留。将此谕令知之。　　

○以都察院左副都御史赓音布、为盛京礼部侍郎。　　

○拨部库银五十万两。解往陕西。以备军需。　　

○缓徵甘肃被贼滋扰之清水、平凉、华亭、静宁、盐茶、固原、隆德、洮、安定、会宁、泾、崇信、灵台、镇原、文、十五厅州县、并庄浪县丞所属、本年额赋。　　

