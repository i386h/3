<!-- { "loadSidebar": true } -->
○谕军机大臣等、吴熊光奏派文武员弁、驻劄要隘地方、严查接济一摺所办非是。据称粤东海道绵亘四千里港汊纷歧州县官均有地方公事、佐杂等又呼应不灵、深恐禁止接济等事照应未周、请于吴川遂溪文昌等县属各地方盗匪出没之所、添派武职驻守、现拟派总兵樊雄楚等、各带兵一二三百名不等分投严密防堵除有民房庙宇可以租赁居住外、其人烟稀少之处、应相度形势、搭盖土寮、俾资栖止、每兵日给口粮银五分千把一员日给银八分等语。广东洋盗充斥自应严杜接济。以清盗源。但须平日不动声色。认真讲求。方为实心任事。今吴熊光等接奉前旨并不详细熟筹。辄纷纷调派官兵分投防堵。岂不骇人观听。据称各处海口。系盗匪出没之区。地方文员查办。既不足恃。不得不倚藉兵力。吴熊光自当熟筹妥办。或责令各营就现有之兵。加意操演。认真巡逻。或于兵少之区。酌量移营安设控制。皆无不可。若当此无事之际。忽派兵分拨各处。往来檄调。实属张皇谚云。贼如篦。兵如剃。岂可令其闲住良民家中。坐索衣食甚至不法之事。亦恐不免。非徒无益而有害转增滋扰。实非政体。亟应停派另筹良法至所议派委试。用同知通判知县等员、往各处严密稽查于拏获大夥一二起后。据实保奏即本管官亦宽免处分。仍请奖擢。并于月给委员银三两之外。宽为酌给。事皆可行。著照所奏办理。将此谕令知之。　　

○是日。驻跸桃花寺行宫。　　

○乙巳。祭先蚕之神。皇后亲诣行礼。　　

○以二等侍卫庆成、为直隶马兰镇总兵官。兼总管内务府大臣。　　

○是日。驻跸白涧行宫。　　

○丙午。清明节。遣官祭永陵。福陵。昭陵。昭西陵。孝陵。孝东陵。景陵。泰陵。　　

○命皇次子旻宁祭泰东陵。　　

○遣官祭裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○西安将军德楞泰奏、请于西安城守营、及抚标左右二营、守兵五百五十名内、酌改步兵四百名。从之。　　

○是日。驻跸烟郊行宫。　　

○丁未。孝贤纯皇后忌辰。遣官祭裕陵。　　

○谕内阁、向来行营地方。如有金刃伤人者。被伤之人限内身死。问拟斩决。如伤经平复。发往伊犁给驻防官兵为奴。因思寻常谋杀案件。伤人至死者系斩监候。入于情实。伤而未死者。系绞监候。亦入情实。行营地方遇有此等案件。自应加重办理以示惩儆。今例内所载行营伤人至死者。由斩候加至斩决。至于伤而未死者。无论谋故斗殴均一概问拟发遣。转觉疏纵凶手。例意殊未允协。且行营伤人之案。其情节本不专系斗殴。而旧例所载行营金刃伤人。系在斗殴条下。并无谋故专条。甚属疏漏。且由斩决降等即为发遣。轻重未免悬殊。应另行分别酌拟以昭详慎。再行营驻跸处所本与宫禁无异。自应以地面之远近分罪名之轻重。向来刑部例文、止载太监在紫禁城内外持金刃自伤者分别斩决斩候而于常人并未议及。至行营地面。远近不同其在卡外者原可照常例办理。若在卡内及管辖声音帐房以内均应逐层分析定罪著交刑部将行营处所斗殴谋故已死未死等案及紫禁城内伤人自伤之案。如何分别酌拟详定例文务使情罪皆各允当。勿致畸重畸轻将来引用时庶免枉纵俟议上候朕酌定编入则例。寻议新例二条一行营地方管辖声音帐房以内谋故杀人及斗殴金刃杀人者拟斩立决谋杀人伤而不死及斗殴手足他物杀人者拟绞立决金刃伤人者发伊犁给驻防官兵为奴。金刃自伤及手足他物伤人者杖一百流三千里若在管辖声音帐房以外卡伦门以内、谋故杀人及斗殴金刃杀人者亦拟斩立决谋杀人伤而不死、及斗殴手足他物杀人者、拟绞监候。入于情实金刃伤人者、杖一百流三千里。金刃自伤及手足他物伤人者杖一百徒三年。以上除死罪外犯该遣罪以下者俱先行。插箭随营示众其在卡伦门以外谋故斗殴杀伤人及自伤者、均照常律办理一、除太监在紫禁城内外持金刃自伤、分别斩决监候仍照旧例办理外如常人在各处当差、及各官跟役、并内务府各项人役苑户钦工匠役等。在紫禁城内暨圆明园大宫门大东大西大北等门、及西厂等处地方、并各处内围墙以内谋故杀人及斗殴金刃杀人者拟斩立决。谋杀人伤而不死及斗殴手足他物杀人者拟绞立决金刃伤人者发伊犁给驻防官兵为奴金刃自伤及手足他物伤人者杖一百流三千里。若在紫禁城午门以外、大清门以内、暨圆明园大宫门大东大西大北等门以外、鹿角木以内、谋故杀人及斗殴金刃杀人者、拟斩立决。谋杀人伤而不死、及斗殴手足他物杀人者、拟绞监候。入于情实。金刃伤人者、杖一百流三千里。金刃自伤及手足他物伤人者、杖一百徒三年。以上除死罪外。犯该遣罪以下者。俱枷号三个月。再行发配。其东安西安地安等门以内、及圆明园鹿角木并各内围墙以外、谋故斗殴杀伤人及自伤者、均照常律办理。不得滥引此例。从之。　　

○行在兵部议处参领忠杰失察护军舒灵持刀伤人一案。得旨、此案护军舒灵、于进班时持刀伤人。该参领忠杰、并未能严行管束。实属咎有应得。行在兵部仅议以罚俸六个月、未免过轻。镶白旗护军参领忠杰、著实降一级调用。嗣后行营兵丁、有似此在卡内持刀伤人者。该管官即照此例议处。　　

○是日。驻跸旧衙门行宫。　　

○戊申。上诣永慕寺行礼。　　

○军机大臣等覆奏、审拟舒灵扎伤护军校窝星额一案。得旨、此案舒灵因闻无据之言。遂疑以为污蔑其妻出自窝星额之口。辄蓄意将窝星额致死。且敢于行宫切近处所持刀逞凶。尤为可恶。自应依谋杀人伤而未死律先拟绞候。仍按行营定例、将舒灵先行插箭游营一日示众。再交京刑部监禁。如被伤之人、限内因伤身死、即照例斩决。若伤不至死即依拟绞候。入于本年秋审情实。统俟窝星额养伤保辜限满。再行分别办理。　　

○大学士会同礼部议覆、两江总督铁保等奏、江西万载县土棚考试情形。称雍正九年旧例、江西棚民入籍考试童生、满五十人以上、取进一名、百人以上二名、二百人以上三名、最多以四名为率、取进以后、岁科两考帮补廪增及选拔挨贡科举、均照本籍生员之例办理、土籍从无争执。迨乾隆二十八年、前任学臣周煌、以各属棚民应考、为数无多、奏请归入土籍考试。惟万载县棚童较多、经抚臣汤聘、议以各县既裁、未便独留、因而勉强从事、自此告讦之案、殆无虚岁、万载县土籍童生、约计一千数百名、学额止有十二名、加以裁去棚额、复占土额、土额愈觉减少、自合额后、棚民滋生愈多、至嘉庆六七等年、每届取进五六名不等、棚民占额既多、则土民入学愈少、虽经加增额数、合额如故、枪冒难防、土民终不能实受其益、以致讦讼不休、确察舆情、必须仍复分额、庶可永杜讼端、所有万载县棚童十一年分应试者二百七十余名、照例应取四名、即以恩加文童四名、武童一名、作为棚童额缺、其考试帮补廪增选拔挨贡并稽察枪冒等事、悉遵旧例、毋庸别为更改、江西各县棚民、有人数过多者、均照现定章程咨部办理等语。查直省学额。原有另设客籍之例。现据该督等奏请仍复雍正九年定例分额取进之处。应如所请。即以嘉庆十年议增之文童四名武童一名。作为棚童定额考试时于卷面注明客籍字样。毋庸与土籍十二名合取。如有报捐贡监职衔者。亦一体注明客籍。以免牵混。从之。　　

○是日。驻跸新衙门行宫。　　

○己酉。谕内阁、赛冲阿奏请分别修造台湾哨船并称近年官兵出洋捕盗、每因船只低小、难以仰攻、应请酌量变通等语。台湾战哨各船。攸关缉捕。与其多造小船。徒糜工料。莫若酌改大船。俾资得力。著将应行造补梭船十七只裁汰。改造二丈三四尺梁头大船八只。其应小修之善字号船只。屡经驾捕。损动过多。并著照大修例价办理。以便出洋捕盗之用。余俱著照所请行。至台湾班满换回内渡官兵、在洋遭风淹毙漂没至二百六十余员名之多。情殊可悯。著加恩照例恤赏。　　

○赏跸路经过看守各行宫弁兵半月钱粮。　　

○是日。驻跸黄新庄行宫。　　

○庚戌。驻跸涿州行宫。　　

○辛亥。谕内阁、玉德奏、覆讯卡伦侍卫巴哈在回庄搜查布噜特被回子逞凶殴打一案、另行分别拟办一摺。此案前据范建丰审办到时朕稔知巴哈平日不安本分。饮酒滋事。恐范建丰原审情节未确。特交玉德覆讯。兹据玉德奏称、巴哈委系前此看见巴瓦产妻女年纪少艾、希图叫来一同饮酒、因萨木萨克叫唤不至、嗔其藏匿辱骂、致被萨木萨克殴打等语。其为渔色滋事。果不出朕所料。除萨木萨克肆殴官长至十二伤之多逞凶不法、已即处绞示惩外。巴哈身系职官。先与回子回妇饮酒。已属卑鄙不堪。又因渔色滋事。尤为罔顾廉耻。著于枷号三个月后。再行重责四十板。发往伊犁充当折磨苦差。以昭炯戒。其余均照所拟完结。至摺内称、范建丰前此所取供词、与现在情节多有不符、系章京等取供不明、请将伊与章京达灵阿等分别议处等语。范建丰审办此案。并不研讯情节。辄据章京等所取之供入奏。办理草率。著同章京达灵阿、张观、一并交部议处。　　

○是日。驻跸紫泉行宫。　　

○壬子。免跸路经过各州县及天津府属十一年以前积欠额赋。并直隶通省十一年以前积欠额赋十分之二。　　

○是日。驻跸赵北口行宫。　　

○癸丑。命减直隶军流以下人犯罪。　　

○是日。驻跸泰堡庄行宫。　　

○甲寅。赏河兵一月钱粮。是日。驻跸左格庄行宫。　　

○乙卯。赏直隶办差兵丁一月钱粮。　　

○是日驻跸台头行宫。　　

○丙辰。礼部以宗室会试中额请。得旨、取中四名。　　

○江南河道总督戴均元、因病解任。以副总河徐端、为河道总督。赏西宁办事大臣那彦成、三品顶带。为江南副总河。通政使司副使文孚、副都统衔。为西宁办事大臣。　　

○是日。驻跸扬芬港行宫。　　

○丁巳。谕内阁、朕此次巡幸淀津。各处行宫座落。现俱一律整齐。足资憩顿。但向来一经旋跸。地方官以为差务已过。不甚经心。虽有看守之人。有名无实。以致日久渗湿圯坏。甚至窗棂门牖等件。亦多缺失不全。再遇应用之时。又需大为葺治。物力殊觉可惜。且各处行宫座落。多系曾经动帑营办者。尤应加意保护。所有此次临莅淀津经朕驻跸处所。著于回銮后。俱交该督责成各该地方官将本处行宫座落。认真照料。毋任稍有缺损。以昭慎重。　　

