<!-- { "loadSidebar": true } -->
○谕内阁、前于嘉庆十六年特降上□日在伊逊崖口内建立敦仁镇远山神庙。每岁举行秋狝大典。进东哨门时。朕必亲诣拈香。仰承灵佑。风日暄和。诸臻顺吉。因思西哨门与东哨门闲岁经由。崖内未曾建立神祠。无由升香展敬著派庆溥常显、哈隆阿、于布克崖口内数里。相度平坦地址。建立山神庙一区。其规制及春秋致祭礼仪。悉仿照东崖口之式。一律办理。于明岁竣工。朕临幸木兰。再进西哨门时。躬亲瞻礼。用备明禋。　　

○又谕、新例蒙古王公台吉射获牲兽。二品以上人员准其在朕前跪献。三品以下人员俱交杭爱处。惟御前行走之蒙古王公等、每日随扈行围。实属奋勉。伊等之胞弟胞侄亲生子孙。均著加恩不拘品级。准其在朕前跪献牲兽。余照例行。　　

○又谕、海康现已讯明十八年八月、曾经逆犯刘得山将九月十五日起事、业已将伊算入、林清事成、给伊大官职之言向告、伊当即应允。该犯身系宗室。乃不为大清国之臣子。甘受叛逆官职。狂悖已极。庆遥经海康将滋事日期告知。约令入夥。亦即应允。并于九月十四日至海康家候信。海康庆遥。厥罪维均。著曹振镛等即将该二犯按律定拟。庆丰仅经庆遥将九月十五日街上有人打抢之言向告。并未明露逆谋。现又到官自首。将助逆各犯。全行捕获。审明办理。其罪尚可末减。著照例减等治罪。晋隆、敬徵、屏翰、前以海康等仅止入教豫知逆情。是以降上□日祇将晋隆等革职。仍留四品顶带。并充总族长族长。现审明海康竟欲受逆贼林清官职。庆遥亦甘心入夥。与曹纶情罪相同。失察曹纶之禄康。前经发往盛京。该总族长族长等、均应照禄康之例惩处。姑念晋隆系总辖之员。且伊母年老。其兄晋昌、又远任伊犁将军。晋隆著革去四品顶带总族长。免其发往盛京。即令在家侍养伊母。敬徵、屏翰、俱著革去四品顶带总族长族长。发往盛京。在宗室营房内居住。其家属听其带往。所遗总族长族长额缺。著宗人府另行拣选具奏。　　

○是日。驻跸齐尔博库口御营。　　

○己亥。上行围。　　

○谕内阁、长龄奏徒罪官犯、在配脱逃拒捕、拏获审拟一摺。官员犯罪。即与常犯无异。近多瞻徇情面。仍以官员相待。不加约束。以致肆行无忌。此案徒犯刘晋、胆敢在配脱逃。并恃强持刀拚命。迨解回原配。又复私行出境。可恶已极。刘晋著先在犯事地方枷号三个月。满日发往伊犁。充当苦差以示惩儆。主守陈凤因刘晋系属官犯。并不阻止。著杖八十。折责革役。其失察之专管各员。著交部照例议处。　　

○是日。驻跸森吉图御营。　　

○庚子。上行围。　　

○留京王大臣庄亲王绵课等奏、严讯巡城官吏得赃、并城门领卖放米石出城、审明定拟。得上□日、此案已革吏目朱学斐、因派查铺户米囤、起意索诈。将并未逾额米石。先行封禁。串通凑钱打点。怂恿已革巡城御史伊绵泰萧镇分受多赃。伊绵泰、萧镇、均罪拟缳首。朱学斐首先起意。尤为罪魁。岂得以计赃数少为解。且制钱一百四十余千亦已逾贯。乃仅将该犯拟发黑龙江。实属轻纵。朱学斐著改为绞监候。与伊绵泰、萧镇、均入于本年朝审情实。速缮招册。于初五日具奏。留京王大臣、刑部堂官、拟罪轻重失伦。俱著交部议处。所有案内各犯罪名。除朱学斐伊绵泰萧镇三名外。余著军机大臣、会同行在刑部核议具奏。　　

○是日。驻跸案巴究沟口御营。翼日如之。　　

○辛丑。上行围。　　

○颁御制训管理宗人府王公及诸族长文。曰、予曾著宗室训于应为之事。三复告戒。不待言矣。前训又曰、若问予不应为之事。则一二不肖子弟自知。予实不忍言也。诸王思予不忍言之意。谅必动心矣。然向所不忍言之事。不过酗酒斗殴淫邪放荡耳。盖天潢一派。万枝同本。何忍言我宗人竟为下流之事。此所以不忍言也。孰意又有大不忍言之事。又下流之不若矣。然百顷嘉禾。难免几茎稂莠。千群骐骥。岂无一二驽骀。我宗族中从未有若辈之丧心病狂至于如此。非我族类。何必抱愧负疚乎。若祇知事后空谈。曷若修平时实政。管理宗人府之王公族长。知养而不知教。知因循而不知策励。知回护弥缝而不知流患贻害。诚能父教子。兄教弟。有过必惩。绝无瞻顾。何致出此败类耶。王公族长。皆朕所命。王公族长不能尽心教导。皆朕不知人之愆。愿王公族长免朕之过愆。弼朕之政治。自今伊始。各矢天良。诚心教训。庶副朕齐家治国之本怀。实有厚望焉。　　

○谕军机大臣等、朕亲制训管理宗人府王公及诸族长文一篇。著发交宗人府王公等阅看。即令繙书房繙译清文进呈后。刊刻清汉合璧。颁发诸宗室一体恭阅。务令家喻户晓。朕笃念宗支。常怀同源共本之思。教诲成全。惟愿人人皆为良善。但日理万几。安能人人耳提面命。所望诸王公族长代为化导。该王公族长等与诸宗室谊同一体。不当视教诲为国事。直应视为家事。凡同辈者皆视为兄弟。卑幼者俱视为子侄。平日勉以正义。杜其非心。使于纲常名教之大者、了然于胸。人性本善。况派衍天潢。岂有甘心从恶之理。若视同涂人。不屑教诲。至于恶迹已著。转为之掩饰弥缝。使为恶者以为虽有不善。莫敢过问。则贻患甚大。爱之实所以害之也。诸王公族长等、其仰体朕意。尽心牖迪。广为宣扬。俾各宗室等渐仁摩义。咸知振作自新。非惟不敢干犯名义。即寻常匪僻之事。亦相戒而不为。实我国家之大幸焉。将此谕令知之。　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百三十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十二年。丁丑。九月。壬寅朔。上行围。　　

○是日。驻跸乌兰哈达南御营。　　

○癸卯。上行围。　　

○谕内阁、纳尔松阿奏、请将拏获抢劫蒙古牲畜番贼之扎萨克台吉、赏加职衔一摺。此次扎萨克台吉恩克巴雅尔。闻邻旗报有果洛克番贼抢劫牲畜。即带兵追往。杀毙番贼二名。活捉一名。将牲畜全数夺回。交失主认领。尚属奋勉。惟所获贼人无多。若遽赏加职衔。未免过优。恩克巴雅尔、著赏戴花翎。如该台吉曾经得有花翎。即著赏加一级。照例咨报理藩院。　　

○是日。驻跸伊逊河东御营。　　

○甲辰。上行围。　　

○谕内阁、此次围场拏获偷牲贼犯多名。昨据哈隆阿面奏、系翼长富明于朕进西哨门时。虑及东哨门官兵稀少。恐巡缉不周。豫派乌尔衮泰等带领兵丁前往查拏。尚属留心。富明著加恩赏换花翎。获犯之防御乌尔衮泰、著赏戴蓝翎。并加一级。领催常和、著赏给银二两。兵丁三十一名。著每人赏给银一两。俱由广储司动用。嗣后每遇朕进东哨门时。著该总管等豫行派员在西哨门巡查。进西哨门时亦如之。著为令。　　

○是日。驻跸布敦御营。　　

○乙巳。上行围。　　

○是日。驻跸六道河御营。　　

○丙午。赐蒙古王、贝勒、贝子、公、额驸、台吉等食。　　

○谕内阁、每年由盛京、吉林、黑龙江、官员兵丁内。拣派善猎人员三十名随扈进哨。射猎牲兽。原恐伊等技艺渐至生疏。是以令其随围演习。惟黑龙江之索伦、达呼尔等、技艺本能娴熟。且在该处亦时常习猎。若每次派善猎人员照例前来。路途遥远。恐伊等未免糜费。著交该将军特依顺保、嗣后将随围之黑龙江善射人员三十名。裁减一半。其余习围人等亦应酌减。以节兵力。至盛京吉林应来随围人等、著照旧拣派。　　

○又谕、据庆溥等面奏、防御乌尔衮泰、曾于十八年闲在北哨门红桩外拏获周万春等三犯偷买木植一案。交承德府审讯。其二犯陆续监毙。将周万春解省覆审。该犯在省翻供。经臬司瑺弼关提乌尔衮泰赴省质讯。著方受畴即派员将周万春解交刑部。乌尔衮泰著解任、交庆溥同全案卷宗一并解送刑部。秉公审办。如乌尔衮泰系属诬良。照例治以应得之罪。若周万春偷买木植属实。又复狡供翻异。即行加等治罪。　　

○赏看守黄土坎等七处行宫弁兵半月钱粮。　　

○是日。驻跸张三营行宫。　　

○丁未。旌表守正捐躯山东聊城县民妇李赫氏。　　

○命五城于冬春二季设厂煮赈。　　

○是日。驻跸波罗河屯行宫。　　

○戊申。谕内阁、御史周鸣銮奏、请饬禁随围员弁、先行进城、在署官员、擅离职守一摺。随扈文武官员。理应住宿行营。各供职事。若于回銮前期。距京较近地方。先行进城。殊失黾勉奉公之义。著行在文武各衙门堂官、通行晓谕所属官员、严禁先期进城。如有于南石槽汤山等处私自潜回者、该堂官查出指名参处。至在京各部院司员。日有应办事件。何得出京远迎堂官。致旷职守。如有故违禁令者、亦著该堂官指名参奏。傥徇隐不举。别经发觉。定将该堂官一并惩处。　　

○是日。驻跸中关行宫。　　

○己酉。上诣永佑寺行礼。　　

○谕内阁、御史熊墀奏、请互相稽查各城门偷运米石出城一摺。老米稄米。私运回漕。本干例禁。全在各城门实力稽查。其敝□大自绝。步军统领顺天府五城、俱应随时随地。查拏究办。凡有奏事之责者。如查有赃证确据。亦均可据实举发。若如该御史所奏。专令此三衙门互相稽查。转启交通推诿之敝□大。嗣后著步军统领顺天府五城一体认真查禁。如所属官吏有包庇纵放情敝□大。该管上司勿稍回护。严参重惩。则奸商积蠹。自无所施其伎俩矣。　　

○给陕西吴堡县、被雹村庄一月口粮。并缓徵新旧额赋。　　

○是日。驻跸避暑山庄。至壬子皆如之。　　

○庚戌。土尔扈特郡王巴特玛乌巴什、因病休致。以其子纳木扎尔车登、袭爵。　　

○以兵部右侍郎曹师曾、知武举。内阁学士吴其彦、为武会试正考官。詹事府少詹事汪润之、为副考官。　　

○旌表守正被戕四川新繁县民黄宝宽女黄氏。　　

○辛亥。遣官祭历代帝王庙。　　

