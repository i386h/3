<!-- { "loadSidebar": true } -->
○庚申。谕内阁、额勒登保奏、军营随征各员。请借支养廉一节。各将弁等从征日久。添补衣履。自当分别借支养廉。俾各用度充裕。此系朕因时届严寒。是以准行。此后不得援以为例。其支项于各该员本任省分扣还归款。　　

○又谕、奏事批本二处官员。俱在内廷行走。多系循分供职。嗣后遇京察年分。所有实缺各员。著由本衙门注考。列为二等、至繙书房提调、繙译官、京察、遵照旧例。概由管理繙书房大臣注考。　　

○谕军机大臣等、额勒登保、率同扎克塔尔、将樊人杰一股贼匪截向西南。而冉学胜一股。现经纶布春。汪启等、由镇安蹑踪而进。额勒登保饬令在商雒边界。并力截剿。毋稍迟缓。至所称将各股贼匪逼归荆襄地方。定可一鼓扫荡一节。断不可行。宜昌荆襄汉阳等处。宽广数千余里。多系繁庶之区。若令贼匪窜往。则戕害生灵。裹胁日众。即有大江。亦不能阻隔。焉有让贼以完善地方。再图逼剿之理。又所称请令各省道府州县等官。分派数员。至川陕楚协办结寨团勇事宜。亦属非是。该员等从他省调往。于道路民情。岂能熟谙。必至呼应不灵。徒劳无益。朕盼望蒇功。日深焦切。额勒登保务当先将冉樊等逆剿办净尽。即万不得已。亦当与高马等逆驱令入川。断不可令贼窜入楚豫。将此传谕知之。　　

○辛酉。谕军机大臣等、本年十月以来。未经续得雪泽。直隶。山东。濒水地方甚多。恐蝻子潜生。不可不先事豫防。著传谕该督抚等、劝谕居民。于近水低洼处所。豫为搜掘。俾不致滋生害稼。而无业贫民。亦可将掘得蝻子。交官换易银米。藉资糊口。此事祇须地方官晓谕民人。自行搜掘。不必差派吏胥。转致纷扰滋事。　　

○壬戌。以故一等信勇公富锐侄安宁、三等男德宁子庆明、一等男范建中子范树廷、三等男高垣子高维钟、一等公阿迪斯子那彦柱、一等公隆兴子祥敏、一等男李瑞增子孝顺阿、各袭爵。　　

○乙丑。谕军机大臣等、琉球国正使向必显等、现已到闽。若令守候多时。殊非体恤远人之道。且该国王欲令使臣于明春到京。原为七年朝正。得以随班行礼。今朕明年释服后。即应御殿。该使臣到京后。自可随班行礼。何必迟至次年。著玉德传知该使臣。并派员伴送。令于明年四月十五日以前到京。俾不致久于旅馆。并可早遂其瞻觐之忱。至护送册封正副使之署游击陈瑞芳。在琉球病故。该国王备葬费五百两。表奏请旨。已足将恭顺之意。何必复有赠遗。及其子孙。所有另备银两。自不应再为收受。著玉德一并谕知该使臣可也。　　

○以故二等公致福子吉祥保、袭爵。　　

○予四川阵亡总兵官王凯、祭葬世职。如提督例。谥勇壮。　　

○予四川阵亡已革总兵官富森布、祭葬世职。　　

○予贵州广西阵亡守备江鳞、把总庞得佩、外委毛上锦、武生胡国勋、祭葬加等。世职如例。把总杨溥、马河图、外委张旵宇、马上刚、伤亡千总赵联甲、祭葬世职、兵丁海阔等八百三十七名、赏恤如例。　　

○旌表守正捐躯山西绛州民张挨盛妻赵氏。　　

○丙寅。上御乾清门听政。　　

○谕内阁、昨据惠龄奏、刑部议驳莒州民人。陈怀仁殴伤尹祜身死一案。该州府司原拟绞罪。系该抚驳饬改拟满徒。自请议处。又据阮元奏、刑部议驳仙居县民林道恺刃伤张锡宽。林谷印刃伤张太松各身死一案。该府县因原谋林日青监毙。照例拟抵。将下手之犯并请减流。经署臬司张映玑、错拟一减一抵。禀明该抚、奏请议处。以上二案。均系上司不肯诿过属员。自任处分。但各省审办案件。如果属员按律办理。并无错误。上司率行改拟。其失出失入处分。自不应卸过于人。如属员本已错拟罪名。该管上司。惟恐该员一经部议。或致降黜。遂代为承认。自请处分。而督抚两司等、均属大员。部议处分上时。朕往往加恩。从宽留任。其原拟之州县。转得置身事外。是该上司外博担当之誉。而阴遂其包庇之私。非所以昭核实。嗣后著刑部遇有驳饬改正之案。即检查该府州县原详。据实核办。如原详本无错误。经上司饬驳。其错拟罪名之咎。自应将该上司议处。若原详未奉饬驳。该上司代为承当。不但将原拟之员仍按例处分。定将该管上司照徇庇例严议。将此通谕知之。　　

○谕军机大臣等、朕思各路派防兵丁。与其空闲株守。莫若令原管将弁操练娴熟。悉成劲旅。俟贼匪窜近。即令奋力迎敌。跟踪紧蹑。此路追兵所不及之处。又有他路接剿。是防兵皆可作剿兵之用。再贼匪伎俩。总在随处裹掠。惟在地方百姓。认真团勇筑堡。保护室家。该督抚应劝谕居民。收众志成城之效。将此谕令知之。　　

○丁卯。谕军机大臣等、前因川境贼氛已远。是以谕令德楞泰带兵赴陕。今陕省贼股。又分路折窜川境德楞泰应仍在川省督剿。俟将次剿净。再赴邻省协剿。赴陕赴楚。相机办理。朕亦不为遥制。再此时已近岁除。朕昼夜焦劳。且在二十七月之内。更复何心度岁。即德楞泰。勒保。剿办贼匪。亦自不因年节。稍有松懈。但贼匪无知。此时节届新年。或群聚为乐人心涣散。德楞泰等转不妨阳为度岁。示之以隙。仍密探贼股如有懈纵之处。即带兵奋击。亦未始非出奇制贼之一策也。将此谕令知之。　　

○戊辰。谕军机大臣等、冉学胜等股贼匪。窜近武关。经额勒登保派令杨遇春等、冲寒冒雪。叠次剿杀多名。紧顾东面。使贼匪不能逼近豫楚边界。实属不辞劳瘁。兹赏给额勒登保御书福字。祝经略与员弁兵民等、共迓春禧。大功速蒇。又赏给额勒登保墨刻御制邪教说一分。俾伊等共知朕意。祇诛叛逆乱民。其诵习经文。安分守法者。断不肯稍事株连也。将此谕令知之。　　

○又谕、防江之事。有庆成在彼督率。长麟自应于西南一带卡隘。周历巡防。况冉学胜等截向西窜。或窜近同、西、凤、一带。所关非细。省城止有台斐音一人。长麟亦当相机兼顾。至温承惠系陕省藩司。在平利安康驻劄。著长麟酌量。若无需该员在彼。即令回省办事。再甘肃省城仅有姜开阳一人藩司广厚。现在何处。何以未见长麟提及。岂任其日久在边境闲住乎。将此传谕知之。　　

○己巳。谕内阁、户部奏、详议徵收正赋钱粮一摺。地丁钱粮。乃国家正供。原应年清年款。岂容任意拖欠。乃近年以来。经徵各员概事因循。积欠至数千万之多。此岂尽实欠在民。总缘州县官以完作欠。挪新掩旧。恃有完过六分以上之例。批解过半。即可列入带徵。藉免离任。而督抚等遇有经徵不及五分之属员。又复辗转调署。为之规避处分。以致不肖官吏无所忌惮。实为恶习。朕惠爱黎元。蠲赈动逾钜万。节经降旨。毋得加赋。以期藏富于民。即各省偶被偏灾。无不加恩按照分数。分别减免。并将乾隆六十年以前积欠。加恩普行豁免。小民具有天良。自无不踊跃输将之理。或偶有拖欠。亦何至递年积压。任催罔应。是地丁积欠。非由吏蚀。即系官侵。岂得概以民欠藉口。嗣后各督抚。务须严饬地方官尽收尽解。以期国课早完。闾阎无扰。即各省情形或有不同之处。亦应详加体察。斟酌办理。不得概以民欠列入带徵。仍前延玩。如有钱粮处分将届离任。辄行调署者。一经部臣查出。定将该督抚严议示儆。其嘉庆五年以前。各省带徵银两。亦著查明。督饬所属随正徵解。毋任日久悬宕。　　

○予陕西阵亡提督三等子王文雄、祭葬。谥壮节。　　

○予湖北阵亡游击马恺、都司张兆兴、把总韩宗琳、钟志茂、外委周泰、陕西阵亡都司来兴、把总王秉月、张应豹、赵承恩、外委马伏元、袁士龙、祭葬世职如例。兵丁王元福等二百七十一名、赏恤如例。　　

○是日。辛酉年立春。顺天府进土牛春山宝座。　　

○辛未。以祫祭太庙致斋。前期命皇次子旻宁诣孝淑皇后殡宫行岁暮祭礼。　　

○壬申。予故睿亲王淳颖、祭葬如例。谥曰恭。　　

○以故奉恩将军顺德子华宁、袭职。　　

○户部议准、云南巡抚初彭龄疏报、昆明、晋宁、陆凉、新兴、威远、会泽、镇沅、七州县开垦地六顷四十三亩有奇。照例升科。从之。　　

○癸酉。孝庄文皇后忌辰。遣官祭昭西陵。　　

○上诣慈宁宫寿康宫行礼。　　

○谕内阁、向来每遇大祀宿坛日期。随从执事大小官员。皆穿蟒袍一日。明岁上辛祈谷。朕于正月初三日宿坛。是日恭值皇考高宗纯皇帝二周年忌辰。例应素服。但郊坛大祀。典礼最重。朕于恭阅祝版时。仍照向例御龙袍龙褂。随侍官员。俱穿蟒袍补褂。到坛恭诣皇乾殿拈香。并应行省视各典礼。俱御龙袍貂褂。其随从及在坛内执事之大小官员。亦俱穿蟒袍。应穿貂褂者穿貂褂。应穿补褂者穿补褂。俟朕至斋宫后。大小官员俱不必穿蟒袍。仍穿貂褂补褂挂朝珠。是日坛外并不陈设卤簿大驾。所有坛外执事官员俱不必穿蟒袍。祇穿补褂挂朝珠。此外无执事之大小官员等。俱照例穿青褂。以昭诚敬而符礼制。　　

○上以岁暮祫祭太庙。自是日始。斋戒三日。　　

○甲戌。谕内阁、刑部议驳通政司副使广兴条奏、大宛两县命盗案件。请照营城之案一体解交刑部审理一摺。所驳甚是。朕向不识广兴。惟自上年亲政时。因伊所陈各奏章。闲有可采。是以派赴四川军营。专司粮饷。擢升内阁学士。兼管副都统。嗣伊在彼未能办理妥善。降为通政司副使。令其来京供职。到京复命。朕以广兴虽非言官。如有所见。谕令随时奏闻。乃伊在家无事。意想所及。闲隔数日。辄行陈奏、虽有可取之奏。而格碍难行者。亦不一而足。朕俱留中未发。即如请将大宛两县命盗案件。解交刑部审办一事。广兴奏上时。朕即以为断不可行。敕交刑部议奏、兹部臣议以向来办有旧章。轻议纷更。殊于政体有乖等语。适与朕意相符。刑部为刑名总汇。每年多办数十案。亦不见其纷繁。自国初以来。顺天府州县刑名。俱由该省各上司核定达部。遵行百有余年。今以大宛两县附近京畿。距省较远。其命盗案件。恐致往返纡回。即归部审办。此外如顺天府所属通州良乡等处。及永平宣化承德等府属。距京较近。距省较远者。岂亦归刑部办理乎。且刑钱并重。若刑名案件。不归该省臬司审解。概归刑部审结。则钱谷事务。亦可不由藩司核办。竟由州县自报户部。是以部臣而侵总督之职。似此漫无统辖。纷更我朝成法。实属不成事体。广兴著传旨申饬。嗣后如伊再有条奏、不得妄逞臆见。并将刑部议驳缘由。通谕知之。　　

○长龄奏报、擒剿瓦房口逆匪。得旨、赏赉。擢明亮二等侍卫。赏出力兵丁银五千两。　　

