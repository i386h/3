<!-- { "loadSidebar": true } -->
○己酉。谕军机大臣等、据叶观潮奏、黄沁厅武陟汛缕堤九堡、于初六日河水陡长、兼之沁水汇注、水高堤顶二三尺、缕堤九堡子堰、随筑随塌、该处向无埽工、堤身已刷宽一百余丈、幸距正河一千七百余丈、仅系滩水漫缺、并未分溜、其漫堤处所、东首及南面、黄河进水沟槽五道、西首沁河进水沟槽二道、赶将通黄沟槽堵断三道、余仍漏夜趱堵、可无掣溜之虞等语。前此黄水盛涨。黄河南岸漫堤。除兰仪两处掣溜外。其余过水沟槽甚多。兹因沁水汇注。武陟汛缕堤九堡又复漫缺。该处地当北岸上游。现虽不致掣溜。若一成漫口。河北地方又被淹浸。且下注卫河。有阻运道。吴璥等现在筹办兰仪漫口。其北岸武陟汛缕堤漫工。著即饬知叶观潮。专责成伊赶紧抢办。务期堵筑稳固。不致又成口门。俟工程完竣。可保无虞。叶观潮再赴南岸。将过水漫堤各小口。以次堵合。叶观潮务当奋勉办理。以赎咎愆。此时且暂免治罪。其兰仪大漫口。吴璥李鸿宾现在俱可到工。著遵照前上□日会同琦善妥办。并通筹全局、次第经理。无负委任。将此谕令知之。　　

○顺天府以宗室乡试中额请。得上□日、取中八名。　　

○改河南汝宁营所属商城汛守备、隶光州营。铸给关防。从巡抚琦善请也。　　

○壬子。世宗宪皇帝忌辰。遣官祭泰陵。上诣永佑寺行礼。　　

○癸丑。谕内阁、孙玉庭奏、织造延隆进京祝嘏、循例请委司库代理等语。向来江宁织造。每逢督运进京。适值总督防汛。关务即交司库代理。司库职分微小。代理关务。殊与体制未协。嗣后如遇该织造进京。总督不在省城。著将织造关防、及龙江关务、俱交江宁藩司就近代办。此次即著恒敏兼署。　　

○兵部奏、议处哈密办事大臣多山、可否仍留效力一摺。得上□日、本年回部王贝子及土司等、前来祝嘏。俱由内地驿站行走。多山独令博锡尔由草地行走。办理舛错。事关外藩朝觐。非寻常错误可比。多山、著实降四级。回京以六部主事用。　　

○谕军机大臣等、吴璥奏、行抵卫辉、因漫水阻隔、现在觅道赶赴工次、并请调江南淮海道张文浩、及丁忧道员严烺、赴豫襄办大工各一摺。卫辉府属境内、因黄沁漫水溢注。处处隔水。吴璥现在另觅道路前进。计此上□日到时。自已绕道渡至南岸。著即将南岸祥符中牟陈留等处漫堤小口。逐一查勘。即赶赴兰仪大工。详加相度。维时李鸿宾自亦驰抵工次。即会同筹商。绘图贴说、迅速由驿具奏。以慰廑注。至请调道员张文浩等赴豫办工。张文浩系现任道员。豫省大工紧要。已降上□日令孙玉庭等饬知该员。并带领丞倅佐杂各数员。速赴工次以资委用。至严烺一员。现在丁忧回籍。虽要工需人。亦何至少此一员、即不能集事。此端一开。恐丁忧人员。藉口夺情。殊与礼制有违。所奏不准行。将此谕令知之。　　

○又谕、陈若霖奏、嘉兴府知府钟崇俨、患病解任调理。另片声明嘉兴府地冲政繁、漕务紧要、恐初任人员不能谙悉、请于通省知府中拣员奏调、即以＜闲＞放之员补授所遗之缺等语。向来省会首府员缺紧要。应于通省知府内拣员调补。今嘉兴府系应请上□日＜闲＞放之缺。若亦拣员调补。转将＜闲＞放之员补授遗缺。此端一开。各省紧要之缺。皆以此为辞。未免纷更成例。所请不准行。嘉兴府知府员缺。已有上□日＜闲＞放。如果新任之员。试看一二年才不胜任。该抚奏请改补＜闲＞缺。或拣员与之对调。均无不可。将此谕令知之。　　

○命嗣后盛京户部官庄六品官缺出。三陵衙门笔帖式。准一体拣选。　　

○赏镶白旗蒙古参领福珠隆阿、头等侍卫。为哈密办事大臣。　　

○旌表守正被戕山西盂县生员赵凡受妻周氏。广东归善县民傅亚长女傅氏。守正捐躯直隶朝阳县民杜希传母韩氏。安徽阜阳县民张全节媳申氏。　　

○甲寅。上诣永佑寺行礼。　　

○赈河南滨河各州县、被水灾民。　　

○乙卯。上自避暑山庄回銮。　　

○诣文庙瞻礼。城隍庙拈香。　　

○谕内阁、刘镮之等奏、赈厂卿员、酌商变通事宜。并润德等奏、筹办粥厂情形各一摺。大兴县属岳家务佃子等村。俱因水深阻隔。被灾老幼妇女。不能赴厂领赈。该卿员督令地保赶紧搭桥。并饬赍持门牌给领赈米。刘镮之等酌筹折色散放。河流漫溢。水势汪洋。非有堤岸者可比。安能逐处造搭桥梁。自应酌量水势大小。或扎筏过渡。或将钱米设法运送。著该府尹等即查明水深道阻各村庄。分饬委员赍带赈银前往。按照奏定章程。分别五口以上四口以下折色放给。所有派办赈厂各卿员。一体督查。凡有情形似此者。均仿照办理。务令实惠均周。用副朕惠爱群黎至意。　　

○又谕、程国仁奏参臬司温承惠日益横恣事多窒碍一摺。温承惠在山东臬司任内。自以曾任督抚大员。不肯甘居人下。威福自擅。设立发审专局。调派现任州县久住省城。造言生事。树立党援。又令犯罪之人四出缉捕。所至吓诈。颇滋物议。种种恣意妄为。以致巡抚诸事棘手。本月黄河北岸堤工漫溢。曹县适当顶冲。程国仁正值入闱。以温承惠曾办河工。委令前往查办。温承惠答以此系藩司之事。若委伊往办。即刻告病。其情形尤为跋扈。温承惠前任直隶总督。身罹重罪。经朕弃瑕录用。内由郎中。外擢臬司。一闻黄河漫口。不待巡抚差委。即当自请前往。勉图自效。稍赎前愆。乃负气推诿。即此一事。断难轻恕。且其年已衰老。即罢斥亦无足惜。温承惠著即革职。饬令回籍。并不准来京逗遛。　　

○谕军机大臣等、吴璥奏、本年黄河水势异涨、为从来所未有、入豫境后访问舆论相同、俟到工后、查明各漫口有工无工、遵上□日据实参奏等语。本年黄河水势。虽较向年为大。若谓漫堤缺口。尽系无工处所。其谁信之。吴璥到工后。查明南北两岸大小各漫口。何处有工。何处无工。其有工处漫口。叶观潮总司河务。各处疏防。皆伊之咎。至厅汛员弁。系属何人。如何防护不力。俱逐一查明。指名参奏。严行惩办。如吴璥稍有回护瞻徇。经朕查出。必将吴璥惩处不贷。但不可因有此上□日。刻意搜求。将无工之处。亦作为有工。致有屈抑。其琦善奏、南岸陈留汛七八堡缺口二处业已挂淤。祥符下汛六堡缺口二处亦堵筑断流。祥符上汛六堡中牟上汛八堡两处漫堤沟槽均已一律堵闭。惟兰阳汛漫口溜势渐移。口门已有八分。其余溜二分。由仪封漫口东注。水渐平缓。势须归并兰阳一处。是现在口门。又以兰阳为最要。著吴璥渡至南岸。将已经堵合各小口。逐一履勘。应如何加帮后戗镶筑防风之处。均分饬妥办。以期保护无虞。吴璥即驰赴兰阳工次。计时李鸿宾亦应赶到。伊三人即会同将兰阳大漫口筹商办理。将此谕令知之。　　

○调江西按察使童槐、为山东按察使。以福建盐法道孙尔准、为江西按察使。　　

○是日。驻跸喀喇河屯行宫。　　

○丙辰。驻跸常山峪行宫。　　

○丁巳。遣官祭贤良祠。　　

○是日。驻跸巴克什营行宫。　　

○戊午。上至古北口。御黄幄。阅提标弁兵阵操技勇。赏赉有差。　　

○是日。驻跸要亭行宫。　　

○己未。陕甘总督长龄奏、审拟千总金天桂诈赃渔利一案。得上□日、此案金天桂以现任千总。辄敢捏词向蒙古郡王诈得赃银数千两。辞官渔利。实属藐法。金天桂著即处绞。　　

○谕军机大臣等、据李鸿宾等奏、察看兰阳汛八堡漫口、先经塌宽七十丈、仪封三堡分溜较多、自初八九日仪封水势见消、侧注兰阳漫口、溜势日见汹涌、现已掣溜九分、仅余一分分注仪封、势甚微弱、兰阳堤身愈向东塌、现在水面宽一百八十余丈、深三丈四五尺至四丈不等、仪封口门仍宽一百一十余丈、现在水深一丈余尺、宽五十余丈、将来溜势自全归兰阳等语。黄河南岸各处缺口。或已挂淤。或已堵合。现在大溜全归兰阳。自来河不两行。兰阳已成口门。其仪封分溜。不日自当断流。计此上□日到时。吴璥已赶赴兰仪工次。著即会同筹商大局。即日兴工进占。吴璥琦善专在兰阳督办大工。李鸿宾即赴仪封。将该处缺口迅速堵合。工竣仍回至兰阳。与吴璥等会办。其进占丈尺水势情形。每隔十日奏报一次。吴璥等务趁此霜清水落之时。督率在工人员。奋勉赶办。必须于明年桃汛以前黄水未涨之先。堵筑合龙。不可迁延。其北岸武陟漫口。前经降上□日专责成叶观潮在彼办理。但叶观潮系革职之员。不能奏事。著臬司德奎、速赴武陟会同叶观潮办理。德奎到工后。先将沁水漫溢情形。现在如何抢堵。约计何时可以堵合。绘图贴说详细具奏。该处沁水一日不能断流。卫河水势日增。运道不能疏通。著即克期抢办。愈速愈好。一经堵筑稳固。德奎即迅速具奏以慰廑注。彼时叶观潮即赴南岸。听候吴璥等差委效力赎罪。德奎自行回省任事可也。将此各谕令知之。　　

○以湖广总督庆保、兼署湖南巡抚。　　

○以湖广督标中军副将玉福、为湖北郧阳镇总兵官。　　

○是日。驻跸密云县行宫。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百六十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十四年。己卯。九月。庚申朔。遣官祭历代帝王庙。　　

○谕内阁、伯麟等奏、捐升知府之州牧、熟悉铜务、请留滇补用一摺。知州王栻、既捐升知府。自应归部铨选。乃该督等辄以该员熟悉铜务虚词。奏请留滇。并声明试看一年后遇有知府缺出。奏请补用。明系因该员选缺需时。特为题补得缺地步。此端一开。若各省纷纷效尤。将捐升人员率藉审案办工为词。奏留本省补用。适开便捷之门。所奏著不准行。　　

