<!-- { "loadSidebar": true } -->
○辛未。谕军机大臣等、川省零匪不过四百人。此时若仍以数万兵勇、稽时糜帑。诚属不值。是以节次降旨谕令分兵搜捕。不可以大队之兵、搜剿零贼。徒劳跋涉。今额勒登保奏另筹变通之策。自必思减彻兵力、节省钱粮。而摺内又未将如何变通之法声叙。朕思现在官兵尽敷派拨。且乡勇所得分例较多。莫若先将各处乡勇裁彻。则节费已属不少。额勒登保惟尽现有之兵。分派镇将、将余匪搜剿净尽。然后再议彻兵。且朕所谓办理净尽者。原非必一匪不存。但如成股之贼、或百人或数十人者。必当散其党类。断其胁从。使之不能再合。零星散窜。即可搜剿无遗。若祇剩一二散匪。未经剿尽。不过潜匿逃生。无能再行勾结。自即可驰奏竣事。至所称责成地方官查拏余匪。恐有名无实。所论亦是。但如本日摺内所称、东乡县差役李坤、带同寨民在梭罗硐、拏获贼匪二名。近年以来。地方似此认真查拏者。亦复不少。惟大兵未彻以前。官军不时往来境内。地方差役人等、俱得凭藉声势。易于查拏。若兵力全数裁彻。惟恃州县办理。势自有所不能。额勒登保等总当将成群合夥之贼、全数办竣。所剩不过一二窜匿之徒。彼时自应责成地方官缉捕。将此谕令知之。　　

○旌表守正捐躯河南信阳州民妇熊氏。　　

○壬申。上御勤政殿听政。　　

○谕内阁、御史双寿奏、请将王公名下五旗包衣蓝白布甲、民公侯伯各大臣及八旗佐领名下坐甲米石、仍改于京仓支放一摺。所奏尚是。此项米石。向来本在京仓关领。嗣因通仓贮米稍多。御史赫霖泰奏请改于通仓支领。经户部仓场衙门议准。本属一时通融办法。该旗人等赴通关领。需用脚价、既不免增多。设因盘费缺乏。竟在通变卖。通州为七省漕粮交卸之所。积米本多。势必至于贱售。恐奸丁等易于购买。致启敝□大端。且该旗人于回京后、转须贵价籴买食米。京城米价必至昂贵。于生计殊多未便。除本年春夏两季米石业已在通关支外。著自秋季为始。所有各该旗应领各项甲米。准照所请、仍在京仓支放。　　

○又谕、晋昌等奏、查勘新圈庄头呈请更换马厂地亩情形一摺。庄头黎永贵等、因原领新立屯地、生长芦苇荒碱。不能开垦。呈请将古同山等处马厂闲荒兑换。本与定例不符。且乾隆三十五年。曾经奉旨、庄头等所种地亩。概不准另行拨补。自应永远遵行。今该庄头承种地亩。既查明并非碱片不毛之地。辄欲换马厂边沿。恐启觊觎肥沃之端。除此次违例恳请之庄头黎永贵等、不准更换外。嗣后如有将额拨官地、率请更换。并民人呈讨马厂垦种纳租等事。即著照违制例治罪。　　

○癸酉。谕内阁、工部堂官等奏、河道抢险工程。请敕河臣于奏报情形摺内、确计丈尺、约计银数、以昭核实一摺。系为慎重钱粮起见。但黄运两河。遇有险要工程。临时急须抢护。多系刻不容缓。是以向来各该河臣奏报情形。均即一面兴修。迨各处工竣。分案造册题估。今若令其于估计后、始行抢修。转致于河工有误。殊有关系。惟是各该河督奏报摺内。凡遇抢险处所。往往用一带等处字样。并不确指起止地名。恐启厅汛各员影射浮开、及事后增添情敝□大。亦不可不防。嗣后凡有添筑埽坝等工。如勘明实系紧要处所、万难稍缓者。仍著各河臣一面上紧抢护。一面于兴工后、即将新工地名段落、确实声明。并各工长宽高厚丈尺若干。约需银数若干。逐一分开详悉具奏。以便交部查核。不得仍称一带等处、语涉含混。其寻常各工。仍俟估报后再行兴修。庶于国帑工程。均归核实而杜浮冒。　　

○谕军机大臣等、贡楚克扎布奏、抚恤青海蒙古、并现在办理情形。览奏俱悉。贡楚克扎布以野番强悍。非仅以空言慑服。势须天兵临巢。伊等方知震惧。所见亦是。惠龄系该省总督。西宁既须用兵。自应亲往督办。著即驰赴该处。与贡楚克扎布、都尔嘉等、会筹熟商。于就近营分调拨官兵一二千名。以张声势。如尚觉不敷。即酌量加增。或扬言大兵数千即日前来。亦无不可。总须令声威壮盛。使野番闻风惕息。虽不犁庭埽穴。歼戮无遗。亦必令将凶犯并所抢牲畜赃物。早行献出。真心畏惧。持咒具结。再不敢复图抢掠。方为一劳永逸之计。兰州省城。不可无大员弹压。臬司蔡廷衡、于惠龄到后。即令回省办理地方事务。将此各谕令知之。　　

○甲戌。上幸静明园。诣龙神庙拈香。　　

○乙亥。予陕西解饷遇贼被戕同知汪铨、祭葬世职。如知府例。　　

○户部议准、前任江苏巡抚岳起疏报、娄县开垦荡田一十亩有奇。照例升科。从之。　　

○免江苏海、沭阳、砀山、丰、沛、萧、铜山、七州县、大河、徐州、二卫、上年水灾地丁屯折河租漕项麦折等银米。　　

○丙子。谕内阁、兵部具题、富僧德、富翰等、军功议叙一本。已依议行矣。此案富僧德、富翰等、因赶剿樊曾股匪、打仗勇往。交部议叙。系上年六月之事。乃该部迟至一年之久。始行具题。延缓已极。虽经声明奉旨后、行查该员等旗分实缺营制。于本年五月。始据参赞成都将军德楞泰咨明办理。但富僧德富翰二员、均系侍卫。上年降旨议叙时。该部何以不就近向侍卫处咨查。转欲行查外省。以致辗转稽延。实属拘泥。至外省奉到部文后。自应即速查明。早为咨覆。何以直至本年五月始据覆到。且此外尚有行查之协领明德等六员、至今并未查覆。亦属因循怠玩。均著传旨申饬。其未经查覆各员。仍著该部速行咨催办理。近来内而部院各衙门、外而督抚司道、所办之事。延缓怠弛者多。急公任事者少。朕深以为愧。若再不加振作。力矫颓风。朕惟执法严惩。勿谓教之不豫也。　　

○丁丑。以翰林院侍讲学士秀宁、侍讲那尔丰阿、充日讲起居注官。　　

○戊寅。谕内阁、向来皇后出入。均派内务府大臣一员、带领豹尾枪扈从。此次随朕巡幸。转无扈从之员。殊非体制。嗣后皇后行营。俱著派内务府大臣一员。带领豹尾枪扈从。著为令。　　

○又谕、据京畿道御史多福等奏称、近来各省赴京控案、日渐增多、大半皆地方官不为审理、且有经上司衙门批令讯详、仍然置之高阁、以致纷纷进京控告、请敕下各督抚、转饬所属、嗣后审断词讼、务当照限完结等语。近来各省民人控告之案。据都察院步军统领衙门陈奏较多。朕随时披阅。大率皆地亩银钱、及蠹役把持、土豪凌压等事。因本处地方官不为速结。或致拖毙人命。案越多年。无所控告。始不得已攒凑盘费。跋涉道途。来京呈诉。该御史等所奏。实为近日通敝□大。此等寻常案件。当其控告之初。原不难随时申理。无如外省积习废弛。因循怠玩。其视民闲争讼细故。以为无足重轻。任意延搁。不以公务为重。惟知剥削肥己。实为可恨。殊不知小民等致衅之由。原不在大。即如数十金银债之事。在地方官不以介意。而小民生计攸关。赖以度日。若不迅为剖断。计无复之。势必情急上控。此等民人既经到京陈控。自不得不彻底究办。而一经发交该省。该督抚等非袒庇属员。即瞻徇前任。往往以诬告审结。民隐终不上闻。若派令钦差严审。则控案繁多。又安能一一派员前往。疲劳驿传。且外省寻常案件。俱必俟赴京呈控。始为申理。又安用各地方官为耶。嗣后各督抚当严饬属员、于地方词讼申详事件。务须依限审结。不得迟逾。即自理词讼。亦须迅速完结。设有久延不结之案。在本省上控。该督抚等尤当迅速催结。将延玩之地方官照例参处。傥督抚等狃于积习。任意延宕。以致小民抱屈含冤。远来呈诉。审明后。必将该上司一并严惩。不稍宽贷。将此通谕知之。　　

○又谕。禄康等奏、步军统领衙门各司员、请一体保送各差一摺。向来各部院司员。遇有关税钱局等差。均准随时保送。步军统领衙门各司员当差。既与部院无异。且据称该司员等于审解旗营事案。尚知黾勉。著加恩照所请、嗣后遇有应送关税钱局仓差时。准该堂官照各部院衙门、一体保送。以示鼓励。　　

○谕军机大臣等、铁保奏、沂属地方飞蝗过境一摺。据称所属之郯城兰山两县、于本月初旬、有蝗自东南飞过县境、并未停落等语。蝗蝻自东南飞来。经过该二县地方。岂无零星停落之处。既有停落。即难保无伤及禾稼之事。所奏恐未确实。据云经过该二县时。并未停落。现在究竟飞往何处。必须派委妥员迅速查捕。毋留遗孽。并将有无伤及禾稼之处。据实具奏。不可稍存讳饰。将此谕令知之。　　

○又谕、据铁保奏、沂州府属之郯城兰山等县地方、于本月初闲、先后有蝗自东南飞过县境、并未停落等语。该府地界。与江南徐州海州等属毗连。此次飞蝗来自东南。自必起于江省境内。何以总未见费淳奏及。著传谕该督、将东省飞蝗系江省何处所出。该地方官作何办理。现在有无存留伤损禾稼之处。迅速查明据实具奏。不得以前此未经奏闻。稍有回护。将此谕令知之。　　

○又谕、楚境零匪。此时业已垂尽。惟阴峪河合夥之贼。亦不过数十人。又经官兵分路擒截。益形减少。吴熊光当严饬吉林泰、孙应奉等、上紧追截。就地办净。勿使再有他窜。至零匪等四散奔窜。固当扼要防捕。尤须晓谕各处寨勇人等、以从前贼势鸱张。有向各村寨掠取食物。或恣意强索。尔等因心怀畏惧。任其肆劫。非惟不敢抵御。甚或与以接济。均所不免。事属已往。亦不追究。今大兵搜捕将竣。贼势已极衰蹙。傥有零窜匪徒经过各村寨。意图掠食。或官兵一时未到。该匪等在彼停留。尔等务当同心协力。赶紧擒捕。送官办理。况现在大田将届成熟。新谷指日登场。尤恐该匪等猝行窃掠。尔等各当加意防护。严密守御。则匪徒口食无资。自不能苟延残喘。慎勿稍有畏葸。致令疏脱。设有私行接济情事。一经查出。必当严行治罪。如此明白示谕。并酌量悬立赏格。俾寨勇等知所感奋。合力查拏。于搜捕自属有益。将此传谕知之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十五　　

