<!-- { "loadSidebar": true } -->
臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十七年。壬申。六月。壬寅朔。户部议准、直隶总督温承惠疏报、新安县、开垦田一顷有奇。照例升科。从之。　　

○甲辰。谕内阁、勒保等奏武英殿修书章程一摺。武英殿恭刻高宗纯皇帝圣训。皇极敷言。训行寰宇。充宜敬谨详校。垂范亿年。前因已革提调陈鸿墀急就竣工。希图议叙。以致办理草率。叠见舛讹。若不敬加校刊。不足以昭慎重。著照所请予限一年。责成原校官逐篇逐字详细核对。仍令武英殿总裁细心覆阅。其原刻板片错误应行抽换之处。俱著前任总裁英和、陈希曾、及原充提调陈鸿墀、姚元之、罚赔工料。以示惩儆。至清文圣训。篇帙数倍于汉文。且刻字匠役。不谙清文字画。尤应详校完善。不得欲速滋误。并著予限二年。俾得敬慎襄事。武英殿纂修内、现乏通晓清文之员。仍由圣训校勘处总裁原校各官覆校。如有舛讹。惟该处总裁原校各官是问。所有抽换工价。并令罚赔。以专责成。　　

○又谕、本日勒保松筠等奏武英殿校书章程一摺。经朕召见勒保松筠面降谕上□日。伊等承上□日后。自应于次早拟写述递。乃勒保等辄于本日午刻述上□日。大属非是。向例惟御前大臣、军机处、及内务府、南书房四处所奉谕上□日。于本日述递。其余部院衙门。均系次早述上□日。此系一定体制。勒保松筠二人。均职司部务。述上□日多次。岂不谙悉旧规。此次所奉校书章程谕上□日。并非刻不可缓之事。朕又未谕令即日述递。有何迫不及待。明系伊等意存偷安。惮于次日起早。故尔亟亟。殊非夙夜靖共之道。勒保、松筠、均著罚俸半年。其奏事处员外郎德宁、率行接收呈递。亦有不合。并著罚俸半年。　　

○旌表遇贼捐躯前明湖南长沙县民周冲元妻李氏。　　

○免卫藏夥尔等二十族番民雪灾上年贡马银。　　

○乙巳。上幸万寿山。诣广润祠拈香。　　

○谕内阁、近日军流人犯。往往有于配所遣人来京呈递封章之事。实为刁诈之尤。不可不严行禁止。罪囚如因本案屈抑。到官申诉。即临刑呼冤。亦所不禁。至呈递封章条陈利敝□大。此在平民。尚当治其越职言事之咎。若不法之徒。身犯军流重罪。正所谓屏畀远方。俾不齿于众庶。岂得复听其率臆妄陈。希图侥幸。嗣后军流人犯、有在配所所遣人来京呈递封章者。无论所言是非虚实。均应一体治罪。著刑部酌拟罪名。定立专条。奏明载入则例遵行。寻议、军流人犯在配所遣人陈递封章条陈事务。毋论所言有无可采。原犯军流、加一等调发。遣罪无可再加。即在配所枷号六个月。若呈递密摺奏告人罪。毋论所控是否得实。原犯流罪、改发极边烟瘴充军。原犯军罪、改发黑龙江仍照例分别当差为奴。原犯遣罪、无可再加。即在杌所枷号一年。傥本案实有屈抑。不赴内外风宪衙门申诉。违例递摺。除本案准予审明更正外。仍将该犯照冲突仪仗妄行奏诉例、发近边充军。如因呈递封章另犯应死罪名。仍各从其重者论。从之。　　

○丙午。命翰林院侍读顾莼、提督云南学政。　　

○戊申。命于黑龙潭、及山高水长、设坛祈雨。　　

○谕内阁、和宁等奏请将奉省囤积高粱、酌分一半、听商贩运接济东省一摺。上年奉省歉收。经该将军等奏准将牛庄等处积存高粱暂停商贩。嗣据同兴奏东省登莱二府粮价昂贵异常。现闻奉省丰收。请将积存粮石仍准商贩照常载运。俾沿海生民得资口食。特降上□日令和宁等将此项积存粮石现在奉省是否仍须留食之处。查明具奏。兹据覆奏、各海口商户囤积高粱现有三十余万石。惟各属册报粮价未甚平减、请分半调剂、两省均无乏食之虞等语。著照所请、将海口现存高粱三十余万石。酌分一半。令各商户由海船贩运登莱等处售卖。仍留一半以备奉省民食。俟奉省收成丰稔。粮价平减。即照常驰禁。俾商贩流通。共资乐利。　　

○又谕、本日奕绍奏、因有妻丧恳请赏假数日。已有上□日给假矣。近来王公大臣等、遇有妻丧。有自行陈请赏假者。有同官代为面奏降上□日赏假者。又有不敢乞假者。亦有托病在家料理者。又有竟不请假照常当差者。殊属非是。夫妇居人伦之一。服制期年自应明定给假章程。以饬伦纪。嗣后王公及满汉文武大臣官员等、遇有妻丧。除遵照定例、期年之内不与朝会祭祀外。其初丧时、应如何分别等级给予假限、及如何报明陈奏之处。著交军机大臣、会同宗人府、礼部、详议具奏。载入会典。寻议上。得上□日、绵课等奏会议王公大臣官员等妻服给假限期一摺内。御前乾清门行走之王公大臣、南书房上书房行走之大臣官员、军机大臣、总管内务府大臣等。原议令同官代奏给假十四日之处。著改为同官具摺代奏。　　

○谕军机大臣等、朕敬礼神祇。为民祈福。大内及御园多有供奉诸神祠宇。每遇祈报。就近瞻礼。以申诚敬。惟水府诸神。如天后、河神、向无祠位。凡遇发香申敬之时。皆系望空瞻礼。遥纾虔悃。今拟于御园内添建祠宇。著在龄亲赴清江浦于崇祀各神如天后、惠济龙神、素昭灵应。载在祀典者。将神牌封号字样详缮陈奏。俟庙宇落成。照式虔造供奉以迓神庥。将此谕令知之。　　

○己酉。谕内阁、据御史荣椿奏称京城大小沟渠、并不认真开通、请饬该衙门实力稽查等语。京城街巷沟渠。每年循例疏治。以利经涂。若虚应故事。致有壅塞。值大雨时行。必致停潦。有碍往来。著交工部、步军统领、既督理街道衙门、随时稽查如有沟渠坍塌、及街巷积水之处。查明修整。其修费著落原承办之员。分别摊赔。　　

○又谕、御史乌尔衮保奏慎重仓储严除敝□大端一摺。甲米为兵丁食用所需。每月支放。原不许铺户人等包揽关领。例禁綦严。至车辆装载。亦不能概禁人夫入仓。著仓场侍郎等留心稽察如有米铺车户等勾通舞敝□大者。随时查拏。以杜敝□大端。　　

○又谕、国家自平定西域以来。和阗叶尔羌岁贡璞玉。山川所产。献致上方。亦犹任土作贡之义。每岁所贡。约踰四千斤。择其良者追琢成器。其余充牣内廷。历年所积。不可胜数。新疆距京万有余里。长途辇运。劳费颇繁。顿置无用。何如损之之为益乎。嗣后宜减其额。岁贡以二千斤为率。惟岁额既省。该管大臣得以下劣充数。宜择其温润精良者。备制器之选。无俾货弃于地焉。　　

○命理藩院传谕蒙古王公等、嗣后奉派差使。俱于热河谢恩。无庸来京。　　

○庚戌。上诣山高水长祈雨坛拈香。　　

○幸静明园。诣龙神庙拈香。　　

○户部议准、广东巡抚韩崶疏报、恩平县、开垦田一顷三十亩有奇。照例升科。从之。　　

○辛亥。户部议准、广东巡抚韩崶疏报、恩平、高明、二县、开垦田一顷五亩有奇照例升科。从之。　　

○壬子。谕内阁、晋昌奏审拟邢杰强奸子妇邢吴氏未成、被邢吴氏咬落唇皮、将邢吴氏照律拟斩、请上□日定夺一摺。此案邢杰蔑伦行强。翁媳之义已绝从前乾隆年闲。江苏省民人蔡通撞遇伊叔与伊妻行奸。刃伤胞叔。原拟绞决。经部议照律勿论蔡通以男子捉奸。刃伤胞叔。尚从宽贳今邢吴氏身属妇女。猝遭强暴。情急咬落伊翁唇皮。其情节断非装点。与无故干犯尊长者迥别。邢吴氏应照律勿论。免其治罪。邢杰照例调发乌什叶尔羌等处为奴。　　

○举行嘉庆十六年大计。浙江、卓异官十一员。年老官七员。有疾官一员。才力不及官二员。浮躁官一员。云南、卓异官十员。不谨官二员。年老官四员。有疾官二员。才力不及官二员。浮躁官二员。南河、卓异官一员。罢软官一员。分别议叙处分如例。　　

○户部议准、前护福建巡抚景毓疏报、闽侯官、海澄、三县、开垦田一顷二十亩有奇。照例升科。从之。　　

○癸丑。谕军机大臣等、据温承惠奏、接奉谕上□日、拟移会和宁等、将奉省传教买府各犯详加研讯、如系传徒惑众、法难宽贷之犯、仍解直隶归案办理、如仅止被惑入教买符、情罪较轻者、由和宁酌量办理、免滋株累等语。所奏是。已有上□日谕令和宁分别查办矣。至摺内称上年查办钜鹿县一案、曾究出孙维俭、与刘美奂、先拜吴洛兴为师、于嘉庆五年赵州破案、前督臣仅将刘美奂吴洛兴杖责递籍、现办滦州董怀信一案、亦究出董怀信之父董太、立教卖符、于嘉庆二年在密云县破案、前督臣亦仅将张思胜董太等修庙骗钱情节、就案完结、皆未将倡立邪教、彻底究办等语。此案莠民。其初倡为邪说。传徒敛钱。若地方大吏随时查办。将为首者按律重惩。则被诱者立井悔悟解散。必不致煽惑多人。酿成钜案。乃前此地方官于破案后。仍不认真究办。一味回护处分。颟顸了事。实堪痛恨。不可不加以严惩。所有嘉庆二年及五年办理此二案之总督。温承惠岂不知为何人。乃摺内止叙言前督臣而不及其姓名。岂非官官相护恶习。君前臣名。宁该督备官而未之闻耶。著交吏刑二部、将二年办理密云县张思胜董太修庙骗钱一案、五年办理赵州刘美奂吴洛兴杖责递籍一案之该总督、及按察使、查明如业已身故。将该员子孙现在曾否出仕。一并详查开单具奏。候上□日核办。将此谕令知之。　　

