<!-- { "loadSidebar": true } -->
○谕内阁、此案仪续仪平、身为宗室。不知自爱。辄与伊绵布、及雇工姜玉、同往宿娼。实属无耻。但其前至外城游荡。皆由伊绵布诱令同往。且伊绵布充当教习。并不自敦师范。引诱宿娼。其情罪尤重。仪续、仪平、著交宗人府各重责二十板。改发吉林。交秀林严加管束。伊绵布、著于刑部衙门枷号两个月。满日再改发黑龙江。交观明严加管束。以示惩创。　　

○伊犁将军松筠等议奏、塔尔巴哈台拨兵加屯事宜。请于提督所属中左右三营、拨兵二百名前往耕作。于农隙时操演。酌派守备一员、千总外委各一员、额外外委四员管辖。三年更换一次。从之。　　

○是日。驻跸喀喇河屯行宫。　　

○甲戌。上御行殿。勾到四川情实罪犯。停决斩犯三十四人。绞犯三十人。余一百三十九人予勾。　　

○两江总督铁保等、奏报秋汛安澜。赏还铁保、头品顶带。河道总督徐端、三品顶带。副总河那彦成、下部议叙。　　

○山东布政使杨志信、因病解任。以山东按察使百龄、为布政使。四川盐茶道陈若霖、为山东按察使。　　

○是日。驻跸常山峪行宫。　　

○乙亥。上御行殿。勾到陕甘、湖广、情实罪犯。停决陕甘斩犯十一人。绞犯十二人。湖广斩犯十五人。绞犯二十二人。余一百三十人予勾。　　

○谕内阁、本日勾到陕西省情实人犯。内有因疯砍伤伊夫张起凤致死之斩妇张王氏一犯、已免其勾决、永远监禁矣。向来疯病杀人问拟情实之案。念其病发无知。均予免勾。照例永远监禁。将来病愈之后。遇有恩旨。例得查办释放。但其中亦应有区别。嗣后除因疯致死常人、仍照旧办理外。其有卑幼因疯致死尊长、及妻致死夫、关系服制列入情实者。即从宽免勾。将来病愈后遇有恩旨。亦仍著永远监禁。不准释放。所有张王氏一犯、即照此办理。著为令。　　

○又谕、本日勾到陕西省情实人犯招册。朕详加披阅。内有该省原拟缓决、经刑部改入情实者、共有七起。如张哑子一起、因疯病猝发。扎死伊妻。经邻人姚汉陇出视。亦被扎伤殒命。此等因疯杀人之犯。向不予勾。但法外施仁。恩出自上。外省职司秋谳者。何得有意曲法。竟将该犯列入缓决。致失平允。又如刘五成子一起、前因扎毙人命拟绞。恩减发配。嗣又在配脱逃。起意纠窃逾贯。秦世焕一起、纠众争殴。将李能毙命。吴庭法一起、挟嫌扎伤李振兴致毙。张启贵一起、倚醉逞凶。殴踢徒手之彭氏立毙。石秀一起、因索欠无偿。将冯彦杰叠砍殒命。由元亨一起、因妄疑田清唆讼。贿央回众攒殴毙命。罪坐原谋。核该犯等所犯情节均重。乃该省俱一体率行入缓办理。实属失出。除将疯犯张哑子一名、仍加恩免勾外。其余并予勾决。所有原题之陕西巡抚、及该省臬司、俱著传旨申饬。并交该部议处。　　

○旌表守正被戕河南商邱县监生刘文袭女刘氏。　　

○是日。驻跸两闲房行宫。　　

○丙子。谕内阁、据御史陆言奏、本年八月内、广西苍梧道鹤纶参革之缺、刑部议覆咨文、迟至二十二日截缺以后、经吏部具奏议处、而于此缺复声明归下月铨选、恐应选人员与选司书吏等有串通卖缺择缺情事、应将此缺请旨＜闲＞放、以重铨选而杜敝□大端等语。所奏甚是。广西苍梧道一缺。应归八月分铨选。吏部既以刑部咨照迟延在截缺以后、查明参处。本所以杜压缺之敝□大。但此缺改归下月铨选。岂不虑书吏等设法串通。巧为避就。或下月有应选之人谋得此缺。正可遂其压缺之愿。况定例每月应开之缺。有至截缺后科抄始行到部者。即掣签引见。皆已无及。仍于下月铨选时、将原选月分应选之人拟用。开载甚明。何以吏部此次竟奏归下月铨选。该部办理实属错谬。承办司员、著交都察院议处。在京吏部各堂官、交都察院察议。除苍梧道一缺、业已＜闲＞放外。此后有似此文到在截缺后者。俱著照定例办理。　　

○河东河道总督马慧裕、奏报秋汛安澜。予升任河道总督吴璥议叙。　　

○是日。驻跸要亭行宫。　　

○丁丑。谕内阁、铁保等奏、里河平桥三铺西岸纤堤坐蛰、现在趱办一摺。此时里河各工。尚有荷花塘、蔡家潭等处缺口。关碍运道。未经堵筑。而淮安迤下三铺地方运河纤堤。又因风雨陡蛰。计宽二十余丈。河水旁注归湖。现在正河停淤。据称一面赶紧堵筑、一面漏夜赶挑、将渡黄进口各帮船、暂在三铺停泊等语。览奏实增烦闷。试思回空帮船。本年在杨村守候一月有余。甫于前月底挽渡进口。而三铺一带运河纤堤。复行蛰塌。河身淤垫。军船又须停待。岂不倍形迟缓。实为可虑。伊等及该管文武各员弁、不能先事防守。咎无可辞。除弁兵等已经该督等斥革枷号外。里河同知缪隽、守备汪腾龙、山阳县里河县丞赵立福、均著照该督等所请、革职离任。仍留工次效力。勒限工完再行核办。铁保、徐端、那彦成、亦均著照所请、交部议处。　　

○缓徵山东恩县、及德州卫、水灾新旧额赋。　　

○拨部库银二十六万两、天津北仓米二十万石、运赴直隶备赈。　　

○是日。驻跸密云县行宫。　　

○戊寅。月食。　　

○命五城于冬春二季设厂煮赈。　　

○是日。驻跸南石槽行宫。　　

○己卯。上还圆明园。　　

○诣安佑宫行礼。　　

○兵部以武会试中额请。得旨、汉军取中四名。奉天取中一名。直隶取中八名。陕甘取中五名。广东取中六名。河南取中三名。山东取中五名。江苏取中一名。安徽取中二名。山西取中一名。湖北取中二名。湖南取中一名。广西取中一名。福建取中二名。浙江取中二名。江西取中二名。云南取中三名。贵州取中二名。　　

○庚辰。谕内阁、朕此次由热河回銮。于途次要亭时。部旗文武各衙门、尚有附本报陈奏事件者。至前日驻跸南石槽。各衙门即无附报具奏之摺。本日朕回园已阅一日。惟吏部奏事。带领月选各员引见。其余各衙门并无一陈奏事件者。岂有五日之久。在京文武各部院、二十四旗、无一件可奏之事。在该堂官等之意。自以为甫经回跸。若仍照常奏事。恐致披阅烦劳。谬为仰体。殊不知转增朕之烦闷矣。朕综理庶务。从不厌繁多。况回至御园。较之行营劳逸迥殊。乃各衙门将应奏事件、相率延搁。势必积压多件。并于一日呈递。转致丛冗。殊非朕万几无旷之意。本应加以惩处。惟念各该衙门或有事务较＜闲＞、本无应奏事件者。此次姑免逐一查究。但大小臣工因循怠玩。甚有关系。不可不加以训诫。除吏部本日业经奏事外。余俱著传旨严饬。此后文武各衙门、若仍似此将应奏事件有意积压。必当随时惩处不贷。　　

○辛巳。上御洞明堂。勾到奉天、浙江、江西、安徽、江苏、情实罪犯。停决奉天斩犯一人。绞犯四人。浙江斩犯三人。绞犯四人。江西斩犯十一人。绞犯二人。安徽斩犯六人。绞犯五人。江苏斩犯三人。绞犯七人。余一百十七人予勾。　　

○谕内阁、本日勾到奉天省情实人犯。内狡犯多尔吉怕郎洼、宋存信、升保三名、俱习学邪术治病。或用鸟枪。或用＜釒算刂＞刀。致将病人伤毙。经刑部依异端法术医人致死例、拟绞情实。核其情节。均系病者情愿邀请该犯浼其医治。失手误伤。致毙人命。俱加恩免予勾决。但东三省地方有此邪术治病风气。不可不严行禁革。著该将军府尹等、转饬所属、随时出示晓谕、以医师剂药。古有明文。岂有火器金刃能疗治疾病之理。如再有传习此种异端法术者。即先行查拏禁绝。照例治以应得之罪。免致乡愚被其诱惑。屡有失手戕生之事。亦保全民命之一道也。　　

○又谕、本日勾到安徽省情实人犯。内由该省原拟缓决、经刑部改入情实者共十起。详加披阅。所改甚是。江光尧一起、倚众攒殴徐成贵倒地。复叠殴立毙。情殊凶横。陈文英一起、以船户盗卖商盐。赃至逾贯。为害商旅。黄策广一起、理曲刃毙徒手致命多伤。又另伤一人。曹根衍一起、因疑窃拷打。复迁怒理斥之人。叠殴捆缚致毙。又另伤其弟。王成一起、袒妻殴毙缌麻服叔。徐祚芝一起、听从谋命下手加功。马帼赞一起、因索讨担认钱文细故。纠众将王建章凶殴。原谋伤重立毙。又另伤一人。吕见一起、听纠袒匪挟嫌寻殴。刃扎徒手伤重立毙。柴少亭一起、因妻被截抢、忿激欲杀抢犯之妻。致误砍邻人母女一死一伤。江柱一起、因于广居越境贩卖盐斤。该犯听纠截留。倚众将于广居凶扎伤多立毙。该犯并非应捕之人。其意祇图夺赃。与抢夺杀人无异。以上各犯、核其情罪。均系法无可贷。该省率行列入缓决具题。实属办理轻纵。此系前护巡抚鄂云布任内具题之事。该省刑名重案。问拟失出至十起之多。实属有心宽纵凶徒。不矜良善。非寻常失出可比。该护抚及承办之臬司、咎有应得。均著传旨严饬。仍交部加等议处。　　

○壬午。上幸万寿山。　　

○谕内阁、据阿林保等、奏福建正考官陈嵩庆家人王七等、在途殴毙人命、提省审办一摺。考官奉使在外。理应约束随从人等、严禁扰累。今陈嵩庆家人竟有殴毙人命之事。亟应严行惩办。现据伊家人王七、陈升、已供认殴打属实。著交该督等将陈九尸棺提省开检。其同时被殴之李富、因病身故。是否实情。严讯明确。按律定拟具奏。至陈嵩庆不能约束家人。咎无可辞。著先退出南书房。新赏房闲、亦著停止。仍交内务府。其有无纵容袒庇等情。著阿林保等于定案时附摺据实参奏。　　

○又谕、阿林保等参奏虚捏狡诈之知府、请旨革职拏问、以儆官邪一摺。前因台湾镇总兵武隆阿参奏署台湾府知府邹翰、畏避铺张。不务实政。当经降旨令阿林保秉公详查。据实参奏。兹据阿林保等奏称、邹翰于朱濆匪船。窜至沪尾。并不亲往会营堵剿。及至贼退之后。复捏称雇募商船义勇。调集屯番。每月雇船价值、番银八九千圆。义勇屯番口粮、银四千六百余两。详请作正开销。其实该处将弁等所带雇募商船、仅有五只。雇集义勇屯番、不满六百名。与邹翰原报商船二十五只义勇屯番一千五百名之数、多寡悬殊。其为意存冒销侵蚀。已属显然。甚至欲以未失之哨船二只、捏作被贼牵去。复经夺回。掩过为功。种种捏饰。竟以全无影响之事、任意铺张。实出情理之外。署台湾府事建宁府知府邹翰、著革职拏问。交阿林保、张师诚、严审定拟具奏。台湾道清华、于所属知府邹翰虚捏邀功。并不据实揭参。迨经武隆阿会商具奏。尚复迟回。难保无瞻徇庇纵情事。清华著解任、交阿林保等亲提质讯。如有袒护等敝□大。即著一并参奏。　　

