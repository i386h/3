<!-- { "loadSidebar": true } -->
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。九月。己亥朔。上行围。　　

○准浙江前任翰林院侍讲梁同书、重赴鹿鸣宴。赏侍讲学士衔。　　

○庚子。上行围。　　

○是日。驻跸乌兰哈达御营。　　

○辛丑。上行围。　　

○是日。驻跸伊逊河东御营。　　

○壬寅。上行围。　　

○谕内阁、据成格奏、伊族弟清安、现补盛京礼部员外郎。请旨回避。著交吏部、将清安与盛京别部员外等签掣调补。嗣后盛京五部官员。有似此应行回避者。即著与别部掣签对调。著为令。　　

○谕军机大臣等、兴奎奏、官兵攻破沙卜浪番族、焚毁贼巢剿捕殆尽、并收抚投诚番族一摺。沙卜浪人数最多。素称凶横。今经官兵屡次攻击。歼擒多名。余匪散窜。是番族中之强横者。已加惩创。其余各番众陆续乞降。接踵而至。自俱已震慑军威。闻风胆落。既知畏法敛戢。即可凯彻蒇事。兴奎等当酌量妥办。勿致稍稽时日。至番贼内有蒙古十一人随同打仗。已于擒获后审明正法。所办甚是。仍当通行晓谕青海蒙古王公扎萨克等、以尔等自世宗宪皇帝年闲。输诚纳款。列入版图。世荷豢养。至优极渥。大皇帝嘉尔恭顺。是以每遇番族扰及。辄徵调官兵驱逐。不惜帑金。皆系因惠爱蒙古曲加保护。尔蒙古具有天良。方感戴之不遑。何至去而从贼。乃此次剿捕番族。竟有蒙古在内。讯系携眷投入。或被掠入夥。均随同打仗。殊出情理之外。该王公等失察之咎。无可解免。本应予以惩处。俾知儆戒。今蒙大皇帝格外施恩。俯念尔等系糊涂蒙古。且从贼之犯。必系尔等属下尤为不肖者。已将该犯等讯明正法。将尔等失察罪愆从宽免议。尔等当知感愧。严行管束属下人等、务各安分守法。长此蒙恩。傥复滋事。必当分别治罪。不能再恕。其各凛遵毋忽。又据称尖木赞逃往竹林坝一带老林藏匿。兴奎等既探明踪迹。即当晓谕降番、令其将伊献出。以凭核办。将此谕令知之。　　

○钦差察哈尔都统庆怡、通政使司副使文孚奏、遵旨查勘大青山马厂。先后奏垦地六千余顷。尚余草地二万余顷。今若招垦数百顷。于游牧尚无妨碍。惟恐招垦以后。无业游民。逐渐偷开。请交该将军查明顷数四至。严禁偷开。庶兵糈足敷支放。而马厂仍留有余。俾资游牧。下部议行。　　

○以镶黄旗蒙古副都统来仪、为绥远城将军。内阁学士珠隆阿、兼镶黄旗蒙古副都统。　　

○是日。驻跸阿圭图御营。　　

○癸卯。上赐蒙古王、贝勒、贝子、公、额驸、台吉等食。　　

○贷河南安阳、汤阴、内黄、三县、被水灾民耔种口粮。并缓徵本年额赋。　　

○赏看守双黄寺等八处行宫弁兵、半月钱粮。　　

○是日。驻跸张三营行宫。　　

○甲辰。福州将军赛冲阿奏报、官兵在鸡笼洋截剿朱濆、大获胜仗。得旨嘉奖。总兵王得禄等、升叙有差。　　

○予故绥远城将军春宁、祭葬如例。谥壮勇。　　

○是日。驻跸波罗河屯行宫。　　

○乙巳。谕内阁、据额勒布奏、淮南通州泰州等处盐场、向来办运引盐、由各场河运出闸口、入运河转江达岸、本年场河浅涸、盐船阻滞、核查乾隆五十年运行旧案、请将通州之吕四、余东、掘港、三场、泰州之伍佑、新兴、两场盐斤、由海转江运行、以济民食等语。盐船由海运行。风涛险涉。计非万全。不特盐斤防有失耗。人命所关。尤应慎重。但现在场河断溜。盐船不能达岸。未便缺运多时。致令民间淡食。著姑照所请、准其将吕四、余东、掘港、伍佑、新兴、五场引盐。暂由海转江运行。该盐政务饬知各商人、雇觅熟谙海道之舵工水手。小心运载。毋稍疏虞。仍一面将如皋一带各场河、确勘妥筹。俟河流通顺。即奏明仍循旧路经行。以复成规。　　

○又谕、佛伦保奏、古北口应放兵米逾限缺欠、请饬令直隶总督速筹运送一摺。所奏甚是。兵米按季支放。自应行期筹备。依限如数运给。俾资糊口。今古北口应放夏季兵米。既尚缺额三百石。而秋季应放兵米。复颗粒未经运付。佛伦保屡向该管地方官行催。辄以米价昂贵碾动仓谷为词。藉端推诿。岂该管地方官、竟因粮价增昂。一任兵丁等嗷嗷待哺乎。温承惠并未先时豫筹。殊属非是。著传旨申饬。并著将因何迟逾短缺缘由。明白回奏。其该管之承德府知府喜步昌阿、著交部议处。仍著将应行支放米石。如数赶运。以裕兵食。　　

○是日。驻跸中关行宫。　　

○丙午。缓徵山东恩县、德州卫、水灾本年额赋。并博兴、高苑、淄川、齐东、滨、沾化、蒲台、临淄、八州县、旱灾旧欠额赋。　　

○缓徵广西临桂、灵川、兴安、阳朔、永宁、永福、灌阳、平乐、永安、贺、修仁、荔浦、昭平、雒容、柳城、罗城、融、怀远、来宾、象、二十州县、旱灾本年额赋。并发社义仓谷平粜。　　

○是日。驻跸避暑山庄。至庚戌皆如之。　　

○丁未。敕谕暹罗国王郑华、嘉庆十二年九月。据两广总督吴熊光奏称、有船商金协顺、陈澄发、装载暹罗国货物。来粤贸易。并请于起货后。装载粤省货物。回赴暹罗。经地方官查明金协顺、系福建同安县人。陈澄发、系广东澄海县人。饬传暹罗国贡使丕雅史滑厘询问。据称金协顺、陈澄发、二船、委系由该国新造来粤、因该国民人不谙营运、是以多倩福潮船户代驾、并非冒捏、呈递译书禀结等情。天朝绥怀藩服。准令外域民人。赴内地懋迁货物。惠逮远人。恩至渥也。惟是中外之限。申画厘然。设关讥禁。古有明训。我朝抚御诸邦。如朝鲜、越南、琉球等国。各以本地物产来中土贸易。皆系其本国民人。附朝贡之便赍带前来。从未有中国之人代彼经纪者。今金协顺、陈澄发、以闽广商民。代暹罗营运。即属违禁。中土良民。谨守法度。断不敢越制牟利。其私涉外域者。此中良莠不齐。设将贩运货物隐匿拖欠。致启讼端。亦于该国诸多未便。本应将金协顺等饬法治罪。念其船只、系由该国制造。给令代驾。从前未经严立科条。此次且从宽免究。并施恩准其起货售兑。仍给照令其置货回帆。特降敕谕知该国王。宣明例禁。嗣后该国王如有自置货船。务用本国人管驾。专差官目。带领同来。以为信验。不得再交中国民人营运。若经此次敕禁之后。仍有私交内地商民冒托往来者。经关津官吏人等查出。除不准进口起货外。仍将该奸商治罪。该国王亦难辞违例之咎。柔远能迩。宽既往以示含宏之义。宅中驭外。申明禁以严踰越之防。尔国王其凛遵毋忽。特谕。　　

○谕内阁、据多隆武参奏、山东寿张营游击周开第、收受南粮各帮船馈送米酒等物。已明降谕旨、将周开第革职。交杨志信审拟具奏矣。漕粮为天庾正供。各帮挽运北上。所有沿途经过地方。该营员等自应实力催趱。妥为照料。俾得迅速遄行。不容私通馈遗。乃周开第所受米酒等物。计伊手摺登记。已有五十余帮、均经致送。竟成相沿陋规。试思漕船挽运经由处所。远近不一。沿河员弁。随在皆是。今周开第一人如此。则其他可知。是该旗丁等帮船开运之时。即须先将应送米酒等物豫为备办。无怪受兑则浮收漕粮。抵坝则短缺米石。且各帮因装载土宜过多。行走亦皆濡滞。粮船敝□大窦。恐不免由此丛生。不可不加意厘剔。以肃漕政。著漕运总督、仓场侍郎、及有漕省分各督抚、通行饬谕各员弁等。务须洁己奉公。毋蹈周开第之覆辙。傥经此次训谕后。仍有私受馈遗簠簋不饬情事。即著据实严参惩办。　　

○谕军机大臣等、吴熊光奏、请禁内地商民代驾暹罗货船进口贸易以杜敝□大端一摺。所虑甚是。外洋诸国夷人。自置货船来广贸易。自应专差夷目。亲身管驾。不得令内地商人。代为贩运。今金协顺、陈澄发、皆以内地客商。领驾暹罗国船只。载货贩卖。虽询明委系该国王所遣。并无假冒捏饰、及夹带违禁货物情事。但该国王何以遽肯造船交伊等管带。情节不无可疑。且恐日久相沿。必致奸徒潜往外夷赊欠诓骗。或竟冒为夷货代盗销赃。不可不防其渐。吴熊光请敕下礼部、于该国贡使到京时。传知饬禁。恐该贡使回国传述。未能详切。现已另降敕谕。申明内外体制。令该国王凛遵毋忽。所有金协顺等船二只。既已驶至内地。姑准其起货纳税。另制新货。给照回帆。自此次饬禁之后。如再有代驾夷船进口者。即当查明惩办。免滋流敝□大。至澄海县商民、领照赴暹罗等国买米、接济内地民食。虽行之已阅四十余年。但此项运米船只。据报回棹者不过十之五六。而回棹之船所载米石。又与原报数目不符。安知非捏词影射。藉以通盗济匪。自应停止给照。将此谕令知之。　　

○以直隶按察使方受畴、为布政使。调陕西按察使素纳、为直隶按察使。以陕西陕安道陈祁、为按察使。　　

○己酉。上御依清旷。勾到新疆、云南、贵州、广西、福建、情实罪犯。停决新疆斩犯二人。绞犯一人。云南斩犯四人。绞犯四人。贵州斩犯六人。绞犯四人。广西斩犯一人。福建斩犯十四人。绞犯六人。余六十三人予勾。　　

○以户部尚书德瑛、为满洲繙译乡试正考官。内阁侍读学士文通、为副考官。理藩院右侍郎特克慎、为蒙古考官。　　

○缓徵山西河曲县、雹灾本年额赋。　　

○庚戌。旌表守正捐躯浙江临海县民陈纯发妻黄氏。山东栖霞县民柳开生妹柳氏。　　

○辛亥。上自避暑山庄回銮。　　

