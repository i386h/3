<!-- { "loadSidebar": true } -->
○谕内阁、据都察院具题、察议吏部呈进本章书写错误、请将不加详对之司员罚俸一个月、堂官照例免议一本。所议非是。吏部具题本章。将年月缮写讹舛。经朕披阅指出。随据庆桂奏请将该部堂司各官、交都察院分别察议。如果该堂官无庸置议。朕于庆桂奏请处分时。即已加恩宽免。何必复照所请、交都察院察议。若谓缮本错误。堂官处分例得宽免。都察院具题时。亦应于本内声明双请。祗候朕裁。方协恩出自上之义。乃竟擅请援例宽免。殊属率意。除照所议、将不加详对之吏部司员罚俸一个月外。庆桂、瑚图礼、邹炳泰、桂芳、本系自请察议。著加恩宽免。都察院堂官于交议事件。未能妥议具题。均著罚俸一个月。嗣后遇有似此例应免议者。著于核议题本内声明双请。候旨遵行。　　

○赏山东等省乡试年老诸生张遵健等四百七十四名、举人、副榜、有差。　　

○补予四川陕西湖北军营历年防堵未邀奖叙之都司张鉴等八十一名、加级纪录有差。　　

○己巳。谕内阁、马慧裕奏、查阅河南省营伍情形、分别奖赏革休一摺。据称该省有从前投效军营出力邀赏衔品部议降等以把总外委补用各员、现查南阳镇标、及邓新营、均有此项人员、内惟一二人弓马可观、余俱不谙营务、念其随征曾经出力、请留营学习二年、期满再行甄别等语。此项军营投效各员。从前功竣时。原因其稍有微劳。特照原赏衔品降等以营弁补用。俾资造就。今据该抚查明豫省各员、弓马多半平常。自应留营学习。惟马慧裕定以二年为期。较之世职人员发标学习三年报满之例。尚觉稍严。各该弁技艺既属生疏。正须宽以时日。俾得从容训练。今定以二年为期过迫。设届时练习仍未精熟。遽行斥退。岂不阻其上进之志。所有河南省此项候补把总外委各员。著即照世职人员之例、均令其在营学习三年。期满甄别。如果练习有成。即咨部挨次拔补。其实在不能当差者。亦著给予原衔顶带。饬令归农。随时报部存案。并著兵部行文川陕楚等省。凡有此项员弁。均即照此办理。　　

○又谕、给事中严烺条陈漕运事宜一摺。朕阅所奏各款内。如淮安盘验宜加迅速一款。向来南漕御史俱在瓜仪一带督催漕船。此外遇徒阳挑挖运河。闲须过江查勘。并无须该御史往苏州一带迎提漕船之例。近年来该御史等、往往以迎提漕船为名越境远行。实多骚扰。嗣后著查照定例、毋许远涉。所有江苏及浙江各帮。即照该给事中所奏责成江苏巡抚就近严催。其南漕御史应于帮船到淮之时。会同漕运总督迅速盘验。以免渡黄稽缓。又粮船吃水宜按照定例一款。粮船吃水。例不得过四尺。近缘旗丁等于例外多带土宜。以致吃水过多。行走纡缓。甚至停泊售卖。到处稽迟。著照该给事中所请。交漕运总督、及沿途催趱各员、申明定例毋得多带货物。任意停留。又漕标委员不宜太多以防滋扰一款。所论甚是。漕船出境入境。除巡漕御史之外。又有沿途地方文武、节节提催。已为周密。该漕督即因帮船过闸之时。闲须委员照应。亦属无几。乃据该给事中所奏、近因漕标效力人多。营求差使。遂至纷纷派委。本年多至八十余员。殊滋流敝□大。此辈营求前往。不过图得馈遗。索借资斧。又因派委分驻各闸。即经手雇觅夫役。尤得乘便浮冒甚为旗丁之累不可不大加删减。即如本年漕运。节节阻滞。此八十余员、亦不过袖手旁观。何益之有。嗣后该漕督不得任意滥委闲有不得不酌派数员前往照料之处。亦祇许令其协同催挽。毋得经手雇觅夫役。以杜敝□大窦。又直隶郑家口地方、宜派专阃大员驻劄专催一款。故城县郑家口、地属直隶。是以临清德州两处武员。或在郑家口以上。或在故城县以下。分投催趱。独于该处粮船停泊。俱不过问。不无迁延情事。亦著照该给事中所请。交直隶总督、每岁派委参游大员。专驻该处催趱。又所奏临清卫守备、向来驻劄济宁、请于每岁新漕北上之时、饬令移驻催趱一款。亦属可行。至所称东境闸河期限太宽、宜量为严紧一款。所奏非是。粮船出闸入闸。定限四十二日。期闲上水下水。迟速难齐风色尤无一定。若如该给事中所请、自台庄至分水口定限二十日。下至临清定限十二日。在下水风顺之时。原可迅速催趱。无误限期。但设遇上水顶风。牵挽费力。又岂能一律如限迩年各处催趱情形。不遗余力。所有粮船入闸出闸。祇须于统限无逾。已为妥速。若再事严紧。恐窒碍难行。仍属有名无实也。　　

○又谕、兴安泰、新漕进仓、向例派有都统或副都统一员、专任弹压、稽查出入、嗣经部议裁汰、恐仓门无人稽察、仓书花户等、或致有虚出虚入偷漏影射之敝□大、请仍复旧制派员弹压等语。所奏殊不可行。向来新漕进仓。例由该仓监督监量掣欠。而随时又有查仓御史亲赴稽查。定制本已严密。至都统副都统等惟本旗支放甲米。乃其专管。如果伊所辖参佐领内、有藉端讹索克扣、并搀杂丑米等敝□大。即应据实查参。在彼弹压。尚属有益。若京仓进米。本非该都统等职分管辖之事。何由向彼稽查。且仓廒甚多。该都统等又如何轮流巡视乎该御史所奏、从前定例如何每仓＜闲＞派、及后部议又因何裁彻之处。著交户部详查旧案。酌议具奏。寻议查定例在京各仓。每仓或都统、或副都统、各派一员。御史一员。专任稽查后于乾隆五十九年。酌定章程。各旗都统副都统、俱行停止。嘉庆九年。镶白旗领米滋敝□大复经申明旧章在案。该御史所奏。应无庸议。从之。　　

○谕军机大臣等、吴熊光奏遵旨查覆一摺。据称前次钱梦虎追捕匪船、起获五千斤大炮、及二千斤等大炮、现讯据盗犯周大石二等、供称此项大炮、委系盗首乌石二等从前在案南得来、分给各盗船上、其一千斤以下炮位内有镌嘉庆年分制造字样、必系炮台失事时被该犯等抢去等语。所奏均系实在情形。自可无庸再行查办。至所称经提臣讯据陈沛区供认同余占芳、前赴周大石二盗船说合卖船一事佘占芳现在未获请将应行发遣之陈沛区、陈七贵二犯暂行监禁、以便缉获佘占芳时、质讯明确再行办理等语。盗匪在洋日久。未能翦除净尽。总由于私卖船只之人暗中接济。甚为可恶。所有佘占芳一犯、吴熊光即饬所属、勒限严缉务获。审明按律严办。以惩奸宄。至摺内称盗船往来逗遛、始得交通岸匪、若师船蹑踪紧追、不予以暇、自无所施其伎俩、是欲断接济、必须赶紧修造船只出洋追捕等语。此则非是。盗匪水米火药。多系岸上匪徒与盗素识。私相交易。并非盗匪等不时登岸。如有接济。总当饬令各海口文武密为巡查。严拏重惩。庶岸匪各知敛迹。自可断绝接济。若如所奏、多造船只出洋追捕、紧蹑盗踪。不予以暇。不但盗匪在洋。无如许船只逐一跟蹑。且洋面沙线不同。风信靡定。亦断难令某号兵船指蹑某盗船之理。试思盗匪若不认识岸上匪徒。突然前来购买水米火药。孰肯卖给。此断禁盗匪接济。必在岸上严查。固其藩篱。乃为正办。现在福建严禁各海口接济。即办有成效。粤省自应一律办理。或地方官恐查禁不周。藉口兵船追踪不力。豫为卸过地步。该督慎毋为人言所惑。所奏断不可行。将此谕令知之。　　

○两广总督吴熊光奏、擒获盗首出力人员。县丞钱应时等、升赏加衔有差。　　

○命病痊直隶布政使庆格、以三四品京堂补用。　　

○予福建出洋淹毙副都蓝嘉瑛、祭葬世职如总兵阵亡例。湖北甘肃四川阵亡游击赵大用、把总石得明、外委田增福、邱世贵、祭葬加等世职如例。兵丁宋天云等二十四名、乡勇李欣然等五十九名、赏恤如例。　　

○户部议准、云贵总督兼署云南巡抚伯麟疏报、嵩明、建水、武定、三州县、开垦田一顶三亩有奇。照例升科从之。　　

○庚午。上幸瀛台阅冰技。　　

○旌表守正被戕贵州麻哈州民陈尚义妻王氏。　　

○辛未。谕军机大臣等、阿林保等奏、舟师攻剿蔡逆帮船得获胜仗一摺所获贼目王泽江金二犯、及其余各夥犯、阿林保等现在提审。先应暂缓正法。该贼目等既系蔡逆得用之人。必知蔡逆虚实。须向其一一研鞫。闻蔡牵久服鸦片。形容黑瘦。是否已在垂尽。从前曾否受伤。轻重若何。该逆终日在船。所作何事。其穷蹙光景。究竟若何。船内铅弹火药口粮等件。现有若干。其接济者系属何人。在于何地。其船上牛皮鱼网遮蔽之物。用何法可以攻破。现在蔡逆党与。其有名贼目如王泽江金者。尚有若干。是何名姓。俱令一一供写。至蔡逆既有往三盘地方修篷之说。究竟该处沿海奸民。平日与之往来勾通、修理贼船者、系属何人。其住址姓名。该贼目必知详细。一经讯出之后。一面将该奸民等密行查拏。按名惩办。以上各情节。阿林保等当逐一熬讯。毋任狡延。统俟讯明确实。再将各该犯分别正法。至现在蔡逆向东逃窜。李长庚已率舟师往追。务须督饬各镇将等、上紧跟追。不予以暇。以期一鼓歼渠。仰邀懋赏。一经拏获。仍遵前旨用六百里驰奏。其温州一带口岸。此时尤关紧要。阿林保现飞饬地方水陆营员严密防范。所办甚是。总当将贼船接济杜绝净尽、勿任丝毫透漏为要。将此谕令知之。　　

○以攻剿蔡牵生擒贼目多名。总兵官许松年等、下部议叙。　　

○以故辅国公成宽弟成秀、袭爵。辅国将军绵僧子奕交、袭二等奉国将军。　　

○以左春坊左庶子法式善、充日讲起居注官。　　

○壬申。上诣大高殿行礼。　　

○幸北海。阅冰技。　　

○云南临安府属纳楼茶甸副长官司普泽、因老病告替。以其侄孙承恩、袭职。　　

○旌表守正捐躯河南林县民刘领群妻牛氏。上蔡县民雷协时女雷氏。　　

○癸酉。孝惠章皇后忌辰。遣官祭孝东陵。　　

