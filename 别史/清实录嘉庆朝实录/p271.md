<!-- { "loadSidebar": true } -->
○谕军机大臣等、惠龄奏、驰赴西宁会筹商办番案一摺。据称各族番众、自尖木赞前往晓谕、甚为畏惧。又称办理此案。总以妥设卡伦、筹备善后、为第一要务等语。所见甚是。该处番族此次抢劫蒙古。祇当将本案起意为从、及赃证确凿之犯。严行惩治。此外各番族众。纵平素曾或为匪。而此次并未随同行劫。亦不便遽加之罪。若不分皂白。概绳以法。朕亦不忍。若使番众心疑。以为并非办理此次抢案。直似诛锄番种。势必人人自危。于事殊有关系。如该番众等能将正犯及赃物如数献出。即分别罪名。办理完案。可以不烦兵力。傥仍敢恃强。自当调集兵力。慑以声威。总在惠龄等相机酌办。但事定之后。该蒙古等积孱已久。恐番众挟嫌报复。仍出肆扰。成何事体。此次善后事宜。总在安设卡伦。严密防范。朕闻该处有大河一道。蒙古与番族、以河为界。春夏闲系扎筏过渡。冬令则由冰桥行走。若于河边安设卡伦数处。饬将木筏提集近蒙古之岸。毋许私渡。冬闲即于冰桥处所设卡侦缉。一面谕知蒙古、各将其属下人等严行管束。则番贼不能偷渡。日久自可渐臻宁谧。著惠龄会同贡楚克扎布、都尔嘉、妥酌章程。期于一劳永逸。以靖边圉。　　

○裁叶尔羌卡伦侍卫。从办事大臣多善请也。　　

○丙申。旌表逼嫁捐躯镶红旗满洲马甲阿哈布聘妻伊尔根觉罗氏。　　

○丁酉。谕内阁、马慧裕奏请将河南驻防满营增设领催一摺。豫省驻防满营领催每一名管兵二十二名。所管兵数。本较他省为多。率领差操训练。未免照料难周。著加恩于原定领催之外。每旗翼各增设领催四名。即在马甲内择其弓马娴习者抽补。不必再行挑补马甲之缺。总以领催一名、管兵十名为率。该领催拔擢有阶。惟当认真督率操演。俾各兵丁技艺均臻娴熟。所有应行月支饷银。并著加恩照数赏给毋庸在各领催应领月饷内匀出增添。以示体恤。　　

○又谕、前据铁保奏、昌邑县知县郭文元、请暂宽接徵不力处分、勒限清完一摺。语多含混。当即降旨令其明白回奏。兹据奏称、郭文元到任后、经徵钱粮、并无挪掩、惟接徵不力、正届复参例限、铁保愚昧、恳恩代为展限、办理错误、自请交部议处等语。所奏仍未明晰。郭文元接徵钱粮。如果实欠在民。该县既经接收。即系伊任内之事。若不上紧徵催。自有应得之咎。岂能因其于本任钱粮年清年款。即为宽免。至所称该县并无挪掩。试思挪新掩旧乃各州县等仓库亏缺、将新徵钱粮弥补旧缺。与经徵未完何涉该抚以并无挪掩之语。为属员开脱处分。殊不可解。此摺著交该部详核、郭文元是否有接徵前任未完元二四等年钱粮四万八千余两。解过若干两。其本任钱粮。是否年清年款。查明具奏。再降谕旨。寻户部将郭文元接徵及本任经徵己未完数目开单覆奏。得旨、照例察议。　　

○谕军机大臣等、日前朕闻东省飞蝗。起自江省境内。当即谕令费淳查奏。昨据覆奏徐州府属曾有飞蝗停落。旋即扑净。未损禾稼。朕又恐蝗不食稼之言。未尽确实。仍令严密查勘。朕所以不惮再三询问者。原以地方遇有蝗灾。自应量其轻重。分别加恩。傥稍有讳饰。闾阎即不能均沾实惠。于民生殊有关系。若实无蝗孽。岂有转令地方官捏报成灾之理。兹复据费淳奏到。徐属各州县飞蝗停落之处、俱已扑净、禾稼实未被伤、海州境内、于蝗孽萌动时、业经挖坑深埋、现在庄稼均属完好等语。该处蝗孽如果实无妨害。固所深愿。惟飞蝗经过之处。既经停歇。断不能忍饥待毙。即云蝗不食稼。亦应将因何不致伤稼实在缘由。详悉查明不得仅据属员禀报。竟成外省通套恶习。著传谕陈大文于接印后。仍当查明徐海各属境内有无飞蝗。是否业经扑捕净尽。何以未伤禾稼。如实无讳匿、则已傥稍有不实。即将原报之文武各员据实参奏。以示惩儆。　　

○戊戌。上御勤政殿听政。　　

○命署户部右侍郎那彦成、太仆寺卿周廷栋、驰往直隶永平府审案。　　

○己亥。谕内阁、绵志奏值火班之步甲阎良即阎来福、用刀扎伤太监下处厨役民人乔三身死、请将值火班之协尉等、交步军统领衙门查办、绵志昨日值班、自请交部察议等语。阎良即阎来福、胆敢私借腰牌进紫禁城。因与乔三、挟有微嫌。用刀扎毙。殊属目无法纪。阎良、著交刑部严审定拟。速行具奏。值火班之协尉等系属专管。著照所请交步军统领衙门查办绵志是日值班。亦有失察之咎。著照所请交宗人府察议。并著前锋统领护军统领等、嗣后于紫禁城各门出入人等。不时留心严查。傥仍有似此借用腰牌等事。一经查出。立即严拏。照例办理。断不可因循从事。将此通谕知之。　　

○又谕、前因惠龄等保奏陕省出力各员。请将革职通判阿龄阿开复原官。并未将原参之案、及续经奋勉出力之处。详悉声叙。当经降旨饬令详查具奏。兹据惠龄等覆奏、阿龄阿前在白河县任内、将难民内无归妇女、在本城择人婚配、办理祇属冒昧、尚无通同鬻卖情事。请将该员革职。留营效力、嗣经派委边界防堵、冲寒冒暑、不辞劳瘁、节次率勇御贼、均能愧悔奋勉、惟未将原案及现在出力缘由具奏、实属疏漏等语。该督抚保奏军营出力各员。本应将劳绩注明。候朕披阅。况阿龄阿系参革留营。与别项人员不同。尤宜声叙明晰。现据该督查明、阿龄阿自革职效力之后。尚知愧悔奋勉。但亦未便遽准开复原官。著加恩留于陕省以知县补用。　　

○谕军机大臣等、额勒登保由七里坪向大宁山内进发。派令将弁分道排搜。斩获一百数十名。并招出零匪多名现在大宁开太等处。达斯呼尔岱追剿之匪。尚有三四十人。田朝贵罗斯举所剿之匪。各有数十人。此外零匪。或数名或十余名。统计不过一百余人。惟应督饬镇将、克日悉数殄除据摺内称、俟与德楞泰勒保等会晤。察看情形。当会同驰奏六百里喜摺。当此全局将蒇之际。额勒登保自不得不持以慎重。但驰递喜摺后。亦难保无一二残孽。在深山老林潜藏。乘闲逸出。不可信地方文武官禀报。不加严察。总之剿办教匪。业已延至八年。务须实在剿除净尽。方不至遗孽复萌。傥稍有草率。或致别生事端。则欲速转迟。成何事体。如此次发递六百里奏摺之后。设有一二余匪。不妨据实声明。上紧办净。若以驰报蒇绩在前。稍有粉饰。一经发觉。额勒登保等转不能辞咎矣。至太白山内既有窜出零匪。虽经扬芳等紧蹑搜剿。究恐不足深恃。杨遇春在陕带兵多年。素称奋勇。且系该省提督。著额勒登保、即饬令杨遇春迅速前往。督同杨芳、吴廷刚等、将南山内排搜数次。勿惮勤苦。以期早就廓清为要。将此谕令知之。　　

○旌表守正捐躯直隶束鹿县民韩渔妻李氏。　　

○庚子。引见翰林院保送御史人员。得旨陈兰畴、蔡维钰、苏兆登、韩鼎晋、俱著记名。　　

○以刑部右侍郎赓音、署户部右侍郎。　　

○辛丑。谕军机大臣等、楚省余匪。惟归州地方五十余人一起为数稍多。业经毛秉刚带兵紧蹑。该处与川境接壤。该匪等或复思窜川。追截恐稽时日。该督添调李东宣等驰赴帮捕。尚恐不足深恃。著吴熊光于庆溥、李天林、吉林泰、数人内酌派一员。迅往督办。又据奏审讯逃勇蓝贵一节。该犯曾充乡勇。既经脱逃假充贼匪。自当严办示惩。该督仍当出示晓谕。以乡勇等杀贼打仗。皆为国家出力良民。现当大功告蒇。余孽搜捕垂尽。尔等乐业安居。正可共享太平之福。如不守本分。在外滋事。必当从重治罪。断不稍从宽减。尔等当各知儆畏。勉为良善。何苦自弃前劳。甘蹈法网如此剀切示谕该勇等自可渐就敛戢。嗣后如再有乡勇犯事之案。除情罪较重者、从严惩办外。其余或抢窃斗殴。所犯祇寻常案件。而该乡勇从前或杀贼奋勇。赏给翎顶。著有劳绩及打仗受伤者。该督于审明后按律定拟。将从前出力之处。据实叙明具奏。候朕酌量办理。但该督此语。祇可密存于心。不可稍有宣露。转致乡勇藐法也。再各处团勇堡寨。原因御贼而筑。今渐就廓清。自当以次拆毁。今据奏各寨民人。颇知敌忾。歼擒首夥贼匪不少。该寨勇等既能急公出力。亦当加以体恤。所有空闲堡寨。吴熊光应谕令自行陆续拆毁。不必派官役过于迫促。致有抑勒。设吏胥等有因勒索不遂、押令拆毁等事。尤当严行查禁。以杜扰累将此传谕知之。　　

○又谕伯麟奏、山西亏空、经嘉庆五年六年两次清查、按款著追库项除已完银一十七万一千余两外、尚未完银七千两零、仓项除已完价银七万九千一百余两外、尚未完银一万二千八百余两零、现在勒限一年内全完等语。所办尚好。现已交军机处存记。所有未完之项。该抚即督同藩司严饬该州县如限追缴。不得再有迟缓。并责令派出覆查之道府等、出具切实印结。俟实在埽数全清。该抚即据实具奏。朕不拘何时。当派员前往查看。彼时必不能稍有隐饰。至所称仓库在州县之手、今日补清、焉知明日不亏等语。所论甚是。此亦必有之敝□大。州县官贤愚不一。此时即弥补足数。若不随时详查日后难保不再有亏缺情事。该抚既酌定章程。于每年夏季五月冬季十一月盘查两次。并不准后任通融接收。总须责令认真严查。据实结报。切不可视为具文。颟顸塞责。设既清之后。再有亏缺挪移。必当执法严惩。不可姑息。傥该抚等或有瞻徇隐饰之处。经朕察出。则惟该抚等是问。将此传谕知之。　　

○以署江宁布政使先福、为江西布政使。调江西布政使康基田、为江宁布政使。　　

○予湖北阵亡骁骑校黑格、祭葬世职。武生周振宗等八名前锋伊克精阿等八名。兵丁徐廷杰等七名。乡勇杜景等一千六十七名。赏恤如例。　　

○壬寅。孝懿仁皇后忌辰。遣官祭景陵。　　

○谕内阁、易州太平峪、系皇考赐朕之吉地。自经始以来。至本年工程甫毕。而皇后在静安庄暂安。已七年之久。今地宫既成。敬仿孝贤纯皇后乾隆十七年从静安庄奉移至圣水峪之例。于十月内移至太平峪地宫。仍如在静安庄奉安。事同一律。乃本日办事王大臣具奏事仪摺内。有掩闭石门大葬礼成八字。殊属粗心疏忽。不经之极。试思石门岂可闭。既闭不能复开。此吉地乃皇考赐朕之地。非赐皇后之地。若关闭石门。欲朕另卜吉地乎。朕遵皇考之旨。断不敢更易。至大葬礼成。更不成话。王大臣等又何忍出诸口。形诸笔墨。总之朝廷之上。无实心办事之人。彼此因循将就。是朕之隐忧。刻不能去。所有办事之王大臣、并礼部堂官、著交吏部会同宗人府严加议处。速议具奏。　　

