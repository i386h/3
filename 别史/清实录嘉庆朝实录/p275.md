<!-- { "loadSidebar": true } -->
○命仪亲王永璇、成亲王永瑆、大学士保宁、协办大学士尚书朱圭、留京办事。　　

○免跸路经过地方本年额赋十分之三。　　

○除甘肃山丹县被水冲塌地三顷三十八亩有奇额赋。　　

○是日。驻跸南石槽行宫。　　

○癸丑。赏密云县接驾兵丁半月钱粮。　　

○是日。驻跸密云县行宫。　　

○甲寅。谕军机大臣等、琅玕奏、连日将著名贼目尽数擒戮、并设法搜捕首逆一摺。览奏俱悉。恒乍绷逃往＜犭怒＞地。＜犭怒＞子等不特不肯依附。并欲齐心协拏。先将恒乍绷之表妹擒献。可见其出于真心。琅玕即当劝谕＜犭怒＞子等、如能将恒乍绷设法擒缚。必当立加重赏。或给予顶带。俾共知鼓励。奋勉图功。至夷众等因恒乍绷编造邪说。有吃他符水能避枪炮之语。甘心从逆迷而不悟。琅玕更当剀切晓谕。以破愚蒙。祇须将恒乍绷一犯、及助恶之别的扒、克日就擒。即行正法。即可彻兵蒇事。再游击六十四、接护粮运。行至含子膊地方。突有贼匪前来焚抢。该游击即带兵追捕。猝被弩伤致毙。著咨部照阵亡例赐恤。其烧抢各贼掠食滋扰。固当急为剿办。但不可过事株连。惟将戕害六十四之贼。严拏务获。即可完案其关外无关紧要各卡。未便久驻兵练。琅玕自应将原驻之兵。彻换至江内地方防堵缉拏务期克日办竣。永靖边围。将此传谕知之。　　

○以大理寺卿窝星额、为内阁学士。兼礼部侍郎衔。　　

○以浙江定海镇水师总兵官黄象新、不谙缉捕。降为游击。以福建闽安协副将罗江太、为定海镇总兵官。　　

○以云南昭通镇总兵官孝顺阿、年老。命来京引见。以四川夔州协副将富明阿、为昭通镇总兵官。　　

○旌表守正捐躯山西长治县民栗从秀妻常氏。　　

○是日。驻跸要亭行宫。　　

○乙卯。赏热河接驾兵丁、及看守避暑山庄弁兵、一月钱粮。看守口内口外各行宫弁兵、半月钱粮。　　

○是日。驻跸两闲房行宫。　　

○丙辰。驻跸常山峪行宫。　　

○丁巳。驻跸喀喇河屯行宫。。　　

○戊午。上至热河。诣文庙瞻礼。关帝庙城隍庙拈香。　　

○诣永佑寺行礼。　　

○直隶总督颜检奏报、永定河伏秋两汛安澜。得旨嘉奖。加太子少保。道员陈凤翔等、下部议叙。　　

○赏接驾之蒙古王公额驸台吉等、及随扈之额驸索特纳木多布斋等、纱葛有差。　　

○是日。驻跸避暑山庄。至八月癸未皆如之。　　

○己未。谕内阁、御史郑敏行参奏、礼部于奉安孝淑皇后事宜、措辞谬误、祇将分部学习之宋其沅一人咨部议处、办理不公等语。此案礼部陈奏舛谬之处。承办官员中、主稿及随同画押者。均有应得处分。自不止宋其沅一人。前经吏部查取职名。礼部仅将宋其沅开送。吏部祇凭所送职名议处具奏。尚无不合。而礼部堂官于承办各员。并不全行声叙。惟将额外之主事宋其沅一人送议。殊属有心含混。著该堂官再行详查、是否实系宋其沅一人主稿。并将随同画押各员补参。再交部议。至该堂官于咨送司员议处。未能公允。著一并交部议处。　　

○谕军机大臣等、阿林保奏、筹办弥补仓库情形。据称弥补亏空、总不外乎严追旧欠等语。外省州县。于本年奏销钱粮。格于处分。自不敢不上紧徵解。而于旧欠往往意存推诿。殊不知既接旧欠。即属新亏。各州县于交替时。业已出具甘结。自应责令现任之员如数归结。庶不致款项久悬无著。并须查明旧欠。是否实欠在民。抑或以徵作欠。毋使稍有牵混。至各州县缺有大小。地有美瘠。原难一概而论。全在督抚等量为设法。酌盈剂虚。俾得从容弥补。即向来沿习旧规。在各上司养廉优厚。自应将一切苞苴承应概行屏却。而各州县多系寒畯出身。岂能挟有余赀。垫充公用。若使将旧有陋规裁革净尽。又复责以弥补。势必地方词讼等事。藉端婪索。是于亏项毫无裨益。而闾阎反滋扰累。惟在该管上司详加体察。于各属旧有陋规。不可刻意剔除。俾得逐渐归补正款。但不可明示以意。任其藉弥补为词。将规例私肥己橐。竟不实力补偿。甚至劝输派累。扰及百姓。如有此等不肖官吏。该抚当据实严参治罪。不可稍有姑息。所有该省各属仓库正杂各项。著照所请。赏银四个月。查明各州县银数谷数。实亏共有若干。现在已补若干。未补若干。据实分晰开单具奏。毋得新旧轇轕。致多敝□大混。将此传谕知之。　　

○赐扈从王公大臣食。并赏赉有差。　　

○赏热河绿营兵丁、一月钱粮。　　

○庚申。谕军机大臣等、铁保奏定限停止出口民人一摺。内称山海关稽查既严、恐无识愚民、于登、莱、青、各海口携眷偷渡等语。向闻山东民人前赴奉天。多由海道行走。较之陆路。尤为径捷。今山海关定例綦严。民人既不便于携眷出口。则此后乘桴者必众。自不可不防其渐。著该抚督饬沿海口文武员弁于所管地方。实力稽查。毋许民人私行偷渡为要。　　

○福建台湾镇总兵官爱新泰等奏报、拏获洋盗。击沈盗船。得旨嘉奖。拔兵丁雷廷春为外委。　　

○辛酉。赏热河及额鲁特兵丁一月钱粮。　　

○壬戌。谕内阁、绵志等奏、安南人黎＜亻冋＞私往涿州探看伊子、请交顺天府照例办理一摺。黎＜亻冋＞等本系边徼累臣。在监羁禁。嘉庆五年朕特加恩释放。命在外火器营地方安插。各赏给马甲钱粮。仍著该管官留心查察。原不许其任意轻出。今黎＜亻冋＞、及李秉道、诡称告假与黎维祁上坟。经该营章京派护军二人照料。讵黎＜亻冋＞等乘闲至卢沟桥一带行走。旋经护军仅将李秉道追回。而黎＜亻冋＞已至涿州。经该州查询。始据供出、因闻知越南贡使内有伊子黎允倬充当行人、一同赴京、伊特前来迎探等情。黎＜亻冋＞等在蓝靛厂居住。何由知黎允倬随越南贡使来京。况该国使臣于二十五日行抵涿州。黎＜亻冋＞即于次日到彼。何以得信如是之速。且黎＜亻冋＞等即欲出外探看。亦当禀明该管大臣奏明请旨。俟恩准之后。方可前往。乃并未呈明。辄私自潜行。实属不遵管束。除将该营官员另降谕旨分别议处外。所有黎＜亻冋＞李秉道二人、著该营及顺天府解交刑部审讯定拟具奏。　　

○赠故江苏巡抚岳起。太子少保。予祭葬如例。　　

○是月。署福建布政使裘行＜闲＞奏、闽省仓库自乾隆六十年清查以后。有流交无著之款。分摊后任。而接任之员。以为非己任内之事。迁延诿卸。迄无清款之期。又海洋船工经费、及缉匪口粮等项。皆取给盐商生息项下、及本省官员捐廉银两。遇有不敷。则动用司库杂款。先行发给。此则以官帑垫私捐也。又州县应交摊捐各款。一时不能措缴。转挪动地丁钱粮。先行解送。此则以正项垫杂款也。节年头绪不清。以致司库杂款项下垫用较多。致干部诘。州县经徵项下丁耗私挪。转多悬宕。此则为各省所仅有。臣现在严核州县正项。按款批解。不许与摊捐各款稍涉通融。至司库动用项下。详慎出纳。即船工口粮等项、有可节省。即详明立案。得旨、甚是。又奏、闽省风气。俗悍民刁。向称难治。然臣察访闾里小民最畏官势。亦甚有良心。官长如果清廉。即听断偶误。亦皆心服。以为官长未得钱也。自贪吏辈出。以词讼为取利之源。以械斗为敛财之薮。不但不能养之。并其所养者而夺之。不但不能教之。并其服教者而诬之。而民心始离矣。始而怨官。继而仇官。遂至抗粮械斗之风。日益滋甚。罪岂在民。实地方官有以启之也。得旨、平心之论。即从前教匪之事。亦由官逼民反也。又奏、闽省近日营伍。略知敛戢。然藩司署中。每日各营投文。除应领正饷外。如修补战船、筹铸炮械、及赏恤溺海兵丁难眷、与夫兵弁出洋借支粮俸。日不下二三十件。无怪经费之不敷也。臣愚以为止须整饬营规。严防海口。所设战船。仍照从前会哨巡查。使之不敢近岸。居民即可安堵。似不必责以远涉大洋。冲波缉匪。况闻蔡牵私收商税任意挥霍。与沿海居民久相浃洽。即水师兵丁及投诚贼匪。亦有为蔡牵通信之人。官兵一有举动。彼早闻信远扬。即有可乘之机。弁兵亦未必肯出力前往。盖此匪一经擒获。营中别无希冀。不能藉寇糜饷矣。以臣窃计。恐蔡牵终难就获也。得旨、实有此敝□大。览奏俱悉。一切勉力办理。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。八月。癸亥朔遣官祭昭忠祠。　　

