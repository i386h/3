<!-- { "loadSidebar": true } -->
○军机大臣等会部议覆、两广总督吉庆等奏、广西西隆州等处善后事宜。一、泗城府属附府之凌云县。改建城门城楼各一座。西隆州八达地方原旧土城。加筑高宽。海墁垛口俱用甎砌。四门建盖城楼。一、泗城及西隆州、原设营官十九员。额兵九百八十七名。地方辽阔。分拨自觉稍单。泗城府凌云县各塘汛、游击千把等民共七员。兵丁三百五十名。原从右江镇标右营酌拨。该营尚有余存守备千把等官十员。兵丁二百二十名。应全拨泗城府。添驻府城。及沿江之长溢平惜各汛。隆林营原设官十二员。兵六百二十八名。守备把总原驻旧州。应调驻西隆州城。原驻州城之千总外委。应移驻旧州。并于州城添兵一百十二名。北楼。上棒等隘。添设塘汛。各驻兵二十名。计兵一百七十二名。应于左江镇标中。左。右。南宁城守。四营内。共抽拨兵一百名。外委二员。永宁营抽拨兵七十二名。裁汰隆林营马兵一名。添设额外外委一员。统计泗城西隆两处。共添官十三员。兵三百九十二名。均系由各营抽拨裁改。毋庸另添廉饷。一、将小八渡主簿裁汰。改设西隆州州判一员。专驻旧州地方分防。支放兵粮。责司缉捕。并管理斗殴赌博等事。一、令该学教官恭赍圣谕广训。按秀下乡周巡宣讲。务使民得迁善。风俗还淳。一、西隆州苗民齐心向善。应照湖南苗猺例。于州学正额外。增设苗学二名。以示鼓励。一、粤西藩库。及南宁等府。共封贮银四十五万两。原备地方缓急之需。今已动用无存应从杂项各款内分拨补足原额。于藩库中另设木柜收贮。锁钥归巡抚收掌加封。以昭慎重而杜挪用。一、西隆州村民复业后。家产荡然。应无分极贫次贫。每瓦屋一闲。给银一两。草屋一闲。给银五钱。草披一闲。给银二钱五分。俾自行搭盖栖止。并每户借给耔种谷五斗。赏给牛具银一钱五分。以资耕作。一、再拨饷银五十万两。以备赈恤。及善后事宜之用。均应如所奏办理。从之。　　

○予遇贼被戕贵州吏目施锦、湖北典史张宁、河南驿丞张瑍、祭葬世职如例。　　

○癸未。山西巡抚蒋兆奎、以老疾乞休。允之。以陕西布政使倭什布、为山西巡抚。陕西按察使陆有仁、为布政使。河南开归陈许道马慧裕、为陕西按察使。　　

○甲申。补行嘉庆元年大计。湖南、卓异官十员。不谨官二员。罢软官一员。年老官五员。有疾官一员。浮躁官一员。分别议叙处分如例。　　

○乙酉。谕内阁、前因恒瑞等参奏侍卫祥金保、哲克、游击达崇阿、因病在途调治。已逾数月。尚未到营。恐其有藉病迁延情事。是以降旨将该员等革职。解京治罪。嗣据宜绵奏、祥金保已抵川省军营。请留效用赎罪。亦经降旨允准。兹哲克、达崇阿、解到。经军机大臣等验明该员等受伤患疮属实。其在途调养。亦经各该地方官具禀有案。祇以该员等未经随时具报。军营无从得信。以致被参。是哲克、达崇阿、尚无藉病逗遛情弊。业经革职。著从宽免其治罪。　　

○旌表守正捐躯山东历城县民高普女高氏。　　

○丙戌。军机大臣会同兵部户部议覆、调任云贵总督勒保等奏、狆苗扰事地方。先行筹定善后事宜。一、云贵两省官兵缺额。即以随征乡勇充补。凡给有顶带者。按其品级递减。六品及武举。以把总拔用。七品及武生。以外委拔用。其余打仗著绩者。以次递补兵额。此外归入余丁存记。又铜仁新添营分应设千把外委。即以该处有顶带乡勇分别拔补。新兵亦以乡勇补充。一、各路村场被难商民归里后。屋庐尽毁。资具全空。除已遵旨给借耔种外。应查明无力之户。无论草瓦房。每闲给与修理银二两。并酌借牛具。俾有栖止而资耕作。其顺苗降苗寨落被焚者。亦照难民一体抚恤。一、黔省仓储。军兴以来。碾运殆尽。现在官兵难民接济口粮。彻兵后散赈给粮。均须豫为筹备。应于湖南四川云南广西四境谷价较贱便于碾运处所。照民价采买归仓。一、难民田产。丞须清厘界址。除户口已绝之产归公招种外。其难民已归者。听其将原产领回。或有亲伯督兄弟先归。饬令就近管种。俟本户回里。仍令归业。至未归难民各田土。暂行存公。俟陆续归来。查明给与。再苗人私垦未经升科。被汉民盘剥准债之田产。即系向来纷争滋事之根。未便归还汉民。应查明原产主果系逆苗。即照逆产例入官。若系顺苗降苗。其田产自应归还管业。并令照例升科。以上均应如所奏办理。从之。　　

○勒保等奏、总兵官施缙等、连日将附近黄草坝之者安亭、纳兰寨等处梗路苗寨。全行剿净。至搜捕捧鲊、册亨等处。鄂辉即日亲往督率办理。此时搜捕渐次清楚。自应早计彻兵。拟先彻云南土练。及贵州各属乡勇。次彻贵州屯军。次彻云南两省由楚南彻回之兵。次彻云南续调新兵。惟贵州续调新兵。与安顺兴义得用苗兵。应俟狆苗境内塘汛复设。苗民安处。再行议私。从之。　　

○调贵州安义镇总兵官张玉龙、为云南临元镇总兵官。临元镇总兵官施缙、为安义镇总兵官。贵州古州镇总兵官袁敏、因病休致。以云贵督标中军副将永宁、为古州镇总兵官。　　

○免云南贵州官兵调征楚苗狆苗两次借支行装银。并给贵州乡勇安家银。　　

○丁亥。谕军机大臣等、文图奏长乐县地方。又有贼匪焚掠。此投贼匪。是否即系额勒登保追剿窜回余贼。抑系该处新起匪徒。与覃加耀早有勾结。乘官兵远出。因而四出响应。汪新系本省巡抚。著即查明覆奏、文图既经带兵前往。务当一鼓歼擒。勿使与长阳余匪合夥。方为妥善。至额勒登保追剿覃加耀。旷日持久。总未能将首逆擒获。以致长乐地方。复有匪徒乘机响应。皆额勒登保迁延贻误之咎。若再有迟延。致潜匿匪徒互相勾结。额勒登保等自思当得何罪。凛之慎之。将此传谕知之。　　

○宜绵奏报、连日截剿分窜渠县及永兴场贼匪。得旨嘉奖。知县倪鼎铨。参将尤汉玉等、升擢有差。　　

○又奏、堵剿白岩山一路贼匪。受伤知府朱尔汉、参领硕岱等、升擢有差。　　

○又奏、先期密访拏获万县谋逆邪匪。赏知县刘大经、方积、知府衔。以直隶州同知即用。　　

○戊子。以伊犁将军保宁、协办大学士。　　

○命国子监祭酒陈崇本、提督湖北学政。　　

○己丑。谕内阁、塔尔巴哈台参赞大臣贡楚克扎布奏、本年屯田收成十八石以上。请将官员咨部议叙。兵丁各赏一月盐菜口粮一摺。又另片奏察哈尔额鲁特田亩丰收、牲畜茁壮等语。察哈尔田亩丰收情形。即可于摺内一并声叙。何必另用夹片。致滋烦渎。近来此等习气。不特新疆各大臣为然。即内地督抚提镇藩臬等、亦多有专摺具奏一事。而另用夹片至三四件者。向来无此风气。实为近日之恶习。且陈奏事件。既以夹片胪叙。又安用摺奏为耶。揆厥所由。非督抚等挟私好奇。即系劣幕故创此格。以为见长能事赳我。甚至总兵内亦有效尤者。实于体制不合。嗣后内地督抚将军提镇府尹藩臬及新疆各路将军大臣等、遇有陈奏事件。自当统归一摺。或两摺三摺。各陈一事声叙。何不可之有。毋得多用夹片。以显能弄巧。其有实当紧密事件。不得不夹片密陈者。仍听行。将此通谕知之。　　

○庚寅。上诣寿康宫行礼。　　

○旌表守正捐躯河南河内县民王学儒妻成氏。　　

○辛卯。恒瑞奏、随征员弁奋勇剿贼。赏守备马满海、巴图鲁名号。协领德昌、游击德保、都司扎隆额、马钟灵、花翎。千总陈明等、蓝翎。侍卫江鼎等、升擢有差。　　

○旌恤遇贼捐躯湖北游击朱承茂孀嫂梁氏、妻徐氏、妾王氏、子妇哈氏、仆妇王吴氏等三口、如例。　　

○壬辰。谕内阁、吉庆等奏、广西常平仓谷、及存贮谷价、盘兑核算、均属无亏一摺。所办瞻顾回护。实属非是。前因吉庆奏粤西碾运军需米石迟缓不前。当以该省系产米之区。何至无米碾运。自系仓贮多有亏缺。特谕令吉庆台布会同查办。自应将仓内米谷如何短缺之处。详悉查明。据实参奏、乃吉庆等查奏摺内。辄据属员一面之词。以常平仓谷随时动用。因近年谷价较昂。多有未经买补之处。将仓谷短缺州县现有谷价银四十一万三千余两。存贮司库。即以数目相符均无亏短具奏、岂有如此查办之理。州县仓储。原以豫备急需。颗粒不容短缺。若平日并不实贮在仓。需用时虽有谷价。岂可以银代谷。况前令吉庆等查办此案。业已半载有余。道府州县等官。自必闻风豫为挪借。藉谷价以为目前掩饰之计。该督抚查办后。各该州县又何难将谷价挪还。是并此项谷价银两。将来亦将无著。今吉庆等仅以仓谷并不随时贾补请将历任督抚司道府厅州县等交部议处。竟系为广西大小各官开脱地步。吉庆、台布、均系受恩深重之人。于特交查办事件。似此含糊徇庇。实属通融了事。有负委任。俱著交部严加议处。仍著将粤西通省州县实在亏缺仓谷之处。另行秉公查核。据实分别参奏、毋得再有瞻徇。致干重戾。　　

○谕军机大臣等、吉庆等查奏广西仓谷短缺一案。含糊瞻徇。已降旨将吉庆、台布、交部严加议处矣。各州县仓储谷石。理应照数实贮。不容稍有短缺。岂得以现存谷价藉口无亏。遂可颟顸混过。但朕办理庶务。不为已甚。今特详细指示。吉庆等此次查办。总当以各该州县实贮谷石为凭。如仓谷实有八成以内。其余未经买补。所有谷价无几。其咎尚可从宽。祇须交部议处。若仓谷祇有六七成。其余一半皆系谷价。即当交部严加议处。傥颗料全无。惟以谷价藉词抵饰。竟应照亏空参办治罪。如此分别详查。庶于核实严办之中。仍寓格外从宽之意。吉庆等并未如此详办。业经徇庇于前。若再不遵照指示。秉公查核。伊二人恐不能当此重咎也。将此传谕知之。　　

○旌表守正捐躯奉天锦县民李添宝妻于氏。　　

○户部议准、署陕甘总督英善疏报、乌噜木齐塔西河所、芦草沟、开垦地十九顷二十亩。照例升科。从之。　　

○加给广西西隆州被水灾民一月口粮。　　

○癸巳。谕军机大臣等、观成刘君辅围剿老木园贼匪。为日已久。本日奏到之摺。祇系攻取贼卡二处。所杀贼匪无多。摺内称老木园陡坎悬崖。贼匪周围设卡死守。该处贼匪。围攻将及一年。从何得食。且现非耕获之时。安得积存粮食。该处并无土山。又非可以耕种之地。自因围守不严。或有党与暗中接济。或系贼匪四出抢掠。得以苟延。此节著勒保严查据实参奏、此时官兵已逼近贼巢。务须奋勇进攻。速擒贼首陈崇德。不可徒托空言。迟延干咎。将此各传谕知之。　　

