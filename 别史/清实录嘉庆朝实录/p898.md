<!-- { "loadSidebar": true } -->
员于高阜处所。搭盖席棚。散给口食。所办甚是。甚合朕心。著韩鼎晋、奎耀、即在南苑以内。将给发广储司银两。专办该处难民抚恤事宜。长申亦即在彼。会同韩鼎晋等妥协料理。如查明团河南衙门行宫有被水情形。长申自往办理行宫事务。韩鼎晋奎耀俟将各难民抚恤安全。移出苑外。再回本衙门办事。此次北头工漫口三百余丈。下游被灾之区。必不止数十村庄。汪如渊系顺天府尹。不必会办南苑抚恤事宜。著即亲往下游被水地方。督率同知何贞、甯云鹏等。周历查勘。漫水流及何处。即查至何处。将被灾轻重情形。详细勘明。应如何赈恤之处。会同刘镮之据实具奏。不可稍有隐漏。以副朕轸念灾黎至意。将此谕令知之。　　

○免直隶滦平县、被水地方本年额赋十分之五。　　

○是日。驻跸要亭行宫。　　

○戊子。以办理潮河桥工妥速。直隶提督徐锟、下部议叙。在工员弁、升擢有差。赏兵丁半月钱粮。　　

○是日。驻跸两间房行宫。　　

○己丑。谕内阁、朕昨经由古北口一带地方。乘马目击被水村庄。情形较重。深堪矜恻。前已降上□日加倍抚恤。外省疲玩性成。动辄累月经年。若俟保定藩库拨银到日。再行散放。转乎沟壑者益众矣。著派内阁侍读学士嵩安、率同滦平县知县、先领行在广储司库银三千两。即日前往被水各村庄。按依滦平县原报户口清册。遵照前降谕上□日。分别大小口。先行散给。俾灾黎早沾实惠。用副朕恩膏速逮至意。其房间修费。地方官续行放给所有动用广储司银两。由热河道库拨还。俟藩库解到时。再归道库之款。其该县原报簿册。即著照录一分。先报行在军机处。以备查核。　　

○又谕、给事中周鸣銮奏、永定河同知擅离职守、致有漫工、并请令防汛员弁、照黄河之例于霜降后具报安澜一摺。著吴璥那彦宝即传讯石景山同知马金陛。因何于七月十三日先行回署。并询问在工员弁人等。如果属实。即将马金陛革职。仍责令在工效力。至永定河向于白露节奏报安澜。北河情形与黄河不同。若改至霜降。未免过迟。著改于秋分后奏报安澜。　　

○又谕、庆祥奏、审明叠次发土□冡开棺人犯、请上□日办理一摺。此案遣犯朱子平起意为首。纠约赵曾保等连挖五土□冡。较之从前僧淡然连挖三土□冡者情尤凶忄□参。庆祥既知有淡然一案。审明即应将该犯处决。何待请上□日办理。朱子平、赵曾保、俱著即处绞。余著照所拟完结。　　

○旌表守正捐躯直隶长垣县民刘国兴媳宋氏。河南睢州民孟玉章妻蔡氏。　　

○是日。驻跸常山峪行宫。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百六十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十四年。己卯。八月。庚寅朔。谕内阁、今日马虽失足。朕躬尚安。苏尔慎当即将马牵住。甚为合宜。著加恩赏给都统。阿那保、百顺、博多欢、三员。俱系试马之人。若不稍治其罪。伊等心转不安。阿那保系为首试马之人。著革去都统。加恩作为副都统。阿那保、百顺、博多欢、俱著罚俸一年。阿勒精阿仅止□马。毋庸议处。此马平时尚好。但腿微软。今因泥泞失足。著作为内厩马。　　

○以镶红旗蒙古副都统苏尔慎、为镶蓝旗蒙古都统。降镶蓝旗蒙古都统阿那保、为镶红旗蒙古副都统。　　

○是日。驻跸喀喇河屯行宫。　　

○辛卯。上至热河。诣永佑寺行礼。　　

○谕军机大臣等、据叶观潮奏、黄河异涨、考城旧南堤普律平漫刷有沟槽多处、正在抢办闲、河水忽落五尺余寸、堤顶涸露、溯查至下北兰阳交界、遥望南岸现有漫口掣动大溜、约在兰仪厅境内、河中上下并无船只往来、南岸文报七日未通等语。本年黄河盛涨。较之往年多至丈余。现在东河南岸既有漫口掣动大溜。看来情形较重。著吴璥即带同张裕庆并于发往差委之满洲司员内。酌带一员。一并驰驿前往东河漫口处所。会同叶观潮琦善相机筹堵。其永定河漫口。本系方受畴该管地方。著那彦宝即会同该督妥协筹办。张裕庆于河务素为熟悉。著吴璥酌量、如北河紧要。将该员留于北河。另带满汉司员各一人前往。若东河情形较重。仍带张裕庆前往东河。以期得力。总以公事为重。不可稍存私见也。将此谕令知之。　　

○赏热河接驾兵丁、及看守避暑山庄弁兵、一月钱粮。跸路经过看守各行宫弁兵、半月钱粮。赏热河及额鲁特兵丁、半月钱粮。　　

○是日。驻跸避暑山庄。至甲寅皆如之。　　

○壬辰。秋分。夕月于西郊。遣皇三子惇郡王绵恺行礼。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、朕本年六旬庆辰。各王公大臣官员等、呈进膳品。沿袭旧仪。但人数过多。亦应予以限制。兹特先期降上□日。王公大臣内。仪亲王、成亲王、庆郡王永璘、定亲王绵恩、肃亲王永锡五人。绵偲、奕纶、奕绪、奕绘、奕绮、载锡六人。住京之御前行走蒙古王公。进京祝嘏之御前行走蒙古王公。御前大臣。军机大臣。内务府大臣。南书房翰林。俱准其分日呈进。此外各部院尚书、侍郎、都统、副都统、御前侍卫、乾清门侍卫、批本奏事官员等、俱不准呈进。其外省来京祝嘏者。直隶总督方受畴。向年进膳。仍准其备进。其余将军、督、抚、盐政、关差各员、概不准呈进。如有渎请者。亦断不能仰邀允准。将来七旬八旬九旬万寿。俱照此为例。　　

○癸巳。遣官祭文昌帝君庙。　　

○以故杜尔伯特扎萨克镇国公鄂勒哲依鄂罗什瑚子诺尔布、袭爵。　　

○以都察院左副都御史善庆、为工部右侍郎。　　

○以镶蓝旗满洲副都统穆克登额、为正白旗蒙古都统。调镶蓝旗汉军副都统奕经、为镶蓝旗满洲副都统。以头等侍卫乌尔卿额、为镶蓝旗汉军副都统。　　

○河东河道总督叶观潮、以疏防漫口革职。以漕运总督李鸿宾、为河东河道总督。正白旗蒙古都统成宁、为漕运总督。　　

○旌表守正捐躯江西永丰县民聂普照妻朱氏。　　

○甲午。上御如意洲。赐扈从王、公、大臣、蒙古王、贝勒、贝子、公、额驸、台吉等食。赏赉有差。　　

○乙未。以礼部左侍郎和桂、内阁学士吴其彦、监临顺天乡试。工部尚书茹棻、为正考官。吏部左侍郎恩宁、工部左侍郎王以衔、为副考官。　　

○以礼部尚书汪廷珍、署吏部尚书。兵部尚书戴联奎、署工部尚书。礼部左侍郎和桂、署吏部左侍郎。户部右侍郎姚文田、署工部左侍郎。　　

○旌表守正捐躯山东阳谷县监生潘旺山媳张氏。　　

○命直隶大兴、宛平、二县、被水地方设厂煮赈。派都察院副都御史龄椿等十二员督同给放。　　

○丙申。谕内阁、扎拉芬等奏、旗营制造火药轰烧官兵、请将失防各员分别革惩、并自请议处一摺。福州水师营配造火药。因天气暑热。石臼击出火星。立时轰发烧毙兵丁工匠多名。监造及该管各官。猝不及防。与遗失火种者不同。其情尚有可原。骁骑校施德安、著免其革职。协领乌尔衮、佐领李国富、张廷梁、俱著免其议处。扎拉芬、瑚松额、自请交议。亦著一并宽免。所有烧毙兵丁七名、工匠一名、受伤续毙兵丁七名、俱著照例赏恤。　　

○谕军机大臣等、据琦善奏、兰阳汛十堡、水溢埝顶、夹塘灌满、八堡大堤登时过水、堤身坐蛰、于二十四日夺溜成河。又据另片奏、正在拜摺闲、据报陈留汛七八堡交界处所、堤顶过水二处、堤身蛰塌各十余丈、中牟上汛八堡迤下漫水、塌堤约三十丈、均未致掣溜等语。兰阳漫口既已掣动大溜。与昨日琦善所奏情形迥不相同。著吴璥李鸿宾接奉谕上□日。迅即驰驿速赴兰阳漫口处所。查看情形。口门共有若干丈尺。现在大溜全归此处。最为紧要大工。即专交伊二人在彼商办堵筑事宜。其祥符六堡、及陈留、中牟、三处漫塌堤工。俱交琦善抢办。琦善本于河务素未谙习。昨已宽免议处。此次自请严议之处。仍著加恩宽免。该抚惟当倍加奋勉。将三处漫工迅速堵合。尚可以功抵过。此系交伊专办之事。若不能经理妥善。不能再邀宽贷也。至北岸考城旧南堤漫水之处。著吴璥等、即饬知叶观潮、令其专司堵筑。效力赎罪。一经堵合。叶观潮即赶赴南岸。听候吴璥等差委。其被水地方应行抚恤各事宜。琦善即督率藩司认真妥办。勿令灾黎失所。将此谕令知之。　　

○丁酉。祭先师孔子。命皇次子智亲王旻宁行礼。　　

○谕内阁、太常寺祀典攸关。一切礼仪。俱应恪恭将事。该寺屡以愆仪获咎。朕叠加惩处。犹复曲予恩施。乃仍不知儆畏。此次致祭夕月坛。派三阿哥行礼。致祭时既无导引官。盥洗处又未设盆具。数帛官亦未数帛。种种愆仪。遣官行礼。神位式凭。灵爽无异。该寺于内廷阿哥派往行礼。尚且如此怠玩。废弛已极。所有导引及豫备盥具数帛各官。著即查明交部严加议处。该堂官俱著交部议处。再本日崇禄等、仅将迟误盥具司员。奏请交部治罪。其导引数帛各员错误之处。俱未查参。著留京王大臣传到该堂官等、询问系何人主见。曲为袒庇。查明据实参奏。　　

○又谕、崇禄等奏请暂停宗室繙译乡试一摺。本年宗室繙译乡试。兵部考试骑射者八名。现报患病者七名。仅余一名应考。殊属不成事体。本科著停止考试。嗣后总俟足二十名之数。方准奏请入闱。不足二十名之数。仍行停止。　　

