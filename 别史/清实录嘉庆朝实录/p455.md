<!-- { "loadSidebar": true } -->
○谕内阁、李长庚奏、搜捕蔡逆无踪、暂回宁署赶办军政一摺。殊属错谬。军政关系举劾。固为激扬钜典。但该提督统领水师剿捕蔡逆。正在吃紧之时。即因军政届期亦当权其缓急。或奏明展限。或请令清安泰代为考验。候旨遵行。乃并未筹计及此。亦未将回署赶办军政、先期具奏请旨辄顺道径赴宁波。竟置海洋盗首于不问。实出意料之外。据摺内称蔡逆盗船现无踪迹。其意不过藉词暂时回署。殊不思蔡逆行踪诡谲。出没无常即因现在追捕无踪。亦当督率舟师。在洋侦探。乃竟予贼以暇。一任往来游奕。设该逆乘闲勾结滋扰。复肆鸱张成何事体。李长庚何不晓事若此。本应将该提督治罪示惩。姑念伊从前督师缉捕。著有微劳。不遽加之严谴。著传旨严行申饬。此时剿办蔡逆。功届垂成。伊不知迅速擒渠。仰邀懋赏。即系伊无福承受厚恩。现在伊既已回署。即著将军政事宜赶办完竣。仍速督师出洋。将蔡逆克日殄除。勉赎前愆。李长庚不可不倍加愧奋也。　　

○戊寅。祭大社大稷。遣仪亲王永璇、恭代行礼。　　

○太宗文皇帝忌辰。遣官祭昭陵。　　

○谕内阁、广厚奏、查明喀喇沙尔地方应行更正事宜一摺。喀喇沙尔所辖布古尔、库尔勒两城回地。租与内地汉民种植棉花。由来已久。若禁止不准租种。勒令退地缴钱。未免徒涉纷扰。自应仍听其便。嗣后著准其照旧租种。至该处粮饷章京一缺。前经奏明由部院保送司员引见补放。三年更换。概不准以驻防笔帖式升补。玉庆前在喀喇沙尔任内时。请以驻防笔帖式志祥、西郎阿、帮办粮务与例不符。著照广厚所奏、将该员等裁彻。　　

○己卯。命刑部尚书秦承恩、驰往山西审案。　　

○庚辰。太祖高皇帝忌辰。遣官祭福陵。　　

○署直隶总督温承惠奏报、永定河秋汛安澜。同知李逢亨等、升叙有差。　　

○免直隶安、新安、隆平、宁晋、新河、南宫、六州县、积水地亩额赋。　　

○免四川达县、被难民户本年条粮。　　

○辛巳。遣官祭昭忠祠。　　

○壬午。上诣永佑寺行礼。　　

○以故喀尔喀车臣汗郡王玛哈锡哩子恩克图鲁、喀尔喀赛因诺颜辅国公齐旺扎布族子扎木萨哴扎布、喀尔喀扎萨克图汗镇国公贡楚克多尔济弟扎木萨朗扎布、各袭爵。　　

○以署镶黄旗蒙古副都统双喜、为正黄旗汉军副都统。　　

○甲申。上御卷阿胜境。赐扈从王、公、大臣、蒙古王、贝勒、贝子、公、额驸、台吉等食。　　

○谕内阁、萨彬图奏、清查未结控案设法赶办一摺。总漕衙门积年未结控案。有三百余起之多。本应照例议处。但漕务案件。与地方不同。漕运总督及各粮道卫弁。每年押运往来。在署之日无多。而旗丁南北转输。原被人证。不能勒限传齐质讯。亦属实在情形。且吉纶任漕督数年。办事尚属认真。非任意延搁不行清理。所有漕务积案各官员处分。均著加恩宽免。其未结各案。经此次分析查明。著即交萨彬图分饬各粮道府州上紧清厘。或随地查办。或示期集讯。务令积牍渐清。以息讼风而裨漕政。　　

○乙酉上自避暑山庄启銮。幸木兰。　　

○是日。驻跸中关行宫。　　

○丙戌。驻跸波罗河屯行宫。　　

○丁亥。赏顺天府府丞前任刑部尚书熊枚、五品衔休致。以文闱办卷迟误。且年已衰老故也。　　

○是日。跸吉尔哈朗图行宫。　　

○戊子。驻跸阿穆呼朗图行宫。　　

○己丑。上行围。　　

○是日。驻跸卜克岭御营。　　

○庚寅。上行围。　　

○谕内阁、德祥奏、请将刑部秋审招册、于上班半个月以前、分送各衙门、并请将拟改之件俱讼于招册内按起黏签注明、以便共加考核等语。各省秋审本章。向原陆续具题到部。刑部为刑名总汇。援情定罪。务须详慎参求。是以定例于上班前五日。始将各省招册分送大学士九卿京堂科道等官、豫加校核。而招册内刑部凡有拟改之件。亦即于上班日宣读。俾众官共知。原令各据所见。公同商搉。兹据该御史所奏、以送阅招册之日较迟。未能先期研勘。但事关秋谳大典。其各省招册应否照拟之处。刑部必当详加核定。傥因分送各衙门招册、须在上班半月以前或于谳典稍有草率。亦殊非慎重民命之道。该御史所奏是否可行。著刑部堂官悉心妥议具奏。寻议、各省秋审题本。例于四五月到部。臣等即饬各司员覆加详核。于七月初旬司议。中旬堂议。九卿会审、总在八月初旬。期限紧迫。向来上班数日前分送招册。已属赶办。势不能再为挪展。又所奏拟改之件分送各官签商一节。查秋审改事。均宜慎密。若先期互送不惟势难遍及。且恐吏役早通消息。易启招摇之敝□大。所奏均毋庸议。从之。　　

○命詹事府少詹事茹棻、为奉天府府丞。兼学政。户部右侍郎刘镮之、提督顺天学政。礼部右侍郎万承风、提督江苏学政。吏部左侍郎玉麟、提督安徽学政。吏部右侍郎刘凤诰、提督浙江学政。右春坊右庶子王引之、提督河南学政。詹事府詹事王宗诚、提督山东学政。翰林院侍讲黄钺、提督山西学政。通政使司参议汪镛、提督陕甘学政。山东道御史涂以辀、提督湖北学政。翰林院侍读学士李宗瀚、提督湖南学政。编修史致俨、提督四川学政。太常寺卿胡长龄、提督广东学政。湖广道御史陈兰畴、提督广西学政。编修汪润之、提督云南学政。户部员外郎钱学彬、提督贵州学政。　　

○以礼部左侍郎桂芳、署吏部左侍郎。吏部左侍郎潘世恩、署户部右侍郎兵部右侍郎邵自昌、署礼部右侍郎。　　

○是日。驻跸巴颜陀罗海御营。　　

○辛卯。上行围。　　

○谕军机大臣等、松筠奏据哈萨克公卓勒齐呈称、穆咙鄂托克地方哈萨克牲畜被窃、欲入塔尔巴哈台卡内索讨、经卓勒齐阻止等情、松筠拟于演围时、会同达庆爱星阿办理等语。卡伦之设。原为禁止哈萨克等私行出入。朕闻从前塔尔巴哈台西北卡内。即有哈萨克人等私入游牧。今穆咙鄂托克地方哈萨克牲畜被窃。欲入塔尔巴哈台卡内。向私行游牧之哈萨克索讨。可见哈萨克等平日私入游牧。并未一律逐出。今卓勒齐阻止哈萨克不准入卡。尚属恭顺。著松筠于行围之便。前赴塔尔巴哈台、示以威重。实力严查。将私入游牧之哈萨克、按名逐出。以肃卡伦。并将偷窃牲畜贼匪。查明办理。至此项哈萨克私入游牧。始自何年。彼时容留之大臣均系何人。著一并查明参处。爱星阿现已抵任。达庆著交代回京。毋庸会办。　　

○顺天府以宗室乡试中额请。得旨、取中八名。　　

○闽浙总督阿林保奏报、艇匪窜入闽洋。提督张见升带兵追剿歼擒首夥多名得旨奖赉。下部议叙。　　

○是日。驻跸哈里雅尔御营。至癸巳皆如之。　　

○壬辰。秋分。夕月于西郊。遣顺承郡王伦柱行礼。　　

○世宗宪皇帝忌辰。遣官祭泰陵。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○予四川阵亡都司崔德凝、祭葬加等。世职如例。　　

○予福建出洋淹毙把总沈起元、陕西阵亡外委马万春、马登云、祭葬世职。马兵田自秀等二十五名、步兵柯礼宗等一百四十三名、乡勇李士贵等十一名、赏恤如例。随同打仗民人徐智仁等二十二名、苗民罗吝等二十七名、赏恤给兵丁例。　　

○癸巳。上行围。　　

○甲午。上行围。　　

○遣官祭贤良祠。　　

○是日。驻跸吉兰乌雅苏御营。　　

○乙未。上行围。蒙古盟长等于行幄南门外设大氊庐、侍上膳毕。上阅诈马诸技。赏赉有差。　　

○旌恤遇贼捐躯湖北竹溪县武生敖世炘妻刘氏等四口如例。。　　

○是日。驻跸永安湃口御营。　　

○丙申。上行围。　　

○谕内阁、据兴奎、贡楚克扎布奏、派兵往拏尖木赞措置失宜、恳请从严治罪一摺。尖木赞原系种地纳粮生番。向来办理番案。多用伊为线索。其素性本属狡点。此次剿捕贼番。兴奎等派员前往晓谕。令其擒拏贼目。尖木赞始而疑惧躲避。嗣因通丁往唤。尖木赞随即来营面见兴奎等情愿出力。旋经引同官兵打仗。迨至六月十五日率同番众潜回。复于二十四日率领五族番众投首。并声明前次因余贼欲行抢害家口。是以驰回照料。后因帮贴乌拉。运送官粮。约于二十八日在甘坝引路。进剿沙卜浪番贼。届时如期而至。是尖木赞并无违逆情事。兴奎与众商议。拟于剿办番贼蒇事。再将尖木赞功过明白宣示。所见甚是。乃贡楚克扎布、忽于是夜派兵往拏。以致尖木赞逃逸无踪。办理实属错谬。试思尖木赞既已如期投至。若果须设法擒拏。亦不难于伊来营时就便拘缚。今尖木赞本属恭顺。且既允其随营自效。又派兵往拏。已不足以示信。迨至尖木赞乘闲逃逸。缉捕无踪。又不足以示威。贡楚克扎布如此措置乖谬。失信损威。实属咎有应得。著即革职来京。交军机大臣会同刑部议罪具奏。兴奎身为统领。于贡楚克扎布逞臆妄拏之处。未能拦阻又未据实参奏。亦有不合。交军机大臣会同行在兵部议处具奏。　　

○谕军机大臣等、阿林保奏舟师过台、攻击朱濆、大获胜仗一摺。此次朱濆在大鸡笼洋面游奕。经王得禄督率舟师攻击。夺获盗船九只。歼毙贼匪多名。颇为奋勇。朱濆系积年盗首。若能将该逆擒获。则是海洋除一巨憝。必当渥沛恩施。至另片奏、蔡逆驶过东狮洋面北窜。现在许松年、周国泰、孙大刚、率师由北而南。正可迎头截击。阿林保当督催该镇将等、上紧迎剿。毋予以暇。如能将蔡逆擒获。朕必优加奖赏。将此传谕知之。　　

○以贝勒永臶、为宗人府右宗人。　　

○调正红旗汉军都统庆怡、为察哈尔都统。以前任察哈尔都统佛尔卿额、为正红旗汉军都统。　　

○是日。驻跸齐尔相柏库御营。　　

○丁酉。上行围。　　

○是日。驻跸森吉图御营。　　

○戊戌。上行围。　　

○以故土尔扈特卓哩克图汗浩绍齐弟丹津旺济勒、袭爵。　　

○免库车所属布兰、哈杂克察半、三庄、水灾本年额粮。　　

○是日。驻跸案巴究沟口御营。翼日如之。　　

○是月。河南巡抚马慧裕奏谢留任。得旨、汝总以颜检为戒。以初彭龄为法。必能永承恩眷。为大员者、非一清字所能该括。勉思整饬吏治为要。姑息二字。切须痛改。勉之。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百八十五　　

