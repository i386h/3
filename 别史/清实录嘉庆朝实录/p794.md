<!-- { "loadSidebar": true } -->
○铸给湖南永绥协中军都司关防。从总督马慧裕请也。　　

○乙卯。上幸瀛台阅冰技。　　

○旌表守正捐躯山西太原县民武定边女武氏。　　

○丙辰。孝惠章皇后忌辰。遣官祭孝东陵。　　

○谕内阁、策丹奏、请将改遣人犯、藉词不行接递之防守尉等分别议处一摺。此事先经富兰具奏。已有上□日令策丹查参。兹策丹奏请将和莽阿等五人一并议处殊欠分晰。驻防营接递遣犯。由来已久。自有一定章程。此次玉田驻防营、何以忽藉口汉字票文。遂不接收转递。如防守尉和莽阿、系甫经到任。不谙成例。该防御等不将旧例告知。则其咎在该防御等。若和莽阿到任已久。此次忽藉词推诿。该防御等随同附和。不行阻止。则其咎当以和莽阿为重。究系何人主见。著该副都统仍遵前上□日。据实查明。将首先起意推诿之人奏请交部严加议处。随同附和者。交部议处。策丹驻劄密云。未能兼顾其自请交议之处。著加恩宽免。　　

○旌表守正捐躯河南扶沟县民聂句妻李氏。　　

○丁巳。谕内阁、宗人府军机大臣。会同刑部、审明昭梿被讦各款。分别定拟具奏。昭梿妄自尊大。辄敢陵辱大臣。此一款情节最重。景禄被其指斥得赃。忍辱不行奏办。尚无不合。景安系一品大臣。被昭梿指称。系其属下。争论名分。彼时景安亦知忿怒。乃因旁人劝解。遂隐忍不行参。奏殊属非是。景安著交部议处。昭梿利欲熏心贪得无厌。将其属下庄头人等。禁押府内。非刑酷虐种种贪暴无状孽由自作。昭梿前已革去王爵。著照议圈禁三年。以示惩创。柳长寿、助虐横行。又婪赃入己。于大海、行贿谋夺庄头架词肇衅。情节俱尤为可恶。柳长寿、于大海、著加枷号三个月。于二海、随同济恶。加枷号一个月。满日再行发往黑龙江等处当差。余俱照拟完结。昭梿以田租细故。辄咨刑部催追。甚至如此案程建义长交租钱。仍复捏词追比。实属倚势妄为。嗣后各王公等田租永不准咨部催追。各令自行办理。如有违上□日咨部者。该部除驳回不理外。仍即指名参奏。　　

○又谕、禧恩奏、审讯主事巴彦图、与拜唐阿图善、互相禀讦、定拟具奏一摺。各处设立文武大员。遇有官民控诉事件。应即剖判曲直。讯明定拟。奏上时。或交部核议。或以所办未允。派员覆讯。若案未讯明。即先请送部。无论刑部事务繁多。将日不暇给。伊等自问所司何事。此案主事巴彦图、与拜唐阿图善、系属姻亲。祇以借贷不遂。致相禀讦。永臶等无难立时传案讯明情由。将图善责革完案。尽可无庸具奏。乃率请解送刑部。经朕特派禧恩。到彼提集两造。一讯即明。似此细故。岂永臶等即不能审出实情。实属有心推诿。不肯任事。永康年纪尚轻。自系随同永臶文孚二人列名入奏。永臶文孚二人中。又必系文孚主见。永臶、文孚、俱著革去花翎。文孚、著罚俸三年。永臶、罚俸二年。永康、罚俸一年。俱毋庸再交部议。余俱照禧恩所拟完结。　　

○又谕、衡龄奏、县令因灾惊悸出缺一摺。本年山西蒲解等处地震。被灾较重。该抚接到该州县禀报。即应亲身前往。妥为安抚。乃仅委藩司吴邦庆、驰赴查勘。并未亲往。迨派那彦宝赍带赏银。亲往抚恤。闻那彦宝曾知会衡龄同往。该抚仍因循未去。经朕降上□日饬谕。始行续往。可见该抚于灾黎疾苦。漠不关心兹据奏称平陆县知县陆樟、因地方猝被重灾。心神惊悸。赴庙申诉。愿以身禳。旋即自缢。该抚尚疑其因亏缺畏累轻生若因畏累。早已轻生。必待因灾藉口。设无灾异。如何办理。衡龄糊涂极矣。经查明仓库并无亏短。陆樟与民同患。忧戚捐躯。殊堪悯惜。陆樟、著照军营病故例赐恤。该故令家属。即著衡龄捐赀。妥为送回原籍。　　

○谕军机大臣等、景安等奏查明泾州仓粮亏短。及动用采买价银一摺。景安等甫入甘境。即查出泾州额徵仓粮亏短至四千余石之多。并将采买价银动用。泾州知州舒保、署知州王溆、俱著革职。交景安等提至甘肃省城。严行审讯。该员等任所旗籍赀财。均著查封备抵。泾州一处如此其余州县似此者。自复不少。现在景安等遍行挨查。不必逐处陈奏。查有亏缺处所。即将该州县革职。提省严讯俟将河东查明汇奏后。再行查办河西。甘省州县如此亏缺累累。自应彻底查明致亏之由。其采买之名。始自何年。因采买而作敝□大。又始自何年。旧任督臣。必须严参。各州县或系侵吞入己。或系挪移动用。俱一一分晰。究明核办。毋稍含混。先福到任后。如有扶同敝□大混情事。亦即据实参奏。至舒保所称军需垫办银八千余两。藩司仅发银二千余两。尚有六千余两未发。此项银两。该藩司应否给发。一并查明具奏。其另片所奏筹买兵粮一节。著景安等于到省后。即会同核明实在应买数目。先于陕甘二省筹款采买。再行请拨归款。将此谕令知之。　　

○拨江宁藩库银三万三千五十两。赈高邮、宝应、二州县、被水灾民。　　

○戊午。上幸瀛台。阅冰技。　　

○户部议准、调任云南巡抚孙玉庭疏报、陆凉、河西、文山、恩乐、四州县、开垦地九顷九十五亩有奇。照例升科。从之。　　

○己未。谕内阁、吏部奏、户工二部失察书吏冒领库银案内降调捐复人员、及上次京察列为一等、奉上□日改为二等人员、此次京察可否保列一等请上□日定夺一摺。户工二部冒领库银降调捐复人员。前于十六年二月内降上□日。令该堂官于下次京察不准保列一等。用示薄惩。向来京察之例。必历俸已满三年之员。方准保列一等。其降调人员。例不接算前俸。此案降调人员。于十六年捐复后。至十八年京察。未满三年。本例即不应列入一等。此次京察。该员等甫经合例。停其保举一次。乃所以示惩。所有二十一年京察。本案降调捐复各员。如上次合例未经保列一等者。此次准其保列一等。上次本不合例者。此次俱不准保列一等。以符前上□日。俟二十四年京察时。有堪列一等之员。方准保送。至前次京察一等人员。于引见时改为二等者。系朕一时察看人材酌定。该员等又届三年。如果办事奋勉。准其仍行保列一等。　　

○又谕、都察院奏、山西民妇冀刘氏、呈递封口、将原封呈览一摺。冀刘氏系一妇人。有何封口呈递。该氏现以垫办运课等款。日久未偿。赴都察院申诉。该堂官等明知即系此事。或因封口不便拆阅。亦当令该氏自行拆封。乃率将原封入奏。经朕阅看。仍系申诉呈词。其词内称谓。皆系指该堂官等而言。并非奏章款式。该堂官等遇事不加体察。一味颟顸。实属有心因循推诿。都察院堂官、俱著交部议处。民妇冀刘氏、妄递封口摺奏又失款式。著交刑部讯供后。仍解往直隶归案质审。治以应得之罪。　　

○又谕、陈预等奏、调剂青州驻防满营兵丁一摺。山东青州驻防满营额设马甲一千四百六十名。步甲三百二十名。兹据奏称。该满营兵丁。素称得力生齿日繁若增添马步甲兵。需饷较多。其壮丁一任闲散。又殊可惜。自应设法调剂。著照所请。准其将该满营所存马价银六千两再于司库扣存市平内。酌提银二万四千两。共成三万两交商。一分生息每岁息银三千六百两。随饷拨解。交该副都统在于驻防八旗闲散壮丁内。择其材堪造就者二百四十名。作为余兵。与甲兵一体操练。每名每月支给银一两。以资养赡。除支放余兵饷银二千八百八十两外。每岁所存余息银七百两零。即陆续归还原款。　　

○庚申。谕内阁、向来刑部具题本章。将立决监候二项。按日均匀呈进。虽未明定章程。历年以来。总系监候者多。立决者少。本月初九日。该部呈进本二十三件内。立决者多至二十二件。共计人犯五十二名口。监候者祇一件。溯查前数日所进立决之本。则甚属寥寥。朕慎重人命。凡立决监候本章。无不细核案情。而于立决人犯。尤必反覆详阅。缘一经发下。次日覆奏。该部即行文办理。与勾决无异。较之监候人犯。尚待秋审覆勘者。更关紧要。今一日之内。进立决本二十二件。应正法人犯。至五十二名之多。若非因循积压。何以至此。除管理刑部事务大学士董诰、现因病告假外。所有刑部办本司员。并刑部堂官。甚属疲玩溺职。无论正署。俱著交部议处。嗣后该部送阁进呈本章。立决本每日不得过八件。如数逾八件以外。著大学士将本驳回。仍将刑部参奏。　　

○又谕、伯麟等奏、近黔之楚省地方民人、愿归黔省管辖、会勘移商未定、请敕交楚省核议一摺。湖南芷江县六里地方。距贵州玉屏县界甚近。离芷江甚远。所有完粮考试。及词讼案件。远赴芷江。俱多不便。该处民人刘世华等、呈请改归黔省管辖。经楚黔两省委员会勘。各执一词。前经伯麟等札商马慧裕、该督系湖广总督。并曾任湖南巡抚。何以意存推诿。因循疲玩。日久不为勘议。马慧裕、著交部察议。　　

○予喀什噶尔阵亡三等侍卫阿勒呼达、祭葬世职。如二等侍卫例。　　

○辛酉。谕内阁、松筠等奏、办理孜牙墩谋逆案内各犯一摺。松筠前经派往喀什噶尔查办孜牙墩一案。孜牙墩系谋逆首犯。经朕降上□日。饬令严刑审讯。即行凌迟处死。乃松筠到彼将及两月。始将该犯正法。至图尔第迈莫特、前据松筠奏称、系与孜牙墩同谋。定拟斩枭。请上□日办理。朕核其情节不符。降上□日令长龄覆讯。松筠既经请上□日。自应候上□日遵行。乃忽又奏报。已将图尔第迈莫特、与孜牙墩一同凌迟处死。松筠办理此事。实属错谬。松筠、著革去太子太保。仍交部议处。　　

○又谕、李如枚、延福、前因万年吉地工程案内。将扣存练山石价银。各侵用二千两入己。诗蒙额于办工杂料运脚等项少用多销。侵用银一千两。以上该三犯。俱问拟斩候。业经七次免勾。诗蒙额、情节较轻。著即释放。李如枚、延福、俱著释出。发往盛京。该处二十一二十二两年。俱有应办工程。著晋昌派在工程处。自备资斧效力当差。工竣后饬令回旗。不准保奏。若再有过犯。奏明加重治罪。余俱照旧监禁。　　

○大学士伊犁将军松筠等奏、巢□刀办逆匪孜牙墩出力官弁。都司台明阿等。升用有差。　　

