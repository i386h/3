<!-- { "loadSidebar": true } -->
○又谕、蔡逆窜赴台郡滋扰。复任其逃逸。与朱濆合夥。总由玉德不能实力整饬。认真督剿。此时李长庚统带兵船四十一只。而蔡朱二逆盗船计有七十余只。兵力尚单。玉德当于新募水师兵丁内、酌量挑派配船。迅速放洋协剿。蔡朱二逆合帮。匪夥既众。所需水米益多。若能断其接济。势将立困。该督当饬令沿海口岸。严密巡查。傥有兵丁商民人等私为运送。或竟被匪船阑入口内。上岸滋扰。及抢劫炮台等事。定将各口岸官兵、及通盗济匪之徒。按律正法。以示惩儆。又据奏称台郡米石、尚不致缺乏、无需川楚等省米石协济等语。业经降旨谕令玉德知会勒保阿林保停止运送。以省劳费。至江西米十万石业已起运。未便复令运回。况该省军务未竣。米石宽为储备。于民食军粮。均资接济也。将此谕令知之。以大理寺卿诚存、为都察院左副都御史。翰林院侍讲学士刘权之、为光禄寺卿。　　

○乙亥。谕内阁、昨因京城米价较昂。降旨于五城适中处所。分设厂座发给米麦共十万石。平价粜卖。原期嘉惠穷黎。俾得藉资口食。乃闻有牟利奸商。往往于平粜之时。私令人假作贫民。分投赴厂籴买。囤积居奇。而穷黎转不得均沾实惠。必应严行查禁。向来平粜。每厂祇派大臣一员监粜。稽察未能周匝。此次著添派乾清门侍卫孟住、隆福、苏冲阿、和世泰、庆长、庆惠、玉福、大门侍卫丰绅济伦、丰绅殷德、明兴、此内有管旗各员。即带本旗弁兵二三人。其不管旗分者。即带亲军二三人。分赴各厂。严密稽查。并著提督衙门派令番役一体巡察。如有假冒籴米奸徒。立即严拏惩究。毋稍疏纵。亦不得听从役人等藉端滋扰展缓直隶通省元年至六年积欠额赋。　　

○丙子。谕军机大臣等、现在蔡逆北窜。李长庚督率追擒。台郡有赛冲阿在彼镇抚搜查。德楞泰竟可无须赴闽。著于何处接奉此旨。即带领巴图鲁侍卫章京等、回京供职可也。　　

○又谕、台湾匪徒剿散。无须复添兵力。两粤官兵、及大担门候风驻防满兵。玉德分别札咨停彻。所办甚是。其川省豫备兵一千名。亦当飞咨停止。将此谕令知之。　　

○户部议准、陕甘总督倭什布疏报、乌噜木齐头屯所、开垦地十三顷五十亩。照例升科。从之。　　

○是月。江南河道总督徐端奏、防护各工、并办理刷涤清口。得旨、一念敬慎。必蒙神佑。一念怠弛。祸即随之。主敬于中。克勤于外。有敝□大必除。莫贪小利。平成之绩。庶可望矣。　　

○山西巡抚同兴奏、平遥县民张丙乙、在都察院呈控奸吏横徵知县匿灾一案、现饬藩司前往确查。一面逐一严审。得旨、外省人至京具控。仍交本省审办者。因该处大吏尚在可信之列。若事事皆虚。护官殃民。则大吏不可信矣。不可信。则祸不旋踵矣。慎之凛之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅。夏四月。戊寅朔。享太庙。遣成亲王永瑆、恭代行礼。　　

○缓徵河南临漳、武安、内黄、涉、延津、滑、封邱、考城、八县、上年歉收新旧额赋。　　

○己卯。上诣火神庙拈香。　　

○还宫。　　

○除福建晋江县、被水冲坍田五十亩有奇额赋。　　

○以常雩祀天于圜丘。自是日始。斋戒三日。　　

○庚辰。谕内阁、本日吏部开列大学士九卿职名、请旨派员拣选翰林院侍讲国子监司业各缺一摺。朕披阅单内。刑部堂官俱未开列。兵部堂官职名亦未全行列入。当经询问庆桂、据称吏部咨取职名时。兵部尚书明亮、侍郎明志、以现派考验军政、刑部满汉尚书侍郎、以现办减等、俱未开送。殊属非是。大学士九卿、遇有例应开列请简等事。均系职分所当然。即有别项差使。无难兼办。现在军政考验已将届竣事。刑部各堂官纵或＜闲＞派。不过一二人。于办理减等事务。有何耽延。拣选不过片刻之事。诸臣岂遂日不暇给乎。明系藉词推诿。明亮、长麟、姜晟、明志、瑚素通阿、周廷栋、均著传旨申饬。嗣后遇有例应开列衔名请＜闲＞事件。除实有别项差使不克分身者。余俱著通行开送。毋得仍前陋习。假托事端。冀图安逸。其各黾勉奉公。用副朕整饬训诫至意。　　

○谕军机大臣等、据玉德奏、驰赴兴化一带海口、督催攻剿蔡逆情形一摺。台湾南北两路被贼滋扰。总由蔡逆一犯勾结煽惑。此时蔡逆窜回内洋。余匪已剿散殆尽。现有赛冲阿在台带兵搜捕。伊以本省将军驻劄台地。并有旨令其在彼多留数月督办。自可刻日肃清。目下惟蔡逆一犯、不可令其稍稽显戮。玉德惟当实力督拏。速擒逆首。其沿海一带口岸。尤应饬属严密防范。断其水米接济之路。该逆等饮食无资。实足以制其死命。否则一任偷漏运送。漫无查察。纵使舟师在洋攻剿紧急而陆路不能协力防御。亦属徒劳无益。玉德纵不能下海捕盗。岂在岸督催、严察接济匪徒。亦不能乎。将此谕令知之。　　

○辛巳上诣南郊斋宫斋宿。　　

○谕内阁、给事中曹锡龄奏慎重缮写实录一摺。据称誊录字画、以考取者为工、现在实录馆需用誊录四十名、吏部拟将验到人员传补四十名、考班祇有三名、其余尽系乡会试落卷中挑取者、可否将会典馆考班誊录裁去一二十名、将所裁之人咨送、以昭慎重等语。实录正本。本年可进至乾隆六十年。现在赶缮各处尊藏正本、及圣训正副本。需用誊录四十名。业经吏部拟将验到人员咨送。因考取誊录所剩无多。将乡会试挑取者一并传补。自应如此办理。今该给事中以会典馆誊录三十名内、有考班充补。该馆每月祇进书十五本。所用誊录三十名。似多闲旷。请将考班裁去一二十名。咨送实录馆。殊不思实录馆议叙本优。非他馆可比。该誊录等既同在会典馆当差。今见实录将次告成。又将该馆誊录拨往。所拨之人得有捷径。其未拨者自必向隅。势必纷纷求请。辗转更换。殊属不成事体。且实录馆现需四十名。而未补之考班祇有三名。即如该给事中所奏、将会典馆考班誊录咨送一二十名。人数仍属不敷。自必将挑取者一并传补。所办亦不画一。若舍乡会试挑选者。另行考取。未必考取之人定系能手。况乡会试挑取者。均由荐卷挑选。其文理较优。字画亦属端整。岂转应弃置淹抑。不令充补乎。且会典馆仍须分缮正副本。亦未便率将现充誊录裁减。看来此事必系会典馆誊录、因实录告成在迩。可以速邀优叙。遂尔百计营求。希图更调。或系觊觎考试之人从中怂恿。而该给事中受人请托。率为此奏。殊属挟私不晓事体。各馆传补誊录。皆因适值乏人。其议叙迟速。自有该馆定例。似此任意转移。显开侥幸之门。此风断不可长。该给事中所奏著不准行。　　

○壬午。常雩。祀天于圜丘。上亲诣行礼。　　

○幸圆明园。　　

○谕内阁、朕今日祭毕天坛。在承光殿办事。所有轮值奏事旗分。均递无事片。朕亲行祭祀之日各官随诣行礼。自无暇递事。仍复拘泥班次呈奏无事片。殊属虚文。至于寻常出入。若有应奏之事不奏。必至延玩。嗣后遇朕亲行祭祀日。其轮应奏事者推班。其余出入之日。仍轮流奏事。并带引见。著为例。　　

○癸未。以太常寺卿秦瀛、为顺天府府尹。　　

○以翰林院侍读学士茹棻、署日讲起居注官。　　

○赏拏获台湾贼目之廪生黄化鲤等、官职顶带有差。　　

○旌表守正捐躯安徽六安州民仇凤章妻鲍氏。　　

○甲申。谕内阁、刑部奏、查明四川省己未入秋审斩绞常犯、酌拟应否准减、并官犯二案。分别开单呈览。朕详加披阅、官犯周廷翰、系其父出师阵亡难荫守备。该犯复经出师苗疆。著有劳绩。升任参将。赏戴花翎。嗣因与民人李国华之姊王李氏调戏成奸。商买为妾。央人向其本夫王正陇说合。王正陇得银一百两。写与卖休契约。是该犯之以李氏为妾。究因本夫允从得银。情愿卖休。与抢夺良家妻女奸占为妻妾者、情节有闲。且其父子均有军功。业经免勾三次。周廷翰著施恩减等。又官犯杨应举、亦曾随征受伤。生擒贼目。赏戴蓝翎。嗣因与外委李国泰侦探贼信。该犯先回得邀奖赏。李国泰马疲后到。致被申饬。随斥该犯先回之非。扭住拔刀向扎。该犯格落。抢刀在手。被李国泰从后抱住。该犯情急。用刀戳伤其左胁殒命。是死者先行向扎。伤由情急适毙。情尚可原。杨应举亦著施恩减等。其已入秋审各起内、绞犯石潮相、因曾焕畛窃伊黄豆。业经捆缚欲行送究。因其叫骂。该犯起意致死。将曾焕畛拖至山地。穵坑活埋毙命。罪人已就拘执。自应送官惩办。即被缚叫骂。亦属人情之常。何致辄欲致死。起意活埋。情殊残忍。石潮相著监禁二年再行减等。又绞犯范应权、因胞弟范童保行窃线带。经雇主搜获逐回。该犯根问抵赖。用带套住项颈。拉往质对。被其卧地哭骂。该犯起意致死。用力拉勒殒命。死者虽系窃犯卑幼。但事属细故。辄将胞弟勒毙。实为残惨。范应权著监禁四年再行减等。其未入秋审各起内、绞犯张仕元、因在地用竹签挑检花生。适张高元向伊借用竹签不允。扑拢夺取。该犯随手一格。致竹签戳伤其咽喉右。因其扑拢向殴。该犯又用竹签吓戳。致伤其咽喉左。叠戳致毙。情节亦属凶横。张仕元著监禁二年再行减等。又绞犯高应斗、因年十二岁时伊嫂失落帕针。疑系该犯童养七岁之妻龚四姑检藏向该犯告知。该犯即向龚四姑查问。疑其抵赖。用棍先后殴伤其左额角等处。因其肆骂。又用烧热锅铲烙伤其右额角等处殒命。死者虽系伊妻。但龚四姑年甫七岁。该犯既经用棍殴伤。乃复因其肆骂。辄用烧热锅铲烙伤致毙。情殊惨毒。且该犯年止十二。已如此凶残。成人以后。必非善类。尤不可不使知惩诫。以消其桀骜之气。高应斗著监禁四年再行减等。余依议。　　

○命上书房行走国子监祭酒温汝适、回本衙门办事。内阁学士桂芳、在上书房行走。　　
