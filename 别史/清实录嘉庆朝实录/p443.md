<!-- { "loadSidebar": true } -->
○辛亥。上御太和殿视朝。王以下文武升转各官谢恩。　　

○诣大高殿行礼。　　

○幸圆明园。　　

○谕内阁、阿林保奏拏获通盗避匿之朱彤云、请照例杖流一摺。朱彤云系蔡新女婿朱弼之子。乃大学士外孙。非平民不晓礼法者可比。乃明知伊父朱弼得贿纵盗。分用银钱。迨伊父被获、又复赴官呈请往招朱濆。希图延案避匿不到。殊属狡猾。阿林保仅请将该犯照强盗父兄知情分赃例、杖一百流三千里。尚不足以示儆。朱彤云、著改发黑龙江给兵丁为奴。至朱彤云与在籍主事蔡行达、系中表弟兄。该主事虽未藏匿朱彤云。但经该营县前往侦缉时、在伊宅前开锣喝道。该族人蔡海等、辄敢拾石掷打。该主事系大学士蔡新之孙。世受国恩。朱彤云乃其姻戚。其通盗避匿情事。讵得诿为不知。一闻地方官查拏。理宜将朱彤云擒献。乃意存庇护。而其族人竟敢倚恃绅衿。欺陵官长。则蔡行达平日之漫无约束可知。阿林保仅请将该主事交部议处。亦属轻纵。蔡行达著即革职。交地方官严行管束。傥再有不安本分之处。即奏明从严治罪。其族人蔡海等罪名。并著该督加等问拟。　　

○以翰林院编修宋湘、为四川乡试正考官。刑部郎中杨曰鲲、为副考官。陕西道御史花杰、为广东乡试正考官。翰林院编修河淩汉、为副考官。司经局洗马张锦枝、为广西乡试正考官。内阁中书李振祜、为副考官。刑部郎中彭希濂、为福建乡试正考官。翰林院编修白镕、为副考官。河南道御史李本榆、为湖南乡试正考官。翰林院编修吴其彦、为副考官。　　

○壬子。谕内阁、前据绵亿等奏、查明木门沟红桩界内地方、偷砍树木桩楂、于十三株之外、尚有十株。并有砍树时压倒树株。及偷运木植路径。砍倒大小树不计其数。当经饬提贼犯周明、严加讯问。该犯俱一一承认。昨又据绵亿等奏、查明大洼地方、亦有新旧桩楂二十三株。经刑部将续经解到应行质审之汛兵陈英、详细鞫讯。据供嘉庆六年、曾有该处民人孙秀、张大、孙二、宋帼望、四人商同进山砍树、伊因得受钱文、乘该汛外委巡查过后、与孙秀送信三次、又究出周明于八年内、偷砍红桩松树四株之外、尚有六株、给过陈英钱文、其十年偷砍树株时、汛兵张起云亦经得贿等语。红桩禁地。该犯等胆敢肆意砍伐树株。汛兵等得赃卖放。实属目无法纪。总由该管大员等、不能随时查察。以致屡被盗卖。所有续经讯出之贼犯孙秀等四名、及兵丁张起云一名、著庆杰即速查拏解送到部归案审办。至绵亿系因督修昭西陵明楼工程。奉派前往。今于盗砍树株处所。均能详细查勘。俾无遗漏。尚属认真。绵亿、著加恩仍在内廷乾清门行走。永臶、弘谦、二人。系该处守护大员。所司何事。现经查明红桩内树株叠被盗卖。实有应得之咎。乃伊二人并未具摺自请处分。竟若置身事外。殊属非是。此次永臶随同绵亿周历巡查。留心勘验。尚可将功抵过。著加恩免议。弘谦、著交宗人府议处。已革总兵巴宁阿、前于春闲召见时、曾据奏称伊自＜闲＞任马兰镇总兵以来。于该处地方诸务。俱实力办理。所有红桩界内一带、随时策马亲查。设遇山势高险石径崎岖之处。往往徒步攀援。推挽前进。伊习而相安。自揣人地相宜。恳请久留此任。力图报称。即使在彼终老。亦所甘心。至于言之泣下。似属亹亹可听。何以并未逾时。即查出偷砍树株之案。层见叠出。可见巴宁阿从前仅托诸空言。并未身亲经历。似此漫无觉察。饰词具奏。实属孤负委任。前有旨令其在盛京充当披甲办理工程。尚觉过优。俟巴宁阿到盛京时。著富俊面传谕旨、将巴宁阿发往吉林。交与秀林严行管束。效力赎罪。以示惩儆。其六年以后守护之王公等、及历任总兵兼总管内务府大臣、并著庆杰详细查明具奏。再降谕旨。此时庆杰甫莅马兰镇新任。所有该管地界。务须实力严查。不必令汛兵指引道路。出其不意。常川巡阅。庶守汛官兵自知加意防范。而宵小亦闻风敛戢。切勿蹈巴宁阿之覆辙也。　　

○西宁办事大臣恒伯、以前在科布多失察私开煤窰。革职、发往盛京。　　

○旌表守正被戕贵州贞丰州苗民杨阿三妻阿行。　　

○户部议准、两浙盐政常显疏报、仁和、穿长、长亭、鲍郎、四场、新涨灶地三顷七十亩有奇。照例升科。从之。　　

○缓徵盛京花户花利银米。　　

○癸丑。谕内阁、吏部议奏江苏徐州府知府员缺、铁保等请以候补知府王毂补授、与例不符、应毋庸议一摺。所驳甚是。徐州府知府。本系请旨＜闲＞放之缺。例不准在外奏补。况该员于嘉庆八年山东泇河同知任内丁忧后、节经铁保奏留办理工程。并未回籍守制。又未回籍补行穿孝。种种与定例违碍。该督等率请补放徐州府缺。仍令于回籍补行持服百日后、再行赴任。殊属非是。此等丁忧官员于呈报后、即应遵例回籍守制。乃辗转奏留。仍令照常供职。若出自上官之意。为人地相需起见。遽尔夺情留任。已非正办。设该员本无归志。哀慕之诚。恝然罔念。是该员于本源大节。已属有亏。恋缺谋利。尚安望其移孝作忠。力图报称耶。试思国家政事。自以军务为重。古人墨绖从戎。事非得已。如果其人正在统率师干。军情紧急。刻不可离。经朕降旨暂留本任。此亦大员内仅有之事。至带兵员弁。即不得概从此例。况河工非军务可比。王毂又系丞倅微员。河工效用多人。不乏差委。何遽少该员一人经理。设其人因病身故。岂遂置宣防事宜于不办乎。王毂、著即饬令回籍补行穿孝百日。另报起复。以符定制。所有徐州府知府员缺。仍照例另行＜闲＞放。　　

○举行本年军政。侍卫处、銮仪卫、并满洲蒙古汉军各旗营、卓异官一百十三员。年老官十一员。有疾官十四员。才力不及官三员。不谨官一员。罢软官一员。分别议叙处分如例。　　

○甲寅。遣官祭关帝庙。　　

○谕内阁、向来銮仪卫衙门。凡遇朕由宫内至圆明园来往。皆奏请陈设仪仗。除新正万寿月外、均经降旨停止。而该衙门每次必具摺陈奏。转属虚文。嗣后遇正十月闲銮驾往来。该衙门即奏明陈设仪仗。其余概毋庸奏请。　　

○谕军机大臣等、兴奎奏行抵碾伯地方、接据禀报贼番复至内地抢劫、迅速调兵会剿一摺。同日据贡楚克扎布奏野番复扰内地边界、抢劫居民蒙古牲畜情形一摺。所奏贼番在祁家寺、白水河等处。两次滋扰。官兵杀贼夺赃。生擒贼目。与兴奎所奏大略相同。兴奎于途次接据禀报。即飞调暂留中卫满兵、兼程前进。并就近咨催百祥、速挑绿营兵五百名带领前往。所办甚是。此项贼番叠次抢掠牲畜。扰及内地居民。及闻官兵追捕。旋即远扬。今又胆敢复来滋扰。实属不法已极。必须声罪致讨。大加惩创。现据贡楚克扎布奏称、讯取获犯完的供词。据称系揣咱族番目尖木赞之侄、夥贼有一百余人。所有上年冬闲、及本年二三月闲、为首贼犯族分。该犯俱一一指实。兴奎等惟当遵照节次谕旨。俟官兵齐集后、同时进发。将贼犯按名捕获。以靖边圉而慑番族。至尖木赞、系番族头目。曾经赏有顶带。原令其管束番众。俾各安分守法。今伊侄完的、率同夥贼一百余人肆意抢劫。伊即不能辞咎。著兴奎等严讯已获之贼番完的、如尖木赞本不知情。即当饬传该番目、责令缚献贼犯自赎。傥该番目竟有同谋主使情事。著即将该番目顶带斥革。治以应得之罪。兴奎现已驰赴白塔营。与贡楚克扎布会商筹剿。务须相机妥办。用副委任。将此谕令知之。　　

○以故奉国将军彭龄子都勒都礼、袭职。　　

○乙卯。上诣大高殿行礼。　　

○还宫。　　

○命成亲王永瑆、定亲王绵恩、庄亲王绵课、分诣天神坛地祇坛太岁坛谢雨。　　

○以夏至祭地于方泽。自是日始。斋戒三日。　　

○丙辰。谕内阁、现在恭缮高宗纯皇帝实录。业经告成。所有盛京皇史宬尊藏本二分。凡书内恭遇庙讳暨朕名。自应仍循旧章照本字填写。著派庆桂、董诰、曹振镛、玉麟、刘凤诰、英和、特克慎、敬谨填写。玉麟、英和、现俱出差。届期如尚未回京。著桂芳恭填。　　

○又谕、向来恭送实录圣训玉牒前往盛京。由八旗派出之官员护军等、祇送一站即行回京。由绿营派出之官兵等、送至山海关。由盛京派来之官兵等、接至关外。于敬慎之道犹有未尽。此次恭送高宗纯皇帝实录圣训并玉牒。著于前锋统领护军统领内、奏派一员。酌带章京护军校。并带护军二十名。与绿营官兵一体送至山海关。其应派前锋统领等。著于明日开单具奏。候旨＜闲＞派。仍著盛京副都统宜兴、礼部侍郎成格、带领该处所派官兵、先期迎至山海关。送至盛京。以昭敬谨。富俊等仍照旧例出城跪接。不必远迎。此次派出乾清门侍卫应得之项。照大门侍卫例支给。护军营官兵应得之项。照随围官兵例支给。著为令。　　

○又谕、向来上书房阿哥功课。自初伏以至末伏。因天气暑热。俱系半课。每日散学。并无一定时刻。因思末伏在立秋之后。天气已日就凉爽。而节候一交夏至。便已炎热。所有上书房阿哥功课。嗣后著改于夏至后立秋前作半课。不必以入伏出伏为程。其散学时刻。亦应有定。所有夏至以后、立秋以前、二阿哥、三阿哥、及各师傅、俱每日于午初散学。其伴读阿哥、及其师傅、每日于已正散学。著为例。　　

○又谕、孙玉庭奏拏获在洋叠劫盗匪、及守备不设之汛弁、审明分别办理一摺。此案外委刘大光、于贼匪劫掠炮台之时。即督率在台兵丁放炮轰击。并无退缩不前情事。嗣因奋力抵敌。赶前杀贼。被盗匪梁亚金等、先后砍伤右臂膊、右后腿等处。滚下石角。昏迷不醒。是该外委抵敌不住。尚属有因。且受伤属实。并无捏饰情敝□大。该抚请将刘大光革去外委。依守备不设被贼侵入律、拟以杖一百、发边远充军。未免法重情轻。其平时不能防范。咎有应得。革去外委。已足示惩。不必再行按律科罪。至议将兵丁何恩凤、与兵丁徐承复、苏联升、张得雄、均问以杖一百徒三年、至配所各折责一节。所拟亦未允协。兵丁徐承复、苏联升、张得雄、抵贼不住。被梁亚金等掳捉下船。押禁舱底。自应问以杖徒。至何恩凤、因见刘大光被贼砍伤跌倒。即同兵丁潘元秀赶上救护。该兵丁亦被贼用刀砍伤左腿。倒在石角旁。若与未经受伤之兵丁徐承复等一律科罪。殊不足以昭区别。何恩凤、著革退兵丁。不必再行科罪。其御盗受伤身死之潘元秀、著照例议恤。其余各犯罪名。著该部核议具奏。　　

