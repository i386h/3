<!-- { "loadSidebar": true } -->
○调伊犁领队大臣丰绅额、为塔尔巴哈台领队大臣。赏遣戍伊犁已革两广总督那彦成、三等侍卫。为伊犁领队大臣。　　

○丁卯。谕内阁、本日据诚存奏、有宛平县民人杜茂封、投递呈词。请于顺德府属之邢台、内邱、地方开采银铅各矿一事。山场开采。例禁綦严。商民等违例营求。不但事不准行。俱有应得罪名。诚以开采一事。不独有妨地脉。且雇夫刨挖。均不过游手好闲之徒。将来日聚日多。互相争竞。所获之利有限。而流敝

□大无穷。杜茂封无知牟利。冒昧渎呈。实属大干厉禁。本应即照例治罪。但伊既力请试采。若不将各该山场断乎不可开采之故、带往周历指驳。尚无以折服其心。杜茂封、著该部解往直隶。交署总督温承惠、酌派大员。即带赴邢台、内邱、一带。周历伊原呈内所称有矿山场。详悉指示。面加驳讯。使其无可置辩。再治以应得之罪。　　

○又谕、此案护军校德通、因酒后恣情醉骂。语涉污秽。以致伊妻女儿媳相率投河淹毙六命。情殊可惨。现经刑部讯明。并据德通之父倭什布、及亲族邻右等、佥称该犯素有酒病、时常斥责伊妻、屡致逃往母家躲避、并有背后抱怨不能度日之语。是该妇女致死之由、委无别故。惟德通乖戾性成。已非一日。皆由平时该管各官、失于管教、一味姑息所致。此在该管大臣等住居较远。或不能查察周到。至该管章京等、日与居住一处。于该犯使酒辱骂等情。岂竟毫无见闻。形同木偶。乃绝不加以管束。一切皆任其所为。以致该犯毫无顾忌。任性乖张。遂致酿成一家淹毙六命之案。咎无可辞。除该管大臣免其查议外。所有营总章京等官、均著交部查取职名议处。并著通谕八旗都统以下各员、俱各矢天良。诚心教训。以旗务如家务。视本旗之人如子弟。勿存旅进旅退之念。勿存一切不管之见。嗣后遇有此等不安本分之徒。该管官一经见闻。即应加意训导。如有不服管教、或怙过不悛者。并当禀明各上司立予责革。庶俾小惩大诫。正所以曲予保全之一道也。所有德通一犯、即照部议革去护军校。按律鞭责。并著发往热河。交副都统庆杰严行管束。伊子和顺武、亦著随同德通前往热河。充当马甲。　　

○吏部以大学士费淳、应定何殿阁请。得旨、著为体仁阁大学士。　　

○戊辰。户部议覆、四川总督勒保奏、川省军需报销完竣。查明支收大数。并删赔各款。分别办理。得旨、依议。至另片奏、查明该督原奏、赏给兵勇号帽衣履等项银一千二百余两、系例外添支、应令分别捐赔、以清款项等语。前此每遇用兵之际。兵勇等需用号帽衣履。各该督抚辄称出资捐办具奏。及蒇功凯彻。则又以所用银数、归入军需案内一例报销。本属含混。今既据该部查明、此次借支银两、与该省前案事同一例。所有添支银一千二百四十余两。即著承办各员分别捐赔。以清款项。如有藉词克扣兵饷情事。并著该督查明据实参奏。此后设再有徵调事宜。如时月较久、在一二年以上者。兵丁等有需号帽衣履之处。自当随时奏明酌量赏给。准其作正开销。毋庸承办之员出资捐办。并著纂入军需则例。　　

○西安将军德楞泰奏报、陕西西乡营瓦石坪汛新兵滋事。督兵截剿。歼擒首逆周士贵等、并夥党多名。得旨嘉奖。赏副将罗思举、总兵衔。祝廷彪、巴图鲁名号。均下部议叙。赏知州杨士鳌等、蓝翎。游击张起鳌等、升擢有差。　　

○己巳。谕内阁、铁保等参奏、狃于积习之厅员、请旨革去顶带一摺。河员承办工程。一切工料。均应核实报销。历来河员等多有通融报销之事。以致实用料物、与报部名目不相符合。甚或蒙混浮开。敝□大端丛出。上年特经降旨、准令于例价之外、核计时价。随案声叙。河员等自应湔除积习。力矢清慎。乃铁保等甫在会议时价章程。而该厅员等辄以外办镶工需用料物、与报部款式迥别、禀请批示。并将委员薪水兵夫饭食杂用、一并计议筹销。可见外闲锢习。牢不可破。铁保等据实劾参。所奏甚是。署外河同知王坦绪、山安同知沈朝宗、署海防同知缪隽、均著革去顶带。暂留本任。责令于减坝引河等工、充当劳苦差使。仍著该督等留心查察。该厅员等果有藉端冒混情敝□大。即行严参究办。至铁保祇系兼管河务。戴均元莅任未久。徐端久任河员。于工程报销不实、岂得诿为不知。伊任内并未查办。其咎本无可辞。今姑从宽宥。惟当会同铁保等随时稽察。以赎前愆。若再不实心任事。不能复邀曲贷也。此后如查出工员等再有藉词敝□大混、希图冒销者。即当严行参革惩办。切勿稍存姑息。　　

○又谕、据领侍卫内大臣参奏旷班侍卫什长乌尔衮泰、及未禀知内大臣之续办事侍卫班领宝伦等、请各分别革职议处等语。近来侍卫疏懈成风。是以从前侍卫内有旷误者。俱经责革示惩。今乌尔衮泰又复无故旷班。殊属不堪。乌尔衮泰、著革去侍卫。交领侍卫内大臣、在奏事门外重责四十板。交伊父火器营翼长法永严加管束。至内大臣补进领侍卫内大臣之班。则有稽查侍卫之责。乃续办事侍卫班领宝伦等、仅将旷班一事呈报领侍卫内大臣。并未禀知补班之内大臣。显系藐视。殊属非是。宝伦、宗室伊丰额、俱著交部议处。嗣后领侍卫内大臣等、务将所属侍卫严查董率。俾各勤奋当差。傥经此次训饬之后。仍有无故旷误者。乌尔衮泰覆辙具在。决不轻贷。　　

○朝鲜国王李玜遣使表贺万寿、冬至、元旦、三大节。及岁贡方物。赏赉筵宴如例。　　

○辛未。孝仪纯皇后忌辰。遣官祭裕陵。　　

○谕内阁、勒保等奏、查明达州营守备王国雄、因扣留兵饷激生事端、旋即越城逃匿、请旨即行正法一摺。所奏甚是。营员管束兵丁。全在训练有方。宽严得当。设遇地方不靖。尤当身先捍御。不容稍存恇怯。乃守备王国雄、平素待兵一味从苛。上年冬闲应发冬春二季饷银。该守备扣留不发。勒令先买马匹。以致逆匪王得先、起意纠约夥党、滋事洩愤。迨至变生仓猝。该守备并不弹压抵御。辄闻风由署后避藏、越城远匿。任令劫饷劫囚。肆意焚掳。实出情理之外。朕阅摺内称该守备平素待兵从苛之语。已用朱笔批示。此其小咎。至风闻潜藏此则罪之大者。勒保亦称王国雄管兵过严、及扣饷买马、均非大罪。惟越城远避两日。置城内官民于不问。其情节与临阵脱逃无异。所论切当之至。正与朕意符合。可见勒保历练晓事。嘉是览之。王国雄办理营伍事宜。诸未妥协。设使于叛匪起事时挺身剿捕。或力竭被戕。原可置之不论。即或因保卫城池、受伤未死。核其激变情罪。亦不过予以发遣。今竟弃城逃匿。贻害地方。此即该员平昔办理营务处置得宜。亦属罪所不赦。况该员既已乖谬于前。又复畏葸于后。此而不严行惩办。何以饬军纪而肃戎行。守备王国雄、著即行正法。以昭炯戒。并著传集同城武职员弁。同赴市曹阅视。谕以该员身罹重辟。实由于弃城避贼。俾共知惩创。死于王事、则永沐恩荣。死于国法、则子孙蒙垢。大义昭然。千古一理。至此次叛匪滋事。该管总督提镇等、本有应得之咎。惟念勒保原在陕省会办宁陕善后事宜。于叛匪起事并未在川。闻信后、即星赴绥定查办。并先时练勇会哨。饬令桂涵、罗思举、就近剿除。得以即时扑灭。实属调度有方。功过足以相抵。所有自请交部议处之处。著加恩宽免。署游击塞普徵额、缉拏叛匪。身受棍伤。又带兵随同桂涵剿捕出力。亦著加恩免其议处。提督丰绅、总兵田朝贵、游击涂升、俱著交部议处。又另摺奏、讯据王得先供词、该匪等起事时、原约除杀守备王国雄之外、不可戕害官民、设或官兵追剿紧急、可冀投首免罪等语。此固王国雄罪无可逭。与地方文员无涉。至谓官兵追剿紧急、希冀投首免罪之语。总由于德楞泰办理宁陕叛匪、轻率受降。过于宽纵。以致绥定叛匪、亦闻风效尤。流敝□大滋甚。革保并当晓谕各营新兵。务须安静操练。恪守营规。毋得逞意妄为。自取罪戾。傥有桀骜不驯、滋生事端者。均当执法严办。或竟有似此倡乱之徒。即使悔罪投诚。亦必按律治罪。断不能幸邀宽贷。如此剀切宣示。庶使各知儆凛。不致复罹宪典也。所有办理此案缘由。并著通谕中外知之。　　

○四川绥定府叛匪王得先、孔传世、刘金定、伏法。　　

○赈四川绥定府难民。并给房屋修费。免达县本年额赋。　　

○壬申。上诣大高殿行礼。　　

○还宫。　　

○旌表守正捐躯云南云南县民张继后妻郭氏。　　

○是月。盛京将军富俊等奏、请将奉省高粮粟米、暂禁海船运卖。以资本地民食。得旨、依议。中外一家。不可遏禁。因时制宜尚可。　　

○湖广总督汪志伊奏谢颁赏御制惩蠹诗墨刻。得旨、人心不古。作伪者多。一味姑息。敝□大将百出。必须廉明任事。有守有为。勉之毋怠。　　

○河东河道总督吴璥、因率请摊徵岁料帮价、部议降调、奉旨改为留任、奏谢。得旨、严察冒滥。工归实用。勉力办理。自洁其身而不能除敝□大。仍属无益。须大加整顿方妥。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百七十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

