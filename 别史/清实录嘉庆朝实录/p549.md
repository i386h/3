<!-- { "loadSidebar": true } -->
○谕内阁、刘凤诰前蒙皇考高宗纯皇帝特达之知。优加＜闲＞擢朕亲政后。复由学士用至卿贰又因恭修皇考实录。锡以宫衔论其平日学问优长。原可当大省校士之任。乃不自检束。竟敢于代办监临时、为应试生员徐步鏊印用联号。若徐步鏊一经中式。则夤缘贿结。当得何罪。今刘凤诰尚止听嘱徇情。并无得赃实据。大学士等拟以遣戍伊犁。实属罪所应得。但伊犁路途虽远。而地方近成繁庶。转得在彼安处。刘凤诰、著改发黑龙江效力赎罪。　　

○又谕、初彭龄奏、审办临晋县假装银鞘大概情形一摺。此案经金应琦在藩司任内当堂劈兑。遂致败露。当即详明巡抚成宁。成宁照详批交查办。旋即调任陕西。金应琦接巡抚印后。即将藩司印篆交刘清接受。迨初彭龄到晋署理抚篆。于金应琦移交现办紧要事件内、查出此案。面询刘清。据称如要参奏、可否将钱文甎块情节删去、否则恐奉严旨、便难办理等语。此等假装饷鞘之案。非寻常案情可比。既经破露。该藩司为钱粮总汇。即应彻底根究。方为正办乃竟向初彭龄禀请删减情节。意在袒护属员。计图消弭即此一语。已难胜任。且才具本属平庸刘清著交部严加议处。即来京听候部议。布政司库大使郭文照、并著解任。交初彭龄归案质讯至金应琦现在患病未痊。所有巡抚印务、仍著初彭龄署理。寻议上。得旨、刘清、照议降四级。以从四品京堂补用。　　

○谕军机大臣等、初彭龄奏审办临晋县假装银鞘一案。摺内称、金应琦本月初四日到贡院往拜、口歪唇肿、行动尚须扶掖、忽于初七日午后、差人持送病愈销假奏稿阅看等语。金应琦病既未能全愈。急欲销假接印自因初彭龄到彼。诸事认真不肯朦庇。伊是以勉强支持。意在接受印篆后、初彭龄即可交代起程回京。伊于地方事件。遂得任意弥缝著初彭龄传谕金应琦、令其安心静养。不必急于任事。俟病体脱然再行奏请接篆。其平日官声办事如何著初彭龄密为访查具奏。若一味瞻徇情面不顾公事。亦难胜封疆重寄。其王敏树、孙燿、藉口成宁阅边、办差赔累一案务遵节降谕旨。彻底根究有无馈送成宁、及伊家人需索情事。是否该革员藉端开销。递结严参。至承办台工未及成分之革职停选知县胡殿襄等、所领银两是否有侵挪情敝□大。并著严究。所有五台工程。究竟现有若干成数初彭龄于审案完竣、赴彼查勘明确另行奏闻将此谕令知之。　　

○以奉差推诿。革护军统领副都统裕瑞职。调镶蓝旗蒙古副都统常福、为镶红旗满洲副都统。以前任伊犁领队大臣色尔衮、为镶蓝旗蒙古副都统。镶白旗满洲副都统明志、兼正蓝旗护军统领。　　

○调安徽布政使素纳、为山西布政使。以安徽按察使李奕畴、为布政使。庐凤道广泰、为按察使。　　

○缓徵江西南昌、新建、丰城、三县、洼地水灾本年额赋、及旧欠耔种。　　

○乙巳。上诣昭显庙拈香。　　

○御紫光阁。阅中式武举马步射。　　

○以正蓝旗满洲副都统福会、为杭州将军。调镶白旗汉军副都统普恭、为正蓝旗满洲副都统。以散秩大臣成秀、为镶白旗汉军副都统。　　

○抚恤朝鲜国遭风难夷如例。　　

○丙午。上诣时应宫拈香。　　

○御紫光阁阅中式武举技勇。　　

○御乾清宫引见中式武举。亲定甲乙。　　

○丁未。上御太和殿传胪。赐殿试武举一甲汪道诚、积善、张青云、三人、武进士及第。二甲赵龙田等六人、武进士出身。三甲寇绍莱等四十八人、同武进士出身。　　

○禁革各衙门及沿途员弁吏役需索旗丁使费。谕内阁、马履泰奏访明吏役需索旗丁使费确数之一摺。并开单呈览。所奏甚为详细。近年漕务之敝□大。各督抚等、皆以旗丁苦累需索州县帮费帮费为词迨究其苦累之由。则惟称旗丁等于提溜打闸、以及沿途剥浅等事、路费不敷势难裁减而于此外概未论及。今据马履泰所奏。则自巡抚、藩司、粮道、总漕、仓场等各衙门以及沿途文武各员、书吏经纪人等、内外共十九处。每处需索使费或数百两、或数十两皆有一定之数。不能短少。旗丁被逼追呼如同逋欠。其苦累之处。莫甚于此马履泰所开之单。自非出于臆造今就一帮五十船而论。每年即需银七千四百余两之多。况船数尚不止于此。旗丁力不能支。自不得不于兑运之时、向州县横索。州县计无所出。遂不得不于开徵之日、向百姓浮收。敝□大源不清。伊于何底。该督抚等不先查办及此。徒以旗丁路费不足为言。苦思调剂殊未得其要领。此等陋规一日不革。漕敝□大一日不除。关系甚重。著传谕有漕各督抚暨总漕仓场等。自本年新漕为始。所有单开各衙门书吏以及委员经纪人等各项陋规。俱著一概裁革。无许需索。并责成巡漕御史、一体严查密访。如官吏等有不遵禁约、私自勒索者。著分别查拏究办。并准该旗丁指明首告。如此禁革之后。旗丁等费用大减。沿途自可不致竭蹷。如果此外提溜打闸剥浅等事。比从前不无多费。再行量加调剂。旗丁等浮费既除。运费又足。无可藉口。此后设仍向州县横索兑费。不肯开行。著该督抚立即严挐究办。所有马履泰原摺原单。著一并发抄。俾各督抚总漕等按款周知。逐一查办。傥或奉行不力。仍任书吏等需索如前。则是有意纵容。故留积敝□大。大负委任。试思马履泰既能胪陈敝□大款。伊岂不能随时访查。如续有参奏。或别经发觉。朕惟该督抚总漕等是问。将此通传知之。　　

○以翰林院侍读宝兴、充日讲起居注官。右春坊右中允袁名曜、署日讲起居注官。　　

○除湖南茶陵州、坍没田六顷三十九亩额赋。　　

○缓徵湖南茶陵、攸、酃、澧、四州县、水灾新旧额赋。　　

○戊申。谕内阁、本年系停止勾决之年。刑部续将奉天、四川、陕西、湖广等省官常情节尤重及情重各犯、摘叙案由。分别开单进呈。朕详加披阅。其情节尤重之官犯倭克吉讷、受贿捏报。故纵凶犯。实属枉法。常犯谢廷金、逞凶殴毙二命。税文畛、故杀拒奸之妇。曹廷瑞、喝令攒殴。致毙二命。明学升、刃毙二命。潘通位、连毙二命。蔡远任、故杀二命。罗万映、陈贵宗、夺犯杀差。张世学、妒奸故杀二命。王二娃、听从加功。谋杀事主。杨文甫、刃毙二命。罗帼逵。拒捕刃毙差役二命。曾俸、纠窃拒捕。一死二伤。戴遇春。护夥帮殴另伤一人。何俸、听纠夥抢。帮殴事主多伤。蒋宗林、窃匪护夥。殴毙事主。幸仕学、窃匪拒捕。火器杀人。王启贵、听纠抢夺。刃毙事主。王正富、随同拦抢。加功谋命。曹帼选、挟嫌谋命。李华、蠹役吓诈毙命。范成美、刃毙二命。周四、窃匪拒毙事主。俱法无可贷。著照所拟即行正法。又情重常犯张义德一名、尚来游荡。弃家不顾。经伊妻王氏理劝怀恨。迨王氏患病。该犯潜买毒药。假称补剂。致王氏邀同伊父王允和共食。先后殒命情实凶残。亦著照所拟即行正法。至情节尤重案内、朱林一犯、跟随考官在途。自出钱文雇用竹兜因擡夫杨太假称歇力放下。该犯急于趱路。当加呵斥杨太回骂。该犯举脚向踢。适伤肾囊殒命。尚非有心致死。著暂缓正法。与其余情重各常犯。仍入于本年新事情实。呈进黄册。　　

○己酉。命吏部尚书瑚图礼、刑部尚书金光悌、正红旗汉军都统佛尔卿额、在紫禁城内骑马。　　

○庚戌。谕内阁山西藩司刘清奏才不胜任恳请开缺一摺。此奏为从来所罕见。藩司为钱粮总汇。刘清如自揣才庸不能胜任。即应于＜闲＞放时具摺恳辞。何以接篆已逾两月始以限于才识、奏请开缺。自系因初彭龄到彼。诸事认真查办难以支吾。故为此奏。前此临晋县假装鞘银一案。该藩司遽向初彭龄禀请删减情节。意图消弭。已难胜藩司之任。当即交部严议。应降四级特降旨加恩以从四品京堂补用。兹复有此冒昧陈奏之摺。看来该藩司人本无能。并难胜小京堂之任。刘清著以员外郎补用。　　

○谕军机大臣等、吴璥奏状元墩缺口收窄、启坝放船一摺。高宝运河挑工。普律完竣。并将御黄坝启放。使清水外注。连日长淮回空等帮。俱已渡黄。甚为顺利。其在后未入江境各帮。已飞咨东省加紧筹催。亦可衔尾南来。自不误归次之期。其状元墩口门仅存五丈。相机堵合。亦属易事。惟近年来黄水下游不畅。河底淤垫。水面擡高。以致倒灌日甚。清水不能畅出。诸敝□大丛生。是海口关系全局。最为紧要。自应亟为筹办。昨日托津来京覆命。据称河水现行海口本无河槽。今年盛涨时。下游漫滩旁溢是以上游消水较速、且有佃湖容纳淤沙现在湖身业已淤垫渐平、恐该处纳水之地更狭、设有阻遏所关匪细、似应将旧海口挑复等语。黄河由新海口经行。已阅一载。既未刷成河槽。则来年盛涨时下游不畅。必致有壅塞之患。此时若以挑穵旧海口需费较繁因循不办。设有溃决。糜帑既多田庐被淹。不知凡几。仍须疏浚故道。筹款办理。是欲图节省而转滋劳费该督等不必再有游移。意存观望著吴璥于堵筑状元墩口门后。即亲往履勘筹议章程。及早兴工。如果疏挑后河流顺轨。永庆恬澜即多费帑金。亦所不惜也。　　

○又谕、许文谟奏、察看嘉彰地方已就宁帖、惟淡属中港斗尚未息一摺。据称酌派员弁分兵驻守、传谕漳泉粤籍乡耆总董人等互相约束、现在漳泉民人俱已陆续归庄、惟淡属猫里等处粤人纠集多人、名为保护村庄、实欲攻抢中港漳庄等语。漳泉民人械斗。既经该提镇等派兵弹压。晓谕乡民已就宁帖。何以淡属猫里等处粤人。又有纠众滋扰之事。必应严行惩办。以净根株。从前该镇道等办理此事。未免稍存轻视。一处蠢动。则分赴该处弹压。希图将就了结。民人等无所畏惮。是以旋息旋起。此时许文谟在彼。头二起兵丁现已陆续到台。著方维甸即飞咨该提督、将滋事粤民为首者。查拏粤办。并酌看情形。如无需兵力则已。傥有必应慑以军威之处。许文谟即应带兵剿捕。立时扑灭。以靖地方。将此传谕知之。　　

