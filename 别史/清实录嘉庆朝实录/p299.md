<!-- { "loadSidebar": true } -->
○谕内阁、朕恭阅皇考高宗纯皇帝乾隆三十一年实录。因朕所执成亲王题画扇头。有兄镜泉三字。当奉圣谕、以十一阿哥幼龄所学文理字画。尚觉可观。但落款镜泉。则非皇子所宜。此盖师傅辈书生习气。以别号为美称。妄与取字。于蒙养之道甚有关系。皇子读书。惟当讲求大义。期有裨于立身行已。至于寻章摘句。已为末务。矧以虚名相尚耶。我国家世敦淳朴。所重在乎习国书。学骑射岂可效书愚陋习。流于虚谩设使相习成风。其敝□大必至令羽林侍卫。咸以脱剑学书为风雅。甚且改易衣冠。变更旧俗不可不知儆惕等因。钦此。仰见我皇考崇实黜华、敦本贻谋至意。自奉皇考训谕以后。咸各凛遵弗忘。今皇子等在书房诵读。本无另取别号之事。而圣训昭垂。意至深远。所当敬谨申明。俾知法守。将来皇子中年齿稍长者。闲取一二字颜其书斋镌之图章。尚无不可。总不得自署别号。竞尚虚文。惟当讲明正学。以涵养德性、通达事理为务。至词章之学。本属末节。况我朝家法相传。国语骑射。尤当勤加肄习。若竟以风雅自命。与文人学士争长。是舍其本而务其末。非蒙以养正之意也。著将此旨实贴上书房。俾皇子等提撕警觉。用仰副皇考及朕谆谆垂训之意。　　

○又谕、本年京察届期。吏部开列在京各部院大臣、及各省督抚、名单进呈。请旨甄别。大学士向不开列。第念大学士保宁庆桂刘墉、董诰、协办大学士琳宁、朱圭、参赞纶扉。或职司票拟。或趋承枢禁。俱能恪勤匪懈。尚书刘权之、德瑛戴衢亨、在军机处行走。小心勤慎。尚书禄康、职任度支。兼管步军统领。办事勤妥。内阁学士曹振镛、恭纂高宗纯皇帝实录稿本。尚为详慎。均著交部议叙。直隶总督颜检、办理地方一切事宜。黾勉妥协。山西巡抚伯麟、久任封圻。循声素著。浙江巡抚阮元、有守有为。清俭持躬。亦均著交部议叙闽浙总督玉德、前因江西石城等处匪徒滋事与闽界毗连。当令玉德驰往建宁一带查办。已据奏将首犯吴韬甯金鳌等缉获到案。尚属勤勉。著赏还花翎。江西巡抚秦承恩当该省匪徒廖干周等滋扰时。即带兵赶往督捕。全数扫除。特因其奏报迟延。是以未即加恩。但念纠众钜案。该抚能克期办竣。其功足录。著赏给二品顶带。余俱著照旧供职。　　

○又谕、镶黄旗都统奏、查出该旗汉军秀女内有十九人俱经缠足、请将该管大臣交部查议、参佐领等交部议处等语。我朝服饰本有定制。必当永远遵守。今该旗汉军秀女竟有缠足者。甚属错谬。一旗既有十九人。其余七旗汉军。想亦不免。今姑不深究。禄康查出据实奏闻。尚属细心。著免其查议。该管副都统并未查出。均属非是。成书、珠隆阿、俱著交部察议。该管参佐领等、交部分别议处。至此秀女十九人父兄。本应照例治罪。惟此等汉军。自幼乡居。是以沾染汉习。此次著格外加恩、暂免治罪。著通谕八旗汉军。各遵定制。勿得任意改装。各该管参佐领等务按户晓谕各该旗大臣、不时留心详查。如有不遵定制者。即行参奏。傥别经参奏。不惟将该秀女父兄照违制例治罪。定将该管都统参佐领等一并治罪。再此次挑选秀女、衣袖宽大。竟如汉人装饰。竞尚奢华。所系甚重。著交该旗严行晓示禁止。务以黜华崇俭为要。　　

○缓徵直隶长垣、东明、开、三州县、水灾额赋。　　

○戊辰。祭大社大稷。上亲诣行礼。　　

○定直隶古北口协领、由三河玉田协领调补。三河玉田协领、由顺义昌平协领调补。顺义昌平协领、由五处防御一体选补。从密云副都统永悫请也。　　

○补行嘉庆七年军政。广东、卓异官六员。有疾官二员。年老官一员。才力不及官一员。分别议叙处分如例。　　

○己巳。谕内阁、额亦都、为本朝开国勋臣。其后嗣如阿里衮、丰昇额、均曾为国宣勤。著有劳绩。丰昇额之子明安、未能承受朕恩。自获咎谴。旋即身故。念其祖父前劳。是以加恩将伊子和色本、赏给主事。令其在吏部行走。今闻和色本又已病故。且伊家现有两世孀居。情殊可悯。明安之次子那苏巴图、尚在穉龄。著加恩赏给主事。在家支领半俸。以资养赡。俟伊年长及岁。再行带领引见当差。用示朕笃念旧勋、推恩后裔至意。　　

○庚午。春分。朝日于东郊。上亲诣行礼。　　

○诣雍和宫行礼。　　

○幸圆明园。　　

○辛未。孝康章皇后忌辰。遣官祭孝陵。　　

○谕内阁、本日据汪志伊奏、拏获蔑伦重犯审明办理、并将夥劫勒毙事主各凶盗、问拟斩枭、请敕部核覆一摺。此案陈老三、许得安二犯听从逆犯康淮、行劫其父康华周财物。并与康淮同谋。将其父康华周用绳勒毙。助逆行凶。情实为可恨。外省督抚于寻常盗犯。有夥劫勒毙事主者。自应照例问拟。奏明听候部议。此案关系蔑伦。非寻常盗案可比。岂容稍稽显戮。该抚于审明后。即当一面奏闻。一面恭请。王命一并正法。又何必拘泥奏请敕部核覆耶。所有陈老三许得安二犯。著即处斩枭示。不必再交部议。嗣后各省案犯。有似此情罪重大者。即照此办理。　　

○癸酉。命遣送编置佐领及安置各处之安南人回国。谕内阁、前据阮福映、具表叩关。吁请锡封。业经加恩封为越南国王。抚有交南。备位藩服。因思从前随同黎维祁内投、编置佐领之安南人等、虽经给有廪糈。团聚安居。但远离乡土。已阅多年。情殊可悯。著加恩准令回国。以遂其怀归之志。并可将黎维祁骸骨还葬故墟。俾正首邱。著该旗都统等、按照册开安南人户。佐领一员。传旨赏给银十两。骁骑校一员。赏给银八两。领催以下男妇大口、每人赏给银五两。小口、每人赏给银三两。均于广储司库支领给发。令其分起行走。沿途资送广西。交与巡抚百龄、遣送出关。知会该国王收领。除江宁安插者、已谕知陈大文遵照办理外。其在热河张家口者。著该都统等即查照送京。交该旗一例遣送。至前经发往奉天黑龙江伊犁等处之安南人等、并著该将军等查明释回。一体赏给。资送粤西。遣令出关。以示格外矜恤至意。　　

○谕军机大臣等、那彦成奏、筹办齐齐哈尔事宜一摺。并条列六款进呈。朕详加披阅。如所请嗣后内地民人、有来黑龙江贸易者、准其携眷居住、种地谋生、屯丁之放出为民者、亦准其安居乐业、不必逐出境外一款。事不可行。东三省为根本重地。原不准民人杂处。致碍旗人生计。是以内地贸易之人。不许在彼居住谋生。如有私自逗遛。尚当驱逐出境。昨因山海关等处出口人多。曾降旨定立章程。严行稽察。岂可执通商致富之说。转令内地民人。前赴黑龙江居住谋生。听其自便乎。若云准令汉人居住。则地方富庶。兵力可以勇健。亦无此理。东三省旗人以弓马为本务。每日勤加演习。及捕打牲畜。兵力自臻骁健。设与汉人相处。必致沾染气习。渐流懦弱。今黑龙江之兵。胜于吉林。而吉林又较胜于奉天。可见强兵之法。不在通商此其明验也。又据称、嗣后黑龙江等处、自副都统至协领佐领等官、本处旗人、祇用一二人、其余皆以京员及盛京吉林旗员升调一节。将军、副都统、有统辖阖营之责。自当＜闲＞用京员。前因副都统额勒珲、达斯呼勒岱、均系该处旗人。办理诸务恐有瞻顾。是以降旨将斌静调为齐齐哈尔副都统。伊铿额调为墨尔根副都统。至协领佐领等官。即为各该营官等升转之阶。外省驻防。皆系以本处旗人升调。营制有常。若黑龙江一处。改用他处之人。势必将各省驻防一律照办。亦未免事涉更张。断不可行。至于把持勾结之敝

□大。惟在该将军副都统等、洁己奉公。留心管束。自可潜消积习。岂属员尽用他处旗人。遂能经久无敝□大乎。以上二款。应无庸置议。惟据称该处田土多旷。屯丁日贫。自当妥为调剂。或于该处屯丁子弟内。或于发往罪人内。酌给耔种牛具等项。责令开垦。以期土无遗利。人有恒业。方为尽善。至所称每丁领牛一只。须交粮二十五仓石。而官员子弟、及兵丁之不领牛只者一任种地之多寡。并无升斗之粮。以致富者日富。贫者愈增积欠。此则太觉偏枯。亦应将官员及丰厚之户。承种地亩。立定限制。不准私行开垦。著观明、会同宜兴、体察情形。酌立章程。总当使旗人等均沾乐利。期于行之可久。并将那彦成所奏请添给新官庄牛只倒毙银两、及请减额粮等款。一并详悉妥议。用汉字摺具奏。候旨遵行。再据那彦成面奏、黑龙江兵丁有不能骑射者。该处兵丁素称劲旅。岂可废弛骑射至此。并著观明随时查察。务令娴习为要。将此谕令知之。　　

○改授吐鲁番领队大臣蓝翎侍卫玉衡、为四等侍卫。以宗室向无蓝翎故也。　　

○甲戌。遣官祭昭忠祠。　　

○引见京察三四五品京堂。得旨、大理寺卿孟邵、翰林院侍讲学士吴省阑、年已就衰。才力不及。俱著以原品休致回籍。大理寺少卿宗室庆岱、光禄寺少卿五德、太仆寺少卿博庆、年齿亦衰。俱著以原品前往裕陵守护。更换特克慎、翁方纲、观岱、休致各回旗籍。所遗大理寺卿员缺。著周廷栋补授。其太仆寺卿员缺。著章煦升补。光禄寺少卿员缺。著珠隆阿补授。侍讲学士员缺。著王宗诚升补。汪滋畹、著转补左庶子。其右庶子员缺。著温汝适升补。所遗翰林院侍读员缺。著余集补授。余著照旧供职。　　

○调伊犁领队大臣那奇泰、为叶尔羌帮办大臣。叶尔羌帮办大臣哈丰阿、为伊犁领队大臣。喀什噶尔帮办大臣高杞、为乌噜木齐领队大臣。乌噜木齐领队大臣德勒克扎布、为喀什噶尔帮办大臣。　　

○旌表守正被戕安徽无为州民郑银仓妻杭氏。　　

