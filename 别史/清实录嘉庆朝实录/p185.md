<!-- { "loadSidebar": true } -->
○命礼部左侍郎刘跃云为正使。内阁学士台费荫为副使。持节、赍册、晋封贵人董氏为淳嫔。册文曰。朕惟教德容以帅属。治肃六宫。展功绪而慎司。班跻五职。纶言宠逮。鞠采辉增。咨尔贵人董氏。早誉柔嘉。夙彰榘范。叙椒涂之茂秩。静事惟宜。揆兰掖之嘉称。嫮修独粹。是用晋封尔为淳嫔。锡之册命。尔其徽章克荷。谨式度于彤闱。蕃祉遄膺。朗升名于华券。钦哉。　　

○命礼部右侍郎扎朗阿为正使。内阁学士玉麟为副使。持节、赍册、晋封贵人王氏为吉嫔。册文曰。朕惟位正天闺。宜后星之增朗。教先妇学。允邦媛之攸司绮观升华。丝言锡庆。咨尔贵人王氏、紫庭助德。彤史擒辞。初履善以含和。早流蕙问。用延祥而集祉。宜荷芳名。是用晋封尔为吉嫔。锡之册命。尔其粢盛致洁。无愆于明齍玉敦之仪。桑曲襄勤。克赞夫元紞绿籧之典。钦哉。　　

○饬禁捐廉办公。特谕、国家设官分职。务在养民。培植民之生业。使之家给人足。各安其生。不致流而为匪。国本自固矣。是居官清正者为国之宝。贪黩者为国之害。其理信而有徵。若督抚为一方之表率。即古之诸侯。其经费原钜。稍形匮乏。不肖者藉口搜括。百般科敛。固不待言。即清廉者亦失其素守。渐成贪吏。上下言利。国事尚可问乎。我皇祖恐徵收火耗。渐至厉民。降旨明给养廉。赡身家。养廉耻。量职秩之崇卑。定用度之多寡。诚先养后教。至当不易之道。现今一切陋规、俱行裁革。只恃养廉为生计。若捐廉办公。以何费用。岂不仍取之于民耶。我国家经费。岁用不下数千万。偶遇水旱偏灾。不惜帑金。立施厚泽。此皆各直省大吏所亲见者。何乃以涓滴之资。希图见好。博能事之名。遂巧取之计。朕非好货之主。不必以此尝试。徒见轻于朕耳。近因湖北偶聚难民。正值军需用度浩繁。书麟、倭什布、各捐数千金散赈。地方立即安堵。特予议叙。以奖其急之举。然此事终不可为法。恐流敝

□大至于需索属员。仍剥削朕之百姓。特书此谕。以儆官心。愿吏治永清。民生永静。藏富于民。国本自固。天子不问有无。奚较量此锱铢进奉以为升转哉。诸臣共体朕意。信守无忽。　　

○谕内阁、据书麟奏、现因感受潮湿。胸腹胀懑。日渐委顿。难望即痊。深恐贻误军务。请＜闲＞员来楚接办。回赴后路医治等语。书麟历任封圻。公勤素著。朕所深信。自调任湖广总督后。督兵剿贼。不辞劳瘁。现在大功将次告竣。岂肯以偶抱微疴。辄思委卸。自因楚境气候不时。山岚蒸湿。书麟年近七旬。每日骑马疾驰。以致感冒寒热。积劳成疾。所奏俱属真情。朕心深为廑念。书麟著准其来京供职。伊本系协办大学士。加恩补授吏部尚书。并派乾清门侍卫孟住、带同御医田广福、驰驿前往诊治。书麟之子云麾使吉郎阿、亦著一并驰驿同往省视。书麟接到此旨后。即缓程来京。现在天气渐热。途次不妨稍为憩息。并著田广福、沿途调治。以冀速痊。书麟未到京以前。吏部尚书事务。仍著庆桂署理。至湖广总督员缺紧要。一时＜闲＞放乏人。倭什布办理军务虽非所长。而于该省情形尚为熟悉。著加恩补授湖广总督。仍戴三品翎顶。所有湖北巡抚员缺。著全保补授。全保不必来京请训。即驰驿前赴湖北军营带兵。与长龄、明亮、孙清元等、一同剿贼。所有楚省粮饷地方事务。责成倭什布一手经理。该督务须倍加感奋。诸臻妥善。以副委任。　　

○又谕、前因那彦成在甘省督兵剿贼。将高三马五股匪、逼剿入川。所賸余匪无多。那彦成并不蹑踪搜捕。以致日久蔓延。及那彦成回京召见时。奏对又多错误。是以降调示惩。今高马二逆业已生擒。夥党悉行扫荡。亦可稍全那彦成颜面。且念系阿桂之孙。前在军营带兵。亦曾获有胜仗。那彦成、著加恩交军机处以副都统记名。　　

○书麟奏、查明剿办佘家河茅伦山等处贼匪出力各员。赏佐领色楞扎布、副将王懋赏、守备孙釴、郭朝鸣、花翎。领催尚阿泰等、蓝翎。侍卫塔津保、参领富永、升擢有差。。　　

○壬戌。上诣大高殿行礼。　　

○以册立皇后礼成。诏示天下。诏曰。朕惟坤维厚载。顺承成乾极之尊。月道光华。久照俪羲晖之朗。赞虞熙而缉化。沩汭观型。缅周道以敷祥。洽阳作合。紫庭诒范。宣茂教于雎麟。彤史延光。崇上仪于袆翟。肇新懿训聿炳贤谟。皇后钮祜禄氏、荣阀扬芬。高宸翊极。静协安敦之义。性迪箴图。懋修敬慎之仪。恭循榘则。蚕宫有事。从茧馆以稽程。燕喜攸占。佐禖坛而介祉。属端闱之伫＜闲＞。荷慈谕以增封。德表六宫。班隆九御。勖嗣徽其克协。爰锡命之庸申。嘉庆四年四月。钦遵原奉皇考高宗纯皇帝敕旨。正位中宫。襄勤内政。兹届礼臻即吉。于焉典备允臧。恭循成命以颁纶。载考彝章而授节。谨告天地宗庙社稷。于嘉庆六年四月十五日。行册立皇后礼。俾得敬承芝玺。肃帅椒涂。裕祺福以敦和。长秋建式。仪清宁而合撰。函夏均禧。嘉礼用成。鸿施宜溥。所有事宜。开列于后。一、亲王福晋以下、至奉恩将军妻室等、俱加恩赐。一、民公侯伯以下、二品大臣以上命妇、著加恩赐。一、从前恩诏后。官员有升职改任、及加级改衔者。照其职衔给与封典。一、八旗满洲、蒙古、汉军、妇人年七十以上者。照例分别赏赉。一、军民妇人八十以上者。照例分别赏赉。一、上三旗辛者库当差妇人。酌议赏赐。一、各省老妇有孤贫残疾无人养赡者。该地方官加意抚恤。毋令失所。一、除十恶及谋杀故杀不赦外。犯法妇人。尽与赦免。于戏。绥履笃绳承之祜。瑞炳萝图。绍衣绵昌炽之符。庆基兰掖。布告天下。咸使闻知。　　

○谕内阁、书麟奏称患病、恳请至军营后路调理。当经降旨令其回京供职。其湖广总督员缺紧要。因念倭什布办理军务非其所长。而于湖北地方情形。自应谙悉。是以将伊补授。仍令戴用三品翎顶。以观后效。兹据德楞泰奏、年来湖北办理粮饷。总不能随时接济。以致军行乏食。贼匪不能克期剿竣。实由于此。此次德楞泰追剿徐添德、粮饷不继。赖书麟捐给银两。俾兵丁沿途购买。得以无误。其长龄明亮孙清元各路军粮。亦皆不能接济。并据奏前岁德楞泰在湖北剿贼时、兵丁行走四十五日、仅得五日之粮等语。倭什布本由湖广总督、降补湖北巡抚。皆伊任内之事。昨年因该省办理军务。总未奏请拨饷。经朕降旨查询。遂不待伊等奏请。节次拨发饷项。计本年两次所发。已有六十万两。何至不能接济军食。前此伊等不奏请拨饷之故。不过欲图见好。殊不思粮饷不继。军务一日不完。则军需一日不减。所费更大。且剿贼本以安民。朕从不于帑金稍有吝惜。即近日川陕两省饷银。亦皆不待奏请。先行拨发。朕豫筹军食。时刻萦怀。岂忍令兵丁等效命戎行。枵腹从事。乃楚省数年以来。积玩因循。并不视为要务。自书麟到后。虽极力整顿。尚不能随时接济。倭什布在楚省督抚两任。时日最久。其玩误之咎。实无可辞。有忝封疆重寄。岂可复邀升擢。倭什布、即著解任来京候旨。所有湖广总督员缺。著吴熊光补授。即驰驿前赴新任。其河南巡抚员缺。著颜检补授。亦著驰驿速赴新任。以便吴熊光交卸赴楚。　　

○协办大学士吏部尚书书麟卒。晋赠太子太傅。赏一等男爵。遣乾清门侍卫孟住、往奠茶酒。予蔡葬。谥文勤。　　

○命长龄暂署湖广总督。俟吴熊光到任后。仍赴军营带兵。　　

○德楞泰等奏报、剿办红花垛等处贼匪、炮贼首张允寿。得旨奖赉。赏还德楞泰双眼花翎。总兵官孙清元、下部议叙。　　

○又奏、查明剿办大宁和冈溪贼匪出力人员。赏千总李洪彦等、蓝翎。　　

○调江宁布政使同兴、为直隶布政使。河南布政使裘行＜闲＞、为江宁布政使。以河南按察使完颜岱、为布政使。南汝光道陈钟琛、为按察使。　　

○以广东按察使吴俊、为山东布政使。湖南岳常澧道陈文、为广东按察使。　　

○癸亥。孝端文皇后忌辰。遣官祭昭陵。　　

○谕内阁、刑部审拟吴孝显考差怀挟。请比照科场怀挟之例。加等问拟杖徒。向来考试试差自翰詹科道以下进士出身人员。俱得与试。择其文理较优入选者。以备＜闲＞放主考、及乡会试同考官之用。并不关系黜陟。若自揣文理荒疏。或因病不能应考。原各听其便。并未律以规避之条。且与考者俱系职官。应各知谨饬。向例并无搜检以存体制。乃此次考差之宗人府主事吴孝显、竟怀挟诗句。希冀逢题抄录。入选得差。试思此等空疏侥幸之人。一旦衡文。岂有不营私舞敝□大者。设或幸＜闲＞学政。于考试时搜出生童夹带。反而自思。又将何以办理耶。看来吴孝显从前中式举人进士时。亦未必无作敝□大之事。今亦不值深究。吴孝显、著照刑部所拟办理。以示惩儆。嗣后御试各项人员。均宜各知自爱。朕亦不因吴孝显此次怀挟、增一搜检之例。但与考人员。傥再有似此怀挟者。一经查出。必当从重治罪。决不宽贷。　　

○以驻藏大臣职任紧要。升三等侍卫福宁、为头等侍卫。　　

○贷山西永济县霜灾贫民耔种口粮。并缓徵地粮盐课有差。　　

○甲子。谕军机大臣等、前据伊桑阿奏报、贵州铜仁等处苗匪滋事。当经降旨令琅玕迅速前往督办。琅玕上年在贵州巡抚任内。办理苗匪。甚为妥速。是以加恩擢任总督。兹复令其赴黔督办。于该省苗情。较伊桑阿自为熟悉。而常明曾经剿办苗寨。亦系熟手。谅可迅速蒇事。现在初彭龄已准令来京供职。滇省需人弹压。伊桑阿竟当遵照昨旨。即往云南接印任事。不必与琅玕一同在黔办理。将此传谕琅玕、并伊桑阿知之。　　

○又谕、荆道乾奏、请通饬各属。凡遇讼棍控案。概不必提讯以免拖累。所见甚偏。朕前此明降谕旨、以嗣后遇有布散匿名揭帖、及在各衙门投递者。俱不必办理。专指隐匿姓名、诬捏讦告者而言。若一应词讼。遇有不干己事。概不准理。则是是非曲直。全置之于不问。不惟负屈含冤者。无从申诉。又安用设立地方官及法司为耶。且即为严惩讼棍讦发阴私起见。亦必须体察兴讼缘由。平情审讯。自无难得其确实。若系饰词诬控者。原设有反坐之条。而暗中唆使之人。亦即可究出严办。岂概不准理。遂足以惩奸息讼乎。况朕广开言路。兼听并观。一切舆情吏治。俱不使壅于上闻。若如该抚所请。于呈控之案不必提讯。是朕亦可禁人陈奏事件。有是理乎。该抚所奏不可行。惟当于地方词讼。饬属秉公审办。断不可稍存一偏之见。致冤抑无由申诉。此为最要。将此谕令知之。　　

