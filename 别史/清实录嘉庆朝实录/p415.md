<!-- { "loadSidebar": true } -->
○谕内阁、前日据御史和顺奏称、风闻旗人中竟有演唱戏文值戏园演剧之日戏班中邀同登台装演、请旨饬禁一摺。所奏持论甚正。八旗子弟。不务正业偷闲游荡屡经严旨训谕。若果搀入戏班。登台演剧实属甘为下贱。御史有言事之责。于此等风俗攸关事件。既有所闻自应据实入告因谕令该御史将演剧之旗人按名指出。以便究办。随据和顺指奏六人。当交步军统领衙门按名查拏。并召见该御史询以如何查访缘由。据称伊曾经骑马行过戏园遥见演剧时有旗人在内、既又称系伊家人在戏园看见等语。所奏已属支离。乃昨据禄康等具奏、将演剧旗人查拏到案。并讯据广成茶园看座之王大供称、向有和御史常到园内听戏。因令军机大臣会同刑部将王大传到。令该御史杂入各官队中。令其指认王大即能指出。并称其曾在戏园争占下场门坐位。经军机大臣向该御史询问。伊并不承认惟称今年夏天上衙门、路过西单牌楼戏园、曾经进内察看、因欲具奏是以于新近不记得日子、又曾到园一次。均系未戴顶帽、密为访查等语。是该御史赴园看戏。业经属实即云查访具奏。该御史夏闲查看确实。即应奏闻何以至此时又复到园一次。始行具奏。且于召见询问时。亦未将先后到园情节。据实入告迨至王大指认质证。始以到园访查为辞意图抵赖前曾叠次降旨谕令八旗官员等、不准私去帽顶、潜赴茶园戏馆今该御史身为风宪之官。为朝廷之耳目竟不知自爱。潜赴茶园听戏。至为市侩等所熟识。即此已属溺职。所奏祇为私忿争坐起见假公济私。快其宿怨卑鄙已极。若皆似此互相攻讦岂不蹈明季言官之陋习乎。和顺实为言官中之败类。玷辱台谏之职。至笔帖式德馨置买戏箱行头。赁给戏班。按日收钱本有不合。且据供认曾戴便帽赴园查点箱件亦属有乖体制。和顺德馨均著先行革职。交军机大臣会同刑部归案质讯定拟具奏。　　

○乙未。上诣时应宫昭显庙拈香。　　

○谕内阁、阿林保、李长庚奏、舟师剿捕得胜、击毙著名贼目等情一摺。据称蔡逆匪船、南窜至竿塘一带游奕、经阿林保知会李长庚率师蹑剿、追及盗船、挥令兵船攻剿、击沈盗船一只、匪犯全行落海又有蔡逆之侄蔡添来坐船、经李长庚督兵围住、攻打击坏、擒获匪犯六十七名、斩获首级五颗蔡添来被官兵炮伤胸前穿透落海各等语。此次李长庚督领兵船。攻剿蔡逆帮匪击沈盗船一只。并将蔡添来坐船击坏。该匪受伤落海。计擒获及落海者共有数百人看来贼船日少。其势日就穷蹙。李长庚督率舟师围捕。不遗余力奋勇可嘉俟拏获蔡牵。再赏世职酬勋至蔡添来一犯、系蔡逆胞侄。助逆肆恶。本为紧要贼目今经官兵击毙。翦其羽翼。蔡逆自必闻而丧胆。阿林保正当乘此机会。催令李长庚上紧围捕。速擒巨憝。以靖海疆。　　

○又谕、铁保等奏遵旨拣调要缺知府、请以朱锡爵调补江宁府知府一摺。朱锡爵系大学士朱圭之侄人甚明白朕所素知。铁保等以之调补江宁府知府。自系为省会首府需人起见。但摺内未据明白声叙。恐各该省督抚遇有此等拣调要缺。于属员中大臣子弟。不问其能否胜任瞻徇情面专摺奏请。于政治殊有关系嗣后拣补要缺人员。如系现任文武二品以上之兄弟子侄。均著于摺内声明请旨。所有江宁府知府员缺、著准其以朱锡爵调补其所遗淮安府知府员缺。即著以马维驭补授。　　

○又谕、铁保奏、请令各州县查工验料以祛河工积敝□大一摺。河工用费浩繁。其敝□大混之处。层出不穷不可不设法严杜。前经明降谕旨令将河工报销一事按照时价具报。不准浮开工段丈尺以示核实复因例价系多年奉行。时价系早晚更易。若专凭时价核办。则部中竟将无例可循。日久亦滋流敝□大续经降旨于工程报销时。将定例准销若干其不敷若干。应增时价若干。随案声晰具奏但此事总全在经管大员、随时实心查察认真核办。方于办工无误。而用项亦不至虚销若稍涉瞻徇颟顸。不加严察。即用时价报销更可虚开工段丈尺。其敝□大益大。不可胜言总之有大工必有大敝□大。日久必成大案。司其事者不可图目前之小利。而不顾日后之大害也且时价较例价之数。或多至数倍。或尚不止数倍。傥漫无查核不加限制。岂任听工员等随意捏开乎京城办理工程皆特派大臣查验收工。铁保仅请令州县于工满之日、亲赴查验尚不足以昭郑重。此后竟当派出司道府大员。前往各工按原估工段丈尺。逐加查勘并将河工例价应报若干。现在因何不敷须加至几倍方能办理之处。据实结报。方准奏销。若修理未能如式查有偷工减料情节。即严行揭参治罪。以示惩儆傥司道府等亦瞻徇不举。别经发觉。一并治罪不贷余俱照议办理。此非朕吝惜帑金实为保护河工大小官员身家性命。不可不加意慎重也。　　

○又谕、庆桂等奏审讯旗人图桑阿等五犯登台演剧、并已革御史和顺潜赴茶园听戏属实分别定拟一摺八旗风俗素淳。即闲有一二不肖子弟私赴戏馆中偷闲佚乐。任意花费已属不安本分。乃图桑阿等均在本旗披甲辄行登台装演。甘与优伶为伍。实属有玷旗人颜面。图桑阿乌云珠德泰、全魁李惠等五犯、著即照所拟销去本身户籍。发往伊犁充当苦差。至和顺本系工部司员。从前在部时。即不应赴园听戏。迨今年擢任御史。该衙门职司风宪。乃复私去帽顶。潜赴戏园游荡甚至因与市侩等争坐口角。假公济私。托为正论。请旨饬禁经朕召见询问。犹复巧为支饰并不将先复赴园情节据实直陈。其居心尤为诈妄言行不符。卑鄙无耻。业经降旨革职。现据庆桂等奏请发往乌噜木齐当差。因思近来该处风气日渐繁华。恐伊到彼后故熊复萌。仍不肯安心务正。昨伊于召见时。曾据面奏、旗人分应习学骑射清语然伊于清语即全未通晓。其骑射自亦必生疏。和顺转不必发往乌噜木齐。著即发吉林。交与将军秀林严加管教。务令将清语骑射。留心学习。仍著该将军随时察看如果能潜心正业。学习娴熟俟三年后据实奏闻。或可酌量施恩以武职录用。至都察院堂官。有纠察百寮之职。今本衙门有此败检台员。竟未能访闻参劾。除赓音甫经到任加恩宽免外。所有和顺＜闲＞用御史后历任失察各堂官。著查明交吏部察议具奏。　　

○又谕、坤都勒身系宗室。不自检束。虽讯未登场演戏但跟随戏班到馆。即属不守正业。甚至乳名亦被外闲传知。其游荡失体。已可概见。若照所请监禁一年。永远停止钱粮。转恐其释放后无以养赡。更致流于旷废。坤都勒著革去宗室顶带。同伊本身眷属。一并发往盛京居住。仍赏钱粮。俾知我国家发祥之地。风气淳朴。令其涵濡效法。或渐能涤除积习。仍交该将军富俊严加管束令其学习国语骑射。庶化其纨绔不堪恶习毋任在外滋事。　　

○旌表守正捐躯山东滕县民张广露女张氏。　　

○丁酉。上御懋勤殿。勾到河南山东情实罪犯。停决河南斩犯四人。绞犯十六人。山东斩犯七人。绞犯十七人。余九十八人予勾。　　

○谕军机大臣等、铁保等覆奏海口改道事宜一摺。据称现在减坝六十里、硕项湖蒙沂各水汇注之处、尚属河湖一片、溜非一处涸滩甚少、骤难施工等语。目下当冬令水涸之时。而减坝下游。河湖尚成一片。岂能于水内施工。看此情形。改道之说甚觉难行不必再为观望。惟新河既不能办势不能不仍用故道。而云梯关一带。近益淤阻必当及早疏浚深通。将来汛水长发时。方免泛滥之虑。此时应如何酌堵减坝。挑挖旧河即当赶紧豫筹。不可再缓。并著将需费钱粮若干。比较办理新河多寡勤易之处迅速奏闻。至另片称目下办工紧要恳请＜闲＞派熟习河务大臣一员、来工商办之处。此则近于推诿。殊非任事之道现在廷臣内谙习河务者本少。铁保系该省总督。在彼经理河务有年。戴均元本系特派前往因其留心工程。是以即授为总河徐端系河员出身工程更为谙悉。伊三人惟当一力肩承责无旁贷。又何必另请大员前往督办至将来工竣时。朕当特派亲信大臣查验。设工程不能如式、及属员中有冒销钱粮诸敝□大。仍等不能举发。一经查出则惟伊三人是问。将此谕令知之。　　

○调镶黄旗汉军都统长麟、为镶红旗满洲都统正红旗蒙古都统绵亿、为镶黄旗汉军都统以睿亲王端恩、为正红旗蒙古都统。　　

○大学士保宁、再以疾辞职。允之仍令食公爵全俸。　　

○旌表守正被戕四川大邑县民曾潮万妻黄氏。　　

