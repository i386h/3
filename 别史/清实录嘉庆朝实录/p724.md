<!-- { "loadSidebar": true } -->
○谕军机大臣等、御史卓秉恬奏、河南南阳等州县倒毙饥民。沿途暴露。闻之实堪悯恻。方受畴职任封圻。通省地方。皆应悉心经理。乃仅就耳目较近之区。粉饰弥缝。其离省较远之州县。竟漠不关心。一任地方官因循怠玩。生者辗转流徙。亡者骸骨暴露。岂不上干天和乎。该州县各有疆域。将境内倒毙饥民。随时派人埋葬。其事亦轻而易举。乃道殣相望。付之不见不闻。致令行道伤心。地方官所司何事。著方受畴严加督饬。令该州县速为掩埋。勿再仍前玩泄。致干重咎。慎之。豫省本年连得雨雪。正望感召祥和。转歉为丰。该抚务实心实力。拯救灾黎。俾糊口有资。多所全活。庶不负牧民之寄也。将此谕令知之。　　

○旌表守正捐躯直隶冀州民王文群妻张氏。　　

○乙亥。上幸万寿山。　　

○谕内阁、御史王嘉栋奏、劝民耕种、以尽地利一摺。上年直隶豫东三省、逆匪巢□刀净之后。曾降上□日令该督抚查明叛产绝产、分别办理、此事务须及早清厘。方不致被胥吏欺朦。豪强侵占。若迟延日久。则诸敝□大丛生。著该督抚派员迅速查明。分拨无业难民。以资抚恤。现当耕作之时。其无人播种之田。并著先行招佃力作。无使荒废。其有田无力者。酌借耔种口粮。被荒贱售地亩。均准令产主照原价回赎。毋许勒掯居奇。有妨农业。　　

○又谕、方受畴奏、甄别道府等员一摺。据称南阳府知府嵩泰、于该府地方情形、不甚相宜、请以陈州府知府李振翥对调等语。知府为方面大员。南阳府系请上□日＜闲＞放之缺。嵩泰如才不胜任。该抚即应据实奏明甄别。请上□日另行＜闲＞放。若与本省之员对调。恐启为人择缺之渐。所请不准行。　　

○命圆明园该班官兵、照紫禁城例每年给与恩赏银。每届四月给领。　　

○除江苏丹徒县、河泥压废田一顷八十四亩有奇额赋。　　

○丙子。谕内阁、长龄等奏、筹办善后事宜一摺。陕省南山匪徒。现当巢□刀除净尽之后。所有抚绥弹压各事宜。自当加意整饬。俾地方益臻宁谧。其所请酌留官兵一款。该处地方辽阔。山深林密。此时甫就肃清。留兵弹压。自不可少。著照所请分派镇将。带兵在四路稽查弹压。俟麦收后彻归原伍。所派地方。如有逸匪潜匿。即令就近搜拏。山中无业游民。如有赌博斗殴等案。各照例责惩。傥有聚众抢掠及拒捕者。从严办理。其兵丁内、如有藉端生事、扰害良民者。亦从严究办。至山内五方杂处。不但本处匪徒、虑有藏匿未净。即京城未获逆犯。如祝现、刘呈祥、刘第五、董伯旺、支进财、及河南逸犯刘成章等六人、并其余饬拏从犯。难保其不逃往陕省。窜伏山内。前已将该逆等年貌清单。通行发给。该督等并谆嘱各将备一体踹缉。遇有口音面貌相类者。即留心盘诘。如拏获祝现等六犯。著由四百里奏闻。其山中搜缉余匪。亦著随时具奏。此项弹压官兵四千二百名。并著照所请、每月给予盐菜银两。不支夫价等项。仍照防兵例给予口粮。以示体恤。又所奏被贼地方普加抚恤一款。该处积歉之区。复被贼焚抢。灾黎生计维艰。业经降上□日抚恤。现届青黄不接。著加恩将盩厔、沔县、略阳、凤县、宝鸡、五县、及蹂躏较重之洋县、城固、陇州、三州县、俱再加赈一月。其应给房舍修费。亦著照例核实题报。又所奏木商佣工给予执照一款。此次山内滋事匪徒。大抵皆木厢佣工之人。该商等平时招募工作。不分良莠。以致藏垢纳污。此后稽查约束。自当严定章程。著照所请、令州县查明境内木厢纸厂处所。发给该商执照。将所雇工匠姓名乡贯造册、交乡约甲长查察。其外来佣工。亦令先投乡保等问明姓名乡贯。另册呈报。按照保甲之法。认真稽查。以时增删。日久毋懈。所奏修葺寨堡编记军器一款。山居百姓。多凭寨堡守卫。自应令其修葺完固。至存贮军器。用备不虞。除炮位全行追缴入官外。其刀矛鸟枪。分别寨堡大小、酌量存贮。并镌注字样。设立号薄。登记明晰。以例稽核。俱照所奏办理。惟是寨民存贮器械。原以自卫。若不能演习。猝遇匪徒。尽为所掠。转致藉为寇兵。应于各寨堡中、令甲长约长随时查验。督令演习。以资备御。其技艺娴熟者。兼可充入伍之选。又所奏将游匪从严惩办一款。游民不务生理。好勇斗很。奸宄萌生。实由于此。必当从严惩办。著照该督等所请、嗣后南山内如有三五成群、执持器械、抢掠伤人者。比照川省匪徒例、于抢夺本例上加等治罪。该督即将新例刊刻出示。俾知儆畏。俟地方宁谧后。再奏照本例办理。务使匪徒革面革心。化莠为良。各安生业。　　

○长龄等奏、巢□刀灭南山匪徒出力员弁。赏游击万彪、胡超、巴图鲁名号。道员余正焕、德奎、游击李建勋、李章、何文韬、都司沙武德、守备卢亨、千总王洪谟、协领成瑞、佐领舒通阿、花翎。知州何焕等、蓝翎。余升擢有差。　　

○山东巡抚同兴奏、办理军需及巢□刀贼出力人员。并首先呈报逆谋、捐赀团练各绅士。赏知州王旭昇、知府衔。参将齐国珍、副将衔。守备孙魁一等、升衔有差。生员李九标、举人。候选通判孙宗渭等、选补加衔有差。　　

○丁丑。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子智亲王旻宁祭孝淑皇后陵寝。　　

○遣官祭端慧皇太子园寝。　　

○谕内阁、马慧裕等奏、持斋诵经愚民、遵示首呈经卷图像一摺。愚民习教诵经。其上惑于福田利益之说。迨辗转传习。人数众多。复有奸民煽诱。遂至滋生事端。上年因办理邪匪。普谕各直省、示令习教之家将经卷图像悉行呈缴。即照自首免罪之例。咸与维新。今湖北省于编查保甲时、各州县亲历乡村。广行晓谕。即据民人余元漋等遵示自首。缴出各种经卷图像。该民人一闻示谕。不敢隐匿。实系洗心改悔。余元漋等俱著免其治罪。夏永霞先曾收藏经像。传习多人。伊身故之后。其子夏漋庆亦到官呈首。且搜查伊家内、并无另藏违禁经卷板片。夏漋庆亦著免其治罪。各省如有曾经习教民人、自行改悔到官呈首者。俱著照此办理。若经此次晓谕之后。仍复私自收藏。则是怙过不悛。一经发觉。必当重治罪。其缴出经卷内、除寻常释道持诵之经不应禁者、即著分给省城内释道寺观、无庸销毁外。其应禁各经卷。著派员详细检查。凡经内有真空家乡无生父母、及飘高老祖字样者。同护道榜文二本。一并解京查销。其余即著该抚张映汉亲视销毁。将来各省缴到经卷。亦著照此办理。　　

○又谕、黎世序奏、筹催重运漕船、将刁难挟制之漕标游击据实参奏一摺。所奏甚是。本年东省微湖蓄水短绌。江境湖水。必应撙节以资挹注。漕河诸臣。皆当通筹全局。协力同心。期于全漕无误。方为公忠体国之道。乃此次帮船挽入中河。阮元即坚执开闸引骆马湖水之议。该漕游击潘遇龙、不肯遵例起剥。迨至风定水回。仍复藉词停待。如果中河淤浅不能行舟。何以骆马湖水并未开放。该河督亲自督劝。帮船七十余只、即已连樯挽渡。毫无停阻。显系该游击挟制刁难。似此藐玩之员。不可不严加惩处。潘遇龙著降为千总。仍责令催趱。傥敢再有贻误。奏明从重治罪。阮元固执己见。著交部议处。淮海道河洲、因与该游击理论。上船测水。失足跌损腿骨。洵属急公可嘉。著交部议叙。给假令其安心调养。如医治难痊。再行奏明开缺回旗。另赏差使。　　

○拨湖北安陆、应城、黄冈、三县、仓谷四千石。运赴应山县平粜。拨房县余存秋米、运赴郧阳、竹山、竹溪、保康、房、郧西、六县、平粜。　　

○戊寅。以詹事府少詹事王以衔、为詹事。　　

○旌表守正捐躯山东肥城县民张士德妻李氏。　　

○平粜山西交城、文水、岢岚、翼城、乡宁、长子、屯留、壶关、介休、临、大同、高平、陵川、辽、和顺、沁、沁源、武乡、平定、寿阳、盂、忻、定襄、静乐、保德、河曲、解、安邑、夏、平陆、闻喜、隰、大宁、蒲、永和、和林格尔、岚、兴、襄陵、洪洞、曲沃、黎城、平鲁、阳城、沁水、临晋、猗氏、荣河、万泉、虞乡、芮城、河津、五十二厅州县、及乐平乡巡检所属、仓谷。　　

○己卯。谕内阁、御史程赞宁奏、请杜规避承缉盗劫等案参限一摺。所奏是。定例地方官遇有盗劫之案。四参限满。即应降调离任。原以专其责成。若于参限将满之前。将本任之员移调他处。其承缉之案、转得置身事外。而接任之员。因无接缉降调之例。亦不认真缉捕。日久因循。盗风渐炽。必致奸民无所畏忌。嗣后地方官承缉盗劫等案。务责令专司缉捕。不得于四参限满之前。饰词迁调。如巧为规避。一经查出。除将本员勒缉参处外。并将该上司一并严惩不贷。　　

○调喀什噶尔帮办大臣乌尔卿额、为喀喇沙尔办事大臣。喀喇沙尔办事大臣永芹、为喀什噶尔帮办大臣。　　

○旌表守正捐躯山西交城县民樊泰女樊氏。　　

○庚辰。旌表守正捐躯山西凤台县民妇郭傅氏。　　

○除福建光泽县、水冲田三十一亩有奇额赋。　　

○辛巳。谕内阁、江南邳宿运河。向赖东省微山湖潴水济运。定制夏秋闲收水一丈二尺。以资次年铺放。即遇水短之年。亦总收至九尺一丈以上。从无不敷铺灌之事。兹据吴璥等奏、勘查微山湖、本年仅止湖心存水二尺、及一尺八九寸不等。实从来所未有。而毗连微湖之南阳、昭阳、及东岸独山湖、又皆淤成平陆。更无可导引之水。此皆李亨特在任时因循贻误。疲玩耽延。厥咎甚重。近又风闻李亨特革职留工效力。并不常川驻工。仍在济宁居住公馆。擅用文武巡抚及差弁多人。竟与现任总河无异。谬妄尤甚。伊系屡次获咎弃瑕录用之人。不知激发天良。小心愧奋。既已玩误公事。罢斥后仍恣意放纵。不知儆畏。李亨特著传上□日拏问。交吴璥、同兴、派委妥员迅速押解来京。交刑部治罪。　　

○壬午。赏前任太常寺卿书兴、蓝翎侍卫。为和阗帮办大臣。以头等侍卫伊勒通阿、为库尔喀喇乌苏领队大臣。　　

○癸未。调陕西西安镇总兵官杨芳、为汉中镇总兵官。河南河北镇总兵官阎俊烈、为西安镇总兵官。汉中镇总兵官薛大烈、为河北镇总兵官。　　

○以叶尔羌粮贵。平粜仓麦。　　

○甲申。上幸万寿山。　　

