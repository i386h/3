<!-- { "loadSidebar": true } -->
○乙丑。上御勤政殿听政。　　

○谕内阁、明安等审讯刑部主事景禄家使女瑞姐、因殴身死一案。请交刑部等衙门问罪覆奏一摺。此案因景禄系刑部司员。刑部堂官例应回避。是以降旨交步军统领、会同内务府大臣严审具奏。明安等既传集人证审讯确实。自应照例分别定拟。乃以各该衙门、向于刑名案件、并未定过罪名、例无专条、恐引用未当为词。止将案情声叙。其应拟罪名。请仍交三法司核办。殊属非是。上年拉旺多尔济、博兴、派出审案。未将案犯罪名定拟。曾经降旨训饬。明安等宁不知之。况明安等审明此案景禄之妾曹氏、将契买婢女瑞姐殴伤致毙。假装自缢。其家人尹六等听从装点。坊官检验不实。以及景禄并不知情。咎止失察。均有一定例条。尽可查照定拟。有何难办。即如钦差前往各省审案。及外省问刑衙门、于一切案件审明后。皆系拟定罪名。敕部核覆。断无止叙案情、令部臣拟罪之理。明安等经朕派审。即与钦差无异。况案犯既在慎刑司羁押。法司并未过堂。又何从悬拟定罪。在明安等之意。不过欲避嫌怨。置身事外。傥法司问拟未当。伊等又将退有后言。殊属取巧推卸。著传旨申饬。仍著将此案查照例条。悉心核拟具奏。　　

○以大理寺少卿窝星额、为太常寺卿。　　

○丙寅。引见己未科散馆人员。得旨、此次翰林院散馆之修撰姚文田、编修苏兆登、王引之、业经授职。其清书二甲之庶吉士赵在田、彭蕴辉、汉书二甲之庶吉士汤金钊、鲍桂星、史致俨、白镕、梁运昌、陆言、钱昌龄、李本榆、程国仁、张师泌、彭良裔、俞恒润、吴鼒、陈超曾、汪如渊、毛谟、俱著授为编修。清书三甲之庶吉士张鳞、汉书三甲之庶吉士觉罗桂芳、俱著授为检讨。吴其彦、徐名绂、曹汝渊、张惠言、陈钟麟、黄鸣杰、戴聪、陈寿祺、汪桂、吴赓枚、石时榘、李翃、朱渌、贵庆、赵敬襄、周锡章、赵玉、吴荣光、花杰、李端、李象鹄、王鼎、杨世英、严烺、何南钰、毛式郇、孔昭铭、张述燕、周开谟、象曾、林天培、任伯寅、卢坤、许应喈、廉能、俱著以部属用。杨汝达、丁履泰、王廷绍、赏锴、蒋云官、许鋐、董大醇、胡大成、淡士涛、许亨超、祝孝凭、赖勋、黄郁章、张澍、莫与俦、俱著以知县即用。　　

○吏部议准、护理直隶总督颜检奏、通永道所属杨村通判驻劄处所。距天津近而距通州远。应改归天津道管辖。至河道岁修工程挖浅防汛等事。仍归通永道管理。从之。　　

○命大学士王杰、董诰、户部左侍郎周兴岱、兵部左侍郎陈万全、内阁学士李钧＜闲＞、戴联奎、都察院左副都御史恩普、陈嗣龙、为殿试读卷官。　　

○以生擒贼首高三、马五、并王廷诏各功。晋额勒登保二等子爵。赏双眼花翎。提督杨遇春、骑都尉世职。副都统格布舍、云骑尉世职。副将应元宽、恩骑尉世职。协领全德、总管富礼善、副都统衔。擢骁骑校金保、彦丕勒、为三等侍卫。赏参领特依顺保、骁骑校馨保、参将张瑗、游击李东宣、巴图鲁名号。副将色克通阿、参将张超、游击兴普、都司刘琥、魏尊德、守备刘胜祥、欧凯、花翎。领催布尔噶善等、蓝翎。守备衔兵丁马腾龙、银二千两。余升擢有差。　　

○贵州巡抚伊桑阿奏报、攻剿石岘苗匪。擒获黔楚各要犯。得旨奖赉。赏还常明二品顶带。花翎。副将刘廷奇等、下部议叙。　　

○丁卯。策试天下贡士马有章等二百七十五人于保和殿。制曰。朕寅缵丕基。勤求上理。兢兢业业。夙夜不敢康。期于斟元阐绎。熙绩亮功。比户可封。邪慝不作。以庶几道一风同之盛。用是兼听并观。广开言路。尔多士所共闻也。兹当对扬伊始。伫献谠言。以资采择。其敬听朕命。自唐虞授受一中。开万世之治要。而尧典首钦。舜典首恭。实能体天以出治。可推阐其义欤。三代圣王。后先一揆。尚书而外。经旨相通。可类陈欤。大学士或问谓格致诚正以至修齐治平。始终不外乎敬。中庸或问谓中和位育。极之圣神功化。枢纽不外乎诚。心法治法。一以贯之者。二书实括其全。能申明朱子之意欤。又若王通中说。真德秀大学衍义。邱浚大学衍义补诸书。其言亦有合欤。有司为亲民之官。抚字训迪。无不可以实心行实政。记曰。大臣法。小臣廉。言上下能相承也。朕澄叙官方。加意整饬。顾侵渔之敝□大未尽除。黩墨之风未尽息。大臣已法而小不尽廉。岂真积重之难反欤。抑封疆大吏、所以董率而甄核之者。尚未扼其要欤。周官六计敝□大吏。汉法六条察吏。良规具在。果何以踵行而共知濯励欤。风化基于人心。亦教化所见端也。太平既久。踵事而增。今欲还淳反朴。而地大物博。何由使家喻户晓欤。别等威而禁奇衺。朝廷俱有定制。何由使无僭越欤。必欲一一督责之。则又失六礼节性七教兴德之本怀矣。朕躬行节俭。为天下先。士为四民表率。所以佐朕化民成俗者。果何道之从欤。保甲之法。昉于周官。地近则耳目易稽。人习则防闲尤密。无巡察之劳。而民不致有良莠之杂。法至善也。顾或奉行不实。不免姑息养奸。今欲申明旧章。严为考察。又恐吏胥苛索。致扰闾阎。效未著而敝□大已滋矣。惩盗于已然。终不若弭盗于未然。营汛墩堡之当修。寺院庵观之当察。亦保甲之一端。良有司何以稽核而无敝□大欤。夫心法为宰化之原。吏治乃安民之本。挽浇漓以归醇厚。除稂莠以殖嘉禾。皆制治之要也。多士各抒所见。毋泛毋隐。朕将亲览焉。　　

○谕内阁、昨日引见散馆人员。除一甲进士三名先行授职外。其清汉书庶吉士内、留馆授职者二十员。用为部属者三十五员。用为知县者十五员。因思各部额外候补主事。为数较多。此次以部属用各员得缺需时。且现在满洲及边省翰林人数甚少。所有散馆二甲进士内、以部属知县用之吴其彦、张惠言、陈寿祺、李翃、吴荣光、花杰、李端、李象鹄、王鼎、杨世英、胡大成、俱著加恩改授编修。三甲进士以部属用之贵庆、著加恩授为检讨。其以知县用之王廷绍、蒋云官、许鋐、著加恩改用部属。　　

○戊辰。命两广总督吉庆、协办大学士。仍留两广总督任。大学士庆桂、管理吏部。调工部尚书琳宁、为吏部尚书。以兵部左侍郎緼布为工部尚书。转兵部右侍郎那彦宝、为左侍郎。调工部左侍郎成书、为兵部右侍郎。转工部右侍郎和宁、为左侍郎。以镶红旗满洲副都统苏楞额、为工部右侍郎。。　　

○以正黄旗蒙古副都统瑚图灵阿、为镶红旗满洲副都统。内阁学士玉麟、兼正黄旗蒙古副都统。　　

○己巳。谕内阁、本日据王大臣等审明左德修怀挟策条。定拟具奏。此案若祇系左德修临场夹带。犹为事所闲有。不过交部照例办理。乃前日监试王大臣摺内奏称、搜出新贡士左德修怀挟策底。讯据供称、伊与尚书张若渟系属亲戚。带进策底时。张若渟嘱其小心挟藏。恐被搜检等语。显系张若渟豫知其事。嘱令挟藏。以尚书大员。竟敢知法犯法。不独朕深抱不知人之愧。即在廷诸臣闻之。亦无不骇异惭惶。此而不严加究办。何以儆官方而肃政体。当即召见军机大臣、降旨将张若渟解任。同左德修一并交军机大臣、会同丰绅济伦、明安、严行审讯。据左德修供称。伊亲戚张若渟于会试场前。曾嘱令不可怀挟。昨因所带策料搜出。自知获罪。口称悔不听我亲戚之言。经监试王大臣等、询伊亲戚何人。始据供出张若渟姓名。并讯之张若渟、据称左德修是伊侄孙壻。于会试前曾嘱付同乡亲友。各宜自爱。片纸只字。不可夹带。供与原奏不符。复添派监试之仪亲王永璇、成亲王永瑆、庆郡王永璘、同军机大臣等覆加详讯。左德修仍供如前。又传到搜出之侍卫罗布藏多尔济、达灵阿二人。当面质对。佥称左德修被搜出时。但闻其有懊悔不听张若渟嘱付。并无张若渟令其小心挟藏之语。是监试王大臣所奏。殊未明晰。若伊等前奏、将左德修供情声叙确凿。则与张若渟毫无干涉。何至将尚书大员遽行解任质审。今既询明、此事先由侍卫搜获左德修夹带。面回庆郡王永璘、因误听左德修在彼自悔之言。辄交仪亲王永璇缮摺。永璇亦未覆讯明确。率行入奏。均属非是。仪亲王永璇、庆郡王永璘、著交宗人府议处。其随同列衔之王大臣官员等、除搜获左德修夹带之侍卫罗布藏多尔济、业经交部议叙。又侍卫达灵阿、续经讯明。同时在彼搜获。著一体交兵部议叙外。所有监试之宝恩等、于具摺时。并未留心询明。联衔陈奏。俱属不合。睿亲王宝恩、成亲王永瑆、和郡王绵偱、及鄂勒哲依图、春宁图默慎奕纯、德麟、绵偲、德勒格楞贵庆长、那彦柱、苏冲阿、哲陈泰、图善、永芹、雅尔通额、明伦、王苏、茅豫、著交各该衙门察议。以为祇列衔名、不定主见者戒。张若渟、著照旧供职。　　

○谕军机大臣等、勒保奏、于途次探明川北已无贼氛。移师督办川东窜匪。摺内全系浮词。并未遇贼接仗。且陕省高三、马五、早经办竣。今始据奏及。楚省之张允寿、业经德楞泰奏报击毙。而勒保尚未之知。伊在川带兵。时称驰往川北。时称移师川东。非止一次。东奔西逐。不特师老力疲、抑且虚糜饷项。似此任意迟延。显系有心观望。看来勒保总欲因人成事。所称赶赴川东、合力剿办汤刘股贼等语。并非有认真剿贼情事。不过因德楞泰在楚剿办徐添德、距川境不远。德楞泰一经到川。伊即可会合联衔奏事藉以邀功。现在汤思蛟与刘朝选等股屯踞乾溪沟。前已有旨。专交勒保剿办。勒保并未能乘机剿杀。且七十五一路兵力。昨已据额勒登保奏、追剿陈朝观一股入陕。今勒保尚称、知会七十五、由太平就近进剿汤刘等逆。是川省带兵大员。业已追贼出境。勒保尚不知信息。犹望其确探贼踪。奋勉剿捕耶。至樊人杰一股、在川日久。不知去向。勒保节次摺内。总未提及。岂竟任其潜匿。置之不办目下麦已成熟。贼匪窜出。又得掠食饱扬。势必裹胁多人。复成大股。又将荼毒无数生灵。何时始能蒇事乎。勒保曾获重愆。经朕格外加恩。弃瑕录用。仍任四州总督。已给予二品翎顶。乃带兵剿贼。不知力图报效。勉赎前愆。一味迟滞。本应革职拏问。姑念该省总督大员屡行更换。又将另易生手。勒保著从宽革去翎顶。暂留四川总督之任。以观后效。将此传谕知之。　　

○旌表守正捐躯直隶新乐县民胡大成妻刘氏。　　

○庚午。上诣大高殿行礼。时应宫拈香。　　

○还宫。　　

○御乾清宫。召读卷官入。亲阅定进呈十卷甲第。　　

