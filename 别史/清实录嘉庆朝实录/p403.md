<!-- { "loadSidebar": true } -->
○癸亥上幸静明园。诣龙神庙拈香。　　

○谕内阁、前因密云一带、雨水较多桥座多有冲塌特改期于二十二日启銮当派鄂勒哲依图等前往督同霸昌道、及密云县知县、赶紧修搭。并谕令裘行＜闲＞饬令地方官勒限趱办。兹据鄂勒哲依图等奏称、十七日亲至河干、祇有三十余人在彼照看木料夫役甚属寥寥。经鄂勒哲依图等向地方官催集支搭、该地方官答以须俟明日方能齐集夫役等语。实属疲玩。秋狝大典凡跸路经过桥座。本系地方官应办之事。前此搭造未能坚固致被冲坝。已有应得之咎。经朕饬令修搭改期启銮。今车驾将次经临。犹不克期修筑推诿迟延。太不以事为事矣。那祥身任监司伊本系内务府司员。向无擢用外任之例经朕特加＜闲＞用。自应倍加黾勉。乃辄沾染外官恶习。一味懈弛。似此即再宽其期限亦何益乎。著派博启图、罗布藏多尔济、驰驿前往。传旨将那祥革职。仍留该处自备资斧帮同修搭桥座。俟工竣后回京。充当内务府寻常差使北路同知潘仁及密云县知县吴申岚均著先摘去顶带。责令在河干督率夫役。迅速搭桥。仍著交部严加议处。裘行＜闲＞、杨志信系地方大吏。并不督率豫为妥办。均著交部议处。昨已将古北口内外潮河各桥座降旨专交裘行＜闲＞上紧督办设再有因循贻误试思应得何咎耶至密云桥座。并著添派博启图罗布藏多尔济、帮同修搭。其霸昌道员缺著湛露补授。伊于明日请训后亦即驰赴该处督办桥座毋得稍有延缓。　　

○谕军机大臣等方维甸等奏、行至石羊关途次。接据探报宁陕镇新兵、纠约放火抢掠、署总兵杨之震署游击罗全亮力竭被戕、都司党顺、身受矛伤七处、贼匪约有三四百人、由孙家梁窜向甘家砭等语。该犯放火戕官。肆意抢掠裹胁竟当悉力剿捕。大示惩创。且甘家砭距四亩地华阳江口甚近。该处各营汛、均有新兵若该犯等窜往勾结更为可虑。此时方维甸等、令杨芳于原调兵丁二百名外。再挑兵一千三百名。游栋云。带兵一千五百名。总兵张凤、亦经调派豫备。所办俱是但恐贼匪增多不可无大员督剿已令德楞泰同扎克塔尔驰往督办。方维甸、杨遇春、惟当严密围捕迅速歼除不可专候德楞泰到彼。致有稽延方维甸俟德楞泰到后。如无需伊在彼。即回赴省城料理粮饷等事。至被戕之杨之震、罗全亮、受伤之党顺、著方维甸等查明此数员内如有克扣等事。业已被戕毋庸置议。傥平日居官尚好。实因变生仓猝力竭被戕。即当奏明。给予恤典。署同知李晶晓谕贼匪。未被伤害。如果所禀属实。即可免议。设该犯等滋事之时。该员避匿偷生。迨贼众窜逃之后。该员又复捏词粉饰。方维甸等即当一并严参治以应得之罪。将此谕令知之。　　

○命领侍卫内大臣德楞泰、御前侍卫扎克塔尔、驰往陕西查办事件。　　

○甲子。谕内阁、近闻朕驻跸避暑山庄入觐之蒙古王公有与随扈王公大臣系属姻亲者。辄给护卫家人银两。殊属非是。伊等或以亲情送给王公大臣等食物马匹。原无不可。至给与护卫家人等银两。不可不严行禁止。著理藩院通行晓谕蒙古王公等。嗣后不准给护卫家人等银两。若不遵旨仍前馈送。而该随扈之王公大臣等、不禁止护卫家人。任其收受。一经查出。必将授受之人一并从重治罪决不宽贷。　　

○又谕、戴均元奏、河工物料昂贵、例价不敷、请照时价实用实销一摺。河工应用夫土木石等项。向因价值加增。承办厅员详请加价。该河督即照时价批准。复恐不能按例报销遂任承办之员虚估工段宽报丈尺。以符部价。是该河督明知所报不实。据册咨部。部中亦即照所开工段丈尺核销。竟系相率为伪。且厅员等以报部工程俱系通融开报。势必藉称例价不敷。任意浮冒。其敝

□大何所不至。上下相蒙。不成政体。著照戴均元所奏。准其将应用一切料物。按照时价实用实报。不得稍有虚假。仍著将各项物料价值。由地方官详报督抚。按月咨部存查。俾有稽核。至物价随时长落。原无一定。近日物料昂贵。人所共知。傥嗣后物价已就平减。而报部之数。仍按价贵时报销。则系承办之员朦混侵蚀。必当严参惩办。设将来物价较此时复有加增。亦准其据实咨报。此后工员等更无可藉口。该河督等、惟应督饬在工大小各员、各矢天良。确估核销。无任丝毫浮冒。傥再有虚估工段宽报丈尺等敝□大。即当按律治罪。决不宽贷。　　

○乙丑。谕内阁、郭尔罗斯地方从前因流民开垦地亩。设立长春厅管理。原议章程除已垦熟地、及现居民户外不准多垦一亩。增居一户。今数年以来。流民续往恳荒。又增至七千余口之众。若此时概行驱逐。伊等均系无业贫民。一旦遽失生计情亦可悯。著仍前准令在该处居住。但国家设立关隘。内外各有限制。该处流民七千余人。非由一时聚集。总由各关口平日不行稽察。任意放行。遂至日积日多。今事隔数年。其经由各关口。亦难一一追查。所有失察各员姑从宽免究。嗣后各边门守卡官弁。务遵例严行查禁。遇有出口民人。均询明来历呈报。不得任听成群结夥相率流移。若仍前疏纵定按例惩处不贷。至所垦地亩。均系蒙古地界。毋庸官徵丁赋。所出租银。仍听蒙古徵收。亦不必官为经理。　　

○丙寅。上诣安佑宫行礼。　　

○丁卯上以秋狝木兰。自圆明园启銮。命皇次子旻宁皇三子绵恺于八月初旬、赴热河随驾进哨。　　

○命仪亲王永璇、协办大学士吏部尚书费淳、兵部尚书明亮、刑部尚书长麟、留京办事。　　

○免跸路经过地方本年额赋十公之五。　　

○是日。驻跸南石槽行宫。　　

○戊辰。旌表守正被戕山东曹县民宋成信妻李氏。　　

○赏密云县接驾兵丁半月钱粮。　　

○是日。驻跸密云县行宫。　　

○己巳。驻跸要亭行宫。　　

○庚午。谕军机大臣等、倭什布奏、宁陕新兵滋事、驰往查办一摺。新兵敢于放火戕官。叛逆显然。惟当悉力剿捕不必再为招抚之计。现在方维甸、杨遇春、业已带兵往剿。复经特派德楞泰赴陕督办。倭什布此时、著不必再行赴陕。惟应于甘省交界处所。悉力堵截。前已谕令勒保、飞饬丰绅田朝贵等、在七盘关一带驻劄堵剿所有甘省两当徽县一带。既与陕西黑河云雾山等处毗连。著倭什布即在彼严密截拏。设探闻该犯等人数较多即当调派甘省官兵。与陕省川省之兵。三面合击。傥防堵不严。致被阑入两当徽县一带。则惟倭什布是问。将此谕令知之。　　

○大学士庆桂等议覆、侍郎英和等会议山西等省盐务情形。晋省商人赔累。实缘原议以贱价定为长额。请照乾隆十年以前成例、令该商等按收盐丰歉成本重轻自定卖价。仍令该抚等将各处售卖盐斤实价。按月造册报部。俟试行一年。再行酌中定价。又吉兰泰盐斤向用船只。由黄河运至山西行销。若定由木商造船转给运商。难保无掯勒情敝□大。应令运商自行购造。方足以资挽运。又运商应带口粮。官为验放。但出口人数多寡。视该处产盐旺歉难于豫定额数。自应随时造报。不准浮多。又河东盐政照旧。以山西巡抚兼管所有河东运使。毋庸复设。应即以河东道兼办盐法道事务。其吉兰泰盐斤即令宁夏道兼管盐法道办理。并令该督于丞倅中酌量一员。在该处轮流驻劄。以资查察。其陕西盐务。仍照旧令凤邠道兼盐法道管理。统由山西巡抚核转。至所请磴口添设运判一员吉兰泰及磴口、各设盐大使一员河口镇添设批验所大使一员。以及派委武职弹压之处。应如该侍郎等所奏办理从之。　　

○以哈密办事大臣景熠、为二等侍卫在大门上行走。　　

○赏热河接驾兵丁、及看守避暑山庄弁兵、一月钱粮。看守口内口外各行宫弁兵、半月钱粮。　　

○是日。驻跸两闲房行宫。　　

○辛未。谕军机大臣等、本日英和等奏称、吉兰泰池盐、除由黄河水运、可行山西省北陕西府谷神木等处、闻尚有由甘肃巩秦一带、入陕西陇州分途入楚之路、从前私贩透漏侵越淮纲、俱由于此。可否敕下陕甘督抚体察情形、或即改行口盐、或应划分疆界、防其越境假卖等语。著方维甸查明该一带向来例食何处之盐从前私贩到彼。系经由何处州县、贩卖入楚。现将吉兰泰池盐、统归商运。应否即将该一带地方、改为吉兰泰池盐口岸一并派商承办。为之划定疆界。勿令侵越淮纲。著即体察情形。妥议具奏。　　

○是日。驻跸常山峪行宫。　　

○壬申。驻跸喀喇河屯行宫。　　

○癸酉。上至热河诣文庙瞻礼关帝庙城隍庙拈香。　　

○诣永佑寺行礼。　　

○谕军机大臣等赛冲阿奏、拨补缺额戍兵、并陆续彻遣征兵内渡归伍一摺。前因台地搜捕肃清。谕令赛冲阿体察情形。将所调官兵、酌量彻遣归伍。兹据奏称、查明挑补水路缺额兵、共一千七百余名、而凯旋兵三千余名。班满换回兵二千余名。俱应分起内渡等语。现在台地虽已肃清。但贼情诡谲。转盼西北风当令。仍恐其复窜台郡。若将凯旋兵三千余名俱行裁彻。恐贼党闻知。复生窥伺。即该处居民。见大兵俱已彻回。亦难保无胁从助恶情事。并恐陆路尚有余匪潜匿。著赛冲阿将凯旋兵三千余名内、酌留一半。暂停内渡。并留许文谟在彼。以资弹压而壮声势。　　

○命嗣后秋狝。如遇雨水稍大。密云、古北口内外潮河、滦河各桥座。著密云副都统、古北口提督、热河副都统、率领官兵帮同修搭。著为例。　　

○以陕西督粮道素纳、为按察使。　　

○赏热河绿营兵丁一月钱粮。　　

○赏古北口内外潮河、及喀喇河屯搭桥弁兵、缎匹银牌有差。兵丁半月钱粮。　　

○是日。驻跸避暑山庄至八月己丑皆如之。　　

○甲戌。以国子监祭酒温汝适、为太仆寺卿。　　

○是月。江南河道总督戴均元奏谢议叙。得旨、矢公矢慎。为国安民为督抚者关系一省。为河督者关系数省。况我朝建都北京。漕运尤要。卿之责任重大。倍于督抚漕运。不可不勉。不可不慎也。然徒恐惧悚惶何益于事。惟敬诚事天神廉明率属吏。无不可办之工。有一分才力。尽一分才力。必邀昊慈默佑永庆安澜矣。将此旨与徐端看。愿汝二人如股肱手足。同心协力。莫妄生分别。志之毋忽。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百六十五　　

