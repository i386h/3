<!-- { "loadSidebar": true } -->
○旌表守正捐躯陕西三水县民王墙儿妻李氏。　　

○甲辰。谕内阁、本日仪亲王等查讯奉国将军徙义、给与船户田洪如等执照一案。业据徙义供认属实、奏请审办等语。徙义身系宗室。理应守分自爱。乃于家人奇成阿等向说船户田洪如情愿交纳银两投府当差。辄行听信。并差德音布等前往通州查对船只。又将徐斌办就执照盖用图书发给。实属冒昧糊涂。不安本分。似此任意妄行。若不严示惩儆。恐宗室等相率效尤。罔顾闲检。徙义著革去奉国将军。交宗人府审拟具奏。　　

○谕军机大臣等、清安泰奏、审明在洋夥盗、不肯听从投逆、将盗首砍殴毙命、割取首级投首等情一摺。陈马成等本以捕鱼采樵为生。因被土盗首林告、小盗首邱有大、劫拉下船。入夥行劫。是其为盗原属出于强逼。本年二月闲、林告听闻蔡逆滋扰台湾。欲带同各船往投。惟邱有大听从。陈马成等不允。迨三月闲、林告仍商量过台投逆。经陈马成等劝令投诚。反被林告斥骂。陈马成即将林告砍伤戳跌下海。并将邱有大打死。割取首级。率众投首。呈缴炮械。殊属可嘉。陈马成著加恩赏给外委。以示奖励。陈马成等二十余人、前被林告劫逼入夥。于洋面风色沙线。谅必熟习。清安泰酌量情形。或令帮同缉捕。或以伊等现有船只。并夥众二十余人同驶一船。探明蔡牵踪迹。假为投入蔡逆帮船之意。侦其虚实。为官兵作一内应。并相机设法。将该逆歼擒。则陈马成之功甚大。必当从优奖赏。将此谕令知之。　　

○旌表守正捐躯四川荣昌县民黄安英妻秦氏。　　

○乙巳。谕内阁、昨据英善覆奏、福宁在藏时实有向粮员豫借库银之事。未经阻止参劾。咎实难辞。恳请从重治罪。本日复据德瑛等奏称、传询福宁、据伊呈称从前到藏之初、因修理房屋器具、向粮员豫支数月养廉、回京时又因缺少盘费、复向粮员借支、共未完银二千八百两、上年六月抵成都后、随即折变银两、交明藩库搭解回藏、存有藩司印文及收银执照等语。帑项至重。岂容任意挪移。福宁即因用度不敷。欲行借支。亦应奏明请旨。乃并未具奏。辄私用印文向粮员豫文养廉。虽已于路过成都时交清藩库。而其擅行挪借之罪。实不能逭。伊现系休致之员。亦不必再交部议。即著革去三品顶带示儆。英善前在军营获戾。降为四品顶带。派令赴藏。原系弃瑕录用之员。嗣因其驻藏数年。洊加恩擢。用至左都御史。兼管旗务。乃伊自到京后。不过旅进旅退。无一建白。竟系年老苍猾。现在查出伊从前在藏之时。于福宁擅借库项一事、知而不奏。实属有心徇隐。著交部严加议处。至此次福宁私借库银。并非例应在四川呈缴之款。既据福宁于路过成都时呈出此项。勒保自应一面收明解藏。一面据实参奏。何以该督亦未奏及。殊属非是。勒保著传旨申饬。究竟此项银两。福宁系于何日呈交四川藩库、四川省于何时搭解赴藏、及藏内曾否收到归款。著勒保督同藩司董教增详晰查明据实具奏。寻议、英善降三级调用。从之。　　

○又谕、保宁等议覆、闽省咨添正站腰站接递文报、及官兵过站应付夫马二款、并未奏明、辄行咨部备案、现在台郡宁谧、请敕交该督据实具奏等因一摺。所奏甚是。春闲因洋匪在台勾结滋事。曾降旨檄令各兵会剿。维时军火粮饷等项。原准其动帑经理。现今蔡逆远窜。台郡已全境廓清。从前檄调往来。祇系本省兵勇。其各省调派之兵。均经以次彻回。并有先经该督等咨明停止者。此时该省并无紧要文报。何以玉德率请照军兴之例添设军台等名目。即从前剿办林爽文一案。徵调多兵。亦并无添设马站豫调马匹之事。该督并未查明先行详悉具奏。竟欲笼统一咨。为将来冒销地步。殊非核实办公之道。玉德著传旨严行申饬。并著明白回奏。所有伊请照军兴之例。添设正船腰站接递文报、及应付官兵过站夫马等款。概不准行。此事著交巡抚温承惠查照定例核实报销。毋任稍有冒滥。　　

○谕军机大臣等、据方维甸奏报陕省雨水二麦情形。并另开二月分各属粮价清单。俱注明价贵字样。因思陕省前此军兴之际。飞刍挽粟。需用浩繁。其时大米价值。贵不过五两有零。迩来地方绥靖。休养生息。已及数年。何以该省粮价。较用兵之时转觉昂贵。且西安同州凤翔各府属。素称膏腴之壤。物产丰饶。尤不应粮价腾涌。一至于此。朕廑念民依。宵旰不忘。今阅该抚奏到陕省粮价。实深轸念。封疆大吏。代朕抚循百姓。于地方粮价昂贵当思设法调剂。非一奏可以塞责。刻下市价是否渐平。或应平粜仓粮。或应购买米石。以资接济。陕省与四川毗连。川省米谷充盈。前谕勒保办米二十万石。运闽应用。此项米石。业经停止运闽。方维甸若需向川省购买米石。即一面奏闻。一面咨会勒保通融筹办。庶于陕省民食有裨。将此谕令知之。　　

○丁未。谕内阁、松筠等奏、民人朱友连毙二命、审明定拟、请旨即行正法一摺。朱友以口角细故。辄持刀连毙二命。实属凶横已极。且犯事在新疆地方。非内地审办命案可比。自应一面奏闻。一面将该犯即行正法。以昭炯戒。今该将军等尚复请旨定夺。未免拘泥。朱友一犯、著即处斩。嗣后该将军等遇有此等逞凶连毙二命之案。均著照此办理。　　

○以故喀喇沁辅国公吹扎布朗新子色楞多尔济、袭爵。　　

○赈甘肃漳、岷、两当、三州县、被水灾民。并给房屋修费。　　

○是月。两江总督铁保等奏谢宽免违例拣调州县处分。得旨、此等事不可视为俗套。屡次尝试。若稍涉偏私。朕可欺。天不可欺。不见李亨特乎。前车之鉴也。凛之。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百六十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅五月。戊申朔。谕内阁、刑部奏查办安徽省减等人犯、分别开单进呈。其未入秋审拟减常犯单内、绞犯姚秀声一起、因张朋友向索短欠工钱。该犯恳缓不允。致相詈骂。被其扑殴。该犯顺取铁枪吓扎。适伤其胸膛殒命。该犯负欠。本属理屈。且张朋友祇向扑殴。亦尚非被殴情急。乃辄用铁枪吓扎致伤要害毙命。情节较重。姚秀声著监禁二年再行减等。余依议。　　

○己酉。谕内阁、前因甘肃秦安县逆伦重犯在逃无踪。当经降旨、谕令倭什布酌减限期。勒令该革令周鼎新严缉务获。即获犯亦不准请开复。原以知县职司民牧。有化导百姓之责。乃至部下有此等枭獍凶徒。其咎甚重。特谕令严办示惩。兹据倭什布奏称、该署县自参革勒缉后、即设法购线跟踪追缉、将逆犯王百灵儿拏获、审明办理、并声明该革令于上年十二月十四日到任署篆、二十六日即有此案、兹勒限缉获、虽在减半限内、遵旨无庸议请开复等语。该革令周鼎新、既系署印。且到任仅逾十日。尚非久任地方、不能教化百姓者可比。并于勒限三月之内。即能购线弋获。所有署秦安县知县周鼎新、著加恩准其开复。　　

○以仓场侍郎赓音、为都察院左都御史。调吏部右侍郎和宁、为仓场侍郎。礼部右侍郎德文、为吏部右侍郎。以内阁学士桂芳、为礼部右侍郎。　　

○以正红旗满洲副都统珠尔杭阿、为正黄旗汉军都统。调正黄旗汉军副都统多庆、为正红旗满洲副都统。以甘肃河州镇总兵官珠尔素、为正黄旗汉军副都统。前任江南狼山镇总兵官游栋云、为甘肃河州镇总兵官。　　

○庚戌。孝诚仁皇后忌辰。遣官祭景陵。　　

○上诣时应宫拈香。　　

○还宫。　　

○调正蓝旗汉军副都统晋隆、为镶蓝旗满洲副都统。以吏部右侍郎德文、兼正蓝旗汉军副都统。　　

○以夏至祭地于方泽。自是日始。斋戒三日。　　

○辛亥。谕内阁、勒保奏司库垫款准咨查明覆奏一摺。据称嘉庆八年六月以前、川省军需项下借动盐课关税等银二十二万六千五百余两、屡经部驳、以并未先事奏明、行令查明覆奏到日、再行核办等因、兹据查明军需用款繁多、偶遇饷项亟须接济之时、即将司库存银垫发、势不能缓俟奏准后方行发给、历来皆如此办理、所有前此垫用款项、司中皆有支发档册可凭、并非事后补报恳恩俯念要需敕部准入军需项下造销等语。向来各直省借动司库银两。必须奏明有案。方准题销。此项部臣咨驳。原系为慎重帑项起见。惟川省从前办理军务之时。偶遇急需。刻不容缓。现据勒保查明覆奏。自系实在情形。著加恩即照所请、将嘉庆八年六月以前借动盐课关税等银二十二万六千五百余两。均准其入于军需项下造销。仍著该督详晰查明各归各款。造册报部。以清库项。　　

○谕军机大臣等、伯麟奏、江外野猓、复行偷窜威远厅镇沅州边界抢掠、督率镇将搜捕净尽、现在边境肃清、民夷安业一摺。江外猓匪。于正二月闲、乘江水浅涸之时。胆敢两次偷窜过江。分路抢掠。实属可恶。经伯麟饬令官兵追剿截拏。击毙猓匪二十余人。斩获首级三颗。落崖跌毙者甚多。余匪俱奔窜逃散。自应如此严拏惩办。惟是猓匪越江。究由边境素未设备。遂得肆行抢掠。伯麟现仅饬各土弁于接近江滩之处。遇浅涸时派土练巡防。办理尚未周密。自应官为经理。择沿江内地要隘处所。酌设卡房墩汛。一闻有警。速即通知信息。俾兵弁得以及时捕拏。该匪自不敢以偷窜抢掠为常。边境庶臻宁谧。将此谕令知之。　　

○命都察院左都御史赓音、仍署仓场侍郎。理藩院尚书博兴、兼署左都御史。　　

○癸丑。夏至。祭地于方泽。上亲诣行礼。　　

○幸圆明园。　　

○福州将军赛冲阿奏、搜捕台湾余匪出力人员。赏总兵官爱新泰、骑都尉世职。道员庆保、云骑尉世职。并花翎。守备王赞蓝翎。副将金殿安等、下部议叙。义民首张田玉等、赏赉有差。　　

