<!-- { "loadSidebar": true } -->
○丙申。谕内阁、户部等部奏酌留常例各款一摺。内有京外文武大员、准其捐复革职留任一款。此不可行。大员等身挂吏议。应行罢黜。经朕改为革职留任。实因一时人才难得。不忍遽令废弃。本属格外恩施。如果奋勉办公。其开复自有一定年限。且亦有不至年限、即加恩准其开复者。今若一概准其捐复。则大员等恃有此例。毫无畏忌。且今日甫罹重谴。而明日即可捐复。是有赀者脱然为无过之人。而无赀者日久不能开复。殊非政体。若以此藉口谋利。以待他日之捐复。而朕施恩留任者、转似利其所蓄。上下交征利。国事不可问矣。除旧例准捐开复之处、仍照常办理外。所有文武大员、及翰詹科道革职留任处分。均著照例不准捐复。至接驾废员、原核其情罪重轻、分别等第。其获咎较重之二三等人员。尚有准其捐复者。而情节较轻列为一等之人。转以查办之初未经特加甄录、不准捐复。本属未协。自应加恩准其一体捐复。至侍卫降革留任人员。常例内既准捐复。则銮仪卫武职人员事同一例。办理不应两歧。其有因公降级留任革职留任者、亦应准其一体捐复。以示公允。余均著照所议行。　　

○敕谕＜口英＞咭唎国王知悉、朕寅承骏命。祗遹鸿图。求宁观成。光宅区宇。译传风之化。鉴归善之诚。震叠怀柔。外薄四海。无有远迩。同我太平。夐赆憬琛。梯航鳞集。朕益惟宵洛旰理。兢业万几。允冀祉锡无疆。化绥有截。尔邦远界海域。恪守藩维。遥申向日之忱。载肃来庭之使。循览陈奏。情词恪恭。已令将贡品进收。俾遂殷悃。至尔邦民人前来贸易。历有岁年。天朝一视同仁。无不曲加体恤。亦无需尔邦出力之处。兹国王特羾表抒诚。极陈爱戴。并饬港脚等处地方官员。凡遇天朝兵民人等。倍加敬谨。具见尔国王慕义向化。深所褒嘉。是用颁敕奖励。并锡赉文绮等物。尔国王其祗承渥眷。弥矢荩怀。长荷天朝之宠灵。益凛友邦之修睦。率职共球。延禧带砺。以副朕怀远敷仁至意。　　

○以左春坊左中允宁古齐、充日讲起居注官。　　

○丁酉。上御紫光阁。阅中式武举马步射。　　

○御懋勤殿。勾到广东、湖广、浙江、本年情实罪犯。停决广东斩犯二人。湖广斩犯五人。绞犯二人。浙江斩犯二人。绞犯二人。余一百六十四人予勾。　　

○戊戌。上诣时应宫拈香。　　

○御紫光阁。阅中式武举技勇。　　

○御乾清宫。引见中式武举。亲定甲乙。　　

○谕内阁、本年朕御紫光阁。阅看会试中式各武举马步箭中者甚少。弓刀石俱属平常。姑就其技艺稍可者。照例分别录用。惟内有湖南省武举谌思棠、广东省武举邓天保二名、照所注弓力试看。俱不能开。似此技艺庸劣。前此会试及覆试时、如何阅看。殊属草率。又有安徽省武举孙文涌一名、于开试十二力弓后。忽又跪奏乞恩。当命王大臣向其询问。据称求再赏开十四力之弓等语。尤属胆大冒昧。该武举既能开十四力之弓。何以不于会试覆试时求请开试。乃敢于朕前率行陈请。实属从来未有之事。此三名本应俱罚停殿试。念系初次违式干冒。伊等草茅新进。姑不加以责备。所有谌思棠等三名、已加恩仍以卫守备录用矣。至武会试抡才大典。监试覆试。均应认真校阅。其技艺平常者、岂应滥行与选。二阿哥初次派令覆试。已著军机大臣面行传旨申饬。其余会试时校看武举谌思棠之庄亲王绵课、尚书明亮、校看武举邓天保之公绵佐、尚书邹炳泰、及派出覆试之成亲王、定亲王绵恩、协办大学士费淳、尚书长麟、均著交宗人府吏部都察院分别察议。嗣后若再有似此开弓违式、并冒昧乞恩者。本人均应罚停殿试。其会试覆试派出之王大臣、若不认真校看。致朕亲阅时、如有谌思棠邓天保二人之开弓违式者。一并交部议处。。　　

○刑部奏、审明司狱觉罗和成太、成秀、得受官犯徐用书、常犯董顺昇、马五保、馈送一案。得旨、此案和成太、成秀、身为司狱。乃敢得受监犯馈送。并向借贷不还。实属无耻。均著革职。成秀即照刑部所拟、在本衙门先行枷号三个月示众。满日再行照例折责。和成太身系觉罗。更不应如此卑鄙。著即发往伊犁示儆。不必再交宗人府加倍折圈。至兆昌本系投递匿名揭帖诬告叛逆、免勾牢固监禁之犯。在狱中尚不安分。妄行控诉。甚至捏控常明在监时、与禁卒结拜弟兄。任意污蔑。殊为可恶。伊本系问拟死罪人犯。无可再加。著将该犯提至刑部堂上重责四十板。俾众监犯共知惩惕。余依议。　　

○己亥。上御太和殿传胪。赐殿试武举一甲张联元、白凤池、孙抡元、三人、武进士及第。二甲马天保等六人、武进士出身。三甲时龙光等五十一人、同武进士出身。　　

○缓徵甘肃毗连灾区之靖远县、新旧银粮草束。　　

○庚子。上御懋勤殿。勾到陕甘、江西、江苏、山东、奉天、本年情实罪犯。停决陕甘斩犯二人。绞犯十一人。江西斩犯四人。绞犯一人。江苏斩犯三人。绞犯一人。山东斩犯一人。绞犯一人。余一百五十六人予勾。　　

○谕内阁、本年朝审勾到。内官犯福永一名、前在西宁道任内。因听信家人乌尔滚怂恿。婪索案犯赃银八百两。审系枉法。经刑部问拟绞候情实。该犯身任监司大员。骫法营私。簠簋不饬。与都尔嘉厥罪维均。届期自应予勾。以儆贪墨。但念该犯家人乌尔滚、因案内得财舞敝□大。拟绞情实。亦系法无可宽之犯。福永与之有主仆名分。若令其同肆市曹。未免无所区别。福永著加恩先于本日赐令自尽。即派署刑部侍郎广兴前往监视。　　

○免湖北天门、汉川、潜江、京山、钟祥、五县、本年额赋十分之一。缓徵沔阳、荆门、江陵、监利、四州县、新旧额赋。贷天门县属两次被水灾民耔种。　　

○辛丑。上御懋勤殿。勾到安徽、河南、山西、直隶、本年情实罪犯。停决安徽绞犯二人。河南斩犯一人。绞犯四人。山西斩犯三人。绞犯二人。直隶斩犯四人。绞犯二人。余一百七十八人予勾。　　

○谕内阁、盛京为国朝发祥之地。风俗最为淳厚。近来渐染流俗。竟成恶习。文武官员往往贪鄙。于办理事务率多徇情纳贿。富俊亦曾奏及。断不可不力加整饬。昨日刑部进呈勾到奉天府罪犯本内。绞犯顺安、前在盛京工部员外郎任内。因命案含混收留民人邹廉贿送银二百两。即系骫法受赃。是以将顺安予勾。此特惩一儆百之意。将此旨著交富俊、转传盛京五部侍郎、及各城副都统、令其通行晓谕所属文武各官外。仍将此旨抄录。于各部院衙门内各悬一通。俾文武官员等触目警心。嗣后务须交相劝励。似此污染恶习。痛加改悔。以复淳朴旧俗。傥于训诫之后。仍有似此者。经朕查出。顺安即其覆辙也。　　

