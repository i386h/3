<!-- { "loadSidebar": true } -->
○乙丑。谕内阁、朕因旗人生齿日繁。甲额不敷挑补。特降上□日令兵部会同步军统领衙门、于八旗步甲、及巡捕营马兵二项原设额缺内、酌量均匀拨补。兹据奏步军营步甲内。可拨出额缺二千名。巡捕营可拨出无马马兵额缺二千名。统计两营。共添补旗缺四千名。八旗正身旗人。得添有此项额缺。均匀挑补。伊等按月关支钱粮。生计既可宽裕。而操演当差。有该管官常时约束。亦不致壮岁旷闲。于教养均有裨益。其所议章程内。惟巡捕中营汛地。在圆明园香山一带。距城较远。所拨马兵额缺。即使在就近旗分挑补。朝夕该班。所议仍多未便。圆明园八旗、及火器营、健锐营、皆与中营汛地切近。该三营均有闲散子弟。所有中营拨出兵额。著即于该三营闲散内挑补。其如何分额充补之处。仍著兵部会同步军统领衙门。分晰议奏。余俱著照所议行。寻议。查中营五汛、共计无马马兵五百四十名。内圆明园、畅春园、树村、三汛兵共三百名。圆明园八旗人数、较火器健锐二营、多至加倍。且俱近在该三汛地方。请即咨取圆明园八旗之闲散挑补满洲二百四十名。蒙古六十名。其乐善园汛兵一百二十名。应即咨取附近之火器营闲散挑补满洲九十六名。蒙古二十四名。静宜园汛兵一百二十名。咨取附近之健锐营闲散挑补满洲九十六名。蒙古二十四名。查南营六汛、共计无马马兵五百二十名。内迤东之东珠市口、东河沿、花儿市、三汛兵共二百六十名。应就近咨挑正蓝旗闲散满洲二百八名。蒙古五十二名。迤西之西珠市口、西河沿、菜市口、三汛兵共二百六十名。应就近咨挑镶蓝旗闻散满洲二百八名。蒙古五十二名。北营四汛、共计无马马兵三百二十名。内迤东之朝阳、东直、二汛兵共一百六十名。应就近咨挑镶黄旗闲散满洲一百二十八名。蒙古三十二名。迤西之安定、德胜、二汛兵共一百六十名。应就近咨挑正黄旗闲散满洲一百二十八名。蒙古三十二名。左营四汛、共计无马马兵三百二十名。内迤南之左安、广渠、二汛兵共一百六十名。应就近咨挑镶白旗闲散满洲一百二十八名。蒙古三十二名。迤北之河阳、东便、二汛兵共一百六十名。应就近咨挑正白旗闲散满洲一百二十八名。蒙古三十二名。右营四汛、共计无马马兵三百名。内迤南之永定、广宁、二汛兵共一百五十名。应就近咨挑镶红旗闲散满洲一百二十名。蒙古三十名。迤北之西便、阜城、二汛兵共一百五十名。应就近咨挑正红旗闲散满洲一百二十名。蒙古三十名。以上各按营汛地方、指定旗分、分额陆续挑补。以足二千名之数。从之。　　

○丙寅。以岁暮祫祭。遣官祭太庙中殿。后殿。　　

○谕内阁、据百龄奏、请令关税监督、派委所属笔帖式司库等官分司查报等语。各关口徵收税课。例有分设口岸。该监督等向来祇派家人长随前往分驻。率同书吏徵收。其中实难免串通隐漏以多报少等敝□大。近年课税短少。未必不由于此。该省管理关务之江宁苏州两织造、及淮关监督衙门。各有额设司库库使、及笔帖式等官。该员等品秩虽微。究系职官。以之分办公务。较为得力。嗣后该监督各于所属内。拣员分派所司税口。督同书役家丁、验货纳税。逐日登记报查。如书役家丁敝□大混。该员即详明监督惩办。傥该员等通同舞敝□大。经该监督查出。据实参奏重惩。设遇钱粮短绌。除监敊照例罚赔外。并将该委员一并议处。以严稽核而昭责成。　　

○丁卯。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

○戊辰。上御保和殿。筵宴朝正外藩。科尔沁、巴林、喀喇沁、喀尔喀、阿拉善、柰曼、土默特、乌珠穆沁、敖汉、阿巴噶、扎噜特、杜尔伯特、翁牛特、绰罗斯、乌喇特、苏尼特、青海、察哈尔、额鲁特、和硕特、土尔扈特、鄂尔多斯、克什克腾、王、贝勒、贝子、公、额驸、台吉、塔布囊等、及廓尔喀、朝鲜、暹罗国正副使等、随文武大臣。依次就坐。诸乐并作。上进酒。召左翼、科尔沁扎萨克土谢图亲王诺尔布琳沁、卓哩克图亲王噶勒桑栋罗布、扎萨克达尔汉亲王布彦温都尔瑚、巴林亲王衔扎萨克郡王索特纳木多尔济、科尔沁郡王和硕额驸索特纳木多布斋、柰曼扎萨克郡王巴勒楚克、喀喇沁贝勒丹巴多尔济、右翼、喀尔喀扎萨克亲王固伦额驸拉旺多尔济、阿拉善所萨克亲王玛哈巴拉、喀喇沁亲王衔扎萨克郡王满珠巴咱尔、回部郡王衔贝勒哈迪尔、科尔沁贝勒理藩院额外侍郎鄂勒哲依图、土默特扎萨克贝子固伦额驸玛呢巴达喇、至御座前。赐酒成礼。　　

○是月。钦差户部侍郎初彭龄、因署河道总督奏谢。并现议挑挖清口内五道引河。水深难以施工。松筠令开坝放入运河。黎世序恐清水不足。明春难以敌黄。未敢遵办。得上□日、署理不过四十余日。冬春之交。水势不盛。自应谨守为是。松筠之见。亦未能透彻也。　　

○两江总督百龄奏、沥陈感愧下忱。得上□日、汝才实可取。不甚切实。才以德为本。事不可以巧为。取巧必拙。前功可惜。慎之。　　

○是年。旌表孝子、安徽等省江奎等四名。顺孙、浙江省王正培一名。孝女、江苏省黄氏等二口。孝妇、浙江省郑嵇氏一口。守节合例、宗室富隆阿妻富察氏等十口。满洲孟额图妻侯氏等八十五口。蒙古双林妻布鲁齐特氏等四十一口。汉军蒋文昇妻方氏等二十三口。各省驻防商俊妻姜氏等一百九十三口。直隶等省王永芳妻杨氏等七百二十五口。未婚守志、八旗蒙古棍布扎普聘妻扎克齐特氏一口。汉军郑香□翁聘妻李氏一口。湖北等省程才洸聘妻柯氏等三十一口。百岁寿民妇、福建等省王梦善等二十九名口。五世同堂、陕西等省廪生张景仲等三十九家。各给银建坊如例。　　

○一产三男、直隶等省贾逢运等八家。　　

○会计天下民数谷数。直隶等省通共大小男妇三万三千三百七十万五百六十名口。存仓米谷三千三百五十八万八千五百八十五石五斗一升七合七勺。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百六十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十八年。癸酉。春正月己巳朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐皇子皇孙亲藩等宴。　　

○庚午。以礼部左侍郎胡长龄、充经筵讲官。　　

○展赈盛京承德、广宁、牛庄、锦州、辽阳、复州、熊岳、铁岭、盖州、金州、十处、上年被水旗民。　　

○贷直隶博野、蠡、祁、束鹿、河闲、献、景、故城、吴桥、元氏、赞皇、邢台、沙河、南和、平乡、钜鹿、唐山、内邱、任、永年、邯郸、成安、肥乡、广平、鸡泽、磁、开、元城、大名、南乐、清丰、东明、冀、枣强、武邑、隆平、临城、宁晋、深、沧、盐山、丰润、新河、龙门、延庆、四十五州县、上年被旱被水被雹灾民口粮。　　

○加赈山东禹城、齐河、濮、郓城、东平、汶上、寿张、菏泽、聊城、茌平、博平、莘、范、观城、朝城、平原、十六州县、上年被旱被水灾民。并贷历城、章邱、齐东、济阳、临邑、长清、陵、德平阴、阳谷、堂邑、清平、冠、恩、高唐、文登、寿光、安邱、十八州县、贫民耔种。及德州、济宁、东昌、临清、四卫、东平所、灾民口粮。　　

○贷河南汤阴、临漳、安阳、内黄、林、武安、淇、浚、汲、辉、新乡、十一县、上年被旱被水灾民仓谷。　　

○展赈江苏高邮、宝应、甘泉、兴化、四州县、上年被水灾民。　　

○展赈安徽宿、泗、盱眙、天长、五河、五州县、及泗州卫、上年被水被旱灾民。　　

○贷江西万安、泰和、庐陵、新淦、清江、南昌、瓣建、丰城、八县上年被水灾民耔种口粮。　　

○廓尔喀额尔德尼王吉尔巴纳租塔毕噶尔玛萨野、遣使进贡方物。赐敕赏赉如例。　　

○辛未。高宗纯皇帝忌辰。遣官祭裕陵。上诣奉先殿寿皇殿行礼。　　

○调工部左侍郎许兆椿、为吏部右侍郎。以国子监祭酒蒋予蒲、为工部左侍郎。　　

○壬申。上御紫光阁。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○御重华宫。共宴廷臣及内廷翰林。以武功良具联句。　　

○命总管内务府大臣徵瑞、在紫禁城内骑马。　　

○是日立春。顺天府进土牛春山宝座。　　

○甲戌。上诣雍和宫行礼。火神庙拈香。　　

○乙亥。世祖章皇帝忌辰。遣官祭孝陵。　　

○追封故御前大臣喀喇沁扎萨克贝勒丹巴多尔济、为郡王。遣定亲王绵恩往奠茶酒。赏银一千两治丧。予祭葬。以其子托恩多袭贝勒。　　

○命协办大学士吏部尚书松筠、为御前大臣。大学士勒保、为军机大臣。　　

○命翰林院侍读毛谟、提督四川学政。　　

○丙子。享太庙。遣皇三子绵恺恭代行礼。　　

○上诣恩慕寺恩佑寺行礼。　　

○幸圆明园。　　

○诣安佑宫行礼。　　

○遣官祭太岁之神。　　

○谕内阁、百龄等奏恳恩借帑挑河、分年带徵还款一摺。安东县境民便河。旧为宣洩积水入海之路。前因马港口漫水横冲淤垫。以致县境民田、及山安黄河堤根。均停有积水。自应设法疏消。该河之傍。旧有一帆河。施工挑浚。足资宣洩。著照该督等所请。准其将估需银一万五千四百五十余两。在于江宁藩库正项银内先行借支兴办。分作五年摊徵还款。以纾民力。　　

○以大学士勒保、为国史馆总裁官。　　

