<!-- { "loadSidebar": true } -->
○谕内阁、御史花杰奏、严禁州县逗遛省会、以专职守一摺。所奏是。各省州县为亲民之官。有地方之责。不应擅离职守。各督抚初莅该省。凡州县未经认识者。原许其因公调省。咨询地方事务。并藉以察识人材。或遇有紧要案件、必须面为商办者。亦不过接见数日。事毕即可令其速回。乃外省风气。往往州县奉调赴省。日久逗遛。以致本任事多旷误。实为恶习。嗣后各省督抚、遇有州县因公赴省者。事竣即令速回。毋得任其无故逗遛。致旷职守。将此通谕知之。　　

○谕军机大臣等、粤省滨海地方。洋匪充斥。缉捕紧要。而缉捕尤以船只为先。从前该省设有米艇。较＜舟曾＞艍尤为得力。嗣因米艇日渐曹□少旧。地方官以修理不赀。意存推诿。营官则以无船驶驾。藉口偷安。偶有盗警。官兵需船配渡。一时猝不及办。辄将商船雇募应用。商船无编号可查。设被洋匪抢占。岂不转为贼用。甚或肆其诡计。转将抢占船只。作为商船。受雇与官兵驾坐。探听消息。皆属事之所有。现在该省实有米艇若干只。是否一律修整。足敷驾驶。著吴熊光会同孙玉庭查明据实具奏。至水师额兵。均系本地民人应募充当。果能留心遴募。凡勇健之徒。皆可籍之营伍。地方多一精锐之兵。即少一犷悍匪徒。实为一举两得。至于招抚一节。永远停止。切勿踵行。将此谕令知之。　　

○戊子。祭大社大稷。上亲诣行礼。　　

○幸圆明园。　　

○己丑。孝康章皇后忌辰。遣官祭孝陵。　　

○庚寅。谕内阁、庆桂等议奏、查明畅春园、三山、奉宸苑、南苑等处、额外添设顶带及拜唐阿等、分别裁减一摺。各园亭等处。自官员以致效力人等。均经设有定额。内务府风气卑靡。往往夤缘干请。而该管大臣、亦遂徇私市惠。轻亵名器。即如畅春园等处。未经奏明。辄据呈准增设虚顶。溢额多人。实属冒滥。今既经查明。均著照所议分别裁彻。所有历任该管大臣、本应查明议处。姑念相沿已久。尚非始自现管之各大臣。著加恩免其查议。嗣后各该处额缺顶带。悉以此次奏定为准。如有擅自增添者。一经查出。定当从严究治。决不姑贷。　　

○以故翁牛特郡王包多尔济子喇特纳济尔迪、袭爵。　　

○辛卯。上启銮。恭谒东陵。　　

○免跸路经过地方本年额赋十分之三。　　

○是日。驻跸汤山行宫。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○是日。驻跸三家店行宫。　　

○癸巳。遣官祭昭忠祠。　　

○是日。驻跸大新庄行宫。　　

○甲午。遣官祭历代帝王庙。　　

○贵州提督富志那奏、松桃协牛心堡原管之螺蛳土□董、下过肘、岩会坡三碉、紧接楚省。请改拨湖南螺蛳土□董汛管辖。就近派兵驻防。从之。　　

○是日。驻驆白涧行宫。　　

○乙未。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○命皇次子旻宁祭裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○是日。驻跸隆福寺行宫。　　

○丙申。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员均随行礼。　　

○是日回銮。驻跸桃花寺行宫。　　

○丁酉。谕内阁、成宽等奏唐努乌梁海总管达玛琳扎布属下佐领端多克、拏获在乌梁海收债民人孙幅培、审明定拟一摺。已依议行矣。乌梁海人等所欠商民孙幅培一人之银。即有一千余两。岂尽伊等交易实欠。或该商民放借银两。或赊给物件。重利盘剥。积欠始至如此之多。况该处商民甚众。若不查禁。该商民等任意私往放债。而乌梁海人等赊欠不清。日久讼狱纷繁。必所不免。著成宽等将乌梁海人等所欠旧债查清。缓定期限偿还。仍严行禁约。嗣后务以现银实物交易。毋许商民再赊物借银与乌梁海人等、致滋事端。违者、不特将商民及乌梁海人等治罪。该管总管佐领等亦著一并参奏治罪。　　

○调四川屯土兵二千名。赴台湾剿捕洋匪。　　

○是日。驻跸盘山行宫。至辛丑皆如之。　　

○己亥。调福建巡抚李殿图、为江西巡抚。江西巡抚温承惠、为福建巡抚。　　

○调四川兵一千五百名。赴台湾剿捕洋匪。　　

○庚子。谕内阁、各省押运道员。前经降旨、令该督抚出具考语。给咨送部。俟抵通交粮完竣。即由仓场侍郎查明移咨吏部带领引见。兹据瑚图礼奏、湖北省道员押运、向止趱抵临清闸口、即移交东省接催前进、例不抵通、可否请将该省道员、俟押漕三次后、准其出考给咨送部引见等语。湖北等省距通州较远。即令中途交替。其所历程站。比之豫东江浙等省。劳逸维均。自应一体示以奖励。嗣后湖北省及湖南江西省粮道、押运已届三次。如果催趱认真。并无过失。即著该督抚出具考语给咨。由仓场侍郎查明送部引见。此外豫东江浙等省粮道、直押抵通者。亦著俟押运三次后送部引见。以归画一。　　

○调吉林黑龙江兵三百名。命副都统富翰、富僧德、达斯呼勒岱、带赴台湾协剿洋匪。　　

○辛丑。赐随驾王大臣等食。并赏赉有差。　　

○谕内阁、御史杨世英奏、请定题限铨法以防敝□大窦一摺。据称嘉庆十年各直省大计所出之缺、因内阁办理迟延、致逾二月截缺期限、诚恐有压缺改选之敝□大、请将嗣后各直省题本到阁进呈、及吏部题覆、均各明定限期、其此次计典应选各缺、可否仍请以二月到班人员、于三月铨选等语。所奏系为杜敝□大起见。部例双单月铨选各缺。皆有一定。到班人员。原不容前后挪移。稍滋紊乱。此次内阁具题大计本迟延。业经吏部将承办之员参奏。查明尚非有心压搁。但铨政攸关。若俱可因事挪移。不惟双单月班次混淆。且恐下月应行到班人员、急思得缺。设法钻营。而承办之员又明知处分不重。不惜身为担任。以巧遂其积压之私。易滋敝□大窦。嗣后每届计典。各直省题本到阁进呈、及吏部题覆、除奏明展限者另行办理外。其余均著明定期限。总不得过二月之期。所有此次应选各缺。该御史请于三月铨选之处。尚未明晰。均著仍归于二月铨选。　　

○谕军机大臣等台湾贼匪滋事。商船贩运自稀。不但兵米恐有支绌。民食亦未必宽裕。亟应早为筹备。因思四川湖南江西三省。均系产米之区。应行豫备拨往。著该督抚于本省仓谷。先行碾动。四川省豫备二十万石。湖南江西二省各豫备十万石。俟有旨谕知拨运时。即行派员运往。将此谕令知之。　　

○拨广东关税银三十万两。解往福建。以备军需。　　

○壬寅。以四川盐茶道姚令仪、为按察使。　　

○是日。驻跸白涧行宫。　　

○癸卯。谕内阁、马慧裕奏请酌量借粜远年陈谷一摺。据称豫省常漕等仓贮谷石、因遵现行事例、凡非灾歉之年、一概不准借粜、遂致递年积压、渐虞霉变、现据各属纷纷禀请办理、请将各属远年陈谷、及时借粜、秋后徵买还仓等语。各省仓谷。向例于青黄不接之时。存七粜三。原藉以出陈易新。利民食而免红朽。嗣缘州县办理不善。日久敝□大生。定为无灾年分不准擅动。虽足以杜藉端盗卖情敝□大。惟年分久远。其气头廒底。必多霉变折耗。转于积贮无益。是则因噎废食。殊非慎重仓储之道。自应随时酌量调剂。并严行剔除诸敝□大。俾仓储民食。两有裨益。方为妥善。著照该抚所请、查明仓贮年分远近。核实借粜。秋后徵还。并著该抚督同藩司。严饬该管府州逐廒验明。将实难存贮陈谷。委员监同借粜。谷价提贮司库。秋后还仓时。一体委员监收稽察。如有不肖官吏藉端滋敝□大。即行从严究治。　　

○贷陕西附近灾区之甘泉、保安、安塞、定边、靖边、榆林、神木、葭、府谷、怀远、绥德、米脂、清涧、中部、宜君、十五州县贫民仓粮。　　

○赏跸路经过看守各行宫弁兵半月钱粮。　　

○是日。驻跸烟郊行宫。　　

○甲辰。孝昭仁皇后忌辰。遣官祭景陵。　　

○谕军机大臣等、李长庚、爱新泰、庆保奏、许松年、王得禄、在柴头港口剿贼。台郡文武。派兵协助。将盗夥歼获多名。得有胜仗。但蔡逆本系积年洋盗。设或官兵剿急。复窜重洋。办理殊为棘手。今朕明谕李长庚。蔡逆一犯。全责成该提督擒捕。傥能擒获该犯。即公侯伯崇封。朕所不靳。设蔡逆竟于海口逋逃。伊自思当得何罪。恐不止革职拏问已也。至蔡逆谋为不轨。总由玉德在闽有年。营伍废弛。巡哨缉捕。视为具文。以致如此。是玉德养痈贻患之罪。已无可辞。此时该逆滋扰数月。计先后调赴台湾官兵。不过三四千名。岂能剿灭二万有余之贼。闽省水陆官兵。不下七万余名。即调用万余名。内地守御。亦不虞空虚。现据爱新泰等奏称、郡城被围日久。有不可支持之势。玉德接到该处文禀。即应熟为筹办。乃竟任意延玩。视为泛常。负恩旷职。莫此为甚。玉德著降为二品顶带。拔去花翎。先示薄惩。以观后效。又贼匪勾结生番。生番头目谛窝兰、不肯从逆。能知大义。甚属可嘉。如本无顶带。即赏给六品顶带。并赏蓝翎。如本有顶带。即加等赏给。将此传谕知之。　　

○是日。驻跸旧衙门行宫。　　

○乙巳。上行围。　　

○谕内阁、闽省洋盗蔡牵、勾结陆路匪徒。在台湾滋扰。亟应剿除净尽。以靖海疆。前经朕特派赛冲阿前往。督同该省提镇水陆官兵。赴台剿办。连日节据该处提镇等奏报、歼获逆匪数百名。蔡逆势已穷蹙。兹再派德楞泰为钦差大臣。同护军统领扎克塔尔、温春、提督薛大烈、并带领巴图鲁侍卫章京五十员名驰驿前往剿办。于三月初四日由京起程。酌分二起行走。所有经过地方。著该督抚等将应行支应事宜。妥为豫备。俾行程迅速。以期克日蒇事。　　

