<!-- { "loadSidebar": true } -->
大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百四十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十六年。辛未。六月壬戌。旌表守正捐躯云南宝宁县民朱安太女朱氏。　　

○癸亥。谕内阁、前经兵部议驳、青州副都统纳海奏请裁减驻防兵丁餧养马匹一摺。已降上□日依议。尚恐有借裁减为掩饰空缺情敝□大。复谕令同兴将该驻防现拴马匹逐细点查是否足额。兹据同兴奏称、查点该驻防马匹、照额计短三百九十八匹、系因上年六月买马以后、至本年五月陆续倒毙、较之上年报毙数目尚少、并非常年空缺、借裁减为掩饰地步等语。各营额设马匹。原为兵丁等操演乘骑之用。何得漫议更张。乃该副都统纳海、辄以近年草豆较贵。藉名体恤兵丁遽议裁减。不独于武备大有关系。亦非调剂兵丁之道。实属冒昧。纳海著交部议处嗣后该驻防马匹。著照同兴所请、每年于倒毙马匹、并买补足额时、一面咨部。一面移会该抚委员查验。以杜虚混挪掩之敝□大。　　

○甲子。谕内阁、章煦奏、咨交控案、承审提解各员、逾限未能办结、遵例依限具奏、请交部分别议处一摺据称节次钦奉谕上□日交到提讯之案、均已逐起审明、依限奏结、惟咨交各案除现据详办、并业经咨展限期未逾各案外尚有未能依限具详者五案、请于立法之始予以创惩等语。各直省于奏交咨交案件。自应随时依限速。该委员等承审各案。若人证已齐。不能速结。则咎在委审之人。若因各州县查拘人证不到。频催罔应。以致迟延者。则咎在州县。均当分别查办。以归核实。此次江苏省督催不力之巡抚藩臬两司并承审逾限及提解迟延各员、即著照该抚所请交部分别议处各直省于刑部都察院步军统领等衙门咨交案件。俱系奏明咨交。即与特交之案无异。现在江苏省承审咨交未结各案。已据章煦按限奏请议处。因思直隶山东山西河南等省较江苏距京为近。何以已届半年期限。俱尚未据奏到。即著该督抚等查明速奏。其省分较远者。亦应照前降谕上□日于接奉咨交各案半年期限内、遵照新例查奏。如有逾限未结者、即奏明分别交部议处。毋得日久因循颟顸了事。　　

○又谕、前因河南省秋审题本。有杨焕章一起。于所拟情实缓决两项后尾内俱行列入。办理两歧。显有错误。经刑部参奏。当将前任巡抚恩长、及臬司赵宜喜、交部分别议处。并令该抚将该犯究竟应实应缓、另行核拟。仍将办理此案错误缘由、一并查明覆奏。旋据吏部议处奏上。降上□日将恩长降为四等侍卫。赵宜喜降二级调用。兹据署巡抚钱楷覆奏、此案因本年办理秋审。臬司赵宜喜原拟缓决人犯、于缮本之前、禀请恩长改拟情实者、共有数起、均经恩长覆核酌定、令书吏将缮写题本内篇页、随时抽换、杨焕章一犯、以听从幼子与人争吵之嫌、纠众攒殴、一死一伤、情节较重、既已改拟情实、而未将本内原拟缓决篇页抽出、实系书吏临时抽改、仓猝疏忽、恩长未能查出、并无另有舞敝□大情事、与臬司亦无干涉各等语。除杨焕章一犯应入情实、缮本书吏陈正、即著照钱楷所拟枷杖革役外。恩长仅止失察书吏抽换题本篇页错误。其咎尚轻。著改为罚俸六个月加恩赏还三等侍卫。仍留乌里雅苏台参赞大臣之任。赵宜喜于原拟缓决人犯禀请改拟情实。系为慎重谳案起见。尚无不合。著加恩无庸降调。仍回河南按察使之任。惟究因禀改迟延致有歧误。著罚俸一年。以示薄惩。所有前经＜闲＞放河南按察使之天津道沉长春、著加按察使衔。仍回天津道原任。遇有按察使缺出再行＜闲＞用。其候补天津道遗缺之约可清阿、著交直隶总督差遣委用。遇有道员缺出奏补。　　

○乙丑。谕内阁、前因御史韩鼎晋奏称、关东三省赌风甚炽。已降上□日饬令观明等严行查禁矣。本日召见荣麟、朕因其曾任盛京侍郎。询以此事。据称盛京地方聚赌者颇多。甚至协领佐领等官、亦俱开局赌博、从前富俊认真查拏、稍宽敛迹、然尚不能根株净尽等语。盛京为陪都重地。风俗素称淳朴。岂容棍徒诱赌。致旗民子弟纷纷效尤。转荒本业。非严拏重惩不能除莠安良。著观明遵照前上□日严拏办理。务绝根株。富俊前在盛京将军任内办理薓务。因受局员朦蔽。致官薓有搀杂等敝□大。其余办理地方事件、尚属妥协。严禁赌博、尤属认真。现发往吉林效力。著加恩赏给盛京骁骑校。遇缺即补。随同观明当差。即将盛京聚赌匪徒、责成实力查缉。如果办理认真。能使赌风断绝。观明即据实奏闻。朕必加以重恩。并著吉林将军赛冲阿传谕富俊迅速起程前往。　　

○以直隶天津道沉长春、为湖南按察使。　　

○予故湖南按察使傅鼐、祭葬如巡抚例。并赐祭一次。　　

○旌表守正捐躯陕西大荔县民孙克蛟妻王氏。四川犍为县民税光洪妻杨氏。　　

○丙寅。上幸静明园。诣龙神庙拈香。　　

○谕内阁、嗣后满洲六部侍郎年至六旬者、著照向例准其坐轿。至理藩院侍郎、非六部侍郎可比。虽年逾六旬、仍不准坐轿。著为令。　　

○又谕、本日吏兵二部、会奏议处失察轿夫等开局聚赌各员一摺。内议以降一级调用之大学士庆桂、贝勒丹巴多尔济、俱著加恩改为降二级留任。兵部尚书恭阿拉、出差已逾半年。失察之日无多。且因伊子内阁学士和世泰、于伊出差之后未能觉察。一并议处。恭阿拉著改为降一级留任。和世泰照部议降一级留任。前任理藩院侍郎右翼总兵本智、虽年逾六十。兼任理藩院侍郎。亦应将应否坐轿之处请上□日。乃伊竟擅行坐轿。致有轿房聚赌之事。且失察该管地面开局聚赌。著照部议革职。加恩仍留轻车都尉世职。在本旗当差。其加等议以降二级调用无级可降应行革任之户部侍郎左翼总兵英和、失察开局聚赌。现获案犯、在伊所管地面者居多。本应即照部议革任。但念伊平日办事尚属勤慎。春闲扈从。缉捕认真。赏还花翎黄马褂。且伊究系总兵与提督有闲。著加恩仍带革职留任。以观后效。英和若不思奋勉。再蹈愆尤。不惟难免罢斥。并当治以应得之罪。傥自知感奋。倍加策励。朕亦必加之恩奖。　　

○谕军机大臣等、景安奏臬司傅鼐因病身故一摺。已明降恩上□日加衔赐恤矣。傅鼐办理苗疆屯防一切事务。绥抚得宜。该苗民等畏威怀德。闻其溘逝。自必同深哀悼。傥有愿至其灵前祭奠者。不必禁止。或有请为建祠者。即许其建设。并著景安书扁悬挂。至湖南辰州永州二府三厅一带、苗民杂处。为边疆要地。从前傅鼐镇抚有法。久臻宁谧。著景安传谕现任道员姚兴洁、于该处应办各事宜。惟当以傅鼐为法。所有傅鼐旧定章程。自皆妥协。务须遵照办理。将此谕令知之。　　

○丁卯。谕内阁、本年春闲、曾据玉宁等奏拏获在仓把持之棍徒王喜、方世德二名、请上□日永远枷号。朕因该侍郎所称王喜等二犯在仓把持滋扰之处。并无实款。惟既据访明积惯凶横。且有绰号。自系不安本分之徒。罪疑惟轻。应行酌量惩处。原议永远枷号、未免过重。是以降上□日改为枷号一年、期满发遣。昨据都察院奏、现有方世德之母方王氏控告、本年二月闲玉宁之子广春、曾差人先持职名向万安仓监督嘱托、交派正黄镶黄两包衣好米三千石、斛面要加大、并令垫办车脚钱文、该花户回覆不允、嗣又遣人传玉宁之言、令其照办、该花户仍未允办、玉宁辄将该花户用重枷枷号、又有玉宁家人朱大等索钱一千吊、包管释放、该花户未经许给、玉宁随将该花户捏造绰号奏请严办等语。当即交军机大臣立提人证审讯。本日据庆桂等奏、询据监督齐斌、常泰、二人佥称广春曾遣人持伊名帖到仓嘱托领米属实。并称伊等均不知方世德等素有绰号等语。是玉宁之纵令伊子恃势妄为、及挟嫌诬奏、均可概见。朕思方世德之案、既有情敝□大。王喜之案、恐亦未必平允。敕令一并询问。军机大臣随即讯据王喜、系跟随仓监督黄士麒之人。如果王喜滋事。则伊主岂无应得之咎。而原摺内亦并未声明。种种朦蔽专擅。实属胆大。除将全案人证、交军机大臣会同刑部彻底严究外。工部员外郎广春、著革职拏问。玉宁亦著解任候质。其方世德、王喜二犯、如果询有冤抑。并著先行奏请释枷。所有仓场侍郎事务。著玉麟暂行署理。　　

○又谕、军机大臣会同刑部奏、审拟禄康轿夫等开局聚赌一摺。此案徐四、张三、以提督轿夫。辄敢贿通禄康之管门家人等、嘱令该管地面官兵不得查禁。公然开场引诱旗民瓷意聚赌。经年累月。各处设局纷纷效尤。悉由此起。禄康为其朦蔽。形同木偶。该二犯实为此案罪魁。即照拟发极边烟瘴充军。尚觉情浮于法。徐四、张三、著不必发遣。改为永远枷号。游示九门。俾棍徒等触目警心。咸知凛戒。其窝何一犯、系禄康管门家人。胆敢受贿包庇酿成巨案。著加枷号三年。胡老、刘德、白幅儿、俱著加枷号一年、满日再发极边烟瘴充军。杨进玉、曹斌、俱著加枷号半年、再照拟杖徒。毋庸折枷发落。协尉乌尔登、有查拏赌博之责。伊系朝廷职官。即禄康意存宽纵。尚且不应听从。今乃受禄康之家人嘱托朋庇。迨禄康饬令查拏。犹复始终欺饰。且于兵丁等得贿故纵之处。伊亦知情。实属卑鄙不职。不必再交部议。著革职责处三十板、发往伊犁效力赎罪。　　

