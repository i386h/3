<!-- { "loadSidebar": true } -->
○以剿克卡子河苗匪要隘功。赏总督勒保、双眼花翎。总兵张玉龙、按察使常明、副将施缙、恩赉有差。　　

○旌表守正捐躯山西榆次县民尹光辉妻任氏。　　

○复缓徵湖南全省州县元年漕粮。　　

○丙申。谕军机大臣等、宜绵等奏、分兵布置。堵剿各路窜入楚匪情形。调度尚为得宜。其窜往太平城口。及渔渡坝。竹峪关等处之贼。因见各处拦截。不敢肆行窜伺。而窜至秋波梁之贼。又为朱射斗截杀多人。其通江分窜至黑山子贼匪。若果与方山坪贼匪会合。正是自投陷阱。该处现有百祥带兵在彼。傥兵力尚有不敷。著宜绵派镇将带兵前往协剿。更易扑灭。看来川省防堵严密。贼匪不能直前奔窜。惠龄等务遵照宜绵调度。即带官兵及撒拉尔回兵。或觅径绕出贼前。或从贼后冲击。与朱射斗两面夹攻。至所称酌留官兵五六千名。豫防贼匪折回兴汉。宜绵未免过虑。现在惠龄一路官兵。共一万二千余名。若再留五六千名防堵兴汉。则兵力又单。不敷剿贼之用。惠龄奉到此旨。即将所留之兵。全数调往军营剿贼。不可稍有迟误。再城口贼匪。距大宁远至八九百里不等、贼匪扬言欲向该处。明系牵掣官兵奸计。宜绵等料其不能联络。所见甚是。将此谕令知之。　　

○又谕、秦承恩奏、前此贼匪偷渡汉江时。皆系由白马石、汉王城等处淌渡。所奏实属回护。若云船只尽泊南岸。并无在北岸停泊者。则惠龄等拏获代贼顾船之钱正万及船户人等、早经移送秦承恩处。人证确凿。岂能掩饰。至筹办川省粮运一事。所办尚是。该抚务须严饬妥运。以期源源接济。无误军需为要。将此传谕知之。　　

○丁酉。谕军机大臣等、魁伦等奏、琉球国王世孙尚温、因传位大典。于常贡外备物申贺。忱悃可嘉。未便驳回。致阻其向化之诚。至朝鲜难民李唱宝等、出洋遭风。漂至琉球国。该国给与衣食。并将难民等附搭贡船至闽。所有护送之人。著该督抚等量加奖赏。　　

○戊戌。以剿平兴安贼匪功。参将海洪阿等、升赏有差。　　

○是月。湖南巡抚姜晟奏、准贵州抚臣冯光熊咨称。黔省筹采楚米十万石。以济军糈。现将楚省各路驻防坐卡兵丁、及展赈供支米石。先行酌拨解运。以期迅速得济。报闻。　　









大清仁宗受天兴运敷化绥猷崇文经武孝恭勤俭端敏英哲睿皇帝实录卷之十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。闰六月。己亥朔。观成奏、查大宁与陕楚接壤。而九龙池与太平交界。尤为紧要。官兵三路进攻。贼匪窜往老木园。奏入。谕军机大臣等、观成奏、官兵攻克九龙池贼巢。所办虽好。而贼首陈崇德。又逃往老木园地方。不值即加赏赉。现在官兵已将紧要隘口围堵。观成务当上紧剿办。毋任再有窜逸。并加意严防。勿使与楚匪勾结合夥。将此传谕知之。　　

○庚子。谕军机大臣等、此次吉庆等因亚稿正路。急切不能得手。由小路绕至亚稿之后。乘夜踹山而进。直抵亚稿。焚烧寨屋。将贼巢荡平。实为郥力可嘉。至首逆龙登连。务须上紧搜拏。以期必获。将此谕令知之。　　

○以攻克西隆州亚稿苗寨功。加吉庆、太子太保。彭承尧、太子少保。均赏载双眼花翎。赏道员永慧、按察使衔。游击唐光茂等、升赏有差。　　

○辛丑。旌表守正捐躯直隶永年县民武起才妻李氏。　　

○壬寅。谕军机大臣等、宜绵等于十六日抢占小峨城山。十七日五更。贼又乘雾雨弥漫之际。潜行逃窜。实属可恶。看此情形。必是兵围不固。又令贼匪窜逸。宜绵、明亮、德楞泰、均著传旨申饬。又据额勒登保等奏、贼匪于二十日夜闲。由诸神保一路营卡逃窜。诸神保即著革职。拔去花翎。仍留军营效力赎罪。副将朱士奉、游击何天标、俱著革职拏问。至额勒登保福宁之咎。止于调度未周。贼匪并非由伊扎营地方逸出。此时且不必交部。额勒登保向来打仗奋勉。现在此路贼匪。仍责成额勒登保、与福宁、督率剿办。再摺内称贼匪现在窜匿之处。距芭叶山有五十余里。已派令关腾、庆溥、前往抄截。此时贼匪曾否截住。傥前路无兵拦截。以致未经被贼地方复遭蹂躏。所关紧要。建始与川省之大宁相近。昨据观成奏、九龙池之贼。又窜往老木园。复经官兵围住。本日刘君辅奏、移兵竹山、竹溪、堵剿。前已有旨。令刘君辅、及马瑀、徐昭德、带兵径赴大宁堵剿。想该提镇等接奉前旨。自已前赴大宁。傥老木园贼匪。剿办略需时日。著观成酌量。于刘君辅、马瑀、徐昭德内。留一人在老木园帮同剿贼。分二人带兵前往建始巴东一带探听迎堵。并著宜绵等一体留心侦探。傥芭叶山贼匪。亦窜至川省夔州界内。务于带兵大员内。酌分一人。前往帮同额勒登保等夹剿。以防贼匪会合勾结为要。将此各传谕知之。　　

○以闽督标中军副将富森布、为四川建昌镇总兵官。　　

○甲辰。予贵州湖南阵亡游击绰奇、额尔登、守备何肇勤、千总郭廷贵、张贤、刘奉、蒋有仁、罗应龙、王胜龙、谭会龙、李绍铭、六品顶带马兵杨玉林、把总龙胜榜、何学成、邓国荣、陈龙、舒开彪、王有荣、外委陈＜曰融＞、何亮、胡世雄、陈廷松、何良柱、吴灿魁、王朝文、万元英、颜得奉、赵荣、童上标、马腾云、伤亡都司韩文秀、守备熊起鹏、千总柯成林、把总卢仲、李献廷、外委谭虎、马世泰、韩得智、祭葬世职。兵丁徐耀宗等一千四百五十一名、乡勇白老三等一百五十六名、赏恤如例。土把总坤朋、娄太任占、土外委木耳结、壬占尔结、则六耳扣太、可凯、祭葬世职。兵丁桑吉撒耳吉等一百三十二名、赏恤均如绿营例。　　

○乙巳。孝淑皇后殡宫月祭。遣官行礼。　　

○旌表守正捐躯直隶武安县民魏五儿妻李氏。　　

○丙午。谕内阁。勒保奏、官兵至南笼城内。难民男妇数万均来迎接。当将裹带粮食。及连日所获贼粮。按名散给。并即派员贼抚语。南笼府城。受困半载。贼匪日来滋扰。民食已罄。城内绅士民人等、深明大义。昼夜备御。捐助新米。得以同心协力。固守无虞。今勒保解围到郡。见城内难民口食不敷。情形已极疲惫。实堪悯恻。所有南笼应徵氏粮。著该督查明蠲免一年。其余被贼滋扰地方。如永丰、册亨、捧鲊、黄草坝、及粤滇边界被扰各处。亦均著该督抚查明。各免一年钱粮。俾闾阎元气渐复。民力宽裕。用副轸怀。其守城兵勇。均著加恩赏给一月钱粮口粮。以示奖励。　　

○勒保奏报、解南笼城围。得旨嘉奖。下部议叙。赏按察使常明、布政使衔。道员周纬、按察使衔。守备田朝贵、王宏信、巴图鲁名号。知州南灵曾、游击达淩阿、刘纲、都司张明成、守备唐心舜、张良槐、花翎。守备黄玉照等、蓝领。把总杨文海等、举人王秉心、生员谭明礼等、摺用有差。　　

○丁未。刑部议覆山西巡抚蒋兆奎奏、逃兵宰廷喜自首一疏。得旨、此等逃兵定拟斩候。永远监禁。名为从严。而该犯转得不离乡里。坐食囚粮。殊不足以示惩儆。嗣后此等自行投首逃兵。仍著照旧例发往乌噜木齐给兵丁为奴。所有宰廷喜一犯。即照此办理。　　

○戊申。谕内阁、贵州南笼。系由厅改郡。本年狆苗滋事以来。该郡绅士民人等、深明大义。众志成城。被围日久。固守无虞。允宜特锡嘉名。用昭劝励。南笼府。著改为兴义府。所有该府印信。著该部照例改镇发给。俾其顾名思义。共勉敦庞。以副朕褒奖善良至意。　　

○己酉。上诣文庙瞻礼。关帝庙城隍庙拈香。　　

○以拏获洋盗。赏广东巡抚陈大文、花翎。盐运使常龄、按察使衔。余升赏有差。　　

○庚戌。谕军机大臣等、宜绵等奏、现在贼匪窜聚开县地方。讯有欲回湖北之语。宜绵业饬令该县等、将临江市沿河船只。彻赴上流。并饬夔州府等将大江停泊船只。一并彻回。但所派之人。仅系通判知县等员。恐尚不足倚恃。该处有专管道府。应即饬令实力妥办。至开县距湖北较远。贼匪未必即行折回。而大宁与开县接坏。恐贼匪声言欲往湖北。其意实欲与大宁贼匪合夥。不可不严行防范。观成等速将老木园之贼剿竣。即带兵赴开县迎截协剿。将此各谕令知之。　　

○拨内库银四百万两。解往四川。以备军需。　　

○辛亥。上诣文庙瞻礼。关帝庙城隍庙拈香。　　

