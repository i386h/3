<!-- { "loadSidebar": true } -->
○甲午上以万寿节。侍太上皇帝御同乐园。赐王、贝勒、贝子、公、文武大臣等食。翼日如之。　　

○赈盛京承德、辽阳、海城、铁岭、开原、广宁、六州县、被水灾民。　　

○丙申。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭显佑宫。东岳庙。城隍庙。　　

○上诣奉三无私殿。太上皇帝前行礼礼成御正大光明殿。皇子诸王、贝勒、文武大臣、官员等行庆贺礼。御同乐园。赐皇子诸王、贝勒、文武大臣等食。　　

○缓徵江苏青浦、娄、二县、晚棉歉收地方本年额赋。并拨江苏徐州漕粮四万七千石备赈。　　

○丁酉。上侍太上皇帝御同乐园。赐皇子诸王、贝勒、文武大臣等食。翼日如之。　　

○孝淑皇后殡宫月祭。遣官行礼。　　

○谕军机大臣等、本日王三槐解到。经军机大臣审讯。据供闻徐添德已被大炮轰毙。罗其清。冉文俦。心生懊悔。因畏惧王法。不敢出来。若知伊投顺得生。必皆投出。并称从前知县刘清。曾经前往晓谕出降。王三槐当即亲自投赴宜绵军营。其时被营内官员挡住。不准谒见宜绵。以致徐添德怀疑不肯投出如果所供属实。则王三槐、徐添德、早有投顺之事彼时宜绵等何以任听属官阻止竟无闻见亦未奏闻。以致办理需时著勒保查明具奏。不得代为回护。至罗其清冉文俦等果被官兵剿急。或探听王三槐。信息希图免死竟行投出亦未可定。著勒保、惠龄等察看贼情。一面仍鼓励兵勇。上紧进剿。总以擒获首犯为正办设各首犯等有真心弃械。自缚投诚者。亦不妨酌量宽其一线。予以生路亦可藉此解散余党。稍省兵力。然祇可带兵大员数人存之于心。密为酌办。不但不可令兵弁等闻知。即将领等亦不可稍有宣露。以致心生懈弛。此为最要。　　

○庚子。上侍太上皇帝诣大高殿寿皇殿行礼。　　

○还宫　　

○以重建乾清宫交泰殿成。议叙监修大臣緼布盛住、及在工监督各员。并赏赉工匠。内监等缎匹有差。　　

○赈盛京户部官庄。及开原、辽阳、牛庄、广宁等五城。被水旗民驿丁并蠲缓额赋有差。　　

○辛丑赈两淮板浦、中正、临兴、三场水灾灶户。并蠲缓新旧额赋有差。缓徵富安、安丰、梁垛、东台、河垛、丁溪、草堰、刘庄、伍佑、新兴、庙湾、十一场灶地额赋。　　

○壬寅。以福建粮储道李舟、为山西按察使。　　

○调荆州右翼副都统海兴阿、为左翼副都统。　　

○癸卯。调盛京副都统达春、为荆州右翼副都统。以开原城守尉额勒亨额、为盛京副都统。　　

○以翰林院侍读学士英和、为顺天武乡试正考官。刘镮之为副考官　　

○乙巳。上御太和殿视朝王以下文武升转各官谢恩。　　

○谕军机大臣等此次惠龄等分兵进剿杀贼多名。并将张汉潮之子张正漋拏获。所办差强人意。但既经攻破贼巢。不能设法堵截。又任首逆窜入大鹏山据险屯聚。仍属无能。至剿败余匪。业经恒瑞带兵由广元一路兜捕。尤当乘势奋击速行剿净。并著宜绵、秦承恩等、于宁羌一带。实力堵截。前后夹击。傥纵一名阑入陕境。必加重惩。现在额勒登保。已与惠龄等会合。正当乘贼匪溃败穷蹙之时。迅速歼除。傥因得有胜仗。即心存懈缓。又复因循贻误。则是伊等甘蹈重谴。欲再留湔赎之地。不可得矣。再阅张正漋供词。年已五十七岁。则该犯之父张汉潮。总在七十以外。年已衰老。惠龄等若能乘胜进攻。业将罗其清、张汉潮、拏获。固属甚善。傥尚未就获。张正漋、现经留禁在营。张汉潮、岂不顾念伊子。或即令张正漋诱致伊父出投。使此股贼匪先行肃清。亦是一法。其罗其清。冉文俦等。若能一并招出。省我兵力。则多得一名贼首。大功早一日告蒇。更为事半功倍但军营带兵大臣。不可专恃此策。稍存懈弛。仍当以带兵进攻擒拏首逆为正办也。将此传谕知之。　　

○丙午。月食。　　

○谕军机大臣等、前据司马騊等奏、睢汛漫口。业于本月初一日兴工。十一月内可以合龙。伊等足资经理。无须钦派大员前往督办。节经降旨指示一切。睢工地势较高。易于堵合。若另派大员前往督办。不但徒烦供顿。且恐转有掣肘之处。是以竟不派人前往。责成伊等实力堵筑。但务须依限于十一月内合龙。不可稍有迟缓至合龙后或有草率疏虞之处。则惟司马騊等是问现在兴工已半月有余。筑坝进占。约有几成计此旨到彼。距十一月甚近。正当堵合之际。但愿伊等自定限期毋致迟逾。可免咎戾也将此传谕知之。　　

○丁未。宗人府进呈新修玉牒。上诣乾清宫东暖阁行礼恭阅。送皇史宬尊藏。赐总裁以下等官。银币有差。　　

○贷吉林松花江被水旗民口粮。并免额赋十分之一。　　

○己酉。上御乾清门听政。　　

○谕内阁、景安参奏、安襄郧道胡齐仑、在任声名狼籍。办理军需事务种种虚捏。任意侵欺。与候补府经历朱谟、狼狈为奸。又候补道员刘锡嘏、平日官声操守亦甚平常等语胡齐仑身任监司现在军需事务。款项繁多岂容狡诈劣员。侵欺冒滥。胡齐仑、朱谟、俱著革职拏问。交该督秉公彻底查究。勿任狡展。即行从重定拟具奏。刘锡嘏、著勒令休致。速饬回籍。不许在楚逗遛以示惩创。　　

○谕军机大臣等、冷添禄一股。久经官兵围困。勒保带领多兵并不能迅捣贼巢。辄藉称山险路滑。与贼日久相持。以致张汉潮、及兰芽场屯聚余匪。复思勾结。扰及后路勒保。又移兵江口策应前次令勒保先赴川北督剿。则称将领俱不足恃。兵力难分今又将祖师观贼卡委之将领攻围伊复移驻江口。岂非进退无据自相予盾乎似此处处为贼牵掣。茫无所措则贼首冷添禄于何日始能拏获。其奏定限期岂不竟成虚诳且前据勒保奏称。王三槐为著名首恶。冷添禄祇系分股贼目。自当易于搜捕。今王三槐就获已阅多时。而冷添禄又经层层围逼。势极穷蹙。乃以如许兵力。剿此一股困守之贼转日久未能剿竣。可见伊前奏非空言邀功即系自存满足。实属负恩无能。勒保著再传旨严行申饬至张汉潮一股。本系明亮。兴肇带兵追击昨据惠龄等奏已将张汉潮之子张正漋拏获。该犯自必闻风胆落无难一鼓歼擒乃任其辗转奔逃由太平通江直至开县一路。往来自如。明亮等所办何事。而刘君辅富森布所剿之王光祖。林亮功等股。亦并不赶紧兜剿复任折窜通江及江北一带均属无能之至。明亮。兴肇。刘君辅等、著传旨严行申饬。至张汉潮等现在窜近奉节大宁等处附近楚北边界。景安务须与高杞、督率镇将兵勇分段实力严防迎头堵截。勿使一名阑入为要。　　

○以詹事府少詹事纳清保、为詹事。　　

○调甘肃提督乌大经、为云南提督。以四川松潘镇总兵官达三泰、为甘肃提督。　　

○辛亥。谕内阁、本日召见新升兴义府知府熊爵勋庸庸碌碌。人甚糊涂。年复衰迈。即以寻常知府而论。亦难胜任。况兴义系属边省要缺当甫经戡定狆苗之后。一切抚缓整顿。正资治理岂容如此衰迈劣员。任其贻误。该员系勒保在任时题升。该督即欲见好属员。亦应酌量人地。岂止图提拔属员。而不顾地方紧要耶。在勒保不应如此著传旨严行申饬熊爵勋原系同知著仍回该省以同知降补其兴义府知府员缺紧要著富纲于云贵两省知府另行拣员调补。以重地方。　　

○谕军机大臣等、都察院奏、山东荣城县生员王傅具控一摺阅所开各款内。如以完作欠加增税契银两及私开班馆。勒索乡保钱文等弊。外省州县皆不能免。而城工生息银两。则惟山东独有此项。县令亏挪帑银。于各粮户摊徵弥补。尤不能保其必无。如果所控属实。殊干法纪。此时若派大员前往审办。未免转滋驿骚。此事未经在伊江阿处具控。无所用其回护。著传谕伊江阿。既亲提犯证。秉公彻底究办。一经得实。即应严参示惩。该抚失察于前。若能据实平反。其过尚属可宽。傥经此次特旨交办。仍敢存袒徇属员之见。致案情稍有屈抑。别经发觉。则是自取重戾。断不稍为宽贷也。　　

○壬子。赈陕西西安、凤翔、乾、三府州。本年被风被雹灾民。并蠲缓额赋有差。　　

○癸丑。旌表守正捐躯安徽太和县民李中存妻陈氏。　　

○贷吉林被水打牲人口粮。　　

○甲寅。谕内阁、户部议覆、宜兴等奏运役旧欠银两。仍令按数扣缴一摺。固属照例办理。第念经纪人等应得脚价。本属按粮数核算。其减漕年分。所得脚价较少。若一律扣缴旧欠。役力究不免拮据。所有乾隆五十五年以前积欠银两。前经加恩自丙赈年起。至戊午年。暂缓扣缴。今计己未庚申两年。仍系减漕年分。著再加恩一并缓至辛酉年接扣完缴。以示格外体恤。嗣后全漕到通年分。不得援以为例。藉词展宕。　　

○旌表守正捐躯直隶博野县民王绍左女王氏。　　

○乙卯。谕军机大臣等、川省贼匪。因被剿紧急。分投奔窜宁羌城一带。俱经宜绵等击退。未令窜近汉江。所办尚好。汉江一带。仍应严密防堵。勿使乘闲阑入。惠龄等、既未能将紧要贼首罗其清等速行拏获。又任各股贼匪四处分窜。所办何事。明亮等、剿办张汉潮一股。亦未擒获贼首。惠龄、恒瑞、明亮、兴肇等。均著再传旨严行申饬。至明亮等一路所带兵丁。祇三千余名。在川祇二十余日。何至需银十四万余两。所带长骡长夫。亦何须用至一二千之多。若非任意多索。即系藉端开销。但带兵大臣。俱系钦差。违例多索。粮员等自不敢不行应付。是滥应固所不免。而滥支之弊为多。著勒保、福宁、会同据实严查。将任意浮支各员即行严参。如系粮员滥应冒销。亦即查明劾奏。毋得稍有瞻徇。　　

○己未。上诣奉先殿行礼。　　

○侍太上皇帝诣寿皇殿行礼。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

