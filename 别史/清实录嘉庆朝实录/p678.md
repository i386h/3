<!-- { "loadSidebar": true } -->
○又谕、昨因宗人府奏移居宗室户口单内、开写妻室氏族、有张氏白氏李氏等姓。恐系与汉人联姻。令宗人府查奏。兹据查明前次单开汉姓。有系汉军人者。有以章佳氏讹写张氏者。李佳氏讹写李氏者。博尔济吉特讹写白氏者。其中并无与汉人联姻之人。凡分姓受氏。满汉一理。满洲之瓜尔佳氏、章佳氏。皆系相沿清语。亦如汉姓之张李并无文义可寻。岂容删减覆字。以讹传讹。寖忘本始。嗣后书写氏族。不但宗室妻室、宜照本姓书写。其八旗满洲蒙古人等、俱各照氏族书写。不许改写汉姓。以正根本。以杜讹伪。将此通谕八旗并各省驻防知之。　　

○又谕、百龄等奏、酌筹刘河善后事宜一摺。刘河工段。现已挑浚深通。惟海口湿土嫩沙。易致停淤。该督等议请设立混江龙铁埽帚等物。用海船四只。水手二十四名。往来瓜□巴。俾河流畅出。工程得资经久。著照所请。准其于挑工节省项下。动支银二千八百三十五两零。以充制备船只器具之用。余银四千两。并准其发商生息。存贮苏松道库。作为岁修及增给工食之需。所有一切经管章程。俱著照所议行。　　

○又谕、朕每日召对臣工。周咨博采。勤求治理书云、尔有嘉谋嘉猷。则入告尔后于内。人臣摅忱献纳。惟当乃心公事。岂容渎奏私情前此文孚于召见时。辄因管理左翼税务更换届期。恳恩免其接管。更换左翼税差一本。户部尚未进呈。文孚何由揣知朕必令接管。彼时朕曾问以左翼税务现在有何敝□大窦。碍难办理。据实参奏。文孚如因凯音布前任管理不妥。即应据实参奏。乃伊力言并无他故。惟称自揣才具短绌、不能经理、无人可托、心怀畏惧。又称举朝臣工皆胜于伊、尽可派令管理等语。昨日据文孚奏报、税差期满钱粮数目。凯音布任内共亏短盈余银三千余两。已勒限令其赔缴。是文孚之意。竟系虑及接管之后、再有亏短。难免著赔。故尔先期辞避。实属胆大妄为。糊涂冒昧。文孚著照部议降四级调用。伊既自知才具不能办事。自甘废弃。亦不必降补文职。著赏给二等侍卫。仍留公中佐领。在大门上行走。如虑不能办理公中佐领事务。即行具呈辞免。令本旗都统代奏。　　

○以正蓝旗蒙古副都统穆克登额、为刑部右侍郎。　　

○以镶白旗汉军副都统成秀、为镶白旗护军统领。　　

○癸丑。上幸万寿山。诣广润祠拈香。　　

○谕内阁、军机大臣会同刑部审讯、偷窃南苑御马贼犯王二、定拟具奏一摺。国家详定刑律。颁为令典。以为谳案准则。其有本律者应按本律科罪。无本律者方准比照定拟。此案贼犯王二偷窃御马。本律系枷号三个月。发近边充军。即加重亦不至死。其律文内偷窃南苑等处乘舆服物者斩立决一条。载明乘舆服物。究无马匹字样。既有偷窃御马专条。即不应比照办理。惟王二一犯、先经犯案问徒。脱逃后行窃满贯。律应缳首。复在逃稽诛。一经拏获。即应明正典刑。兹又怙恶不悛。罪无可逭。王二著即处绞。至南苑厩养马匹。本有等差。其偷窃罪名亦当区别。今律内祇载偷盗御马字样。难以分晰。著交刑部详加核议。嗣后偷盗御厩郭什哈马及偷盗多罗马驽马者。应如何区别罪名具奏请上□日。载入律例遵行。再郭什哈马豫备上乘。与圈内寻常马匹不同。著上驷院将此项马匹。无论在圈行路。俱拴用黄笼头。其项悬牌记。亦应制造殊异。易于识别。其管理南苑英和等、自请处分。此次贼犯王二、讯明系于白昼进南红门。并非门禁疏防。惟该犯偷马后。由沙堆高与墙平之处。跨越出苑。伊等平日未能留心查察。又前此误拏韩猛儿到案。妄行拖累。均有不合。著罚令英和、禧恩、长申、三人、将苑墙内外积聚沙堆。派人起除。不准开销公费。以示薄惩。毋庸再行议处。寻议上。得上□日、刑部酌定偷盗御厩马匹罪名。请将盗窃郭什哈马者。增入盗内府财物条例内。与乘舆服物。一并照例不分首从拟斩立决。盗窃多罗马驽马者。俱枷号三个月。发近边充军。所议仍有未详。郭什哈马豫备上乘。究系马匹。与乘舆服物不同。即多罗马亦与驽马有别。嗣后遇有盗窃郭什哈马者。为首之犯拟绞立决。从犯拟绞监候。并注明不论已宰未宰。均照此办理。盗窃多罗马者、枷号六个月。发边远充军。盗窃驽马者、枷号三个月。发近边充军。该部即载入则例。永远遵行。　　

○谕军机大臣等、晋昌奏北路卡伦外、向哈萨克索讨人口之俄罗斯已完结归回部落一摺。外夷因交易起衅。自相理论系常有之事。既在卡伦以外。即与中国无涉。此次俄罗斯、向哈萨克台吉罕巴尔索讨安集延人口。晋昌得闻此信。惟当严饬卡伦官员加意巡查。勿使罕巴尔带领安集延人等阑入潜匿。别滋事端。方为镇抚边疆之道。乃晋昌辄派协领哈芬布、前往查办。哈芬布至哈达苏卡伦。复因罕巴尔求恳官为管理。即出卡伦外数十里之地安设帐房。摘传俄罗斯安集延头目数人面为开导。令两造公议偿还之项。实属多事。幸而俄罗斯恭顺。彼此将财物偿还。安静归部。若使当哈芬布剖断之时。稍有抗违情形。又将如何办理。岂非自生边衅。且据奏罕巴尔曾杀死安集延三人。今以元宝马驼等物抵偿人命。此在夷俗为常有之事。若官为判断。依中国法律。岂能如此完结。至称俄罗斯在边外居住日久。难保土尔扈特不生惊惧。此语尤为可笑。土尔扈特各部游牧。俱在卡伦以内。安居乐业。俄罗斯与哈萨克争论。远在开齐以外。与土尔扈特何与。晋昌身任将军。遇事张皇。著交部议处。哈芬布办理舛谬。著交部严加议处。总之卡伦以外各夷部落。自相争论之事。天朝断不值代为剖判。嗣后遇有似此事件。该将军惟当严饬卡伦官员。谨守边界。即使夷人禀请投诉。亦当词严义正、告以不应越界管理之故。切勿轻举妄动。有乖体制。慎之。将此谕令知之。　　

○遣镶黄旗满洲副都统明志、往奠故都统衔太仆寺卿扎郎阿、茶酒。予祭葬。赏银三百两治丧。　　

○命拨奉天官仓粟米二十万石。并截留湖广漕船稄米五万石。备赈直隶顺德、广平、大名、三府、被旱灾民。　　

○乙卯。谕内阁、朕敕几余暇。披览往籍。见宋范祖禹所著唐鉴一书。胪叙一代事迹。考镜得失。其议论颇有裨于治道。宋平五代之乱。近接有唐。其政教风俗。历历可稽。故以唐为殷鉴。我朝绍膺大统。道揆治法。远述百王。至有明三百年。时代相承。其一朝政治。亦鉴观得失之林也。宜仿唐鉴体例。辑为明鉴一书。胪举大纲。搜采编次。其论断即令派出编纂诸臣。轮流撰拟。进呈后经朕裁定。勒为成书。刊刻颁行。用昭法戒。　　

○又谕、黑龙江八旗驻防兵丁。前因积年借欠银粮。于十四年内援照恩诏咨请豁免。户部书吏胡杲、撞骗使费银七千两。该协领等即于各兵名下摊扣给付。现已审讯得实。按律惩办。各直省督抚大员办理地方公事。与部院交涉者甚多。或部院书吏欲高下其手。从中舞敝□大。而各省有成案可循。官吏精明者、尚不至为其所愚。听从需索。惟各省驻防官员、于部院事例多未通晓。遇有题咨事件。意谓应准应驳。书吏即能持其短长。而奸胥猾吏、亦遂乘机诈索。积习相沿。牢不可破。不知国家设官分职。大小相承。各部院办理分务。司员具稿呈堂。该管堂官查核题奏。迨至朕前、有部议准而特上□日指驳者。亦有部议驳而特上□日允准者。但以事理为权衡。其准驳即部院大臣尚不能以已意豫为主持。况书吏至为微末。不过供缮写奔走之役。又岂能听其把持公事。任情颠倒。乃相率入其彀中。科敛多金。关通纳贿。一经败露。株累多人。实堪痛恨。著通谕各省驻防大臣官员、嗣后一切公事。惟当查照例案。秉公核办。其应行题奏之件。进呈时准驳悉出上裁。若妄生侥幸。受人播弄。事经发觉。不特受贿者尽法惩治。即以财行求之人。亦必按律治罪。不稍宽贷。当以黑龙江之案为鉴。慎勿再蹈覆辙也。　　

○又谕、百龄等参奏、办工不善、溺毙逃夫多命之工员、并缉凶不力之文武员弁、请上□日革职一摺。此案夫役受雇挑土。若非工价有克扣短发情敝□大。何至潘开得等七十人。同时逃散。夫头崔全率人追赶。同行止二十余人。逃夫七十人并无拒捕情状。何以淹毙至二十四人之多。且捞获尸身内、验有带铁器金刃等伤者。案多疑窦。必应彻底根究。著该督等就现获各犯详悉研鞫。如工员夫头有侵扣肇衅情敝□大。分别严行惩办。或另有群殴逞凶缘由。亦讯明按律定拟。毋稍枉纵。其工员候补州同袁迟、及缉凶不力之署清河县知县县丞龚京正、把总张永贵、俱著革职。仍留于地方协缉。督缉不力之淮扬道徐承恩、副将汪德、都司徐彬、淮安府知府岳山、及督工不慎之淮海道河洲、著交部分别议处。至此案溺毙多命。事在四月十八日。迄今两月有余。始行奏闻。殊属迟缓。百龄、黎世序、朱理、俱著交部察议。　　

○丙辰。户部议准、江西巡抚先福疏报、广丰、贵溪、二县、开垦水田一顷三十亩有奇。山田十三亩有奇。照例升科。从之。　　

○丁巳。上幸静明园。诣龙神庙拈香。　　

○谕内阁、吉纶等会议、昆明湖地面添挪堆拨。增派官兵分段行查。俱著照所议章程办理。惟所议绣漪桥以北昆明湖内。所有沉溺之人。将本段看守不严之兵弁、各杖一百。罪名尚未允协。沿湖三面。设立堆拨。比栉联亘。即与宫墙无异。直班弁兵职司守望。如有赴湖投溺者。其罪与擅入宫墙等。该弁兵如能将赴溺之人。察看形色。未事拏获。或于落水后捞救得生。但将赴溺之人讯明治罪。其弁兵均属无过。若失于查察。竟致溺毙人命。本段堆拨弁兵、必应从严惩处。其左右附近之堆拨二所、不能瞭望互相觉察。亦应减等惩治。著交刑部另行核议罪名。奏定载入则例遵行。该管大臣并严饬各弁兵、如滥将外围行走之人妄拏滋事者。亦必严行究治。至沉溺之人、其家属不能豫知。无由防范。所有家属治罪之处。概毋庸议。　　

○以工部左侍郎茹棻、为江南乡试正考官。翰林院编修黄中模、为副考官。户部郎中史祐、为陕西乡试正考官。内阁中书陈何龙、为副考官。　　

○戊午。遣官祭火神庙。　　

