<!-- { "loadSidebar": true } -->
○又谕、伯麟奏查阅迤南迤西等处营伍、分别劝惩一摺。请将差操怠惰之世袭云骑尉胡忠、请旨革职。所办甚是。各省世职人员、发标学习。原欲其随时操练弓马。藉资造就。乃往往有性耽安逸之人。不肯上进学习。一经补授实缺。益复技艺荒疏。殊不称营员之职。该管大员等、以其系世职官员。不免意存姑息。从未见有纠劾者。今伯麟据实参奏尚属认真。所有楚雄协标学习云骑尉胡忠著革职。令该督另查应袭之人。题请承袭。　　

○旌表守正捐躯河南叶县民李星妻杨氏。　　

○己酉。谕内阁、总管内务府大臣明德、因病溘逝。伊平日仅止循分供职。尚不应给予恤典。惟念其在内廷行走五十余年。当差尚为勤慎。伊有代伊胞兄全德、忍交未完银一万余两本非已身赔项。著加恩宽免银五千两。其余未完之项。著于伊子孙廉俸内按例扣缴以示体恤。　　

○以工部右侍郎文宁、为总管内务府大臣。工部左侍郎英和、兼京营左翼总兵。内阁学士庆惠、兼镶白旗汉军副都统。　　

○庚戌。缓徵安徽寿、凤台、宿、南平、灵璧、定远、天长、泗、盱眙、五河、凤阳、怀远、十二厅州县、水灾新旧额赋漕粮。　　

○辛亥。谕内阁、前据松筠达庆奏、体察哈萨克穷苦情形、请将塔尔巴哈台北山乌里雅苏图迤东、每年秋闲设卡之处著为定地、夏季不复展放、俾得常年在于该处游牧、以资调剂一摺。朕披览之下。即觉其事不可行。因思大学士保宁、庆桂、尚书明亮、长麟、均在新疆办事有年。熟悉该处情形。令其会议具奏。本日据保宁等具奏、以边防经画未可轻议更张、请旨饬驳等语。所驳甚是。哈萨克部落。本各自有游牧之区。不应进至天朝边界。从前因哈萨克生计穷苦。特于每年冰冻后。将额尔齐斯河雅尔等处各卡。稍向内挪。准其在彼游牧。至春融雪化之后。始将各卡展至原设处所。驱令出外。实属格外施恩。今松筠等、又以该哈萨克近来穷苦益甚。欲将夏季展设边卡之处。一并停止。使得常川游牧。无论哈萨克穷苦之故。实缘连年风雪灾伤、不善牧养、是以较前苦累、非由每年搬徙所致。且以天朝兵力平定之地。竟委为哈萨克常年游牧之区。将来年复一年。哈萨克将视为己有。而附近之布噜特等、设亦相率效尤纷纷呈请。又何以塞其无厌之求。此于新疆一带边务。大有关系。达庆尚系甫经到彼。松筠则在新疆驻劄有年。情形较熟。此奏必系松筠主见。伊素喜市恩邀誉。今于塔尔巴哈台展卡一事。冒昧具奏。尤属不合。除所奏不准行外。伊二人均著传旨申饬。松筠并著交部议处。达庆著交部察议。　　

○又谕、玉庆奏、询明管理台务前任游击托勒京阿等、于递送阿克苏泽短少、隐匿不报、私行赔补、并派令外委目兵摊赔银两等情一摺。玉庆查办此事。实属认真可嘉。已另降谕旨、将玉庆加等升奖矣。革职游击托勒京阿、于该笔帖式呈报箱损破时。并不禀报该办事大臣查办。辄向管粮饷局章京舍浑商量。私行挪移库贮泽十四匹赔补。希图朦混了事。已属不合。迨到台后。复令笔帖式索保、并乌沙克塔勒台外委目兵等、摊赔泽价值。并将索保家中寄来盘费银三十两。硬行拏去。实属无耻。不堪已极。托勒京阿、已由喀喇沙尔起程回京。著刑部迅速行文沿途督抚、办事大臣、无论行至何处。即派员将已革游击托勒京阿锁拏解送刑部审讯。定拟具奏。已革主事舍浑、于托勒京阿向商时。不行阻止。辄通同挪移库贮泽补数。亦属非是。舍浑已回古城本旗。著奇臣就近传到舍浑、详悉审讯。照例治罪。余著照所奏办理。　　

○予四川阵亡屯把总郎太、屯外委永中太、祭葬世职。土都司纳撒布等五员、土兵石多扎思中等六十九名、伤亡土兵哈开、赏恤如例。　　

○旌表守正捐躯直隶涿州民刘仓妹刘氏。　　

○壬子。谕内阁、刑部奏、各省秋审外拟情实缓决。闲与部拟不符、请旨更正办理一摺。本年正月闲、特降恩旨查办减等。所有各省本年秋审人犯。经刑部会同大学士等分别酌拟将应行减等。及不应减等者。节次缮单奏请训示。俱经朕逐案详阅。核其情节。次第施行。各省自应钦遵办理。除贵州、广西、广东、福建、湖南、湖北、浙江、河南等八省。所拟情实缓决悉与部拟相符、无庸置议外。其云南、四川、陕西、甘肃、江西、安徽、江苏、山东、山西等九省、虽所拟情实缓决。闲与部拟不符。惟念该省具题之日。在未接部咨之先。尚可加恩免议。至直隶秋审具题。则系在接奉部咨之后。乃该署督仍将奏明不准减等之绞犯王进忠、冯智二起、均拟入缓决。又吉林人犯内、有因上年八月内恩诏、业经奉旨归入缓决、俟过二次再行减等之绞犯杨保等十一名。该将军亦仍拟情实。均属错误。裘行＜闲＞、秀林、著交部分别议处。仍著刑部将各案不符之处。一体更正。　　

○癸丑。谕内阁、昨礼部将新修则例进呈。朕详加披阅。全书尚无讹舛。惟皇子祭陵典礼条内、载皇子蟒袍补服、由隆恩门右门进至阶上、虚中位、于左旁行礼一节系属错误。皇子祭陵系属特遣恭代。向来朝服将事朕从前恭代皇考行礼即系朝服。此仪亲王等所共知。惟皇子内有年幼未蒙赏赐朝服者。则穿用蟒袍。此外执事各员仍均一体穿用朝服。惟应于则例内加注声明。方为详备。至皇子恭代行礼处所系在丹陛上居中。并无虚中位于左旁行礼仪注。礼部凭何记载、纂入则例。著即详查更正。再行进呈。　　

○又谕、吴熊光奏、覆审澄海县土豪林五交结接济洋匪。并林五捏告何玉林等串诈陷害一摺。此案林五先因货船出口被盗首朱濆及郑老童等屡次邀截备银赎回因而与之熟识交好。并代为勒索各商船港规。给单验放。现在讯之投诚洋盗郑流唐即郑老童、亦供认与林五交结属实是林五一犯、通盗济匪。罪应斩枭。本无疑义其从前遣人来京控告官吏等索赃陷害之处审无其事。除林五业经正法外何玉林以道署长随。辄与林五交结。将本官书籍对联送给并胆敢浼托知县何青、向林五托销货物借贷多银。比之寻常索诈得财其罪尤重著发往伊犁给种地兵丁为奴不准留养。至何青身为县令。于所属通盗济匪之犯、不能查拏转与往来交好复代本道家人锁货。并担保借贷。实属卑鄙无耻。著先行枷号三个月俟满日再行发往伊犁效力赎罪。余均照所拟完结。至巡抚孙玉庭、办理此案。于定拟林五罪名。虽无错误。其恭请王命。亦因接据那彦成咨会办理。惟此案本系发交该督抚会审之件。乃该抚未与总督会审。辄用单衔具奏。又不声明那彦成咨会缘由。均属不合著交部议处。至臬司吴俊、于林五一案。系伊在惠潮道任内查拏究办。惟何玉林、以道署长随、竟与通盗济匪之犯往来交好。并即托所属知县代往说合。销货借贷。虽讯明均不知情。究非寻常失察家人犯赃可比。吴俊、著交部严加议处。寻议上。得旨、孙玉庭、降二级留任。吴俊、降六品顶带。仍署按察使。　　

○又谕、此案民人姚奉义家、被邻省回民张永让等纠夥肆劫。甚至持刀吓禁。情节甚重。直隶吴桥、与山东德平、为两省交界处所。地方官据报后均应不分畛域。上紧查拏。乃各该员因欲规避处分。互相推诿。以致两处差捕等、得以乘机串诈。滋生敝□大端。最为外省恶习。且该民人失事。现在直隶地方。尤应就近审办。亦断无因窃犯籍隶山东、转将事主移解之理。著交裘行＜闲＞、长龄、将案内应讯各犯、严密查拏。统归直隶省严审定拟具奏。　　

○又谕、此案疯犯闻二、窃取市口枭示首级。该部谨议以交宛平县锁锢监禁、数年后病不举发、照例开释。所拟失于疏纵。若再有此等案件。假捏风疯。如何办理耶。著将该犯交部监禁。三年后若伊病仍未就痊。著再行监禁。如果诊验情形。不致疯发滋事。亦应酌予杖徒。期满释放以示惩儆。余依议。　　

○户部议准、广东巡抚孙玉庭疏报、文昌、高明、恩平、三县、开垦田五顷十亩有奇。照例升科。从之。　　

○贷甘肃漳、岷、两当、三州县、被水灾民耔种口粮。　　

○甲寅。谕内阁、今日阅看本年随围之前锋参领、护军参领射箭甚属平常。仅有一名中箭三枝。且年力少壮者甚少。伊等均系管兵之员。技艺平常尚望其管教兵丁、以臻熟练耶。该前锋统领、护军统领等、不择年力强壮、技艺精熟者选派。显系漫不经心。惟徇情面。著严行申饬。　　

○又谕、颜检前在直隶总督任内。于各属亏缺库项。因循不办。任令监追各员在省闲住。复于秋谳情实案犯改拟缓决。有意轻纵。臬司傅修、久任清河道。于所属易州知州陈渼亏空案内。不能早行揭报。均经先后降旨革职。令其在吉地工程处效力。该员等在工效力已阅年余。其才具尚不至终于废弃。其罪亦非必不可恕。现在南河要工林立。颜检著赏给五品顶带。傅修、著赏给六品顶带。俱著发往江南交与铁保、戴均元、徐端、差遣委用。该员等接奉此旨。即著迅速前往。到工后、如果奋勉出力。铁保等即据实奏明。将颜检以同知补用。傅修以通判补用。　　

○饬宗人府吏部兵部八旗、内务府三旗、将宗室觉罗旗员兵丁与王公大臣同名者。查出更改。　　

○福州将军赛冲阿奏报、攻剿蔡牵、歼擒贼目多名得旨奖赉。下部优叙。赏总兵官张见升提督衔。副将王得禄总兵衔。游击邱良功副将衔。千总王赞以都司即用。均赏花翎。擢外委郑嘉惠为千总。赏蓝翎。赏出洋兵丁一月钱粮。防堵兵丁半月钱粮。　　

○户部议准、广东巡抚孙玉庭疏报、新兴、恩平、开平、三县、开垦地四顷八十亩有奇。照例升科从之。　　

○乙卯。孝懿仁皇后忌辰。遣官祭景陵。　　

○旌恤遇贼捐躯陕西山阳县民贾金万妻秦氏等九名口如例。　　

○旌表守正捐躯吉林民刘贵妻马氏。安徽盱眙县民刘从义妻胡氏。　　

○丙辰。旌表守正捐躯贵州普安州民胡荣女胡氏。广东澄海县民萧阿笑女萧氏。　　

○减免直隶新安、隆平、宁晋、新河、南宫、河闲、六县、积水地亩额赋。　　

