<!-- { "loadSidebar": true } -->
○予浙江出洋淹毙外委孙国宝、祭葬世职如例。　　

○庚午。谕军机大臣等、英善等奏达州东乡。屯聚余匪。窜入横子山一带。太平县属之通天观等处。尚有贼匪窜聚。现在兵力无多。丞须陕兵助剿。著传谕索费英阿。速赴太平会剿。无得迟缓。至巴克坦布、阿尔萨朗、讷音、硕云保、俱系特派带领京兵大员。到营后自应会筹妥办。乃永保等漫无调度。将生力劲兵。置之无用之地。祇知在后尾追。巴克坦布等、何以率行听从。默无一语。行军之道。总应公同筹酌。如调度合宜。固不应稍存意见。若布置失当。岂有旁观坐视听其指使之理。姑念伊等甫抵该处。是以从宽暂免治罪。著传旨严行申饬。　　

○以总统军务永保、屡致贼匪奔窜。逮京交部治罪。以署工部尚书惠龄、代统军务。　　

○英善等奏报、攻剿四川柏树场。天星桥贼匪。赏英善、勒礼善、道员石作瑞、花翎。兵丁一月钱粮。明正瓦寺各土兵一月口粮。　　

○以故贝勒绵惠继子奕纶、袭封贝子。　　

○以署湖北宜昌镇总兵官关腾、为陕西延绥镇总兵官。　　

○辛未。谕军机大臣等、据毕沅奏、获犯有逃往光化谷城之供。该处逼近郧西、商州、一带。不可不亟为堵截。宜绵即酌带弁兵。速往堵剿。勿使楚匪一名阑入。并著宜绵、柯藩、酌量情形。如平利、紫阳、贼匪。尚须剿捕。则宜绵先赴商州郧西。柯藩仍遵前旨。将陕境逸匪剿净。再探听达州太平匪徒亦已无余。即当前赴商州。郧西。帮同宜绵。分途堵剿。将此传谕知之。　　

○以原任贵州按察使常明、署贵州按察使。　　

○是月。总督衔湖南巡抚姜晟奏动碾各州县仓谷。共办米六十六万三千石。以济军粮。报闻。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆元年。丙辰。十二月。壬申朔。　　

○癸酉。谕军机大臣等、魁伦奏、拏获洋盗。究出投首释回。复行为匪之江恩三犯。可见此等投首盗匪。究不可信。当其悔惧投出之时。若不量予免罪。稍示招徕。转坚其始终怙恶之心。今江恩等于投首后。复行为匪。必须严办。所有家属。自应缘坐。但予弟固当按律。若因子而罪及其父母。朕心究有不忍。然亦不可留于本省。著即行发遣。并出示晓谕、俾投首释回之犯。知所炯戒。　　

○命翰林院侍庙汪廷珍、在上书房行走。　　

○赏革职塔尔巴哈台参赞大臣伍弥乌孙三等侍卫。为哈密帮办大臣。　　

○旌表守正捐躯福建建阳县民游元淇妻李氏。　　

○加贼陕西肤施、定边、靖边、甘泉、安塞、怀远、米脂、七县。旱灾贫民有差。　　

○甲戌。上御乾清门听政。　　

○明亮等奏报、夺据马头山贼卡。得经奖赉。赏参将皂保、巴图鲁名号。参将仙鹤林、游击何之璞、守备周国平、花翎。外委曾胜等、蓝翎。余升赏有差。赏兵丁一月钱粮。　　

○以宗人府府丞孟邵、为都察院左副都御史。　　

○降读本错误之内阁学士扎郎阿、为赞礼郎。　　

○乙亥。谕军机大臣等、昨据明高等奏、攻克马头山等处山梁。苗匪无难克期就获。前令明亮进攻。原因首逆未获。若石柳邓、吴廷义一经拏获。扫穴擒渠。足昭惩创。其余苗众。丑类繁多。岂能一一搜捕。用兵之道。不可止而止。固不足以绥靖地方。可止而不止。又失知进知退之义。著再传谕明亮等、于获首逆后祇须择其紧要地方。酌安官兵。派明干武职大员。驻劄弹压。或并此不必则更善。其余官兵。即可陆续彻令归伍。明亮等当随时相机。以副委任。　　

○调理藩院侍郎富俊、为兵部侍郎。仍兼理藩院侍郎。　　

○调镶红旗汉军副都统成德、为镶黄旗满洲副都统。　　

○丙子。西宁办事大臣策拔克奏、青海郡王纳罕达尔济等五旗游牧。因被生番抢掠。乞移回尚那克旧游牧。允之。　　

○丁丑。孝惠章皇后忌辰。遣官祭孝东陵。　　

○谕军机大臣等、英善等奏、官兵攻克横山子贼卡。贼失巢穴障蔽。分五路前来攻扑。总兵袁国璜、何元卿、深入被害。都司百寿等阵亡。达州官兵。未免气馁。而英善、勒礼善、从来未经军旅。必须另简大员督办。宜绵、昨有旨令赴商州。今达州尤关紧要。著传谕宜绵迅速先赴达州。傥兵力未敷。宜绵系陕甘总督。二省官兵。不妨就近调用。再太平、东乡、皆有贼匪恐一人未能兼顾勒保现往湖南。著即取道驰赴达州会剿。　　

○又谕、甘省秦州巩昌一带均与川省毗连不可不加意防范。著陆有仁严密堵截不可张皇扰累。　　

○哈密办事大臣僧保住疏称哈密所管塔尔纳沁蔡巴什湖两屯种地遣犯如有缺额。例于发往伊犁乌噜木齐遣犯内。择其情轻年壮者。截留补额情罪重者不准但近年发遣新疆情轻者甚少不敷耕作请于情重人犯内。择年力精壮暂行截留俟续到有情轻者再更替发往原配照原拟罪名办理。下军机大臣等议除洋盗案内被胁服役发往回疆为奴者仍不准截留外余如所请从之。　　

○宜绵等奏报剿灭将军山贼匪得旨奖赉赏知府朱勋游击韩加业海洪阿、李逢春、花翎。守备李殿元等、蓝翎余升赏有差。赏兵丁一月钱粮。　　

○以故喀尔喀赛因诺彦贝子端多布多尔济子巴勒珠尔孙多布袭爵。　　

○戊寅。命御前侍卫行走贝勒济克济扎布、公玛哈巴拉、索特纳木多尔济、俱在紫禁城内骑马。　　

○调广东南澳镇总兵官马龙、为四川重庆镇总兵官以山西蒲州协副将艾如文为陕西兴汉镇总兵官遣赴达州军营。　　

○命广西副将玉柱守备余德高、贵州参将姜敏功、四川游击马瑜、都司应元宽、杨森、守备李廷臣、王玉龙、马应国、云南都司方和、广东都司张永成等十一员驰赴达州军营。　　

○己卯。上诣大高殿行礼。　　

○侍太上皇帝幸瀛台。阅冰技。　　

○谕军机大臣等、景安在魏家集被围。永保相距不远。闻贼北窜。即当往援乃景安于初一日被围。恒瑞、舒亮初二日始到。而永保庆成尚未到。设因众寡不敌有意外之事。成何体统。且邓州迤北。地势平洐若任令北窜。岂不更觉费手永保之罪百喙难辞。恒瑞、庆成、舒亮、何以随同贻误。著惠龄会同景安、密查四人因循玩误之处。分别具奏。　　

○以景安魏家集被围。兵仅四百坚守无失。得旨奖赉。出力员弁令查明奏报、赏兵丁两月钱粮。　　

○福宁等奏报、夺占九洲等处要卡。得旨奖赉。将弁升赏有差。　　

○免被贼滋扰之四川达、太平、东乡、新宁、四州县。陕西西乡、安康、平利、紫阳四县。次年额赋。　　

○庚辰。转兵部右侍郎特成额、为左侍郎。以新授之富俊、为右侍郎。　　

○赏八旗兵丁一月钱粮。例。每银一两。折钱一千。时钱贱。命户部照时价折给。　　

○辛巳。谕军机大臣等、此时邓州。新野一带。防堵最应严密。永保一路官兵。现有一万五六千名。著将豫省征兵二千名。交王文雄即刻带回分驻。以资堵截。且为北面迎击之用。将此传谕知之。　　

○赏明正土司头目班珠尔。朋楚克。花翎以德尔格番子造言妄控。班珠尔等能往慰导也。　　

○壬午。谕军机大臣等永保奏剿贼情形。仍属无谓。前贼偷渡滚河永保等未能迎击。及追至萧家冈后又未拦截致复窜回襄阳之泰山庙地方。而永保等仍不过专事尾追。至滚河潘家台东津湾一带系偷渡要路。永保即未能往。亦应于大员内分一二人到彼防堵。庆成年富力强。亦应自请前往。何以仅派都司堵御。致贼乘闲逃窜而恒瑞、舒亮随同贻误。恒瑞、庆成巴克坦布阿尔萨朗、讷音、硕云保、姑令戴罪立功。俟平定后统计功罪。将此谕令知之。　　

○宜绵等奏报剿克米溪等处贼巢。得旨奖赉。将弁下部议叙。赏兵丁一月钱粮。　　

○以故贵州潭溪司副土官石音钟子如明、袭职。　　

○癸未。以故广西上林土知县黄九如子元值、袭职。　　

○甲申。上侍太上皇帝幸皇次子所。进膳。　　

○乙酉。谕军机大臣等、观成系成都将军。本省滋扰。星回剿办。惠龄往替永保总统军务。黄柏山之贼。搜捕恐需时日。调度祇有福宁一人。勒保。著不必前往四川。于何处接旨。即取道赴黄柏山。酌带贵州得胜之兵前往。　　

○丙戌。明高等奏报、攻克贵鱼坡木城石卡得旨奖赉。将弁下部优叙。赏兵丁一月钱粮。　　

○赐高年顶带、六千七百一十人。　　

○丁亥。上御乾清门听政。　　

○以詹事府少詹事萨彬图、光禄寺少卿书敬、为内阁学士。兼礼部侍郎衔。　　

○以故二等昭信伯李奉尧子毓文、三等子敏珠尔子额尔德尼敖齐尔、伊尔绷阿子德山伊鲁勒图子佛与额、各袭爵。　　

