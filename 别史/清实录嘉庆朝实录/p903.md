<!-- { "loadSidebar": true } -->
○又谕、李鸿宾等奏、道员因漫工忧惧、恍惚健忘、请彻回开缺、另赐＜闲＞放等语。河北道赵麟、于河务本不谙练。本年北岸武陟堤工漫溢。叶观潮已褫革枷号。伊系该管道员。咎无可逭。现在忧惧成疾。即留工亦无所用。赵麟、著即革职。饬令回籍。所遗河北道员缺。著张协鼎署理。如果始终奋勉。俟大工合龙。该河督等据实保奏。再行实授。　　

○丙戌。孝慈高皇后忌辰。遣官祭福陵。　　

○以跸路经坛、整齐严肃。赏管道兵丁半月钱粮。　　

○免湖北汉川、天门、沔阳、三州县、应追花利银。　　

○丁亥。谕内阁、据山东臬司童槐奏参温承惠积压多案、滥禁无辜、并令罪犯充当捕役四出滋扰各款。温承惠前任直隶总督。身受厚恩。十八年逆匪滋事。漫无觉察。其罪甚重。经朕弃瑕录用。复擢任臬司。乃不知感奋。于历任交代积案。并伊本任内交审及招解提审批发各案。积有一千余起之多。以无辜牵连羁押者。共有一千三百余人。已属因循疲玩。复将通盗得赃之犯人李治、擅行释放。点充捕役。带领四十余人四出滋扰。实属辜恩胆大。任性妄为。前经革职。实不足蔽辜。温承惠著发往伊犁效力赎罪。李治一犯、著程国仁即行拏回。仍治其通盗得赃之罪。该犯所带四十余人。如查有扰累妄拏情事。审明按名治罪。其未结及复行翻控各案。督饬臬司速行秉公审办。羁禁各犯。分别应讯应释。上紧清厘。以省拖累。　　

○缓徵山西保德州、歉收地方本年额赋。　　

○赏广宁门外普济堂煮赈小米三百石。　　

○上以孟冬时享太庙。自是日始。斋戒三日。　　

○戊子。孝敬宪皇后忌辰。遣官祭泰陵。　　

○以六旬万寿。命宽免王、贝勒、贝子、公等降罚处分。赏已革礼亲王昭梿、豫亲王裕丰、四品顶带。　　

○以礼部堂官、于旬庆服色未经照例声请。降尚书崇禄、汪廷珍、为左侍郎。左侍郎和桂、王引之、右侍郎同麟、署右侍郎王宗诚、以正三品京堂补用。以工部右侍郎穆克登额、户部左侍郎黄钺、为礼部尚书。内阁学士那清安、为礼部右侍郎。　　

○转户部右侍郎姚文田、为左侍郎。调刑部右侍郎王鼎、为户部右侍郎。以福建巡抚吴邦庆、为刑部右侍郎。转兵部右侍郎曹师曾、为左侍郎。内阁学士吴其彦、为兵部右侍郎。降调礼部左侍郎和桂、为大理寺卿。　　

○降镶红旗汉军都统崇禄、为正黄旗蒙古副都统。以正黄旗蒙古副都统孟住、为镶红旗汉军都统。喀什噶尔参赞大臣斌静、为正黄旗蒙古副都统。乾清门头等侍卫阿彦托克托、为镶蓝旗蒙古副都统。　　

○调贵州巡抚韩克均、为福建巡抚。以贵州布政使毓岱、为巡抚。按察使富信、为布政使。安徽宁太道程赞宁、为贵州按察使。　　

○给安徽亳、蒙城、太和、凤台、怀远、凤阳、灵璧、五河、八州县、被水灾民一月口粮。　　

○己丑。谕内阁、朱锡爵系罚项缴完罪应发遣之人。不应进献颂册。礼部不行查明。一律接收。殊属冒昧。所有前任礼部堂官崇禄、汪廷珍、和桂、王引之、同麟、王宗诚、俱著罚俸一年。朱锡爵册页著即掷还。　　

○以六旬万寿。赏已革侍郎鲍桂星、编修。已革巡抚张师诚、以中允赞善用。已革尚书初彭龄、巡抚颜检、都统高杞、以六部员外郎用。已革尚书吉纶、侍郎凯音布、翰林院侍读学士恒福、广西按察使张凯元、以六部主事用。笔帖式盛泰、以刑部主事用。已革喀什噶尔帮办大臣哈丰阿、以三等侍卫用。已革散秩大臣寿喜、以蓝翎侍卫用。已革提督钱梦虎、总兵杨世华、汪启、以守备用。已革总兵游栋云、以千总用。已革翰林院侍讲学士英良、以礼部主事即补。已革总兵董连第、以本旗参领即补。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百六十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十四年。己卯。冬。十月。庚寅朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○上以万寿节。御宁寿宫。赐皇子皇孙及王以下文武大臣、蒙古王、公、外藩使臣、四川土司等食。至乙未皆如之。　　

○颁嘉庆二十五年时宪书。　　

○越南国王阮福映、暹罗国王郑佛、南掌国王召蟒塔度腊、各遣使表贺万寿。并进贡方物。均赏赉筵宴如例。　　

○辛卯。命工部右侍郎陆以庄、教习庶吉士。　　

○命降调兵部左侍郎王宗诚、仍以三品卿衔、提督江西学政。　　

○壬辰。谕内阁、吴璥等奏、筹堵沁河民堤、并估挑引渠一摺。武陟县沁河原村民堤。先经漫溢。现在马营坝、黄河漫口业已勘定坝基。克期进占。必须将旧沁河先行挑挖引渠。导令归黄。并将原村民堤缺口赶紧豫行堵合。所需秸料。因兴办大工须于远处购运。又期限紧迫。著照所请。秫秸每斤给价银三厘。檾麻每斤给价银三分五厘。挑河土方。每方给银三钱。其加筑坝戗等工仍照例价核给。所有挑河堵口估需银两。准其先于司库捐监项下、及粮道库漕盐项下动拨。工竣核实报销。仍照例分年摊徵归款其天师庙应筑挑坝盖坝、并补还大堤所需帮价。亦著照原村一律办理。　　

○谕军机大臣等、吴璥等奏马营坝大工、现已勘定坝基、盘头裹护。并拟筑挑坝及勘估引河头、分投办理一摺。马营坝一带土性沙松。吴璥等相度情形。就沟口稍为收进。择定东西坝基较为稳妥。且于引河头得势。将来开放、可期顺畅。著即照此办理。现在坝基已定。各省拨饷亦陆续解到。日内天气晴和。水土不至凝冻。亟当趁此兴工。一面挑筑引河。一面进占大坝。其旧沁河挑挖引渠。导令归黄。更当及早兴办。此时正河内已筑拦黄大坝。兰仪缺口。业经乾涸。无庸琦善亲往办理。著即前往督办原村沁河漫口各工。俟引沁归黄、该抚再赴马营坝、会办大工。将此谕令知之。　　

○以六旬万寿。赏紫禁城内直班护军校护军银币有差。　　

○癸巳。谕内阁、昨据吴璥等奏、将马营坝漫工勘定坝基、及引沁入黄、分绘二图呈览。当即发下。本日向军机处查取。交那彦宝阅看。据军机大臣覆奏。系章京程同文携回寓所。当降上

□日令将程同文革职。旋据自行查明、程同文并未携去。系直宿章京何增元、强逢泰、因闻程同文有欲绘南北岸河图之言、误行回禀。原图奏到时。戴均元、曾嘱章京张允垂、令将大坝口门、及引河头等处丈尺、照录一纸。以备查考。张允垂误行会意。辄携回寓所。照样摹绘。此事与程同文无涉。著即将张允垂革职。以示惩儆。嗣后满汉章京等办理公事。总当在官言官毋得携回私寓。致干严惩。戴均元、虽曾告知该章京照录口门丈尺。并未令其将图持回。著改为交部议处。托津、卢荫溥、文孚、失于查察。著改为交部察议。直宿章京何增元等、未经详查。率以程同文携回寓所之言。回堂覆奏。亦有不合。何增元、强逢泰、俱著交部察议。　　

○甲午。上诣寿皇殿行礼。　　

○谕内阁、江宁织造延隆、系二阿哥侧室福晋之兄。此次来京。有致送二阿哥及奕纬阿哥礼物。不过缎笔墨数件。尚无金玉华靡之物。惟是二阿哥侧室福晋兄弟甚多。延丰系属长兄致送些微礼物尚可。若皆纷纷致送。未免繁琐。延隆人本粗率。其所开礼单、多有不合之处。延丰现放两淮盐政。江宁织造同在一省。亦不相宜。延隆著降为内务府主事。其礼物二分。俱著掷还。嗣后不准致送。　　

○乙未。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭显佑宫。东岳庙。城隍庙。　　

○上诣奉先殿行礼。　　

○御太和殿。王以下文武大臣官员。蒙古王、公、外藩使臣、四川土司等、行庆贺礼。作乐宣表如仪。　　

○御乾清宫。赐皇后及皇子皇孙宴。　　

○丙申。上诣大高殿行礼。　　

○幸圆明园。　　

○御同乐园。赐皇子皇孙及王以下文武大臣、蒙古王、公、外藩使臣、四川土司等食。至戊戌皆如之。　　

○命大学士戴均元、户部右侍郎那彦宝、驰往河南查看河工。并命那彦宝留驻马营坝督办大工。　　

○丁酉。上御正大光明殿。赐皇子皇孙及王以下文武大臣、蒙古王、公、外藩使臣、四川土司等宴。并赏赉有差。　　

○谕军机大臣等、吴璥等奏武陟大工、现已盘护坝基、估挑上段引河并赶办导沁归黄等工一摺。吴璥等、现在赶筑坝台。大坝工程。已有端绪。惟开挖引河。关系全河大局。必当一律畅顺。若少有高仰之处。壅遏堪虞。据称、兰仪漫口以下河身。淤垫较厚。且有滩与堤平者。虽估计挑费较重。然总须设法挑令宽平。将来启放引河、方能顺流下注。现已谕令那彦宝留驻武陟。与吴璥等会办大工。所有挑挖引河事宜。著即专交李鸿宾前往确勘妥办。将来引河通畅。是伊之功。如有阻遏。是伊之过。至另摺所奏、豫省南北两岸各漫口、因本年黄水异涨普律平漫。高过堤顶。各缺口均在无工处所。自属实在情形。叶观潮业已革职枷号。仍发伊犁。其摊赔漫工例价银两、于应赔二成外。再加赔一成。著即照所议办理。其余疎防文武各员弁。照例分别参处可也。将此谕令知之。　　

○以江南江宁城守协副将王占鳌、为徐州镇总兵官。　　

○戊戌。上御山高水长。赐皇子皇孙及王以下文武大臣、蒙古王、贝勒、额驸、外藩使臣、四川土司等食。　　

○己亥。皇后千秋节。宫内行礼如仪。停止筵宴、及在外公主福晋命妇行礼。　　

