<!-- { "loadSidebar": true } -->
○乙酉。谕内阁、据给事中周廷森奏、京城各堆栅额设兵丁、令其轮班昼夜巡守、立法至为严密、近年来渐就废弛、每于定更后击柝两三次、旋各闭门安寝、寂不闻声、甚或灯烛不设、内外城一律如是、以致窃案日多、请敕令步军统领衙门严饬各营员、认真稽察等语。京师都会殷繁。五方杂处。外来匪徒。易于潜踪。向来各街市设立堆拨栅栏。昼夜巡逻。不容偶有疏懈。今据该给事中奏、西城一月中屡报有翻墙入室之案。著步军统领衙门、严饬弁兵等严密巡防。毋得久而生懈。至该给事中请于冬三月敕令左右翼总兵分班住劄外城稽察一节。此可不必。各堆栅巡夜支更。本属弁兵专责。该管提督总兵惟当认真整饬随时教诫自不致日久废弛。岂必身亲住宿该处方足以资弹压。即如现在该提督总兵皆在内城住劄。而内城弁兵、亦不免有偷安怠惰者。岂外城一经有总兵驻彼。营伍即顿然改观乎。嗣后著该提督总兵、于所属各弁兵、实心督察。并日闲随时亲赴外城逐段稽查以肃营伍而戢奸宄。转不必纷更定制也。　　

○谕军机大臣等、前因江西万载县棚民占籍一案。屡控不休。并有敛钱阻考之事。降旨交铁保秉公审办。本日据御史邹家燮条奏、以棚民愿合者欲占学额、土民愿分者欲杜纷争、分考可以无事、合考恐致流敝□大、请如礼部原议、照广东新安新宁客童土童互争另设客籍之例办理、庶杜争端等语。棚民土民总因合考致衅。自嘉庆八年、辛梅臣赴京呈控之后。屡审屡翻。未成信谳。甚至该处绅衿敛钱阻考。大启地方刁诈之风。实不成事。前据铁保奏到、讯问勒休知县孙馨祖、狡猾不承。已降旨将伊革职交与该督研讯。如果孙馨祖实有主谋罢考情事。则地方劣绅。自当按律惩处。以儆刁诈。至于该县学额、关系永远。亦应详查议定以杜争竞。该御史所奏请照礼部原议广东新安新宁等县另设客籍之例。是否如此办理。可以永杜争端。并著该督会同江西巡抚学政、详查旧案。确体舆情悉心妥议。务须秉公核办。不可稍有偏畸。以致定议之后、复又纷纷具控不已也。将此谕令知之。　　

○礼部议准、贵州学政顾皋疏请裁永从县学额文童二名武童四名。增黎平府开泰县文童各一名。从之。　　

○举行本年军政稽查右翼保定等五处大臣所属、有疾官二员。盛京将军所属、卓异官三员。罢软官一员。年老官五员。有疾官三员。才力不及官四员。吉林将军所属、卓异官四员。弓马生疏官一员。年老官二员。有疾官五员。才力不及官二员。黑龙江将军所属、卓异官一员。罢软官二员。年老官四员。有疾官五员。年老有疾官一员。江宁将军所属、卓异官三员。杭州将军所属、卓异官二员。西安将军所属、卓异官四员。罢软官一员。年老官三员。年老有疾官一员。才力不及官一员。成都将军所属、卓异官二员。年老有疾官一员。广州将军所属、年老官二员。有疾官二员。察哈尔都统所属、卓异官三员。有疾官三员。乌噜木齐都统所属、卓异官四员。罢软官一员。年老官一员。有疾官一员。密云副都统所属、卓异官一员。年老官一员。山海关副都统所属、卓异官一员。年老官一员。青州副都统所属、卓异官一员。凉州副都统所属、年老官一员。分别议叙处分如例。　　

○予故辅国公崇尚、祭葬如例。　　

○丙戌。谕内阁、阿林保等奏、请捐赏疏球船只遭风沈失该国王世孙银两一摺。该国王世孙、因来年有册封使臣到国。发交夷官银五千两。备办迎接应用物件。仪制攸关。今因船只在洋遭风此项银两漂失。该夷官等呈恳借给以资购备。自应加之体恤。量予恩施。所有该国沈失银五千两。著加恩赏给库项银二千五百两。其余银二千五百两。准该省督抚司道大员捐资发给。均免其缴还。用示怀柔至意。余著照所请行。　　

○又谕、吴璥等奏、会勘牛头河应挑淤垫工段、并添建涵洞土堤等工一摺绘图贴说进呈。并将例帮价银开缮清单呈览。朕详加披阅。牛头河北自南旺芒生闸迤下、南至南阳湖止。旧河形闲有积水淤垫处所。且阅图内所绘来源仅有一线。自应挑浚宽深。俾臻通畅。既据该河督等会勘明确。估计挑淤及添建涵洞帮筑土堤等费。共需例帮价银五万二千一百二十余两。即照所请、于藩库运河道库内动项支发。该河督等务须督饬承办之员。妥速兴修。以期宣洩畅注。勿致日久仍淤。复被占种。工竣后一面具奏。吉纶即一面亲往收验。东省距京畿甚近。或届期另＜闲＞大员前往查验。亦未可定。如有草率偷减虚糜帑项等事。惟该河督等及承办之员是问。　　

○又谕、前据萨彬图条奏、请令江浙办漕州县、派收漕记书一人、封带米样到淮候验当经降旨交该督抚详查妥议。兹据铁保等奏称事属窒碍难行。请仍照向例办理。所议甚是。漕粮为天庾正供。自应慎选米色。但米色之纯净。全在州县收兑之初。如果斟兑公平。小民踊跃输将。何敢以丑米上纳。总由地方官先藉挑拣米色为名。多方勒掯及粮户听从浮折。则又不论米色纯杂。一律斛收而运弁复因此多索兑费。但图饱其私橐。亦置官粮好丑于不问。今令州县派记书一人长途随验。无论稽查难周。实转为弁丁挟制州县地步。徒增扰累。此事惟在有漕省分各督抚及漕臣等、实力督查。仍遵照定例漕粮未兑以前。责之州县。既兑以后。责之弁丁。交兑之时。责成监兑官及该管道员、秉公查验。如有滥收及抑勒等敝□大。分别揭参。照例严惩。自能肃清漕政。无庸更定章程。防敝□大适以滋敝□大也。将此通谕知之。　　

○又谕、吉纶奏、审明秋审绞犯王兰一起、实有手足勾引情节一摺。此案经刑部秋审具题时。朕即以情节尚有可疑。敕交吉纶详细讯问。今据该抚审明王兰因图奸翠姐时。赤身潜入。走近翠姐身旁。将衣服被单用手向拉。经翠姐惊醒喊骂。始行逃逸。是该犯实有手足勾引情事。以致翠姐羞忿自尽。果不出朕所料。王兰著补行予勾。其未能审出实情之前任臬司李奕畴、著交部议处。现据该犯供称当日解司时希图得减活罪、不肯将手拉情节吐实等语。可见手足勾引。关系罪名生死。众所共知。到案时孰肯遽行供认。嗣后各省臬司于审讯此等案件。惟当细心研鞫。务得确情。固不可听其狡饰。致有疏漏。亦不得意存刻核。或又稍有屈抑也。将此通谕知之。　　

○又谕、据秀林奏、查出伯都讷所属拉林河西岸地方、流民私垦田地一千九百余亩、聚集人一千余户、请将失察之副都统协领等交部分别议处等语。伯都讷之拉林河西岸等处地方。流民私垦田地至一千九百余亩。聚集人一千余户之多。若一时全行逐回原籍。该流民不惟栖止失所。恐不免于饥寒。著加恩将此项查出私垦之田。分给流民。仍照前次办过成案。入于红册。于明年起徵。该副都统既失察于前。又未能查出确数于后。达斯呼勒岱、不胜伯都讷副都统之任。但念其前在军营。尚有劳绩著加恩仍留副都统职衔、即回原处。以协领用。至历任副都统协领等、俱著照所奏交部分别议处。秀林系统辖之员。亦有失察之咎。著一并交部察议。　　

○军机大臣等议驳、两江总督铁保奏、于扬州添设弁兵缉捕私盐等款一摺。得旨、所驳是。各省产盐地方。凡遇私枭出入。原应文武各官严行查拏。江南淮扬通海四属、前于青山三江等处。既经设有守备二员专司巡缉。加以地方文武协同查拏。果能认真办理。不肖匪徒自当敛迹。若如该督等所请、复于扬州府城添设盐捕专营。恐弁兵等希图邀功。或致滋生事端。而地方各官、转以巡缉业有专员。反得藉词推诿。于盐务更属无益。且各省有官盐地方。若似此相率奏请添设。徒滋纷扰。嗣后该督等惟当督饬地方文武各官、实心缉捕。俾私枭无从兴贩。地方自臻宁谧。不在多改旧章也。。　　

○举行本年军政。京营、卓异官三员。年老官一员。有疾官一员。才力不及官二员。直隶、卓异官十二员。年老官一员。有疾官四员。才力不及官三员。江南、卓异官六员。罢软官一员。有疾官一员。才力不及官一员。江南河营、卓异官一员。才力不及官一员。江西、卓异官四员。年老官一员。有疾官一员。浙江、卓异官九员。罢软官一员。年老官四员。有疾官一员。才力不及官一员。福建卓异官十员。罢软官六员。年老官一员。有疾官二员。湖北、卓异官四员。罢软官一员。年老官一员。有疾官一员。湖南、卓异官六员。不谨官二员。浮躁官一员。山东河营、卓异官一员。山西、卓异官六员。罢软官一员。年老官二员。有疾官一员。才力不及官一员。四川、卓异官六员。罢软官二员。有疾官二员。云南、卓异官四员。罢软官一员。年老官二员。有疾官一员。才力不及官一员。贵州、卓异官七员。罢软官一员。年老官三员。有疾官一员。分别议叙处分如例。　　

○以故青海额鲁特扎萨克郡王纳罕达尔济子达什忠鼐、袭爵。　　

○调墨尔根副都统伊铿额、为伯都讷副都统。　　

○以故四川建昌道属白桑土百户葱旺子泽旺诺布、湖南石门县添平所土千总柳河图弟业图、各袭职。　　

○戊子。上幸北海。阅冰技。科尔沁扎萨克郡王敏珠尔多尔济等六人、喀尔喀扎萨克郡王达玛琳扎布等十五人、杜尔伯特扎萨克贝勒齐默多尔济等七人、喀喇沁辅国公色楞多尔济等五人、青海扎萨克台吉棍布扎布等四人、土尔扈特台吉诺海等四人、额鲁特总管博本等六人、阿克苏三品伯克玉素布等三人、叶尔羌六品伯克伊斯喇木等六人、伊犁五品商伯克索丕之子等二人、暹罗国正使丕雅史滑里巡段亚排那车突等四人、琉球国副使梁邦弼、于神武门外瞻觐。　　

