<!-- { "loadSidebar": true } -->
○谕军机大臣等、吉纶奏、犯属纠众中途劫夺遣犯一摺。安徽省递解发遣盗犯孙辰兴等四名。行至东省邹县之二夏店地方。突被匪徒全行劫去。旋经地方文武拏获孙辰兴、孙良玉、并夺犯之孙勤、赵复勇、张三、三名。复经知会安省拏获胡同、胡四、二名。尚有遣犯宋四、并谋劫内中途潜回之胡廷畹、二犯未获。该犯等俱系免死盗犯。孙勤等胆敢纠众中途劫夺。砍伤兵役脱逃。实属愍不畏法。必应严行惩办。其逸犯宋四等、当严饬所属文武、并知会安省速获究办。无任漏网。再此次朕回跸时。途中屡有山东民人叩阍之案。而都察院、步军统领衙门、近日所奏来京控告案件。亦系东省十居八九。固因该处民风刁健。亦由该省吏治废弛所奏。地方官若能听断公平。民心协服。何至纷纷来京控。该抚等所司何事。令京中代办东省案件。日不暇给。大吏以及道府州县。皆虚叨爵禄。宁无愧乎。惟当督率所属实力整饬。勤于政治。务使地方日有起色。勿再阘茸干咎。将此谕令知之。　　

○壬申。以内阁学士文宁、兼镶黄旗汉军副都统。　　

○以翰林院侍读杜堮、顾皋、侍讲阮元、司经局洗马蒋予蒲、充日讲起居注官。　　

○赏顺天乡试年老诸生张淳耀等六十二名、举人、副榜有差。　　

○缓徵陕西榆林、怀远、葭、安塞、定边、绥德、清涧、米脂、吴堡、九州县、歉收村庄新旧额赋。并赈榆林、怀远、安塞、米脂、吴堡、五县、被雹灾民。贷咸宁、长安、咸阳、兴平、醴泉、乾、武功、七州县、耔种。　　

○癸酉。上御洞明堂。勾到上年及本年奉天情实罪犯。停决斩犯一人。绞犯九人。余五十一人予勾。　　

○以镶黄旗蒙古副都统瑞龄、为正白旗护军统领。　　

○调科布多参赞大臣长龄、为乌里雅苏台参赞大臣。赏三等侍卫策拔克、二等侍卫。为科布多参赞大臣。　　

○乙亥。谕内阁、马慧裕奏、遵上□日确查南河秸麻价值、秉公酌拟一摺。南河现在修复海口大工。所需一切料物。均关紧要。前因工部核议。该河督等奏请酌增料价。特谕令马慧裕就近确查。兹据奏称、查明购办物料情形、需用浩繁、运脚亦较昂贵、恳请将秸麻二项价值、量为加增等语。海口路途辽远。产料处所。远近不同。而运料亦自不能一律。所有稽价、著准其照现行之价、增至三厘七毫。麻价、著准其照现行之价、增至四分一厘。惟责成该河督严饬承办各员、核实经理。务期工归实用。帑不虚糜。傥办理稍有未妥。仍即照例著落分赔。　　

○又谕、哈隆阿奏、审明土尔扈特图财谋命之罗藏、请上□日办理一摺。此案民人董宗成、因不识路径。在噶绷楚勒楚木家。雇觅罗藏带领。罗藏即于途闲起意将董宗成谋害。尸身抛弃河内。虽一时未经捞获。而罗藏驮回之牛马茶叶布匹等件。皆系董宗成之物。现俱起出。赃证确凿。正犯无疑。回疆重地。胆敢图财谋命。哈隆阿于审明后。即应一面具奏。一面将该犯正法。方足以昭炯戒。乃犹拘泥请上□日。致凶犯有稽显戮。殊属不知轻重。罗藏一犯。著即处斩。将土尔扈特和硕特、传齐看视行刑。俾众知儆惧。嗣后遇有此等案情。即照此办理。至噶绷楚勒楚木、于罗藏回时。询及董宗成去处。以罗藏言语闪烁。形迹可疑。即报知牛录章京。并将赃物获献。正凶不致脱逃。尚知法度。噶绷楚勒楚木、著赏给金顶。并赏银两。用示鼓励。　　

○丙子。命皇次子旻宁祭历代帝王庙。　　

○旌表守正捐躯山东滨州民信其修女信氏。　　

○丁丑。上幸万寿山。　　

○谕军机大臣等、吉纶奏密陈东省仓库实在情形、恳恩展限著追弥补、以归核实一摺。各州县库项仓储。丝毫均关国帑。岂容稍有亏缺。致滋敝□大混。该省自嘉庆四年、八年、曾经两次清查。各州县欠解之款。俱有确数。自当核实严追。及时弥补。何以复有亏缺。该抚摺内所称何者新亏。何者旧亏。措语殊属蒙混。从前所查亏缺数目。系一百八十万两。乃至今尚亏缺银一百七十余万两。可见该省历年弥补。不过挪新掩旧。全系具文。似此旧亏未结。新亏复续。年复一年。伊于胡底。此次姑准照该抚所请展限六年、至二十四年为止。氖应行归补款项。自本日奉上

□日以前。俱作为旧亏。毋得再有新亏名目。傥经此次饬谕之后。各州县如敢再有丝毫续亏。该抚即当据实严参。随时惩办。并著将所有旧亏。依限如数追补。若再有新亏。该抚及藩司职司综核。咎有攸归。必当重治其罪。决不宽贷。将此谕令知之。　　

○戊寅。上御洞明堂。勾到上年及本年陕甘情实罪犯。停决斩犯十七人。绞犯十四人。余一百二十五人予勾。　　

○谕内阁、朱绍曾奏、湖南副考官沈钦霖家丁王升、持刀戮伤内监试官知府黄洽、验明究办、并代沈钦霖自请严议各摺。考试内帘重地。理应严肃。王升以考官跟役。辄敢持刀行凶。戕害官长。且因挟求索不遂监试官斥阻之嫌。蓄意逞忿。情节甚为可恶。著交该护抚即从重定拟具奏。沈钦霖以京员奉差。不能约束家人致生事逞凶。无庸再交部议。即著革职。　　

○又谕、刑部奏、查讯叩阍山东回妇张杨氏、呈控伊子张进才身死不明一案、请交山东巡抚验讯提质等语。此案张杨氏叠次翻控。业经该省审明。照妄诉律治罪。今复在道旁叩阍。经刑部审讯。该氏坚执伊子身死不明。控求质讯。自应验讯明确。以成信谳。著交吉纶亲提犯证秉公审讯。如该氏所控属实。即代为申理。若系虚捏。即将该氏治以应得之罪。虽系妇女。不准收赎。嗣后如遇妇女叩阍审属虚诬者。均照此例办理。　　

○己卯。孝慈高皇后忌辰。遣官祭福陵。　　

○上诣大高殿行礼。　　

○还宫。　　

○以孟冬时享太庙。自是日始。斋戒三日。　　

○庚辰。赏广宁门外普济堂煮赈小米三百石。　　

○辛巳。孝敬宪皇后忌辰。遣官祭泰陵。　　

○谕内阁、给事中吴邦庆奏、请复东省漕船春兑春开旧制一摺。东省距通较近。向来漕船春兑春开。抵坝并不迟误。自改为冬兑春开之后。每年仍须在闸河守冻。而米豆存舱日久。转不无霉变之虞。又运河挑工。因军船在彼停泊。不能趱办。多致迟误。此外敝□大端尚多。自应仍复旧制。著照该给事中所请。自本年为始。将东省闸河内外帮船。照春兑春开之例办理。但该管官务当督饬旗丁等兑竣早开。沿途迅速趱行。无误抵通定限。又据奏山东有漕州县、其闸河以外、系于九月开徵、闸河以内、系于八月开徵、正届秋稼登场、闾阎交纳不无拮据等语。现在帮船改为春兑春开。则州县徵收时日亦可从容。著自今年为始。仍照旧例。统于十月初旬开徵。以纾民力。　　

○又谕、百龄奏、查明粤省鹾务、实系先课后盐、并请将捐轮未完银两、展限二年按包摊完一摺。粤省鹾务。前因吴熊光陈奏未明。饬交户部查核。经该部请上□日饬查。兹据百龄查明。自乾隆五十五年改埠归纲以后。每岁领引纳课。委系先课后盐。年清年款。是该省办盐。尚无变更成例。及局运各商互相掯勒情敝□大。至各商节次捐输未完银两。原系奏明按引限年完缴之款。计至嘉庆十六年均已满限。现在截至十五年七月底为止。除陆续完缴外。尚未完银三十八万一千二百八十一两零。距十六年之限期。仅止一载。据该督奏称、察看各埠情形不一、恐按引匀摊、未能克期完竣、若量为变通、按包摊完、计至十八年冬底、可以一律全完等语。自系实在情形。著照所请、所有局运各商未完节次捐输银二十九万八千九百八十九两零、著加恩展至十八年冬底。统令按包埽数摊完。其潮商未完捐输银八万二千二百九十二两零、亦著加恩一体展限带缴清楚。毋许再有延宕。俟依限全完后。所有各商应得议叙。著该督查明摊完银数多寡。分别等差。造册咨部。其完缴最多者、咨明奏请从优议叙。傥届期仍未埽数摊完。著将各商应得议叙。咨部注销。并将督催不力各职名、咨参议处。仍著落分赔。　　

○河东河道总督陈凤翔奏报、秋汛安澜。赏道员林树芳、按察使衔。南河同知张坛、知府衔。余升叙有差。　　

○是月。两广总督百龄奏、筹议商船出洋、分别准带炮械、定以限制。得上□日、依议办理。从来立法。务期久远可行。不可朝令夕改。无所适从。勉思久安之策为要。　　

○江苏学政刘镮之奏谢。得上□日、江省文风固佳。士习不堪。包漕包讼。刁诈异常。留心整饬为要。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百三十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十五年庚午。冬。十月。壬午朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○颁嘉庆十六年时宪书。　　

○癸未。上幸圆明园。　　

