<!-- { "loadSidebar": true } -->

○谕军机大臣等、给事中周钺奏请饬定南河善后事宜章程一摺。朕详加披阅。该给事中所奏十款。俱系河工积敝□大。其首条所云悄挖添工一节。尤应严密查办。河工如有不肖员弁兵役、悄挖决口。以致堤工漫溢。不特糜费帑金。其伤害生灵不可数计。为患至大。一经访获。即应于河干斩枭示众。不能稍为宽宥。百龄等务密派干员。时时留心查缉。有犯即惩。毋稍疏懈。其余各条敝□大端。河工事繁人众。情伪百出。该督等当随时防范。实力整顿。以重河防而除积蠹。将此传谕知之。　　

○是日。驻跸盘山行宫。至丙戌皆如之。　　

○癸未。孝贤纯皇后忌辰遣官祭裕陵。　　

○谕内阁、韩崶奏酌定惩治悍俗章程一摺广东无籍匪徒。携带顺刀。逞凶吓诈。大为闾阎之害。不可不严加惩治。该抚请照川省成例。饬令各州县、将此等匪徒拏获到案。锁系铁杆。每枝定限四十斤。各犯系带以一年为限察其实能改悔者。即予释。如不知悛改。再系一年。傥仍前恃强索扰。即照棍徒屡次滋扰例、定拟罪名。著照所议办理。从前广西风俗尚称淳朴。近来会匪盗劫。案牍繁滋。多系广东匪徒。流入该省。以致风气渐多犷悍著两广总督饬知广西各属。遇有此等匪徒。均照广东此次所定章程。一律惩办。以挽颓风而安良善。　　

○甲申。刑部议驳四川总督常明疏称、民人彭仕荣、强奸幼童胡留春已成、声明彭仕荣年未成丁、可否减等一案。得上□日此案彭仕荣强奸幼童胡留春已成。经该督照律拟以斩决。声明该犯童稚无知。与淫凶光棍有别。经刑部议以律内并无十五岁以下强奸幼童夹签声请之条。应照本律办理。所驳甚是。彭仕荣一犯、虽年仅十三岁。如被污之人或年龄较长。该犯尚可以年未成丁末减。今被污者仅止九岁。被该犯强奸已成。是其以长胁幼。不得谓为童稚无知。彭仕荣著照部议即行处斩。　　

○谕军机大臣等、阳春等奏、接据哲孟雄部长来禀、恳将唐古忒庄子赏给一所、俾资居住、并求差派汉番官员、前往分断界址、经伊等严行驳斥、并饬帕克哩营官等豫为防范、不令偷越等语。所办甚是。哲孟雄部落并非藏属。因畏惧廓尔喀侵欺。虑及日后不能保守疆土。禀求在唐古忒居住。伊现在尚存日呢杵冈多二处地方。非比失土无归。辄豫为营窟之计。妄希赏给藏属庄子。边外部落甚多。若因强邻侵偪。俱纷纷效尤。乞赏地方。则藏内疆域岂能遍为容纳。至外番犬牙相错。各守地界。亦不能差派官员、一一代为清厘界址。著传谕瑚图礼等、此次哲孟雄部长既经驳斥之后。或仍怀贪鄙。再行渎禀。并以后边外各部落、有似此妄生希冀、饰词禀求者。俱当严词檄谕。绝其妄想。一面严饬边界营官、加意巡防、毋致偷越为要。　　

○贵州镇远镇总兵官策楞、以年老留京。赏副都统衔。为头等侍卫。以定广协副将哈丰阿、为镇远镇总兵官。　　

○乙酉。赐随扈王公大臣等食。并赏赉有差。　　

○谕内阁、温承惠奏、办差经费银两、请通融筹拨开销一摺。据称直隶每年办理营尖桥道等项经费银两、向在司库当杂税银款内动拨、上年承办巡幸五台差务、道路绵长、经费较多、于司库充公带办、并节年文职空旷项下、借拨支用、经户部行令照例归款、现在当杂税银按年动支、并无存余、请于本款开销、嗣后均分别报部等语。直隶常年办理桥道等项。司库当杂税银尽足敷用。若遇差务增多之年。不能不动用另款。所有上年巡幸五台、直隶借动带办等款银两。著准其即于本款开销。毋庸拨归原款。嗣后如值当杂税银不敷。准拨文职空旷带办等款。均著分别造册报部开销。以免悬宕。　　

○旌表守正捐躯浙江黄岩县民陈金渠妻程氏。　　

○丙戌。谕内阁、温承惠奏、请将河工降补通判陈春熙等各员、仍照原奏遇缺酌补、毋庸援照特上□日留工之例、概请先补一摺。河工定例。应先尽特上□日留工之员。温承惠因永定河出有固安县丞一缺。该处工程险要。另以试用县丞刘芬咨补。经吏部以直省现有降等尽先补用县丞之何铨绶等员议驳。各省候补官员班次较多。其中尽先补用人员。或止二三员。则俟补竣后再用别班。尚可不形壅滞。若人数众多。必俟用完始补别班。则候补人员多至向隅。亦不足昭铨法之平。所有各省保奏奉上□日尽先补用人员。不止河工一项。应如何酌定班次、与各项候补人员分班轮用之处。著吏部妥议章程具奏。其直隶留工降补之陈春熙等各员、俟吏部议定章程。再行请补。寻议、嗣后凡遇河工缺出。如有特上□日留工之员。仍照定例先尽补用。至保奏留工者。究与特上□日留工之员有闲。自应明定班次。应先用该督保奏留工之员一人。次用次尽仍赴原工一人。两项相闲轮用。轮至第五缺。用投效分发试用一人。周而复始。不得越次搀补。如先尽次尽两俱无人。听该督抚将投效试用人员酌量补用。再各省地方尽先补用人员均属无多。补缺尚不至壅滞。无庸更立章程。其陈春熙等各员既经保奏留工。即归于先尽班内酌补。从之。　　

○丁亥。旌表守正捐躯山东鱼台县民李忠仁女李氏。　　

○是日。驻跸白涧行宫。　　

○戊子。谕内阁董教增会同那彦成奏、请改建宁陕厅城垣一摺。陕省宁陕厅新旧二城。前因旧城被毁。议将新城培筑。作为厅治。嗣该处士民以新城取水较远。旧城井泉甘美。居民稠密。呈请仍就旧城基址建筑。经该抚委员查勘。情形属实。著照所请。即依旧城基址建筑城垣。以为厅治。其应筑正城五百五十余丈。估需工料银七万九千八百余两。核实兴办。照例题销。至新城现驻官兵。就所存土堡、收进一百四十余丈。因山增堞。加修海漫。所需工费。亦著一并估计核销。无庸该同知捐办。　　

○赏跸路经过看守各行宫弁兵半月钱粮。　　

○是日。驻跸烟郊行宫。　　

○己丑。谕内阁、先福奏、查明办理会匪案内出力人员、开单恳恩鼓励一摺。江西龙泉县会匪一案。办理妥速。所有在事出力各员。应量予鼓励。惟先福摺内、请将李清英等三员、交部从优议叙。殊属不合。从优议叙字样。系恩出自上。非臣下奏章内所可擅用。且所保李清英一员、系湖南酃县知县。并非先福属员。其出力之处。自当咨明该省。由广厚奏请。乃竟与江西各员一体保列。岂非越俎耶。所有该抚单开各员内、江西知县黎燮、县丞张元奇二员、著加恩送部引见。湖南知县李清英一员、著交广厚查明出力属实。另行具奏。给咨送部引见。其江西试用知县陶尧臣、陈国华、试用府经历熊兆祥、试用从九品吴兆熊、著各归本班尽先补用。　　

○云南富州土知州沈毓栋、年老告替。以其子佩玙、袭职。　　

○是日。驻跸旧衙门行宫。翼日如之。　　

○庚寅。上诣元灵宫永慕寺行礼。　　

○谕内阁、前据阳春等奏、布鲁克巴头人等、因货物进关漏税。经帕克哩营官查诘。有策忍敦柱、辄同跟役郭结、卜琼等、将正副营官揪殴。经伊等讯供。将该头人等问拟斩枭斩决具奏。部议上时。业经降上□日发往。旋又据阳春等奏到、接据布鲁克巴部长来禀、称营官先持刀向戮。该番民始行抵格。请免治罪。因查阳春等初次奏摺。并未将营官持刀一节声叙。似有意偏袒营官。办理不公。随又特降谕上□日由五百里发去。令瑚图礼等再行详查起衅根由。其策忍敦柱等三人暂缓办理。本日召见松筠、谕及此事。据松筠奏、向来布鲁克巴进藏贷物、例不上税、节经禁革有案、并称营官等均系唐古忒充当、向来外夷人等、与边地营官及唐古忒等、斗殴致毙、均依各部落土俗治罪、并准收赎罚付死者之家等语。此案阳春等所奏策忍敦柱等逞凶治罪根由。系因漏税而起。若向来既不收税。岂能加以漏税之咎。竟是该营官等勒索肇衅。阳春等不将营官滋事之处、据实查办。以服夷情。转称该头人抗税起衅。且彼时既据跟役干扎喜有营官先用刀向戮之供。摺内全不叙及。其檄谕该部长文内、亦不叙明。以致该部长具禀申辩。再营官被殴之伤。亦未验明轻重。案内紧要情节。伊等均一味含糊。不加详讯。显系偏听枉断。案情多不确实。至外夷与唐古忒斗殴之案。既有旧例可循。伊等又何以不行查明。辄将策忍柱等三人问拟重辟。阳春、庆惠、二人办理此事。欺隐舛谬。糊涂不堪。厥咎甚重。著交部严加议处。即来京听候部议。寻议、阳春庆惠均照溺职例革职。从之。　　

○赏八旗各营大阅备操兵丁银。　　

○辛卯。上行围。　　

○调镶蓝旗汉军副都统文孚、为镶白旗满洲副都统。以头等侍卫策楞、为镶蓝旗汉军副都统。　　

○赏成都将军丰绅、都统衔。为驻藏帮办大臣。调西安将军祥保、为成都将军。以镶白旗满洲副都统明亮、为西安将军。　　

○旌表守正捐躯山西长治县民和东安妻王氏。　　

○是日。驻跸南衙门行宫。翼日如之。　　

○壬辰。上御晾鹰台。大阅八旗官兵。　　

○赐随扈王大臣等食。并赏赉有差。　　

○谕内阁、庆成等奏、养赡孤寡银两、今昔情形不同、酌筹支放一摺。据称福州驻防满洲官兵内无依孤寡、旧有月支养赡银两、有依孤寡、不支养赡、于甲兵月饷内摊助、情形实多拮据、现在旗库积存节年养赡余剩银八千八八百余两、请拨出银一千八百二十两零、候理坍塌官租房闲、其七千两交商生息、以息银合之前项生息并房租银两、除无依孤寡人口支放外、余银酌给有依孤寡人口等语。福州驻防有依孤寡人口。较之无依者尤多。其摊帮月饷之甲兵。亦因此日形窘乏。自应酌筹调剂。著照该将军等所请、准其于节年积存余银内、拨银一千八百二十两。将官租房屋修理。其七千两交两首县发商生息。每年所得息银、凑同前项生息并房租、共银四千七百余两。除无依孤寡人口支放二千五六百两外。余银二千余两。先尽有依孤寡中人口最多、而所依甲兵生计平常者。照大口八钱小口四钱旧规。依次支放。俾生计渐资宽裕。而甲兵亦不至摊扣拮据。　　

○赏赉阅兵执事王大臣侍卫有差。并赏入操兵丁半月钱粮。　　

○癸巳。驻跸团河行宫。翼日如之。　　

○甲午。赏伊犁屯田疫灾回民麦石。　　

○乙未。上行围。　　

○旌表守正捐躯河南新郑县民霍五妻王氏。　　

○是日。驻跸新衙门行宫。　　

○丙申。上还圆明园。　　

