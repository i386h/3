<!-- { "loadSidebar": true } -->
○谕内阁、据天津巡漕给事中茅豫奏、该巡漕驻劄天津、每日需用饭食等项、向系该县供应、请旨永远禁止等语。所奏甚是。地方官供应差使。其敝□大多端。虽实用有限。而办差长随等即可从中勾结。任意开销。所费不赀。大为地方之累。且巡漕驻劄日久。供应既繁。用项无出。该县势必藉端勒派。所有此项供应。著即永远禁止。至该巡漕除例得廪给养廉外。别无应得之项。一切公用。尚为不敷。著加恩照通州巡漕之例。每月赏给银五十两。在天津道海税留公项下动支。俾资办公。因思巡视东漕南漕各御史。事同一例。若此二处向来均系地方官供应。自当照此裁革。至裁去供应之外。有无别项应得之款。足敷公用。并著各巡漕自行据实具奏。　　

○四川总督勒保奏、啯陇、麻里、野番向化投诚。请入版图。赏给长官司印信。得旨允行。　　

○甲戌。上幸静明园。诣龙神庙拈香。　　

○遣官祭先医之神。　　

○乙亥。遣官祭关帝庙。　　

○谕内阁、据长龄等会议青海办事大臣、请照旧制仍驻劄西宁一摺。所议是。青海办事大臣、管辖地界辽阔。从前定制驻劄西宁。原以该郡城为各路适中之地。控制较为得力。若移驻贵德等处。其于番地较近者。虽易于震慑。而以全局而论。则相距窎远之地。鞭长莫及。转恐顾此失彼。自不若仍循旧制。足资镇抚。至该处黄河以北。轮派兵六百名、扼要驻守。务令严密巡查。遇有番贼窃掠等事。随时捕缉。该大臣暨西宁河州二镇、并实力操防。以靖边圉。不可稍有疏懈。　　

○谕军机大臣等、特清额奏、途次接奉谕旨、驰赴西藏颁赐达赖喇嘛等赏件、并遵旨明白宣示一摺。所论俱是。此次呼毕勒罕出世。诸多徵验。实为吉事有祥。殊堪嘉慰。特清额驰抵西藏后。当晓谕班禅额尔德尼济咙呼图克图等、以从前指称呼毕勒罕出世。率多牵合附会。或仅小著灵验。不足凭信。仰蒙高宗纯皇帝特赏金奔巴瓶。饬令书名封贮。诵经签掣。以防敝□大混。今达赖喇嘛甫逾二岁。异常聪慧。早悟前身。似此信而有徵。洵为从来所未有。设当高宗纯皇帝时。亦必立沛恩施。无须复令贮瓶签掣。但此系仅见之事。且徵验确凿。毫无疑义。嗣后自应仍照旧章。不得援以为例。傥因稍有端倪。即附会妄指。一经查明。必当治以虚捏之罪。并著驻藏大臣等、将此旨敬谨存记。一体钦遵办理。仍著特清额于颁赏达赖喇嘛呼毕勒罕时。令通事询问试验、如何灵敏出众之处。将实在情形。详细覆奏。　　

○调镶黄旗蒙古副都统何其惕、为西安右翼副都统。以刑部侍郎穆克登额、兼镶黄旗蒙古副都统。　　

○以西安右翼副都统特依顺保、为甘肃西宁镇总兵官。　　

○丙子。予告大学士公保宁卒。遣荣郡王绵亿带领侍卫十员。往奠茶酒。赏银一千两治丧。予祭葬谥文端。　　

○丁丑。孝康章皇后忌辰。遣官祭孝陵。　　

○谕内阁、我皇考高宗纯皇帝、六次巡幸江浙。五次巡幸淀津。每于銮辂经临。豫饬随从之王公大臣、以及官员兵丁等、令各加意谨慎。毋许收受馈遗。藉端需索。训诫详明。至为谆切。随扈人等、其始俱各凛遵圣谟。咸知检束。迨后大臣中即不免有簠簋不饬者。而官员兵丁等、亦遂相率效尤。积久生玩。本年朕巡幸淀津。阅视堤河各工。为期不及一月。此次翠华临莅。系于常年谒陵秋狝之外。特举省方观民之典。或地方官等以事非常例。欲藉馈遗以图见好。亟应严行饬禁。所有随从王大臣文武官员兵丁等、惟当律己谨严。洁清自爱。不可稍有沾染。此在不肖地方官吏、不过仅备戋戋。联络见情。及至差竣后。转以供顿随扈人众为词。嫁名渔利。其至派累闾阎。侵亏仓库。其敝□大有不可胜言者。与其惩创于事后。何如教诫于事前。凡随从之王大臣官员兵丁等、务各顾惜声名。保全官职。傥遇地方官员馈送仪物。不惟金帛等件、当却而弗受。即些须食品、亦当坚拒退还。设该地方官于既经退却之后。仍复再三恳致。即当据实参奏。毋稍徇隐经此次训谕后。或随从人等仍复私受馈遗。一经发觉。予者受者、均当重治其罪。莫谓言之不早。各宜凛遵毋忽。傥不听训谕。任意婪索。朕必执法严惩。断不宽恕。将此通谕知之。　　

○戊寅。谕内阁、国家设官分职。首重得人。其人果能殚心厥职。视国事如己事。兴利除害。则庶政修举。而民生胥被其益。朕孜孜图治。无日不以人才为念。有能实心宣力者。无论内外满汉大小臣工。必逾格旌擢。以风有位。如辰沅永靖道傅鼐、由佐贰出身。洊升道员。历任苗疆十有余年。剿除顽梗。安抚善良。前后修建碉卡哨台一千余座。均屯田土十二万余亩。收恤难民十万余户。挑习屯练八千名。收缴苗寨器械四万余件。又复多方化导。将苗民妄信巫师椎牛聚众恶习。禁止革除。设立书院六处。义学一百处。近日苗民已知向学。吁求分额考试。所有凤凰乾州一带边界苗众。实已革面革心。辑宁安堵。凡该省历任大员、及在廷诸臣。多称系傅鼐一人任劳任怨。不顾身家。尽心筹画。克臻完善。朕久有所闻。特因未识其人。尚未特沛恩施。本日召见傅鼐、见其人安详谙练。明白诚实。洵属杰出之才。堪为苗疆保障。若各省官吏。皆能如此实心任事。何患地方政治。不日有起色。傅鼐著加恩赏给按察使衔。即令其先换顶带。以示奖励。　　

○谕军机大臣等、吴熊光摺内称、粤省土匪、设与闽匪勾结、自应一并剿办、傥并未联帮、则应专办蔡牵为第一要著等语。所言甚是。此时张见升等、因探有闽匪往西逃窜之信。已统领舟师西下追捕。并有王得禄钱梦虎等师船、先在西路探剿。星罗棋布。正可聚而歼旃。该逆罪恶贯盈。惟当趁其穷蹙之时。克期俘馘。以彰宪典而快人心。总之蔡逆为海洋著名巨憝。该逆一日不除。则海洋一日不靖。无论贼踪在粤在闽。总当并力攻围。并当明立赏格。俾士卒敌忾同仇。咸知激劝。著吴熊光阿林保遍行晓谕闽粤水师将弁兵丁等、务须专注蔡牵坐船攻击。如兵丁等有能首先跳过蔡逆船内捕捉者。赏给银二百五十两。其次赏银二百两。又其次赏银一百五十两。至官弁等首先跳上蔡逆船内捕捉者。即加一等拔补录用。先换顶带。以励先登。若能将该逆擒获。更当破格升赏。一俟奏到。立即施恩。如此剀切晓示。多方鼓励。将领士卒等、畏法感恩。自必争先效命。于海洋捕务。自有裨益。将此传谕吴熊光、并孙玉庭张师诚知之。　　

○湖南巡抚景安等奏、苗疆凤凰、永绥、保靖、两厅一县。至今尚未开科。查凤凰、乾州、永绥、三厅岁科两试。各额进苗童二名。保靖苗童亦附入民籍应试。近科乡试之士亦多。而未能与通省人材较艺获售。转恐阻其向上之心。请将该四厅县苗生、照台湾府另编至字号之例。另编田字号。仍照云南等省顺天乡试另编中皿字号之例、于十五名内额外取中一名。如不足十五名。仍附通省取中。下部议行。　　

○旌表守正捐躯河南裕州民赵殿臣女赵氏。　　

○己卯。命光禄寺卿钱楷、通政使司副使文孚、驰往山西审案。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○遣官祭昭忠祠。　　

○辛巳。山东学政王宗诚、以省亲乞假回京。允之。命国子监祭酒帅承瀛、提督山东学政。　　

○壬午。谕内阁、据文宁等奏称、巡捕营守备缺出、拟请将本营千总升补六缺后、再将世职补用一缺等语。该营守备缺出。照兵部奏定章程。以现任应升人员用过三缺之处。补用世职一人。今据文宁等奏、巡捕营应升人员较多。得缺甚难。世职人员较少。若三缺之后补用世职一人。得缺较骤。于本营千总升途。转行壅滞自属实在情形。但如文宁等所奏、于六缺后补用一人。则此项世职人员又觉补缺太迟。自应酌量变通。均匀轮补。嗣后巡捕营守备缺出。著将营员升补五缺之后。补用世职一人。　　

○癸未。上幸万寿山。　　

○谕内阁、前据铁保等以筹画河工经费、奏请暂开捐例。当批交该部议奏。复降旨询问该督等、以河工现在挑浚正河。镶筑坝工。均已发帑趱办。将次完竣。此外尚有何项工程。并需费银数若干。令其据实覆奏。兹据铁保等奏称、陈家浦大坝业已合龙、此外修培临河两岸大堤、尚需银五十余万两、并声明常年岁抢修工程、仍约需银二百余万两等语。开捐为国家不得已之举。今河流业经顺轨。培筑善后事宜。祇需银五十余万两。筹拨亦属易事。至岁抢修工程。常年时有。断无因此长开捐例之理。且历次开捐。官生内未经铨选者尚多。若再开新例。旧班必益形壅滞。所有铁保等奏请暂开捐例之处不必行。该部无庸复行议奏。　　

○两江总督铁保等奏报、陈家浦坝工合龙。得旨嘉奖。道员鳌图等、下部议叙。余升擢有差。　　

○甲申。谕内阁、朋素克琳沁奏、伊妻病故、请假率伊子玛呢巴达喇前往游牧等语。著加恩俱赏给驰驿回牧。再固伦额驸玛呢巴达喇既己丁忧。庄静固伦公主理宜成服。即著自本日成服。至三月初七日止。释服后。仍令于初八日起程。至游牧时、穿用素服。　　

○调工部右侍郎蒋予蒲、为仓场侍郎。以内阁学士陈希曾、为工部右侍郎。　　

○旌表守正捐躯湖南平江县民何锡佑妻吴氏。　　

○丙戌。旌表守正捐躯浙江会稽县民骆炳妻刘氏。　　

○展缓陕西咸宁、长安、盩厔、鄠、宝鸡、岐山、郿、洋、城固、镇安、十县、元年后被贼被灾积欠额赋。　　

○丁亥。上御勤政殿听政。　　

○命于黑龙潭觉生寺设坛祈雨。　　

○以大理寺少卿钱樾、为内阁学士。兼礼部侍郎衔。　　

