<!-- { "loadSidebar": true } -->
○又谕、张映汉奏、审明迫于叔命活埋胞兄案犯、按律定拟奏垦量为末减一摺。向来办理关系服制之案。情有可原者。俱系照例具题。刑部于题覆时。夹单声叙。内阁票拟双签。朕酌覆情罪。复下九卿定议。议上时改为斩监候。入于情实。历经办有成案。上年广厚于湖南省应行具题听从母命溺毙胞兄之张傼潮一案。专摺陈奏。曾经降上□日驳饬。事在隔省。张映汉宁未闻知。今邹春发一犯、听从叔命。活埋罪犯应死之胞兄。原与逞凶犯尊者不同。该抚但叙明情罪具题。刑部内阁自必照例声请。如阁部疏略。朕阅本时核其情节。亦必降上□日饬议。乃该抚辄改用专摺陈奏殊违定例。张映汉著传上□日申饬。所有邹春发一案。著仍照例具题。以符定制。　　

○旌表守正捐躯安徽怀远县民臧文有女臧氏。　　

○缓徵陕西朝邑、大荔、二县、水灾新旧额赋。给贫民一月口粮。并房屋修费。　　

○戊申。上幸万寿山。　　

○谕内阁、朕因大学士勒保目疾未愈。每于召见伊子英绶时。面加询问。昨据英绶奏称、伊父近日延请祝由科医生看视、其治法先用口在太阳穴吮出毒气、随后再画符念咒、可望有效等语。朕以符咒之事。近于邪术。勒保系百僚之长。即为治病起见。亦不应信用此术。因命军机大臣传谕英绶、令其将延医缘由据实具奏。本日据英绶摺奏、该医生张泳宁、向来俱系按法治病、实无画符念咒之事、并非祝由科、亦无传徒惑众等情、此次为伊父勒保吮治三次无效、已不令医治等语。张泳宁用符咒治病情由。朕先未闻知。英绶前日面奏甚明。乃于传上□日查讯时。概为推卸。前后奏对情词歧异。矢口乱言。英绶著交部议处。医生张泳宁、著交军机大臣会同刑部审讯定拟具奏。　　

○己酉。谕内阁、百龄等奏、请借拨淮盐加价银款、交商生息、以为邳宿运河岁挑工用一摺。邳宿运河为漕艘北上经由要道。每岁挑河筑坝。约需银五万余两。向由河库筹款给发。并无专款可动。著照该督等所请。准其于两淮引盐徵存癸酉年三厘加价项下。动拨银六十万两。发交淮商鲍有恒张广德等承领。按月一分生息。解交河库存贮备用。除岁挑邳宿河道需银五万余两外。其余银二万余两。即以归还原款。俟原款缴完后。另作正项动用。　　

○谕军机大臣等、据章煦等奏查明金乡县匪徒拒捕逞凶并非邪教余党一摺。此案因事在金乡。又有报复夙仇之语。以致各处讹传。目为邪教余党。今既查明系窃匪报复捕役之仇。金乡一带地方安静。民情宁帖。著即将获犯严审。并饬拏逸犯按律定拟完结。其另片所奏章邱县知县崔起龙杖毙九命一案、该管本府凝图庇护属员、徇私废公、即此可见等语。此案因臬司程国仁到任后查出详办。同兴不能掩饰。始行具奏。种种情敝□大显然。此时同兴、朱锡爵、刘大懿、虽已分别降革。仍系听候查办。凝图已有徇庇劣员消弭重案之咎。章煦及藩臬两司俱系新任。那彦宝系属钦差。皆无所用其回护。著将同兴朱锡爵刘大懿凝图四人在东省时。何人有何劣迹。查明分别指实列款参奏。勿得稍有徇纵。将此谕令知之。　　

○又谕、特依顺保奏、遣犯张贵芝脱逃一摺。已降上□日通饬缉拏矣。张贵芝系免死强盗。减等发遣。逃后拏获。例应即行正法。至前锋爱星阿、自河南军营携来幼孩黄九章、同时逃走。该幼孩既非例应缘坐之犯。又非该前锋契买家奴。逃回本籍。尽可听其自便。该将军与脱逃遣犯一例开单具奏。岂该幼孩拏获后。亦应即行正法耶。特依顺保太不晓事。著传申饬。所有幼孩黄九章逃走之处。著毋庸议。　　

○旌表守正捐躯山东阳信县民管景悦孙女管氏。　　

○庚戌。谕内阁、朕此次阅看两翼前锋营、八旗护军营官兵步箭。其正黄旗正红旗护军营官兵、各有三名中五箭者。镶红旗护军营官兵。虽有步射平常之章京一员。尚有中五箭者五名。平日操演尚好。护军统领百顺、四拉布、敬徵、均著交部议叙。镶白旗护军营官兵俱未中箭。且有一名射不及靶者。此皆由护军统领禧恩、训练无方。禧恩著革去护军统领。以示惩戒。　　

○谕军机大臣等、吴璥等奏、江南丰砀、山东曹单钜野定陶一带、请饬令该督抚酌派弁兵防查等语。断不可行。向来兴举大工。聚集人夫料物。弹压稽查。原不可少。又上年教匪滋事之后。祝现等犯六十三名日久未获。兴工之后。人夫众多。难保无奸民混迹。是以特派薛大烈带兵巡查。兼有该督抚等自带本标弁兵。协同防范。办理已极为周密。若江南山东毗连处所。俱派驻弁兵防守。成何事体。吴璥等若因朕未允所请。仍行文邻省纷纭多事。经朕闻知。定行惩处不贷。　　

○又谕、据英和等奏、饬拏之傅曾来一犯、已于十八日被保定府官役拏获、解交直隶总督审讯等语。此案匿名揭帖。看来系傅曾来弟兄所为无疑。该犯现已就获。著那彦成详细研审。前已将原帖后幅一半发交那彦成阅看。兹将前幅一半一并发往。以便比对笔迹。一经审出实情。该督再传傅曾来、同其兄傅曾启、隔别严讯。此事究系何人起意。所递揭帖。系何人所书。令其默写。详加比核。录取确供。从重定拟。由驿具奏。　　

○以镶白旗蒙古副都统格布舍、为镶白旗护军统领。　　

○辛亥。谕内阁、朕此次阅看各营官兵。将步射优长者立加恩奖。平庸者已加惩儆矣。惟伊等射箭。或箭不及靶。或虽中而不能穿靶。此皆弓软之故。凡各营挑选兵丁。应将能挽六力弓者挑取。方合定制。其不能挽六力弓者。或由考试。或挑别项差使。各有进身之途。原不应挑取兵丁。嗣后务择能挽六力弓者挑取。责成该章京妥为训练。如有挽七力弓者甚善。即或不能挽七力弓。亦应以挽六力弓为准。著前锋统领、护军统领等、将官兵等技艺妥为训练。朕明年阅该营官兵。傥仍步射弓软。定将该管大臣等治罪。　　

○又谕、刘清上年在山东带兵巢□刀贼。民情甚为爱戴。云南布政使一缺。与伊不甚相宜。著以二品顶带、仍留山东盐运使之任。其云南布政使员缺、著赵宜喜补授。　　

○调浙江巡抚陈预、为山东巡抚。以山东盐运使颜检、为浙江巡抚。仍用三品顶带。调河南按察使和舜武、为广东按察使。以浙江温处道韩克均、为河南按察使。　　

○壬子。谕内阁、英绶前在朕前。奏称伊父勒保。延请祝由科医生吮治目疾。兼有符咒等术。及朕命军机大臣传讯。英绶覆奏、又称医生张泳宁向系按法治病、并非祝由科等语。张泳宁吸气吮疮。术涉异端。必应驱逐远方。以正首善风俗。此犯虽非由英绶延致。但伊奏对前后两歧。实有应得之咎。部议降三级调用。念其兼任护军统领。此次该营官兵内有中五箭者四人。其平日训练尚属认真。议叙应加一级。可抵去降一级。仍有应得降二级调用处分。英绶由侍卫出身。于武职尚堪胜任。著加恩改为降二级留任。所有镶黄旗护军统领、正黄旗满洲副都统左翼总兵、俱著照旧管理。其于部务不能谙习。工部侍郎著即行开缺。　　

○以理藩院右侍郎熙昌、为工部右侍郎。内阁学士苏冲阿、为理藩院右侍郎。　　

○以都察院左都御史戴均元、署经筵讲官。　　

○调河南按察使韩克均、为云南按察使。云南按察使伊汤安、为河南按察使。　　

○癸丑。谕内阁、朕闻山东省吏治废弛。巡抚藩臬怠玩因循。毫无整顿。先后降上□日罢黜。复派章煦那彦宝前往确查。兹据章煦等奏称、该省吏治废弛、地方凋敝、官民交怨、讼狱繁兴、仓库空虚、人情刁悍、详加察访、众口一词、同兴身任封圻、负恩溺职、惟藩司朱锡爵之言是听、首府凝图、声名狼籍、一味姑容、不加参劾、朱锡爵素好侈华、综理财赋。漫不经心、支发军需。毫无头绪。并时令九如堂戏班在署演唱等语。同兴朱锡爵以抚藩大员。如此废弛地方。厥咎甚重。同兴昨已照部议革职。朱锡爵前降补郎中。不足蔽辜。亦著革职。　　

○谕军机大臣等、本日章煦等奏、查明山东省吏治废弛。同兴朱锡爵种种玩误情形。已有上□日将朱锡爵革职。并将知府凝图革职归案审讯矣。东省仓库空虚。废弛已极。现据章煦等奏称、军需报销。设局半年。延搁不办。支用各款。毫无头绪。又州县经徵地丁钱粮不解司库。其中情敝□大显然。著章煦督同庆炆认真清厘。无稍掩饰。其济宁州知州王旭昇、东昌府同知王殊渥二员、据称朱锡爵与之俱有亲谊、例不回避、但不知引嫌、将该二员具详巡抚升任致招物议等语。王旭昇王殊渥二员。虽系朱锡爵亲戚。但既例不回避。亦不能遽坐以徇私昵比之咎。著章煦等再行详查。如该二员果与朱锡爵有贿赂钻营实据。另行参奏。再将朱锡爵治罪。　　

○甲寅。谕内阁、衡龄覆奏知府王廷瑛审讯王银广一案、前后奏咨互异缘由一摺。此案王廷瑛于拾获匿名首呈之初。因事关叛逆。将王银广跪炼熬讯。不得谓之非刑拷问。旋即访获正犯。审明正法。使案情得以平反。办理并无错误。王廷瑛著免其议处。惟衡龄于吏部查取职名时。率行开参。嗣又不自行检举奏明更正。冒昧咨部。以致前后两歧。殊属不合。衡龄著交部察议。　　

○谕军机大臣等、昨有上□日命章煦督同庆炆清厘山东库款。该省捐监银两。亦恐有轇轕敝□大混之处。著该署抚、督率该藩司、将捐监一项。自为一款。溯自嘉庆五年开捐日起。至本年六月底止。逐款挨查。通共收银若干。某项支用若干。现存若干。开列清单具奏。如有敝□大混。即行据实劾参。将此谕令知之。　　

○乙卯。上幸静明园。诣龙神庙拈香。　　

○旌表守正捐躯四川安岳县民施必全女施氏。湖南澧州民王克容妻黄氏。　　

○丙辰。旌表守正捐躯浙江江山县民程庭盛妻蔡氏。　　

○丁巳。上御勤政殿听政。　　

○谕内阁、御史黄中杰奏、街道复侵占、请上□日查禁一摺。京城街道宽广。应修治荡平以昭整肃。商贾人等列肆而居。其榰棚露积致碍官街者。例有明禁。衢卷居民、亦不得将煤渣等物抛积中逵。壅塞道路。近日该管各衙门。并不认真经理。仍堕因循疲玩恶习。以致科道等屡形奏牍。步军统领、及督理街道衙门。俱著传上□日申饬。嗣后务各就所管地面实力稽查。如市贩等有支搭棚座侵占官街者。即押令移徙。其积土壅高之处。亦随时督率起除。以利经涂。毋得日久生玩。　　

