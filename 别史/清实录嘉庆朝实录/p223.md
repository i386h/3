<!-- { "loadSidebar": true } -->
○缓徵甘肃皋兰、渭源、金、靖远、狄道、陇西、安定、会宁、岷、通渭、漳、西和、伏羌、宁远、平凉、静宁、华亭、隆德、固原、庄浪、安化、宁、正宁、合水、环、秦、礼、清水、秦安、阶、文、泾、灵台、崇信、镇原、山丹、东乐、永昌、镇番、古浪、平番、四十一厅州县、并西固州同沙泥州判、红水县丞所属、上年旱灾、及被旱之河、盐茶、武威、西宁、碾伯、成、徽、两当、八厅州县、三岔州判所属、本年春徵额赋。　　

○丁丑。德楞泰奏报、截剿线号贼匪。歼毙首逆龚其尧、生擒老教师李世汉、李国珍等。全股洗净。得旨奖赉。并赏出力兵勇银牌。　　

○命刑部尚书德瑛、驰往霸州审案。　　

○补行嘉庆元年四年大计。陕西、卓异官十六员。议叙如例。　　

○戊寅。上启銮。恭谒西陵。　　

○诣惠济龙王庙拈香。　　

○阅永定河工。　　

○免跸路经过地方宛平县、次年额赋十分之五。良乡、涿、房山、涞水、易、五州县、本年额赋十分之五。。　　

○是日。驻跸黄新庄行宫。　　

○己卯。谕内阁、陈大文议奏、旗地酌复租银、因册档残缺无凭、仍请匀摊减免一摺。直隶旗租拖欠。总以从前加增租额为词。今既加恩减免。自应照依原加之数。按册酌减。方为平允。现据陈大文饬司查覆、增租册档。实已残缺难稽。无凭详议。若必欲令其分晰开报。恐转启该州县等捏造之敝□大。且旗地散处七十余州县。傥另派部员会同地方官逐细履勘。亦未免纷扰。兼之旷日持久。于租赋更得藉词延宕。所有豁免三次四次回赎民典奴典等三项酌复租银十三万三千八百二十九两二钱三分一厘。及续免之公产存退庄头另案屯庄等五项酌复租银二万九千二百四十八两七钱。姑照该署督所请、按额匀摊普减。并著该署督转饬藩司、令地方官将八项地亩原徵银若干。此次减免银若干。于各户所佃地亩详悉注明。限两三月内开造细册两分。一分报部察核。一分存司备案。用昭核实。至册档残缺霉烂。该州县本有应得之咎。但事阅多年。人非一任。姑免深究。经此次清厘摊免之后。陈大文务当严饬各属。年清年款。如再有拖延。或藉词册档难稽。致滋牵混。惟该署督等是问。　　

○又谕、从前行营扈从之都统副都统等所穿马褂、均系各按旗色。原为所属人等易于辨识。今该员等多不按旗穿用。有失旧制。嗣后凡遇随围。除都统毋庸按旗穿用外。其未赏穿黄马褂之副都统等、俱照旧制穿用。著为令。　　

○是日。驻跸半壁店行宫。　　

○庚辰。谕内阁、京师五城煮赈。以三月二十日为止。但上年被水较重。现届青黄不接之时。贫民艰于得食。自应再为展赈。以广恩施。惟五城十厂分设城内城外。刻下农务方殷。近郊一带力作者多。若仍令其进城领赈。道路纡远。转有不便。著加恩将五城正副十厂并作五厂。均移至城外厂内开放。俱展至四月二十日止。其卢沟桥、黄村、东坝、采育、大井等处饭厂。亦著一体展至四月二十日止。以示朕惠济穷黎、有加无已至意。　　

○谕军机大臣等、阮元奏、乍浦汛口外委郎廷槐、率同兵役盘获盗船一只。搜出私硝八百余斤。并获犯沈大庭、讯出私贩硝斤、欲卖给海匪蔡牵等情。盗匪在洋行劫。所得赃物。总须上岸销售。况一切食用之物。若非有奸民暗中接济。盗匪必不能在洋面存身。是欲靖盗源。总在严查济盗奸民。方为有裨。如售买硝黄。本干严禁。果能实力查拏。盗匪何从得有火药。而粮米为口食所必需。若能禁止出洋。则盗夥立形饥窘。至上岸销赃。必有一定处所。更当密为访察。侦探踪迹。自必易于擒捕。著传谕该抚、督饬近海各口岸地方营汛各官弁、认真巡察。严拏济盗奸民。务期绝迹。　　

○是日。驻跸秋澜行宫。　　

○辛巳。孝贤纯皇后忌辰。命皇次子旻宁祭裕陵。　　

○谕军机大臣等、向来江浙等省漕务。积敝□大已久。经朕节次降旨。整顿清厘。嘉庆四五两年、有漕各州县于徵收粮石。虽不能颗粒无浮。而从前加四加五加倍之敝□大。均已革除。正望从此漕政肃清。俾闾阎永沾实惠。乃近闻江苏去年徵收新漕。苏州府知府任兆炯、藉弥补亏空为名。于岳起王汝璧前、极言清漕难办。怂恿仍复陋规。岳起等初以为不可行。后竟受其簧惑。将苏松等四府全漕。尽委任兆炯督办。听其更张。照旧加收。殊堪骇异。漕务系粮道专责。该抚自应交该粮道督率经理。若该道李奕畴不能胜任。即应奏明更换。何以将四府全漕。专委于向日声名平常之任兆炯一人督办。且该督等既以任兆炯请复陋规为不可行。何以不即参奏。转复扶同徇隐。以致该州县等竟敢公然仍复陋规。毫无忌惮。而劣监刁生。藉此挟制取利。故智复萌。旗丁等见地方官加收粮石。亦欲多索兑费。任意勒掯。百敝□大丛生。两年以来剔除漕敝□大、恤丁惠民之事。竟废于一日。且该省藉口弥补亏空。纵令州县恣意浮收。其实不过为肥己起见。陋规既复。则上司取之州县。而州县仍取之百姓。层层朘削。无非苦累吾民。即云江苏地方仓库尚有亏缺。现须筹补。大小官吏惟当屏除浮费。节俭自持。以期渐次补苴。岂有浮收漕粮、刻剥小民之理。此事不可不彻底查办。以儆其余。著交费淳、岳起、各行明白回奏。并密为察访。如以上所指各情节一有确实。即行严参惩治。傥回护瞻徇。稍有不实不尽。经朕另派大员前往查访。讯出实情。费淳岳起等不能辞咎矣。将此谕令知之。并命传谕漕运总督铁保、一体访查具奏。　　

○是日。驻跸梁格庄行宫。　　

○壬午。上恭谒泰陵泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○遣官祭贤良祠。　　

○改铸江西瑞州府管理水利兼管义宁州总捕驻劄铜鼓营同知关防。从巡抚张诚基请也。　　

○是日回銮。驻跸秋澜行宫。　　

○癸未。命翰林院侍讲学士汪廷珍、提督安徽学政。　　

○是日。驻跸半壁店行宫。　　

○甲申。谕内阁、万宁等奏放赈情形。摺内称清苑、永清、新城等县差人到厂。将领赈贫民领回数十人。在本处就食。万宁等即饬令西路同知行文各州县。俱令照此办理等语。所办殊属非是。卢沟桥等处设立饭厂。原因附近各州县贫民外出趁食者多。是以添厂给赈。用资口食。乃万宁等以现在清苑等县有差人领回本处贫民。辄欲令各州县仿照办理。势不能不佥派差役。纷纷押送。竟与递解人犯无异。况其中道路较远地方。非一二日所能到。途中必致乏食。而老弱疾病之人。行走维艰。又有差役督催。更难保无在途饿毙者。是驱之转于沟壑矣。且各州县所差人役。岂能于本处饥民概行指识。彼此认领。徒滋纷扰。若各该州县果能于本境内普遍散放。何致饥民出外就赈。是即使差人领回。恐仍未必得食。此事断不可行。除业经领回贫民、祇可听其回籍外。其余各州县。如尚未行文。即应停止。若已经行文。即速行彻回。万宁等务当于领赈穷黎。妥为散给。毋使一夫失所。将此谕令各处饭厂知之。　　

○又谕、陈大文奏请动款修筑河闲县高家口漫工、派令王念孙到彼督办一摺。上年雨水盛涨。河闲县高家口堤埝冲决之水。自南而下。灌注文安。致积潦日久未消。自应亟为堵筑。以资捍御。其应需工料银三千九十五两零。著准于天津清河二道库贮河淤地租银两内动拨。至原任永定河道王念孙、系履勘原估之员。于该处情形自为熟悉。著那彦宝等饬令王念孙、酌带永定河历办埽工之河兵。即赴河闲。会同地方官赶紧兴工堵筑。务臻稳固。。　　

○礼部以宗室会试中额请。得旨、取中三名。。　　

○是日。驻跸黄新庄行宫。　　

○乙酉。改建江西丰城县江岸石工二十五丈。从巡抚张诚基请也。　　

○是日。驻跸潭柘行宫。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之九十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。三月。丙戌。上诣惠济龙王庙拈香。　　

○以大学士庆桂、兼署户部尚书。　　

○旌表守正被戕奉天锦县民王文德妻杨氏。　　

○是日。驻跸静宜园。至己丑皆如之。　　

○丁亥。谕内阁、据富俊奏请令八旗各营。嗣后凡遇挑缺。所有前锋、护军、非八力弓者不准挑取。亲军、马甲、非六力弓者不准挑取。其养育兵内、如有年至二十不能挑补马甲者。即改补步甲。俟当差二年后。再令挑补马甲。并令各省驻防将军副都统等、亦一体办理等语。所奏甚属错谬。我朝定鼎以来。兵丁等骑射精强。超迈千古。今虽较逊于前。然各营仍旧每日照例尽力操演。夫兵可百年不用。不可一日不备。朕深悉此情。是以严饬八旗各营。将兵丁技艺妥为操演。务期精锐。屡经训谕。不啻再三。富俊岂不知之耶。至兵丁骑射。应以娴熟命中为要。如能挽强。固属甚善。但人力不齐。岂可令众人一律皆挽八力六力之弓。况设立八旗各营兵丁。其应当各项差使甚多。而伊等亦仰赖钱粮米石度日。今若定以限期。令前锋、护军、必执八力弓。亲军、马甲、必执六力弓。傥踰限仍复不能。势须纷纷革退。则各处官差。责令何人充当。而兵丁等何以为生。彼时又由何处另挑能执硬弓之人。至所称养育兵年至二十改补步甲一节。亦属非是。前因旗人内、有无力养赡者。特增养育兵额。俾资糊口。其步甲不过看街巡夜之人。其中旗下家奴甚多。岂可以满洲正身使之充当。所奏俱断不可行。富俊甚不晓事。著传旨申饬。并著晓谕管理八旗各营大臣、及各省将军副都统等。务须体朕周恤兵丁之意。益加实心操练。以臻精锐。亦不可因有此旨。遂因循从事。致使兵丁弓力渐减。将此通谕知之。　　

