<!-- { "loadSidebar": true } -->
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。六月。丁卯。上御乾清门听政。　　

○谕内阁、军机大臣南书房翰林等奏、请将朕在藩邸时所制味余书室诗文全集。刊刻颁行一摺。从前皇考御极初年。曾允大臣等所请。刊刻圣制乐善堂诗文。颁行海内。奎章炳焕。万古常新。朕自维典学之功。实觉浅陋。焉敢仰希皇考。但诸臣等既有此奏、恳请甚殷。朕于几暇。亦曾检阅曩时所作诗文。将冲年藁本。量为删去。自乾隆丙申年以后。从朱圭习诗文。朝夕讲求。篇章渐夥。复经亲为检定。其中尚有可存之作。但遽付枣梨。恐字句闲尚不无应行斟酌之处。著将朕检存壬辰至乙卯年味余书室诗文。仍交朱圭详细勘订。如有应酌之处。黏签陆续进呈。俟朕阅定。再发交缮刻。　　

○又谕、前因刑部尚书一时乏人。令大学士董诰、暂行署理。但该部凡遇带领引见。及奏事列名。大学士转在满尚书之后。殊于体制未协且刑部事务纷繁。尚书员缺。未便久悬。董诰、著以大学士管理刑部事务。其刑部尚书员缺。著张若渟调补。汪承霈、著补授兵部尚书。兼管顺天府府尹事务。其左都御史员缺。著冯光熊补授。陈万全、著转补兵部左侍郎。其兵部右侍郎员缺。著平恕补授。莫瞻菉于刑名本非熟手。陆有仁系刑部司员出身。素为谙悉。所有刑部右侍郎员缺。著陆有仁调补。其工部右侍郎员缺。即著莫瞻菉调补。至汉大学士管理部务者。不谙清语。嗣后遇有引见之事。祇于摺内列名。不必一同带领。著为令。　　

○又谕、前因御史周栻参奏内、有吉兰泰打仗奋勇又能约束兵丁。温承惠在安康洵阳连获胜仗并无其事二节。当即降旨。令经略额勒登保查明覆在全。兹据额勒登保奏、吉兰泰前在白水江防堵。未能截贼。本年又未能追剿杨开甲。致该匪等远窜。均有应得之罪。近日更年迈衰庸。断难供职。温承惠在汉兴一带。督率乡勇随处堵剿。尚不株守一隅。且系臬司大员。举动无人不知。前由安康过江。直赴洵阳。打仗杀贼。断不能凭空捏造。并请令该御史前赴军营查看等语。吉兰泰迁延贻误。本属罪无可原。且衰已甚。即曲加宽贷。亦难望其出力。而温承惠团勇杀贼。极为认真。并无冒功情节。周栻所奏、竟属虚妄。御史虽许风闻言事。但遇有奸赃不法等事。自宜封章呈递。即所言未必尽实。朕亦不加责备。即如周栻参奏朱圭、蒋兆奎等、措词过当。有意搜求。大学士、九卿、议以交部察议。朕因其言尚非尽虚。加恩宽免。至军务重大。功罪攸关。若如该御史所言。是非倒置。何以饬戎行而明赏罚。周栻冒昧陈奏、著交部议处。无庸令其前往陕西军营。嗣后科道等于军营事宜。既非确有闻见。毋得率行渎奏、徒滋摇惑。　　

○又谕、提督总兵。皆系一二品大员。向有奏事之责。而近来各提镇所递奏章。祇循例奏报雨水。及请陛见谢。恩等摺。于该管事务。从无一人奏及。其识见若何。朕亦无由而知。从前雍正年闲。各提镇于地方营伍事务。条陈利毙者甚多。此时各提镇即以地方事件本非专办。未能深悉。而营伍是其专责。亦未将如何整饬训练之处。随时陈奏、本日苏灵差人赍摺。专系恭谢恩赏千叟宴诗。并用骈句。掉弄文墨。殊属非是。著传旨申饬。嗣后各提镇应循照雍正年闲各武职奏事旧规。将营伍事件。认真经理。如有所见。不拘清汉字缮摺具奏、即地方事务。遇有关系紧要者。闻见既确。亦当据实奏闻。毋得仍前仅以寻常奏谢。及具报雨水等摺塞责。将此通谕各提镇知之。　　

○又谕、直隶省民人田锡荣、因伊胞兄田锡绅、疑窃肇衅。先补揪住掌批。该犯甫经挣脱走开。复被赶扭□□衾按。该犯又行央求。未经放起。后因疼痛情急。手往上扬。不期烟袋戳伤田锡绅毙命。细核其情。实与干犯逞凶者有闲。上年薛存孝被兄赶殴。用刀戳毙。较此案情节尚重。犹以伊母年老。准其留养。田锡荣虽犯事在嘉庆二年。由斩决改为监候。已入秋审三次。但现在伊母年已七十四岁。与留养之例相符。且伤由误戳。非出有心。即著从宽准其留养。　　

○又谕、王大臣审讯刑部贴写金明淦、编造逆词、将该犯比照大逆律凌迟处死一摺。朕细阅该犯所造逆词。共二十字。如嘉庆传位动刀兵。至今五岁贼未净等十四字。尚无悖逆情事。且教匪滋事以来。现在本未剿除净尽。朕心时以为愧。若止系如此编写。其罪尚不至死。其余所写六字。则显然狂悖。即照王大臣等所定。予以凌迟处死。实属罪所应得。第该犯究系意图倾陷经承富懋龄。并非肆行编造逆词。长篇累牍。与从前曾静等逆迹昭著者。亦属有闲。金明淦、著从宽改为斩决。寿长庚于遗失文书后。若回明本管司员。罪止杖责。乃因糊涂害怕。希冀掩饰。辄私行画付。盗用印信补发。图避轻罪。转蹈重罪。实由自取。著照所拟。依律绞候。朱衡峰酒后与金明淦顽骂。因金明淦用言激怒。辄敢于印文内。涂写岳起革职四字。亦属谬妄。但所写字迹。若有奉旨钦此等字发行。自应即照诈传诏旨本律问拟。今该犯系酒后被激涂写。旋欲撕去。情稍可原。王大臣等减等问拟。发往伊犁充当苦差。已足蔽辜。亦著照议行。至发文画押之候补员外郎欧阳慎。主事吴元庆。于用印后。并不亲自封交该吏发行。以致延搁滋毙。及该司承办失察之满汉司员。均著交部分别严加议处。至大学士董诰。在军机处行走。事务较多。不能常时到部。侍郎高杞、到任甫经六日。均著加恩改为交部议处。其余失察之刑部各堂官。著交部严加议处。　　

○以大理寺少卿赓音、为光禄寺卿。　　

○旌表守正捐躯山西萨拉齐厅民吴会妻王氏。　　

○戊戌。谕内阁、玉德等奏、泉州府知府钱学彬、禀请改补京职一摺。内称钱学彬年壮才明。在任虽无贻误。而书生器局不能开展。遇事恐惧。转形竭蹷。实在不胜外任。应饬令钱学彬离任。另行给咨送部引见等语。泉州地方。缺分本好。钱学彬调补该郡时。地方各官于械斗等案。置之不办。钱学彬于无事之日。则意存恋缺。并未以限于才识。禀请改补。直至此时。到任已越二年。该督抚等实力查拏匪党。整饬地方。该员恐干处分。心怀疑惧。始藉词具禀改补京职。实属有意规避。钱学彬、著交部严加议处。仍令该督抚给咨送部候旨。至玉德等于此等有心取巧之员。接据禀词。即当据实参奏、何得辄为恳请。且既称钱学彬器局不能开展。实在不胜外任。又云年壮才明。在任并无贻误。亦属自相矛盾。玉德、汪志伊、本应交部议处。姑念伊等近日办理漳泉各案。尚属认真。免其交部。仍著传旨申饬。其泉州府知府员缺紧要。福建现有候补人员。著该督等奏明补授。　　

○台布奏报、痛剿西乡窜匪。提督王文雄。下部议叙。余升擢有差。　　

○以福建台湾水师副将倪定得、为海坛镇总兵官。　　

