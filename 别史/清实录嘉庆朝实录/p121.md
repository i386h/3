<!-- { "loadSidebar": true } -->

○癸亥。以甘肃提督苏宁阿、为宁夏将军。宁夏镇总兵官吉兰泰、为甘肃提督。　　

○以工部右侍郎蒋兆奎。为山东巡抚。　　

○予故兵部尚书金士松、祭葬如例。谥文简。　　

○甲子。以户部右侍郎张若渟、为兵部尚书。调吏部左侍郎周兴岱、为户部右侍郎。转吏部右侍郎童凤三、为左侍郎。调礼部左侍郎钱樾、为吏部右侍郎。转礼部右侍郎曹城、为左侍郎。以内阁学士莫瞻菉、为工部右侍郎。仍兼管顺天府府尹事。　　

○是日。立春。顺天府进士牛春山宝座。　　

○乙丑。以庄亲王绵课、为正黄旗领侍卫内大臣。都察院左都御史达椿、兼镶蓝旗蒙古都统。　　

○丙寅。谕内阁、据户部奏、各省积欠。自嘉庆三四年以来。不下二千余万。此项银两。岂尽实欠在民。外省地方官于应徵钱粮。往往挪新掩旧。以徵作欠。每遇有协拨之项。辄以本省现有急需为辞。其实正项虚悬。是以不得不为挪移掩饰之计。似此年复一年。伊于何底。各省内如现在用兵省分。需用浩繁。或可暂缓查办。其余各省。并无繁要事件。自应将连年积欠。实力清查。归还款项。著通谕各督抚。将各省积欠。认真查办。分别在民在官。核实清厘。妥为经理。务使年清年款。将应留贮者即行留贮。应拨解者即行拨解。不得仍前悬宕。傥经此次通谕之后。再有以完作欠。挪新掩旧诸毙。一经发觉。除将经徵地方官按律治罪外。定将各督抚一并治罪。勿谓诰诫之不豫也。将此通谕知之。　　

○以都察院左副都御史蒋曰纶、为礼部右侍郎。仍留山东学政任。大理寺卿刘湄、为左副都御史。太常寺卿孟邵、为大理寺卿。广西布政使闻嘉言、为太常寺卿。陕西按察使台斐音、为广西布政使。陕西延榆绥道温承惠、为按察使。　　

○丁卯。谕内阁、赓音奏、向来五城窃盗案件。俱系各城司坊官缉捕。其承缉不力之员。例有处分。嘉庆四年窃案未获者。尚有八十余案。东城西城俱有获犯。惟中南北三城。拏获者甚属寥寥。请明定巡城御史处分。以严缉捕。所奏甚是。五城地方。人烟辐凑。最易藏奸。定例、司坊承缉不力。各有应得处分。而巡城御史未经议及。未免袒护司坊。并不严行督缉。司坊等又往往转求失主息事。或纵令胥吏。捕役。故意耽延。自系实在情事。现在中南北三城并无缉获之犯。所有该城御史。均著严行中饬。嗣后除承缉不力之司坊官。仍照定例议处外。其巡城御史。亦著该部明定处分。查照窃盗未获之多寡、及限期远近。分别酌议具奏。寻吏部议、五城窃案。如巡城御史不严行催缉。应罚俸三个月。其任内一年期满。所报窃盗已满初限者。窃案获不及十之二三。罚俸六个月。盗案三案未获。罚俸三个月。五案未获罚俸六个月。六七案以上未获。罚俸一年。从之。　　

○谕军机大臣等、此时川省贼匪。既由宁羌奔窜略阳。已入徽县。那彦成分派吉林官兵。并带贵州固原等兵。同扎克塔尔、纶布春等、取道五郎、洋县。探明贼纵。取捷追剿。此行甚是。现在额勒登保已离川省。那彦成由陕入甘。彼此同在一处剿贼。无分畛域。那彦成务当与额勒登保同心协力。绕出贼前。迎头堵截。不可徒事尾追。此时川省窜匪。为数不下二万。甘省地方。系曾经贼匪滋扰之处。贼匪未必能多有抢掠。断不可任其深入。致未经被贼地方。又遭蹂躏也。将此谕令知之。　　

○以湖北郧阳协副将多尔济扎布、为广东高州镇总兵官。　　

○喀喇沁公丹巴多尔济、缘事革爵。赏头等塔布囊。在大门侍卫上行走。　　

○戊辰。上诣奉先殿寿皇殿行礼。　　

○谕军机大臣等、近闻广兴到川后。经管军需。一味苛刻。不知大体。将各处乡勇任意大加删减。以为可以节省钱粮。意图见好。殊不知该处乡勇。久经团练。既可藉资堵御。保护地方。兼可令无业游民仰给于官。免致失所。若大为裁彻。则此等乡勇。无业可归必致去而从贼。况剿办贼匪之事。若能克日告蒇。则所省实多。若再迁延时日。徵兵拨饷转致需用浩繁。是名为撙节。更多糜费。广兴惟逞其小见。全不以国事为重。难胜总办军需重任。并闻其前赴川省时。沿途亦颇不安静。现已派副都统托津、前往办理。但托津到川尚需时日。所有该省军需事务。先著阿迪斯暂行署理。一面传旨谕知广兴。令其由驿回京候旨。不许逗遛。　　

○以在略阳御贼出力。加甘肃道员瑺亨、按察使衔。并赏花翎。　　

○以次辛祈谷于上帝。自是日始。斋戒三日。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之五十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。正月。己巳。以恭奉高宗纯皇帝升配祈谷坛。先期遣官告祭天地太庙社稷。　　

○拨部库银一百万两。解往陕甘。以备军需。　　

○庚午。上诣南郊斋宫斋宿。　　

○谕军机大臣等、据倭什布奏、陕省平利一带窜匪。阑入楚省竹山竹溪边界。因思贼匪奔窜往来无定。竹山、竹溪、又与豫境不远。完颜岱防守江岸。恐兵力较单。不能兼顾。著吴熊光即令河北镇总兵常麟酌带弁兵。驰赴豫楚毗连沿江要隘地方。帮同完颜岱严密防范。勿令窜匪乘闲阑入豫境。　　

○又谕、据倭什布奏、陕省平利之贼。又扰及竹山竹溪一带隘卡。该处距德楞泰一路不远。已飞咨带兵援应。楚省防堵兵力较单。德楞泰自应前往督剿。其川境各股贼匪。即著魁伦上紧剿办。　　

○以户部左侍郎戴衢亨、为武英殿总截官。　　

○辛未。祈谷于上帝。上亲诣行礼。恭奉高宗纯皇帝配享如仪。　　

○谕内阁、自川楚教匪滋事以来。所过地方。楚境抢掠。迫胁万状。民人不得已而从贼。日以寖多。经朕节次降旨。令领兵大员剀切晓示。如赃匪中是能有归命投诚者。仍系朕之良民。令地方官妥为收恤。自降旨以后。据川陕各督抚先后奏到。被胁之人。悔罪投出者甚多。但伊等俱已早失生业。室家田土。荡然一空。名曰回籍。仍受流离颠沛之苦。每一念及。朕心为之恻然。虽抚恤之上屡下。特恐地方官未能妥为安置。而胥役人等、又不免因其曾经从贼。加以陵虐。任意索诈。是伊等虽脱身贼中。冀求生路。而仍不能各遂其生。所谓安抚者。皆有名无实。即实在传授邪教之徒。若能去逆效顺。即属良民皆当许其自新。一体收恤。断不以其曾经入教又复置其既往。傥地方官经此次传谕之后。不能仰体朕心。妥为办理。以致伊等稍有失所。或任胥役从中讹诈。一经查出。必当重治其罪。决不宽贷。现在户部侍郎周兴岱赴川祭告岳渎。著于所过川陕曾经被贼处所。将此旨宣布誊黄。并面告地方官遵照妥办。以副朕矜恤愚氓。胁从罔治至意。　　

○又谕前因明亮在陕省剿办张汉潮一股贼匪。带领多兵。不能奋力歼除。任其往来奔窜。日久稽延。于栾庄牧护关等处打仗情形。又复奏报不实。是以将伊革职拏问。交大学士九卿严讯定罪。但念明亮从前在西北两路带兵。著有勋绩。嗣于征剿大小金川。曾任副将军赞理军务。功成受赏。办理湖南苗匪。亦系伊接办蒇事。剿办湖北孝感邪匪。亦能迅速殄除。嗣又在陕境歼毙齐王氏姚之富二逆。惟上年追剿张汉潮。办理迟延。先经降旨将伊拏问明亮旋将张汉潮歼毙。虽其余匪冉学圣等尚未净尽。而那彦成等带兵督剿。仅在老林尾追。徒疲兵力。至今亦未痛加歼戮。是办理迟缓之罪。不独明亮一人为然。朕平心细核。明亮功多罪少。况系宿将。必应保全。至明亮在湖北得受馈遗。讯明俱系犒赏兵丁。并未入己。即两次查伊家产。赀财亦属无多。亦未有似永保于事后受贿之事。罪不掩功。非曲法示恩。亦非姑息。明亮著加恩释放。赏给金顶领催。前赴湖北竹溪一带。随同松筠带兵剿贼。但系屡经获罪之人。本应自备资斧前往。第恐行走不能迅速。并著加恩准其驰驿。伊到军营后。所有一切分例。不准支给。明亮经朕此次宽宥之后。如能倍加感奋。歼贼成功。尚当加以懋赏。若再不激发天良。力图报称。或仍以宿将自居。不听调度。致有贻误。必当加倍治罪。不能再为曲宥矣。　　

○命兵部尚书张若渟、理藩院尚书乌尔图纳逊、都察院左都御史达椿、在紫禁城内骑马。　　

○以湖广总督倭什布、不能办贼。命来京候旨。命伊犁将军松筠、驰赴湖北督兵剿贼。以湖南巡抚姜晟、为湖广总督。刑部右侍郎祖之望、为湖南巡抚。调工部右侍郎莫瞻菉、为刑部右侍郎。命兵部尚书张若渟、兼管顺天府府尹事。调礼部右侍郎蒋曰纶、为工部右侍郎。以大理寺少卿刘跃云、为礼部右侍郎。　　

○壬申。谕内阁、朕闻闽省漳泉地方。营汛兵弁。平时于汛地漫不稽查。偶遇有缉捕盗匪。辄向地方官需索供给费用。甚或有不法兵弁。私通巨盗。得受贿赂。反为之容隐藏匿。以致缉捕徒劳。案悬不结。海洋地方。所设营汛兵丁。原以资捕盗之用。今不但不实力查拏。而转受盗赃。为其通信。并闻此等恶习。不独漳泉为然。即沿海各省分营兵等、亦有暗通洋匪利其赃贿。名为海俸之事。顶凶承认。以致真盗漏网。似此玩法养奸。何以绥靖海疆。肃清洋面。特此通谕沿海省分各督抚。及提镇等、务须一体实心查察。严行饬禁。傥有前项不法兵弁。即当据实核办。按律惩治。毋得视为具文。仍致有名无实。各干重谴。　　

○谕军机大臣等、川省窜入甘境之贼。如过白水江。即系龙安地界。该处有路可通成都。闻即系阴平小路。自有险要可守。著魁伦豫为筹备。饬令该处文武员弁加意防范。勿使川南未经被贼之区。致滋扰累。将此谕令知之。　　

