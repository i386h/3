<!-- { "loadSidebar": true } -->
○甲戌。谕内阁、前因八旗官兵分拴马匹。必有敝□大端。若不妥为经理。恐马政日坏。特降旨八旗都统、副都统、会同兵部查明从前官圈餧养之制。妥议具奏。连日朕再三详审。并召对诸臣。广加咨询。有称复设官圈为便者。亦有言不如仍交官兵分养为宜者。议论殊觉不一。因思向来会议之件。大都由承办衙门主稿。其会同商搉者不过数人。此外惟画诺列衔。并未悉心参酌。及至议上之后。则又退有后言。往往经朕垂询。又复奏称前议未妥。祇缘有人定议在先。随同具奏。其实非伊主见。此等附和推诿之习。实于政治无益。此次筹画马政。若不周咨博采。令其各抒所见。将来定议之后。又将言人人殊。成何政体。所有八旗分拴马匹、及应否改设官圈之处。著满洲蒙古八旗每一旗都统副都统六人、详悉面商。合具一摺。毋庸与别旗连衔。亦不准彼此关照。其一旗内满洲蒙古都统副都统六人中、设又有意见不符者。准其另行陈奏。但总当详查例案。斟酌事宜。如以设圈官养为是。即著将官圈当设立何处。如何妥定章程。可期经久无敝□大。详悉具陈。如以官兵分拴为妥。亦应将如何设法稽查。不致马匹短少疲瘦、官兵虚领马乾、种种滋敝□大。一并详悉议上。或用清字摺。或用汉字摺皆可。亦不限以时日。其奏摺不妨先后呈递。总须熟虑深思。中有定见。毋得含糊迁就。如定议时不详悉敷奏。转于事后哓哓。即当加以惩处。俟议上时候朕裁度。其节次交部会议马政一事。此时兵部且暂缓议奏。　　

○又谕、方维甸奏、孝义革兵、纠约新兵谋逆、旋即全获首夥、严审办理一摺。陕省宁陕瓦石坪叛匪滋事。甫经惩创。乃此次革兵祁贵、胆敢纠约新兵穆贵、民人黄先名、起意谋反抢掠。实属罪大恶极。业据该抚将该三犯讯明按律凌迟处死。至马兵彭太礼、系属新兵。于祁贵邀同结拜时。疑其必有别情。佯为允许。迨祁贵告知情由。伊探问确切。随即赴营密禀。将首夥立时就获。不致酿成巨案。能知大义。实属可嘉。彭太礼、著加恩超拔把总。先给顶带。并赏戴蓝翎。仍加赏银一百两。以示奖励。该抚仍当出示晓谕各营伍、以新兵彭太礼、此次能将祁贵等逆情出首。不为所惑。弭乱未形。业经奏明加恩褒奖。赏给官职翎枝银两。隆施稠叠。荣及身家。尔等惟当视以为法。安分当差。以期承受国恩。庶使各新兵闻知。共相观感。勉为善良。若挟嫌妄告。或希冀恩赏。必不轻恕。则营政自可肃清。地方永臻宁谧矣。余著照所请行。　　

○谕军机大臣等、百祥奏、黑番抢夺马匹、带兵前赴野马川相机办理一摺。此项黑番、前在黄番地方抢劫牲畜。杀伤番僧。已属凶恶不法。兹复在马厂地方叠次伺劫。虽据称不敢抢夺官马。但该犯等竟到牧马营盘。询问蒙古在于何处住牧。意图劫掠。并将堪布喇嘛牛马羊只、肆意抢去。实属胆大可恶。并据另片奏称、黑番在牛心台、赶去营马一百余匹。虽经弁兵如数夺回。而牧马兵丁、已受刀矛伤两处。不可不大加惩创。以昭炯戒。此时百祥一百饬属追捕。并令游击杨廷玉、带领兵丁二百名。先行起程。伊亦即亲往勘办。惟所带官兵太少。不足以示威重。该提督竟当酌量添调兵丁数百名、驰赴剿捕。并会同贡楚克扎布筹商妥办。纵不必悉数殄除。亦须将滋事抢劫之犯。按名捕获。立正刑诛。以靖边圉而慑番族。永杜抢劫滋扰之患。此为最要。百祥曾历戎行。素娴军旅。务当与贡楚克扎布相机办理。勿稍疏纵。将此各谕令知之。　　

○乙亥。予陕西阵亡游击王相龙、把总罗一忠、外委李政、田印仕、郭仁、李登善、祭葬加等。世职如例。福建捕盗被戕总兵官李应贵、游击蔡魁、把总魏均、四川阵亡外委石从德、额外外委吴中立等七名、祭葬世职。湖北阵亡兵丁黄经等三名、闽浙捕盗被戕兵丁李得龙等八十八名、赏恤如例。　　

○丙子。上诣火神庙拈香。　　

○还宫。　　

○谕内阁、朕阅会典所载大雩典礼。惟乾隆二十四年曾经举行一次。其时皇考高宗纯皇帝减膳虔斋。不设卤簿。不陈乐。不乘辇。乘骑出宫。诣坛斋宿。次日御雨冠素服。步祷于坛。仰见皇考敬天勤民。精虔昭格。礼成后、即甘霖普降。四野沾足。感召之理。如响斯应。至雨水调匀之岁。每遇常雩大祀。则前期斋宿郊坛。系由宫中乘辇而出。仪物具备。此次恭值常雩。朕进宫斋戒。因思上年冬闲雪泽较少。本年春雨又稀。前已设坛祈祷。得雨两次。仍未沾渥。且近畿以及东豫等省。均尚在望泽。虽未至旱暵太甚。究与往岁情形不同。今当大祀届期。若仍照常御辇诣坛。朕心实有不安。本月初六日、朕由宫中御礼轿、前诣天坛斋宿。著该衙门敬谨豫备。其一切服饰仪仗。均如常仪。朕宵旰民依。罔敢暇逸。或此一念减抑之诚。得以上邀昊鉴。甘膏速霈。福我三农。实所吁望而冀幸者。嗣后遇雨泽稀少之年。举行常雩祀典。均著照此行。　　

○以广西桂平梧郁道王家宾、为按察使。　　

○以本年乡试。考试应开列试差人员于保和殿。　　

○以常雩祀天于圜丘。自是日始。斋戒三日。　　

○丁丑。谕军机大臣等、贡楚克扎布奏、接据大通协副将等先后禀报贼番八九十名、在长沟一带抢劫、又十数名、在大泉沟抢去蒙古牛一群、又有贼番八九十名、将甘州营马、及永固营塘兵骑马、赶去二十三匹、又据大通县禀报该县西路鲁木记塘西南山沟突出贼番三百余人、分路抢掠附近居民、并据祁家寺多洛等堡民人禀报、被抢牲畜三百有余、刃伤探贼之兵马得玉一名、贼番占住内地巴哈湖山梁不退、距大通县城仅三十余里等语。贼番从前不过抢掠蒙古牲畜等项。近来竟敢抢劫进贡堪布喇嘛物件。此次甚至分路抢掠内地居民。刃伤兵丁。实属强横不法。其情罪即系叛逆。况从前蒙古被贼番抢掠时。恳请天朝为之驱逐。每谕令奋发自强。内地官兵不能长为捍卫。今贼番日渐猖獗。胆敢抢掠内地居民。若不严加惩创。不特贼番无所畏惧。肆意滋扰。且使蒙古闻知。难保不心怀不服。妄生訾议。于边防殊有关系。现在贡楚克扎布、已率同镇道等带弁兵三百名。驰赴大通一带弹压。提督百祥前次奏到、业经谕令添调兵数百名、驰往会同筹办。但核计兵数尚少。不足以示威重。现令兴奎挑带满营得力兵五百名、驰赴剿捕。全保接奉此旨。著即转饬百祥、于甘省绿营兵丁内、再挑年力强健、曾经出师熟谙打仗者五百名。并派得力将弁带领前往。交与兴奎、贡楚克扎布、调遣。此次所调满洲绿营官兵。均当会集一处。同时进发。以壮军威。不可分起零星行走。示之以弱。转启贼番轻视之心。贼番比教匪较为强悍。弓马熟习。山林邃密。难办在此。然贪恋巢穴。不致蔓延。不能逼胁百姓。易办在此。若少带兵将弁。即行具奏。酌量发往。勿存畏难之见。勿存招抚之心。勉力办理。兴奎本系将军。即著统辖师旅。贡楚克扎布系办事大臣。任同参赞。伊二人会晤后、当妥为筹商。派拨官兵。竟当声罪致讨。大加歼戮。并扬言捣其巢穴。如果贼番实形畏惧。悔罪吁求。亦必责令将各案抢掠为首要犯、按名缚献。对众分别凌迟正法。并将赃物缴出。始可量加宽贷。务使该番十分震慑。庶不致日久复萌故智。而众蒙古亦闻之帖服。方为妥善。至办理情形。遇有陈奏。著兴奎列衔在前。会同贡楚克扎布连名具汉字摺驰奏。百祥著帮同带兵。奏事无庸列名。其官兵所需驮运盐菜等项。著全保督同藩司蔡廷衡、酌量动款妥为供应。如果进兵剿办。需费较多。或该省存款不敷。著奏明另行拨给可也。将此各传谕知之。　　

○戊寅。上诣南郊斋宫斋宿。　　

○己卯。常雩。祀天于圜丘。上亲诣行礼。　　

○诣时应宫拈香。　　

○幸圆明园。　　

○庚辰。上幸万寿山。　　

○谕内阁、兴奎奏、兵丁户口繁多、恳请量为通融、以资养赡一摺。宁夏满营兵丁、因生齿日繁、颇形拮据。自应量为调剂。俾臻宽裕。著照所请、在于满营库贮马价银内、动拨银一万五千两。并于库存养赡孤寡等项节年积剩银内、动拨银五千两。交陕甘总督、饬令地方官、分给商民一分生息。所得利银、择其实在人口众多之闲散弓马娴熟者。每名每月赏给银五钱。其余银两。按年归还马价。如此通融接济。庶使养赡有资。于生计操防。均有裨益。　　

○又谕、据松筠奏、查明各回城虚设金顶、议定留减数目、分别缮写清单请旨等语。著照所请、俟额设金顶陆续缺出。即于虚设金顶人员内、择其奋勉者报部补用。一经足额。即行停止。该大臣等断不可于定额之外多增一人。如仍额外私赏。该将军参赞大臣等即行参奏。仍著行文各城大臣、明白晓谕各回子、以此项虚额金顶。系历任各大臣沽名私赏。本应全行裁汰。今奉大皇帝谕旨格外施恩。将有差使者定为额缺。余亦暂留陆续充补。该回子等宜各知感激。恪遵宪制。以图报效。　　

○壬午。上御勤政殿听政。　　

○谕内阁、礼部议驳御史程世淳、请避关帝神讳、及增定赵累等从祀加封一摺。所议甚是。关帝在我朝灵应昭著。一切祀典。备极隆崇。至敬避名讳。专系本朝臣子尊奉君上之义。前代帝王、及往哲神明、其名概不避用。盖临文不讳。垂训礼经。况关帝祠宇广远。薄海臣民。皆知敬祀。其于神讳亦必不敢輶亵。正无庸官设科条。颁为令甲。至庙中从祀。塑立关平、周仓、二像。相沿已久。自通都大邑、以及荒陬僻壤。所在皆同。其赵累、王甫、当时遇难事实。史传所载不尽符合。今议请增设。事涉纷扰。自不若仍依旧制、协典礼之宜也。　　

