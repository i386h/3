<!-- { "loadSidebar": true } -->
○庚戌。谕内阁、昨据刑部奏、湖广等省缓决三次以上酌拟减等人犯一摺。朕详阅案由清单。内湖广省绞犯刘东成一起、因川匪窜入。该犯挈眷搭棚栖避。适石五走近棚侧出恭。该犯携刀向问。听系外路口音。认为教匪。用刀向砍致毙。该犯系属平民避贼栖止。非若团寨义勇、及在官人役、奉派拏卡、有缉捕之责者可比。且石五并无逞凶抗拒情节。乃辄用刀砍毙。若递行减流。恐开藉词仇杀之渐。刘东成、著改发边远充军。又安徽省绞犯丁西明一起、因妻武氏于未嫁时、与其表兄蔡顺通奸有孕。嗣该犯迎娶过门。查知气忿。起意将蔡顺致死。潜怀小石碓头。寻见蔡顺将伊殴跌。取刀连扎致毙。复回家逼令武氏自尽。凡本夫杀奸之案。例应于奸所亲获。登时杀死。此案武氏系于未嫁时与蔡顺通奸。丁西明既经查知。尽可鸣官究办。或将武氏休回。乃起意将蔡顺致死。且于扎毙蔡顺后。回家逼令武氏自尽。设凶诈之徒。有因他故致毙人命。复行逼杀其妻。思以杀奸为名、图卸重罪者。亦不可不防。今拟以减流。殊属过轻。丁西明、著改为近边充军。又江西省绞犯邹卓甫一起、因无服族兄邹松龄、先曾殴毙伊父。遇赦累减递籍。嗣该犯遇见。即以尔回来之言向问。邹松龄声言该犯从前言其不得回家、今已归来之语回答。该犯向斥。被其掌殴腮脥。随用拳回殴致毙。此案邹松龄、本系该犯父仇。且因被殴回拳致毙。情尚可悯。邹卓甫、著改为杖责发落。余依议。　　

○谕军机大臣等、据英善福宁奏、廓尔喀老王子喇特纳巴都尔、现在回至阳布。与伊子同住。有噶箕乃尔兴差人来至边界告知。意欲携家逃入唐古忒境内。已飞饬该处番营官明白宣谕。不准收留等语。所办甚是。其令营官等宣谕之言。亦属得体。廓尔喀臣服天朝。颇称恭顺。从前老王子因病传给伊子承袭。伊子年甫数岁。今老王子既回阳布。原可率同办事该噶箕等乃伊臣属。辄思背主潜逃。岂有天朝容纳叛臣之理。若准其入境。何以抚驭外藩。乃尔兴如不内投则已。若再差人渎请。英善等并当谕知来人、以乃尔兴背弃国王。即属天朝所恶。若逃至境上。不但不应收留。并当缚交该国王、听其自行办理如此严切示谕。则乃尔兴及其余噶箕、自必皆知凛惕。即或本国不能存留。逃往他处。听其自便。若潜来至唐古忒地方滋生事端。即行缚交该国。边界自可永臻宁谧。将此谕令知之。　　

○给山东菏泽县、被水灾民一月口粮。展赈阳谷、郓城二县、续淹灾民。贷寿张、东阿、平阴、东平、曹、定陶、城武、钜野、八州县、暨各卫所、并盐河下游各州县、耔种口粮有差。缓徵本年额赋。　　

○辛亥。上御勤政殿听政。　　

○广东按察使邱庭漋、以母老。请回京侍养。允之。以浙江杭嘉湖道秦瀛、为广东按察使。　　

○旌表守正捐躯福建平和县民林垄妻陈氏。　　

○壬子上幸静明园。诣龙神庙拈香。　　

○甲寅。谕内阁、向来部院各官、补授实缺者。方准考试试差。候补赞善黄钺、现在尚未得缺。但念该员本系实缺主事。经朕特恩擢授赞善。所有此次考试。著加恩准其一体与考。　　

○费淳等覆奏、南粮首进帮船、全过张秋、催趱出力人员。得旨嘉奖。下部议叙。加铁保太子少保。道员王念孙等、升叙有差。　　

○乙卯。引见各衙门京察保送一等人员。得旨、此次京察一等圈出人员。宗室博庆额、例不＜闲＞放外任。其余各员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内遇有缺出。与旧记名人员。一体带领引见。其汉军汉人。著交部以抚民同知通判照例选用。至内阁侍读学士梁上国、翰林院侍读觉罗桂芳、吴鼒侍讲贵庆、王引之詹事府司经局洗马周系英、俱著准其一等。宗人府理事官宗室绵能、准其于副理事官任内、一等加一级。吏科给事中多福、准其于御史任内一等加一级。起居注主事策名、准其于笔帖式任内、一等加一级。内阁侍读觉罗善琏等、二百五十四员。俱准其一等加一级。其户部员外郎龄椿、工部主事岳安、俱著改为二等。　　

○予陕西甘肃湖北阵亡副将应元宽、祭葬世职、如总兵例。游击周国平、都司吴振亮、张太勋、守备徐明元、张明升苏明千总杨基鹏、杨宗道殷光福、把总王孝忠、陈禄外委李章、韩复始沙启龙胡英、吴应学、税印泰、祭葬世职如例。蓝翎步兵李世章、祭葬世职、如把总例。淹毙参将桑汉、祭葬世职如阵亡例兵勇王朝贵等五百二名、赏恤如例。　　

○予福建捕盗伤亡兵丁陈凤高、赏恤如例。　　

○丙辰。上以河南衡工合龙。诣安佑宫行礼。命皇次子旻宁诣宫内供奉神佛各处拈香。遣官分往大高殿雍和宫行礼。大光明殿。时应宫、昭显庙、宣仁庙、凝和庙、火神庙、玉泉山龙神、关帝庙、文昌帝君庙拈香。　　

○那彦宝马慧裕嵇承志等奏报、衡工合龙河归故道。得旨奖赉。赏那彦宝又一云骑尉世职。仍与马慧裕、温承惠均下部议叙。赏还策丹顶带仍以布政使补用。景安员外郎用。出力官弁、开复升叙有差。赏兵丁一月钱粮。　　

○丁巳。命各省学政解到生员岁科前列试卷。仍照旧例、由礼部会同礼科磨勘。　　

○改设甘肃瓦亭驿以东驿站于北路之南大通。改靖远县为要缺。在外升调。金县为中缺。归部铨选。从总督惠龄请也。　　

○命河南驻防兵、夏季月饷。改给本色米石。以堵筑衡工、钱粮价均昂贵故也。　　

○予四川阵亡守备鲍友信、李天林、候补千总彭大年、杨国弼外委吴成、彭得元、祭葬世职。领催鄂齐尔等十四名、赏恤如例。　　

○戊午。谕内阁、近见圆明园火器营健锐营兵丁、与护军营兵丁人才迥异。细思其故。缘圆明园等三营兵丁、差使繁多。每日操演。聚处一营。该章京等朝夕易于约束。无暇闲游。互相励学技艺。讲求生计。是以均有长进。护军营兵丁、散处城内。该章京等难于查管。其不值班之日。又不每日操演。往往不知演习技艺。惟于街市闲游。饮酒赌博。渐入下流者有之。伊等皆系朕之旗仆。若坐视其不肖。实有不忍。去年管理圆明园王大臣等、会奏请添设圆明园护军。朕未允准。兹念护军营护军、与其城内散处。莫若酌拨移驻圆明园。每旗移驻护军或四五十名、或二三十名。庶可易于约束。城内护军、人少差多、不暇游惰。可渐长进。而圆明园兵数加增。足敷当差。两有裨益。惟将护军营护军分移圆明园。其余护军在城内当差。是否足敷。可否如此办理之处。著管理圆明园王大臣、会同八旗护军统领、核议具奏。　　

○引见内务府京察保送一等人员。得旨、此次内务府京察人员。内署理坐办堂郎中六库郎中伊昌阿、六库郎中那祥、宁寿宫郎中李如枚、广储司员外郎舒明阿、营造司员外郎福珠隆阿、五员俱准其一等加一级。仍著交军机处记名。遇有关差道府缺出。与上次内务府记名人员、一体开单进呈。请旨＜闲＞用。造办处六品库掌伯龄、堂笔帖式施蒙额、二员、俱准其一等加一级。仍交部遇有同知通判缺出。入于各衙门记名人员之末。带领引见。其郎中广泰等七十三员、俱准其一等加一级。　　

○予四川湖北阵亡千总罗万年、周之光、把总万大发、蓝翎守兵方廷贤、祭葬加等。世职如例。额外外委桂天元、武生王邦宁、祭葬加等。学正胡鹏盛、吏目汪顺梁、从九品易格心、把总李杰、外委胡兴茂、萧仕位祭葬世职如例。陕西遇贼被戕知县黄衮、训导张建、四川吏目江淑、云南伤亡经历陈炳、祭葬世职、如阵亡例。额外外委杨亿、龚大清军功朱升、兵丁喻开秀等二十一名、追贼淹毙马兵张楷等二名、赏恤如例。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。夏。四月。己未朔。享太庙。遣仪亲王永璇恭代行礼。　　

○山东布政使陈钟琛年老。命来京另候＜闲＞用。以候补布政使策丹、为山东布政使。　　

○予安徽宿州阵亡把总胡玉、贾沛、外委张永清、祭葬加等。世职如例。伤亡知州章鼎、都司杨荃、守备金振、祭葬世职如例。武生秦攀元、祭葬世职如把总例。　　

○庚申。予浙江故户部尚书沈初、江苏故兵部侍郎蒋元益、山东故都察院左副都御史刘湄、入祀乡祠。从巡抚阮元、汪志伊、铁保等请也。　　

○辛酉。谕内阁、据松筠奏、外夷人等敬重戴翎官员、请于伊犁两满城内、添设委前锋翼长三员、委前锋校十二员、虚蓝翎十二缺一摺。朕以其所奏难行。因保宁曾驻伊犁多年。降旨令保宁会同军机大臣等核议。兹保宁等会议、将松筠所请虚蓝翎缺、减半于该处两满城各添设四缺、前锋校缺、亦减半于该处两满城各添委署六缺、前锋翼长职分较大、请毋庸议等语。此系保宁等就松筠所奏情形酌量拟议。仍属太过。外夷所以敬重戴翎官员者。自因戴翎人员较少。如戴翎者多。则必视以为常。有何可敬。且翎枝乃国家名器。用以奖赏勋劳。今无故纷纷赏戴。此后将何以示鼓励。松筠沽名市惠。著申饬。其所请添设委前锋校、及虚蓝翎等缺。毋庸同时添设。著松筠于该处官员兵丁内。查明嗣后续有劳绩者。再行据实奏闻。照保宁等现定数目。陆续添设。俟足额后即行停止。不可滥增。　　

