<!-- { "loadSidebar": true } -->
○己亥。谕内阁、军机大臣会同刑部、将明安等审拟定罪具奏一摺。此案番役金配、探知袁锡等在家斗鹑。起意往拏。希图讹诈。明安系步军统领。竟毫无见闻。已有失察之咎。迨鄂罗锡叶勒图向伊代袁锡请托。许其事后致谢。明安并不阻止。又不据实参奏。转听情将就完结。至十二月三十日、鄂罗锡叶勒图将银五百两、交付伊家人刘升带回。当经明安令刘升送还。自不应仍准家人将原银携归。即使鄂罗锡叶勒图于初一日启程随从。未克续行送往。其家岂无一司事之人可以交代。何至迟至初七日、探听外闲风声不好。始将银两退出。是明安既纵役滋扰于前。又复听情受贿于后。种种罪无可逭。明安前在乾清门行走尚勤。似有出息、且伊系布彦达赉胞侄。本属世家旧族。朕念布彦达赉在步军统领任内安静有为。身故后、即著明安接印任事。原欲其勉继家声。克承恩眷。讵明安任提督以来。炫耀高兴。所奏事件。多涉言利。朕屡加严饬。并数月不予召见。若明安能仰体朕教诲矜全之意。自应加倍敛饬。洁己奉公。今伊于开圈斗鹑案内。竟敢听情受谢。虽先侵后吐。实与得财无异。所拟发往乌噜木齐之处。尚觉稍轻。明安、著改发伊犁效力赎罪。以示惩儆。鄂罗锡叶勒图身列卿员。在内廷行走。乃敢公然干与外事。代人请托。并许事后致谢。嗣因明安一言提及。遂将伊戚西明阿、指系明安家人。带往袁锡家索取得银一千两。又存留一半。祇将五百两交明安家人带回。及至明安将银退还。又不即时送交袁锡。并先挪用银一百五十两。即云入直当差。未及将银送还。伊于索银时既能亲往。岂此数日内竟无暇给还耶。看来鄂罗锡叶勒图竟思从中全行侵蚀此项。情节尤重。实属卑鄙无耻。若照所议仅发往伊犁。亦未允当。著于刑部内先枷号两个月。满日发往伊犁效力赎罪。余著照所议行。又兵部议处左右翼总兵恭阿拉、国霖、一摺。恭阿拉、国霖、于番役在外讹索。未能查出实情。本应照部议降调。但此案番役初禀。本未提及官员赌斗。明安听情受贿各情。均未知悉。咎尚可原。恭阿拉、著加恩改为革职留任。仍注册。国霖、著加恩改为革职从宽留任。免其降调。至左右翼总兵。向来轮替一人在南城外住宿弹压。但城外各营官弁。因有大员在彼。遇事转存观望。恐渐启推诿之习。嗣后该总兵等不必在城外住宿。仍随时出城亲行查察。以专责成。　　

○谕军机大臣等、额勒登保奏报、苟逆由西乡向七星坝抢船偷渡。殊出意料之外。七星坝一带本设有防兵。额勒登保前因贼氛已远遽行彻去。是以苟逆探知无兵备御。遂肆无顾忌。抢船偷渡。额勒登保系经略大臣。统辖各路。已有疏忽之咎。况江岸官兵是伊裁彻。不能先事豫防。其自请重加治罪之处。实所应得。但念其从前带兵打仗。屡著劳绩。姑从宽革去伯爵。降为一等男。并拔去双眼花翎。著换戴单眼花翎。以示薄惩。所有此股过江之贼。即责成额勒登保专剿。务于石泉等处就地歼除。万一贼匪潜入南山。额勒登保必当饬催镇将入山搜捕。断不可仅在山外株守。稽延时日。将此传谕知之。　　

○以兵部右侍郎成书、充经筵讲官。吏部右侍郎范建丰、署经筵讲官。　　

○庚子。上诣大高殿行礼。时应宫拈香。　　

○还宫。　　

○以举行仲春经筵。遣官告祭奉先殿。传心殿。御文华殿经筵。直讲官英和、刘权之、进讲论语为政以德。讲毕。上宣御论曰。人君为政之大纲。莫先于修德。德者、得也。平时克谨常宪。渐仁摩义。动静皆循礼法。则临民莅政。各得其真情实事。风化可臻淳朴矣。若言不由衷。行非身体。或用权术智巧。或自作聪明。徒文具而无恻怛之实。皆不能感动人心。风俗日趋儇薄矣。君心正。天下莫不归于正。诚为治本。道德齐礼。化民之要。以一人之心德。感天下人之心。可期兴起孚应。鲜有犯法之民。则政＜闲＞刑清。庶几无为而治。唐虞三代良法善政。复见于今。为人君者。奚可不懋修厥德哉。直讲官扎郎阿、戴衢亨、进讲易经师众也贞正也。讲毕。上宣御论曰。圣人不得已而用兵。必以正处众。讨乱诛暴。如时雨之沃良苗。出于至正而无私。斯师出有名。声威震而天讨彰。众心服而四裔顺。所谓我战则克。无穷兵黩武之讥矣。由仁义以张挞伐。而凡不正者统归于正。尚诛讨而逞残虐。则归我者亦皆舍而他往。必也上顺天心。下孚民望。无敌于天下。为王者之师。以刚中之德。行顺民之事。功成难靖。万邦怀保。此圣人行师之本意。为容民畜众之正道。开国承家者。不可不知斯义也。礼成。上幸文渊阁。赐讲官及听讲诸臣茶。复赐宴于本仁殿。　　

○以太常寺卿刘凤诰、为内阁学士。兼礼部侍郎衔。　　

○辛丑。孝仪纯皇后忌辰。命皇次子旻宁祭裕陵。　　

○谕军机大臣等、熊枚奏、采录原任水利营田观察使陈仪、所著直隶河道各事宜进呈一摺。直隶各属水利。本关紧要。而文安一县、受六十六河之灌注。上年被水尤重。自应设法疏消。俾资利导。熊枚录呈陈仪所著各事宜。不为无见。但地方水利。今昔情形是否相同。著陈大文详悉讲求。酌量缓急。如有亟须堵浚之处。即行妥议具奏。所有熊枚抄录陈仪原著各条。一并发交阅看。　　

○朝鲜国王李玜、遣使表贺万寿冬至元旦三大节。进贡方物。赏赉筵宴如例。　　

○遣乾清门侍卫副都统庆长、往奠故苏尼特扎萨克郡王车凌衮布、茶酒。并赏银三百两治丧。　　

○是月。广西巡抚谢启昆奏、浔梧两关每年盈余银两。历经各任抚臣提用。今署中一切从俭。无需用处。丝毫不敢擅动。俟积有成数。以备地方公用。得旨、亦不必锱铢较量。常存大法小廉之心。有守仍须有为。朕命督抚镇抚封疆。非专为守财货也。识见须放大些。勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之九十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。二月。壬寅朔。　　

○癸卯。谕军机大臣等、陆有仁奏、苟逆过江以后。分为数股。逸入南山。额勒登保由石泉、汉阴、统兵前进。扼贼东窜之路。年来贼匪潜入南山。带兵大员不能上紧搜捕。任贼匪在山内辗转裹胁。数月后又复任其逸出。延缓积习。最为可恨。此次苟逆既经北窜入山。即专交额勒登保一手办竣。其应如何堵截剿办之处。朕亦不为遥制。但须克期办竣。勿令蔓延。将此传谕知之。　　

○又谕、各路军营奏报。皆称贼匪穷蹙。不成股数。指日即可荡平。乃近日节据额勒登保、德楞泰、勒保等奏报、苟逆窜过汉江。其余巫山、大宁、奉节、云阳、梁山、新宁、及兴山、巴东等处贼匪。四出滋扰。贼数较前顿增数倍。此等贼匪。皆系从前剿剩各股余孽。如陈朝观之两子、及宋应伏等、向来本未著名。今忽凑聚成股。随处窜扰。若不亟为扑灭。必致又成大股。在贼匪狡猾伎俩。总以严冬窜伏川陕交界深山老林。为延喘伺隙之计。带兵大员、随贼追逐。于各处潜藏之贼。或未能深悉。至地方州县、于本境管辖深山老林。不过一二百里。耳目易周。如果有贼匪伏匿境内。该处地方乡保。不难严密稽查。随时禀报。该州县等断无不知之理。乃各州县以剿办事宜、为带兵将领专责。而于贼匪潜藏本境。置之不问。试思州县官所办之事。有过于此之重大者乎。此时各处贼匪。既已出山纷窜。虽系余孽。皆当随时随地。上紧截剿。埽除净尽。六年以来。剿贼之法。总系跟踪追剿。贼匪等多分股数。牵缀官兵。兵至则四散潜藏。兵退则分投滋扰。是该匪等转得轮番休息。以逸待劳。而我兵昕夕追驰。日形疲乏。主客之势不明。以致中贼诡计。日久迁延。迄无成效。自宜亟筹变计。各专责成。勉图奏绩。此时陕境苟逆及各处零匪。专交额勒登保、督同杨遇春等办理。川东一带之贼。专交德楞泰办理。川北之贼。专交勒保、赛冲阿等办理。楚省兴山等处各匪。专交吴熊光、全保、长龄等办理。务将各人专办之贼。即在本境内就地歼除。不得以驱逼出境了事。如有他省窜至之贼。亦即当随时截杀。俾贼匪所到之地。皆有兵截剿。无从逃逸。可期以次肃清。并各于要隘处所添拨兵勇。严密防范。务使声势联络。互相接应。于剿捕方为有益。再统计各处窜匪。不过万余。而额勒登保等所带征兵。数倍于贼。谅敷剿办。但恐官兵日久疲劳。应须酌换。或分则见单。不敷拨遣。不妨量为添调。不得以前此奏请彻兵。意存回护。将此传谕各路领兵大员、及各督抚知之。　　

○拨安徽藩库银十万两。解往湖北。以备军需。　　

○甲辰。遣官祭文昌帝君庙。　　

○遣官祭先医之神。　　

○吴熊光等奏报、王曾等股贼匪折窜巴东。孙清元等、督兵截剿。歼贼多名。得旨嘉奖。将弁升擢有差。赏乡勇甘魁、顶带。　　

○户部议准、前任陕甘总督长麟疏报、奇台县、开垦地九十亩。照例升科。从之。　　

○乙巳。遣官祭关帝庙。　　

○发京仓稄粟米。命五城分设十厂。减价平粜。派监粜大臣尚书琳宁、刘权之、纪昀、德瑛、左都御史熊枚、侍郎范建丰、高杞、成书、祖之望、副都御史陈嗣龙、督同御史稽查。。　　

○上以祭社稷坛。自是日始。斋戒三日。　　

○丙午。谕内阁、秦承恩前在陕西巡抚任内。因办理军务迟延获咎。发往伊犁效力赎罪。兹一年期满。释回到京。念伊本系书生。未娴军旅。其平日办理地方事件。尚为熟悉。亦无操守不洁之处。秦承恩、著加恩以六部主事用。遇缺即补。　　

