<!-- { "loadSidebar": true } -->
○戊辰。谕内阁、此次考试翰詹各官。按其文字优劣。分为四等。一等陈琪、潘世恩、二员。二等莫晋、汪廷珍、曹振镛、吴廷选、英和、祝曾、文宁、刘镮之、李宗瀚、陈希曾、李钧简、李传熊、朱绂、陈万全、王绶、汪滋畹、戴联奎、吴烜、钱棨、钱福胙、叶绍楏、二十一员。三等周厚辕、洪亮吉、余集、玉麟、赵未彤、秦维岳、王坦修、缪晋、王瑶台、游光绎、施杓、裴谦、何学林、黄因琏、周系英、张＜曾羽＞、李骥元、王宗诚、张凤枝、蒋祥墀、朱桓、石韫玉、张运暹、龙廷槐、魏元煜、温汝适、庞士冠、初乔龄、翁树培、张绶、熊方受、顾德庆、辛从益、李师舒、贾允升、谷际岐、恩普、亮保、何会祥、延弼、四十员。四等庆承、达椿、奢音泰、萨保、和书、万承风、六员。编修陈琪、修撰潘世恩、俱著升授翰林院侍读。编修莫晋、著升授侍讲。侍讲汪廷珍、著升授侍讲学士。侍读学士曹振镛、著升授少詹事。编修吴廷选、著升中允。侍读英和、著升授侍读学士。编修祝曾、著升授中允。侍读学士文宁、著升授詹事。侍讲学士刘镮之、著转补侍读学士。编修李宗瀚、陈希曾、俱著升授赞善。赞善李钧简、著升授右庶子。其二等之未经升用者。俱著记名。遇有应升缺出题奏、其考列三等之侍读学士余集。张运暹、侍读学士王坦修、俱著以侍读侍讲降补。侍读缪晋、著以中允赞善降补。中允李骥元、张＜曾羽＞、赞善龙廷槐、俱著降留编修检讨。其考列三等二十名以后之检讨魏元煜、翁树培、熊方受、著以部属用。编修李师舒、著以知县用。检讨何会祥、著以内阁中书用。其未经降改之朱桓、石韫玉、温汝适、庞士冠、初乔龄、张绶、俱著罚俸一年。顾德庆、辛从益、贾允升、谷际岐、恩普、俱著罚俸二年。庶子亮保、侍讲延弼、本应降补。姑念满洲进士出身人员较少。从宽仍留本任。各著罚俸三年。其考列四等之达椿。在上书房行走有年。万承风、文理尚属清顺。祇系誊写题目次序违式。俱著从宽降为检讨。仍罚俸四年。中允庆承、奢音泰、赞善萨保、和书、俱著以原品休致。其繙译堪列二等者。止有纳清保一员。所有考列三等之庶子富森布、洗马普恭、侍讲学士哈福、侍讲鹤林、俱著罚俸一年。该员等其各读书立品。勉励学业。毋负朕甄别教诲至意。　　

○旌表守正捐躯河南舞阳县民王佃妻师氏。云南弥勒县民赵章女赵氏。　　

○己巳。旌表守正捐躯湖北孝感县民施狗妻邓氏。　　

○庚午。引见各衙门保送京察一等人员。得旨、哈丰阿等一百四十九员。俱准其一等、加一级。　　

○辛未。孝淑皇后殡宫月祭。遣官行礼。　　

○谕军机大臣等、司马騊等奏豫东堤工择要增培一摺。治河之法。全在因势利导。若下游未能通畅。即将上游堤顶加高。日增一日。而河底淤垫。亦复日高一日。将何底止。至大堤用土镶厚一节。此则可行。如果两岸一律坚厚。即遇盛涨。足资保护。现在将届桃汛。务须迅速竣事。并将曹汛坝工。何时可以堵合。先行覆奏、将此传谕知之。　　

○裁贵州平越府平越县。设兴义县于兴义府黄草坝。设知县、典史、训导、各一员。改黄草坝州判为新城县丞。隶普安县。改新城巡检为慕役司巡检。隶永宁州。改平越府为平越直隶州。割黄平州。隶镇远府。裁平越府经历、教授、训导。设平越直隶州吏目、学正、训导、各一员。从云贵总督鄂辉等请也。　　

○壬申。上诣黑龙潭神祠拈香。　　

○癸酉。谕军机大臣等、高杞奏、川省窜匪。由巴东逸入楚境之远安。湖北甫当戡定之后。岂可又遭蹂躏。汪新接到高杞禀报、自已一面分兵留防郧阳。一面赶回襄阳。但汪新究系书生。景安现在卢氏驻劄。距楚甚近。著即驰驿赶赴襄阳。其陕西交界防堵事宜。即交张文奇暂行带兵驻守。　　

○以河南巡抚景安、为湖广总督。调山西巡抚倭什布、为河南巡抚。以兵部右侍郎伯麟、署山西巡抚。　　

○调云南贵州兵各五千名、赴川剿贼。　　

○乙亥。上侍太上皇帝诣黑龙潭神祠拈香。　　

○孝贤皇后忌辰。遣官祭陵寝。　　

○丙子。谕内阁、本年二月以来。虽得有雨泽二次。究欠沾足。现在节交立夏。麦苗正当长发。大田播种出土之时。尤须膏泽滋培。业已设坛虔祷。甘膏未沛。因思清理庶狱。足以感召和甘。著刑部查明各省军流以下各案。分别减等发落。其因事牵涉。拘系候质者。亦速行讯明省释。以迓庥和而祈渥泽。该部即遵谕行。　　

○谕军机大臣等、胡季堂奏、永定河堤工残缺。应行补筑。分别缓急办理。所奏甚是。近日河员。往往拟将河堤增高。以御汛涨。殊不知河底淤垫。不思设法疏浚。徒将堤顶日益加高。则河底岂不益高。于事仍属无济。著传谕胡季堂、祇须将应修应筑事宜。分别酌办。不可辄事增高。以致徒费无益。　　

○秦承恩奏报、剿散鄠县贼匪。赏都司吴经国等、蓝翎。余升擢有差。　　

○丁丑。谕军机大臣等、德楞泰奏、歼除首逆齐王氏、姚之富、并将此股全行剿荡。览奏欣悦。但两首逆均系情急投崖垂毙。虽经脔割示众。究未能生擒解京。尽法处治。不为满意。计此时陕省窜匪中紧要首逆。系高均德、李全。其次即张添文、阮正通。务须按名设法生擒。不可再令情急自毙。幸逃显戮。将此传谕知之。　　

○以歼毙首逆齐王氏姚之富功。赏协领明保、佐领都尔图、副参领阿勒唐古尔、游击蒲尚佐、土都司索诺木文柱、守备阿泰、巴图鲁名号。总兵官穆腾额、佐领朱善、托永阿、福珠禄、伊成额、委参领伊林保、领催达春、巴彦保、总管都当阿、副总管托伦泰、防御扎沁、花翎。知州陈祁等、蓝翎。余升擢有差。　　

○旌表守正捐躯湖南清泉县民陆绍昆妻刘氏。　　

○戊寅。予湖北阵亡佐领永恰布、领催连升、前锋委官凤禄、扎拉丰阿、领催委官舒德、八十七、守备萧永龄、行总聂清臣、张德飞、王凯、郝鸾、赵瑗、把总阎之铜、刘佐清、崔晟、外委萧彭龄、刘曰瑞、伤亡把总娄连登、阎永杰、外委柴廷荃、祭葬世职。兵丁张捷魁等一千四百二十二名、赏恤如例。　　

○己卯。族表守正被戕河南鹿邑县民王河妾边氏。　　

○庚辰。上诣黑龙潭神祠拈香。　　

○辛巳。上御勤政殿听政。　　

○祭先蚕之神。遣妃恭代行礼。　　

○谕军机大臣等、王三槐、徐添德、冉文俦等、合夥屯聚达州渠县境内。经勒保等沿途截剿。杀贼二千余名。所办尚好。该匪虽人数较多。现在云贵兵一万名。不日即到。兵威极壮。且齐姚二首逆业经歼别。贼匪闻信。自形震慑。勒保务趁此机会。将各首逆速行擒获。不可专待云贵兵到。始行进剿。至宜绵奏、令明亮带兵前赴兴安一节。此时剿捕情形。究以高均德一股为要。若能将该逆擒获。其阮正通等穷窜之贼。剿除自易。此旨到时。如明亮已拏获高均德。自可驰赴兴安。若正在吃紧追剿。即当与德楞泰奋力进击。将该犯速行拏获。再带兵分赴宜绵秦承恩两路剿办。将此传谕知之。　　

○以光禄寺卿童凤三、为太常寺卿。　　

○命翰林院编修温汝适、在上书房行走。　　

○免四川被贼滋扰之长寿、梁山、营山、仪陇、广安、渠、大竹、邻水、巴、通江、南江、苍溪、广元、达、十四州县、本年额赋。缓徵邻近御贼之阆中、南部、昭化、剑、南充、西充、蓬、岳池、巴、江北、合、涪、忠、酆都、垫江、石砫、黔江、十七厅州县、本年额赋。　　

○壬午。上侍太上皇帝诣安佑宫行礼。　　

○癸未。上诣黑龙潭神祠拈香。　　

○谕军机大臣等、阅德楞泰、秦承恩摺内、有节据西乡等县禀报、川省贼匪分股入陕等语。从前汉江一带。系兴肇。柯藩。在彼防堵。现兴肇等即因追贼未能兼顾。尚有署总兵田有成、及道员文霈等防御。焉有任贼匪涉渡之理。岂自兴肇离彼后。竟无一人驻守。大小文武。置之不顾耶。至川北贼匪。窜入陕省。川东贼匪。又窜入湖北。竟欲以邻国为壑。勒保经朕委任。不宜如此居心。著该督即派员速赴汉江南岸堵截。并著宜绵、秦承恩、王文雄、严密布置。毋得再有疏纵。　　

○调护理河南南阳镇总兵官柯藩、护理甘肃河州镇总兵官。以候补总兵官田永秱、为南阳镇总兵官。　　

○以歼毙首逆齐王氏姚之富功。赏明亮、副都统衔。并花瓴翎。　　

○甲申。上诣大高殿行礼。时应宫拈香。　　

○还宫。　　

○旌表守正捐躯山西五台县民女王氏。　　

○乙酉。命广东碣石镇总兵官庆浦、候补陆路总兵官。调江苏苏松镇总兵官钱梦虎、为碣石镇总兵官。以福建台湾协副将李鉷、为苏松镇总兵官。　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命肃亲王永锡、庄亲王绵课、定亲王绵恩、各五推。吏部左侍郎玉保、户部左侍郎蒋赐棨、礼部左侍郎周兴岱、兵部尚书金士松、刑部左侍郎阿精阿、工部左侍郎范建中、都察院左副都御吏达庆、通政使司通政使舒聘、大理寺卿蒋曰纶、各九推。毕。顺天府府尹率农夫终亩。赏赉农夫耆老如例。　　

○幸圆明园。　　

○问太上皇帝安。　　

○谕军机大臣等、李奉翰等奏、曹汛坝工进镶稳实。月内准可合龙等语。现在已届桃汛。务于月内如期合龙。不可再缓。但须镶筑坚实。闭气断流。不可因为期已迫。稍有草率。至所称江境黄河畅注无阻一节。恐未必确。如果下游河底通顺。何以曹汛坝工堵合后。复有走失。自系下游高仰之故。江境黄河。系李奉翰、康基田、专责。二人为卸过地步。故为此语。总之将来漫口堵闭后。黄水果能顺轨、则已。若上游堤工。一遇伏秋大汛。或有冲塌之处。是下游河底淤垫。不辨自明。彼时惟李奉翰、康基田、是问。将此谕令知之。　　

