<!-- { "loadSidebar": true } -->
○命哈密办事大臣伍弥乌逊、回京。以吐鲁番领队大臣佛志、为哈密办事大臣。赏已革总兵官宁泰、蓝翎侍卫。为吐鲁番领队大臣。　　

○辛亥。以岁暮祫祭。遣官祭太庙中殿后殿。　　

○谕内阁、礼部议准、御史郭仪长条陈乡会试回避卷。请另编坐号。将朱卷密封进呈。钦派大臣秉公校阅一摺。所议非是。回避举子。另行考试。虽系旧例。嗣于乾隆年闲。奉特旨停止。盖每科乡会试主考帘官。至下科未必复行简派。其子弟回避者。不过数人。即本科回避。不过停试一科。下科仍可应试。并无碍登进之路。今据礼部奏称、此项回避卷。请旨取中一二名。如俱系平庸之卷。即全不取中。既无定额。即难著为成例。设使例应回避者。仅止数卷。亦请特派大臣校阅。更属无谓。且摺内称回避各卷。全行进呈。将去取之故。于卷面黏贴黄签。以备比较。亦属纷烦不成事体。朕于臣工条奏交部核议者。原以试看各该堂官等识见如何。自应酌其事理。分别准驳。并非一经交部。即可议准也。礼部所议不准行。　　

○壬子。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭端慧皇太子园寝。　　

○遣官祭太岁之神。　　

○癸丑。谕军机大臣等、陕省各股窜匪。辗转奔突。朕原望那彦成将张逆余匪速行剿尽。即可移师合击。不料那彦成惟事入林追捕。稽延时日。而川陕交界老林藏匿之贼。又复乘闲至沔县一带。肆行焚掠。此皆由那彦成办理不善所致。王文雄又复堵御不严。以致贼匪分投奔窜。将入甘境。本应治以疏纵之罪。姑念王文雄所带兵勇无多。且平日尚属黾勉。现又患吐血病症。是以暂行宽宥。松筠可将此旨传谕王文雄、令其倍加奋勉。立功自赎。傥再有贻误。必按律治罪。现在陕境贼多兵少。应行防堵之处甚多。现已降旨。谕令德楞泰速赴陕境。与松筠并力合击。并著松筠传谕吉兰泰、索费英阿、一并带兵会同堵剿。务将此股窜匪击退。勿令乘虚肆扰为要。至陕省被贼滋扰地方。早经降旨。令该督详查。应如何接济之处。据实具奏、俟查奏到日。再行酌量加恩。将此传谕知之。　　

○是年。旌表孝子、江苏等省、丁履豫等、五名。孝妇、湖北洪谭氏。孝女、江苏等省。吴月官等、三口。顺孙、甘肃王守官。守节合例、宗室满福妻文佳氏等十三口。满洲惠格妻舒穆噜氏等、一百一十口。蒙古乌勒登额妻王氏等、一十七口。汉军都伦妻西鲁勒特氏等、三十六口。驻防壮丁三各妻李氏等、一百五十四口。直隶等省。方邵妻夏氏等、共五百六十口。未婚守志、满洲伊灵阿聘妻兆佳氏。蒙古巴林保聘妻伊尔根觉罗氏。汉军佟国泰聘妻东鄂氏。直隶等省、罗维常聘妻张氏等、二十一口。百岁寿民妇、江西等省、朱山儒等、二十名口。五世同堂、浙江等省、翁廷连等、六十家。各给银建坊如例。　　

○一产三男、直隶等省杨德等、七家。　　

○会计天下民数谷数。直隶各省通共大小男妇二万九千三百二十八万三千一百七十九名口。存仓米谷三千一百三十八万七百九十九石二斗七升九合四勺。

大清仁宗受天兴运敷化绥猷崇文经武孝恭勤俭端敏英哲睿皇帝实录卷之五十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。春。正月。甲寅朔。上诣奉先殿行礼。　　

○诣堂子行礼。　　

○遣官祭太庙后殿。　　

○诣大高殿寿皇殿行礼。　　

○还宫。不御殿受贺。王以下文武大臣官员。于乾清门外行礼。　　

○启銮。恭谒裕陵。　　

○再免跸路经过地方本年额赋三分。　　

○是日。驻跸烟郊行宫。　　

○乙卯。驻跸桃花寺行宫。　　

○丙辰。高宗纯皇帝初周忌辰。上恭谒裕陵。至幄次降舆。更缟素。恸哭步入隆恩门。诣宝城前黄幄行礼。读文奠酒毕。随冠服篚出。跪奠尽哀乃退。王以下文武大臣官员均随行礼。　　

○是日。驻跸隆福寺行宫。　　

○丁巳。上恭谒昭西陵。孝陵。孝东陵。景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○诣裕陵叩辞。奠酒行礼。恸哭尽哀。乃退。　　

○命前任漕运总督蒋兆奎。来京候旨。　　

○两江总督费淳、漕运总督铁保、奏调剂漕务事宜。请将向例应给州县银米钱文、改拨旗丁。并将旗丁应得行月米石、改给折色。及应领运费。令粮道放给。以杜克扣等毙。得旨、依议速行。　　

○是日。回銮。驻跸桃花寺行宫。　　

○戊午。谕军机大臣等、此次高姓等四股贼匪。窜入城固南郑等处。祇因川省无粮可掠。希图由汉江上游、抢入甘境觅食。陕省兵力较单。不能堵御。额勒登保酌量缓急机宜。带领兵勇。即由保宁广元一带。取道入陕。不辞劳瘁。力疾远涉。实堪嘉慰。前因川匪窜入宁沔一带。德楞泰相距不远。是以令其速赴陕境堵剿。今额勒登保亲自前往。更为得力。川省各股贼匪。即责成德楞泰、魁伦、剿办。魁伦系本省总督。川境贼匪。系伊分内应办之事。伊二人务当督率将弁分投截击。将冉添元、徐添德等股。以次歼除。至川东贼匪。专交七十五剿办。勿任东窜楚境。其川北之通江。南江。一路贼匪。专交朱射斗剿办。将此传谕知之。　　

○是日。驻跸白涧行宫。　　

○己未。享太庙。遣豫亲王裕丰、恭代行礼。　　

○遣官祭太岁之神。　　

○是日。驻跸烟郊行宫。　　

○庚申。世祖章皇帝忌辰。遣官祭孝陵。　　

○孝淑皇后殡宫月祭。遣官行礼。　　

○上还宫。　　

○辛酉。谕内阁、松筠奏、审拟秦州乡勇疑贼误杀一案。内萧复有一犯。见甘肃河州左营千总向明山。形迹可疑。不能详辨真假。率行首先报信。以致该处乡民争先手刃。其罪较重。不应照过失杀律办理。萧复有著改为绞候。不必入于情实。马世清等三人。著照例收赎。其向明山等。著照阵亡例议恤。寻予向明山祭葬世职。并赏恤难兵五十二名。如例。　　

○命发往伊犁效力之庆成、赴军营带兵图功自赎。　　

○命大学士伊犁将军保宁、来京供职。以陕甘总督松筠、为伊犁将军。仍留陕省。帮办剿贼事宜。调闽浙总督长麟、为陕甘总督。实授玉德为闽浙总督。阮元为浙江巡抚。转户部右侍郎戴衢亨、为左侍郎。调工部左侍郎张若渟、为户部右侍郎。转工部右侍郎汪承霈、为左侍郎。以前任漕运总督蒋兆奎、为工部右侍郎。　　

○命新调陕甘总督长麟、驰往陕西。会同松筠办理军务。　　

○加赈直隶霸、河闲、任邱、隆平、宁晋、定、六州县、水灾虫灾饥民。并贷文安、清苑、蠡、雄、安、新安、六州县、灾民耔种口粮。免大城、文安、二县、无地贫民应还官谷有差。　　

○加赈江苏萧、砀山、二县、被水灾民。　　

○加赈安徽宿、灵璧、泗、三州县卫、被水灾民。并贷凤阳、怀远、旴眙、五河、四县卫、贫民口粮。　　

○贷湖北荆门、潜江、天门、三州县、被水军民耔种口粮。　　

○壬戌。上诣大高殿行礼。时应宫昭显庙拈香。　　

○特谕各省督抚、国家设立仓库。原备各省缓急之用。岂容稍有亏缺。若清查过急。州县借弥补为名。复有劝捐派累之事。是为民反成害民之举。理财变为聚敛之毙矣。若勒限在任弥补。则是剜肉补疮。无益有害。朕深知此毙。大抵州县亏空。不畏上司盘查。而畏后任接手。上司不能周知。盘查仍须书吏。临期挪凑。贿嘱签盘。况为期迫促。焉能得其真实。此所以不畏上司盘查也。惟后任接手。自顾责成。无不悉心查核。书吏亦自知趋向新官。不能隐藏册簿。然此皆向来之毙。非近年情形。近年则新旧交相联络。明目张胆。不特任内亏空未能弥补。竟有本无亏空。反从库中提出带去。名曰仿亏空。竟移交后任。后任若不肯接收。则监交之员。两边说合。设立议单。其不肯说合者。又令写具欠券。公同书押。以国家仓库作为交易。实属从来未有之创举。凡此毙端。朕在深宫皆知。况亲临之督抚独不知乎。既知而不办之故。则因三节两生日之私情。有碍颜面。闲有一二清正大员。又以不办不积阴功。殊不知保全一贪官。害百万生灵。其损阴功大矣。总之百姓不可剥削。仓库不可亏损。其如何从容弥补之法。则在督抚悉心讲求。无欺无隐。密奏章程。候朕酌定。亦不拘年限也。特谕。　　

○谕军机大臣等、从来用兵之道。不外天时地利人和三者。以天时而论。则惟冬春两令。最为得力之时。一交夏令。则气候蒸热。秋令雨水较多。虽精兵劲旅。亦不能展其长技。乃各路统兵大员并未筹及。辗转迁延。以致坐误时日。不知天时。其毙一也。以地利而论。则扼险堵御。最为要著。川陕等省。虽深林密箐之处较多。然必有要隘处所。可操一夫当关之势。而带兵大员等、不能相度地利。择要守险。惟事跟踪尾追。东奔西逐。转将险要之地被贼占据。任贼来往。以致攻守两难。徒疲兵力。不知地利。其毙二也。以人和而论。尤在将士同心。无分畛域。乃能收众志成城之效。前此明亮。永保等、遇公事则彼此观望。于私忿则互相倾轧。似此猜疑交构。人各一心。将士岂能用命。即现在之统兵大员。如额勒登保。那彦成。松筠等亦皆各顾各路。彼此不相知会。以致此处余匪未能剿尽。而他处之贼。又复乘闲蔓延。彼此各存私见。甚至两不相下。互相推诿。不能和衷。其毙三也。本应各治以应得之罪。即将伊等悉行更换。国家亦不患无人。今不即办理已属朕格外从宽。伊等务须知愧知惧。同心协力。无论经略钦差与将军督抚等、皆系同办国事。惟当屏除私见。悉心筹办。以期于春令内克日蒇功。力图自赎。傥仍前观望迁延。顾此失彼。勒保、明亮、永保、即前车之鉴。毋谓教诫之不早也。将此谕令知之。　　
