<!-- { "loadSidebar": true } -->
○缓徵陕西咸宁、长安、临潼、渭南、泾阳、三原、富平、蓝田、华、永寿、邠、长武、盩厔、鄠、同官、潼关、大荔、朝邑、郃阳、韩城、华阴、澄城、白水、蒲城、扶风、岐山、凤翔、宝鸡、郿、麟游、淳化、三十一厅州县、水灾旧欠额赋。　　

○戊午。上御太和殿传胪。赐殿试武举、一甲李白玉、张大鹏、陆凤翔、三人、武进士及第。二甲于谦益等七人、武进士出身。三甲冯殿士等五十人、同武进士出身。　　

○己未。谕军机大臣等、吉庆奏、博罗匪徒曾鬼六、勾结永安匪徒数千人。抗拒官兵等语曾鬼六等犯、是否系陈烂屐四余党何以甫经勾结。即有数千人之多。此时该督已驰赴该处剿办。提督孙全谋亦已带兵驰往又恐兵力不敷。飞调江西兵二千名太觉张皇失措矣。昨据书敬奏、曾豫备满兵一千二百名。何不即行调往。乃舍近图远。转于相隔千余里之赣州。调兵来惠。江西兵素非趫健。即到粤亦不能得力。何吉庆一无筹画。竟至于此。著传旨申饬。至因带兵乏人。请＜闲＞派副将参游都守等十员前往。亦属缓不济急。吉庆总当胸持定见。不可过于张皇。亦不可稍有迟延为要。　　

○庚申。喀尔喀扎萨克图汗布尼喇特纳等、进马千匹。命收五百匹赏赉如例。　　

○辛酉。予湖北阵亡参将姚国栋游击三福、外委雷开科、祭葬加等。世职如例千总唐宗莒、祭葬世职。兵丁马大顺等五十四名赏恤如例。　　

○除江苏娄县、坍没田一十六顷五十四亩有奇额赋。　　

○壬戌。谕内阁、向来军营带兵人员。于所辖官兵有脱逃情事。处分綦重。此次剿办教匪。将届七年。官兵跋涉险阻。昼夜奔驰。异常辛苦。此内私自潜逃者固所不免。但亦有因受伤患病。不能随队行走以致中途落后。或伤病身故。或遇贼戕害等情。皆不可知。并有该管之员派兵寻觅。而寻觅之兵。又因他故。久无下落。此与实在潜逃者。其情迥异。若因粮缺虚悬无著。即以脱逃具报。辄将该管之员。照失察逃兵例一律惩治。则挂议者多。未免漫无区别。现在大功将蒇。各路官兵均次第凯旋。著额勒登保查明各营内无著兵丁。或实系携带物件。私自潜逃众证确凿。或拏获之后。审讯明确。无可支饰者。自应将该逃兵照律办理。其专兼管辖之官弁等。亦属咎无可宽。均仍交部查议。如该兵丁等实系落后有因。不及归伍。查无有心脱逃情节。均可无庸深究。其该管各员应得失察处分。均著加恩宽免。其虚悬名粮。即一面先行募补。以实兵额。　　

○谕军机大臣等、英善奏、廓尔喀王吉尔巴纳租塔毕噶尔玛萨野、呈进例贡。另片称风闻披楞之兵已将廓尔喀部落侵夺六处。恐该国王势穷仰仗天朝威力。或奔投唐古忒境内等语。该国王此次遣使进贡。或即为将来地步。但此等蛮触相争。竟可不必过问。傥乞兵相救。英善等惟当请旨遵办。若情急来投。断不可遽令入境。惟令其在唐古忒境内暂行停顿。一面迅速奏请训示。将此谕令知之。　　

○癸亥。谕内阁朕恭阅皇考高宗纯皇帝实录。内载乾隆十八年七月钦奉谕旨、满洲习俗纯扑。自我朝一统以来。始学汉文曾将五经、及四子、通鉴等书、繙译刊行。近有不肖之徒。不繙译正传。反将水浒西厢记等小说繙译。使人阅看。诱以为恶。甚至以满洲单字还音。钞写古词者俱有。满洲习俗之偷皆由于此。不可不严行禁止等因钦此。仰见我皇考崇正黜邪。为风俗人心计者。至深且远。从前满洲尽皆通晓清文。是以尚能将小说古词繙译成编。皇考深恐为习俗之害。严饬禁止。今满洲非惟不能繙译。甚至清话生疏。不识清字。其粗晓汉文者。又以经史正文。词义深奥。难于诵习。专取各种无稽小说。日事披览。而人心惭即于偷。此不独满洲为然。即汉人亦更多蹈此陋习。如经史为学问根抵。自应悉心研讨。至诸子百家。不过供文人涉猎。已属艺余。乃乡曲小民。不但经史不能领悟。即子集亦束置不观。惟喜瞽词俗剧。及一切鄙俚之词。更有编造新文。广为传播。大率不外乎草窃奸宄之事。而愚民之好勇斗很者。溺于邪慝。转相慕效。纠夥结盟。肆行淫暴。概由看此等书词所致。世道人心大有关系。不可不重申严禁。但此时若纷纷查办。未免假手吏胥。转滋扰累著在京之步军统领、顺天府、五城各衙门。及外省各督抚、通饬地方官出示劝谕。将各坊肆及家藏不经小说、现已刊播者。令其自行烧毁不得仍留原板。此后并不准再行编造刊刻。以端风化而息诐词。将此通谕知之。。　　

○命兵部右侍郎那彦宝、驰赴南河、查看唐家湾漫工。　　

○缓徵安徽太湖县、旱灾新旧额赋。　　

○甲子。云南巡抚孙曰秉、年老。命来京另候＜闲＞用。以贵州巡抚初彭龄、署云南巡抚。贵州布政使百龄、护理巡抚。　　

○乙丑。谕内阁、朕昨因散秩大臣庆寿、巴尔桑阿、患病。各散秩大臣等、私议将庆寿、巴尔桑阿、令其常在静安庄该班。特降谕旨、嗣后散秩大臣等值班并各项差使。俱交领侍卫内大臣等指派稽察。原因散秩大臣等于值班并各项差使。若无稽察之人。伊等任意行走。日久不免旷误。并非将散秩大臣。作为领侍卫内大臣之属员也今领侍卫内大臣等奏称、散秩大臣。俱系职列头品。非如侍卫等可以申饬教戒者可比。请嗣后散秩大臣内遇有报病者。于年终汇奏等语。显系推诿。著领侍卫内大臣等仍遵奉昨降谕旨、指派稽察外。至伊等勤惰。若于年终汇奏。为期太宽。著领侍卫内大臣按季汇奏。此内傥有误差旷班者。随时查参。　　

○又谕、吏部议驳、御史王瑶台条陈察核部员等款一摺。已依议行矣。向来分部学习、及捐纳行走人员。于三年期满后。该堂官秉公甄核。分别奏留、及改补归选。原有旧定章程。该御史所请、凡遇学习人员报满时、宜令各堂官详加甄别、不得一概奏留之处。尚属申明旧例。近来各部院衙门奏留者。本觉太多。自应核实分别办理。其所称未补实缺主事、请以散州同知保送一节。官员升迁调补。俱以实俸核计。岂有未经得缺。遽行选用丞牧之理所奏已不可行。至欲将京察未经记名人员概请选用＜闲＞缺道府。尤属非是。京察为激扬大典。并非专为保举外任而设。其一等人员内。经朕察看才具有宜于外任者。酌量记名＜闲＞放。其内留者。亦准其加级注册。原不必全予记名外用。若如该御史所请。以未经记名之员。均得外用。则奔竞之徒。必致百计钻营。希冀保列一等。即未蒙记名。一经选用＜闲＞缺。到任后又可营求调繁。显开幸进之门。且外省亦有应行升用人员。必因此多所抑滞。实于铨政有碍。该御史必系受人怂恿。率行陈奏。沽名干誉。冒昧已甚。著将斥驳缘由通谕知之。　　

○国子监祭酒润祥奏请、八旗外郎缺出。停止拣选。令各该旗汉军生、监、官学生、一体考试录用。从之。　　

○遣散秩大臣绵勤、带领侍卫十员往奠故副都统永琨、茶酒。赏还公爵。赐祭葬如例。　　

○调正黄旗蒙古副都统玉麟、为正白旗汉军副都统。以署镶蓝旗汉军副都统明兴、为正黄旗蒙古副都统。　　

○以故四川建昌道属拉里土百户曲仲扎什子嘉尔布、袭职。　　

○丙寅。谕军机大臣等、黄蓝线字等号余匪。尚有千余人。向川陕交界之官坝。地方窜走。此起余匪。从前由楚入川。皆由该处官弁不能实力堵截。以致阑入。又不能迅速歼除。仅将该匪等轰出川境。实属督剿不力。勒保著传旨申饬。该匪等阑入陕境。即距南山不远。设又窜匿老林。转瞬严寒。剿捕复形棘手。昨经降旨、令额勒登保带兵入川。与德楞泰、勒保、三面兜逼。兹该匪已有入陕之势。额勒登保自当迎头截击。即或未能剿净。亦当截回川省。跟踪追捕。断不可令其窜往南山。又致稽滞。至惠龄系该省总督。节据奏称陕省紧要各隘口。俱已派兵严御。若令阑入。甚至窜匿南山。必将惠龄及防堵之员一并治罪。凛之勉之。　　

○以正黄旗汉军都统恭阿拉、为都察院左都御史。工部右侍郎吉纶署仓场侍郎。　　

○以经略大臣额勒登保、为镶蓝旗蒙古都统。　　

○以擒获首逆汤思蛟、张＜闲＞功赏防御萨灵阿、巴图鲁名号。防御伯图依、游击马成林、陈弼、都司文自新、邱凤岐、花翎。委官鄂尔托延等、蓝翎。余升擢有差。　　

○予湖北阵亡千总苏定凯、吴炳、把总张天祥、刘元章、伍思胜、胡金豹、刘定选、外委庄韬、陈廷琦、周廷栋、祭葬加等。世职如例。守备孟景源、伤亡把总刘升、陕西阵亡骑都尉花沙布、祭葬世职。兵丁王景等四百四十九名、赏恤如例。　　

○丁卯。上诣奉先殿寿皇殿行礼。　　

○封已革克勤郡王散秩大臣恒谨、为不入八分辅国公。　　

○户部议准、护湖南巡抚通恩疏报、巴陵县、开恳淤州地九千三百九十八亩有奇。照例升科。从之。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。十一月。戌辰朔。德楞泰奏报、歼擒首逆陈侍学等。得旨奖赉。总兵官马瑜、下部议叙。拔兵丁刘泗明、为千总。赏蓝翎。余升赏有差。　　

○湖北军营副都统温春、因病乞回旗。允之。　　

○旌表守正捐躯河南桐柏县民湛可富妻刘氏。　　

○己巳。旌表守正捐躯四川仁寿县民王庭献聘媳夏氏。　　

○庚午。谕内阁、吉庆办理博罗会匪一案。节次奏报。种种张皇冒昧。糊涂草率。不胜协赞纶扉之任。吉庆、著革去协办大学士。仍暂留两广总督。以观后效。　　

○谕军机大臣等、现派那彦成驰赴粤东。有密查事件。那彦成接奉后。即迅速前往。所有江西查审之案。交姜晟一人办理。即传谕知之。　　

