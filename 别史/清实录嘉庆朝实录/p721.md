<!-- { "loadSidebar": true } -->
○乙卯。谕内阁、御史陈钟麟奏、重循吏以敦化理一摺。所奏是。国家亲民之官。首重循吏。循吏之所为。不专在簿书钱谷。而必以教化及民为先务。民不知教。贪利忘义。平日见利则趋。糜所不为。虽至丧身亡家之事。亦陷溺其中而不觉。所以大奸巨猾如林清者。窥见此等无知之民。皆可动之以利。辗转煽惑。诱之从逆。其实蚩蚩之民。并不知谋逆为何事。但思乘机劫掠而已。今大憝已除。政治维新。化民之道。当先自察吏始。夫吏者、皆国家培养人材。拔之齐民之中。畀以牧民之职者也。乃自习尚日偷。士子读书。祇知弋猎科名。于五经四子、圣贤淑世善民之上□日。全未能身体力行。及其仕也。较缺分之肥疗、以为趋避。伺上官之喜怒、以为荣辱。凡为国为民之义。茫然无所动于中。甚且朘削膏脂。陵侮鳏寡。小民将何所观感而率从耶。上下交征利。图事尚可问乎。著各省督抚大吏。深求致治本原。留心察看属吏。勿专以便捷武健、任奔走承意上□日者为贤。必其惠爱及民。于境内兴举教化。使士民爱如父母敬如师保者。方不愧循吏之称。为上官者。不苛以文法。俾得展其志学。其著有成效者。据实察举。久之阖省官吏。知所趋向。长吏日以农桑学校为事。小民群以孝弟忠信为俗。日计不足。月计有余。先义后利之教行。斯尊君亲上。共臻治理矣。将此通谕知之。　　

○调福建漳州镇总兵官韦陀保、为陕西延绥镇总兵官。延绥镇总兵官许松年、为漳州镇总兵官。　　

○丙辰。谕内阁、松筠奏、查明喀什噶尔已革阿奇木伯克玉努斯、邀功妄杀四命、并其余苦累回众各款一摺。前此铁保任喀什噶尔参赞大臣时。曾据玉努斯禀报、有回众等私敛金钱送给萨木萨克之子一案。当经审办。奏请将回子毛拉素皮、乌舒尔、爱玛尔、沙朵斯四名正法。兹据松筠查明此案情节、均系玉努斯同伊莫洛伯克阿布都拉仔斯商量捏造、其所云攒凑金钱等物、竟系玉努斯自行备出、并将伊父伊斯堪达尔从前招降萨木萨克原书添写、捏作毛拉素皮带来凭据、酷刑取供、现在该处大小伯克回子阿浑等、人人痛恨称冤。经松筠查讯得实、覆讯玉努斯、审拟治罪、先将铁保等参奏请上□日等语。铁保前在两江总督任内。于王伸汉谋毒李毓昌一案。毫无觉察。将伊褫革发遣。旋又弃瑕录用。授为喀什噶尔参赞大臣。洊升吏部尚书。乃前于玉努斯编造谣言。刑求无辜。不加详勘。致成冤狱。枉杀四命。其咎甚重。且伊前此办理阿克苏钱局一案。现被革员官成控告多款。可见伊在新疆时。仍前溺职。自任吏部。所言甚属谬妄。毫无胆气。竟是无能废物。不能屡恕。铁保著革职。发往吉林。交该将军富俊等派拨当差。其原任喀什噶尔帮办大臣伊犁总兵哈丰阿、著革职。发往乌噜木齐当差。当日随同审办之额外主事丰安、主事衔拜淩阿、均著革职。发往伊犁效力。至恩长、玉福二人。接任在后。未经审办此案。但不能查出参奏。且又有失察玉努斯纵容护卫家人、囤粮贵卖、若累回民之事。恩长、玉福、著交部严加议处。　　

○谕军机大臣等、陕省贼匪、大股巢□刀净之后。尚有逆犯数名潜逃。今谭贵一犯。经杨芳带兵追获。其余傅老八、龙正光、春儿等犯。亦皆经地方文武。督率擒拏。不致漏网。现在栈西一带。均已肃清。长龄等仍分派将领。赴各处老林搜查。并亲自带兵、向栈东一路。排搜前进。以期净尽根株。不留余孽。至各路官兵。此时自当以次凯彻。所有吉林黑龙江官兵六百名。著交色尔衮、达斯呼勒岱、各带三百名。分为两起行走。此外各路官兵。将甘肃路远者。先行彻回原伍。其暂留之西安汉中陕安三镇兵各一千名。提标兵一千名。均系在本境驻扎弹压。俟察看情形大定。再行议彻。至长龄覆奏、查勘山内上年秋收。约在五分以上。包谷青空之处。曾经该抚饬交该州县查明。奏闻抚恤。是地方官尚无讳灾激变情事。山内贼匪。委因停工乏食。乘机抢掠。并非如邪教之蓄心谋逆。其枪炮刀矛等项。因前次教匪滋扰。民闲制以自卫。未经裁禁。此次多由攻破寨堡所得。堡寨居民。制械自卫。今转为贼所用。岂非藉资寇兵。著该督抚即出示晓谕。令其自行呈缴。精利者、分配各营操演。其朽坏敝钝者、即可官为销毁。亦铸剑戟为农器之意也。再此次吉林黑龙江及各路征兵。均不得携带子女幼孩。如违、按律惩办。所有被贼地方无依幼孩。著长龄等交地方官出示招保。有亲戚保认者。即予领回。无家可归者。官为收恤。即于留养局收养。俟其年岁稍长。能自谋食。各令散归谋生可也。将此谕令知之。　　

○又谕、本日吴璥方受畴奏到、会筹睢工漫口、因购料维艰、时日已迟、势难兴举、请先培大堤、以工代赈等语。豫江两省正河。因睢口夺溜之后。水落停淤。大堤愈形卑薄。自应趁此时坝工未动。先行培筑。即可以工代赈。该督等履勘确切。据实估计。并饬承办各员。实心经理。再本日御史孙世昌奏、上年睢州漫口、豫安两省下游被灾州县、穷民流散在外者、百十为群、随处觅食、道路相继等语。百龄、方受畴、务饬所在地方官。妥为全活资遣。其已回乡土者。当加意抚绥。无俾失所。将此谕令知之。　　

○又谕、松筠奏、确查玉努斯款迹一摺。玉努斯编造谣言。妄杀四命。实为残忍。玉努斯应得罪名。著松筠于讯取亲供后。一面定拟具奏。一面遵照前上□日。派交彦吉保、百祥、押解来京。俟到京时、降上□日核办。再摺内据称此案传话通事阿布都克比尔、于上年十月内、忽尔呕血亡故一节。此甚可疑。阿布都克比尔、系当日讯供传话之人。即属案内要证。何以上年忽尔呕血亡故。安知非玉努斯防其漏洩事机。杀以灭口。并著松筠详加查访。玉努斯有无将伊毒害之处。一并讯明具奏。　　

○长龄等奏、杨遇春、吴廷刚、两路出力满汉官兵。擢总管达斯呼勒岱、副都统。赏头等侍卫诺木齐、佐领德庆、巴图鲁名号。知州罗应庚、总管哲保、游击李士林、承昌、刘发恒、陈喜、都司刘凤翥、守备陈贵、骁骑校珠勒格讷、花翎。防御穆腾布等、蓝翎。余升补有差。　　

○以督办粮饷出力。赏陕西按察使继昌、花翎。　　

○以故喀尔喀赛因诺颜额鲁特扎萨克贝子车伯克扎勒兄扎林彦多尔济、喀尔喀土谢图汗扎萨克辅国公拉苏咙多尔济子车琳扎布、喀尔喀车臣汗扎萨克贝子贡楚克扎布子蕴端巴雅尔、各袭爵。　　

○调工部尚书英和、为吏部尚书。以户部左侍郎苏楞额、为工部尚书。调兵部左侍郎果齐斯欢、为户部左侍郎。转兵部右侍郎普恭、为左侍郎。调工部左侍郎常福、为兵部右侍郎。转工部右侍郎徵瑞、为左侍郎。调刑部左侍郎穆克登额、为工部右侍郎。转刑部右侍郎成格、为左侍郎。以广西巡抚成林、为刑部右侍郎。　　

○以河南布政使台斐音、为广西巡抚。调陕西布政使庆炆、为河南布政使。以江西按察使盛惇崇、为陕西布政使。江南河库道徐炘、为江西按察使。　　

○调正蓝旗汉军都统英和、为正蓝旗满洲都统。以宗人府右宗人奕绍、兼正蓝旗汉军都统。正红旗满洲副都统苏楞额、为镶黄旗蒙古都统。调镶黄旗蒙古副都统佛住、为正红旗满洲副都统。　　

○以镇国公奕颢、为镶黄旗蒙古副都统。　　

○以甘肃金塔寺营副将博勒忠阿、为伊犁总兵官。　　

○丁巳。谕内阁、给事中斌松奏、制军器以重武备一摺。八旗文武大臣官员。例有应行自备盔甲弓箭等件。每届五年。由兵部奏请点验一次。本年系应行点验之年。因思盔甲一项。原以饰军容而昭仪卫。于御侮折冲实用。尚非所亟。著通饬八旗各大臣官员。将应有者、自行修补存贮。免其点验。其该大臣官员等应备之弓箭撒袋腰刀等件。本年仍著照例点验。再上年饬交各旗营补制军器。并著一律整备齐全。各该管大臣不时查验。勿致日久懈弛。著派出之王大臣。一并点验。如有缺额。严参治罪。　　

○又谕、本日著乌噜木齐都统刘芬奏、审办客民罗生云妒奸杀死二命一案。摺内将奸妇卜罗叙称达妇。殊属粗率。达妇二字。从未载入爰书。刘芬不学无术。著交部察议。并通谕内外问刑衙门。永不准用此等字。　　

○又谕、据桂芳等奏、户局鼓铸卯额、三月后请按六卯鼓铸、闰月鼓铸四卯、现在计算铜斤、查有上年八月内已抵台庄之壬申年滇铜正运二起、迄今未据报出东境、请上□日严催、并将在前各运铜斤、一并饬催等语。滇员徐延倬、领运壬申年正运二起铜斤。既已于上年八月行抵台庄。何以至今尚未据报趱出东境。即或运河水浅。亦当设法遄催。现在此运铜斤七月以前、即须应用。实属紧要。何得任其迟滞。又壬申年白种岳等四运。前据报在宿迁守冻。此时春融冰泮。亦当催令开行。以期六七月到京。接上鼓铸。著江苏、山东、直隶、各督抚。督同派出之两司、认真催趱。如敢有意耽延。据实参奏。仍自行议罪具奏。其癸酉年正运四起京铜。或已起程在途。或正赴泸领运。并著各该督抚严饬各地方官。随到随催。毋得藉风水阻滞为名。任意延玩。由四百里通谕知之。　　

○都察院左都御史王集、以老病休致。以吏部右侍郎戴均元、为左都御史。署兵部左侍郎顾德庆、为吏部右侍郎。　　

○以吏部右侍郎秀宁、为武英殿总裁官。　　

○以翰林院侍读学士恒福、充日讲起居注官。　　

○戊午。孝昭仁皇后忌辰。遣官祭景陵。　　

○谕内阁、大学士会同户部议驳、百龄、朱理、奏请江苏及各省当铺、按照成本多寡、将息银输纳二成、分作五年给还一摺。国家理财制用。政有常经。即权宜取济。亦当准事理之平。若商民权子母。逐锥刀。其事至为纤细。岂应官为核计。今该督等欲按当商成本。责以输纳。又恐取民非制。请分作五年如数给还。无论一出一入。甚滋繁扰。试思地方官勒借所部财物。尚干功令。况以经国之需。而谋及庶人。不已亵乎。至原摺内称当商等多系仕宦旧族。各有报效之心。此语尤属虚诞。仕宦家固亦有治生营运者。然此辈大抵市侩居多。强其所不欲。而滥及名器。亦太不计利敝□大重轻矣。现在帑项虽未饶裕。然综核出入。尚不至即形支绌。何遽谋及下策若此。实属鄙陋。日前阿克当阿、曾有此奏。朕以伊系内务府人。平日历任不过盐榷诸务。未谙政治。无足深责。当祇降上□日申饬。百龄虽亦系内务府人。伊由翰林出身。历任封疆。擢至协办大学士。朱理亦由翰林洊升侍郎巡抚。不应识见庸陋。同为此不学无术之言。除所奏饬驳外。百龄、朱理、均仍交部议处。　　

