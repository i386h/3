<!-- { "loadSidebar": true } -->
○又谕、大清一统志。于嘉庆十六年。交国史馆补纂。当经该馆行文各直省。将建置沿革职官户口人物一切裁改各事宜。限半年内。查明送馆。以便勒限纂校。乃已阅五载。各直省视为不急之务。或全不登覆。或遗漏舛错。实属疲玩。著各该督抚分饬所属。查照该馆咨取事宜。迅速详查造具清册送馆。毋得仍前延玩。　　

○又谕、都察院奏、安徽婺源县民人吴新庆、以遵例请禁鬻妻溺女恶俗具词呈诉等语。阴阳化生。人道之始。若民闲生女。皆弃而不育。则生息何由而蕃。至夫妇列在五伦。非实犯七出之条者。岂宜轻弃。如该民人所称、该处地方产女之家。因贫起见。往往溺毙。夫妇每因小故。辄相离异。实属恶俗。著将该民人原呈发交百龄查办。先出示严行禁止。并设法妥为化导。以革浇风而正伦纪。其各省有似此者。均著一体示禁。民人吴新庆、著都察院饬令自行回籍。　　

○又谕、绵课等奏、审讯平宁砍伤图克坦一案。请将平宁锁禁。图克坦重责六十板。所拟任性颠倒。甚不平允。此案平宁等与图克坦聚赌。平宁输给图克坦钱二百串。先自行划伤图赖。嗣图克坦向索赌欠。平宁又用刀砍伤图克坦三处。今平宁折圈议罚。转将图克坦实责。诚所谓恶之欲其死。何以折服图克坦之心。平宁、著管理宗人府王公等看视重责三十板。仍在空室锁禁一年。期满释放。罚养赡银七个月。图克坦、本系永远锁禁之人。罪无可加。著免其板责。　　

○以服阕总兵官范建志、为巴里坤总兵官。　　

○庚子。谕内阁、御史盛惇大奏、外任官捐升及为子弟报捐人员、请申明前上□日饬查经手仓库一摺。外官有仓库之责者。既已有力捐输。若于所管仓库。复有亏短。即明系侵挪国帑报捐官职。是以前经降上□日。令将该员等或本身捐升。或为子弟报捐者。均责成该管上司。查明经手仓库。如有亏挪。即据实报明。除不准报捐外。仍照亏空例治罪。今据该御史所奏此次报捐道府者。共六十余员。由外任捐升者。即有三十员。是道府两项。由外任本身捐升者。已及其半。则其余捐升他职。及为子弟报捐者。自必不少。此项人员。皆经户部于递呈后。咨查各省。其中私挪帑项者。实不能保其必无。乃惟王旭昇一人、经御史孙汶指参外。并未据各该省督抚有查出参奏者。自系各该管上司。因其已成之功名。不忍揭参。姑为出结。以俟设法筹补。此等迁就瞻徇积习。实乃必有之事。其于取携公帑自便其私之劣员。徇情姑息。则所谓清厘仓库者仍属空言粉饰。著再通谕各督抚、将前项本身捐升。及为子弟报捐人员。于经手仓库有无亏短。据实确查。如有侵挪情敝□大。立即参奏。除将该员捐项抵补亏数外。再有短缺。即勒限著追。仍按律治罪。既经该上司自行查出。即从前滥行结报之咎。概予宽免。傥经此次训饬之后。仍有瞻徇朦混者。别经发觉。必将该管各上司从重惩处。决不宽贷。　　

○蠲缓甘肃宜禾县、旱灾本年额赋有差。并贷口粮。　　

○上以冬至祀天于圜丘。自是日始。斋戒三日。　　

○辛丑。谕内阁、那彦成奏、提审张洛焦、师来明等、供情狡黠难凭、请解部究办一摺。所奏取巧推诿。大属非是。此案先由直隶获犯张五、将张洛焦等供出。江南拏获张洛焦、讯据供认与师来明等有习教从逆之事。旋复翻供。嗣经陕省将师来明拏获。先后将各犯俱解至直隶交该督归案审办。兹该督因所讯张洛焦、师来明、供词与江南陕西原供。全不相符。辄谓该犯等鬼蜮叵测。或与林清案内诸逆。交结往来。见面必能认识。请将张洛焦等解送刑部。令董帼太等认明究办。张洛焦等、并非林清案内供出指拏之犯。与董帼太等毫无干涉。安能辨认年貌。岂各省教匪、皆待董帼太等认准、方可定案乎。那彦成身任总督。办事多年。盛泰本系刑部出色司员。＜闲＞用臬司。案内犯证俱全。何难推鞫得实。乃如此巧于谢责。大乖实心任事之义。那彦成、盛泰、俱著交部议处。仍传上□日严行申饬。此时张洛焦等犯。如已起解。距京城甚近。即交刑部监提董帼太等。姑一辨认。亦不令刑部讯供。仍发交原解官带回保定。交该督督率该臬司审讯结案。　　

○壬寅。上诣南郊斋宫斋宿。　　

○癸卯。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○停次日朝贺。　　

○乙巳。刑部奏、审拟逼奸致死三命一案。得上□日、此案郑源、挟制逼奸高殿元之妻耿氏。致高殿元夫妇被逼难堪。不敢控告。先将幼女住妮掐毙。写立冤状。分揣怀内。一同自缢殒命。情殊凶忄□参。郑源、著即处斩。余依议。嗣后如有似此因奸威逼致死一家三命者。毋庸定拟斩监候。即照此案定拟斩决。著刑部载入例册遵行。　　

○以病痊侍郎贵庆、署理藩院右侍郎。　　

○工部议准。直隶总督那彦成疏报、定州、垦种河滩淤地二十六亩有奇。照例升科。从之。　　

○丙午。上诣寿康宫行礼。　　

○幸瀛台。阅冰技。　　

○谕内阁、本月二十日御史果良额奏、拾获匿名揭帖一封。内系讦告礼亲王昭梿各款。其时朕居斋宫。因在圜丘大祀斋戒期内。未即明降谕上□日查办。祇将原揭帖交英和密行查访。其揭帖内有凌辱大臣一款。从前朕即闻昭梿有与景禄争论之事。二十四日召见景禄询问、据称伊上年四月内。进内接班。时方辰初二刻。昭梿以时己巳正。向其呵斥。维时苏楞额、晋隆、亦在内接班。当以景禄辰刻到班。并未迟逾。向其劝阻。昭梿则称伊与景禄本有嫌隙。并斥言景禄至刑部每审一案、总可获银一二千两等语。又据景禄奏、昭梿并曾面斥尚书景安、为伊家奴才。经景安正言驳斥。欲行奏闻。为人劝阻而止。即此二事。其凌辱大臣一款。已为有据。又闻伊家管事之人。称为军机中堂。此一款最重。英和并访得昭梿曾将伊门上人鸣山、锁禁一年。又遣人至昌平州拆毁庄头房屋。抄没家产。并克扣门上人钱粮等事。昭梿以亲王如此肆意横行。岂可不加惩办。著管理宗人府王公会同军机大臣严行查问。并著英和前赴伊家查起非刑器具。及铁锁石墩。据实具奏。　　

○丁未。谕内阁、礼亲王昭梿被讦各款。昨派宗人府王公会同军机大臣查问。据昭梿供认各款。如与景安争论王府属下。名分綦严。此语甚属狂妄。妄自尊大。目无君上。失为屏为翰之义。实自暴自弃之徒。景安一品大员。与王公等同属朝臣。且与昭梿并不同旗。非其属下。何得妄行指斥。至景禄上班。即或稍迟。并前在刑部有婪赃之事。昭梿祇当据实参奏。亦不得出言凌辱。至伊于府内滥用非刑。现据英和起出铁锁金□靠镣木桩等件。并将受伤之庄头程建忠、程建义、传案。经宗人府王公军机大臣等、验得程建忠等、脊背均用磁瓦岔刺。血痕遍体。不忍寓目。询系因逼令增租不从。即横加敲扑。以酷济贪。即此三款。已不胜亲王之任。若系朕之子侄及近支晚辈。用此非刑虐下。朕必亲视重责。昭梿著革去王爵。交宗人府于空室暂行圈禁。其余应讯各款。及一干人证。著宗人府王公军机大臣会同刑部审讯。昭梿应得罪名。俟全案奏上时一并定拟具奏。此上□日著上书房照缮存记。　　

○又谕、刑部具题、因奸谋死幼子之曲朱氏一本。曲朱氏因奸谋死亲生之子。本内拟以绞监候秋后处决。经朕看出以为母无偿子命之理。旧例应永远监禁。饬部详查覆奏。今据查明实系应入缓决永远监禁之犯。该部引例错误。奏请更正。分别议处。所有承办此案之刑部司员。著交部严加议处。刑部堂官。著交部议处。内阁票签之员。并是日看本之大学士。未能查明驳正。著一并交部察议。　　

○又谕、成格等奏、审拟衙役贿匪顶认烧窃厝棺一摺。此案前据颜检具奏获犯讯拟。经刑部驳令覆讯。颜检仍照原审情节奏覆。又经御史苏绎参奏。朕特派成格等前往审办。兹据成格等讯明。颜检所获窃犯俞瑞祥等、系由捕役畏比贿嘱顶认。并非正犯。颜检办理此案。实属错谬。所有案内真贼。尚无一名就获。著即饬属迅速严拏。勿任漏网。钱塘县知县陆玉书、草率定案。著即革职。留于地方协缉。率行审转之杭州府知府严荣、调任臬司广庆、俱著交部照例议处。署杭州府知府涂以辀、并未承审核转。惟未能查出实情。著交部察议。颜检系屡经获咎、弃瑕录用之人。于特上□日查办之案。不能虚心研究。两次审拟。悉被属员欺蒙。无能已极。著交部严加议处。其余所拟罪名。著刑部核议具奏。　　

○又谕、马慧裕等奏、审明习教首从各犯分别定拟一摺。此案传习邪教、念咒敛钱、传徒惑众各犯。除王助大监毙外。孙家望、蔡奉春、杨添玉、俱著即处绞。其邀引孙家望拜师之戴添幅、与煽惑为首无异。亦著即处绞。余著刑部核议具奏。所有首先访获案犯之知县翟中伦、巡检孙绍棠、俱著送部引见。再降谕上□日。协同拏获之候补知州郑伟、把总邵梦元、著交部议叙。　　

○缓徵湖北京山、汉阳、二县、及屯坐各卫、水灾本年额赋。　　

○戊申。谕内阁、据方受畴奏豫省拏获红胡匪徒二百余名、请将失察在先之地方文武处分、酌予宽免等语。红胡匪徒。久为地方之害。前经降上□日。令该州县实力翦除。不复究其既往。即如逆案各犯。地方官有能拏获者。尚当免其从前失察处分。加以奖擢。若该省因现获匪犯。究出从前抢劫毙命、并私造私藏违禁凶器贩私赌博等案。历年未经报官。一一追溯参处。则缉捕各员。多所瞻顾。转致心生懈弛。所有该省承缉各案。除正凶未获应行限缉者。仍照例开参外。其报获各案从前失察之地方文武员弁、均著加恩免其处分。该抚益当督饬所属。认真缉捕。除莠安良。毋得日久生懈。　　

