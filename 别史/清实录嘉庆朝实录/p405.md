<!-- { "loadSidebar": true } -->
○又谕、据长琇等奏、广东巡抚专差赍送大计本章三本、到通政司衙门、核计逾限八日、询据该承差因途闲雨水迟误、请交刑部讯办、又陕甘河南等省赍到本章、亦多逾限、缘无地方官结报、无从稽核迟误缘由、请敕下各省督抚、嗣后拜发本章、按站填注时刻、分别钤盖印信、黏贴印花、以便稽考等语。各直省呈递本章。例有定限。遇有来差迟误日期。通政司查询明晰。即可移知兵部办理。何必遽交刑部审讯。至本年直隶雄县一带。雨水本多。每多绕道行走之处。前日广兴来至行在时。即经奏及。现在广东省差官赍本逾限。称系途闲水阻。或非无因。著兵部查明照例办理。此外陕甘河南等省、现在呈递本章各有迟误之处。是否均因水阻。亦著兵部行文各省查明办理。至该衙门请酌定章程、令各直省督抚于拜发本章、由首站钤盖印信、沿途黏贴印花、以便稽考之处。并著兵部详议具奏。寻议、各省驿站。有相距州县至数十里者。若令逐站填注时刻。黏贴印花。转致守候需时。州县有地方之责。势难亲身在驿。前经臣部通行各督抚令各州县将程站限行里数。接递月日时刻。逐一登明。按月造册送部查核。立法已极周密。嗣后各省拜发本章。无论由驿专差。傥途中猝遇大雨或阴雨连绵河水暴涨等情。即将迟误缘由报明地方官、取具印结。随本申明通政司查核。并令地方官详报各督抚。按月汇总咨部。如地方官不即出结。查明议处。傥该承差并不呈报。行文该督抚从重惩治。如此严定考成。自毋庸另议更张。从之。　　

○谕军机大臣等、前因宁陕匪徒滋事。思欲窜往栈道一带。早经谕知勒保派令丰绅、酌带兵力、前往七盘关广元一带驻劄防守。嗣又据该督奏称、札饬总兵田朝贵、唐文淑、各带兵一千名、前赴太平大宁一带边境密防。本日据方维甸等奏报、贼匪由桅杆石、小河口、向东南奔窜。已谕令德楞泰加紧督办。惟陕省兵丁、不足深恃。丰绅现已带兵前抵边境堵御。著勒保饬知该提督、即带原领之兵、径赴陕境。与德楞泰会商夹击。如兵力稍单。即于就近营分、再酌调一二千名应用。其七盘关广元一带。著勒保另派妥员。带兵堵御。至德楞泰处兵或不敷。则于川省调往最便。本年春间、因蔡逆滋扰台湾。曾令该督备调屯练兵二千名。旋即停止。著勒保仍即速行调集豫备。现已谕知德楞泰、如需用时、一面奏闻。一面咨调以期迅速蒇事。将此谕令知之。　　

○丙戌。谕军机大臣等、据阿林保奏、蔡逆帮匪船复窜回闽。飞催许松年统带舟师、迎头截击各缘由。办理均属得宜。但作据该督奏称、拆阅李长庚致温承惠书函、有七月初十日将兵船收进定港、装篷燂洗、购备口粮之语。因疑其私行回署。又称追至尽山洋面、盗船窜往极东深洋。不能剿捕。初五六七等日、见盗船游奕。扼住上风。何以忽称探听无踪。特将李长庚密参、奏请革职治罪。经朕降旨训示、以阿林保所奏、均系揣度之词。且于李长庚所奏七月二十一日、在大陈调班等洋面、攻剿盗船、生擒盗首李按、及歼毙夥盗多名一事。尚未知悉。是以谕令清安泰、确查李长庚是否有有心玩误、私回衙署、捏饰奏报情事、据实陈奏。本日摺内、又称李长庚玩误纵贼。是该督之意、必欲将李长庚参革治罪。太存成见矣。带兵大员、如果查有玩误确据。朕岂肯稍从宽宥。近年办理教匪。因玩误而获罪者甚多。然彼皆有实据。是以不稍宽假。朕非庸闇之主。岂肯以莫须有入人重罪乎。今该督前后所奏、总不过悬揣之词。毫无实迹。即如李长庚所奏生擒李按一事。适据清安泰奏到情形。均属相符。并经委员将李按讯供。知蔡逆另坐大船脱逃。其起获炮位器械等项、均系确凿。若如该督所奏、疑其私行回署。则李按一犯、又从何擒获。即云李长庚饰词谎奏。岂清安泰亦从而附和乎。看来阿林保竟系先存意见。不自知其言之无据。朕于李长庚从未识面。岂复稍有袒护。惟督剿蔡逆一事。经朕特派统领舟师。该提督冲风涉浪。已阅数年。岂能以该督悬揣虚词。遽绳以法。试思此时即将李长庚褫问。将治以何项罪名。且将伊治罪后、又责令何人统领舟师剿贼。岂不转致迟误。外省文武大吏。总在和衷商搉。若稍存私见。动掣其肘。以致日久罔功。固当严治李长庚之罪。该督亦岂能置身事外。阿林保所奏、实属冒昧轻率。著传旨申饬。　　

○命理藩院晓谕蒙古王公台吉等、嗣后乾清门行走之蒙古王公台吉、有因谢恩引见、恳请随围效力者。即行转奏。散走之蒙古王公台吉等、于谢恩引见后。著各回游牧。其无故前来者、概行禁止。著为例。　　

○丁亥。秋分。夕月于西郊。遣裕郡王亮焕行礼。　　

○上诣永佑寺行礼。　　

○予福建出洋淹毙把总曾元章、外委陈廷高、陈邦桂、郑国雄、浙江出洋淹毙外委李永誉、祭葬世职。兵丁许仁等二百三十五名、赏恤如例。　　

○戊子。谕内阁、吴璥等奏、请将豫东二省降革各河员、分别留任协防、以资熟手一摺。据称该二省管理黄河各厅员、因本年李亨特案内、俱有供应饭食门包、并为之盖造公馆。经李亨特荐用亲戚等事、应行革职者四员、降调者九员、均应饬令离任。惟现在候补丞倅仅止十员、不敷补用、且大半俱系生手、河务紧要、可否将降调之同知吕昌会等九员、加倍捐复、其革职同知沈廷谐等四员、留工差委各等语。东河丞倅各员。不自谨饬。滥应上官。以致均罹降革处分。其罪本无可宽免。惟念豫东二省黄河两岸工程。修防紧要。若一律俱换生手。恐其办理未协。而现在候补之员。又复不敷补用。所有该河督等奏请将降调同知吕昌会、张志鉴、姚仲、陈旭、通判王申伯、费涟、雍廷焕、汪元琨、八员加倍捐复仍留本任之处。吕昌会等止于私出门包。部议亦祇降调。情节较轻。尚可准行。其先经终养之同知孙象坤一员、情罪相同。亦著准其加倍捐复。至革职同知沈廷谐、王文绪、滕开业、通判叶凤翥等四员、则不但私行出门包。并为李亨特垫办供应。建盖公馆。兼任用其所荐亲戚。多方逢迎。劣迹尤甚。该河督等亦为之奏请留工效力。岂以伊等积惯逢迎。留以自便。将来留工之后。不过一二年闲。又将以防守出力保奏。豫为该劣员等录用之地乎。沈廷谐等四员、不准留工差委。吴璥、马慧裕、长龄、均著传旨申饬。　　

○又谕、成宁参奏、阜阳县知县傅文炳、于承审命盗重案、辄行草率定拟、屡经臬司指驳、并不上紧审办、于词讼事件、亦任意积压、其详报监犯病故之案、计上年六月至今一载之中、病毙四十余名、请将傅文炳及该县典史乔佐国一并革职等语。案犯羁禁囹圄。有狱及典狱官、本当依限审结。随时照料。今阜阳县详报监犯病毙者、竟至四十余名之多。此四十余名、未必皆罪犯应死。其中或有案情牵连待质。因久禁狱中。拖延瘐毙。殊堪悯恻。该知县及典史玩视狱囚。漫不加意。实属懈弛不职。成宁查明参奏。所办固是。但仅请将该知县及典史革职。办理尚觉过轻。所有阜阳县知县傅文炳、典史乔佐国、均著革职。发往伊犁效力以示惩儆。该管知府樊士鉴、平时不能督率整顿。亦难辞咎。著交部严加议处。　　

○予陕西捐输煮赈之绅士王成久等、同知、通判、职衔有差。　　

○己丑。上御卷阿胜境。赐扈从王公大臣、蒙古王、贝勒、贝子公、额驸、台吉等食。　　

○庚寅。上自避暑山庄启銮。幸木兰。　　

○工部尚书姜晟、因病请解任。允之。以江苏巡抚汪志伊、为工部尚书。调广西巡抚汪日章、为江苏巡抚。以广西布政使恩长、为巡抚。山西按察使李鋐、为广西布政使。湖北盐法道常明、为山西按察使。　　

○是日。驻跸中关行宫。　　

○辛卯。谕军机大臣等、倭什布奏、探明叛贼南窜洋县、现在分路截剿一摺。据称该逆于前月二十日、扰至西江口营、有本营新贼六七十人内应以致失守、护游击守备田得被戕、该逆等先令百余人沿河奔窜、意在踹浅偷渡、经留坝文武督兵毙贼二名、余匪惊窜折回、合同大股东窜原公、扰至洋县等语。看来此股叛贼、即系宁陕匪徒。本欲乘闲偷渡、窜入栈道。自系探知西路已有官兵前来。是以折向东南奔窜。此时方维甸等、正由东南进兵迎剿。倭什布以伊带兵前进。恐西路空虚。不免顾此失彼派令游栋云带兵一千五百名、星夜驰赴城固洋县一带合剿。所见甚是。倭什布现在率同官兵五百名、仍在凤县一带紧守要隘。另调宁夏兵一千五百名。督标兵五百名、赶赴行营会集。此项官兵。合计已有二千五百名。足敷分布。务当督饬将备、于各要隘一律严防。遇有贼匪西窜。即应迎头截击。就近扑灭。设防御稍有不力。致令该匪窜入栈道。则惟倭什布是问。将此谕令知之。　　

○以四等侍卫丰绅济伦、为盛京兵部侍郎。　　

○是日。驻跸波罗河屯行宫。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○谕内阁、刑部奏、据吴熊光将访获匪犯李崇玉家属李蔡氏等缘坐各犯、应否解京抑暂行羁禁之处、咨请部示一案。李崇玉结交匪类。横行乡曲。胆敢与洋盗勾连。为之接济消赃。纠众械斗。戕害多命。甚至将人支解。种种不法。问拟凌迟。实所应得。但该犯脱逃以后。久未弋获。嗣经那彦成设法诱致。该犯始自行投出。许以官职送京。此系那彦成办理不善。而该犯畏罪自投。究与拏获者稍觉有闲。且此案原拟该犯罪名。祇系比照大逆定拟。与实犯者不同。从前该督抚等未将正犯拏获。先将其父兄办理缘坐。本不甚协。今该犯李崇玉尚在监禁。未正刑诛。亦不必将其妻子遽拟缘坐。著刑部堂官参核例案。权衡情罪。先将李崇玉一犯、应如何酌减罪名之处。悉心定拟请旨办理。再将应行缘坐各犯、一并酌减定拟。即从前业经缘坐各犯、亦当画一办理。以归平允。寻议、李崇玉所犯。予以寸磔。实属情真罪当。惟究系畏罪投回。应请改为拟斩立决。其妻子依例应流二千里。若因比照大逆例免缘坐。仍留该省地方。诚恐滋生事端。应请于缘坐发遣上、酌减安插。将已发黑龙江之李亚赵、李崇云、李贤茂、李贤盛、李贤彩、均行释回与犯妻李蔡氏、犯子李亚元、李亚长、一并酌发不近海洋之山西河南两省安插。令地方官严加管束。于矜恤之中。仍寓惩治之意。得旨、李崇玉著照拟改为斩决。派刑部侍郎瑚素通阿监视正法。余依议。　　

○命护军统领温春、乾清门侍卫桑吉斯塔尔、古北口提督薛大烈、带领巴图鲁侍卫弁兵三十员名、吉林学围弁兵二十一员名、驰往陕西德楞泰军营。　　

