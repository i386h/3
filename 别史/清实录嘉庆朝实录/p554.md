<!-- { "loadSidebar": true } -->
○谕内阁、朕恭阅雍正元年世宗宪皇帝实录。内载颁发训谕直省文职自督抚学政至州县等官武职自提督至参游等官、共上谕十一道。仰见皇祖澄肃官方谆谆诫勉。不特当日之利敝□大。言无不尽。即此时之相沿陋习亦早经洞烛无遗天语煌煌。实为万世不易之官箴各督抚等衙门。久蒙颁发原期永远遵循。朕仰述前谟。若此时再加申谕不能更出范围。而我万万世子孙整饬官联之法。亦无有过于此者。朕每日几务之先。敬阅列圣实录。周而复始。夙夜凛凛。无事不恪遵成宪。各督抚学政司道府州县、提镇副将参游等亦应随时敬览。互相策励务使大法小廉训兵养士。崇实行而不尚虚名秉公忠而不持偏见。洁己奉公爱民尽职。以期佐治分猷。奠安黎庶。切勿视为具文。归入交代。仅令日久存贮无裨身心。是则不能仰体圣训。亦有负朕委任诰诫之至意也。将此通谕知之。　　

○又谕、温承惠奏、堵筑任邱县民堤漫口、借动银两、请摊徵归款一摺。任邱县滨临河淀。建设堤埝。每遇汛水冲刷。向系村民修筑。本年七月雨水较多。河泊并涨。该县迤西之七里庄民修堤岸、汕刷缺口四十余丈。经该府县圈筑月堤。排签进埽。核实估计需用工料银四千七百三两零。该督饬司先于地粮项下借支。堵筑完竣。所借银两。例应居民按数完缴。惟念该处系积歉之后。一时骤难归款。著加恩将此项借支银四千七百三两零、暂缓催徵。自十六年为始。在于该县阖属地粮项下、分作三年带徵归款。以纾民力。　　

○乙亥。谕军机大臣等、百龄奏、官拴歼擒匪夥二千四百余名、匪帮穷蹙远遁一摺。已将在事出力文武各员、均照所请分别加恩矣。此次张保仔匪船、在香山县属大黄埔围劫之时经百龄派拨兵船、在东西两港口堵住。运石堵塞。一面豫备火攻。并另派兵一千名占住山梁。放炮下压。断其汲水路。贼匪四路断绝。欲出不能。此真极好机会。如果水师官兵人人效命。何难一鼓歼除。立翦巨憝。永靖海疆。乃因水师恇怯无能。纷纷躲匿。以致贼匪乘闲逃脱。功堕垂成。实为可恨。孙全谋系统领大员。经朕弃瑕录用。乃平日训练不力。临时号令不行。一味观望迁延。不肯带兵进剿。付以塞港之石舟而不用。授以焚贼之火艇而又不用。失机玩寇。其罪甚重。此非仅予降革、及革去顶带、可以蔽辜。孙全谋、著革职拏问。交该督派员解京。交刑部治罪。护左翼总兵顺德协副将王国宝与海口营参将何英、各带米艇。一见贼船即行驶退。外委吴协山、弃船逃避。把总林刚私带兵船藏躲。均属胆玩。该四员均著革职拏问。交该督审讯定拟具奏。应正法者即请旨正法不可姑息。其在沙湾剿贼随同驶避之把总谢升、李荣高、周得胜、张吴祥、外委施英、杨罗芳、洪耀忠、王进朝、李逢春、邵天喜、刘文韬十一人、及在赤沥角退缩不前之千总刘壮、陈有光、外委赵可、曾步青、陈耀祥、黄君雄、胡明升、黄朝福、李变龙、均照所请、斥革棍责枷号示惩。从九品卢楚元、赵应壬、派管巡船。屡次退缩。惟究系文员。著革职仍留粤缉捕。以观后效。至广东水师废弛。亦非始于目前。钱梦虎在粤四年养痈贻患。此时岂可令其脱然事外。该提督现已托疾回浙著交该抚蒋攸铦传旨将伊革职。派员押解来京。交刑部治罪。仍著百龄一面将钱梦虎在粤时如何废弛实迹、速行确查由驿奏闻。以便交刑部按款诘讯。再另据奏、东路投诚及杀贼首报各盗夥分别办理一摺。乌石二帮内之陈成、及香山二帮内之江亚尾等犯、率带夥众来投。并呈缴器械船只、且有自行杀死贼夥者其投首自出至诚。可以免其治罪。惟百龄于陈成等犯、已交原籍管束。而于江亚尾等犯一起内、尚有二十六人、欲令充伍缉捕是则不可此等狼子野心。岂能深信。惟当一并饬交原籍地方官管束。如有滋。事即行查拏办理。切勿疏于防范。再前据长麟奏粤省额设水陆两路官兵只有提督一员。不敷经理。百龄陛见赴粤时。伊曾与论及此事。近日未据奏及。著该督体察情形。如有必须添设陆路提督之处。即著妥议具奏。将此传谕知之。　　

○以剿擒广东洋匪张保仔贼夥。游击林孙等升叙有差。　　

○镶白旗护军统领永玉因病解任。以銮仪卫銮仪使玉福、为镶白旗护军统领。调镶黄旗蒙古副都御史福庆、为正黄旗满洲副都统。正红旗蒙古副都统瑞龄、为镶黄旗蒙古副都统。以头等侍卫阿那保、为正红旗蒙古副都统。　　

○以浙江黄岩镇总兵官童镇升为广东提督。　　

○丙子。上幸瀛台。阅冰技。　　

○丁丑。谕内阁、前因仪亲王、成亲王、均系朕兄。且有年齿。曾经降旨、凡遇严寒盛暑、以及不奏事之日。无庸进内。以示体恤。而仪亲王等年齿渐高。现仍每日进内。转非所以仰体朕心。王等虽在内廷行走。非如御前大臣侍卫等、引见时例应入内站班者可比。无事之日。原不应进乾清门。嗣后仪亲王等、除有应奏事件、及带领引见人员、仍照例进内。其余无事之日。竟不必进内。当往该管宗人府、及都统衙门办事。不必每日趋朝、始为勤职也。　　

○又谕、谙达职分。在阿哥等视之。祇似朋友。非师傅可比。仪亲王、成亲王、俱系阿哥之伯父。充当谙达。未免不合体制。均无庸在总谙达上行走。拉旺多尔济、仍著在总谙达上行走。定亲王绵恩、果勒敏色、著充补总谙达。所有二阿哥之内谙达员缺。著该总谙达奏派。　　

○戊寅。上诣大高殿行礼。　　

○幸北。海阅冰技。　　

○山西巡抚金应琦、以病请开缺。命来京。授刑部右侍郎。以刑部右侍郎初彭龄、为山西巡抚。　　

○户部议准、前任浙江巡抚。阮元疏报、仁和、开化、二县、开垦沙地一百九十三顷九十九亩有奇。山地三亩有奇。照例升科。从之。　　

○庚辰。上幸瀛台。阅冰技。　　

○谕内阁、吴璥等奏、雪后严寒、回空阻冻、现在竭力敲冰、设法筹催在后各帮情形一摺。漕船回空。必当及时归次受兑。方无误来年重运。该河督等、自应不分畛域。随时筹办催趱。岂得互相推诿。本年邳宿运河、既因东境水小别无来源。吴璥等即当于回空各帮未入江境之前。豫为筹办。于各浅处筑坝擎蓄。以利趱行。而东省闸河蓄水微弱。维时马慧裕职任东河。其应如何疏浚筹蓄。亦即当为未雨绸缪之计。非陈凤翔甫经到任者可比。乃吴璥等总存一分疆画界之见。殊属非是。现在已入江境帮船、在邳宿一带境内者、尚有三十八帮。竟至节节冻阻。皆由该河督等互相推诿、未能及早筹办所致。吴璥、徐端、马慧裕、均著传旨申饬。仍交部议处。漕运为天庾正供。设有误来年重运。所关匪细。所有现在冻阻各帮。吴璥等即当设法筹催。迅速归次受兑。无得再有阻误。其需用打凌船只器具、以及兵夫饭银、添雇纤夫挽运等费。均著吴璥、徐端、马慧裕、及该承办道将等、按数分赔。不准开销。　　

○谕军机大臣等、初彭龄奏、接受匿名揭帖、饬令严拏一摺。匿名揭帖。事本诡谲。诚恐架词捏饰。挟嫌倾陷。均未可定。原词内所称、即如长子、屯留、襄垣、潞城、壶关、亏空仓谷现设凑银两寄库、前抚臣成宁阅兵至潞安供应五千两二款。潞属亏空。先经初彭龄奏明确查。设法弥补。其成宁阅兵所用车马公馆铺垫、及家人需索门包五十两。又经初彭龄查讯确实具奏。安知非该省风闻此事遂有人藉端胪列。此时若即行查办。未免增长刁风。著初彭龄饬属严密查拏投递之人。务期弋获。俟到案后核对笔迹。逐款详讯有据。再行核办即所控属实。仍将投递之人按律治罪。以示惩儆。又另片奏、请将平定州知州徐承庆、升署汾州府知府等语。汾州府系请旨之缺。自应恭候＜闲＞放。初彭龄违例保举。殊属冒昧。伊与徐承庆既属师生。尤宜引嫌以杜物议。且伊到任未久。何由知其克胜此任。所有汾州府一缺、现已另行＜闲＞放矣。初彭龄、著传谕申饬。　　

○辛巳。上诣慈宁宫寿康宫行礼。　　

○命于大高殿祈雪。　　

○谕内阁、本日刑部进呈秋审黄册因四川省有由情实拟改缓决绞犯王厚成一起。另缮清单呈览。朕披阅之下。其清单后尾、竟将直隶省另案由情实改缓决之绞犯梁二小一起清单、粘接错误。当发交该堂官等阅看兹据奏陈错误缘由情旨将堂司各官一并交部严议。实属咎所应得朕日理万几。至为繁赜。然于刑名事件无不加意详慎。即章牍稍多。亦自始至终、详加披阅。不遗一字。该衙门专办刑名。于陈奏要件。更当如何慎重。况此件清单。祇有人犯一起篇页不繁。现在三扣之后。所余不过两行如果略加翻阅。其误立见。又何能递至朕前皆由该堂官等未知敬事。不过于定稿之后付之司官书吏等、草草缮写校对。漠不关心迨至接扣完毕。伊等竟无一人覆加校阅者。致有如此错误。殊属疏忽怠慢。朕于寻常奏摺内、闲有一二字误写。虽随时指出更正。迨诸臣奏请处分时往往宽免。若此次关系刑名事件。其怠玩之咎。又岂能曲为宽恕耶。除令该堂司官查明接扣舛误之书吏、自行责处革退外。大学士董诰、在内廷行走。于本衙门奏章、不及详校。其咎稍轻。著加恩改为交部议处。此外刑部各堂官及承办司官、著交部分别严加议处。　　

○又谕、本日刑部进呈贵州等五省由缓决改入情实招册。朕详加披阅。刑部改拟之案。俱系应行情实。各省所办。未免失之太宽。广东、四川、失出各多至十六案。尤为疏纵。即如四川绞犯李应幅、将年甫十二之罗万伯、用刀连戮多伤。虽未毙命。究属谋杀已行。又绞犯万贵川、因伊十三岁幼弟万有川、不服管骂。辄用腰带勒其项颈殒命细故逞忿。故杀胞弟。情殊惨毒。又绞犯唐允富、与戴开正之妻通奸。拳殴本夫齿落。以致黄氏刃毙其夫戴开正、毁尸灭迹。是唐允富一犯实为罪首。以上三案。核其情节。凶恶已极。岂复有可宽之处。至广东拟缓案内亦多系纠众械斗、金刃伤人、无可矜贷。该二省一为濒海要区一为教匪甫经平定之地。风俗素称刁悍。刻下正应力加整顿。而失出之案。转多于他省。可见办理秋谳。不能核实咎无可辞。所有四川广东督抚臬司等、著加等议处。其贵州奉天陕西应议各员、均著照例议处。　　

○壬午。旌表守正捐躯直隶献县民朱义和女朱氏。逼嫁捐躯安徽寿州民周勇仓妻石氏。　　

○癸未。上御乾清门听政。　　

