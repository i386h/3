<!-- { "loadSidebar": true } -->
○还圆明园。　　

○旌表守正捐躯四川石砫厅民谭添富妻冉氏。　　

○己未。孝端文皇后忌辰。遣官祭昭陵。　　

○谕内阁、御史辛从益奏敬陈闻见一摺。其胪列各款。皆律有明禁应行整饬之事。靡俗相沿。江西一省如此。恐他省似此者亦复不少。如书吏结交官府。差役横拏平民。惟在守令正身驭下。则奸胥蠹役。自畏惧不敢纵恣。至保甲隐奸。捕役豢贼。尤应法令严明。有犯必惩。其大员过境。除浮费以杜逢迎。长吏莅官。省傔从以养廉洁。家丁但供给使。勿许在外招摇。胥役凛奉宪章。勿许踰分僭侈。从来有治人。无治法。如果大小官吏随时查禁。原可使吏治民生。日臻淳朴。无如奉行不力。怠忽因循。以致颓风陋习。视为故常。即学校师儒。亦不认真训课。厉士型民。该御史有所见闻。形之奏牍。著通谕直省督抚学政、各率所属、体察地方情形。实心整顿。慎守纪纲。革除积敝□大。励官方而端士习。朕有厚望焉。　　

○举行嘉庆十六年大计。安徽、卓异官六员。年老官三员。有疾官二员。才力不及官二员。分别议叙处分如例。　　

○辛酉。上诣大高殿行礼。时应宫拈香。　　

○还宫。　　

○旌表守正捐躯河南河内县民陈雨中妻王氏。四川仁寿县民谢元亨妻黄氏。　　

○壬戌。上御太和殿视朝。王以下文武升转各官谢恩。　　

○诣诣和宫行礼。　　

○圆贺明园。　　

○癸亥。改江苏川沙同知为抚民同知。划上海县二十二保、南汇县十七二十保各图、地漕税契等项银米、归同知徵解。从总督百龄请也。　　

○以署镶白旗护军统领禧恩、为正黄旗护军统领。副都统衔桑吉斯塔尔、为正蓝旗汉军副都统。　　

○予故护军统领扎克塔尔、祭葬。赏银二百两治丧。　　

○旌表守正捐躯湖南衡阳县民周倧妻李氏。　　

○甲子。谕内阁、承炷前在龙岩州任内、于所属知县不行勘验窃贼拒捕之案。未经揭参。实属徇庇。应照部议降三级调用。嗣在蒲州府任内、于所属知县侵用钱粮。又将钱文甎块假装银鞘解省。承炷失察于前。迨奉上司委赴确查。仍不据实禀揭。亦属私罪。应照部议降四级调用。此两案现据吏部查明具奏。办理并无屈抑。至伊前经山西巡抚衡龄奏请捐复留省。经朕特上□日驳斥。并将衡龄申饬。本年伊复在吏部呈请降捐知县。经吏部拟准具奏。朕核其案情。特上□日不准降捐。承炷在官屡次获咎。例应镌秩。不知安分思过。尚敢哓哓渎辩。实属躁妄。姑免治罪。著仍照部议降调。若再不安分。重究不赦矣。　　

○又谕、御史杨怿曾奏请肃清街道一摺。京师首善之区。商贾云集。正阳门大街两旁。向有负贩人等列肆贸赐。势难一律查禁。但毋许侵占轨辙。以便车马往来。著步军统领、及督理街道衙门、随时稽查。如沿街铺户及市侩等、有搘棚露积。致碍官街者。即押令移徙。以利经涂。　　

○乙丑。谕内阁、吏部奏已革山西文水县知县捐升知府陈廷圭、在部具呈渎诉、请饬交都察院详查各案、请上□日办理一摺。陈廷圭在知县任内、任听衙役诈赃毙命。行贿私和。案情甚重。且据初彭龄参奏、伊声名狼籍。为晋省最劣之员。经该抚等讯明褫职。毫无屈抑。乃该革员于一年之内。在部具呈七次。哓哓置辩。吏部叠经查办。该革员实应罢斥。难从宽宥。此时即再交都察院查核。亦不能与吏部异议。陈廷圭逞刁干渎。情节可恶。著发往吉林充当苦差。以为革员强词妄诉者戒。　　

○宗人府奏圈禁之觉罗富存、自戕身死缘由。得上□日、依议。此案富存、于上年见另案被母呈送圈禁之人、有呈恳释放者。伊心怀忧闷。自称父母俱故。不能放出。劝慰莫解。因而自戕。阅其情节。亦觉可悯。子于父母。如有干犯重情。早经依律治罪。其偶违教令。经父母一时之怒、送官监禁者。情节本属稍差。伊父母呈恳释放。亦尚有不忍遽绝其子之心。设伊父母猝患危疾、及衰老身故。该犯羁身圜土。闻信后漠不关心。是其天良澌灭。无可矜怜。若尚知惓念天亲。哀思悔恨。痛不欲生。竟以无人恳释。因而自戕。或瘐死囹圄。亦无以广法外之仁。著刑部会同宗人府核议。并此外旗人民人经父母呈送忤逆之犯、其父母因病身故。有情节类此者。应如何讯问本犯。酌理准情。分别应禁应释。详议条款。奏定后载入则例遵行。寻议上、得上□日、宗人府议奏宗室觉罗呈送子孙违犯分别圈禁年分各款。朕详加披阅。所议多有未协。如所称初次呈送之犯查明素不能承欢膝下、又复辞色不逊者、请圈禁三年、平日不能敬谨依顺、又向不安分者、请圈禁六年、赋性乖劣、屡训不悛者、永远圈禁等语。不能承欢与不能依顺。及赋性乖劣。虽措辞各异。祇系空言。互较之有何区别。若据此定议。易涉含混。必至高下其手。转滋流敝□大。嗣后宗室觉罗父母、祖父母、呈送子孙违犯者。总令其将伊子若孙、于何年何月、因何事违犯之处。据实书写呈送到官。将伊子孙按款审讯明确。再核其情节之轻重。次数之多寡。以分别其圈禁之年限。或三年、或六年、或永远圈禁。核实办理。方足以昭平允。又所称永远圈禁者、经释放后、仍复干犯、再经呈送、发往盛京严加管束一节。所办亦殊非是。圈禁之法。义同圜土。若永远圈禁。释放仍不知悛改。再犯、乃发往盛京管束。是较之在京圈禁。转得闲散自便。岂不失之宽纵。此等案犯。著改发盛京永远圈禁。以示惩儆。至所请圈禁之案。若系独子、遇亲故暂行省释、令其治丧一条。除三年六年者。准其治丧外。其永远圈禁者。既罔知孝道。难复望其丧葬尽礼。即遇亲故。亦不准省释。　　

○以光禄寺卿李鋐、为宗人府府丞。通政使司副使卢荫溥、为光禄寺卿。　　

○丙寅。谕内阁、穆腾额等奏请修补永陵明堂迤西河岸、添设笼石土堤、以资保护一摺。据称嘉庆十一十五两年、因山水漫溢、西堡一带壅积沙石成陇、以致水势向北、亟宜筑堤保护、俾大溜仍顺轨西行等语。陵前河道。风水攸关。理应倍加慎重。著钦天监遴选精晓地理之员。前往敬谨相度。该处现在河流形势。与穆腾额等所拟改挑形势。两相比较。孰为上吉。奏明请上□日。如查看方向合宜。亦著敬诹吉日吉时具奏。遵照兴修。以昭详慎。　　

○铸给陕西西安镇总兵印。从总督那彦成请也。　　

○以故奉恩将军蒙格图子富康阿、袭职。　　

○丁卯。上御勤政殿听政。　　

○以故土尔扈特扎萨克贝子玛尔噶锡哩子察罕布音、袭爵。以通政使司副使华带布、为光禄寺卿。降调内阁学士常英、为太仆寺卿。　　

○缓徵山东登州、莱州、二府属、上年水灾新旧额赋。　　

○己巳。户部议准、长芦盐政祥绍疏报、芦台场、开垦滩地一顷十三亩有奇。照例升科。从之。　　

○庚午。上幸静明园。诣龙神庙拈香。　　

○谕内阁、高杞奏、审明太平县民孔传南、在京呈递封章砌告各款均系虚妄、请照拟发近边充军等语。该民人如系具呈告言人罪。其所控通盗销赃等款。审属全虚。按律反坐。即应拟军。乃擅行呈递封章。以虚妄之词。越分奏诉。尤属胆大妄为。自应加等问拟。该抚仍请发近边充军。办理未免轻纵。孔传南一犯著交刑部另行从重定拟具奏。　　

○谕军机大臣等、本日高杞奏报雨水粮价一摺。内称杭嘉湖宁绍台金衢严温处等府、二麦渐次结实、杂蔬茂盛、民情欢悦、粮价尚非昂贵等语。昨据给事中陆言奏、温台处三府、春花麦豆。收成无望。粮价增昂。民食拮据。已有上□日令高杞迅速查办。令该抚于奏报粮价情形。将温台处荒歉地方。与各府一律笼统入奏。词意掩饰。岂非有心讳匿。若竟不知。无能已极。高杞、著传上□日严行申饬。年岁丰歉。为地方第一重大要务。上年奉省歉收。观明讳灾不办。当即将伊罢黜。并革去世职。观明素未获咎。因此一事。尚立加重谴。高杞系弃瑕录用之人。若玩视民瘼。致灾黎不能安堵。自思当得何罪。著即遵照前上□日、严饬温台处各属地方官、将荒歉情形迅速查明。实力筹办。如仍前玩泄。必从重治罪不贷。将此谕令知之。　　

○辛未。谕内阁、本日刑部具题河南省民人李成、谋杀十岁幼孩秦黑翠一本。已降上□日将李成改为斩决矣。因思定例将未至十岁幼童幼女诱去强行奸污者、照光棍例斩决。自因幼稚无知。横被奸污。特设重典。以防淫恶。但被奸之幼童幼女。并未致死。即将强奸之犯问拟斩决。至谋毙幼孩之犯。仍照谋杀人本律问拟斩候。其闲轻重未免殊科。此两条例文孰先孰后。当日定例时、是否别有意义。著刑部议细查核。将谋杀幼孩之案。应如何分别年岁、定拟斩决斩候之处。参酌妥议。奏准后载入则例遵行。寻议、嗣后谋杀幼孩之案。除十一岁以上者仍照律办理外。其逞忿谋杀十岁以下者。首犯拟斩立决。若有图财或因奸情事。加以枭示。加功之犯。俱拟绞立决。从而不加功者。仍照本律杖流。从之。　　

○旌表守正捐躯福建诏安县民陈渊妻沈氏。　　

○是月。闽浙总督汪志伊等奏、拏获入会各犯、审明定拟。得上□日、严行究办固是。总以拏捕首恶断其根。胁从勿问为正办。若妄拏混缉。滋敝□大益大矣。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百五十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

