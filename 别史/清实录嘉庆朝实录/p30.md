<!-- { "loadSidebar": true } -->
○乙丑。谕内阁、前因陆有仁将撒拉尔回兵暂停循化。以致迟误军行。当经降旨。将陆有仁交部严加议处。汉中一带兵力稍单。是以檄调此项回兵。乃教匪窜至汉阴。而回兵尚在循化。且经宜绵连札屡催。此时尚无入陕之信。是陆仍仁从前遇事张皇。假称自愿带兵前赴陕境。一经降旨申饬。正称其不欲向前之心。于檄调应援之兵。亦竟屡催罔应。迟误军情。较永保之漫无调度者。尤为过之。不必更俟部议。陆有仁即著革职。拏交刑部治罪。至四川军需事务。本有该省司道董率办理。且宜绵现在川境带兵。所有总督事务。即著宜绵就近兼办。英善、即驰驿前赴甘肃。新任藩司杨揆、现在川省。未即赴甘。英善、著仍以刑部侍郎兼摄藩篆。并代理总督事务。　　

○丙寅。夏至。祭地于方泽。上亲诣行礼。　　

○辛圆明园。　　

○问太上皇帝安。　　

○军机大臣议覆、云贵总督勒保等奏称、黔省铜仁等属。在在与楚省乾州、镇筸、永绥、新定苗疆连界。所有原设苗卡。未便遽行全彻。请将原募苗兵一万三千余名。裁彻三分之一、查楚省甫经戡定。与黔省连界各要隘原设苗卡。应如所请。暂留三分之二。以资防范。从之。　　

○又议覆、湖广总督毕沅奏、苗疆白帝天王庙。系后汉时杨姓兄弟三人。英勇过人。屡败苗众。当福康安攻克嗅脑汛时。已昭显应。嗣凤凰厅被贼时。城楼著火。即有神鸦飞鸣。火遂灭熄。实有捍御保障之功。臣等谨拟封号。均冠以宣威助顺四字。再名系以侯爵。长为靖远侯。次为镇远侯。又次为绥远侯。从之。　　

○以故镇国将军亮聪子恒瀚、承袭辅国将军。　　

○丁卯。兵部议覆、山西巡抚蒋兆奎募补新兵一摺。得旨。著军机大臣复行核议具奏、寻议。查兵部奏称。各省兵丁。设有定额。未便因闲有徵调。遽议增添。前奉谕旨。酌募十之六七。原属权宜筹备之计。并议将新募之兵。先以守兵充补。遇有征兵及存营马步兵缺出。次第拔补。并属慎重钱粮。激劝戎行之道。但大功即日告竣。亦不必多行召募。即酌募十之三四。已足敷用。现在既省虚糜。将来尤易酌归原额。从之。　　

○以头等侍卫阿兰保、为正红旗蒙古副都统。　　

○旌表守正捐躯直隶易州民赵名山妻韩氏。　　

○戊辰。上以秋狝木兰。侍太上皇帝自圆明园启銮。命怡亲王永琅、成亲王永瑆、大学士公阿桂、尚书庆桂、留京办事。　　

○免跸路经过地方本年额赋十分之三。　　

○是。驻跸南石槽行宫。　　

○己巳。谕军机大臣等、本日惠龄等报到。贼匪于五月十二日。由白马石抢船渡江。并据获犯供称李全。王廷诏、姚之富、三股。已归并一处。惠龄等竟已放贼全数渡江。尚敢典□见颜陈奏、无耻之至。贼匪渡江五日。伊等始经赶到。剿贼机宜。即片刻亦不可缓。何况至五日之久。岂非与贼以暇。况兵法有半渡而击者。贼匪于十二日偷渡时。若急蹑贼踪。邀之半渡。可以聚而歼戮。乃坐失机会。实属大错。又查阅惠龄前进原图。前两股之贼向西奔究。系惠龄庆成追剿。第三股之贼向东奔窜。系恒瑞追剿。嗣恒瑞奏、郧西乡勇拦截。复折而西向。三股之贼。俱并为一、恒瑞既不能赶上贼匪。又不能与落后之惠龄、庆成、会合一处。是贼能归并。而统兵大臣转不能会合。尤属可恶可笑。至柯藩等在洵阳一带。正当遏贼西窜之路。既不能在沿江截杀。又不能赶赴惠龄等一路。殊不可解。此次种种玩误。若按军法从事。尚不止于拏问。惟因一时带兵乏人。姑予立功自赎之路。惠龄前赏宫衔世职双眼花翎。恒瑞、柯藩、艾如文、花翎。俱著革去。暂留本任顶带。庆成前已革去宫衔花翎巴图鲁名号。著再降为二品顶带。暂留提督之任。舒亮著降为三品顶带。暂留副都统之任。伊等经朕此次格外宽宥。自应加倍感愧。勉赎前愆。若再仍前迟误。必将伊等于军前正法示众。决不宽贷。就目下情形而论。宜绵一路。调度俱合机宜。今贼匪窜至川境。而惠龄屡经贻误。岂可复膺总统之任。著一并革去。与恒瑞庆成各为领队。听候宜绵调遣。一切军务。著宜绵总统。明亮德楞泰帮办。以期事权归一。将此各谕知之。　　

○拨内库银二百万两。解往湖北。以备军需。　　

○赏密云县接驾兵丁半月钱粮。　　

○是日。驻跸密云县行宫。　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。六月。庚午。朔。赏热河接驾兵丁。及看守避暑山庄弁兵。一月钱粮。看守口内口外各行宫弁兵。半月钱粮。　　

○是日。驻跸要亭行宫。　　

○辛未。谕军机大臣等、额勒登保等奏、始则进攻二塃口。复于次日进攻大塃口。两次并未痛剿贼众。而将弁兵丁。转致受伤数人。且官兵既经彻回。所拏分水岭卡座三处。自必仍为贼有。用兵之道。全在统兵大员相度机宜。出奇制胜。贼既负嵎死守。自当设计筹办。或攻其无备。或声东击西。或绝其粮食。或断其樵汲。即不然。亦当用计离闲贼党。岂有专恃官兵众多。冒险进攻之理。以国家有用官兵。与一二匪徒。轻生并命。殊为不值。即摺内所称山上粮食有限。不能久支。亦不足信。早经伊等奏称。芭叶山四面俱经官兵围住。试思贼匪甫由黄柏山奔逃至彼。非在彼起事之处。得以豫储粮食。即仓卒裹带。亦必无多。而山内荒僻。何从得食。非下山掠取。即有奸党暗地资送。额勒登保、总当出奇设计。克期剿净。将此谕令知之。　　

○以叠攻大塃口等处贼巢功。赏把总郁宗海等、蓝翎。　　

○是日。驻跸两闲房行宫。　　

○壬申。谕军机大臣等、前因惠龄等行走迟延。纵贼偷渡汉江。降旨严饬。顷又将伊等原摺细阅。内称俟将船只略为修整。即行渡江追剿贼匪。贼匪于十二日偷渡。惠龄等十九日始行赶到。已迟缓七八日。迨至江边。即应蹑踪追剿。何以又不克期济渡。岂贼匪肯因官兵修船。在中途停候乎。贼匪渡江后。是否径行窜至达州。抑或尚在沿途焚掠。此时官兵自已早经渡江。曾否赶上贼匪。何以未经续奏、抑岂尚有修船耶。柯藩、艾如文、本在洵阳一带。遏贼西窜之路。乃不在江北堵剿。转渡江而南至兴安郡城。尚可藉贼多兵少为词。迨贼既渡江。而庄浪等处拨调之兵。计已早到。柯藩并不在沿江防守。迎杀贼匪。岂惟知株守郡城。藉此为避贼安坐计耶。秦承恩驻劄镇安槐树平。贼匪渡江。地方官断无不禀报之理。何亦未据奏闻。况汉江船只。前据秦承恩奏、已饬令移泊南岸。而惠龄等、亦札知转饬移泊。饬令移泊船只之人。究系何员。此等玩误地方官。若不予以严参。何以示儆。至宜绵业已派为总统。一切军务。全赖调度。伊系本省总督。贼匪偷渡后。地方官自必随时禀报、宜绵亦必早派大员迎剿。所派系属何人。贼匪曾否已入川境。何以总未奏及。将此谕令知之。　　

○是日。驻跸常山峪行宫。　　

○癸酉。谕军机大臣等、勒保奏、剿克水烟坪隘卡。擒获贼目。看此情形。贼人门户已破。而勒保所调之云南兵练。及湖南彻回云贵官兵。此时谅经早到。勒保自即乘势督兵前进。或此时吉庆等已将广西边境廓清。带兵赴黔。与勒保等两面夹击。更可迅速集事。再勒保奏、讯据获犯供称仙达仙姑内。有光仙囊仙二人为首。号召众苗。在大王公之上。并有伪总兵将军等号。苗匪等胆敢捏造伪官。不法已极。必须按名拏获解京。尽法处治。又据奏、云南边界各路剿办情形。内称有悔罪来投之猓夷等、缴出鸟枪。又猓夷陆绍先密来报信。为官兵引路。将富村屯踞苗匪剿毙多名。可见该处猓夷。不为苗匪诱惑。尤当妥为驾驭。将此谕令知之。　　

○以苗疆叠次剿贼功。赏副将巴图什里、巴图鲁名号。游击刘瑄、都司马骥、安定邦、保德、守备马崇德、花翎。守备王宏信等、蓝翎。　　

○旌表守正捐躯湖北松滋县民许士甸妻赵氏。　　

○户部议准、前护陕甘总督陆有仁疏报、甘肃靖远、正宁、二县。开垦地一在十九亩。照例升科。从之。　　

○赏热河绿营兵丁一月钱粮。　　

○是日。驻跸喀喇河屯行宫。　　

○甲戌。上侍太上皇帝至热河。诣文庙瞻礼。关帝庙城隍庙拈香。　　

○诣永佑寺行礼。　　

○是日。驻跸避暑山庄。至八月己未皆如之。　　

○乙亥。谕军机大臣等、前据惠龄奏、贼匪在白马石抢船偷渡。而柯藩则称。贼匪在相距紫阳六十里之沔峪河水浅处过江。已属不符。且惠龄前奏、贼匪已全数渡江。柯藩又称。艾如文在简池铺。遇二股贼匪。歼贼甚多。贼匪于是夜翻山奔窜。又似后二股贼匪尚未渡江。且所称翻山奔窜。究系前往何处。其第三股贼匪又在何处。柯藩系本省提督。竟将剿贼之事。专诿艾如文。身在郡城。安坐株守。况该提督于二十日在兴安起身。二十七日方抵石泉。此七日中。岂竟未遇贼匪。何以未将击剿情形具奏、非沿途逗遛。即心存畏缩。又据奏、惠龄于十八日赶至汉阴。十九日往云门铺、小龙沟、前赴紫阳追剿。秦承恩亦于二十日赶至兴安等语。此时惠龄等、曾否带兵全渡。赶上贼匪。何以未见续奏、而云门铺。小龙沟。究在汉江南北。亦未声叙明晰。将此谕令知之。　　

○赏还总兵官艾如文花翎。以剿贼出力故也。　　

○丙子。孝淑皇后殡宫月祭。遣官行礼。　　

