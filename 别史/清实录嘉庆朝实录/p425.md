<!-- { "loadSidebar": true } -->
○谕军机大臣等、据德楞泰、将新疆永戍降匪名单。分别地方各数具奏。著塔尔巴哈台参赞大臣等、于此项降匪到后。严密管束。艰有些小过失。即革退名粮。作为遣犯。或给回子为奴。若竟滋生事端。即一面奏闻。一面正法。傥有脱逃者。拏获后立正典刑。不可稍涉姑息。将此谕令知之。　　

○改福建粮储道为分巡宁福海防兵备道。移驻福宁。从总督阿林保请也。　　

○庚子。以岁暮祫祭。遣官祭太庙中殿后殿。　　

○是日。丁卯年立春。顺天府进土牛春山宝座。　　

○辛丑。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

○定陕西宁陕各镇营善后事宜。先是西安将军德楞泰等奏、议改营制章程。下军机大臣及兵部议。至是议上。一、移西江口营游击、驻留坝。归固原提督管辖。裁原设千总、把总、额外外委。改孝义营、归陕安镇总兵管辖。移厚畛子守备、驻阳平关。改留坝都司、为守备。驻略阳。改驻黄官岭之提属钢厂营守备、为汉中协右营守备。驻汉中府城。移钢厂之把总、驻黄官岭。归汉中协管辖。改城守都司、为左营都司。一、彻塼坪垭汛把总、外委、归陕安镇城中营。毛坝关汛额外外委、归紫阳营。钟家汛把总、归西乡营。穆王坪汛外委、归镇安营。一、裁宁陕镇兵二千二百四十名。并汰金鸡河等处汛兵。一、改陕安中营、略阳营、镇安城守营游击、兴安城守营、紫阳营都司、陕安左营守备、为题缺。芦塘营、黄甫营、阶州营游击、高家堡、临洮营都司、会宁营守备、为部推缺。一、宁陕陕安汉中各营新置营地。请招佃收租。无庸兵丁垦种。一、换给移改各营员弁关防。一、汉中协及汉凤阳平沔县宁羌等营兵丁米折。未便遽议加增。上以汉中协等处兵丁。生计寒苦。仍准加给米折银一钱。余俱如所议行。　　

○壬寅。上御保和殿。筵宴朝正外藩。科尔沁、喀喇沁、奈曼、土默特、翁牛特、敖汉、克什克腾、察哈尔、喀尔喀、乌珠穆沁、阿拉善、阿巴噶、扎噜特、杜尔伯特、绰罗斯、乌喇特、苏尼特、青海、吐鲁番、额鲁特土尔扈特、王、贝勒、贝子、公、额驸、台吉、塔布囊等、随文武大臣。依次就坐。诸乐并作。上进酒。召左翼、科尔沁扎萨克土谢图亲王诺尔布琳沁、喀喇沁亲王衔扎萨克郡王满珠巴咱尔、科尔沁扎萨克郡王和硕额驸索特纳木多布斋、奈曼扎萨克郡王巴勒楚克、喀喇沁扎萨克贝勒丹巴多尔济、土默特扎萨克贝子固伦额驸玛呢巴达喇、科尔沁贝子鄂勒哲依图、右翼、喀尔喀扎萨克亲王固伦额驸拉旺多尔济、科尔沁扎萨克达尔汉亲王丹曾旺布、乌珠穆沁扎萨克亲王巴勒珠尔喇布斋、阿拉善扎萨克亲王玛哈巴拉、敖汉郡王萨巴拉、回部郡王衔贝勒哈迪尔、阿噜科尔沁扎萨克贝勒多尔济帕勒玛、至御座前。赐酒成礼。　　

○是年。旌表孝子、江苏等省扬岱等三名。孝女、江苏等省谈氏等五口。守节合例、宗室书翰妻博尔济吉特氏等三口。满洲柏明妻白佳氏等八十四口。蒙古皂保妻瓜尔佳氏等二十六口。汉军马溶妻聂氏等二十一口。内务府四保妻姚氏等十一口。各省驻防马所妻陶氏等一百三十一口。直隶等省王德恒妻于氏等六百七十口。夫亡殉节、满洲清世泰妻觉尔察氏等三十一口。未婚守志、江苏等省田逢仁聘妻向氏等二十八口。百岁寿民妇、山东等省刘大法等二十八名口。五世同堂、河南等省张含辉等四十一家。各给银建坊如例。　　

○一产三男、直隶等省刘上选等五家。　　

○会计天下民数谷数。直隶等省通共大小男妇、三万三千五百三十六万九千四百六十九名口。存仓米谷、二千八百一十万三千三十石七斗三升五勺。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百七十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。春。正月。癸卯朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐皇子亲藩等宴。　　

○乙巳。高宗纯皇帝忌辰。遣官祭裕陵。上诣奉先殿寿皇殿行礼。　　

○丙午。上御紫光阁。赐蒙古王、贝勒、贝子、公、额驸、台吉、及外藩使臣等宴。赏赉有差。　　

○御重华宫。茶宴廷臣、及内廷翰林。以文房四事联句。　　

○谕内阁、绵□□宾、绵慜、载铨、已加恩在上书房伴读。现在伴读师傅、祇有戴殿泗一人。著秦承业仍在上书房行走。至伴读功课、与阿哥不同。阿哥师傅、定例春分以后、申正散直。秋分以后、申初散直。其伴读及师傅、春分以后、著于未正散直。秋分以后、著于未初散直。　　

○谕军机大臣等、赛冲阿奏、琉球国进贡船只、遭风飘至澎湖洋面、其二号船冲礁击碎、现在查明抚恤一摺。此次琉球贡船航海内渡。在洋陡遇飓风。以致船只被击损坏。官伴水梢人等、幸经渔船救济得生。情殊可悯。现在正贡船已经派员护送、安稳内渡。所有二号船只沈失贡物、毋庸再令补进。阿林保当即照会该国王、以该贡使等在洋遭风。人力难施。非由奉使不慎所致。业经奏闻。蒙大皇帝恩施。谕令无庸将沈失贡物补行呈进。亦无庸将该贡使等加以咎责。俾知感激。以副怀柔。至该贡使携带银货行李、均已失水。现经赛冲阿给与恤赏。著阿林保于贡使等内渡时、再行酌量加以赏赉。至该贡使等自闽起程。可令缓程行走。于四月底到京。前据永保等奏、南掌国贡使于上年十月起身。亦已谕令于本年四月二十日以后到京。五月闲正可一同锡宴。并邀恩赉也。将此传谕知之。　　

○命协办大学士吏部尚书费淳、为大学士。管理工部事务。户部尚书戴衢亨、协办大学士。兼翰林院掌院学士。调兵部尚书邹炳泰、为吏部尚书。转都察院左都御史刘权之、为兵部尚书。以刑部左侍郎周廷栋、为左都御史。转刑部右侍郎韩崶、为左侍郎。以顺天府府尹秦瀛、为刑部右侍郎。太仆寺少卿宋镕、为顺天府府尹。　　

○展赈奉天承德、广宁、辽阳、海城、盖平、复、锦、铁岭、八州县、上年水灾旗民。　　

○展赈江苏山阳、阜宁、清河、桃源、安东、盐城、高邮、泰、东台、江都、甘泉、兴化、宝应、邳、宿迁、睢宁、海、沐阳、十八州县、上年被水灾民。　　

○展赈两淮板浦、中正、临兴、丁溪、草堰、刘庄、伍佑、新兴、庙湾、九场、上年水灾灶户。　　

○展赈河南温、孟、二县、上年被水灾民。贷内黄、安阳、汤阴、三县、贫民耔种口粮。并平粜仓谷有差。　　

○展赈云南浪穹县、上年被水灾民。　　

○贷安徽宿、南平、怀远、定远、灵璧、凤台、六厅州县、及凤阳、长淮、二卫、上年被水灾民耔种。　　

○贷陕西宁陕、洋、城固孝义、鄠、盩厔、郿、留坝、石泉、镇安、宝鸡、岐山、西乡、凤、褒城、十五厅县、上年被水灾民耔种口粮有差。并贷肤施、安塞、甘泉、保安、安定、宜川、延长、延川、靖边、榆林、葭、神木、府谷、怀远、绥德、米脂、清涧、吴堡、鄜、宜君、洛川、中部、咸宁、长安、二十四州县、常社仓谷。　　

○给甘肃宁夏、宁朔、平罗、三县、上年水灾贫民一月口粮。并贷被水各堡耔种。　　

○丁未。上诣雍和宫行礼。火神庙拈香。　　

○戊申。上以上辛祈谷于上帝。自是日始。斋戒三日。　　

○己酉。世祖章皇帝忌辰。遣官祭孝陵。　　

