<!-- { "loadSidebar": true } -->
○谕军机大臣等、现在猓匪既已慑伏。不必因擒拏二僧。留驻多兵。远涉穷搜。书麟于接奉此旨后。当察看情形。若现有擒获铜金信息。不过数日即至。自当俟铜金等到后。办结此案。再行回省。若一时尚无的信。书麟即将此事交付乌大经。苏尔相。二人。在彼督缉。或将后到之兵练。酌留数百名防堵。以壮声势。其先调之兵练等、即行微回。办理猓匪一事。朕所以欲即行办结者。初不因现在剿办教匪。无暇及此。惟因猓匪系边外穷夷。界连缅甸。该国归诚已久。极为恭顺。现闻皇考升遐之信。遣使远道进香。呈进贡物。若率领多兵。在彼边界。搜拏在逃之僧犯。令彼拟惧。殊属无谓。将此谕令知之。　　

○加赈安徽宿、灵璧、泗、三州县卫、被水灾民。　　

○己丑。谕内阁、朕恭阅高完纯皇帝实录。内载乾隆三年十月钦奉谕旨。四朝实录。理当画一。今正值重缮列祖实录之时。应敬将恭加皇祖尊谥。增入实录内。后世子孙。不得援以为例。钦此。现在补缮乾清宫陈设五朝实录。应将上年恭加皇祖世宗宪皇帝尊谥睿圣二字。敬谨增入。其余各处恭贮五朝实录。不必更动。　　

○谕军机大臣等、陕西南山老林一带。山径僻杂。延袤广远。与其置之空闲。莫若酌为经理。安置难民。务令得所。将山内老林。量加砍伐。其地亩既可拨给流民。自行垦种。而所伐材木。即可为建盖营廨民庐。设良吏。行保甲。以实心经理。仿照前明原杰办理郧阳之制。其实在幽仄险峻人迹罕到之处。竟当查明封禁。如此分别办理。则南山老林内。不致仍为盗薮。而失业焴民。日久即可作为土著。既有恒产。必有恒心。于招徕安抚。及因地制宜之道。两有裨益。著长麟、台布、归入善后事宜内。认真妥办。　　

○辛卯。谕内阁、向来各省地方建立祠庙。载在祀典者。俱当随时修葺。上年恭上皇考尊谥时。颁发恩诏条款内。已令各直省地方官。于岳镇海渎庙宇倾颓者。奏明修整。各府州县。自当实力奉行。况各省俱有存贮闲款。与其为无益之费。莫若用以修葺神祠。用昭妥佑。如先农坛。文庙。关帝庙。城隍庙。及此外列入祀典各坛庙。可以为民祈福者。或有日久倾圯之处。即著于闲款内奏明动用修葺。以副朕敬神庇民至意。但不可藉此一任州县冒销。　　

○又谕、傅森晋昌奏、审讯恩明家人乌春等、及太监马德庆、于盛京地方沿途需索使费、分别定拟一摺。恩明上年由安徽升任河南藩司。朕即闻其于经过地方。不能约束家人。任听在外需索。嗣将伊调任奉天府尹。到京请训时。朕见其精神委顿。似有病容。又敢在朕前恳求赏戴花翎。尤属糊涂冒昧。曾经传旨严饬。即恐其难胜府尹之任。必不能约束家人。旋经密访。果有伊管门家人乌春、沿途索取使费。及马姓太监、于送伊家眷赴潘时。按站需索。并与办差家人争闹之事。即降旨令傅森等严行鞫讯。兹已审明属实。且伊系三品京堂。越分借用太监。尤属违制。若将伊交部议处。必议以革职。虽系应得之咎。但仅止失察。究非入己。其太监亦系借用。非伊常川使令。著从宽加恩降为笔帖式。即行来京。遇有部院笔帖式缺出。照例补用。至恩明家人乌春。胆敢起意勒索经过沿途州县银两。实属有干法纪。今傅森等将该犯拟徒。在奉省犯事地方枷号一月示众所办尚是。惟太监马德庆。因位送恩明家眷。亦在沿途索取银两。与乌春厥罪维均。何以不将伊一同枷号。未免轻纵。马德庆、亦著在犯事地方枷号一月。满日。再发往黑龙江给披甲人为奴。　　

○谕军机大臣等、教匪之事。起于湖北。沿及河南陕甘四川地方。彼时各该督抚。往往藉军营出力为词。任意保奏私人。得膺升赏。并有将幕友亲串厕入者。与实在出力之人。漫无区别。从前督抚如宜绵、景安、秦承恩、永保等、皆因贻误军务。分别治罪。毕沅、汪新、均已病故。伊二人所保各员。如胡齐仑、即系奏请赏戴花翎。加按察使衔。此外滥邀保荐者。自不一而足。此等冒功之人。若不查明甄别。不足以昭惩劝。著传谕曾经用兵省分各督抚等、查明嘉庆元年以后。三年以前。各省因军功保奏人员内。如有众人共知冒滥。确有可据者。即当指名参奏、其曾经赏给花翎蓝翎。及加按察使道府同知知县升衔者。著一并开列名单进呈。并于各员名下。将因何事出力。系何人保奏之处。详悉注明。候朕按名稽核。分别办理。以杜冒滥而慎名器。　　

○以大理寺少卿明志、为奉天府府尹。　　

○加赈江苏萧、砀山、二县、被水灾民有差。　　

○壬辰。上诣大高殿行礼。时应宫拈香。　　

○展五城及普济堂粥赈一月。以未得透雨故也。　　

○癸巳。谕内阁、刑部议覆、广西省桂平县民韦亚应等谋死幼童凌阿满王程养二命、将韦亚应照图财害命未得财杀人为首者拟斩监候、方亚十、覃亚长、照为从加功拟绞监候一本。固属按律办理。但核其情节。方亚十瞥见幼童凌阿满、王程养、赶牛七只。在地放草。欲行抢牵卖钱。因素与凌阿满认识。恐伊回报事主告发。不敢动手。韦亚应上前抢夺牛只。经凌阿满等拦阻。韦亚应即起意致死灭口。与方亚十。覃亚长。将凌阿满按地□□客喉。立时毙命。弃尸河内。复因王程养哭喊。方亚十、韦亚应、先后用刀砍伤。致王程养越日殒命。韦亚应正欲牵牛。适有黄学超趋视。该犯等随各逃散。彼时因系牛只。是以不及牵去。若系银钱包裹便于携取之件。虽经黄学超趋视。该犯等亦必抢去俵分。不应仍以未经得财科断。此等人犯定拟监候。将来办理秋审时。亦必入于情实予勾。且该犯等起意抢牛。辄将十岁以上之幼童。先后谋毙二命。情殊残忍。韦亚应、著改为斩立决。方亚十、覃亚长、著改为绞立决。以示炯戒。　　

○谕军机大臣等、由甘省窜至龙安及文县另股贼匪。均系那彦成剿败之贼。若再乘闲窜入川西。殊有关系。勒保此时惟当先办川西窜匪。俟剿尽后。再往川北会剿。将此传谕知之。　　

○以故喀尔喀右翼贝勒车布登纳木扎勒子忠济勒车凌袭爵。　　

○旌表守正捐躯陕西韩城县民薛虔女薛氏。　　

○甲午。予台湾换班淹毙兵丁陈德璘等四名。赏恤如例。　　

○乙未。上诣时应宫拈香。　　

○谕军机大臣等、此等教匪。俱系内地奸民。非如外域可比。但征讨外域。我兵杀伊一人。伊部落即少一人。若贼匪到处裹胁。原无一定数目。如官兵今日杀贼百人。贼匪逃往他处。明日裹胁百人或千人。俱未可定。而我兵祇有此数。遇有伤亡员弁。即少一人。是贼匪虽日杀而不见少。我兵即日增而不见多。何时始能竣事耶。现在防堵之事。已责成各督抚办理。额勒登保、那彦成、务当通盘筹画。使贼匪不能出其范围。庶可以次殄灭。将此谕令知之。　　

○台布奏报、攻剿安康洵阳贼匪。得旨嘉奖。陕西按察使温承惠等、下部议叙。文武员弁升擢有差。　　

○铸给陕西宁陕镇总兵官、陕安镇总兵官、陕安兵备道、印信关防。改五郎抚民通判、为宁陕厅抚民同知。并给关防。从巡抚台布请也。　　

○举行嘉庆四年大计。浙江、卓异官十一员。不谨官一员。罢软官二员。年老官八员。有疾官一员。才力不及官三员。浮躁官二员。分别议叙处分如例。　　

○缓徵甘肃邻近贼氛之皋兰、金、狄道、渭源、循化、河、靖远、洮、安定、会宁、盐茶、平凉、固原、静宁、华亭、隆德、清水、文、泾、灵台、崇信、二十一厅州县、并沙泥州判、红水、庄浪、二县丞所属新旧额赋。　　

○丙申。谕内阁、刑部核拟。滦平县民妇吴刘氏等控告已革知县福庆、滥刑毙命一案。此案福庆于刘三等不肯承认行劫。动刑严讯。辄用竹片刮两月□曲月□秋。此种刑法。惟审讯叛逆案内罪应凌迟处死之犯。闲一用之。本非正刑。况刘三等甫经到案时。不肯供认。何至辄用非刑拷问。连毙三命。殊属酷滥。刑部将已革滦平县知县福庆。比照加等拟以杖流。折枷鞭责发落。不足示惩。福庆、著于枷号满日。发往军台效力赎罪。　　

○谕军机大臣等、官兵在分水岭地方。随剿随进。额勒登保虽竭力剿办。而贼仍依恃老林。任意出没。陕省南山老林。最为深阻。但亦必有出入路径。堵贼之法。不外杜其窜入窜出二端。如果能扼住要隘。设法堵御。或将道路挖断。或择要派令团勇严防。贼匪乌能出入自如。总应使贼匪既入不得复出。既出不得复入。庶可以收搏击之效。乃各路带兵大员。每于贼匪窜至平地。则以散漫难办为言。而于深山密箐。则又称险峻逼窄。难以施展。似此动行窒碍。藉口因循。又安得有既不散漫。复不险窄处所。待伊等从容办贼耶。至所称堵者自堵。剿者自剿。实为最要。如有防范不力者。著据实严参治罪。照川省疏纵贼匪窜过嘉陵江潼河之例办理。军令务在严明。额勒登保。前此办理一切。不无过宽。嗣后当以为戒。年余以来。节次具奏所杀贼数。早当残蹙。而各股窜匪。仍任往来奔突。朕细思其故。总缘贼匪长技。在于到处裹胁。择其精壮者迫之随行。所掠骡马。亦系民人自行餧饲休息脿壮者。官兵则往来追剿。人疲马乏。劳逸相殊。贼匪随处可以掠食。不必携带口粮。一遇败逃。铤而走险。当此炎热之时。即赤身露体。皆可乘闲窜逸。其奔走自为轻捷。而官兵则执持军械。携带火药等物。已属累重。且军行饷随。必须粮运接济。方可充腹。闲遇军粮到迟。即须停待。以之蹑踪追击。自常处于不及之势。似此彼逸我劳。反客为主。处处总落贼后。焉能得力。剿贼之法。全在声势联络。豫为布置。使贼无从奔逸。然后合力攻剿。始能迅速集事。若惟事东驰西逐。跟踪追击。则官兵甫向前追及。而贼又已远去。岂能一鼓成擒。此时总当谋定而战。转不妨详慎再四。即停待数日。布置周妥。再行决战。似稍迟缓。而办此一股。即将此一股剿净。机宜转为捷速。总须处处图占先著。不落贼人之后。则可豫操胜势。将此谕令知之。　　

○以京师雨泽愆期。命设坛祈祷。刑部清理庶狱。　　

○丁酉。谕内阁、近来各省陈奏事件。凡本章摺奏内。恭载乾隆年闲皇考谕旨。与嘉庆年闲所降谕旨。一律擡写。殊非敬谨之道。所有各省呈进本章。经内阁票拟。其擡写不合之处。俱签出请旨饬行。而各处递到奏摺。擡写每有参差。未经通饬。嗣后在京各衙门。及各直省文武大员。遇有陈奏事件。恭载乾隆年闲皇考谕旨。首行俱用三擡。嘉庆年闲朕节次所降谕旨。首行俱用双擡。均当一体凛遵。不得仍前疏忽。将此通谕知之。　　

