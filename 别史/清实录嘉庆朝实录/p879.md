<!-- { "loadSidebar": true } -->
○理藩院奏热河都统伊冲阿奏、审明土默特贝勒挑选部落幼丁充当音乐一案。得上□日、此案土默特贝勒挑选本部落幼丁。派当蒙古音乐差使。明系教演戏班。岂能瞒昧。近日蒙古王公、渐有此风。豢养优伶。大改敦朴旧习。殊为忘本逐末。从前已故贝勒贡楚克巴勒桑、挑派幼丁四十名。终日演唱。况家有戏台。朕闻之熟矣。今济克默特扎布袭职后。又续挑四十名。均属任意妄为。伊冲阿糊涂冒昧。议请仍照前任章程、不得过四十名之数。理藩院亦率行议准。俱属非是。贡楚克巴勒桑、业经身故。无庸置议。济克默特扎布、现议罚俸二年。亦著免其重科。所有两次挑取幼丁、俱著彻归各佐领下当差。嗣后各蒙古部落、挑取幼丁演戏之事。著永远禁止。将此上□日通谕内扎萨克等知之。　　

○以故喀尔喀赛因诺颜辅国公格哩克端多布子桑都克多尔济、袭爵。　　

○江宁将军穆克登布、年老。命来京。调广州将军本智、为江宁将军。绥远城将军八十六、为广州将军。以吉林副都统禄成、为绥远城将军。调西安左翼副都统富登阿、为吉林副都统。以盛京协领哈兴阿、为西安左翼副都统。　　

○以岁暮祫祭太庙。自是日始斋戒三日。　　

○己丑。谕内阁、成格奏请以候补知府补授泽州府知府一摺。泽州府缺。应归部选。韩煇应补升调遗缺。不应补告病遗缺。该员在晋试用。并无缉获要犯劳绩。该抚何得藉此为词。违例请补。所奏不准行。泽州府一缺。仍照例归部铨选。　　

○谕军机大臣等、松筠奏、遵上□日覆审青衮塔尔等、实因贼犯吉克密特挟嫌诬指等语。青衮塔尔及住达克策伯克、既经松筠审明实系诬扳。俱著即行释放。松筠此时已往大青山后一带查勘。一俟勘明。即行妥议章程具奏。至该处抢劫案内贼犯、未经报获者尚有二十四名。松筠不必等候全获。昨已降上□日将八十六调补广州将军。禄成＜闲＞放绥远城将军。八十六接奉谕上□日、即行来京谢恩。再赴新任。其绥远城将军印务。仍著松筠署理。禄成已令于新正初二日由京起程赴任。禄成人尚精干。到任后将未获各犯、交令上紧严缉。松筠即行来京供职。　　

○庚寅。谕内阁、昨据给事中李振祜参奏、都察院此次京察、有给事中色成额一员、先经列入六法、嗣该给事中独赴公堂辨论干求、演习拜跪、该堂官劄行吏科、改列三等、前后反覆、视若儿戏等语。当交军机大臣查明具奏。兹据奏、调查该衙门册劄等件。并询之色成额、及该院经历等官。原册内色成额先填有疾。复经都察院劄知吏科改入三等属实。至色成额上堂销假。曾演习起跪。厅官百昌、陶定中、亲见实未求改三等。该给事中下堂后。各堂公商劄行吏科、改入三等。请将都察院堂官、分别严议议处。京察为激扬大典。举劾皆当慎重。况都察院职司风宪。尤不应稍涉游移。此案都察院堂官所定京察册籍。虽未过部。但业经公同注考。乃辄将六法之员、劄行吏科、改列供职。实属轻率。色成额仍著列入有疾。是日在署公同议改之都察院堂官景禄、吴芳培、蒋祥墀、齐布森、俱著交部严加议处。和桂随同画诺。著交部议处。寻议上得上□日景禄等俱著实降一级调用景禄以副都统候补。吴芳培以侍郎候补。齐布森、蒋祥墀、以从三品京堂候补。和桂降二级留任。不准抵销　　

○又谕、广东潮桥埠盐。与省河同时定价。阅今百余年。人工食物。较前增昂从前省河盐价。已据该督奏准加增。现在潮桥各商、疲乏情形更甚。据阮元查明必须量为调剂。所有潮桥埠盐。著准其照蒋攸铦前奏、核定成本。一律加增。以纾商力。　　

○辛卯。以岁暮祫祭。遣官祭太庙中殿后殿。　　

○以礼部尚书穆克登额、署兵部左侍郎刘镮之、为都察院左都御史。以正白旗汉军都统松筠、为礼部尚书。候补侍郎吴芳培、署兵部左侍郎。　　

○以前任江宁将军穆克登布、为正蓝旗汉军都统。　　

○壬辰。祫祭太庙。上亲诣行礼。　　

○遣官祭永陵。福陵。昭陵。昭西陵孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

○朝鲜国正副使郑晚锡等三人、于午门外瞻觐。　　

○癸巳。上御保和殿。筵宴朝正外藩。巴林、科尔沁、奈曼、敖汉阿巴噶喀喇沁、扎噜特、喀尔喀、土默特、鄂尔多斯、乌喇特、郭尔罗斯、克什克腾、苏尼特、翁牛特、阿巴哈纳尔、乌珠穆沁、青海、绰罗斯、土尔扈特、王贝勒贝子公台吉塔布囊等、及朝鲜琉球国正副使等、随文武大臣。依次就坐。诸乐并作上进酒。召左翼、巴林亲王衔扎萨克郡王索特纳木多尔济、科尔沁扎萨克郡王和硕额驸索特纳木多布斋、奈曼扎萨克郡王巴勒楚克、敖汉郡王干萨巴拉、科尔沁贝勒鄂勒哲依图喀喇沁扎萨克贝勒托恩多、土默特扎萨克贝子固伦额驸玛呢巴达喇、右翼、乌珠穆沁扎萨克亲王多尔济济克默特纳木济勒、喀喇沁亲王衔扎萨克郡王满珠巴咱尔、喀尔喀扎萨克郡王德木楚克扎布、回部郡王衔贝勒哈迪尔、科尔沁贝勒色楞多尔济、喀尔喀扎萨克贝子凝保多尔济、喀喇沁扎萨克辅国公理藩院额外侍郎玛哈巴拉等、至御座前。赐酒成礼。　　

○是月。四川总督蒋攸铦奏、遵查非刑器具严饬一律销毁。惟川省最多滋事游民。川东为尤甚。匪徒踪迹。视州县之宽严为去住。稍存姑息。则水懦之患。甚于火猛得上□日、此言洵属切当。今时多蹈此敝□大。实力整顿。宽严并用。习俗流于姑息。必应挽回。勉之。　　

○是年。旌表孝子、安徽等省霍山县江显泗等七名。孝妇浙江常山县鲁徐氏一口。孝女、湖北等省安化县陶氏等二口。守节合例、宗室秀梁妻马佳氏等十三口。满洲松海妻王氏等一百二十四口。蒙古齐林扎妻宋氏等三十八口。汉军陈庆福妻杨氏等三十九口。内务府双住妻杜氏等五口。各省驻防李魁妻张氏等一百八十八口。直隶等省承德县陈廷黼妻张氏等八百九十五口。未婚守志、江南等省史思赞聘妻张氏等十四口。百岁寿民妇、安徽等省王徐氏等二十一名口。五世同堂、安徽等省吴尔勤等四十二家。各给银建坊如例。　　

○一产三男、直隶等省曹希闵等四家。　　

○会计天下民数谷数。直隶等省通共大小男妇三万四千八百八十二万三十七名口。存仓米谷三千五百五十六万三千一百四十四石八升七合七勺。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百五十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十四年。己卯。春正月。甲午朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○御太和殿。赐王、公大臣、官员蒙古王、贝勒、贝子、公、额驸、台吉、及外藩使臣等宴。　　

○以六旬万寿。颁诏天下。诏曰、朕寅承宝命。统御鸿图。惟夙夜不敢康。际春秋之鼎盛。托身元元之上。勤思业业之中。二十四年。盖如一日。洪惟昊穹祐顺。列圣垂庥。席化宇于承平。民用和睦。应昌期而笃祜。身其康强。溯昨锡庆于五旬。越今受厘者十载。朕躬膺懋眷。心切棐忱。诫百尔以咸勤。虑一夫之不获。肄劳秋狝。四方足纪律之师。率作春耕。百里最循良之吏。息牧坰于紫塞。瓯脱长宁。恬汛水于黄流。尾闾直达。俾予从欲以治。敩民胥康以生。往者蘖牙伏于畿南。乃者堀堁嘘由海上。朕深思宥密。益励旰宵。方惧人事之滋愆。乃荷天心之昭鉴。震雷消沴。甘澍洗霾。甄陶太和。箫勺群慝。旸而旸。雨而雨。克臻玉烛之调。云非云。烟非烟。敢谓珍符之至。幸三灵之丕应。偕万汇以咸亨。爽惟民迪吉康。敺斯世跻仁寿。朕怀用惬。其敢自多。今岁十月令辰。为朕六旬庆节。亦既却彼珍贡。屏厥繁文。允念尔万方祝嘏之忱。宜沛朕九宇同仁之惠。先已特开庆榜。兹庸覃锡恩纶。绥万邦屡丰年。普延祺于有众。大一统王正月。爰布令于始和。所有应行事宜。开列于后。一、五岳四渎等祀。应遣官致祭。著察例举行。一、历代帝王陵寝。先师孔子阙里。应遣官致祭。著察例举行。一、自王以下、宗室觉罗十五岁以上者。俱加恩赐。一、满汉大臣年六十以上者。俱加恩赐。一、内外满汉文武各官。俱加一级。一、内外大小各官。除各以现在品级已得封赠外。凡升级及改任。著照新衔封赠。一、国子监贡监生、及各官学教习。免坐监期一月。一、各省儒学、以正贡作恩贡。以次贡作岁贡。一、满汉孝子顺孙义夫节妇。该管官细加咨访。确具事实。奏交礼部核实旌表。一、八旗满洲蒙古汉军兵丁、及内扎萨克喀尔喀等蒙古。年七十八十九十以上者。分别赏赉。至百岁者。题明旌表。一、军民年七十以上者。许一丁侍养。免其杂派差役。八十以上者。给与绢一匹。绵一斤。米一石。肉十斤。九十以上者倍之。至百岁者。题明旌表。一、直省有坍没田地。其虚粮仍相沿追纳者。该地方官查明咨部奏请豁免。一、从前各省偏灾地方。所有借给贫民耔种口粮牛具等项。查明实系力不能完者。著予豁免。一、各处养济院所有鳏寡孤独及残疾无告之人。有司留心以时养赡。毋致失所。一、各省军流以下人犯。俱著减等发落。一、各省监禁人犯。著将上年秋朝审缓决至三次各犯。仍照节次查办之例。查明所犯情节。分别减等发落。其缓决一二次人犯内、有案情本轻、可与矜原者。亦著该部查明请上□日定夺。于戏。凡厥庶民归有极。协五福于用敷。暨予一人猷同心。乐万年以承叙。布告天下。咸使闻知。　　

○封皇三子绵恺、为惇郡王。皇四子绵忻、为瑞亲王。皇长孙奕纬、为贝勒。　　

