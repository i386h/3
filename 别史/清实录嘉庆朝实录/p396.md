<!-- { "loadSidebar": true } -->
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅。六月。丁丑朔。谕军机大臣等、成宁奏、安省旧亏完欠银数、并密陈筹补实在情形。恳恩展限八年追补一摺。安徽省仓库亏缺。嘉庆九年、经前抚臣王汝璧查明有可著追者、共银一百三十四万余两分别变抵咨追。无可著追者、共银五十五万余两。著令现任人员弥补。今成宁于到任后、据藩司鄂云布开呈嘉庆九十两年已完数目、查核原奏无著银、应归现任弥补者、仅完二十万余两、原奏有著银、应咨追变抵者、缴银不及十分之一等语。所奏自系实在情形。此项无著银两。各州县既不能如限完缴。其原查有著之项将来咨追无著、为数不少。亦须著落现任弥补。更难照原定四年之限、一律完清。所有安省原亏无著有著、应行弥补银两、自嘉庆十一年为始。著加恩予限八年。该抚务须照所定章程、责成现任上紧弥补。其既经完补后。断不容再有续亏。成宁现将查出续亏之亳州参奏。所办甚是。嗣后仍不时留心。并著于每年补足若干之处。据实奏报一次。以凭查核。如八年限满、仍不能全数补清。惟该抚是问。将此谕令知之。　　

○以守御台湾凤山嘉义等城出力。赏都司许律斌、花翎。知县陈起鲲等、蓝翎。余升赏有差。　　

○戊寅。调刑部尚书姜晟、为工部尚书。工部尚书秦承恩、为刑部尚书。　　

○己卯。谕军机大臣等、朕恭阅皇考高宗纯皇帝实录。恭载乾隆五十五年八月内钦奉谕旨、沿海各省设立战船。原以捍御海疆。巡哨洋面。关系綦重。水师兵丁。自以试演水务为急乃该弁兵等、辄称船身笨重。雇用民船。其意以民船出海捕盗。俱用本船舵水。不须兵丁驾驶。是以藉词推诿。该弁兵止习马射枪炮等项。而于水师营务转不留心学习。用违所长。殊非核实之道。著各督抚等严饬舟师、实力训练。俾驾驶娴熟。于战船出入风涛。务期帆舵得力。各督抚于考拔时令其操驾篷船。泅水出没。留心验看。如果合式。方准拔补。似此行之日久。自能悉臻纯熟便于行驶。于水师实有裨益。钦此。仰见我皇考慎重海疆、＜闲＞练舟师至意。各督抚等如果实力钦遵。则水师兵丁、自能娴习驾驶。于出海巡哨。又何须别资舵工。乃近来该弁兵等、于操驾事宜。全不熟习遇放洋之时。仍系另行雇募。此等舵工、技艺高下回殊。其雇值亦贵贱悬绝。向来各省商船、俱不惜重价雇募。能致得力舵工。至兵丁等出赀转雇。价值有限。往往合该兵丁等数名分例。亦仅得次等舵工。是名为舟师。实不谙习水务。又岂能责其上紧缉捕乎。若水师不能操舟。即如马兵不能乘骑。岂非笑谈。战船出没风涛。呼吸之闲。一船生命所系。若非操驾得力。有恃无恐。焉能追驶如意。此于水师捕务。关系不浅。嗣后著沿海各督抚均作通饬所管舟师、勒期训练。务令弁兵等于转帆捩舵折戗驾驶、及泅水出没各技艺。人人娴习。择其最优者派令充当舵工。专管操驾。如果超众出力。以一兵而收数兵之效。念其所得分例有限。又何妨即以把总超拔。优给粮饷。傥能屡次出洋。加倍勤奋。于本船缉捕有效。并著该督抚据实奏闻。自必随时施恩升擢。如此明示奖励。则水师弁兵、岂不人人踊跃。奋勉争先。更可收得人之效。该督抚等务当实力奉行。酌量妥办具奏。以期水师营伍日有起色。绥靖海洋。将此各传谕知之。　　

○庚辰。谕内阁、成都将军庆成、此次陛见来京。朕于召对时、念及伊剿捕邪匪、曾经杀贼立功身受两伤。节经施恩优渥。因降旨询问、曾否赏过双眼花翎缘事革去。据庆成奏、伊于乾隆五十三年在副将任内、随孙士毅出兵安南、曾经赏给总兵衔、得有双眼花翎、在任已经戴用、嗣奉谕来京、伊先见和珅、和珅告伊现已彻兵、不应戴用、伊是以不戴、屡蒙召见、总未言及、又嘉庆二年剿捕邪匪、拏获贼首刘启荣解京时高宗纯皇帝欲赏伊双眼花翎、又经和珅奏止等语。及询以此语闻自何人。又不能指出。因命军机大臣传旨询问、伊随征安南时。究因何事赏戴双眼花翎。据称因带兵过富良江、直抵黎城、较众出力是以赏给、并称此次恩旨、系孙士毅于具奏恳辞公爵及宝石顶带摺内仰蒙朱笔批回等语。经军机大臣据以入奏。朕当觉其语涉荒唐。即庆桂等亦佥称所言未必可信。随命将从前办理安南军务时谕旨档案、并朱批孙士毅具奏原摺、详悉检查。本日据庆桂等奏称、详查谕旨奏摺。俱无此事。朕亲自恭阅。实无此谕旨。奏摺内亦无此朱批。因又命军机大臣传旨诘问。伊初犹托辞系由孙士毅在彼札知。其原札因日久无存。迨加以驳询。始称委缘希冀邀恩信口诳奏今既查明、自问实属冒昧、恳求治罪等语。我皇考所行大经大法。朕实不逮万一。然亦非痴愚闇弱之主。庆成丧心病狂。任意面欺。殊出情理之外。双眼花翎、逾格懋赏。非将佐偏裨所可幸邀。庆成随征安南时。祇系副将。因拏获贼匪陈名炳、经孙士毅保奏。赏戴花翎。以应升之缺升用。并未先给总兵升衔。焉能遽邀旷典。如果曾经赏戴双眼花翎。伊回京时并未奏缴。彼时留京供职。洊擢副都统侍郎。在乾清门侍卫上行走。岂有不蒙垂询之理。况当日果有特恩赏锡。岂和珅一语即能彻去。即如所言。庆成于拏获刘启荣时、业经用至大员、蒙赏双眼花翎和珅尚行奏止。则伊在安南随征时、祇系副将。和珅岂有转不奏止之理乎。是其前后所言。自相矛盾。理屈词穷。更无可置喙矣。庆成前在军营。曾获罪谴。经朕弃瑕录用。擢至成都将军。职分优崇。乃在朕前恣行欺罔昧良辜恩。莫此为甚。伊前此带兵时。于一切奏报打仗杀贼。其谎饰之处。不知凡几。挟诈冒功。视为惯技。今于朕前尚敢如此面欺。无所忌惮。竟系天夺其魄。使其虚诳之罪。自行败露。实属罪由自取。受谴更何所辞。庆成若非屡立战功。且曾经受伤。应即拏交刑部、按欺罔律治罪。定拟上时。竟当即予正法。姑念庆成前在三省军营。虽多粉饰。但既受伤。朕心究觉不忍。功疑惟重。姑从宽贳其一线。庆成著革职。发往黑龙江效力赎罪。并著派乾清门侍卫格布舍、阿那保、军机章京福绵、押交兵部。令其即日起身。其前日恩赏缎纱匹等件。均行追缴。朕念其劳。姑薄其罚。内外大小臣工、如有似此丧心欺罔者。必执法无赦。勿谓可以概邀宽典也。朕可欺。天不可欺。勿视欺罔为儿戏。是自蹈陷阱矣。将此通谕中外知之。　　

○以甘肃提督特清额、为成都将军。甘肃凉州镇总兵官百祥、为提督。陕西军标副将倭星额、为凉州镇总兵官。　　

○辛巳旌表守正捐躯江苏铜山县民岑和妻张氏。　　

○癸未。谕内阁、据全保等奏、黔省运员范光晋续借水脚银两、饬催趱运一摺。范光晋领运京铅。系属上运。其抵楚转在下运吴名馨王志敬二起之后。业因水脚不敷于湖北藩库循例借支银五百两。迨押催开行。又以沿途患病守风守水资斧告罄。禀请再借银一千五百两。该督等查明该运员在川耽延一年有余。行抵汉口又停留多日。恐误鼓铸。即照禀借给。押令开帮趱运。该运员任意耽延。滥借银两。该督等既经查明。即应将该员截留查办。一面另委妥员接运。乃辄如数借给。仍令开运。办理实属非是。计此时该员行走当亦不远。著沿途督抚查明现抵何处。即传旨将范光晋解任、传到讯问、将其在川因何耽延年余、在黔领过水脚若干、因何到楚借领多银、其所称患病守风守水之处、有无证据是否捏饰、详细讯明具奏。其所运京铅。即著该督抚等就近遴派妥员迅速接运。至范光晋在川因何耽延年余之久、川省原派督催大员、因何不催令趱行。及在黔省曾否领过水脚银两之处。并著勒保福庆各行查明据实具奏。　　

○谕军机大臣等、邵自昌奏、考试福宁府、有福安县学武生章龙、呈递平海状平海论一纸、将原呈钞录呈览、请旨办理一摺。朕阅该武生呈词。固无足备采择。然尚无违碍字句。止于文理不通。亦不必遽加惩治。但究非安分之人。著发交该学教官严行管束。毋许出外滋事。至邵自昌系风宪大员。出膺学使。于地方吏治民瘼所关。自应随时采访入告。此时闽省因蔡牵在洋滋扰。官兵分路攻围。玉德、李殿图、身任督抚有年。诸事因循贻误。以致海盗日形猖獗。该学政自当确有见闻。乃并无一语陈奏。殊属非是。茅元铭即汝前车之鉴。著传旨申饬。仍著于接奉此旨后。将该省现在缉捕蔡牵情形。如何方可就获。玉德在彼声名如何、有无别项款迹。水师营汛如何废弛、李殿图办理地方事务、如何因循懈缓。并该省内地奸徒、如何通盗接济水米火药之处。一一查访详悉据实具奏。毋得再事缄默。寻覆奏、玉德在闽多年。闻其待营员太宽。水师尤为疲玩。又性好自用。视人皆不若己。属下无能尽言。及巡查各处。随带之人不能减少。此外款迹实未有闻。李殿图以军务事隶总督。不相搀越。曾以玉德不能受言、向臣言之。其办理地方事务。声名尚好。至奸徒通盗济匪。最为可恨。其中有实系匪徒、同恶相济。亦有沿海居住、畏其焚杀。又不能远徙。致为胁从。凡沿海地方多不能免。至水师著名能事者。皆称提臣李长庚。然蔡牵至今尚未就擒。或言其亦有不尽力之时。缘海上风涛难测。往往两舟相望不过数丈。而为风浪阻隔。始终不得相近。李长庚以一人尾追。忽南忽北喘息不遑。前无拦截。旁无协助。或风势不便。或众寡不敌。暂为迟缓。姑作自全。亦情势所有。现在抚臣温承惠遵旨改造船只。调派兵将。臣虽不能得其备细。似以李长庚一人难于成功。因为多设网罗之计。又闻奏调镇臣徐锟驻劄三沙。三沙为蔡牵奔窜休歇之所。徐锟前任浙江温州平阳副将。与三沙甚近。情形为所素悉。办理应当得力。督臣阿林保现已到任。协力同心。大加整顿。自可肃清。得旨、所论俱是。　　

○甲申。上御勤政殿听政。　　

