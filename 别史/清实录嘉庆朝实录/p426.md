<!-- { "loadSidebar": true } -->
○谕内阁、昨据陈崇本参奏、此次宫史告成、恩准议叙、风闻提调施杓等有听受请托、令誊录等凑银交纳、并办有从优议叙奏稿、旋经总裁等涂销、又恭辑圣训、汉纂不过六员、乃顿添满协修八十一员、并未具奏、且指名向各衙门行取、稿内谓之各举所知、而所行取之人、非亲即故、即如太常寺所送库使珠隆阿系帮办提调昆山之侄等语。当经派令禄康、戴衢亨、会同刑部严审。兹据禄康等讯据施杓供称、馆上收发事件较繁、因各誊录散处城外、是以专交吴友篪等六人承总办理、一切事件、俱系伊等经手、复讯据吴友篪等六人供认承总办理、并称上年因赶办宫史、誊录等恐缮写不及、是以添雇书手帮同赶缮、计前续编十二分、约字数二千数百万、写价每千字计银三钱、约银七千余两、此外并无攒集银两、致送提调之事等语。各馆誊录承办书籍。均应亲手缮写。按日计课。俟议叙时视其功课多寡、以定等差。此乃一定章程。即偶遇趱办紧要。缮写不及。该誊录等自行雇觅书手帮缮。亦属事所或有。至恭缮实录圣训。则系大典攸关。尤应敬恭趋事。慎重缮录。乃该提调等辄挑派誊录六人承总办理。任令伊等在外添雇书手帮缮。而此次缮办宫史。约计凑银即需至七千余两之多。是该誊录等竟不自缮书籍。以出资之重轻。为功课之多寡。且所开功课。是否实有如许字数。亦复难以凭信。则该馆所定议叙等第。又何足据耶。即此一端。实已不成事体。而总裁等全然不知。任其妄为。以致被人参劾。所司何事耶。至宫史告成奏请议叙原稿一件。总裁等均未画奏。据该提调称总裁等因所议过优、饬令查销等语。此次议叙。总裁等即未商定。何以辄行具稿。且令外闲传播某人应得某项议叙。是该提调等竟系藉此市恩招揽。此而谓毫无赃贿情敝□大。其谁信之。至添派满协修八十一员。并未奏明办理。任听各举所知。内如珠隆阿一员。即系帮办提调昆山之侄。可见非亲即故之语。实非无因。该提调等亦难保无听受嘱托情事。现虽据禄康等讯无贿嘱赃据。恐尚有不实不尽之处。看来该馆事件。总因该提调等办理不公。致滋物议。而施杓之咎尤重。昆山随同附和。又将伊侄咨取过馆。显属瞻徇。施杓昆山均著革职。交禄康等详细根讯有无贿嘱情敝□大。再行具奏。长文亦系该馆提调。厥咎维均。但该馆提调、一时全行斥革。恐骤易生手、难以接办。长文姑著暂行留馆。听候查办。所有该馆满汉提调。即著庆桂等速行拣员充补。吴友篪、杨书绩、谢宝树、黄向荣、王钧、张元伟、充当誊录。辄以承总办事为名。攒凑众誊录银两。雇写书籍。均属不安本分。且难保无沾润馈送等事。闰著革去职衔。交禄康等一并研讯定拟具奏。寻奏、施杓等均无贿嘱情敝□大。吴友篪等、亦无沾润馈送等事。惟该提调以未经回定之事。先行具稿。以致外闲传播。显系有意招摇。以为后日市恩受谢地步。又将未经办书之供事列入优叙。种种蒙混。均系施杓一人主张。施杓除办事错误、失察该馆誊录、各轻罪不议外。应依将不合行事朦胧禀说者杖一百徒三年律、杖一百徒三年。昆山随同办稿错误。又援引伊侄入馆。实属徇私溺职。业经革职。应毋庸议。珠隆阿一员、饬令即行离馆。长文随声附和。不能匡正。应交部严加议处。其咨取协修各员人数过多。应择其谙习繙译者、酌定人数。奏明留馆。其余概行咨回。以杜冒幸。吴友篪等募人代写。虽为趱办公事。但不应豫计字数。凑敛多金。存局支销。业经革去职衔。应即饬令离馆。从之。　　

○庚戌。上诣南郊斋宫斋宿。享太庙。遣仪亲王永璇、恭代行礼。　　

○遣官祭太岁之神。　　

○辛亥。祈谷于上帝。上亲诣行礼。　　

○壬子。上诣大高殿行礼。　　

○幸圆明园。　　

○诣安佑宫行礼。　　

○癸丑。谕内阁、庆桂等奏、实录全书、现已恭缮完竣、而圣训红绫本尚未发写、日来校改画一篇页、补填换写、字数浩繁、亟资熟手、昨禄康等奏审拟施杓等一案、员外郎昆山仅止革职、誊录吴友篪等六人、仅止革去职衔、俱免科余罪、可否再恳破格施恩、俯准暂令留馆效力、以速成功等语。昆山等承办馆务。未能公当妥协。业经被参。分别革惩离馆。实系咎所应得。姑念现届馆务垂成。正在需人之际。伊等究系熟手。昆山著加恩准其留馆当差。责令效力自赎。誊录吴友篪等六人、前已革去职衔。饬令离馆。并著加恩其以本身生监留馆。专司领书缮写。不许干与他事。亦不许设立公局名目。以期赶缮无误。至施杓于办理宫史议叙一事。擅行分别从优具稿。经庆桂等驳销时。先已纷纷传播。实难保无藉端招揽希图事后索谢情事。昨禄康等将施杓问拟杖徒。实为允当。但其获罪之处。系由宫史议叙。而伊承办实录全书。经手年久。尚未查有别项情敝□大。此时办理画一等事。正当紧要。施杓亦著加恩留馆。随同刘凤诰专办校改画一之事。不许干与一切馆务。如有应行改换篇页。俱罚令敬谨赔补。所有伊杖徒罪名。著暂行存记。俟馆务告竣后。再行核办。其满协修八十余员、业经甄别咨退五员。其余且无庸彻回。惟自开馆以来。所有承办纂校誊录及供事人等、其功课字数之多寡有无虚报。及本人是否在馆。其所当差使是否确实。不可不彻底详查。以为全书告成议叙确据。著专派玉麟、英和、遴委精细持正之员。详细查明。另立清档。伊二人覆加详核。不可再任敝□大混。俟查办完竣。即行据实具奏。傥经此次详查之后。尚有冒滥等事。一经被人参劾。即惟玉麟英和是问。至馆书告成。为期甚近。刘凤诰著专办馆事。所有该管部务。暂无庸画阅稿件。遇有陈奏各事。并不必列衔。俟馆书画一事竣。再行办理部务。以专责成。　　

○甲寅。谕内阁、温承惠奏、查出伪造札付盗用印信私行调补营弁之书吏、请旨办理一摺。奸胥骫法营私。法所不宥。上年直隶省查出司书王丽南等私雕假印、通同州县虚收钱粮巨案。当经特派大臣、彻底研讯明确。将案犯情重者即予骈诛。加以刑夹。并令传集保定省城各衙门书吏。看视行刑。俾知炯戒。曾降旨通谕中外。原欲使在官吏役人等、知舞敝□大终当败露。法网非可幸逃。共相儆畏。不致再蹈刑章。所谓辟以止辟。正朕明刑弼教之苦心。乃办理甫阅数旬。且陶源一犯、经该省续行缉获正法。为日无几。此在相距较远省分。或尚未闻知。而近在同城之书吏。复有此等需索酬谢、伪造札付、假与人官之事。实属愍不畏死。试思书吏等具有身家性命。即一时利欲薰心。宁不稍知顾畏。何作奸犯科。竟甘身冒严刑。至于此极。迨一经破案。爰书既定。即朕慎重人命。思欲宽以一线而不能。此辈憃愚冥顽。致罹重辟。既为可恨。亦属可悯。嗣后大小官员、当剀切晓谕吏役人等、以直隶省前案及此案为鉴。务各自顾身命。守法奉公。勿再舞文作敝□大。陷于重罪。以期吏治渐就肃清。方不负朕谆谆训诫之意。此案杜斐堂一犯、著即处斩。余俱照所议发落。至署总督秦承恩、本有失察之咎。但于刘仁龙谒谢时。即取情节可疑、札致温承惠严密查出。尚属留心。著加恩免其议处。将此通谕知之。　　

○乙卯。上御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。至戊午皆如之。　　

○四川总督勒保奏报、绥定府新兵滋事。官兵分路进剿。生擒首恶王得先、孔传世、刘金定、歼除夥党。得旨嘉奖。赏副将桂涵、总兵衔。擢马兵罗贵为千总。均赏巴图鲁名号。赏知州余永宁、花翎。外委刘继先等、蓝翎。道员严士鋐等、升叙有差。　　

○丙辰。上御奉三无私殿。赐皇子亲藩等宴。　　

○丁巳。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○戊午。上御正大光明殿。赐大学士尚书等宴。　　

○己未。谕内阁、阿林保等奏新造大同安梭船、所需篷索燂洗银两、酌筹生息一摺。木商王广延等、因航海经商。曾于玉德李殿图任内、呈请公捐银二万四千两。贴补缉匪经费。彼时即应奏明请旨。乃玉德等并不具奏。即准其呈缴捐银。殊属非是。现在已据该商等陆续缴存藩库银一万九千八百两。著照所请、将此项银两赏收。分发各盐商承领生息。以备新造大同安船二十只、每年篷索燂洗之用。至该商等尚有未缴银四千二百两。著免其呈缴。以示体恤。　　

○辛酉。上御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。　　

○壬戊。谕内阁、松筠奏、废员姚秉哲之子姚勋棨、遵例为伊父赎罪、据呈请旨一摺。姚秉哲系失察海阳县地棍私铸炮位案内革职发往伊犁效力之犯。伊年六十七岁。尚不甚老。且伊子又朝夕随侍。即令在戍数年。亦可使稍知罚惩。若甫经到戍、即准其赎罪。转似官员身获罪愆、发遣新疆。专为收纳赎锾起见。殊非政体。姚秉哲俟三年期满。该将军声叙此旨。照例奏请。彼时或可加恩释回。此时呈请赎罪之处。著不准行。　　

○西安将军德楞泰等奏遵旨会议薛大烈所奏、马兵自行养马。多致赔累。请将陕甘两省营马、设立棚槽。专派弁兵经管餧养。于兵丁马匹、均有裨益。从之。　　

○又奏、陕西宁陕厅城不得地势。现又残毁。应择地移建。洋县旧筑土城不能坚实。请改用灰土包筑。留坝为栈道要路。原筑堡城。屡被山水冲刷。请另择形胜改建甎城。从之。　　

○癸亥。谕军机大臣等、从前剿办邪匪。三省顾募乡勇过多。迨大功告蒇。一时难于散遣。就其中情愿入伍者。概予安插归营。办理本未妥协。今陕之宁陕、川之绥定、皆系新兵纠众滋扰。可见此等匪徒。究属犷悍不驯。楚省乡勇入伍者、亦复不少。总督、提督、均系统辖大员。当饬知营员等妥为驾驭。留心稽察。如遇新兵等有一二不安本分。或犯酗酒滋事等案。即应惩处斥革。或与以发遣。其有稍涉桀骜、情罪较重者。奏明办理。均无不可。总须随时惩创。俾伊等知所畏惧。不致别生事端。保全者众。惟在该督等时刻留心、不可稍存大意为要。将此各谕令知之。　　

○乙丑。孝圣宪皇后忌辰。遣官祭泰东陵。上诣恩慕寺恩佑寺行礼。　　

○调直隶天津镇总兵官多隆武、为山东兖州镇总兵官。以镶蓝旗满洲副都统本智、为天津镇总兵官。调镶黄旗蒙古副都统珠尔杭阿、为镶蓝旗满洲副都统。以驻藏帮办大臣文弼、为镶黄旗蒙古副都统。　　

○丙寅。上幸万寿山。　　

