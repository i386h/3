<!-- { "loadSidebar": true } -->
□少旧故未陈设等语。殊不晓事。先朝遗物。原欲使后世企仰淳朴之风。即曹□少旧何碍观瞻。乃富俊于宫中所设糠灯。竟视同寻常器物。并不以时陈设。此即不知大体之一端。至盛京飞龙阁库内、恭贮皇考所御甲胄櫜鞬等件。上系皮签。均系乾隆年闲标识。富俊职司典守。早应奏请换易皮签。敬书庙谥尊号。乃至今尚仍其旧。亦太疏忽。昨日又据仪亲王奏、呈递匿名揭帖、控称内务府佐领延福等、派令壮丁攒凑出银、办理差务、当交军机大臣传询该佐领等、据称此次盛京宫内陈设铺垫、及办事公所一切器具、多有损坏、均须收拾黏补、向无支销、是以回明将军、酌定壮丁每名出银八钱、共凑交银一万二千余两属实、并经延福等呈出馈送内务府大臣官员、及各等处太监猪羊酒米等件清单、据称亦于此项开销等语。朕銮辂经临之所。每戒饬地方官张许丝毫扰累。即扈从人等、早经严谕禁绝馈遗。上年富俊到京时。曾屡加面询。据称此次办差、一无派累。今即因盛京宫内陈设铺垫、及公所器具什物、有须修补之处。计需费亦属无多。朕此次派令巴宁阿前来办理一切工程。支用银十三万余两。此等修理工程。亦系公需。富俊既早经查明。即应并计银数。奏明动款支用。乃率听该佐领等科派壮丁。致有匿名呈控之事。而于该佐领等致送内务府大臣官员食物之处。又不能管束禁止。任听花销。皆系富俊办理不善之咎。除将与受各员、另行降旨议处、太监等治罪外。富俊著将恩诏内加一级扣除。仍交该部议处。所有本日降旨将盛京文武官员因公处分开复之处。并著该部查明富俊任内降罚处分。均不准其开复。　　

○又谕、军机大臣会同行在刑部奏、审明回民洪明宜、控诉伊表弟湛大、被修道官役殴打落河身死一案、将三儿等分别定拟一摺。所议尚轻。朕举行谒陵大典。临幸陪都。省方行庆。渥泽频颁。正欲使穷檐黎庶。普被恩施。乃因修道派夫之事、酿毙人命。殊为不惬。总缘承办官员经理不善所致。此次邱家屯一带道路。地方官既不能妥为修治。始派旗员督催。乃富俊等又不慎选妥员。率派令糊涂任性之防御英福等前往帮办。迨至民夫刘兴等、以该屯旗夫全被披甲扎萨阿雇去、向其争吵。经英福传到刘兴、面行斥禁。纵刘兴出言顶撞。亦祇当加以惩责。又何必追究余人。且据刘兴供出湛大。安知非信口仇扳。英福率行派人往拏。已属非是。乃既令披甲德明等押同刘兴、找寻湛大。又辄带同德特赫之雇工人三儿、乘骑追赶。谕令殴打。尤为张扬滋事。迨三儿将湛大赶至河坡。乱殴落水。湛大爬起。三儿复用马鞭当头殴打。致令淹毙。情节实为凶横。何得尚以犯事在恩诏以前、量予末减。三儿依议应绞。著交盛京刑部监候秋后处决。入于明年秋审情实。英福于三儿致毙湛大时。虽相隔尚远。但究系主令赶殴。罪与原谋无异。英福著改发伊犁当差。已革知县伊诚、虽讯无听嘱故纵情敝□大。而于人命重案、并不即时通详缉拏。几令正凶漏网。著发往乌噜木齐当差。均不准其援免。骁骑校德特赫、虽未在工。但三儿系伊仆役。亦有应得之咎。著降为领催。无庸再交部议。至此案湛大最属无辜。乃被殴淹毙。尸骸亦遭残毁。殊为可悯。回民洪明宜控诉得实。并非由尸亲嘱托。虽冒昧叩阍。罪有应得。而其心究尚可嘉。著加恩免罪。并无庸收赎。仍罚令富俊宜兴二人、共出银二十五两。以二十两赏给尸妻姜氏。以五两赏给洪明宜。余依议。　　

○赐朝鲜国王李玜御书扁额、曰礼教绥藩。并赏赉国王及陪臣如例。　　

○免盛京、兴京、辽阳、牛庄、盖州、熊岳、复州、金州、岫岩、凤凰城、开原、锦州、宁远、广宁、义州、十五处旗地应纳本年米豆草束十分之五。并九年以前积欠。　　

○免盛京户部各庄头应交仓粮。　　

○给盛京承德、辽阳、广宁、海城、铁岭、五州县被水、及正红旗界内三家寨等五处村庄、被雹灾民一月口粮。　　

○戊申。上自盛京回銮。　　

○以成都协领苏勒芳阿、为西安右翼副都统。　　

○是日。驻跸老边御营。　　

○己酉。定盛京挖薓刨夫、每票一人、准带炊爨人四名。从将军富俊请也。　　

○是日。驻跸黄旗堡御营。　　

○是月。河东河道总督李亨特奏、潴蓄微山蜀山等湖。以裕来年新运。得旨、东省湖水宜蓄。固不待言。然疏治七十二泉之水。亦可济运。不可不讲求也。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。九月。庚戌朔。遣官祭历代帝王庙。　　

○复秋审失入失出处分例。谕内阁、朕阅各直省本年秋审人犯册内。由刑部改实为缓者三起。而改缓为实者、共有八十三起之多。数省如出一律。其故殊不可解。外省办案。狃于救生不救死之说。最为陋习。今部改各案。经朕一一详阅情节。多系按律改正。均属平允。并非刑部堂官有意吹求。朕矜恤庶狱。罪疑惟轻。从未谕令该部、将秋谳案件严行勘核。夫律文自有正条。该督抚臬司等办理各案。并不援照科断。转引他条迁就定拟。谓非有心轻减而何。护庇凶犯。不顾死者含冤。妄谓积阴功。不知获罪愈重矣。朕所以禁止从重定罪者。原指本律外、再行加等问拟者而言。若含本律而别引他条。则舛谬滋多。岂协中之义乎。况案情内或有一线可原之处。朕于勾到时自有权衡。该督抚等、总当按律定拟。不得率行末减。人命至重。岂容稍有偏畸。向例秋审失入一案、及失出五案者。督抚臬司均有处分。嗣经降旨宽贷。各省大吏、自因吏议既宽。更无瞻顾考成之虑。遂尔遇事从轻。欲博宽厚之名。而不思辟以止辟之道。于明刑弼教。大有关系。嗣后著该部、将办理秋审失入一案、及失出五案者。仍前定立处分。俾职司刑谳者、各知儆惕。遇事庶加详慎、本年系发令之初。所有此次定拟实缓错误、失入一案及失出五案之各该省督抚臬司、姑从宽免其交议。仍于办理秋审完竣后。各传旨严行申饬。此后如有定拟错误者。均照定例议处。但各直省督抚等、不可因有此旨。辄又有意过严。致失持平之意。若妄事周内。则获咎更重。总当详核案情。确引律条。虚衷定谳。务期无枉无纵。以副朕执法用中、谆谆训诫至意。　　

○是日。驻跸蒋家店御营。　　

○辛亥。驻跸常家屯御营。　　

○壬子。上御行殿。勾到新疆、云南、广东、广西、上年情实罪犯。停决新疆绞犯一人。云南斩犯六人。绞犯二人。广东斩犯一人。绞犯二十人。广西斩犯四人。绞犯三人。余九十一人予勾。　　

○旌表守正捐躯江苏桃源县民王有安女王氏。　　

○是日。驻跸网户屯御营。　　

○癸丑。上御行殿。勾到四川上年情实罪犯。停决绞犯二十五人。余一百四人予勾。　　

○缓徵安徽怀宁、铜陵、无为、凤阳、怀远、定远、寿、凤台、宿、灵璧、和、泗、盱眙、天长、五河、十五州县、水灾旱灾新旧额赋。　　

○是日。驻跸金刚屯御营。　　

○甲寅。谕内阁、工部奏详。校例案酌议请旨一摺。并开列清单进呈。朕阅单开各款。内有旗员葬银碑银一款。外省均由布政司给发。报部核销。惟东三省所属旗员。例应出具文领、赴部领回给发。历来遵办已久。而吉林一处。自嘉庆七年起。该将军于旗员应得葬银碑银。准礼部原题。即由本处给发。报部请销。经该部核与应给银数相符。未经议驳。即予准销。所办均属非是。各部相沿例案。总宜遵循旧章。不得妄自更改。吉林旗员葬银碑银。该将军于接到礼部原题时。自应查照向例办理。如以赴部领给、较多跋涉。即应据实奏明。请由本处动支。候旨遵行。乃辄自行给发。迹近专擅。秀林著交部议处。工部于该将军报销时。既核与成例不符。自当驳令赴部请领。亦不应率准支销。所有原议准销各案之工部堂司官、著查明交部察议。至此项银两。各省既由布政司给发。何以东三省所属之员。独令远涉京师、赴部具领。不特稽延时日。且往来未免需费。亦非所以示体恤。嗣后盛京、吉林、黑龙江、各处旗员、应得葬银碑银。均著改由本处给发。报部核销。以归画一。余著照所请行。　　

○是日。驻跸兴隆屯御营。　　

○乙卯。上御行殿。勾到贵州、福建、陕西、上年情实罪犯。停决贵州斩犯六人。绞犯六人。福建斩犯三人。绞犯六人。陕西斩犯十一人。绞犯八人。余八十三人予勾。　　

○遣官祭都城隍之神。　　

○是日。驻跸杏山东御营。　　

○丙辰。谕内阁、宗人府将情实应绞官犯已革西宁办事大臣都尔嘉、原犯案情黄册进呈。都尔嘉前在将军任内。曾因贪婪获罪。复经加恩弃瑕录用。洊擢至副都统。派往西宁办事。自应感戴恩施。诸事谨慎。乃竟不知悛改。仍前任意枉法。婪索银六千余两。又因祭海指称蒙古王公等派差不公。藉端勒索蒙古贝子旺沁丹津、及蒙古王公等、共银一万一千余两。幸蒙古等恭顺淳谨。尚未滋事。傥彼时致滋事端。更不成事体矣。似此负恩枉法。若系平人、即当依律立绞。姑念都尔嘉究系宗室。著加恩免赴市曹绞决。著派左宗人永珠、刑部侍郎贡楚克扎布、将都尔嘉带至伊祖墓前监令自缢。　　

