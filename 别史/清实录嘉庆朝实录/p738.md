<!-- { "loadSidebar": true } -->
○广西布政使史积容、按察使张凯元、缘事革职。以大理寺少卿叶绍楏、为广西布政使。广东惠潮嘉道赵慎畛、为广西按察使。　　

○乙丑。谕内阁、绵恩奏、失察太监庄玉福李长春二人、与花户赵四认识、未能约束、请上□日议处等语。王府太监。平日与外人认识。事所常有。本王岂能一一查禁。李长春缘事递籍后。经绵恩具摺奏恳释回。均无不合。惟李长春系曾经获谴之人。祇准令唤回当差。绵恩不应仍给与首领顶带。此一节著交宗人府议处。至庄玉福李长春私与地棍交往。庄玉福、著降为王府八品首领。李长春、著革去首领。以示惩儆。仍交绵恩严加管束。毋许出外滋事。　　

○丙寅。予河南实心办赈候补同知谢樟等、及捐银煮赈候选教谕杨圣修等、议叙顶带有差。　　

○丁卯。谕内阁、上年九月以来。直隶地方。承办军务。差使络绎。虽一切动支官帑。而供备车马。不能不借资民力。本年畿南一带州县。二麦歉收。旬日以来。普获甘霖。大田甫经播种。朕体恤民艰。前已降上□日暂停秋狝。至谒陵大典。每岁举行。上年途次白涧。因闻禁城内有逆匪滋事之案。事关宗社。朕权衡缓急。不得不回京查办。桥山咫尺。未遂瞻依。方寸至今耿耿。仰赖鸿慈垂庇。自回京以后。办理逆案。渠魁迅获。余党捕诛。都城安堵。即拟虔申祀谢。因豫陕军务未蒇。去冬今春。均未克诹吉前往。兹当中外敉宁。朕上感在天之佑。中积慕恋之忱。亟思肃恭展谒。著于八月十九日启銮。祇谒东陵。二十五日回京。所有应行豫备事宜。著各该衙门敬谨豫备。　　

○又谕、户部议驳、广厚奏铜铅不敷额铸、酌减炉座、并免补铸缺卯一摺。湖南省采办供铸铜斤。递年短缺。自嘉庆十五年起。缺铸至一百三十七卯之多。其采买滇铜汉铅。均较他省为近。何至迟延短缺。日甚一日。显系厂员等经理不善所致。该抚不督饬所属设法筹补。率请减炉免铸。殊属不合。广厚、著传上

□日申饬。即设法认真整顿。务依定额按卯鼓铸。并将缺卯赶紧筹补。以利国用。余依议。　　

○又谕、勒保自上年染患目疾。未能速痊。朕因其历官中外。著有勋劳。是以于前次奏请开缺时。祇将所管各项差使。＜闲＞员管理。仍留大学士伯爵。令其在家食俸。安心调摄。不限以年月。俟目疾就痊。仍入阁办事。前降谕上□日甚明。勒保自应仰体朕意。在家静养。乃本日又复来园具摺恳开大学士之缺。是率意烦渎。不知朕恩矣。现在内阁办事。并不乏人。勒保何必急为此奏。朕于大臣去留之际。进退迟速。自有权衡。况向例大学士出缺。本俟一月后。始行请上□日＜闲＞放。原所以示恩礼。勒保著恪遵前上□日。安心调摄。若再行渎请。不特开伊大学士伯爵之缺。并将其子英绶等官职。一并罢黜。是勒保不知善承恩眷。非朕待之不厚也。　　

○又谕、御史乌尔衮保奏稽查内监出入章程一摺。所奏纰缪不可行。内监给使宫廷。出入各门。事所时有。原有定例。若每日逐一搜检。不特事涉纷扰。且人人而疑之。推而至于官员吏卒出入。概事搜查。岂昇平时之政乎。至于搜出杂药。即令带药之人自吃。尤觉繁苛可笑。岂成政体。此摺若系汉御史呈递。或不谙宫禁规制。尚可将原摺掷还。乌尔衮保系满洲御史。乃如此妄行陈奏。渎言乱政。不胜御史之任。伊本由内阁侍读升补。著仍回内阁以侍读用。　　

○又谕、宗人府题敏顺承袭奉恩将军一本。已依议行矣。本内所开英智之次子名清永泰、向来满洲命名。除清语不计字数外。若用汉文。祇准用二字。不准用三字。今清永泰之名。几与汉人姓名相连者无异。殊乖定制。本年春闲曾降上□日将侍卫和珅保之名。改为和保。饬谕管理宗人府王公。伊等此次仍漫不经心。摺奏总不看视。所有管理宗人府之王贝子公等、著各库职任俸三个月。其族长学长等、俱罚俸六个月。清永泰之名。即改为永泰。　　

○裁河南裕州州判、为滑县道口镇县丞。从巡抚方受畴请也。　　

○己巳。上御勤政殿政。　　

○以太仆寺卿景禄、为通政使司通政使。　　

○庚午。上幸万寿山。诣广润祠拈香。　　

○谕军机大臣等、贡楚克扎布奏、宣郡张家口、捕务均关紧要、宣郡距张家口只六十里、拟暂回张家口督缉、仍频赴宣郡、梭织往来、期获要犯等语。所奏大不晓事。乾卦教首华姓未获。而祝现又有逃往张家口一带之信。该都统均应留心查缉。但查缉之法。必须不动声色。密派员弁兵役。设法踹访。匪徒等方不致闻风远扬。今贡楚克扎布以都统大员。随从多人。仆仆往来于宣郡张家口之闲。即使要犯在彼潜匿。伊岂无耳目。非乘闲逃窜。即伏藏愈固。安能迅就弋获。该都统之意。不过欲见其办理认真。不敢怠玩。不知于缉捕机宜。大相刺谬。伊日内既回张家口。不必再赴宣郡。著一面就近留心督缉祝现。一面遴派妥员。在宣郡一带。访查华姓。如宣郡访获正犯。该都统前往审讯。录供具奏。道里甚近。不致迟误。总须持以镇静。勿涉惊扰为要。其另拟缉捕事宜三条。前两条请于地方交界处所、及河工水次侦捕之处。所见甚是。早经降上□日饬办。其在新疆侦缉一条。则断不可行者也。将此谕令知之。　　

○命古城领队大臣富宁阿、来京。赏候补郎中福昂、三等侍卫。为古城领队大臣。　　

○辛未。谕内阁、刑部奏查办四川省一二次缓决人犯、分别准减不准减、开单请上□日一摺。朕详加披阅。准减人犯单内、有绞犯周挺富一名、因骆在荣夤夜窃伊柘叶。该犯闻响喊捕。骆在荣从树滚下。用刀拒捕。该犯夺刀过手。连砍五伤。骆在荣倒地乱滚。该犯复用刀乱戳五伤殒命。此案骆在荣偷窃柘叶。为物甚微。且地当旷野。较之入室行窃者不同。该犯夺刀连砍。于业经倒地之后。复又连戳多伤。致即时殒命。实为凶很。周挺富一犯、此次应不准减等。此等凶忍之徒。及金刃一二伤毙命缓决案犯。须过三次后查办时。再量予减等。　　

○壬申。颁御制化民成俗论曰。学记曰。君子如欲化民成俗。其必由学乎。上□日哉是言。千古不磨之论也。盖人不学。不知道。道者何。天经地义。日用伦常。皆道也。孝弟忠信。礼义廉耻。国之四维。民之大用也。知者则为贤臣循吏。孝子良民。不知者则为贪官污吏。逆子乱民矣。变化气质。养正毓德。舍学无术也。正学兴则邪说熄。官常肃则庶民从。今之大敝□大。在正学式微。官常疲惰。故邪说日炽。蛊惑乡愚。顽欲固结而不可解者。总由于不学之人过多之故也。人性本善。惟学能导其善。渐仁摩义。教孝教忠。非学不能明德也。废学则为为冥顽之民。不习正学。必流于邪教矣。如水之就下。不可遏禁。终至泛滥难止。同归于污浊。皆不学之害也。学者知大义。不学者图小利而不顾大义。犯上作乱之徒。皆因利也。利心起而义心失。大害随至。尚不自知。如飞蛾投火。至毁不悟。诚可悯也。见利忘义。皆不学之人也。此类人多。非国家之福也。家有塾。党有庠。州有序。国有学。不可废而不设也。不可设而不学也。不可学而不思也。设官讲学。明正教也。教官之名。岂空言哉。天下未有不可化之人。未有不能办之事。所虑者官不尽职。苟且因循。民不能化。俗不能成。坐视流于污俗。不肯援救。激成变乱。惟用严刑峻法。锻炼株连。波累无辜。流离颠沛。不教而杀谓之虐。是可忍也。孰不可忍也。三苗尚能感格。况中土之人乎。邪教之本。唯一利字。利心深染。正义全乖。欲格其非心。必自正学始。道德齐礼。有耻且格。是圣王之全体大用。不可不亟讲也。经正民兴。斯无邪匿。君臣各尽其道。士庶各修其业。形端表正。上行下效。庶几移风易俗。返朴还淳。洵由昌明正学始也。甲戌季春。斋居事＜闲＞。偶读学记有会于心。故申论焉。　　

○谕内阁、刑部具题河南省绞犯李明在监逸出就获、仍照原拟绞候一本。李明本系秋审缓决二次之犯。在滑县监禁。上年九月闲值教匪滋事。劫狱放囚。逼令入夥。该犯不从。乘闲逃跑出城。在附近地方求乞。本年正月闲被兵弁拏获。经该抚照原拟罪名具题。朕详核案情。李明当贼匪开狱放囚之时。虽乘闲逸出。事后亦未经到官自首。然被逼不肯从贼。与附逆入夥得判然不同。亦应量从末减。著刑部通查上年滑县监禁罪囚。共有若干名。当贼匪劫狱时。有无守法不肯脱逃、及逃后自行投首、并如李明之不肯从贼、亦未自首、经兵弁拏获者、各有几人。其罪名应如何区别定拟之处。悉心核议具奏。所有李明一犯、俟议上时再行核办。寻议上。得上□日、刑部奏查明上年教匪滋事。滑县等处、守法未逃、并乘闲逸出各监犯。分别自首被获。酌减罪名。开单呈览。朕详加披阅。内绞犯李朕小等三名、系逸出后被获。其不肯从贼之处。仅凭该犯等供词。减拟杖流。尚觉稍轻。李胖小、罗秉信、李明、俱著改发新疆。余依议。　　

○癸酉。谕军机大臣等、据常明奏、此次巢□刀办雷波清溪夷匪、调派官兵、所需盐粮夫价运脚犒赏、以及安塘设站等事、共需银三万三千余两、连抚恤难民之费、皆在其内、其中有例得准销者、亦有例不准销者、该督抚拟与司道各员、公同捐办等语。所奏非是。地方办理军务。一切军需支应。例应报部核销。何庸地方官捐办。何尝自出己资。仍不过取之于官库。或剥削小民。假名图利。若云内有例不准销之款。即属滥支滥应。本不应造报。所有此次军需银三万三千余两。著该督详加稽核。除不应报销者删除外。其例应报销者。照例具题。由部查核。将来设有部驳之款应行著赔者。该省再行摊赔可也。将此谕令知之。　　

○成都将军赛冲阿等奏、剿平凉山清溪夷匪。并出力各员弁。得上□日嘉奖。提督多隆武、下部优叙。赏道员曹六兴、按察使衔。刘斌、花翎。仍下部议叙。加参将王泰、副将衔。赏知府张瑞溥、参将李廷杨、游击德印、守备孙如藻、郭成、千总杨明魁、花翎。知县胡之富等、蓝翎。余升有差。　　

○甲戌。旌表守正捐躯江苏萧县民孟传江女孟氏。　　

