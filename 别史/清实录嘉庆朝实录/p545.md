<!-- { "loadSidebar": true } -->
○谕内阁、张师诚奏、洋盗悔罪投诚一摺。盗匪王谅率同夥匪将所用船只炮械。一并呈缴。其投诚之意。较为真切。自应准其投首。所有王谅等一起人犯、均加恩免其治罪。即照从前张治投首之案。分别办理。其随同出洋缉捕之精壮盗夥同王谅三十名、如果捕盗出力。另行酌量鼓励。若有玩违。即行严办。其余并递籍安插。毋任出外滋事。　　

○谕军机大臣等、张师诚奏、途次接到台湾镇续禀并各处探报台地情形一摺。此事张师诚奏报三次。皆凭武隆阿张志绪禀报。而该镇道迄无奏报之摺。殊为可诧。台湾镇道均有奏事之责。寻常遇有命盗重案缉获洋匪。以及年岁收成光景。皆经具摺奏闻。况如此械斗钜案。又有匪徒纠众焚抢。前后已数月之久。其关系地方者甚重何以转不奏报且伊等既向内地请兵宁不知督抚必据以入奏。乃竟不自行奏明尤非情理著该督抚将武隆阿张志绪传旨申饬。并著详悉查明是否该镇道节次奏报之摺。另由别船放洋。途闲有遗失等事。若系该镇道竟不发摺。即行据实查参速奏至本日张师诚摺内所叙。自嘉义下笳冬以南至郡城一带地方。均已宁静。惟东螺等处尚有械斗、及匪徒等在彼出没。而许文谟等兵船业已配渡前往。看来情形较前稍定。方维甸到厦门后。一切惟当察看机宜妥为办理并随时迅速具奏。将此谕令知之。　　

○以国子监祭酒佛住、为詹事府詹事。翰林院侍读学士周系英、为太常寺卿。李宗瀚、为太仆寺卿。仍留湖南学政任。　　

○以陕西陕安道何铣、为江西按察使。　　

○乙丑。上幸静明园诣龙神庙拈香。　　

○幸静宜园。　　

○调吉林副都统禄成仍为熊岳副都统。新授熊岳副都统图瓦尚阿、为吉林副都统。　　

○是日。驻跸静宜园。至丁卯皆如之。　　

○丙寅。赏湖南等省戊辰科乡试年老诸生刘嵩年等三十七名、举人、副榜有差。　　

○命五城于冬春二季、设厂煮赈。　　

○丁卯。谕内阁、单幅昌依拟应斩。著监候归入本年情重办理。其已革知县顾淮、因与单幅昌世好。借银五百两。并非因单幅昌侵冒赈银。知情索借。且其还银在本案未经发觉之先。自无通同侵冒情敝□大。著加恩开复原官。免其查抄家产。惟该员究不应于监赈之时。向单幅昌私情挪借。仍交部照例议处。至获鹿县知县彭嘉恕、于押解赈银到时。单幅昌曾送银一百两。该员能坚辞不受。其余各委员。单幅昌亦因此均不馈送。彭嘉恕尚为廉谨。著加恩以应升之缺升用。以示奖励。　　

○刑部奏、浙江乡试舞敝□大之徐步鏊等、先行分别定拟一摺。得旨、此案刘凤诰身为监临。联号舞敝□大虽讯无受贿得赃情事。但严廷燮为徐步鏊关说时、曾有事后报恩之语。如果儌幸中式。自必尽情酬谢。则刘凤诰等获罪尤重。此案总由徐步鏊起意舞敝□大严廷燮玩法请托所致。该部将伊二人议以近边充军。尚不足以示儆。徐步鏊、严廷燮、均著改为边远充军。余依议。　　

○戊辰。上诣大高殿行礼。　　

○还宫。　　

○己巳。谕内阁、张鹏展奏、民风士习吏治、相为表里、其要在首正人心、并请令翰林科道日进经义奏议一摺。所奏固系经生家言。惟意欲务实而转无实际。又据所引董仲舒之语、正朝廷以正百官。正百官以正万民。是欲厚风俗。饬官方端自上始。朕每日恭阅先朝实录。诚以列圣修齐治平之道。无不备载。典型仪式。夙夜寅承。即万几之暇。披览者亦皆经史诸书。鉴观得失。以期有裨治化。近日御制尚书五十八篇诗章。用阐帝王危微精一之奥。古来心法治法。孰有过于此者。若使翰林科道日进讲义。其所撰述。不过摭拾陈言。敷衍入告。无论二典三谟。莫能窥其涯涘。即贾董诸儒论说。亦万不能跂及。设敷奏可观。而能言者又未必能行。况所敷陈。又未必尽出己手。若就此奖其学识。加以甄拔。恐亦未能遽得真材。行之日久。又生敝□大端。仍复视为具文。于事毫无裨益。又岂务实之道乎。总之一切政务。要在实心经理。赏罚劝惩。悉衷至当。非仅语言文字所能训化。即如本年王伸汉冒赈谋毒一案。于吏治人心大有关系。即当彻底根究。据实严惩。俾天下臣民共知儆惕。至于士习文风。屡经饬谕崇实黜华。以明经为务以敦行为本。有衡文课士之责者。果能凛遵勿懈。整饬有方。自可渐次转移。蒸蒸日上。不料又有刘凤诰之案。朕深愧不知人耳。其各省民风。尤在封疆大吏、督率地方官、随时随事。旌善瘅恶。去伪还淳。庶无负朕端本善则至意。若惟朕日矢敬勤。而内外臣工不能实力奉行。即使翰詹科道日进经义。连篇累牍。究属纸上空谈。亦岂能遂臻上理乎。张鹏展所言近于迂拘。于政体未能通达。特将朕敦崇实政。不尚虚文之处、通谕知之。　　

○又谕、松筠参奏、冒领缺旷草乾银两营员一摺。据称前护甘州提属参将杨殿弼、于该营缺旷应行扣存草乾银两。竟敢捏情冒领。自应彻底严究。杨殿弼即著革职拏问。提督百祥、藩司蔡廷衡、均著一并解任。交松筠提集案内应讯人证、严审定拟具奏。所有甘州提督事务。著照所请、即以特依顺保署理。甘肃藩司印务。即以臬司陈祁署理。臬司印务。即以西宁道庆炆署理。暂缓来京引见。　　

○又谕、张师诚等奏、歼除海洋积年首逆蔡牵将逆船二百余犯、全数击沉落海、并生擒助恶各夥党一摺。览奏欣慰之至。洋盗蔡牵一犯、原系闽省平民。在洋面肆逆十有余年。往来闽浙粤三省。扰害商旅。抗拒官兵。甚至谋占台湾。率众攻城。伪称王号。不特商民受其荼毒。官兵多被伤亡。并戕及提镇大员。实属非大恶极。该逆一日不除。海洋一日不靖。节经降旨、谕令该督等严禁接济。鼓励舟师。速擒巨憝。兹据张师诚奏称、王得禄接到咨会。南洋尚有蔡牵匪船。王得禄即与邱良功连船南下。于十七日黎明驶至鱼山外洋。见蔡逆匪船十余只在彼超驶。当即督催闽浙两省舟师。专注蔡逆本船并力攻击。该逆复敢用大碇扎住邱良功之船。□□弃命抗拒。邱良功被贼枪戮伤。其时王得禄紧拢盗船奋击。该匪因不得铅丸接济。用番银作为炮子点放。王得禄身被炮伤。仍喝令千总吴兴邦等连抛火斗火礶。烧坏逆船舵边尾楼。王得禄复用本身坐船、将该逆船后舵冲断。该逆同伊妻并船内夥众、登时落海沉没。提讯捞获匪犯十九名、并难民六名、均供称蔡逆手足俱被火药烧伤。落海淹毙。是蔡逆受伤落海。已据所获贼夥难民供指确凿。毫无疑义。王得禄、邱良功、协力奋追。歼除首恶。均属可嘉。而王得禄额角手腕各受重伤。仍复奋不顾身。赶拢贼船追剿。致该逆登时落海。厥功尤伟。王得禄著加恩晋封子爵。并赏给双眼花翎。邱良功左腿受伤。本船被贼艘碰坏。不能前进。劳绩稍逊。邱良功著加恩晋封男爵。至该逆用番银作为炮子。可见铅丸已属罄尽。总由阿林保、张师诚、年来于各海口巡防严密。使一切火药米石。概行杜绝。不得稍有透漏。该逆乃日益穷蹙。立行歼灭。办理实属认真。总督阿林保、巡抚张师诚、均著交部从优议叙。以示嘉奖。至数年以来、修铸船只炮械、筹备口粮、并防守口岸、杜绝接济之大小文武各员弁。著交新任总督方维甸、会同张师诚、秉公确查。分别具奏。候朕施恩。其蔡牵义子小仁、与逆夥矮牛、并著严拏务获。以净根株。将此通谕中外知之。　　

○谕军机大臣等、据张师诚奏、歼除蔡逆一摺。已明降谕旨、将该督抚提镇等分别优叙矣。至另片奏朱渥帮船、窜往台湾大鸡笼外洋、现饬许松年等就近相机剿办等语。朱渥匪船。总在外洋游奕。其无意投首。已属显然。祖之望来京祝嘏。经朕召见。询以朱渥近日情形。据奏、闻得朱渥意在投诚、但欲先行奏明赏给翎顶、仍率领夥众帮船在外洋驾驶、惟不敢抗拒官兵等语。是朱渥居心叵测。尤为狂谬可恶。试思缉盗原以安民。今该逆党夥既不肯全行解散。停泊外洋。又将何以谋食。其势仍不能不劫掳商贾船只。此时为暂缓官兵之计。况欲藉此妄邀翎顶。尤无是理。从前该督抚等、何以未将此等情节。据实具奏。刻下蔡逆业已殄除。该匪闻风丧胆。正当乘此机会。勉励将士。上紧剿捕。不难一鼓歼擒。方维甸、张师诚万勿再为簧惑也。将此谕令知之。　　

○以歼除洋匪蔡牵出力赏还参将衔护理总兵官孙大刚、总兵衔。并赏花翎。赏通判查廷华、游击陈宝贵、守备杨康宁、李增阶、花翎。余升擢有差。并赏闽省兵丁一月钱粮。浙省兵丁半月钱粮。　　

○缓徵山东德州并德州卫积水地亩新旧额赋漕粮。　　

○庚午。祭历代帝王庙。上亲诣行礼。　　

○幸圆明园。　　

○以兵部左侍郎邵自昌、知武举。都察院左都御史周兴岱、为武会试正考官。刑部左侍郎朱理、为副考官。　　

○辛未。谕内阁、朕因本年五旬万寿锡类推恩。曾饬查弘字辈现有几人。系何官职。兹据查明仅有五人允宜量予恩施。用昭敦叙。贝子弘谦、著加贝勒衔。江宁将军弘康、著加辅国公衔。头等侍卫弘善、著加辅国将军衔。四品宗室弘亮、著加封奉国将军。弘旿现无职衔。著加恩赏给奉恩将军。准其随班入朝。以示睦族展亲至意。　　

○赈直隶安、新安、雄、任邱、高阳、五州县、被水灾民。缓徵霸、大城、固安、永清、东安、宝坻、安肃、肃宁、献、天津、青、静海、大名、南乐、清丰、万全、任、宁晋、张家口、香河、文安、保定、涿、良乡、清苑、新城、滦、乐亭、沧、龙门、三十厅州县、水灾雹灾新旧额赋。　　

○壬申。月食。　　

○遣官祭都城隍之神。　　

○谕内阁、百龄奏、粤省盐船、请酌改陆运、并查明程途运费均无窒碍、各商民亦俱踊跃乐从、请先行试办一摺。粤东引盐。其在省河配运者。向由外海运至省河候配。本无不便。近年以来。洋氛未靖。凡运盐之红单船只、涉历外洋。其中不肖船户。或竟私带水米。济匪获利。现在各海口正当严密巡防之际。则盐船出海。自应通盘算计。酌定章程。兹既据该督查明各场引盐。改由陆路输运。一切脚费程途。尚无窒碍。商民均踊跃乐从。而沿海穷民。亦得之营趁挑盐。藉资生计。著即照所请行。如试办一二年。陆运不致稽迟。商民均属便利。竟可永远遵行。　　

