<!-- { "loadSidebar": true } -->
臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十一年。丙子。夏四月。庚戌朔。享太庙。遣定亲王绵恩恭代行礼。　　

○辛亥。谕军机大臣等、喜明等奏檄驳廓尔喀来禀、并拣派弁兵移驻定日等处各摺。廓尔喀来禀谬妄不恭。喜明等驳饬甚是。就此时两国情形而论。披楞势颇猖獗。廓尔喀兵败地蹙。将来披楞或竟将廓尔喀国土并吞、并将其王子戮害。总系外夷之事。蛮触相争。得失俱可不问。惟披楞于侵夺廓尔喀后、若竟敢恃强不戢。扰及唐古忒边境。则必当示以兵威。驱逐远遁。又或廓尔喀逼于披楞。该王子弃其国都。来唐古忒边界叩关求纳。赛冲阿等即当准其投入。择地安插。但此一节。当密存于心。所有文武员弁。不可使一人知之。将此谕令知之。　　

○山东巡抚陈预奏、拏获教匪头目周文盛、出力人员。千总马成举等、升补有差。　　

○奉恩将军俊福、因病告退。以其子博楞额、袭职。　　

○癸丑。准两准引盐加斤。再展三年。　　

○甲寅。谕内阁、那彦成奏、前因静海县四党口营守备李士刚、拏获次要逆犯刘玉漋、奏请以都司升补、先换顶带、兹查明该弁任内有降二级调用处分、前奏实属舛错、据实奏明、并自请交部察议等语。李士刚本系降二级调用之员。兹拏获要犯。著加恩开复降二级调用处分。仍以守备补用。其准升都司先换顶带之处。著即注销。那彦成因差次未及详查。其自请察议。著加恩宽免。　　

○吏部奏、降革废员、呈请捐复。得上□日、赵由植准其捐复。徐廷照不准捐复。其部议不准捐复原官之张世彦、前据同兴奏、该员讲论军务。不中肯綮。降补同知。同兴于军务先自茫然不解。人言之中窾与否。安能辨别。其原奏未足为凭。张世彦著发往河南。交与方受畴差遣委用。仍著该抚察看。如张世彦尚堪胜知府之任。一二年后奏明令其捐复原官。傥才具实属中平。即留河南以同知补用。　　

○谕军机大臣等、富俊奏发往吉林之宗室绵逊、三年期满一摺。前因宗室绵逊获罪。令其携眷发往吉林。交该将军严加约束。特以盛京、吉林、为满洲根本之地。将不安分之宗室发往。使之渐习淳风。原与伊犁等处罪人有闲。今富俊奏称宗室绵逊三年期满。殊属非是。宗室绵逊著永远携眷居住吉林。仍交该将军严加管束。嗣后遇有似此者。即照此办理。年满时不必具奏。傥吉林发遣宗室人数过多。该将军等再酌照盛京例建房安插。派员管束。　　

○拨直隶沧州营马二十一匹。鸟枪六十杆。分设于宝坻、东安、采育、三处。以资操演。从稽查左翼四处驻防官兵大臣秀宁请也。　　

○乙卯。以贵州永安协副将格绷额、为云南普洱镇总兵官。　　

○丙辰。以翰林院侍读奎耀、充日讲起居注官。詹事府少詹事汪守和、署日讲起居注官。　　

○旌表守正捐躯直隶蠡县民贾立秋妻王氏。　　

○丁巳。上幸万寿山。　　

○戊午。上诣大高殿行礼。　　

○还宫。　　

○谕内阁、庆保奏、审拟放火谋杀病丐、致毙多命之凶犯一摺。该犯梁毓任、因侵用村众捐给病丐银两。经朱本贵查知理论。起意将朱本贵烧毙灭口。又延烧七人。案关八命。凶残已极。该抚仍照杀死非一家三命之例、问拟斩决。奏请定夺。办理实属姑息。庆保著传上□日申饬。各省颁发王命。原为案情重大、刻难稽诛者而设。似此情罪凶恶之犯。尚俟奏请。又安用颁发王命为耶。梁毓任著即处斩枭示。余均照所拟完结。　　

○以江南督标中军副将庆廉、为甘肃西宁镇总兵官。　　

○以常雩祀天于圜丘。自是日始。斋戒三日。　　

○庚申。上诣南郊斋宫斋宿。　　

○辛酉。常雩。祀天于圜丘。上亲诣行礼。　　

○幸圆明园。　　

○壬戌。谕内阁、本月十一日、轮应镶黄旗直日。是日例不应推班。该三旗俱值无事。各具摺片呈递。蒙古副都统那丹珠、因误记推班日期。将该三旗公递摺片、向奏事官员处一同彻下。那丹珠误记推班。其咎尚轻。至各衙门陈奏事件。应于具奏之前、将应递与否、公同酌定。若既交奏事官员接收。应即上达朕前。王公大臣等、断不准私行彻出。那丹珠以内阁学士副都统在批本处行走。辄敢如此率意妄为。其重咎实在于此。那丹珠著革去内阁学士副都统、降三级调用。退出批本处。现出有鸿胪寺卿一缺。即著那丹珠补授。嗣后王公大臣有似此者。俱照此降调。奏事处官员德宁、于该三旗已递事件听其彻下。亦属不合。德宁、著退出奏事处。仍交部议处。　　

○刑部奏、审拟直隶民妇王李氏因奸殴逼伊媳身死一案。得上□日、明刑所以弼教。此案郎复兴与王李氏通奸。经李氏之媳香儿窥破。李氏欲抑令香儿同陷邪淫。与郎复兴相商。郎复兴以香儿性傲。止好先向探试之言回覆。嗣李氏令香儿与郎复兴斟酒。香儿不从。李氏将香儿毒殴。致香儿服卤自尽。详核案情。郎复兴既有先向探试之言。是已有图奸香儿之心。以致酿成命案。即同羞忿自尽。李氏例不拟抵。实发新疆为奴。若照部议将郎复兴减为杖流。出于何典。实属疏纵。香儿贞烈捐躯。竟无抵命之人。殊不足以惩奸邪而维风化。郎复兴著改为绞监候。入于朝审情实办理。嗣后有案情似此者。均照此例问拟。　　

○以礼部右侍郎多山、兼镶黄旗蒙古副都统。　　

○以贵州遵义协副将恒安、为湖北宜昌镇总兵官。　　

○甲子。谕内阁、成格等奏增复铸钱料价一摺。宝泉局额给炉头料价。因物值增昂。不敷办公。加恩著照所请。准其照雍正十二年以前旧价、每卯增复料钱一百四十七串六百文。每年共增复料钱一万六百二十七串二百文。将局库现存余钱内、拨出钱十万串、交芦商生息。其增复料钱。即以此项息钱给发。惟料价既增。务须督饬该炉头等如式鼓铸。毋令再有偷减。以肃钱法。　　

○乙丑。上御勤政殿听政。　　

○礼部右侍郎王宗诚、以亲老乞养。允之。调兵部右侍郎姚文田、为礼部右侍郎。以内阁学士曹师曾、为兵部右侍郎。仍兼署仓场侍郎。　　

○以太仆寺卿昇寅、为都察院左副都御史。通政使司副使明兴阿、为太仆寺卿。　　

○丙寅。孝端文皇后忌辰。遣官祭昭陵。　　

○命内阁学士汤金钊、在上书房行走。　　

○丁卯。河南巡抚方受畴奏、审拟鲁山等县匪徒罪名一案。得上□日、王太平、王有贵、俱著即处绞。赵丙柱等十九犯。均发回城给大小伯克、及力能管束之回子为奴。其年逾七十之宋王宾、王添珠、张林、及尼僧绪贤、均毋庸发遣。即在豫省犯事地方。分置各处。永远枷号。并将该犯等犯事案由标明晓示。俾众触目警心。用昭炯戒。余俱照该抚所拟完结。嗣后各直省遇有倡立邪教惑众骗钱案内、应行发遣之犯。著该督抚于审明定案时。即照此案。酌留一二名。于该省犯事地方、永远枷号示众。　　

○戊辰。上诣火神庙拈香。　　

○还宫。　　

○旌表守正捐躯河南陕州民莫登元妻王氏。　　

○己巳。上御太和殿视朝。王以下文武升转各官谢恩。　　

○幸圆明园。　　

○四川总督常明奏、汉州绅士捐建河桥。州同衔张鸿道等、议叙有差。　　

○庚午。谕内阁、佛住等奏请照户局增复料钱一摺。工部宝源局、额给炉头料价、前于雍正年闲、与户部宝泉局额给料钱、同时酌减。前此户部因该炉头等办公不敷。奏请增复料价。业经降上□日允准。工局与户局事同一例。加恩著照所请。准其照雍正十二年以前旧价、每卯增钱七十三串八百文。每年共增钱五千一百六十六串文。由户局存贮余钱内、再拨钱五万串、同户局前请拨钱十万串、一并发交芦商生息。按年解交户部。其工局每年所增料钱。即自奉上□日之日为始。按月在于铸出卯钱内核给。该侍郎等务督饬该监督等、责令各炉头如式鼓铸。毋稍偷减。以肃钱法。　　

○辛未。谕内阁、本月二十日。朕由宫内临幸圆明园。路闲有惊逸马匹。由后跑来。经过朕前。经绵恩查明、系四执事太监坠马致逸。已将该太监重责四十板。彼时扈从之侍卫等、均未即时拦截。该侍卫等随扈行走。跸路所经。如有叩阍之人。及惊逸马匹。俱应严肃管辖。乃是日但闻御前侍卫乾清门侍卫等一同声喊。并无一人将马匹拦回。本应概予惩处。因念人数众多。姑从宽免。孟住、苏冲阿、阿勒罕保、容照、台保、系专派后扈侍卫。当经降上□日交部严议。本日兵部议奏、请将孟住等俱照溺职例革职。实属咎所应得。惟是日随扈行走之侍卫等。既未悉予惩处。伊等亦可稍从宽减。孟住等五人、除俱已退出乾清门外。孟住著降补副都统。仍留世职。苏冲阿、阿勒罕保、著降为头等侍卫。苏冲阿仍留世职。容照、台保、著降为二等侍卫。俱在大门上行走。嗣后跸路经由之处。如有惊逸马匹自前至者。著该侍卫等向前驱逐。自后至者。著该侍卫等向后驱逐。若横逸近至朕前。即著近御之侍卫等截拏。傥再似此疏懈。定将该侍卫等实予降黜。不稍宽贷。　　

