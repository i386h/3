<!-- { "loadSidebar": true } -->
○戊寅。谕军机大臣等、朕闻盛京近年赌风甚炽。往往开场设局。招集多人。群小狎居。习于匪僻。大为风俗之害。从前富俊在将军任内查禁颇严。稍为敛戢。及赛冲阿接任。一味和平。该赌匪等、又复肆无忌惮。松筠素性宽缓。当力加振作。访有聚赌场局。即行严拏究办。使兵民等咸知戒惧、不敢为非。正所以保其身家。不独赌博一事。凡事皆当留心约束。不可一味姑息也。将此谕令知之。　　

○命裁黏竿处拜唐阿缺三十六员。　　

○抚恤琉球国遭风难夷如例。　　

○己卯。除江苏元和县、捐置义冢地一十二亩有奇额赋。　　

○庚辰上幸瀛台。阅冰技。　　

○刑部尚书韩崶、因病乞假。允之。以户部尚书卢荫溥、署刑部尚书。　　

○以江南河标中军副将塔青阿、为江西九江镇总兵官。　　

○辛巳。命直省各将军督抚等、嗣后凡回赏如意。俱无庸奏谢。　　

○壬午。谕内阁、国家优待臣工。王贝勒等、例在紫禁城内骑马。满汉大臣年老者。恩赏在紫禁城内骑马。原以曲示体恤。节其趋步之劳。近闻满洲大臣中、有年老艰于上马者。汉大臣中、有本不谙乘骑者。虽蒙恩赏。仅令人牵马随行。严冬风雪。依然徒步蹒跚。深堪怜悯。现在仪亲王年逾七旬。成亲王将届七旬。均系朕兄。定亲王绵恩、虽系朕侄。亦年逾七十。均著加恩即令肩舆入直。庆郡王永璘、俟年至六十、亦准肩舆入直。其例应禁城骑马之王贝勒等、及曾经赏马之文武大臣。满洲人员年至六十五岁以上、汉员年至六十岁以上者。俱准其肩舆入直。至应下马处下舆。朕厚恤臣工。若此次降上□日之后。应乘舆者仍徒步行走。牵马后随。则是不知朕恩。其矫情之过。难以宽恕。其精力强健尚能策骑者。亦不能因有此上□日、概坐肩舆。以耽安逸。　　

○又谕、成格奏、晋省缺额丁银、请捐廉归款一摺。岢岚、保德、二州。地本苦寒。罕通贸易。现在寄籍者陆续还归。即土著亦多迁徙。以致丁银缺额。摊赔滋累。该抚奏请在通省养廉内每年照数摊捐。殊可不必。国家惠爱黎元。既知小民瘠苦情形。岂尚计及锱铢、徵收缺额之赋。所有岢岚州缺额银一千五百八两零、保德州缺额银七百一十七两零。著即加恩按年豁免。以示朕勤恤民瘼至意。　　

○又谕、御史喻士藩奏、请严饬交审案件、不得偏听委员审断一摺。直省京控之案。一经降上□日、交该督抚审办。即与钦差无异。自应提案亲鞫。即或案犯众多。不能不委员集讯。亦当详辨曲直。自持主见。岂可偏听委员。致有屈抑。嗣后各该督抚遇有交审案件。务当一秉大公。持平听断。实则执法严究。虚则按律坐诬。以息告讦而清讼源。　　

○又谕、御史蒋云宽条奏慎重河防一摺。所奏俱是。各省沿河设立厅汛员弁。原应驻居堤所。常川保护。若仅于大汛时驻工防守。平日任其偷闲。远离汛地。则兵夫等无所统束。亦必相率走避。一切防范之具。尽成具文。著各该河督严饬各员弁、无论是否汛期。均督率兵夫巡逻堤岸。如有擅离汛署者。指名严参。以重职守。其河营兵丁、例有定额。平日应责令学习桩埽、并填补沟窝、堆土植柳等事。以习劳苦。若空缺不补。一遇险工。不敷差委。现募民夫应役。岂不坐致贻误。著该河督严行查察。均令挑补足额。以裕巡防。至沿河工段。平时虽分界址。遇抢险时、皆当不分畛域。并力防护。傥值溜势改趋。本汛官力难兼顾。其上下汛官、即应督率兵夫。帮运料物。彼此互相策应。方能不失机宜。若旁观推卸。致误要工。查明一并参处示惩。该御史又称、各处兵夫筑堤、有即在堤脚下刨挖取土者。修堤取土。应在十五丈以外。本有定例。若近堤刨挖日久。堤身单薄。何以抵御洪流。并著该河督严申禁令。责成厅营员弁。认真稽查。有犯必惩。以固堤防而重修守。　　

○福建漳州镇总兵官马建纪、因病休致。以兴化城守协副将苏勒芳阿、为漳州镇总兵官。　　

○免浙江仁和、钱塘、海宁、余杭、临安、嘉兴、秀水、海盐、石门、桐乡、归安、乌程、长兴、德清、武康、安吉、孝丰、十七州县、及嘉湖卫、水灾本年额赋。并缓带徵银米。　　

○癸未。上诣寿康宫行礼。　　

○以候补三品京堂王引之、为通政使司通政使。　　

○甲申。赏八旗兵丁一月钱粮。　　

○乙酉。上幸瀛台。阅冰技。　　

○丙戌。缓徵广东归善、博罗、增城、三县、水灾本年及上年额赋。并给房屋修费。赏恤淹毙人口银。　　

○除江苏川沙厅、义冢地三十八亩额赋。　　

○丁亥。吏部奏、查明坐选原缺知州袁煇、并未回籍起复、钻营保举、例应革职、钦差侍郎那彦宝率行保奏、应降调一摺。得上□日、袁煇著照部议革职。那彦宝率行保奏。本应照部议降三级调用。但伊现在武陟督办大工。一时未便更易。著加恩改为降三级留任。那彦宝如能迅将大工堵筑合龙。仍当量予恩施。傥不知愧奋。未能克期蒇事。则降调不足蔽辜。定行治罪不贷。　　

○戊子。调江西按察使诚端、为甘肃按察使。以内阁侍读学士程祖洛、为江西按察使。　　

○以乌噜木齐都统庆祥、为伊犁参赞大臣。前任塔尔巴哈台参赞大臣贡楚克扎布、为乌噜木齐都统。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百六十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十四年。己卯。十二月。己丑朔。上幸北海。阅冰技。　　

○庚寅。上御乾清门听政。　　

○谕内阁、广惠奏、粮船跨带木植、请定限制一摺。江广重运粮船。向例准带天篷木植。不得高过二尺。自嘉庆十八年、经湖南巡抚奏准、船身两旁、均准跨带木植。未经议有定额。以致各帮运丁。逐年增带。较从前多至五六倍。统计江广三省粮船跨木。不下六七十万根之多。既滋夹带漏税之敝□大。且于趱行有碍。该监督请明定章程。惟所称每船不得过二百根。木植之大小钜细。本属不齐。仍易敝□大混。嗣后江广出运粮船跨带木植。著即照天篷竹木之例、宽不得过二尺。以示限制。各帮运弁于未开行之前。先行查禁。到关时。该监督随时查验。如有违例多带者。分别参惩。以杜隐漏。　　

○又谕、御史邱家炜奏、请除藩库积敝□大一摺。藩司为钱粮总汇。勾稽出纳。款目繁多。于各州县支销抵拨等款、察核未周。易启书吏蒙混之敝□大。该御史所奏。于藩库实收实支簿册外。添设各州县支解册。以凭磨对。于防敝□大较为周密。著各该督抚饬知藩司。嗣后每年皆令造具各州县应支应解清册二分。一存藩署。遇有收支各款。随时填注。一发州县。于年终将已未支解数目、分款登载钤印。送司磨对。如有不符。立即究办。以杜侵欺而慎库贮。　　

○又谕、御史富明奏、请整饬闾巷以重关防一摺。京师为民人荟萃之区。巡察稍疏。宵小易于藏匿。如该御史所奏、外省巨盗逋逃。往往有在京城捕获者。亦缘地大人众。防检难周。遂多乘闲溷迹。著步军统领衙门、及五城御史、分派兵役。各按地面严密稽查。其内城空闲地面、径路旁通、为堆拨栅栏所不能阻者。并著步军统领衙门查明、设法禁御。以重巡逻。　　

○以候补三品京堂同麟、为都察院左副都御史。詹事府少詹事李宗昉、为詹事。候补三品京堂齐布森、为光禄寺卿。　　

○赏山东等省乡试年老诸生曹虎稽等十二名、举人、副榜有差。　　

○给河南延津、滑、二县、被水灾民一月口粮。蠲缓本年额赋河工加价等银。并缓徵汲县、被水村庄额赋。　　

○辛卯。谕内阁、御史朱鸿奏、请严讳讼唆讼之禁、以清讼源一摺。所奏甚是。地方命盗案件。一经呈报到官。速为缉拏审理。自然狱讼日稀。乃近日地方官、因循疲玩。积习相沿。平时不能整饬。遇有报案。辄先计规避本身处分。置小民冤苦于不问。多方讳饰。如该御史所奏、或开脱纵匿。改供贿和。或宕延拖毙。事后消弭。及承审逾限。又改填日月。种种敝□大端。皆所不免。从前乾隆年闲、直隶省盗犯马十一案。因延玩日久、皇考高宗纯皇帝特加严惩。将该省大吏、分别罢谴。近来各省命盗等案、有拖延至数年、十余年之久者。较马十之案为尤甚。特降上□日通。行饬谕。嗣后各督抚、务当严督所属。凡有司牧之责者。各宜勤恤民隐。遇事秉公速办。勿再存化大为小、化有为无之见。扶同掩饰。以启上控之端。至讼棍教唆把持。情本可恶。然亦由地方官详案、先多虚捏。听断又不公明。使彼得以操其短长。果能廉平公正。剔敝□大厘奸。境内访有讼棍。立即执法严惩。亦何虑其挟私反噬乎。夫政平讼理者。治化之原。各督抚当以此为先务。告诫群僚。同心策励。则吏治清而民风自淑矣。　　

○又谕、前降上□日谕令在紫禁城内骑马之王、贝勒、满汉大臣、除精力强健、尚能乘骑者。听其自便外。如年老不能据鞍。或本不谙乘骑。俱分别年岁。准其肩舆入直。此乃朕优待臣工曲加体恤恩意。并谕以若仍前徒步。则是故为矫情。其过难恕。乃自降上□日以来。风闻仍有徒步行走者。是以朕引年惠下之恩。毫不知感。其心难问。其意何居。此次姑不明言其人。著再行申谕。嗣后若仍似此矫情立异、不遵训谕。经朕闻知。必指名以斥其非。另降谕上□日。彼时毋悔。　　

○癸巳。上诣雍和宫行礼。火神庙拈香。　　

○甲午。孝惠章皇后忌辰。遣官祭孝东陵。　　

○予江西故河南怀庆府知府杜琮、山西故廪生议叙主簿衔靳第、入祀乡贤祠。从巡抚钱臻、成格等请也。　　

