<!-- { "loadSidebar": true } -->
○又谕、宗人府将情实应绞官犯原任颜料库郎中宗室嵩庆、原犯案情黄册进呈。核其情节。缘嵩庆调补颜料库郎中。往伊堂母舅德丰额家叩头。德丰额邀伊往饭铺吃饭。同饮至醉。德丰额与车夫争闹。经嵩庆劝解。德丰额上车。嵩庆同坐车外。德丰额仍欲下车追闹。且将头乱撞。嵩庆以德丰额酒醉滋事。将伊左右腮颊用拳殴打。德丰额将嵩庆推堕车下。德丰额亦随同下车。拔取嵩庆所佩小刀。欲寻途闲车夫争斗。嵩庆抱住。夺回小刀。德丰额仍复夺取。嵩庆情急。以小刀吓戳。致伤德丰额左肋。越日殒命。宗人府会同刑部、将嵩庆依殴杀律问拟绞监候。入于情实。此虽照例办理。细核情节。究因德丰额起衅。且嵩庆又系自行出首。著加恩改为缓决。仍监禁宗人府空房。　　

○正黄旗汉军副都统銮仪卫銮仪使庆长、以奏对舛错。降头等侍卫。以内务府大臣巴宁阿、为正黄旗汉军副都统。镇国将军禧恩、为銮仪使。　　

○是日。驻跸五里河村御营。　　

○丁巳。上御行殿。勾到湖广、奉天、上年情实罪犯。停决湖广斩犯九人。绞犯十八人。奉天斩犯四人。绞犯三人。余八十四人予勾。　　

○谕内阁、本日自库车换回之蓝翎侍卫常明、呈递请安黄摺。殊属非是。文武大员、于宫门具摺请安。各有等级。常明虽曾任巡抚。嗣于革职后、赏给蓝翎侍卫。派往新疆办事。今差竣前来行在。祇系侍卫职分。但应于领侍卫内大臣处呈明代奏。或以曾任大员。于道旁碰头谢恩。尚无不可。乃竟自行具摺。与现任大员一例请安。殊乖体制。常明著传旨申饬。即令随从。同侍卫等当差。至奏事处不加指驳。率行进呈亦属错误。并著传谕伊等、嗣后凡奏递请安摺者。均应遵照定制。按其官阶、应行呈递者。始准接收。其越分呈递者。即行驳回。以辨等差。　　

○又谕、据铁保等奏、连次拏获在洋行劫盗匪、审明办理一摺。江苏省水师营员。向于洋面缉捕事宜。不甚熟练。亦从无奏及拏获洋匪之事。今经铁保等督饬营汛文武实力巡防。连获蔡廷秀、周文达等、行劫二案。可见事在人为。铁保、汪志伊等、督率有方。署狼山镇右营游击葛洪章、通州知州张桂林、海门同知章廷枫、于缉捕盗匪。奋勉出力。俱属可嘉。均著加恩交部议叙。余著刑部核拟具奏。至此时正届北风当令。盗首蔡牵、去江省洋面已远。但恐闽浙洋面围捕紧急。或乘闲窜至该省内洋。亦未可定。铁保等仍当认真督饬巡防。不可稍有疏懈。又据另片奏、民壮教习文生许椿、并侯德、夏文、三人技勇出众。谙习水师、恳请赏给额外外委顶带、作为马兵、令其教习兵丁等语。著照所请、许椿、侯德、夏文、准其赏给额外外委顶带。作为马兵。俾资教练。其降革千总顾廷章、赵秀、周飞熊、把总徐国升、外委闻升、五人。虽据称于外洋驶风折戗熟悉。但该督等未将伊等从前获咎缘由详悉声叙。未便遽照所请、一体施恩。著先作为马兵。令其教习兵丁。仍著该督等开具伊等降革事由覆奏。到日再降谕旨。　　

○谕军机大臣等、据成林奏称、济咙呼图克图差噶布伦等呈送匿名夷字一张、当经译看、系代阿旺索巴等三人抱怨前案办理不公、并言策拔克、因奏保敏珠尔、索诺木班珠尔、升补噶布伦、又坚巴多布丹、均有馈送金银之事等语。西藏番情。近日颇形刁健。前因投递匿名揭帖一案。甫经策拔克成林查办惩治。今又即以前案审办不公、并策拔克得受馈送各情。向成林处投递匿名字帖。实属可恨。且阅译出原帖内、有若汉番办事不妥之时、就要投廓尔喀之语。竟系悖逆。尤应彻底究办。著成都副都统文弼、接奉此旨。由驿驰赴西藏。会同成林办理。如成林业将写递字帖之犯访获。即可详细根讯。若尚未访得。仍当上紧查拏。期于必获。但文弼、成林、亦不可豫存策拔克断无受贿营私之成见。稍涉瞻徇。如获犯后、讯明所控属实。策拔克果有得受敏珠尔等馈送情事。赃据确凿。即应将策拔克参奏、革职严审。所有驻藏大臣印务。即著文弼暂行接署。傥实系虚诬。或讯有挟嫌倾陷情节。即当将该犯问拟绞决。严办示惩。总在文弼等秉公确讯、定拟具奏。使番民咸知畏服。庶告讦之风、可渐就帖息也。将此谕令知之。　　

○缓徵齐齐哈尔、打牲乌拉、黑龙江、三处旗屯驿户旧借口粮。　　

○是日。驻跸沙河所御营。　　

○戊午。谕内阁、朕此次恭谒祖陵。自出山海关。该将军等于备办一切事务。均未妥协。且所修道路不能平坦。惟富俊尚属奋勉。故屡次加恩。将伊处分宽免。其余地方官员、漠不关心。现已将花尚阿、良贵、及知府知县等员、分别降调示惩。询其办理不善之故。富俊则云地方官呼应不灵。该侍郎等则云一切事务均系分办。看来前次该处旗员及地方官办理大差。均系商同办理。是以一切俱臻妥善。此次因该将军副都统五部侍郎等、彼此不睦。是以分办。以致如此纷纭。该将军平日不理地方事件。至遇朕恭谒祖陵大典。并不和衷办理。甚属非是。此次姑免深究。嗣后朕再赴盛京恭谒祖陵。一切应办事宜。该将军务须会同副都统五部侍郎府尹等、豫为熟筹。由该将军统办。傥各该侍郎府尹等、不会商将军。或将军交办事件。并不遵行。即著指名参奏。如有瞻徇参差。惟该将军是问。至修垫御路。应由大道豫备。不惟不伤农田。且道路亦可坚固。即闲有迂折。亦不过多增数处中伙。其劄营处所、即择附近御路二三里内之平坦高阜地方修垫备用。此旨著盛京将军各部衙门各存一分。永远遵行。　　

○展缓湖北潜江、天门、江陵、监利、四县、摊徵节年修堤银。　　

○是日。驻跸周家村御营。　　

○己未。严饬地方大吏延搁控案。谕内阁、朕此次巡幸盛京。跸途往返。旗民人等在道旁叩阍呈诉者。不一而足。当交军机大臣、会同行在刑部、审讯录供具奏。除洪明宜所控湛大被殴致毙一案外。其余各案。大率均系地亩等项纷争细故。多有在该管官员、及各上司衙门、再三呈控。因未经审结。悬案多年。以致负冤莫白、急迫叩阍者。总由外省恶习。遇事延搁。甚或奸胥蠹役。多方刁顿。申诉为难。是以讯据该旗民人等、往往有不敢再向上宪衙门控告、情愿冒罪叩阍之供。即如本日叩阍之黄国霖、于道旁跪诉时。距富俊站立处所。近在跬步之内。且伊亦明知其为本省将军。乃不就近递呈。转向朕前吁控。可见地方案件。若非大小衙门一味玩延。虽草野至愚。岂遽敢干冒罪名、纷纷上渎乎。即各直省督抚等、屡经降旨训饬、将大小控案速行讯办。而近日赴都察院等衙门呈控者累累。即如本日英善等具奏、江西民人涂松林代舒一霖呈控一案。亦由历控督抚藩臬、案经讯明、延宕不结之故。夫设官所以理民。若事事待朕敕交审办。又安用此地方大小官僚为耶。试问各直省官员、坐享厚禄。遇事延挨不办。于心安乎。于理得乎。嗣后著通饬各直省文武大吏、有管辖旗民之责者。遇有控诉案件。均当即时秉公讯结。其有应亲行研鞫者。亦当提集勘断。如果所控虚诬。则刁健之徒、尤当即行惩办。俾知儆畏。而被诬者、亦早得申雪。总应速就清厘。毋得仍蹈稽迟积习。致民隐稍有壅蔽。至前交富俊等查审之徐桂、刘永福、德凌阿、刘文宣等、所控各案。著该将军等于回至盛京后。即行讯问详确。逐案定拟具奏。勿因朕已回銮。又复诸事泄泄也。将此通谕知之。　　

○两江总督铁保等奏报、秋汛安澜。出力员弁、下部议叙。　　

○是日。驻跸中前所御营。　　

○庚申。上御行殿。勾到浙江、江苏、江西、上年情实罪犯。停决浙江斩犯七人。绞犯三人。江苏斩犯五人。绞犯八人。江西斩犯四人。绞犯四人。余八十四人予勾。　　

○赐扈从王公大臣、蒙古王、贝勒、贝子、公、额驸、台吉、及盛京将军、侍郎直隶总督等食。并赏赉有差。　　

○赏跸路经过直隶地方文武官员加一级。　　

○缓徵湖南澧州属东乡黄丝等垸、水灾新旧额赋。　　

○是日。驻跸文殊庵行宫。翼日如之。　　

○辛酉。上诣天后宫拈香。颁御书扁额、曰灵昭海镜。　　

○诣海神庙龙王庙拈香。　　

○御澄海楼。命扈从内廷翰林联句。　　

○御行殿。勾到安徽、河南、山东、上年情实罪犯。停决安徽斩犯七人。绞犯七人。河南斩犯五人。绞犯十人。山东斩犯三人。绞犯二十人。余八十七人予勾。　　

○谕内阁、朕自澄海楼回行宫。途闲见有逸马。经乾清门侍卫三员往拏。询之禧恩、据称此三员内有和世泰。及拏回查点。乃系百顺、哈当阿、苏精额、三人。逸马系苏精额拏获。并无和世泰在内。在禧恩冒为此奏。其意自以和世泰系皇后之弟。且系伊弟端恩妻兄。故特藉端凑合。冀得邀赏黄马褂。甚属非是。禧恩著传旨申饬。并罚俸三个月。以示惩儆。向来行围。每遇追拏逸马。总系侍卫内未经得赏黄马褂之人。从无已赏之人前往。即或同往拏获。亦必捏称系未经得赏之人。冀邀赏赉。此等恶习。朕所深知。跸路追拏逸马。乃伊等职分当为。何足膺赏。嗣后如遇逸马。各侍卫截拏不及。专令曾赏黄马褂、及有巴图鲁名号之侍卫追拏。其未经得赏者。毋庸前往。将此晓谕。俾各永远遵行。　　

○旌表守正捐躯河南上蔡县民王保妻陈氏。　　

○壬戌。谕内阁、据宗人府内阁礼部刑部覆奏、前次呈进庆贺本章、未将刑部本章彻回缘由各摺。逐加披阅。礼部于本月初五日恭进庆贺本章时。先期于初一日用片文知会内阁。初二日复用印文知会内阁、转行知照行在内阁、庆贺二本到日、勿与刑名本同日呈递。并经知照刑部在案。是礼部遵照办理。并无不合。内阁等衙门、并未检查扣彻。又未将礼部移文、转行知照行在内阁等处。实属错误。本年因内阁原拟回避刑名本章日期过多。经朕详加删减。甫经酌定。乃于具题庆贺本章之期。转将刑名事件一同呈递。＜锍-釒＞忽之咎实所难辞。所有在京管理宗人府王公、内阁大学士刑部堂官、俱照所请交部议处。　　

○以礼部右侍郎万承风、知武举。内阁学士顾德庆、为武会试正考官。翰林院侍读学士李宗瀚、为副考官。　　

○命五城于冬春二季、设厂煮赈。　　

○是日。驻跸深河村西御营。　　

○癸亥。上御行殿。勾到山西、直隶、上年情实罪犯。停决山西斩犯十二人。绞犯七人。直隶斩犯五人。绞犯十一人。余七十五人予勾。　　

○是日。驻跸天台山御营。　　

