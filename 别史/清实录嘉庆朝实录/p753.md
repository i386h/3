<!-- { "loadSidebar": true } -->
○又谕、熙昌等奏、查讯荣麟办理北仓截卸漕米缘由一摺。荣麟于北仓截卸各帮米石。并不遵上□日照原议办理。又将满号船只一并任意截卸。种种乖谬。已据熙昌等查明具奏。惟于荣麟办理此事有无情敝□大之处。尚未查明。现据摺内奏称传到在通开设木厂收买湖北头帮满号船只之李泳发、据供该帮头伍毛胜、于八月闲、曾经告伊因贪图省便、贿买仓场衙门截卸北仓、船只可免到坝等语。毛胜既有此语。情敝□大显然。必须彻底究问。现在毛胜尚未获案。已降上□日山东巡抚。将该头伍迅速获解。著熙昌等于毛胜到时。严加根究。其贿嘱截卸一事。是否该头伍恳书吏等夤缘请托。荣麟受贿檄饬办理。抑系书吏等私行受贿朦禀。荣麟率行听信准办。均即讯问明确。据实参奏。不可袒护。将此谕令知之。　　

○又谕、御史陶澍奏、湖南山田旱歉一摺。据称该省澧州慈利桃源安化及宝永所属、岁旱歉收、沅陵泸溪麻阳等处尤甚、米价腾踊、谷多家不肯零粜、沿江无赖游民、阻守米船抢夺等语。地方偶遇歉收。全赖商贩流通。俾小民得资口食。若囤积遏粜。甚至乘机攘夺。殊干例禁。著该抚即饬各该地方官查明。出示晓谕积谷殷户毋许居奇。严禁匪徒阻遏米贩。如有抢夺情事。立拏重惩。又据该御史奏、沅陵县大油山金矿、有聚众偷挖之事、安化等处铁矿深曲、窝藏盗窃等语。开采矿厂。易滋事端。并著该抚转饬该属。即将大油山偷挖金矿匪徒。设法遣散。仍将该矿永行封禁。其各处应采铁矿。不时弹压稽查。毋致藏奸滋事。　　

○以大理寺少卿永祚、为太常寺卿。　　

○乙巳。上御洞明堂。勾到江苏、河南、山东、情实罪犯。停决江苏斩犯四人。绞犯六人。河南斩犯八人。绞犯二十四人。山东斩犯四人。绞犯三人。余一百二十人予勾。　　

○旌表守正捐躯福建建安县民吴廷益妻吕氏。　　

○缓徵河南光、固始、商城、光山、四州县、旱灾新旧额赋。及漕项加价仓谷。并粜贷仓谷。　　

○丙午。谕内阁、蒋攸铦等奏、特参调度失宜之总兵、并玩视巡缉之备弁、请上□日分别严议革惩、以肃水师一摺。粤省水师捕务。经节年整理。洋面甫就肃清。该镇将等惟当实力巡防。始终弗懈。方可永臻宁谧。萌蘖不滋。乃南澳镇总兵胡于鋐、因见粤洋宁靖。囤将所隶海门达濠各营师船。纷纷调遣远出。以致本年春夏闲、南皋□□表圭湖墩各洋面商船。闲有失事。该总兵调度失宜。事后又不能实力捕获。咎无可辞。著交部严加议处。先行离任。厅候部议。都司衔署澄海右营守备黄正嵩、藉词奉文赴省。并未迅即遵调会捕。实属怠玩。著降补把总。以观后效。如再退葸。即严参治罪。碣石左营千总曾廷辅、在洋分巡。正值商船失事。毫无觉察。非寻常疏防可比。著革退千总。作为水师兵丁。责令随同侦缉。其署海门营参将游击曾荣、据称平日在师船奋勇出力。并著照所请、加恩留于粤省以水师参将升补。　　

○又谕、和宁等奏、拏获偷砍偷运木植各犯、请上□日严审一摺。此案谭克仁等犯、胆敢雇倩多人。私越边门偷砍木植。其船户张永付等、驾船装运。私至边外高丽沟地方。均属大干法纪。著将现获各犯。解交盛京刑部严审定拟具奏。城守尉宗室福宁、拏获案犯多名。起出木植有三千四百余件之多。缉捕奋勉。著加恩赏戴花翎。仍交部议叙。以示鼓励。　　

○谕军机大臣等、据御史孙汶奏称、河工向有赔四销之例、工员等往往偷减侵蚀、豫为赔修步、请饬河臣豫饬工员核实办理等语。现在睢漏兴办大工。颁发帑金多至三百余万。一切募夫购料。工钜费繁。那彦宝等驻工督办。惟当认真稽察。勿任稍有偷减。与其偷减而著赔于后。何如于兴工之始实力妥办。俾工坚料实。此时钱粮不致虚糜。则将来承办之员。亦永无赔累之事。岂不甚善。将此谕令知之。　　

○又谕、近来四川民情犷悍。重案繁多。本年该省秋审情实人犯起数、多于往岁。本日刑部题本内。乃竟有十二岁幼孩罗娃、九岁幼孩朱娃、谋毙八岁幼孩刘德富剥取衣裤之案。此在稔恶强徒。图财害命。已属可恶。该犯等年在幼穉。即胆敢肆恶罔忌。可见习与性成。该省风俗凶悍已极。不可不严行惩创。常明等办理姑息。即如现在秋审人犯。经刑部由缓改入者至十七起之多。似此任意轻纵。暋不畏法之徒。更复何所顾忌。著常明督率该地方官。尽心化导。俾风气渐臻淳厚。勉为良善。傥遇命盗各案。则当尽法严惩。勿稍宽纵。以冀辟以止辟。渐挽浇风。不致流为顽梗也。将此谕令知之。　　

○两江总督百龄等奏、秋汛安澜。得上□日嘉奖。下部议叙。赏江南河道总督黎世序、二品顶带。余升叙有差。　　

○京口副都统赓音苏、以老病休致。以荆州协领额勒经额、为京口副都统。　　

○丁未。上幸万寿山。　　

○谕内阁、常明奏、审明挟嫌支解之重犯、定拟请上□日一摺。此案乞丐陈讨口、因陈洪家小猪食伊米饭。用棍殴毙。衅端甚属细微。陈洪辄商同其弟陈淮、将陈讨口支解致死洩忿。复烧尸灭迹。凶残已极。川省民情犷悍。重案繁多。该督于此等重犯。审明后应即请王命将该犯等正法示众。庶杀一儆百。可收辟以止辟之效。乃常明仍拘泥请上□日。各省之设王命。将安用耶。督抚统辖全省。苟用法轻重得宜。即可转移民俗。似此凶恶不法之徒。鞫讯明确。尚不立寘重典。缓待奏报。往返需时。设瘐毙囹圄。幸逃显戮。地方匪徒。见督抚不能即寘之法。意存玩视。益复无所儆惧。何以革犷俗而善民风。陈洪著照支解为首律、即凌迟处死。陈淮照为从加功律、即行处斩。　　

○湖广总督马慧裕奏、捐修宜城县城商民。赏李丽园等顶带议叙有差。　　

○以故镇国将军弘康子永淳、降龚辅国将军。　　

○缓徵陕西榆林、怀远、葭、神木。府谷。绥德、米脂、潼关、华、华阴、十厅州县、本年旱灾霜灾水灾新旧额赋。赈潼关、华、华阴、三厅州县、被水贫民。并给房屋修费。　　

○戊申。谕军机大臣等、阮元奏、拏获谋逆奸匪、究出首夥姓名、亲赴督办一摺。此案逆首朱毛俚、胆敢于光天化日之下。潜蓄逆谋。编捏谣词。造作龙文凭票木戮。伪封匪党官职。实属罪大恶极。凡我臣民。皆应发指。现在从逆之邱忝泽等。虽经获案。该逆朱毛俚先已前往福建浦城。著汪志伊即派明干之员。飞速严拏。务在必获。无任闻风逃匿。该犯在余干境内。既已煽诱多人。其在浦城一带。如有被诱入夥者。并著一并查拏。不可一名漏网。该犯朱毛俚一经就获。该督即一面由驿奏闻。一面饬派员弁押解江西。归案审办。该犯起意谋逆。其煽惑始于何时。有无造作器械窝藏之处。均应彻底根究。其得受伪封之匪徒。亦必当尽法惩治。毋稍姑息。阮元现已前赴余干。著即督率搜捕。务期尽绝根株。并严讯供词。分别定拟。由驿具奏。将此谕令知之。　　

○又谕、御史欧阳厚均奏、湖南地方、从前尚为妥帖、近闻郴州村落中、有男女混杂互相习教之事、长少府属之益阳县亦有之、又永明江华二县、毗连粤省处所、上年曾有结会图谋抢劫等事、现在人数尚不众多、诚恐日久贻患等语。地方匪徒传教结会。其初不过意图敛钱。乡曲愚民。被其煽诱。传习甚多。遂致滋生事端。现据阮元奏江西余干县地方、有匪徒朱毛俚、编造谣言伪封官职一案。已拏获夥犯多名。此等匪徒聚集人众。不但图谋抢劫。甚至倡为逆谋。惟在地方官随时查办。方不致养痈贻患。兹据该御史奏郴州等处有习教结会之事。著广厚即派委妥员。前往各该处严密访查。如有倚恃人众图谋抢劫者。将为首之人查拏严办示惩。并出示晓谕。乡愚无知。被诱传习。准予自首免罪。分别妥办。以除莠而靖地方。将此谕令知之。　　

○兵部以武会试中额请。得上□日、满洲取中一名。汉军取中一名。直隶取中八名。奉天取中一名。江苏取中二名。安徽取中二名。山东取中五名。山西取中二名。河南取中二名。陕西取中四名。甘肃取中一名。福建取中一名。浙江取中一名。江西取中一名。湖北取中一名。湖南取中一名。四川取中三名。广东取中五名。广西取中一名。云南取中一名。贵州取中一名。　　

○以广西左江镇总兵官王兆梦、为广东陆路提督。　　

○予故广东提督吴廷刚祭葬如例。　　

○铸给奉天府抚民同知、新民屯巡检、关防。从府尹诚安请也。　　

○己酉。谕内阁、御史申启贤奏、请饬令地方大员、崇俭去奢、以培民气一摺。国家设官分职。牧养斯民。期于家给人足。然后人知自爱。敦礼节而耻为非。若地方大吏。不知爱惜民财。不肖州县。专事逢迎。于上司过境豫备供给。车马则有科派。食物则有官价。一切扰累地方。胥吏复藉端苛索。敛钱包揽。敝□大宝丛生。闾阎生计。安得日臻饶裕。其上司到任三节生辰陋规、及谒见门包等项。屡经严禁。第恐陋习相沿。未尽革除。上官既取之属僚。属僚有事。自不能不为包庇。甚或演戏宴会。饮馔服物。侈靡相尚。民闲相率效尤。财力日匮。邪僻干法之事。遂致靡所不为。于吏治民生均有关系。各直省督抚司道大员。惟当洁己奉公。崇俭黜奢。躬为倡率。惜民财以节浮费。俾户庆盈宁。治登淳朴。收转移风化之实效。前于诸臣有厚望焉。　　

○又谕、御史申启贤奏、请严禁赌博以靖民风一摺。聚赌为藏奸之薮。始而朋比为奸。引诱良民。及至倾家荡产。流落无赖。则又相率偷窃。甚或藉赌博以招致愚民。潜谋不法。即如本日刑部呈递姜道学供词内、称该犯因赌钱始与冯克善认识等语。足见邪匪聚赌。即藉以引诱愚顽。在稍知畏法者不肯附从。而暋不畏死之徒。从此滋生事端。不可不防其渐。著各省督抚严饬所属。实力查禁赌博及窝赌之家。傥有如该御史所奏、每逢民闲赛社庙会。设立赌棚。各州县管门家人及捕役等、索费卖放情事。即严拏从重惩治。以副朕除莠安良之至意。　　

○又谕、文宁等奏、审明安添豹等均无入教谋逆情事。当令军机大臣、会同刑部覆讯姜道学。据供安幅祥即安文祥、安二标、孙富庭即孙富礼、孙富来、胡麻子、曾与同赌、其余盛德等、俱系良民。亦未同赌、韩大秃并未见面、刘四巴傅得忠张七、实无其人、俱系从前在大名府畏刑妄供、并曾与安幅祥即安文祥揪扭等语。与文宁等所讯安添豹等供词相符。除邓洛三曾经画符治病、孙富来孙富礼安文祥胡麻子曾与姜道学同赌、俱著照文宁等所拟罪名完结外。安添豹等俱著分别保释。　　

