<!-- { "loadSidebar": true } -->
○谕军机大臣等、阮元奏、密陈仓库情形一摺。江西省于嘉庆五年清查各属。共亏缺银八十三万余两。节年弥补。至十八年十一月、据先福奏停止弥补摺内。查明已完补银七十五万余两。尚未完银七万余两。兹据阮元奏参办之奉新靖安新昌三县、亏缺银三万余两。即不在未完旧亏七万余两之内。可见该省弥补完欠数目。仍多不实。该抚摺内拟立二法。其以交代为盘查一节。于州县交代之时。不稍存讳饰之心。务令和盘托出。据实参办。俾各州县知所惩惧。其为杜绝新亏之法。必应如此办理。至以比较验弥补一节。于钱粮完欠分数之外。另立比较分数。未免轇轕。各属新徵现年钱粮。总当尽数提解司库。不令丝毫挪移。一有欠解。立即参办。其旧有亏缺。该管上司亦不难洞悉底里。即从此根究。据实查办。则未届交代之州县。其亏缺亦不能掩饰。此事祇在该抚督率藩司、一秉大公。实力查察。自能渐收实效。非可以空言塞责也。将此谕令知之。　　

○调成都副都统福谦、为西安右翼副都统。西安右翼副都统额勒金泰、为成都副都统。　　

○乙亥。谕内阁、给事中黄中杰奏、请复禁铜收铜旧例、以裕钱法一摺。所奏甚属不知政体。国家因时立政。期于便民。自乾隆初年停止铜禁以来。已八十年。民闲无不称便。而京省各局铜斤。亦并无缺额之虞。昨岁朕曾降上□日停止外省呈进铜炉火盆、以节糜费而裕鼓铸。酌盈剂虚。道贵适中。至民闲日用所需。安能以数十年弛禁之物。一旦设为苛令。察及锱铢。从前永祚、杨怿曾、节次奏请禁用铜器。皆经户部议驳。今该给事中复请申严铜禁。并请敕令官民家内所存黄铜器皿。概以三年为限。悉数缴官。如逾限不缴者。查出以违制论罪。此令一出。必至纷纷扰累。胥役讹索。邻里控讦。讼案烦滋。究与钱法奚裨耶。所奏不可行。著无庸议。　　

○丙子。谕内阁、试用指挥李沆经、因伊母生辰延客。唤优伶演唱。次日至伊寓所索赏。其掌责生员张廷刚、因查对门牌不符。其时张廷刚并未戴顶。此二事并无不合。惟因出具印结、与指挥汪象仁争喧。咎有应得。都察院原参革职之处。未免过重。李沆经、著彻退北城试用。交部照例议处。　　

○以故喀尔喀赛因诺颜扎萨克辅国公格木丕勒端多布弟达什德勒克、袭爵。　　

○丁丑。遣官祭历代帝王庙。　　

○谕内阁、朕自本年二月初九日阅看左右两翼前锋营官兵射靶。官兵二百名内、竟无一人中五箭者。弓力亦觉甚软。皆由该前锋统领等平日不善训练。前锋统领奕颢、玛呢巴达喇、俱著传上□日申饬。嗣后务各将该管官兵留心训练。以期精锐。　　

○戊寅。谕内阁、盛京尊藏皇考高宗纯皇帝实录、内有应行修改篇页。著奕绍果齐斯欢于到盛京后。恭诣崇谟阁敬谨请领。将应行修改之处。悉心校明修改完善。其应用档册及工匠人等、著一并带往。　　

○又谕、乾清宫尊藏实录玉牒。旧例每年春秋二季。由批本处官员奏明日期。会同总管太监等敬谨抖晾。后或闲岁举行。自嘉庆二年重修乾清宫安设以来。至今总未抖晾。旧例太数。今阅十余年之久。亦觉太疏。嗣后著闲岁抖晾一次。每次由军机大臣奏派满汉文职大臣各二员。于四月内率同批本处各员。暨乾清宫总管首领太监等、敬谨抖晾。即自今岁为始。著为令。　　

○己卯。谕内阁、朕近日御出入贤良门看射布靶。正门外人声甚众。并闻嬉笑之音。此皆该管王大臣平时并未实心管理。所有管理圆明园八旗王大臣俱著传上□日申饬。至正门外档木内。向例不准闲人走入。嗣后著该管王大臣不时留心稽察。令该管官兵严行管束。其西南门、藻园门、福园门、尤为紧要。亦著一体留心严行管束。不得始勤终惰。　　

○庚辰。上幸静明园。诣龙神庙拈香。　　

○辛巳。以孝昭仁皇后忌辰。与清明节大祭相值。先期遣官祭景陵。　　

○上御勤政殿听政。　　

○成都将军赛冲阿奏、查办果罗克贼番出力土目。赏土目旦借、土百户世职。　　

○以通政使司副使伊汤安、为太常寺卿。　　

○旌表守正捐躯浙江镇海县民冯盛刚妻张氏。　　

○壬午。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○以左春坊左中允何淩汉、右春坊右中允杨惠元、翰林院编修陶梁、充日讲起居注官。　　

○癸未。谕内阁、汪志伊等奏、请升署永春直隶州知州一摺。闽县知县言尚焜、现据该督等以才优守洁干练勤能注考请升。但阅该员参罚单内。现有降级留任及降职降俸者共计四十余级。罚俸之案、共计一百九十余件。该员如果干练勤能。何至处分如此之多。该督等滥行保奏。著传上□日申饬。先行交部议处。所有永春直隶州知州一缺。著另行拣员奏补。不准渎陈。　　

○缓徵山西保德、岢岚、兴、岚、临、静乐、河曲、五寨、偏关、九州县、上年歉收地方额赋。　　

○甲申。调贵州巡抚庆保、为广西巡抚。以广东布政使曾焕、为贵州巡抚。广西按察使赵慎畛、为广东布政使。直隶口北道廉敬、为广西按察使。调浙江按察使广庆、为贵州按察使。贵州按察使张晖吉、为浙江按察使。　　

○乙酉。上诣大高殿行礼。　　

○还宫。　　

○谕内阁、乌尔登前在协尉任内、听受步军统领家人嘱托。庇护轿夫聚赌。且于兵丁得贿故纵。均各知情。实属卑鄙。今到配甫经三年。不准释回。著再留三年。五福因承审窃案。非刑毙命发遣。该革员到配时先经枷号一年。迨期满后在彼充当苦差。又阅三年。著准其释回。　　

○又谕、庆长等奏、回部哈密郡王衔贝勒博锡尔、吁请本年来京瞻觐祝嘏一摺。博锡尔、来京祝嘏。十月自可到京。惟念伊尚未出痘。博锡尔、著由乌里雅苏台草地行走。于本年八月初旬在热河瞻觐。　　

○丙戌。遣官祭贤良祠。　　

○谕内阁、王绍兰奏、酌拨闽属仓谷接济浙西民食一摺。浙西杭嘉湖等府上年歉收。米价昂贵。福建系属邻省。海运较便。著照王绍兰所请。于福兴泉宁四府。近海各厅县、存仓谷石内抽拨谷十万石。咨明颜检迅速招商按所定价脚。备银给照领运以资接济。其拨运事宜。并著王绍兰督同该藩司等、妥为经理。于浙商到闽时。随到随给。勿使停留守候。如浙省米价平减。由颜检奏明停止。其浙省价脚解闽后。即发交台湾府如数买足。委员运交原拨各厅县归款。均照所议办理。　　

○是月。两江总督百龄、奏谢。得上□日、此事系初彭龄受小人播弄所致。然自今以后。汝亦当知力行节俭。尽心报主。不可再被人指摘。勉之慎之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十年。乙亥。三月。丁亥朔。上耕耤。诣先农坛行礼。更服。至耤田所。躬耕三推。复加一推。御观耕台。命睿亲王端恩、克勤郡王尚格、庆郡王永璘、各五推。吏部右侍郎佛住、户部右侍郎成格、礼部尚书穆克登额、兵部右侍郎恩宁、刑部右侍郎熙昌、工部右侍郎普恭、都察院左副都御史李宗瀚、通政使司通政使张鹏展、大理寺卿庆明、各九推。毕。顺天府府尹率农夫终亩。　　

○谕内阁、本日朕躬耕耤田。顺天府所备牛只。甚不驯习。更换副用之牛。仍不服驭。御前侍卫十余人勉强驱驾。始克四推礼成。迨登台观耕。其三王九卿所用耕牛。亦俱不驯扰。不能终亩。甚至有奔逸者。殊不足以肃观瞻。耕耤为劭农大典。顺天府供备牛只。平时不勤加演习。玩忽从事。著将专司供办之大兴县知县沈守恒、宛平县知县张洽、俱先行革去顶带。交部严加议处。顺天府府尹费锡章、系专辖之员。著交部严加议处。刘镮之、系兼管之员。著交部议处。所有此次一切例赏。概行停给。嗣后该府尹等、当督率所属。先期认真教演。敬谨将事。以重典章。　　

○以广东香山协副将罗凤山、为南澳镇总兵官。　　

○戊子。上幸圆明园。　　

○以古城领队大臣福昂、为阿克苏办事大臣。阿克苏办事大臣杨澍增、为古城领队大臣。　　

○己丑。谕内阁、理藩院奏、玉努斯所遗吐鲁畨回部郡王爵。或仍承袭。或即裁汰。并将家谱进呈请上□日等语。该郡王爵。系因额敏和卓军功所封。乾隆四十八年奉上□日作为世袭罔替。前据松筠保奏额敏和卓之孙诺什咱特、稳妥有识。通晓清文。兹阅伊等家谱。若令诺什咱特承袭。于例不符。从前额敏和卓出缺。将伊子苏赉满承袭。苏赉满缘事褫革。复奉恩上□日将额敏和卓之子伊斯堪达尔承袭。今伊斯堪达尔之子玉努斯获罪。所遗之缺。念额敏和卓功绩。著加恩仍准其承袭。长龄、现在乌噜木齐。即交长龄、高杞、将额敏和卓之子丕尔敦、拜喇木、二人。拣拟正陪具奏。再降谕上□日。寻奏上、命以丕尔敦、袭爵。　　

○庚寅。上启銮。恭谒东陵。　　

○命肃亲王永锡、大学士曹振镛、尚书英和、景安、苏楞额、留京办事。　　

○旌表守正捐躯直隶成安县民杨言媳李氏。　　

○免跸路经过地方本年额赋十分之三。　　

○是日。驻跸汤山行宫。　　

○辛卯。荣郡王绵亿薨。遣正黄旗蒙古副都统载铨、往奠茶酒。赏银五千两治丧。谥曰恪。　　

○以肃亲王永锡、为正黄旗领侍卫内大臣。礼部尚书穆克登额、兼镶黄旗汉军都统。　　

○是日。驻跸三家店行宫。　　

