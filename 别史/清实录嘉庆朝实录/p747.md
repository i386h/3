<!-- { "loadSidebar": true } -->
臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十九年。甲戌。八月。甲戌。谕内阁、上年逆案内尚有祝现等各要犯。日久稽诛。节经降上□日饬缉。凡通衢僻壤城市乡村。谅无不周知该犯等皆系罪大恶极覆载不容之人。小民具有天良。谁肯冒法窝藏。自必向与同教之家。先经被诱。此时穷蹙来投。若从而举首。虑涉干连。因此讳莫如深。冀图苟免。不知祝现等所以不使幸逃显戮者。在叛逆不在习教。上年逆贼林清等。虽系藉八卦教倡乱。然习教而从逆者十之一。习教而不从逆者十之九。其虽经习教而不肯从逆者。不过愚民无知。一时被惑。与叛逆之徒。相去悬绝。更或有并未习教、不过与逆犯等素有姻戚交往。因而辗转投托者。凡在此等。皆准其据实举首。或将所留逆犯缚交。或密告本地方官捕捉。或先经容留在家、此时已潜往他处者。即将该犯等现在踪迹、及所匿处所。密首到官。一经捕获。但治该逆犯之罪。其首告之人。从前习学邪教窝留逆犯之罪。概行宽免。如并未习教者。并照平民一体重加奖赏。著步军统领、顺天府、五城、及直隶河南山东等省地方官。广行出示晓谕。如经此次示谕之后。执迷不悟。仍前窝匿。别经访拏。无论习教与否。窝藏逆犯者。即与所窝之犯一律同罪。至煤窰山厂僧道寺观。外来人等踪迹无定。最易藏奸。又各处关津隘口。为行旅往来要地。并著该地方官。各就所管地界。按里按甲。严密稽察。毋令逆犯等得以变易姓名。诡装混匿。其有藉端滋扰、及挟仇诬陷者。仍各按律治罪。务净遗孽而安善良。　　

○又谕、那彦成奏、请将查拏逆犯畏葸迁延之游击请上□日革职一摺。那彦成自抵直隶总督任后。于饬拏要犯。未经缉获一名。此次访有祝现踪迹。派游击图勒毕善带同眼线前往查拏。该游击迁延观望。以致逆犯闻风他窜。那彦成派委不慎。咎无可辞。乃仅参奏图勒毕善。并不自请议处。甚属非是。图勒毕善著革职来京。俟逸犯就获后。如讯明实系祝现。再治其罪。若仅系次要之犯。则革职已足蔽辜。免其治罪。那彦成著革去双眼花翎。仍带单眼花翎。并交部议处。将来祝现等六犯悉数拏获。内由直隶员弁拏获一二名。尚可加恩赏还那彦成双眼花翎。若无直隶员弁拏获者。不能邀恩赏还也。　　

○以河南城守慰喜格、为荆州右翼副都统。　　

○乙亥。谕内阁、给事中杨怿曾奏、请禁奸商囤积米粮以济民食一摺。本年安徽省缺少雨泽。粮价增昂。前据巡抚胡克家奏请动拨藩库银二十万两。委员分赴邻省采买米石。运至该省备用。业经降上□日允准。今据该给事中奏、该省庐州六安毗连之双河镇三河镇一带、有吕姓米商、修盖仓房、沿河七十余里、盘踞多年、每岁积谷百余万石、贱买贵卖、仓名有二十八丰号数、其余分户囤积者尚复不少等语。从来通商所以便民。若当市粮昂贵之时。贫民需食孔殷。岂可任令奸商居奇牟利。著胡克家即委员查明该商囤积粮石数目。官为平定价值。开仓出粜。俾谷石流通。穷黎得资接济。如该商等抗违隐匿。即将粮石入官平粜。仍治以应得之罪。　　

○又谕、户部议覆、御史贾声槐条奏、清查钱粮起解数目以除积敝□大一摺。各省额徵正赋。为国家度支之源。其留支起解各款。每年定限奏销。分别完欠考成。立法綦严。其例应起解之款。本与留支者不同。一有徵存。即应按起批解。如报解逾时。该潘司道府等、即当随时察核。勒限飞提。若该州县已报徵存。日久不行解司。其中必有官侵吏蚀情敝□大。此而不加查办。该督抚藩司道府。所司何事。至每岁钱粮奏销。各按完欠分数。将经徵督徵等官开参。若以徵存未解之款。列入已完数内则是实欠在民者尚有处分。侵挪在官者转无察劾。何以杜欺隐而绝敝□大端。嗣后各州县应解钱粮。如有已徵未解者。奏销册内即照未完分数揭参。如该督抚藩司开作已完者。查出即照通同徇隐例惩处。其直隶江苏安徽山东福建甘肃广东云南等省徵存未解数目。前经户部查参。降上□日饬催。著该督抚严提饬解傥州县不能克期报解。则亏挪情敝□大显然。即行查明据实严参按例治罪。勿得代为掩饰。致干重谴。　　

○谕军机大臣等、本日都察院奏、曲沃县民人张功成呈控纠众逞凶一案。已有上□日交衡龄审办矣。前据衡龄奏称晋省风俗醇俭。并无习教结会等事。此案张功成所控石在渭等于本年五月内勾约顺刀会多人。逞凶抢掠。报县勘验后并不缉犯究问。以致该民人来京控诉。可见该省竟有匪徒纠众。倡立会名。肆行抢劫。衡龄一味因循置之不办。仅以空言掩饰竟同木偶。著传上□日申饬所有案内逞凶各犯。著即按名拘拏。亲提讯拟。至该省既有顺刀会匪。难保无通同逆犯窝藏容隐之事。并著详细研鞫。如讯有要犯踪迹。密速擒捕。勿任漏网。祸福任汝自取。慎之。将此谕令知之。　　

○吏部以大学士松筠托津应定何殿阁请、得上□日、松筠著为武英殿大学士。托津著为东阁大学士。　　

○礼部尚书胡长龄、以疾乞假。允之。转都察院左都御史戴均元、为礼部尚书。工部左侍郎茹棻、为左都御史。　　

○丙子。谕内阁、御史程赞宁奏、请严私枭拒捕之禁以靖地方一摺。官引滞销。由于私盐充斥。全在地方官实力查拏。随时惩办枭徒自当畏法敛戢。近日捕务废弛。遂致私贩日多。著通谕各督抚盐政严饬所属文武员弁、认真查办。如访有窝卖私盐枭徒。立即会同擒捕。勿存消弭规避之见。其有兵役包庇者。究明按律严惩。毋稍宽贷。　　

○又谕、前据阮元等、筹议南粮寄剥截卸章程内。湖北等处六帮米三十三万二千余石。用杨村剥船运通。其江西八帮半共米三十八万七千八百余石。在北仓截卸。俱经降上□日允行。兹荣麟奏请自湖北头帮起至饶州半帮止、共十四帮半先在北仓截卸、量加堆贮如空剥轮转回杨、再将余剩米数迎帮剥载赴坝等语。所办未为妥善。南粮转运应尽先到帮船赴杨村寄剥。将在后各帮截卸北仓。若此时概行截卸。露囤堆贮。将来又将余米迎剥。多此一番辗转。既虞折耗。复虑稽延。著荣麟仍遵照原议章程。将在后之江西八帮半米石。照数截卸。其在前帮船。除现已开斛起卸米石即在北仓收贮外。未经起卸者。均仍催赴杨村寄剥。勿得频番改易。致有迟逾。　　

○又谕、皇后之胞叔明善、在刑部员外郎任内。办事认真。伊身故后。其妻觉罗氏于三日内殉节。实可嘉悯。明善著加恩追赠鸿胪寺卿。伊妻觉罗氏、即以恭人例旌恤。　　

○谕军机大臣等、御史张鉴奏、浙江省五六月闲缺雨、田禾枯槁、米价腾贵地方官禁铺户增价、各铺户因成本既贵、难于亏折贱卖、是以一石以上皆不肯卖甚有停止歇业者、又浙省商贩之米、聚于长安镇、为米商四集之所、该省大员饬委严查囤户、未免滋扰、以致富户不敢置买多米、外来之米既少、必更形短缺等语。各省地方丰歉不齐。全赖商贩流通。各就产米盈余之区。源源接济。则民食尚不致匮乏。浙省民稠地狭。即遇丰收之年。亦资外来米谷协济。若因一时米贵。抑勒各铺户减价出粜。又以严查囤户为名。索诈扰累。本地殷户既不敢多存米石。外省米商又裹足不前。将来本境之米食尽。明春青黄不接之时。穷黎必致坐困。著颜检即查明该省歉收情形。市粮价值斟酌盈虚。出示晓谕务俾商贩米石源源而来。米粮既多。其价自减。方于民食有益。不可胶柱鼓瑟。祇取给于目前而不通筹全局也。将此谕令知之。　　

○以故镇国将军绵仲子奕顺、降袭辅国将军。　　

○以内阁学士王以衔、为工部左侍郎。仍留江苏学政任。　　

○以甘肃凉州镇总兵官马元、为广西提督。　　

○丁丑。上诣大高殿行礼。　　

○还宫。　　

○谕内阁、松筠奏伊犁帮办粮饷事务笔帖式职衔鹤鸣期满遗缺、请以徐松坐补一摺。徐松于学政任内。因赃款革职。发往伊黎效力赎罪。到戍甫逾一年。松筠遽为奏请小京官职衔。帮办印房事务。殊属有意市恩。所奏不准行。松筠著传上□日申饬。所有伊犁粮饷章京一缺。照例由京派往更换。　　

○又谕、恩长等奏、卡伦官兵通同舞敝□大审明定拟一摺。福通阿派管卡伦索诈得财因赃私败露。复以自刎挟制行同无赖。著加枷号二年。满日发往伊犁充当苦差。隆祥、硕凌阿德玉及巴图鲁托克托拜等。均著照所拟完结。恩长玉福失于查察。著交部议处。其从前各任官兵。历年久远人数过多其得赃与否。既无确实证据俱加恩免其查究。嗣后该参赞大臣。于官兵派赴卡伦时务严切训诫。勿许需索钱文。扰累回众。并出示晓谕回民、如有私行勒索者。准其据实首告审明后将该官兵从重治罪。　　

○以四川绥定协副将罗思举、为甘肃凉州镇总兵官。　　

○旌表守正捐躯四川庆符县民严时仲妻陈氏。　　

○戊寅。上启銮。恭谒东陵。　　

