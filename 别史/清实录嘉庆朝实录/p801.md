<!-- { "loadSidebar": true } -->
○戊寅。谕内阁、绪庄奏、审明遣犯高尔丙、教令回民诬良为窃、请交刑部拟罪一摺。此案遣犯高尔丙因奉差缉捕。恐限满被责。起意诬赖回民马祥行窃。吓诱教供。该弁兵等复用刑拷逼。以致马祥情急。自戕受伤。绪庄既讯出各情节。实系诬良为窃。并弁兵私用非刑。库车颁有大清律。及续纂条例。即应按律定拟罪名。乃谓案情与律例不符。不能拟罪。请交刑部核拟。试思案情与律文、安能字字符合。准情比例。自无枉纵。况此案行窃正贼及赃物、俱已就获。其诬良及刑拷各条。均例有明文。无难引断。乃欲交刑部拟罪。刑部为刑名总汇。各省奏咨案件、所定罪名。是否允当。该部应分别准驳。若刑部先代外省案犯拟定罪名。国家岂有此规制耶。绪庄因循推诿。无耻无能。太不晓事。岂复能胜西宁办事大臣之任。前＜闲＞放时、由四等侍卫升授二等侍卫。著仍降为四等侍卫。所有高尔丙一案。仍著绪庄定拟具奏。俟来灵接任后。即行回京。在大门上当差。都司郑柏、著交部严加议处。　　

○以吉林副都统松宁、为西宁办事大臣。调熊岳副都统禄成、为吉林副都统。以吉林协领乌登额、为熊岳副都统。　　

○是日。驻跸白涧行宫。　　

○己卯。以陕西按察使继昌、为云南布政使。太仆寺少卿恒敏、署陕西按察使。　　

○是日。驻跸烟郊行宫。　　

○庚辰。上还宫。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十一年。丙子。三月。辛巳朔。祭先蚕之神。皇后亲诣行礼。　　

○谕内阁、阮元奏、候补知府博起、系臬司玉辂妻之堂兄、虽非例应回避之员、恐迹涉嫌疑、仍请回避一摺。近来外省于所属官员内、往往以例非回避之员、率请回避。及交部议。又复援例奏驳。殊属烦渎。且恐回避之员。或以缺分肥瘠。藉引嫌为规避。亦不可不防其渐。著吏部即将回避定例通行直省。嗣后如例应回避者。即奏明回避。其非例应回避之员。一概毋许渎奏。博起一员、即著照例办理。　　

○壬午。谕内阁、贝子奕纯、自幼在上书房读书。甚为诚朴。兹遽闻溘逝。深堪恻悯。著加恩赏给陀罗经被。派载铨赍往赐奠。仍由广储司赏银二千两治丧。伊子载锡、系皇考高宗纯皇帝五世元孙。载锡生时。曾蒙特恩将奕纯、晋封贝子。且因钟爱载锡、赋诗眷注。并幸伊家看视。今若照例将载锡、降袭公爵。朕心实有不忍。自应仰体皇考高宗纯皇帝慈爱之意。载锡、著加恩再袭贝子一次。　　

○癸未。上御乾清门听政。　　

○谕内阁、御史卢浙奏、编查保甲请加保结一摺。保甲即周官比闾族党遗意。且相纠相察。诘奸正所以安良。然治法全在治人。若一经编成册籍。逐户查点。即信以为无隐无漏。则良法虽具。仍属有名无实。现在各直省举行保甲。核对门牌。而责成不专。里长甲长等、恐不免有容隐之敝□大。著各省督抚再严饬地方官。于编查保甲时。责令里长甲长等、取具连名互保甘结。如有来历不明踪迹可疑者。该里长等畏其株连。自不肯代为具结。立时首报。傥一经具结。其所保之人、或曾经作奸犯科。或竟系逆案逸犯。查出后将出结之里长甲长。按律连坐。本犯罪轻者、里长等之罚亦轻。本犯罪重者、里长等之罚亦重。庶群知警惕。不敢轻易容隐。在逃逆匪。无难悉数缉获。该地方官、务各实力奉行。勿得视为具文。将此通谕知之。　　

○引见内务府京察一等人员。得上□日、此次内务府三院等处京察一等圈出人员。著各该堂官再行出具切实考语。带领引见。圈出之主事恒梧、笔帖式福祥、增禄、塔清阿、长庚、宝善、景德、著交吏部记名照例选用。所有一等官员达他笔帖式、俱著准其一等加一级。　　

○以大理寺少卿同麟、为内阁学士。兼礼部侍郎衔。陕西布政使陈观、为太仆寺卿。　　

○以湖南按察使徐炘、为陕西布政使。太仆寺卿海龄。为湖南按察使。　　

○甲申。遣官祭历代帝王庙。　　

○谕内阁、百龄奏、禁止鬻妻溺女一摺。民闲溺女、最为恶俗。该督于所属三省州县。倡率捐置育婴堂、收养遗婴。如仍有溺女者、查明照例治罪。各地方官、果能行之以实。其恶习自可渐革。至鬻妻一事。大率出于无赖游民。然果使衣食有资。亦孰肯轻于离异家室。此又在亲民之官。为小民熟筹生计。能使人习勤劳。俗敦俭朴。富者余于所蓄。而有赒恤之施。贫者足以自完。而无饥寒之迫。则衣食足而廉耻生。庶妻孥皆可以相保。是又教与养相因。不徒恃法令之禁止也。　　

○大学士托津等议奏、江西省行销淮引、堵缉邻私章程。得上□日、此项缉私巡役。准其携带鸟枪。但必编刻字号。官为给发。如所带鸟枪、并无官编字号。即属私带。虽实系抵御聚众私枭。仍照凡人鸟枪杀伤例治罪。　　

○乙酉。复引见京察一等圈出人员。得上□日、德荫、陆蕖、查讷勤、吴信中、陶梁、林培厚、刘荣黼、费丙章、齐哈纳、穆扬阿、朱桂桢、祥瑛、吴鼎臣、福祥、胡枚、巴彦珠、瑞生、奎昌、嵩岫、程同文、世宁、祥德、梁承福、德光、诚安、惠显、吴荣光、福兆、马瑞辰、张本枝、柏龄额、永和、德宁额、富禄善、程赞宁、宜清安、黄鸣杰、蔡炯、增柱、俱著交军机处记名以道府用。　　

○复引见内务府京察一等圈出人员。得上□日、六库郎中达林、会计司郎中□□车桂、造办处郎中嘉禄、上驷院郎中恒太、奉宸苑郎中阿扬阿、南苑郎中富森保、圆明园郎中明禧、会计司员外郎普成、营造司员外郎达三、都隆阿、武备院员外郎长庚、圆明园员外郎文祥、俱著交军机处记名。　　

○丙戌。旌表守正捐躯山西太平县民吴五成妻卫氏。　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命礼亲王麟趾、睿亲王端恩、郑亲王乌尔恭阿、各五推。吏部右侍郎佛住、户部左侍郎果齐斯欢、礼部左侍郎宝兴、兵部左侍郎禧恩、刑部右侍郎彭希濂、署工部左侍郎戴联奎、都察院左副都御史多山、通政使司通政使张鹏展、大理寺卿恩宁、各九推。毕。顺天府府尹率农夫终亩。赏赉农夫耆老如例。　　

○以詹事府少詹事昇寅、为太仆寺卿。　　

○戊子。清明节。上诣寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○谕内阁、本日节届清明。朕恭诣寿皇殿瞻礼神御。因忆嘉庆己巳、朕五旬正寿之年。清明日恭谒裕陵。躬行敷土礼。并举隆恩殿大飨。及今已越七载。朕春秋五十有七。自惟精力康强如昔。敬拟于己卯朕六旬正寿之年。仍恭诣裕陵。行敷土礼。并举隆恩殿大飨。朕非敢于过礼。敬念仰承皇考高宗纯皇帝付托之重。丙辰年亲御太和殿授玺。又复训政三年。罔极慈恩。实为亘古所未有。朕孺慕之怀。与年俱益。计惟捧土珠邱。藉可稍申忱悃。著礼部。太常寺、将此上□日存记、届期奏请、亲诣行礼。令各该衙门敬谨豫备。　　

○己丑。谕内阁、奏摺题本。乃臣下告君之言。岂可以市井匪类秽语、连形章牍。初八日刑部进呈直隶总督那彦成等具题、赵春秽詈边范氏、以致气忿自尽一本。将字典未有之字。极村极秽之言。连叙二处。刑部堂司各官、俱未看出。依样葫芦。仍照原题直书。甚属因循失体。非寻常错误字句者可比。著大学士董诰、托津、尚书苏楞额、吴璥、将具题之那彦成、盛泰、及本内列名之堂司各官、写本之人、分别议罪。于十二日具奏。　　

○以故阿噜科尔沁扎萨克贝勒多尔济帕勒玛子丹津巴勒桑、袭爵。　　

○以江南江宁城守协副将鲍友智、为湖南永州镇总兵官。　　

○旌表守正捐躯直隶肃宁县民妇边范氏。　　

○庚寅。上启銮。恭谒西陵。　　

○谕内阁、前因松筠审办布噜特比图尔第迈莫特罪名、前后两歧。于该犯谋逆情形、声叙亦未明晰。特降上□日令长龄会同成宁等秉公确查。兹据长龄等奏、讯据图尔第迈莫特之子阿则依、及壻莫玛什等供、该犯先曾应允帮同孜牙墩滋事、抱经起誓。继欲谋害霍隆武等、经其妻及子弟等劝止。嗣事竣后、贪得孜牙墩庄田未遂。心怀怨恨。复有断不甘心定行闹事之言。是该犯同谋助逆。有众供可凭。自应按律治罪。但该犯究系谋而未行。与孜牙墩之纠众背叛戕害官兵者、情罪有闲。松筠既经奏请将该犯斩枭。所拟罪名。原无错误。必应俟奉到谕上□日后、再行处决。方为正办。乃未奉明示。忽将该犯凌迟处死。与孜牙墩毫无区别。且纵令该犯家属多名同时遁逃。办理实属草率。松筠前已革去太子太保。部议降四级调用、无级可降、应行革任。著加恩改为革职留任。阿奇木伯克伊萨克、经松筠派查图尔第迈莫特逆迹。既查有端倪。即应将该犯家属先行严密防范。乃于席闲探出逆言。乘夜面禀。全不慎密。以致犯属脱逃。亦属疏纵。伊萨克著即降补五品伯克。其喀什噶尔阿奇木伯克员缺。著长龄会同松福、贡楚克扎布、秉公拣选。择其实堪胜任者。奏请调补。　　

○是日。驻跸旧衙门行宫。翼日如之。　　

○辛卯。孝贤纯皇后忌辰。遣官祭裕陵。　　

