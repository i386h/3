<!-- { "loadSidebar": true } -->
○谕内阁、本日召见刑部堂官金珧悌朱理二人。询及前日所进四川省拟改缓决绞犯王厚成清单接扣舛误。该堂官等因何未经看出。据伊二人奏称、向来定案奏稿、俱交司官等缮写校对、即行进呈、各堂官从不覆看等语。殊属非是各衙门奏摺、均系进呈披览之件。岂有各堂官全不寓目之理。乃该堂官之意。竟似一经定稿。其校对正摺、祇系司官及书吏应办之事。伊等分不当为。即或遇有错误。不过公同奏请处分。迨交部惩处。伊等亦恬不愧惧。此岂敬事之道。嗣后各衙门进呈之件。均著该堂官等自行敬谨详阅。即各堂官不能遍阅。亦应轮出一二人检阅无误。然后恭递。设将来进呈之后看出错误。询明堂官中无人阅看。朕必从重惩处。不稍宽贷。　　

○又谕、本日刑部具奏浙江等六省由缓决改入情实招册。朕详加披阅。直隶、山东、河南、较他省失出之案为多。该督抚臬司等、著加等议处。至安徽册内绞犯李从梅、与李应照、李船等、听从李从鳌纠约入室。帮抢刘赵氏卖钱。应斩之首犯李从鳌、先经病故。从犯李应照、李船、业于嘉庆十三年列入缓决。经刑部覆准在案。续获之李从梅、同一为从。何以本年独将该犯改入情实。又绞犯张文广、张遐、听从韩士安抢卖季谢氏。其入室帮抢。亦与李从梅一案。情节相同。何以亦改入情实。著刑部查明覆奏。除此二案外。该省失出尚有九起。亦著加等议处。其浙江、山西、均止五起。所有应议各员著照例议处。　　

○又谕、御史王开云奏请清理积案以免冤抑一摺。各省呈控案件。由府州县审拟详报、本有一定限期。岂可任意迟延。致多拖累。自应申明旧例。以肃纲纪。嗣后各督抚于所属详报案件。均著按限招解。其有上控之案。毋得再行批发原官。任令回护。至于非刑拷讯。例禁甚严。屡经降旨饬谕。今据该御史奏、外省竟有私用联枷、及敲击踝骨等刑。胥役等亦有私押人犯、非刑拷逼者。恶习未除。殊为可恨。并著该督抚等、随时访查参办。毋稍姑息瞻徇。　　

○以詹事府詹事吴芳培、为内阁学士。兼礼部侍郎衔。仍留顺天学政任。　　

○户部议准、前任浙江巡抚阮元疏报、开化县开垦田三顷六亩有奇。照例升科。从之。　　

○甲申。上幸北海。阅冰技。　　

○谕内阁、御史昇寅奏请整饬学校以正蒙养一摺。所言俱是。但总须实力奉行。方可期士习人才。日有起色。国家设立官学。教育旗人。原冀培养英贤。为朝廷宣猷效职。无如行之日久。仅视为八旗子弟出身之阶。而教习各员、亦不深探本原。尽心诲迪。但停年期满薄有课程。即得邀恩录用。由是积习相沿。有虚名而无实效。夫士人读书致用。本以讲明义理。端身心性命之准。若但知从事文艺。而置圣贤诚正修齐之学于不问。即幸获进阶。服官登仕。其于修己治人之道懵无所知。将何以仰副兴贤育才之意乎。至尚俭黜奢。尤为兴廉善俗之本。朕谨身节用。首崇俭朴。特颁御制训诰臣工。内外大臣庶僚。皆当恪遵明训。砥砺廉隅。其官学子弟、蒙养初基。自应力戒浮靡。导归浮朴。嗣后著管理官学各大员、严诫教习人等、勿得玩日旷时。务与授业各学生讲明四子之书。剖析五经之义。俾童年收辨志之益。壮岁植立身之基。其有心性浮华、舆服侈肆者。随时严加戒饬如教习不守程规。子弟不遵化诲。即分别斥革惩处。以冀崇实黜浮。用副朕厚望旗人至意。　　

○又谕、方维甸奏、洋盗朱渥悔罪乞降、率领夥众三千余人投出、并将船只炮械全数呈缴、请旨办理一摺。朱濆一帮匪船为海洋巨寇。本年朱濆被官兵用炮击毙。伊弟朱渥接管贼船。即心怀悔惧。亟思投首。因候风停泊外洋。今亲身登岸。率众三千三百余人全行投出。并呈缴海船四十二只。铜铁炮八百余门。其余器械全数点收。海洋盗贼。其初本系内地良民。或失业为匪。或被胁入夥。日久自知罪重。不能湔洗自拔。今朱渥真心悔惧。率众投诚。与始终怙恶者不同。朕仰体上天好生之德。念此三千余众。悔罪求生。加恩悉予矜全。准其投首。且洋面早一日除此巨寇。免致为害商民。所全亦复不少。著即照该督所请、查照旧例。分别遣散回籍安插。交地方官查传乡保亲族人等、严加管束。并遍行晓谕伊等、身犯重罪。今准首更生。从此倍当安分。如再犯法。定行加倍治罪。其情愿随同缉捕者。经该督等挑出精壮一百五十余人。同头目四十余人。著准其分派兵船。随同出洋缉捕。所有派拨弁兵、运送炮械、以及雇用船只资遣各费。准其于从前拨往台湾备赏余存银三万八千余两项内动支。报部核销。　　

○户部议准、云贵总督兼署云南巡抚伯麟疏报、陆凉州开垦田二顷一十八顷有奇照例升科。从之。　　

○乙酉。谕内阁、御史刘尹衡具奏、地方词讼、应由州县官听断、不得转委佐杂一摺。定例佐贰杂职。不准擅受民词。乃近日州县各官。每图安逸。遇有案件批交佐杂审办。往往是非颠倒。骫法婪赃。甚且锁押威逼。酿成巨案。试思各省人民。来京控告各案。皆谕令各督抚亲提讯究。不准转委属员。岂有州县为亲民之官、转将自理词讼、动辄委诸佐杂之理。嗣后各督抚务当谆饬州县。将民闲控案、亲自秉公研鞫。依限完结。毋得仍前怠玩。滥委佐杂。致滋情敝□大。　　

○又谕、弘康等奏、丹徒县召变芦洲、请准京口驻防官兵承买一摺。此项入官芦地。现经照例估变旗人与民人同一承买。本无差别。且从前该处驻防、曾有置买仪徵县入官芦洲之案。著加恩准其动用存公银两置买。分年坐扣还款。将此项芦地、作为京口八旗驻防公产。每年除完正赋外。按各官兵数目。酌定分领章程。务俾均沾实惠。　　

○谕军机大臣等、朕闻广东数月以来。洋盗充斥。因百龄到任之后。更张过急。查办严紧。故盗匪登岸转多。肆行劫掠。顺德、新会、番禺、香山、东莞等县。到处皆有。而番禺之三善。东莞之到窖。阖乡俱经蹂躏。人口伤至数千。尤为惨酷。前据百龄奏、派兵堵剿。歼擒匪夥二千余名。贼势是否稍敛。并闻该督因筹办太急。心存焦愤。现患失血之证。殊为垂廑。该省积玩已久。并非始于今日。水陆官兵。几不知有缉匪之事。奸徒地棍。无往非通盗之人。百龄力挽颓风。认真整顿。催饬官兵出洋剿捕。将各处口岸防守严密。水米不能透漏。该匪无所存身。铤而走险。始行扑岸焚抢。此正因百龄实力经理方有此等情事。现闻贼匪衔恨百龄有督任似严嵩谤言。竟敢攒凑花红三十万两谋致该督。殊堪痛恨其情罪较之蔡牵、尤为重大亦可见该督在彼。实为贼中畏惮。贼匪不法至此。安得不大加剿办。但积玩之后。不能骤然整顿。而全胜之法。必须部署万全。此时总当将内河未净余匪。先行悉数净。各处口岸加意严防不任贼匪乘闲窜入。再将水师官兵。次第整顿船只炮械、豫备齐全。方可随时酌量机宜。尽力剿办。不妨从容布置。转不可存欲速之见。且该督年逾六十平时实心办公本不惜殚竭思虑。此时焦急过甚。深恐体气不支。尤当加意自爱。仰副委任。再朕闻南海石湾乡被贼围裹时。因贼匪声言令纳银十万两限以二十日措交。该乡民等、奔至省城赴总督衙门直至百龄卧榻之前面行赴愬经百龄谕以不可付银赍盗。当发兵一千前往救应。此事是否属实。曾否将围劫之盗、擒拏办理。著附便覆奏。又发去洋匪登岸肆劫各村墟报单一纸。并交百龄留心查对。妥为办理。仍著将近日办理情形。据实具奏。将此谕令知之。　　

○命嗣后满洲少詹事、读讲学士、祭酒缺出。将应升人员通行开列注明俸次具题。庶子以下坊缺。仍照例拟定正陪引见。　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百二十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳。十二月。丙戌朔。上幸北海。阅冰技。　　

○丁亥。谕内阁、温承惠奏、安陵以南河道四百余里、属直隶山东两省州县管辖、犬牙相错、每逢漕运起剥、各用本省船只、逐段盘卸、不无耗折耽延、经前任总督梁肯堂奏准将零星段落归并管辖、以速漕运、惟河道内船只窃劫案件、未将应归河州县承缉之处、详细声明、两省州县、不无推诿、应请明立章程等语。从前改隶河道一事。系专为省便拨漕起见。原祇将河身归并。其两岸堤工堤内村庄、及墩铺钱粮等项。均仍归原地方管辖。并未更置。闲有窃盗案件。何得彼此推诿。著照该督所请、嗣后孟家湾等处运河内船只。如有疏防案件。查其地名段落。原隶何省何州县管辖。即将该州县职名开参。以重巡防而专责任。　　

○戊子。谕内阁、御史陈中孚奏慎重选举一摺。科场为抡才大典。自应严剔敝□大端。拔取真才。从前颁行条例。本极详明。第恐奉行不力。日久玩生。以致防闲未周。巧伪百出。势难保其必无。即如所奏考试试差时、稍有漏洩、则士子等得以探听揣摩等语。每次考差。外闲即有如此传闻。及加以根究。又治有确为指实。将凭何办理。嗣后阅卷大臣、惟当守口如瓶。各知愧厉。倍加慎密。以息物议。有则痛改。无则加勉。以全朕用人之苦衷。至于外省调派内帘。应用科甲出身人员。闻各省士子、往往有豫先拜谒交通关节之事。该督抚等、尤应慎选素行端方、学问优长者。方行檄派。毋得滥行调取。致启钻营之端。此外如乡会试入闱各员、于熟识士子、致送薪水食物。亲至号口接谈。代改诗文。查取题目。及随带家人书吏代为夹带、交通誊录找寻试卷诸敝□大。皆应严行查禁。嗣后著派出之知贡举、监临、及各省督抚等、实力稽察。有犯必惩。以期仰副甄拔贤才之至意。将此通谕知之。　　

