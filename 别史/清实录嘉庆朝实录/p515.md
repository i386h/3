<!-- { "loadSidebar": true } -->
○谕军机大臣等、阿林保等奏舟师分剿蔡朱二逆情形一摺。蔡逆止余七船贼势衰弱已极。著即通传提镇等、务先专注蔡逆。勿任漏网。其次则朱濆亦系稔恶巨憝。现在被剿穷蹙。必当设法歼擒。又据奏筹议海洋接济一摺。盗船伺劫食米。多在台洋。前此阿林保等、亦曾自行奏及。朕连次降旨谕令设法防范。亦非竟令剿捕兵船、置贼不办。专以护送商船。诚以兵船与商船同行。不分旗号。则贼匪无所辨别。一经驶近兵船正可乘机攻剿。而商船又可免劫夺勒赎之困。该督抚不可不加意筹办。至杜绝火药透漏一事。阿林保等摺内叙称、赴山东采买时填明斤数、并于经过关隘逐一查验、以及在本省出产地方封闭严查等事。总在行之以实。并恐武营中或有不肖弁兵私偷盗卖情事。嗣后该省于采办硝黄到日。分给各营存贮时亦当酌予限制。不可令其存积太多至启侵盗等敝□大。庶于剿捕有裨。将此传谕知之。　　

○旌恤遇贼捐躯陕西南郑县廪生张汉升如例。　　

○壬辰。以举行仲春经筵遣官告祭奉先殿传心殿上御文华殿经筵。直讲官瑚图礼、戴衢亨、进讲中庸脩道之谓教。讲毕。上宣御论曰天之生人各正性命性有善有不善之分则在道有脩有不脩之故耳。果养其赤子之心循其本来之性加以就傅成童琢磨训迪之功自受变化气质之益四端既正庶事咸宜皆吾性之本有毫无人欲之私所谓道也道也者。要在自脩也性与道虽人所同得圣与狂亦一念所系。气禀有清浊之不同趋向有理欲之所适斯所以不能尽率其性就迷途而失正路者多矣惟圣人大为之防礼以节之乐以和之政以齐之。刑以禁之。使贤者知所强勉。不肖者知所儆戒。以复其天命之性所谓教也。道由性而出。由教而明。天所赋之本性。人所受之正理。诚不可须臾离也。教之功用又在于自勉进修。勤学好问。虚衷延纳毋自满假。能如是孜孜不倦。日引月长永不失天命之性。推已及人。庶几感化兴起。教之功效。岂浅鲜哉。直讲官英和、曹振镛、进讲书经刑期于无刑。讲毕。上宣御论曰圣王体天好生大德。孰愿用刑法以治庶姓哉。天道有春温亦有秋肃。雨露雷霆无非教也。圣王德礼以化民。刑法以去莠。政有用刑之典。心期于无刑之效也。盖不得已之苦心非忍于残民以逞欲。同胞物与之怀岂甘听宛转呼号之惨哉。人能迁善改过。刑原无所用。不至越礼犯上。刑本无可施。驯至于刑措之治则贤才日多不肖者益鲜。五教昌明于世矣兆庶既众民莠不齐。偝于教必罹于刑能怀刑必循乎教。夫刑禁于已然。而教感于未然。明刑固因弼教。究不若修德以省刑也。古先圣王以教化为首务。至于万不得已而后用刑。故唐虞之世所诛不过四凶耳。后世多设科条民多伪诈。终无刑措之期矣。呜呼予惟谨身育德。勤求治理。心希古训政勉前修期与吾民共登仁寿之域。以协咸中有庆之治。或可期无刑之愿矣夫礼成。上幸文渊阁赐讲官及听讲诸臣茶复赐宴于本仁殿。　　

○癸巳。遣官祭文昌帝君庙。　　

○命河南。衡家楼善后工程、及修防岁料帮价银自二十二年起分限接徵。　　

○甲午。遣官祭先医之神。　　

○谕内阁、昨因崔幅儿等五犯、在香山一带地方纠结多人强劫多次。甚至抢劫番妇物件不法已极业经降旨斩决并将该管大臣及官弁等、严议议处矣香山附近京城为园亭重地。朕每岁临幸阅操。暂时驻跸该处。营汛官弁理宜倍加小心巡缉。乃竟有强劫重案骈首就戮者至五犯之多。该步军统领及总兵等、虽经奏闻。并未将该管营汛官特行严参。宜兴系专管之员。亦未奏请处分均属非是。除宜兴业经病故毋庸置议外。英和、皂保、均著交部议处。其该管营汛官弁仍著该部遵照前旨、严加议处。速行具奏。　　

○谕军机大臣等、前据佛伦保奏、伊谢恩奏摺、交和宁遇便递发、经和宁擅行拆阅、将白摺代换黄摺等情。当即降旨。著和宁明白回奏兹据和宁覆奏、称上年八月内、佛伦保接奉谕旨补放乌什办事大臣、随写清字信一封、将谢恩摺一件寄交伊处、嘱其细阅、如有措词不妥之处、求为改正、遇便递发、查看摺袋并未封口、因原摺清文妥适未曾更改一字、惟计算递到日期、恭值万寿圣节前后、代为更换黄摺、以符体制、并将佛伦保所寄原摺原信及寄覆信稿一并呈览等语。阅和宁覆奏情节并进呈各信件断非出于捏造。佛伦保自具谢恩奏摺。本应缄封照例交递。乃不将摺袋封口。寄信浼求和宁酌改。迨和宁代为更换黄摺转隐匿前情。参奏和宁。此等阴。险小人可恶已极。佛伦保怀欺卖友。其过尚小。乃敢于朕前为此谎奏。其居心实不可问。佛伦保前已另案革职拏问。著松筠即将抄出和宁覆奏之摺、并原寄各信件俱给伊阅看。传旨将佛伦保先责四十板。问伊捏词具奏是诚何心。所有积拉堪前参伊贪鄙妄为各款。松筠逐一审讯明确。即遵旨加等定拟。并将此次挟诈捏奏情节一并归入问拟罪名请旨、将此谕令知之。　　

○以围捕四川果罗克贼番出力赏绰斯甲头人安奔等职衔有差。　　

○命于直隶被水地方减价平粜赈余漕米。　　

○乙未。谕内阁、刑部奏将在京现审及解部转发案内问拟遣军流徒各官犯、并发遣宗室开列清单其应减不应减之处请旨遵行一摺朕详加披览。内遣犯佟明一起、因修改住房受买民人许善等偷刨城甎。希图省价尚非自行拆毁。又流犯他思哈一起、因乏用将业经契典住房。朦胧重典。准窃盗问拟。又徒犯嵩华一起、在笔帖式任内。因穷苦难度私往找寻素好之候补通判李逢年、旋即自行投首。又发往盛京宗室绵砈一起、诱引民人李大等在家赌博。并未在外滋事。均著加恩准其援减。交该部查明原犯罪名。按照奏定章程办理。其余各犯、俱不准援减。　　

○谕军机大臣等、吴璥奏查明江南黄运河湖、现今实在情形一摺。并分别办理条款。开单进呈朕详加披览所论俱是。南河敝坏已久。其病百出即如吴璥摺内所称。海口固须挑浚而大堤。不能坚巩。则一经旁洩挑亦仍淤、蓄清固属至要、而堤坝不能修复、则一遇盛涨蓄亦必溃今闸坝无减黄之路、五坝无节宣之方倒灌之后倍难救治等语。所言实为切中事机此时办理各工应如何分缓急先后之处朕均不为遥制吴璥现任正总河自应主持定见与副总河徐端尽心经理但恐于地方呼应不灵。铁保以总督兼辖河工当随时相助为理。俾诸事不致掣肘以期次第补苴将此谕令知之。　　

○上以祭社稷坛。自是日始。斋戒三日。　　

○丙申。春分。朝日于东郊遣豫亲王裕丰行礼。　　

○谕内阁、福长安系曾获重罪之人。经朕曲加恩宥。复擢为副都统。乃于署理古北口提督任内明知色克通阿办理该营马匹事务不善。并未纠参。去岁来京屡次召见。经朕询及古北口提督任内有无事件。伊仅奏称无事。转告知薛大烈嘱其查办殊属糊涂。不胜副都统之任。福长安著降一级。加恩赏给头等侍卫。补授围场总管。所遗热河副都统员缺、著毓秀调补。围场总管阿兰保、著来京。仍在乾清门头等侍卫上行走。　　

○以故土尔扈特扎萨克卓哩克图汗丹津旺济勒兄纳木扎勒多尔济、袭爵并授正盟长。　　

○以散秩大臣敬叙、为正白旗汉军副都统。　　

○丁酉。孝淑皇后忌辰遣官祭陵寝。　　

○祭先师孔子遣荣郡王绵亿行礼。　　

○戊戌祭大社大稷。上亲诣行礼。　　

○幸圆明园。　　

○己亥。遣官祭关帝庙。　　

○庚子。上幸静明园诣龙神庙拈香。　　

○辛丑。孝康章皇后忌辰遣官祭孝陵。　　

○谕内阁、本年万寿恩诏条款内将军流以下人犯分别减等。因思从前缘事革职问拟文武各员内。如倭什布、因陕甘督标营伍废弛革职。发遣成明、因向属员借银。并擅用刑夹革职发遣。舒当阿、因豫支养廉摊扣马棚银两革职发遣。雷仁因添制军装。率照前任滥支廉俸银两革职发遣。仙鹤林因陈奏事件措词谬妄。革职充徒。以上废员五人。或曾经带兵著有微劳。或获罪案情较轻。或现在年已老迈。俱著加恩释回本旗原籍。其有本在驻防者著仍回驻防。　　

○以故杜尔伯特扎萨克贝子索诺木丕勒。弟喇特纳巴咱尔、袭爵。　　

