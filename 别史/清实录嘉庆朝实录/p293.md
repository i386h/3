<!-- { "loadSidebar": true } -->
○辛酉。命礼部尚书那彦成、往黑龙江查办事件。以兵部尚书长麟、兼署礼部尚书。　　

○以河南按察使策丹、为云南布政使。陕西凤邠道台斐音、为河南按察使。　　

○旌表守正被戕吉林民纪勇受妻李氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。十二月。壬戌朔。以故奉国将军永萼子绵槄、袭奉恩将军。　　

○惠龄奏、甘肃军营出力官员。道员隆兴等、升叙有差。　　

○癸亥。命史馆恭纂高宗纯皇帝本纪。谕内阁、御史贾允升奏请恭修本纪一摺。所奏甚是。自来史书。皆有本纪以为弁冕。我朝列圣相承。均经国史馆恭修本纪。敬谨贮藏。伏念皇考高宗纯皇帝圣德神功。登三咸五。业于四年春、特命纂修实录。现已进呈至三十年。自应恭修本纪。以垂史册。著国史馆总裁、派提调等、督率誊录。就近赴实录馆。将业经进呈之书。照副本钞写。恪遵编纂。随时进呈。务于实录馆告成后。陆续办竣。其钞写实录副本。即藏贮史馆。以资考据。至国史馆尊藏五朝本纪。尚未装潢成帙。亦著该馆将原本分函装修谨贮。并著另缮一分进呈。以昭慎重。　　

○又谕、给事中鲁兰枝奏、图萨踢毙伊炳阿一案、本系斗杀罪名、部臣照误杀之例办理、已属从宽、且以甫经定案监候、尚未得经秋审、即蒙恩予以责放、似末减之外、又有末减等语。所奏非是。此案图萨踢伤伊炳阿毙命。当经三法司审明。即从斗殴本律拟以绞候。经朕详核其起衅之由。实缘伊炳阿与图萨先有口角。迨其昏夜寻闹。图萨欲向扑殴。因家人倪三拦住。欲行踢开。适踢伤伊炳阿致命身毙。念其究属误伤。尚非恃强逞凶。明年办理朝谳。亦不应在情实之列。适恭值尚郊大祀。念伊父扎郎阿、典礼熟谙。趋承敬谨。特格外施恩、将图萨宽释。仍予以满杖。交伊父在家圈禁。勿许出外滋事。并非法司衙门初定案时。竟援照误杀之条、遽为开脱。且原降谕旨、令大臣等严行约束子弟。若因有此旨而故为犯法者。必当从严惩办。该给事中于朕一再申谕之旨。宁未寓目耶。至摺内称图萨虽经奉旨严行圈禁、但止在其家、究尚不如宗室获罪圈禁高墙、犹必在宗人府衙门之内等语。更不成话。凡系宗室获罪之人。原以其派属天潢。未便与寻常人犯、一体在刑部拘系。是以圈禁高墙。即与监狱无异。并非减其罪名。仍加圈禁。与图萨迥然不同。所奏尤属牵混。夫生杀予夺之权。操之自上。即如每年秋谳大典。其缓决人犯。向不呈进黄册。所办者、俱系情实之犯。罪在不赦。原无可宽。朕体上天好生之念。于万无可贷之中。择其有一线可原者。免其勾决。若科道等以经朕宽宥一人。辄欲拘照例文。持其轻重。纷纷渎奏。势必至如明季台臣把持朝政。肆意妄陈。此风断不可长。从前皇考高宗纯皇帝以舒赫德、李侍尧等、身获重谴。屡经议死。旋蒙俯赐矜全。复加重用。迨朕亲政以来。以明亮、勒保、永保、景安、办理军务稽迟。先后降旨拏问。均已定拟重辟。亦经朕法外原情。弃瑕录用。予以自新之路。我朝家法。刑赏大权。悉由乾断。若朕赦一人。用一人。该科道等即欲执＜闲＞而争。尚复成何政体。岂不蹈胜朝陋习耶。朕非拒谏饰非之君。然亦不肯庸懦自居。博纳言之虚名。受莠言之实害。大臣等尚不敢揽生杀之权。犯则必诛。鲁兰枝竟敢以此尝试。欲擅朝政。朕断不能允准。况扎郎阿与朕有何私恩。图萨仍行圈禁。并未免罪。哓哓置辩。其意何居。且朕广开言路。原欲科道等遇事直陈。近年科道中、如汪镛之参奏明安、日内王麟书之参奏禄康等、俱经朕以持正嘉奖。即本日贾允升同有条奏。请恭纂皇考高宗纯皇帝本纪。其奏甚是。现已准行。朕于臣工嘉言谠论。无不详加采纳。若如鲁兰枝此奏。实属率臆妄陈。竟欲干与刑名大柄。不可不示以惩儆。鲁兰枝著交部议处。嗣后言官遇有关系国政民生诸大端。仍当切实敷奏。朕必嘉其公直。若所奏谬妄不经。朕惟执法。不能曲为原宥也。将此通谕中外知之。　　

○又谕、兵部议奏、韦陀保请将围场兵丁所存鸟枪查出贮公、并令各地方官于附近村庄、查收鸟枪等因一摺。八旗兵丁。有操演巡防之责。所用鸟枪。皆系官为制给。若防其偷打牲畜。遂尔概行收贮。势必不能勤加习练。技艺生疏。殊属因噎废食。设有兵丁用箭偶射鹿只即将各营制所备弓箭、全行收缴。有是理耶。至民闲私藏鸟枪。原干例禁。而附近山林村庄。其居民或制备鸟枪。以防猛兽。或藉御暴客。定例报官编号。准其留用。此时因严禁民人偷鹿。即将伊等所用鸟枪尽数查收。而蒙古等皆以鸟枪打牲为业。万一居民向其借用。又安能将蒙古所用鸟枪、逐一查禁乎。是欲杜偷鹿之敝□大。惟在严查围场附近地方。毋许开设店铺、收买茸角等项。使不能寄迹消赃。奸民无利可图。可不禁而自绝矣。所有查收八旗兵丁鸟枪。著韦陀保即行发还。俾资操习巡防。　　

○命礼部右侍郎王懿修、提督顺天学政。以内阁学士关槐、署礼部右侍郎。　　

○添设阿克苏笔帖式一员。从办事大臣托津请也。　　

○甲子。谕内阁、各直省拣调州县。凡系省会首邑、及边疆要缺。经该督抚专摺奏请、实系人地相需。虽交部议驳。奏上时朕无不俯加允准。并将该督抚处分、加恩宽免。至州县互相调署。久经饬禁。诚以州县官各有地方专责。如果人地不宜。何难奏明更调。若不行陈奏。辄将员缺彼此互易。殊非核实办公、慎重职守之道。乃近日各督抚、渐又不遵定制。率以调剂地方为辞。纷纷互调。并或避调署州县名目。将实缺州县。委署同知通判。而另以他员委署州县本缺。在督抚中居心公正者。或实为地方起见。如稍有私意。即不免以爱憎为予夺。较量肥瘠。为人择缺。种种敝□大窦。由此而起。实于吏治大有关系。著再行申谕。嗣后督抚将州县官互相调署。或委署同知通判。必系人地实在相需。始准专摺奏请、候旨遵行。仍一面咨部查核。其有应行会衔之处。照例会衔具奏。傥仍沿旧习。阳奉阴违。经朕查出。或被人纠参。定将该督抚议处不贷。将此通谕各督抚知之。　　

○湖广总督吴熊光奏、都司麻光裕、原带乡勇五百名。半系施南府人。随征数年。技艺娴熟。多愿入伍。查楚省宜昌、居荆州之上。西通巴蜀。为川楚门户。且宜昌镇所辖之施南协、卫昌营等处。俱系改土归流之地。山深箐密。尤宜认真稽查弹压。应俟搜捕事竣。即饬该都司、将此练勇五百、带赴巴东江北地方驻劄。各给守粮一分。另立一营。即令麻光裕统领。设马粮十二分。作为额外外委。令其管带操演。巴东、西接川省巫山。南连施南。北通兴归等处。最为扼要之地。该县向仅守备一员、驻劄江南。额兵无几。若添此劲旅。不但足资弹压。且各乡勇可藉此钤束、不致为匪。臣仍饬施南各营、出有制兵之缺。即以此项练勇、就近顶补所添额外外委。宜昌镇标、有未设额外营分。应即酌量添设。下部议行。　　

○转吏部右侍郎李钧＜闲＞、为左侍郎。仍留江西学政任。命兵部右侍郎刘镮之兼署。调户部右侍郎钱樾、为吏部右侍郎。工部右侍郎初彭龄、为户部右侍郎。礼部左侍郎莫瞻菉、为工部右侍郎。转礼部右侍郎王懿修、为左侍郎。实授关槐、为右侍郎。以通政使司通政使曹振镛、为内阁学士。兼礼部侍郎衔。太常寺卿赵秉冲、为通政使。光禄寺卿邵自昌、为太常寺卿。候补京堂姜开阳、为光禄寺卿。　　

○湖南巡抚高杞、以被总督吴熊光劾奏违例调补州县。查核得实。命来京候旨。调安徽巡抚阿林保、为湖南巡抚。未到任以前。命奉差之刑部右侍郎赓音、署理。以内阁学士王汝璧、为安徽巡抚。　　

○丙寅。谕内阁、陈大文奏、江西乐平县职员朱梦兰、遣属朱梦文等携带仓斛、赴京呈控知县勒折重徵挟嫌诬陷一案、审有情敝□大、请将府县等官革职提究一摺。外省民人赴京呈控案件。往往发交该省督抚提究。率以审明实系诬控。或重事不实。转坐原告罪名。具奏完案。陈大文自任两江总督以来。前于昭文县民人吴道昌呈控该县浮收漕粮一案。审出记书姚士林勒令加找米石实情。问拟杖徒。将该令刘嘉谷、照溺职例革职。此次朱梦兰控案。复经该督讯出该县漕书徐文亨改串无敝□大。书役王国用等包揽折收浮收样米余米。将控京两斛。较量道库铁斛。均有浮大属实。难保该府县无通同苛敛情事。并以委审之知府等、有瞻徇朦混逼勒供招等情。并请提讯。是该督于办理发审事件。均能秉公持正。不存徇庇属员之见。一经鞫实。立请平反。使小民含冤得白。而奸胥猾吏。不致幸逃法网。办理实属可嘉。各省督抚等身任封圻。于民人上控之案。未必尽有意瞻徇。总由委审之员、心存袒庇。有意朦混。遂不免为其所愚。将就完结。或转坐原告之诬控之罪。以致小民负屈莫伸。赴京吁诉者纷纷。因该省上司不可尽信。不得不特派钦差前往审谳。试思乡里愚民。生计本艰。一旦被官吏侵欺。赴上司衙门申诉。如督抚等果能秉公讯断。毫无枉纵。又岂肯远涉关河。来京呈渎。致须钦派大员前往审办耶。况钦差皆部院大臣。均有本任应办之事。亦不可驰驱于外。久旷职守。若外省案件。必一一待派员往为申理。又安用督抚为耶。嗣后各该督抚等、当力改袒护属员积习。共发天良。于民人控诉事件。一秉大公。虚衷审办。务得实情。以申民隐而肃吏治。毋得稍存徇庇。颟顸结案。以致使轺络绎。徒滋案牍也。所有此案应行质讯之前署乐平县拣发知县曹渊、前任乐平县调任上饶县知县李德树、饶州府知府官懋弼、俱著革职。委审之南昌府知府杨炜、亦著解任。该督即委员署理。一面将案内人证、提至江宁审讯定拟见奏。　　

