<!-- { "loadSidebar": true } -->
○定分赔代赔分别减免、并停兵丁扣饷例。又谕、向来外省办理侵亏之案。定例綦严。原因该员等在任时。肆意侵贪。冀肥身家而润子孙。其情最为可恶。是以将本员监追治罪。其未完之项。并著落伊子孙赔缴。即其子孙困苦流离。亦无足惜。原以惩贪墨而儆官邪也。至因公核减、及分赔代赔各项。或因限于时地。与例不符。或系代人受过。此等赔项。究属因公。与侵挪入己者有闲。此在立法之始。原未尝概无区别。嗣因奉行日久。办理参差。畸重畸轻。转不足以昭情理之平。前此户部具奏清查直隶旗租未完银两一摺。曾降旨令将现行事例、其中有与旧例不符者。详查修辑。分别条款具奏。兹据该部将修改条例。开单进呈。朕逐加详核。所议尚属平允。盖著赔之款。总以本身为重。其例应分摊者。即应于分摊之员。分别核办。若不顾事理。率行摊派。或波及同僚。或累及上官。甚或辗转摊赔。又于摊赔各员子孙名下著赔。是案外之官。本身已代人赔累。子孙复受追呼之苦。而本任应赔之员、及其子孙、早已置身事外。不独事不公平。且帑项终归无著。此不过外省巧为拖延之计耳。况分赔之项。不得于他人名下摊派。及于同案各员重复摊追。并兄弟未经析产者。秖准将本人名下应分财产入官。又八旗绿营兵丁坐扣饷银概行豁免。节经我皇祖皇考申谕详明。仁至义尽。允宜永远钦遵。即朕亲政之初。亦早经明降谕旨。将分赔代赔分别减免。此内应扣缴养廉之员。如琅玕、伊桑阿、职分最大。皆请将养廉全缴。朕恐其无以办公。又复派累属员。节次谕令每年仅交一半。于著追帑项之中。仍寓体恤下情之意。所有此次户部拟修各条。俱著照议行。至兵丁饷银。原属有限。若再行坐扣。伊等何以为生。著将一切扣饷之例。永行停止。其文武各官赔项。有应扣缴廉俸者。此后每年祇须坐扣一半。不必全行扣交。免其籍口索取。转遂其私。著为令。其吏刑二部条例。及兵工等部议赔各例。均照此分别妥修具奏。　　

○命大学士保宁、管理兵部事务。　　

○命大学士保宁、礼部尚书长麟、刑部尚书德瑛、理藩院尚书博兴、都统恭阿拉、在紫禁城内骑马。　　

○辛酉。考试辛酉科拔贡。以户部侍郎英和、刑部侍郎祖之望、内阁学士那彦成、都察院左副都御史陈嗣龙、通政使司通政使曹振镛、为阅卷大臣。　　

○改安徽池州府江防同知、为颖州府督捕同知。移驻阜阳。以池州府管粮通判、兼管捕务。从巡抚王汝璧请也。　　

○壬戌。遣官祭火神庙。　　

○癸亥。谕内阁、内阁为丝纶重地。大学士均应常川到阁。阅看本章。其中有在军机处行走者。每年春夏在圆明园之日居多。散直后、势难再令赴阁视事。至在城之日。偶值枢务稍＜闲＞。朕仍令其赴衙门办事。即应阁部兼到。若不在内廷行走之大学士。则票拟纶音。是其专责。岂可稍涉闲旷。是以保宁到京后。虽兼领侍卫内大臣。朕不令其在园居住。以便赴阁办公。无旷职守。嗣后在军机处行走之大学士。值朕进城、谕令到衙门办事时。著先赴内阁。再赴所管之部院衙门。其不在内廷行走之大学士。俱著常川到阁阅本。以重纶扉而符体制。　　

○旌表守正捐躯江苏阳湖县民徐方州女徐氏。　　

○甲子。谕军机大臣等、全保奏、湖北被水各州县、酌筹抚恤一摺。据称汉阳府属之汉川、沔阳、安陆府属之潜江、天门、京山、钟祥、荆州府属之公安、松滋、江陵、监利等州县。经各该地方官陆续禀报。或因连日大雨。或因江水骤涨。堤塍俱被漫淹等语。看来各州县被水情形。公安一县较重。该县地处下游。江陵松滋二水并泻。城内水深至丈许。衙署、民房、城墙、仓廒、多有倒塌。尚云人口幸未损伤。殊不可信。外省报灾。总不肯据实。推原其故。皆由徇庇属员、自免处分起见。试思一二人之功名。与千百人之性命相较。其轻重何啻霄壤。现据该抚将被灾较重之公安、潜江、二县。先行抚恤一月口粮。自应如此办理。此外如再查有被水较重、应行抚恤之处。即著全保等据实奏闻。不可讳饰。如地方官有匿灾不报者、即行指名严参。　　

○又谕、国家设兵。原以卫民。遇有一切征调。自应选派额兵。用资敌忾。向年平定准夷回部、及大小金川。皆系派调八旗劲旅。及绿营兵丁。克敌致果。从未有雇募乡勇之事。自福康安赴台湾剿捕林爽文。始招募义勇。与官兵并用。此后剿办湖南贵州等处苗匪。以及川陕楚教匪。遂相沿为例。各处俱设有乡勇名目。试思兵民本自分途。百姓耕作为生。原不令其演习武事。是以私藏鸟枪竹铳。均干例禁。正以杜其好勇斗很之渐。今该三省乡勇。为数甚多。一时虽资其力。而此辈易集难散。终非善策。其在民闲自为团练者。即于本处各依堡寨。互相守望。伊等有业可安。事平后犹可不致流而为匪。而募勇一项。本系游手无业之徒。应募来营。所得分例。较之兵丁尤多。伊等随营日久。打仗杀贼之事。习以为常。而好勇斗很之风。亦难化诲。此实地方之要务。未可视为无关紧要也。现在大功不日告蒇。自应渐次裁彻。但彻之亦非易易。朕节次降旨、总须趁大兵未彻之时。先行散遣。方免滋生事端。第散遣之后。亦须安置得所。此等乡勇。若令尽行入伍。未必人人乐从。傥一概听其回籍。伊等无业可执。地方官未能遍行管约。日久或致心生他念。种种难于安顿之处。殊堪廑虑。此时军务将次完竣。酌筹善后事宜。惟乡勇一节。最为紧要。节经降旨谕令熟商妥办。尚未据伊等将如何设法办理之处、详议具奏。或该督抚等、业经办有端绪。而未能一律周妥。或因各处情形不同。现须筹商。未能遽定章程。著额勒登保、德楞泰、会同四川湖北陕甘各督抚、各就三省现在情形。悉心酌议。其愿归伍者。即令在营当差。以补兵额。其不愿入伍之人。尤宜豫为设法。或优其赏赉。示以恩意。俾各知感戴。恪遵约束。永无他虑。方为妥善。再乡勇中现有顶带者。将来或量材录用。或顶带荣身。亦应斟酌妥办。现在各该省未裁乡勇若干。并著一并具奏。至大兵全彻后、各省原设额兵。尤应随时训练。不可因军务已竣。遽存文恬武嬉之见。务须严饬各提镇等、将营伍大加整顿。俾现兵皆成劲旅。庶设一兵即得一兵之用。将来设遇有征调之事。自可无须募勇协助。而不逞之徒。见各省官兵日增强盛。潜革非心。此朕思深虑远。谆谕及此。封疆大吏。应各仰体朕心。妥为经理。将此传谕知之。　　

○又谕、勒保奏、峨眉夷猓滋事之由。因汉民陈奇等、在水居把姑夷地、开厂肇衅。经臬司董教增、传到该土司岭金玉、宣布声威。约束驾驭。该夷人等均出具再不滋事木刻。但陈奇为构衅首犯。自有应得之罪。著交董教增就近审讯。即行定拟具奏。至雷波滋事匪众。实有若干。为首者系属何人。摺内仍未叙及。据奏该夷人日久未散。且扰及屏山边境。一时未能了事。看此情形。甚为可恶。此时丰绅已将抵该处。勒保应即饬知该提督慑以兵威。将为首滋事之犯。立就擒拏。或该夷人畏罪。将首犯缚献。方可完事。近日丰绅到彼。如何妥为筹办。曾否续得地方官禀报情形。著勒保随时速奏。以慰廑注。　　

○又谕、琅玕奏驰抵剑川、分兵进剿吉尾树苗贼匪各缘由一摺。树苗一路余匪。尚在该处山内藏匿。经琅玕派令成文、永明等、带兵搜剿。焚烧贼寨。沿途均有斩获。并将投顺夷民分别安插。自不难以次廓清。其吉尾贼匪。据称最为强横。且山路处处可通。虑其逃入沿江一带。再有勾结。琅玕现在驻劄剑川适中之地。督率将弁。上紧进攻。绝其后路。自应如此办理。此时犭□栗匪。叠经官兵紧剿。虽间有弃械来投之人。但夷性反覆靡常。总须慑以兵威。使该夷等真心畏惧。乞命投诚。方可就事完结。至恒乍绷一犯。勾结各处夷匪。滋生事端。尤为凶顽可恶。必须严拏惩办。断不可任其漏网。该逆现既逃至江外。距琅玕驻兵处所。不甚辽远。务当设法擒获。或晓谕夷众。将恒乍绷早行缚献。以净根株。再摺内称此次进兵、带同所集乡勇相机攻剿一节。该处陆续调派兵数。尽已足敷剿办。何必又藉乡勇之力。纷纷团集。转多烦扰。著琅玕察看情形。如现在军营。实无需该乡勇等在彼帮同出力。即速行彻回。将此传谕知之。　　

○乙丑。旌表守正捐躯安徽六安州民高荣妻朱氏。　　

○户部议准、湖北巡抚全保疏报、建始县、开垦田一十二亩有奇。照例升科。从之。　　

○丙寅。上诣大高殿行礼。　　

○还宫。　　

○谕军机大臣等、据英善等奏、班禅额尔德尼差人报称、上年十二月内、达木先降、及甲里、两处地方。有夹坝七十余名。抢去牛厂百姓牛马等物甚多。现在查明为首夹坝姓名。及开明失单。恳祈查办等语。朕详阅摺内、该处民人被抢至四十余户。其所开失物单内、马五十余匹。牛七百余只。羊一千八百余只。此外尚有衣服、缎、氆氇、及珊瑚、蜜蜡、松石、珍珠、并食物等件。为数甚多。恐非七十余人所能抢劫。其呈报夹坝人数。尚有不实。且将该处百姓伤毙二名。现尚有带伤未愈者。情罪甚重。与白昼抢劫财物、杀伤事主之盗犯无异。边陲重地。不可不严办示惩。惟摺内据称夹坝七十余名。系西宁地方头人所管。其总管头人。又系四川地方土司所管。现已分咨西宁办事大臣、及四川总督查拏等语。番夷抢劫重情。傥该处地方大臣以事涉两省。不免互相推诿。办理焉能迅速。此案夹坝、查系西宁地方番族之人。该处番族等、向多出外滋事。前此青海蒙古地方。曾被肆扰。经朕饬令该处大臣严行整顿。始行驱出界外现在该处设有卡座。并有官兵驻守。贼番不敢再至蒙古滋扰又向毗连之卫藏地方肆其劫夺实为可恨。著台布即查明夹坝等名姓住址人数。派委妥干之员。按名弋获。并将赃物如数追出。照律严办示儆。勿令漏网。原摺著钞寄阅看。将此传谕台布、并谕英善、福宁、知之。　　

○予陕西遇贼被戕兵王林、祭葬世职如外委例。　　

○以孟秋时享太庙。自是日始斋戒三日。　　

