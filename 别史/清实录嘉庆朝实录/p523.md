<!-- { "loadSidebar": true } -->
嘉庆十四年。己巳。四月。乙巳。谕内阁、日前正黄旗都统奏、据正蓝旗蒙古都统巴特玛呈称、伊子富兰名下、有应赔银一万七千一百两、无力赔交、愿将住房交官作抵、其余将伊等廉俸钱粮坐扣等语。巴特玛、富兰、均系当兵出身。伊父子曾经出兵受伤。其家穷苦。乃朕所素知。富兰应赔银两。无力还缴。自属实在情形。若将其住房交官。并将廉俸钱粮全行坐扣。即无以资当差之用。因令军机大臣、将富兰应赔之项。酌量均摊。其廉俸等项、加恩祇扣一半。兹据庆桂等将富兰应赔银一万七千一百两。于范建丰等九人名下摊赔。开单呈览。内有哈丰阿名下摊银八百两。因思哈丰阿亦属穷苦。此项银两。无庸在哈丰阿名下摊出。著仍在富兰名下、同余银四千九百两、在巴特玛等廉俸钱粮内、每年坐扣一半。抵缴还款。其巴特玛房屋。亦著加恩赏还。以示体恤。　　

○旌表守正捐躯安徽灵璧县民高汝和妻赵氏。四川乐山县民李元朋女李氏。　　

○丙午。孝端文皇后忌辰。遣官祭昭陵。　　

○谕内阁、正红三旗都统等奏、自行检举、请交部分别议处一摺。在京各仓库。向来派拨兵丁直宿巡逻。原以防窃盗而重守藏。乃前此户部银库笔帖式玉柱、勾通该班兵丁奎明等偷窃银两一案。其直班兵丁。应由正黄旗派出。乃竟有正红旗兵丁替代。以致夥同舞敝□大。今制造库直宿兵丁。系由正红旗派拨。而所拨五人内。即有四人系属包班。总由于各旗都统等、平日祇知养尊处优。因循疏懈。除挑缺带领引见之外。毫不认真稽查。相率玩忽。而正红旗为尤甚。所有正红三旗都统及参领等、著交部分别议处。仍著申饬。嗣后各旗参领等、于所派各仓库看守兵丁。务须实力稽查。毋任有私行包班等敝□大。该管都统等、均当一体留心稽核。如查有包班敝□大端。即据实参奏。傥仍前因循疏忽。别经发觉。必当治以应得之咎。该管仓库之大臣官员等、于兵丁虽素非统辖。不能认识。而于应行换班之时。见有班期已满不行更替、并直班较他人独多者。其中即系违例包班。无难查究参办。惟当随时稽查。毋稍疏忽。致干咎戾。　　

○以故贝勒绵懿子奕绪、降袭贝子。　　

○赏太常寺赞礼郎恒杰、二等侍卫。为乌噜木齐领队。大臣。　　

○户部议准、长芦盐政伊昌阿疏报、乐亭县石碑场、开垦新淤灶地三十三顷三十八亩有奇。照例升科。从之。　　

○丁未。赏司经局洗马秦承恩、三品卿衔。　　

○戊申。谕内阁、前此松筠因塔尔巴哈台安插叛兵马友元等二十四人、于查拏谋逆之蒲大芳时并无畏惧。饬令调赴中途。即行正法。其分戍南路之王文龙等一百三十五名、与蒲大芳相隔虽远。松筠恐其闻知信息。心生疑惧。或敢妄逞桀骜。又调赴中途。分起正法。并未将供情详悉声叙。即概予骈诛。未免草菅人命。是以降旨将松筠交部严议。部议革职。并令俟晋昌到任后来京候旨。先行明白回奏。本日据松筠奏称、前此蒲大芳谋逆、曾称我们五十余人约定日期、一面通知南路弟兄、一面先杀官兵等语、其马友元等素日强入饭铺任意索食、强赊强买、商民畏其凶恶、不敢声张、当办理蒲大芳时、马友元等跪视行刑、向蒲大芳等言、汝等先去、我等随后亦去、却不似汝等空自受死、至王文龙等调赴伊犁、行过阿克苏、于扎木地方、闻得蒲大芳正法、不肯前进、及就戮时、有言早不举事为恨者、有言谁未杀过数十百人死亦无怨者、且分戍南路、各回民畏之如虎、任入谁家、无人敢拒、该匪等实在情形、知之既确、是以迅速办理等语。该匪等原系宁陕叛兵。免死遣戍。稍有过犯。即当严惩。设当该匪在彼强夺滋事之时。该管大臣官员等、立即查办示儆。何至株累多人。今蒲大芳逆谋败露。马友元王文龙等、竟敢出不法言语。而平日又有桀骜情事。若再为姑息。伊等狼子野心。不知悛改。必致互相勾结。或生他衅。是松筠办理此案。并非滥及无辜。若彼时松筠具奏。将供词声叙明确。断不加以严惩。即因其办理草率。亦尚可原恕。必不令遽离将军之任。今伊前奏既属含糊。而此一百余人、必应调至伊犁。覆加研鞫。使其供吐确实。明正典刑。原非过当。忽于半途山谷中截杀。成何政体。不知者转似酷暴滥刑矣。在松筠自恐事机不密。酿成他患。然案关多命。措置未免失当。姑念松筠平日操守尚好。熟悉新疆情形。著加恩赏给头等侍卫。授为喀什噶尔参赞大臣。回疆事务紧要。松筠职司总辖。仍当认真整饬。办理诸事。宽严得宜。无负委任。积拉堪、著即回京。另候＜闲＞用。　　

○谕军机大臣等、景安奏傅鼐升任臬司、苗弁等闻信后欲行恳留一摺。朕因傅鼐历任苗疆。认真出力。是以特予＜闲＞擢。用示优奖。今苗民以傅鼐去任。依依不舍。习久相安。固属人情所有。但既己奉旨。该苗民自不得越例攀留。况傅鼐未离本省。距苗疆不甚相远。仍可就近经理。傅鼐上年甫经展觐。此时不必来京。著于三年后再请陛见。每年于秋审事竣。或秋成之时。前赴苗疆查阅一次。既可慰苗民爱戴之情。亦可借资弹压。如果接任之员经理得宜。傅鼐于二三年后。即可停止前往。至辰沅道遗缺、关系紧要。其接手之员。必得精明强干、抚驭有方者。始克胜任。著景安遴员奏补。其一切屯防等事。著傅鼐将办过章程、及现在情形。详悉告知后任。俾得所遵守。自可不致贻误。苗民益臻宁帖。将此谕令知之。　　

○前任伊犁将军松筠奏、查明访拏并押送匪犯蒲大芳等人员。赏守备孙荣、花翎。把总唐奉等、升擢有差。　　

○旌表守正捐躯直隶邯郸县民冯起才妻姚氏。奉天广宁县民郭生仁妻杨氏。四川彭县民龙亨耀女龙氏。　　

○己酉。谕内阁、朕闻给事中英纶巡视东漕。声名狼籍。查勘泉源。勒索使费。南粮过济。勒索帮银。并私唤妓女至署唱曲住宿等事。当降旨令马慧裕吉纶确查具奏。兹据马慧裕奏、英纶查勘泉池、有河通判徐鼐随往、归时曾言及该巡漕任意挑剔、喜怒不常、似有需索使费情节。又查据东昌卫守备符包等佥称、闻英纶勒索帮银、自扬州二至长淮三等共八帮、因畏其陵虐、各送银一百余两、不知确数、至该巡漕经过汶上及在济宁时、曾令家人并开药铺之马奉书唤妓唱曲住宿、皆有妓者之名、并欲买妓作妾。致令其母带伊女逃避等语。披览之余。殊深诧异。本年因广兴赴东审案。性情乖戾。威吓取财。甫经惩办。英纶身为言官。钦命巡漕。竟罔知儆惕。辄敢效尤。任意挑斥。为需索地步。得受帮银。已据运官禀覆。确有证据。如出一辙。甚至唤妓住宿。有玷官箴。较之广兴品行。更为卑鄙不堪。广兴系高晋之子。英纶系温福之孙。世家大族。竟同匪类。此而不加之惩治。何以肃法纪而正官方。英纶、著即革职拏问。交军机大臣会同刑部审讯。并著步军统领衙门、将英纶家产查抄。　　

○以大学士董诰、协办大学士户部尚书戴衢亨、吏部尚书邹炳泰、刑部尚书金光悌、工部尚书曹振镛、都察院左都御史周兴岱、户部右侍郎刘镮之、礼部左侍郎桂芳、为殿试读卷官。　　

○庚戌。策试天下贡士孔传纶等二百四十一人于太和殿前。制曰。朕寅绍丕基。覃熙宙合。仰荷上苍鸿佑。祖考眷贻。海宇乂宁。雨旸时叙。而深宫劼毖。益斖治安。弗侈小康。冀臻大同。兹御极之十四年。值朕躬五旬庆节。诞敷纶诏。特开恩榜。嘉与天下。普锡藩厘。同跻仁寿。思所以昌明经术、会通典礼、正士趋而裕民食者。非博采胪言。曷弼予治。尔多士扬对大廷。其敬听咨询。各抒所蕴。言易首称汉学。其授受源流。皆有可考。上下经原目。始于乾而讫于丰。今之篇目。何时所定。先儒十翼次第不同。其以文言分附乾坤二卦者何人。荀爽九家易列诸逸象。能约举欤。孔子删书断自唐虞。而周官外史、职掌三皇五帝之书。其书有见于他籍者欤。洪范九畴。与八卦相为表里。能畅其旨欤。诗首二南。诗谱云、得圣人之化者谓之周南。得贤人之化者谓之召南。厥旨安在。诗之用于乐者。国君以小雅。天子以大雅。然燕飨所用。或上取。或下就。见于书传者凡几。周颂为周室太平德洽之诗。作于何时。鲁颂果奚斯所作欤。宋无风而商有颂。其义安在。春秋宗公羊者几家。宗谷梁者几家。平其异同者几人。修左氏传者自何人始。条列二家不如左氏数十事者何人何事。能确指欤。经曲之文。损益之道。莫备于礼。汉时后仓最为明礼。授弟子三家者谁氏。其名周礼为尚书周官者何谓。作十论七难以排之者何人。其能释论难使周礼义得条通者又何人。周礼为末。仪礼为本。岂真本难明而末易晓欤。周礼注者多门。注仪礼者止郑康成。其为章疏者二家。孰举大而略小。孰举小而略大。礼记则大小二戴、既共氏以分门。王郑两家、复同经而异注。其为义疏者。则有南北九家五家。可缕指之。至若唐之开元礼。曲台新礼。续曲台礼。宋之开宝通礼。太常新礼。太常因革礼。以及通典续通典诸书。源流得失。其参互论断以为定衡。古之用人。首德行。次才能。汉举孝廉及贤良方正。有未仕而举者。有既仕而举者。何欤。魏陈群立九品官人之法。刘毅谓九品有八损。而官才有三难。所谓八损三难者。撮举其略。唐取士多沿隋制。常贡之科有几。其择人有四事。而犹必先德行者。本末先后。不较然欤。觅举之讥。最为士习之痼敝□大。宋太宗谓科级之设以待士流。岂容走吏冒进。窃取科名。言之何笃切欤。国家求贤取士。非徒以阶荣进之路。多士学古入官。宜何如束身自爱。以副贡选之盛典也。食为民天。周礼仓人藏粟。旅师聚粟。遗人委积。其为储蓄甚备。常平义仓社仓无论。元史所载河西务十四仓。京师二十二仓。通州十三仓。即今制所由昉。顾天庾转输。丁胥丛杂。回漕搀和之敝□大。何以杜之。平籴之法。所以便民。其后或定和籴之制。或筑富人之仓。或置东西市之籴。厥为何代。管子守国守谷之说。李悝籴三籴二籴一之论。所言果有当欤。宇文融之受诏益贮九谷。孙成之发仓贱售。薛讷之不与仓粟。皆有可采欤。夫粜运多则囤积不免。存贮久则红朽堪虞。果何道而使市无腾踊谷无浥烂欤。夫覃研经籍。为致用之原。参稽礼制。为建中之准。先器识后文艺。而后登进之法严。三余一九余三。而后储备之道广。斯数者皆经国之要图。立政之先务也。尔多士坐言起行。先资拜献。即在于此。其勉殚素学。悉意敷陈。以备遴选焉。　　

