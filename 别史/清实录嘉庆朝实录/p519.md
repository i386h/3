<!-- { "loadSidebar": true } -->
○谕军机大臣等、萨彬图奏河口浅滞情形一摺。据称黄水倒灌、高于清水二尺八九寸、粮艘上闸、两边俱无纤路、仅仗划船绞关、步步徐进、以致前停后拥、请敕下河臣等上紧赶办纤路等语。漕粮转输。为国家经久要务。屡经降旨。令伊等先其所急。所有修筑纤道一事。自系至急之工。乃该督等并不赶紧豫办。临时惟仗用划船纤挽。以致迟慢。现在帮船已多停泊。以后再值风水长发。平铺散漫。又将如何纤挽。览奏深为焦廑。南粮关系天庾。上年北来之米。多有潮湿。以致交仓后旋即蒸变。本年南粮。昨复据该漕督奏称、溧阳帮船于过淮盘验时亦带潮湿。恐有霉变。地方漕运官员。办理均属不善。而目前帮船行走。复因河口倒灌。纤道不修。又致稽阻。该督等所司何事。竟不豫为经理乎。铁保、吴璥、徐端、均著传旨严行申饬。著即将此段纤道。上紧设法趱办。并即如何办理。何日可以补筑竣事。无碍船行。先行由驿驰奏。设竟迟缓贻误。彼时亦不待朕惩办。伊等应得何罪。即自行议上。朕惟执法办理。不能曲为宽贷也。凛之。　　

○赏直隶等省戊辰科乡试年老诸生高应楷等七十八名、举人、副榜有差。　　

○户部议准、山西巡抚成宁疏报宁远厅、开垦地六百五十一顷八亩。照例升科。从之。　　

○癸亥。上耕耤。诣先农坛行礼。更服。至耤田所。躬耕三推。复加一推。顺天府府尹、率农夫终亩。赏赉农夫耆老如例。　　

○启銮恭谒西陵。　　

○旌表守正捐躯湖南凤凰厅民王老五妻罗氏。　　

○是日。驻跸黄新庄行宫。　　

○甲子。驻跸半壁店行宫。　　

○乙丑。驻跸秋澜行宫。　　

○丙寅。谕内阁、刑部等衙门会奏、审拟看库兵丁奎明等夥窃库银一案。库帑重地设立官兵轮流直宿看管。原以慎守锁钥。严防盗窃。乃奎明等以看库兵丁。玉柱系守库职官。辄敢同谋偷窃。是以典守之人。为盗贼之事。其情节尤为可恶。必应严办示惩。从前乾隆五十六年。曾有护军海旺等夥窃内库银两一案。法司将正犯海旺等问拟重辟。其看库得赃容隐之多漋武各犯问拟发遣。钦奉谕旨、以法司所拟从犯失之轻纵。将多漋武等九犯、俱改为斩监候。后未经勾决。仍各减等发落。此案奎明等偷窃户部库银。较之东华门内封贮银库。名有内外之分。其为存贮国帑重地。并无区别。看库马甲。与看库护军。亦同系监守之人。惟海旺等一案。窃银共一万二千七百两。奎明等所窃银共六千七百两。计赃则有多寡之殊。刑部等衙门审拟此案。将奎明等正犯五名、俱比较海旺等一案、拟斩监候。请旨即行正法。其余犯常龄等六名、拟发黑龙江。加枷号三个月。详核情节。从前多漋武等九犯、若曾经勾决。此次常龄等则亦必援照问拟。不能稍从宽减。今常龄等六犯、即使改拟监候。将来仍不过减等发遣。伊等此时、转先得安坐囹圄。所有常龄、杨安录、阿灵宝、庆禄、刘云祥、刘七、六犯、著即照拟发往黑龙江给披甲兵丁为奴。惟所拟加枷号三个月。尚觉过轻。常龄等六犯、均著于到配日先行枷号一年。至此案奎明首先起意偷窃。各犯或为所引诱。或被其恐吓。遂肆无忌惮。同谋藐法。共被刑诛。实为罪魁恶首。玉柱身系职官通同盗窃。尤为败类。奎明、玉柱、李七、郭仁阿、皂灵保、五犯、俱著即处斩。派刑部侍郎周兆基、副都统景熠、前往监视。奎明先于法场刑夹一次。玉柱先重责三十板。再行处决。并传集看库兵丁人等、同往看视。俾知儆畏。庆柱一犯、虽畏罪自缢。但同谋入库。使其身尚在。亦应同拟重罪。今幸逃显戮。仍著该旗都统等、将伊家产查抄。　　

○以兵部右侍郎成书、都察院左副都御史秦瀛、知贡举。大学士费淳、礼部尚书王懿修、为会试正考官。户部右侍郎英和、内阁学士贵庆、为副考官。　　

○旌表守正捐躯陕西大荔县民曹又印妻雷氏。　　

○赏跸路经过看守各行宫弁兵半月钱粮。　　

○是日。驻跸梁格庄行宫。　　

○丁卯。上恭谒泰陵。泰东陵。俱未至碑亭。即降舆恸哭。步入隆恩门。诣宝城前行礼。躬奠哀恤。王以下文武大臣官员、均随行礼。　　

○至孝淑皇后陵寝奠酒。临妃园寝赐奠。　　

○谕内阁、汪志伊常明奏、姑媳因奸蔑伦、审明办理一摺。此案马赵氏偕媳王氏、与汪士云恋奸情切。同谋杀死亲夫。王氏听从谋毙翁命。残忍蔑伦。莫此为甚。自应恭请王命立予凌迟处死。至汪士云奸淫、马赵氏姑媳。谋毙亲夫。以致均陷极刑。情罪重大无庸再交部议。汪士云、著即处斩。并枭首示众。以昭炯戒。　　

○以膏雨应时。再免由京至西陵经过地方本年额赋十分之二。　　

○是日。回銮驻跸秋澜行宫。　　

○戊辰。谕内阁、御史史祜奏、北仓贮米易滋敝□大窦、请先期赶办以利漕运一摺。据称桥坝转运不能迅速、则在后帮船积压、一经截卸北仓、其米兑给船户包交、各敝□大丛生、请于漕米运仓时、先运远仓、后运近仓、俾桥坝疏通、起卸回空、均免迟延等语。所奏甚是。著交新任仓场侍郎福庆、许兆椿、即照该御史所奏、饬知大通桥监督、本年漕粮抵通。分运各仓。责令先尽远仓运送。将近仓空廒封闭。俟远仓运足。再运近仓。其经纪车户、从前虚报短、交长支豫领各款。并著该侍郎等核实详查。奏明妥办。务令转运迅速。免致再于北仓截卸。以杜敝□大端。　　

○以奉宸苑卿徵瑞、为总管内务府大臣。　　

○赏直隶办差兵丁一月钱粮。　　

○是日。驻跸半壁店行宫。　　

○己巳。祭先蚕之神。遣妃恭代行礼。　　

○谕内阁、阿林保奏、筹议闽省盐价一摺。据称闽省内地八府二州盐务、在省城上游者谓之西路、在东南沿海者谓之县澳、东南县澳、官商积疲、未便遽议加增、惟于西路盐斤酌加价二厘、共可增银六万五千五百五十两六钱等语。前因吴璥等筹备南河经费。奏请加增盐价。当降旨令督抚盐政体察情形。妥议具奏。昨据两淮长芦山西等处、俱陆续覆奏加价。已批交部议矣。今闽省盐课本属有限。正课尚不能如期完缴。东南县澳。既未便遽议加增。一省之中。事出两歧。且西路盐价骤加。民虑食贵。势必越境贩私。本处额引又将滞积。于事仍属无益。所有阿林保议加西路盐斤二厘之处。著不准行。　　

○是日。驻跸黄新庄行宫。　　

○庚午旌表守正捐躯河南信阳州民马国秀妻胡氏。　　

○是日。驻跸潭柘行宫。　　

○辛未。孝贤纯皇后忌辰。遣官祭裕陵。上诣惠济龙王庙拈香。　　

○闽浙总督阿林保奏报、官兵在竿塘洋击毙贼目。守备周应元等、升叙有差。　　

○是日。驻跸静宜园。至乙亥皆如之。　　

○壬申。旌表守正捐躯甘肃灵州民刘亥娃妻王氏。　　

○癸酉。谕内阁、前因萨彬图参奏道员张鼎、于邳宿运河淤浅处所。不行估挑。又于运河通判王贻象禀请坝工需银三千七百余两。该道祇发二千两。以致临时赶办。帮船节节守候。剥船复不广为筹备。当将道员张鼎交部议处。并降旨询问吴璥、令其迅即回奏。嗣吏部奏将该道张鼎、议以降三级调用。经朕交军机大臣存记。俟吴敬等奏到之日。再行核办。兹据吴璥等查明具奏、正月内、道员张鼎、覆勘泇口一带浮沙停积。应做束水坝七处刷淤。估请先发银三千两办理。其时吴璥甫经到任。严核经费。先批发银二千两。在吴璥实为慎重钱粮起见。并非该道有意短发。迨二月后东省铺水下注后。该厅王贻象禀称、沙浅处尚须添筑小坝。请酌发银两。吴璥复给银二千两。以资办工之用。是所发银数。两次计共四千两。张鼎并无短发误公情事。萨彬图所参未免冒昧。所有张鼎降级之处。著无庸议。现在河口已共渡过重船一千二百九十只。较上年此时、计多过船三百七十只。其邳宿运口浅涩处所。早经筑坝。刷涤稍深。又多集剥船。以资运送。著责成漕督萨彬图、督饬催趱。毋任逗遛。并于沿途留心查察。勿任旗丁等搀和舞敝□大。致米色不纯。霉变干咎。　　

○甲戌。上御演武厅阅健锐营操。　　

○命镶蓝旗蒙古都统果勒敏色在紫禁城内骑马。　　

○旌表守正捐躯甘肃平罗县民丁三保妻马氏。　　

○乙亥。谕内阁、此案台广陇与服婶王氏通奸。产生私孩用手掐毙。藏于柜内。欲俟夜静携出撩弃。当经同院居住之服婶贾氏闻知。乘台广陇外出骑驴出村欲赴县呈告。台广陇路遇。将贾氏拉下拦阻辱骂。用言恐吓。逼令回家。贾氏气忿。瞥见路旁有井。奔跳入内。旋即殒命。是台广陇与缌麻服婶王氏通奸。本系乱伦复威逼服婶贾氏投井身死。情节凶很。将来秋审时必应予勾。本年系停勾之年。未便仅照三法司定拟斩候致该犯日久稽诛。台广陇著即行处斩。余依议。　　

○除江苏六合县被水坍没民卫田地一十九顷二十二亩有奇额赋。　　

○丙子。上幸静明园。　　

○还圆明园。　　

○调福州将军赛冲阿、为西安将军。以西安左翼副都统达冲阿、为福州将军。调熊岳副都统富僧德、为西安左翼副都统。以德州城守尉禄成、为熊岳副都统。　　

○遣内阁学士玉福、迎奠故西安将军三等公德楞泰、茶酒。赏银五千两治丧。予祭葬。谥壮果。入祀昭忠祠。并命四川省城建立专祠。以其子苏冲阿、袭一等侯。　　

○旌表守正捐躯河南沈邱县民石荣女石氏。　　

○丁丑。上御勤政殿听政。　　

○成亲王永瑆、以疾辞领侍卫内大臣。允之。调正黄旗领侍卫内大臣绵恩、为镶黄旗领侍卫内大臣。以镶黄旗汉军都统绵亿、为正黄旗领侍卫内大臣。　　

○以前任湖北布政使常安、为太常寺卿。　　

○除浙江钱清场、被潮坍卸地三十八顷四十二亩有奇额课。　　

○戊寅。上诣安佑宫行礼。　　

