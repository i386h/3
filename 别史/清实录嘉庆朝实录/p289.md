<!-- { "loadSidebar": true } -->
○丙子。谕内阁、昨仓场侍郎达庆条奏、请令直省捐纳义监生一摺。朕披阅之下。即谓其说不经。因交廷臣集议。今据大学士会同该部议驳。国家正供。岁有定额。若如该侍郎所称、将每岁应交地丁银四十两以上者、定为四五十倍、按数合计、汇总交纳、准作义监生、免其租赋差徭以终其身等语。是直欲将数十年之赋额。并徵于一时。自古无此取民之制。竟不知该侍郎何所引据。忽创此无稽之言。妄行陈奏。不惟其事断不可行。即形之章牍。亦不成话。窒碍不通。纰缪已极。除照部驳不准外。达庆著交部议处。以为率臆妄言时事者戒。　　

○谕军机大臣等、勒保称此起楚匪入川。有悔罪投诚之意。殊不可信。惟当饬令该镇将实力搜缉。断不可堕其术中。此为最要。德楞泰剿尽陕境余匪后。回至川省。亦当督饬往来逻察。总期明岁春和。一无萌动。再将兵勇彻回。毋得稍涉大意。至覆奏长麟条奏各款。所见多与朕意相合。民闲堡寨。系因避贼所筑。此时地方肃清。小民等移家下寨安居。其有重资修筑、及旧有居民、不愿搬移者。亦应听从民便。至四面无依处所。祇当劝令自行拆毁。若官为办理。转恐胥吏扰累。其收缴兵器。亦应如所奏办理。民生良莠。原不在兵器之有无。即全行查缴。如果民心未靖。亦不能保其不复私造。惟当饬知地方官妥为绥辑。随时查察。其寨长充当乡正。如果三年奋勉。应如所议旌以花红扁额。若准其加级请封。殊非体制。应毋庸置议。将此传谕知之。　　

○丁丑。谕内阁、嗣后凡遇朕御养心殿召见时。除内廷诸臣、例得由内右门行走者、仍照旧行走外。其余文职三品以上、武职二品以上各大臣内、有年逾六十者。均加恩著奏事处官员带领、一体由内右门出入。以示体恤。　　

○又谕、策拔克、巴宁阿奏、审明偷砍木植案内受贿故纵、及透漏消息得赃卖放各官兵、先行定拟一摺。据称高丽沟地方、系边外滨海之区、奸民等偷砍木植、潜往积聚、分运贩卖、由来已久、乾隆五十六年、前任将军琳宁、派员严拏、焚毁窝棚木植等语。是该处奸民。聚集偷砍木植。转运贩卖。已非一日。琳宁在将军任时。既经查出。即应将拏获之犯。根究首夥。审明治罪。并严查该管官兵等、有无得贿卖放情敝□大。据实参奏办理。则奸民等及不肖弁兵、知所儆畏。自不敢复蹈法网。且彼时就案惩办。或尚不至牵涉多人。尽罹重罪。乃琳宁并不奏办。祇将窝棚木植焚毁。以致奸民等窜迹日久。匪党渐多。竟敢搭盖窝棚。设炉造船。偷运私砍木植。毫无忌惮。而卡伦官兵、亦遂玩法营私。得受银布。肆意放行。年复一年。酿成巨案。皆由琳宁办理不善、而接任将军晋昌、及副都统成林、又未严查整顿所致。今晋昌、成林、已经褫职。琳宁著交都察院议处。至已革佐领崔守兴、前署城守尉时。科敛铺商。收受属员盘费。此次复寄信城守尉赓宁、嘱令烧毁窝棚。实属贪黩不法。已革骁骑校福庆、经赓宁派往烧毁窝棚。胆敢串通作敝□大。私受贿银。马兵乌勒清额、说事过财。又复隐匿一半赃私。均属大干法纪。崔守兴、福庆、乌勒清额、俱著即行处绞。以彰国宪而儆贪官。已革城守尉赓宁、虽未得有赃私。但闻信后惧干处分辄派人烧毁窝棚。希图灭迹以致奸民远扬。情罪亦重。著照所拟发往伊犁。自备资斧效力赎罪。李景善、系将军衙门委官。窃听信息。辄以崔守兴平素优待。图尽私情。向其告知。以致辗转漏洩。亦属骫法。策拔克等拟照旗人犯杖徒罪、鞭一百枷号四十日。殊觉过轻。已革佐领乌尔图那苏图、系奉派管逐闲人。乃转以窃听之言。向将军家人多福诇问。以致李景善在旁闻知送信是此案漏洩。实始于该犯。策拔克等拟以革职。亦属过轻。已革佐领额勒经额、既称好官。闻有查办偷砍木植之案。即应等候差委查拏之恒福到时。协同缉捕。乃辄令烧毁窝棚。纵犯远扬。六十九系属马兵。设崔守兴差令送信时。给以封函令其赍往。伊并不知内系何事。尚无不合。今崔守兴既明告以烧毁高丽沟窝棚之语。该犯辄听从前往。即系通同漏洩。情节亦重。李景善、乌尔图那苏图、额勒经额、六十九、均著发往乌噜木齐。自备资斧效力赎罪。均永不叙用。其余案犯、著交刑部核拟具奏。至案内应行追缴赃款银两。除各该革员名下应追银数、仍勒令各该家属完缴外。其兵丁等应追银数。著一并核计。分别于晋昌名下著赔六成。于成林名下著赔四成。以示法外施仁之意。　　

○以西宁办事大臣都尔嘉、为镶白旗蒙古副都统。　　

○旌表守正捐躯直隶临榆县民王均妻王氏。　　

○蠲缓山东濮、菏泽、范、寿张、阳谷、东阿、平阴、东平、郓城、肥城、利津、蒲台、滨、定陶、曹、茌平、聊城、东昌、十八州县卫、水灾本年额赋并赈恤有差。　　

○戊寅。上启銮。恭谒西陵。并临视孝淑皇后梓宫奉安地宫。　　

○孝淑皇后梓宫至陵。皇次子旻宁遥向泰陵泰东陵恭代行礼。奉安于正殿。皇次子奠酒举哀行礼。王以下文武大臣官员均随行礼。　　

○免跸路、及孝淑皇后梓宫经过各地方、本年额赋十分之五。　　

○是日。驻跸黄新庄行宫。　　

○己卯。命起居注官、凡遇恭谒泰陵泰东陵。照例侍班。不必随至太平峪。　　

○以唐儒韩愈后裔锡爵、袭五经博士。　　

○旌表守正捐躯湖南安福县民汪昌奉妻王氏。　　

○是日。驻跸半壁店行宫。　　

○庚辰。以孝淑皇后梓宫奉安地宫。前期遣官告祭天地太庙奉先殿社稷。　　

○谕军机大臣等、楚省现报并无贼匪踪迹。殊未可信。即使楚境实无余孽。现在陕省山内余匪一百七八十人窜至川境。设使复偷窜入楚。亦不可不严为防御。吴熊光惟当督饬庆溥等于各处山内严防会哨。务期实在肃清。不留遗孽。所有两广湖南官兵。总俟川陕一律搜捕净尽。额勒登保班师回京。德楞泰亦回成都将军之任。方可彻令归伍。此时毋庸亟亟。将此谕令知之。　　

○是日。驻跸秋澜行宫。　　

○辛巳。驻跸梁格庄行宫。翼日如之。　　

○壬午。上恭谒泰陵。泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○孝淑皇后梓宫奉安。行迁奠礼毕。奉移于芦殿。上亲临奠酒举哀毕。至妃园寝赐奠。　　

○遣官祭后土之神。永宁山神。　　

○以万年吉地工程坚固宏整。赏监工大臣公盛住、双眼花翎。侍郎范建丰、花翎。余赏赉加衔议叙有差。　　

○癸未。上至芦殿孝淑皇后梓宫前奠酒。俟奉安地宫礼成。亲临视奠毕。命皇次子旻宁行礼。王以下文武大臣官员、均随行礼。　　

○谕军机大臣等、江南徐州一带。黄水现在断流。河身必多淤垫。傥河归故道。而下游转多高仰。仍恐或有溃溢。所关非细。黄河全体。如人之一身。四支百骸。务令血脉通畅。则无疾病。稍有壅滞。则必有痛楚之患。著吴璥亲往徐州确勘应挑工段。赶紧兴办。其萧砀以上、与豫省交界至封邱一带。恐亦有淤浅处所。不可稍存畛域之见。　　

○伊犁将军松筠奏、每年操演伊犁八旗兵丁日久恐致废弛。请于岁终将劝惩之处具奏。报可。　　

○以孝淑皇后梓宫奉安地宫礼成。予理事王大臣、及执事各官议叙。并赏赉有差。　　

○予直隶办差各官议叙。　　

○是日。迥銮。驻跸秋澜行宫。　　

○甲申。驻跸半壁店行宫。　　

○乙酉。上御行殿。勾到河南山东情实罪犯。停决河南斩犯一人。绞犯十五人。山东绞犯十八人。余九十人予勾。　　

○是日。驻跸黄新庄行宫。　　

○丙戌。上诣大高殿行礼。　　

○还宫。　　

○丁亥。上御懋勤殿。勾到山西情实罪犯。停决斩犯十五人。绞犯四人。余三十三人予勾。　　

○军机大臣等议准、钦差侍郎贡楚克扎布奏、定青海蒙古野番诸制。一、定界设卡、以资防守。立鄂博、使不得私越。一、设头目、给翎顶、使野番有所约束。一、循化、贵德、两厅营令每年会哨。使知震慑。一、民番交易。示定市期。以便稽察。一、劫夺杀伤。以交踪、相验、为据。使不得捏报。一、明示劝惩、以靖盗源。一、不容蒙古、野番、人户混处。以绝串通。一、两厅营定为三年更替。衡其功过。以专责成。报可。　　

○礼部奏、朝鲜国王李玜咨称、盛京高丽沟偷砍木植奸民刘文喜等六名、窜至该国。令地方官严缉。获犯刘青山、蔡法、二名。刘文喜等乘闲复窜。已将龙川府使等拏勘。上嘉该国王情词恭谨。并以首犯已于山东缉获。令礼部传谕该国王、将勘处之员宽免。　　

○以孝淑皇后奉安礼成。宽免前会奏奉安事宜摺内措词不经之王大臣官员处分。赏还大学士保宁、太子太保。　　

○戊子。谕内阁、向来孟春太庙时享。系于正月上旬诹吉举行。非如夏秋冬之必于孟月朔日、著有定期者可比。且较之祈年祀典、定以辛日将事者、亦属有闲。因思祭期若在正月初四五六等日。则初三日、适当致斋之期。正值皇考高宗纯皇帝忌辰。是日、朕若仍御青袍青褂。则庙祀为重。若竟御斋戒常服。朕心实切不安。即臣工等常服将事。亦究有未协。礼缘义起。自当斟酌变通。明年孟春时享。祭期本择于正月初六日。但既系蠲吉举行。即非不可改移之期。检查嘉庆元年以来。正月初八初九等日。均曾练日明禋。明岁正月初八日。亦系吉期。即著改于是日、举行孟春时享典礼。嗣后孟春时享日期。总于正月初八初九初十等日内择吉举行。著为令。　　

○谕军机大臣等、铁保奏、沿河地方、筹画修筑堤埝等事。自当以次办理。所派之崔映辰、刘大绅、李如珩、三员。朕亦知其居官素好。自能妥协。百姓皆吾赤子。不但官与民亲即朕痌瘝在抱。亦与闾阎休戚相关。果能仰体德意。实心办理民事。则得其心者、即得其力。何患不治。惟在该抚倡率经理、急公趋事。以卫民生为要。将此传谕知之。　　

○以喀什噶尔参赞大臣托津、为仓场侍郎。未到任以前。以理藩院左侍郎贡楚克扎布署理。兵部左侍郎成书、兼署户部右侍郎。　　

○调镶蓝旗汉军副都统明兴、为正黄旗满洲副都统。以内阁学士萨彬图、兼镶蓝旗汉军副都统。礼部左侍郎恩普、兼镶黄旗汉军副都统。　　

○调叶尔羌帮办大臣和宁、为喀什噶尔参赞大臣。赏降调仓场侍郎达庆、头等侍卫。为叶尔羌帮办大臣。　　

○己丑。上御懋勤殿。勾到朝审、及直隶情实罪犯。停决官犯六人。斩犯二人。绞犯十人。直隶绞犯十一人。余五十五人予勾。　　

