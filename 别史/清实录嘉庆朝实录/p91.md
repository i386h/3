<!-- { "loadSidebar": true } -->
○又谕、前于乾隆二十二年。高宗纯皇帝曾经降旨。通饬各直省驻防将军。副都统及提镇各员。以武职大员。理应训练兵丁。勤习操演。如有自耽安逸。辄行乘轿者。必严加惩治。圣谕至为明切。乃近年以来。日渐废弛。朕闻各省不但将军提镇等、公然坐轿。即副参以下。多有乘轿出入者。现据阿迪斯奏、直隶提督衙门兵马档册内。开有轿夫十八名。俱系战兵充役。而凉州副都统和星额。亦以该处城守尉乌灵阿。擅行坐轿参奏。可见外省大小武职。相习偷安。违例乘轿。竟同一辙。朕自莅政以来。屡次训饬八旗官兵。务须娴习骑射。熟练技勇。而于各省陈奏营伍情形。批答时总以实心操练为勖今阅阿迪斯和星额所奏。是身任武职者。竟惟知自图安逸。又安望其为各营表率。况武职官员。即自行雇夫台轿。已属违例。乃竟以战兵充役。此风尤不可长。著再行通谕各直省驻防将军、副都统、及提镇各员。嗣后如再有违例乘轿者。或经参奏、或经方闻。必治以应得之罪。如驻防城守尉以下。绿营副参以下有犯。尤当从重治罪。决不姑贷。　　

○庚戌。上诣观德殿几筵前供奠。　　

○遣官祭火神庙。　　

○予陕西湖广河南云南贵州阵亡总兵官保兴、把总康世俊、祭葬加等。世职如例。把总张尔重、杨烈、外委李登云、梁国章、候补千总武举李公肃、祭葬世职。福建浙江出洋捕盗淹毙副将庄锡舍、外委曾国宝、王大泰、祭葬恤荫如例。　　

○辛亥。谕内阁、户部奏、郑亲王乌尔恭阿等、代扣伊祖父未完议罚王公俸银。与本身议罚应行开复者不同。奏明请旨定夺。并开列罚俸案由进呈。朕思前降恩诏。开复王公处分。系指现在袭爵者而言。其代扣祖父罚俸银两。原不在此例。今朕格外施恩。一体准其减免。因将单内案由。详加披阅。分别重轻。所有果郡王永瑹、未完银三万四百七十余两。著加恩全行宽免。简亲王丰讷亨、未完银六万三千六百一十余两。諴郡王弘畅、未完银一万五千两。恒郡王永晧、未完银六千二百五十两。辅国公嵩椿、未完银八千八百八十余两。俱著加恩宽免一半。其余银两。均于伊等子孙俸银内坐扣。其所以分别减免之故。兹特详悉宣谕、丰讷亨各案内。有辱骂喀喇沁王喇特纳锡第一案。宗室诸王。待人接物。倍宜谦谨。在朝之大臣官员侍卫。尚不应辱骂。况喇特纳锡第亦系王爵。岂可肆行无礼。且朝廷抚御蒙古外藩。至为优厚。丰讷亨辄敢任性辱詈。大非我国家怀柔藩部之意。弘畅管理旗务。声名甚属平常。朕在藩邸。素所深知。永晧令吏部笔帖式褚维宬告退。充当王府库丁。褚维宬祇系永晧属下。并非王府包衣可比。入仕后复令告退。改充王府差使。是王府与朝廷争用人之柄。实属胆大放恣。嵩椿身为将军。因护送家口。今官兵攒凑帮银。亦属有玷宗室颜面。以上四人。案情较重。是以仅免一半。不如此无以示儆。嗣后王公务行谦约恭谨。若管理事务。力崇廉洁。以此四人为戒。至若永瑹罚俸各案。祇站班先散。陪祀先回。及私游昆明湖等事。不过少年好游偷安习气。非干犯法纪者比。其过尚轻。是以全数宽免。此朕酌核各案。务协其平。虽多至三万余两。概予豁除。少至数千两。亦未便悉行免扣。原情度理。初不从银数多寡起见。诸王公等、其毋负朕笃念天潢、随时教诫至意。　　

○谕军机大臣等、恒瑞等奏、现在蓝白二号贼匪。俱已先后窜出甘境。恒瑞拟由褒城前往。会同明亮剿办张汉潮一股。广厚、吉兰泰、俱应在本境防堵。此时截剿蓝白二号。系庆成、松筠、永保、三人之责。若令贼匪南窜川省。或从西北折回甘省。则咎将谁诿。庆成带领直隶兵一千六百名。而富成原带之兵。现归松筠统领。兵力不为不厚。永保处虽觉兵单。兹已与庆成同在一处。况蓝白二号贼数无多。更易设法截击。至庆成初接明亮知会。本拟与明亮居中追击。嗣得松筠永保之信。又带兵驰往汉中。是庆成既不愿与明亮剿办张汉潮一股。而与永保会合后。又不思将蓝白二号之贼。认真剿办。究以何股贼匪为庆成专责。且庆成系成都将军。非松筠永保之身任陕甘督抚可比。傥令蓝白二号贼匪。俱由略阳南入蜀境。滋扰川北地方。庆成更不能辞咎矣。至永保回至凤县宝鸡。不过料理运饷之事。今饬鞘早出陕境。近日亦未见剿办何股贼匪。得一胜仗。前此白号之贼过略阳时。永保尚可藉辞未到。今蓝号之贼又由略阳奔窜。正值永保带兵在彼。岂可又任其南窜。与白号接踵合夥乎。永保当趁势歼擒。不得以驱出陕甘境地。即为了事。将此各谕知之。　　

○以迎剿蓝号贼匪出力。赏守备李殿魁等、蓝翎。撒拉尔回兵总约韩四个等守备千总衔。　　

○户部议准、贵州巡抚冯光熊疏报、黄平、湄潭、二州县、开垦地十四亩有奇。照例升科。从之。　　

○壬子。谕内阁、据宗人府奏称、恒敬郡王永晧之福晋孀居、家中现有太监七名、可否准其留用等语。前因王贝勒等使用太监过多。故降旨定以额数。并未议及薨逝王贝勒等之孀居福晋所使太监额数。第念福晋等平日使惯太监。今若因该王贝勒等薨逝。将太监遽行彻出。止准使用包衣家奴。朕心有所不忍。且于体制未协。嗣后如王贝勒等薨逝。并无子嗣。将别房子孙过继为嗣、承袭王贝勒之爵者。即按所袭之爵。遵照前此所定太监额数使用。傥有绝嗣过继之人无爵。例不应使用太监者。其孀居福晋。即著照薨逝王贝勒之原爵。准其减一等使用。以示体恤宗室之意。即如永晧今若尚在。以伊郡王分例。应有太监三十名。其孀居福晋。应即准其使用太监二十名。　　

○谕军机大臣等、台布覆奏、广西土司典出地亩、未便即令备价回赎。请开设官当。以济土司缓急。并土境客民另编客籍一摺。所奏殊属非是。前因成林条奏、开垦广西空闲地亩招徕客民耕种一事。将原摺发交台布阅看。即以客民占据土境。相沿已久。多有窒碍难行。台布接奉谕旨后。自应察看该处情形。果事在难办。原不妨据实覆奏、今既查明汉民占种土司田亩。为日已久。如概令备价回赎。则土司疲惫无力。若欲分别查办。悉数追还。则汉民资本全亏。必致失所。是成林所奏。断不可行。朕前交台布查勘之意。本以成林既有此奏。自不得置之不议。并恐台布意存拘泥。特将种种未便之处。详悉谕示。俾其得有主见。乃台布既明知此事难办。又恐全行议驳。近于畏事。复支吾其辞。为开设官典编造客籍之奏、试思客民占种土司地亩。重利准折。尚干禁例。今乃欲官为开设典当。岂非朝廷欲贪土司之利。而为此盘剥之事乎。况据称数年后得有息银。足敷典本。即将本银彻回归款。再有余息。解司报拨充公等语。试思所开典当。如取息甚轻。数年后焉有盈余。足敷典本。傥倍息取偿。则内地民人。尚不准其重利放债。又岂得以地方官吏。为此市井牟利之举。重困土司。且汉土相安已久。即土司疲乏无力。亦祇可听其自为生计。又何必官为过问乎。各省陋习。于地方典当。往往勒索当规。今台布欲于土境开典。自系地方官欲藉此需索典规。因以为利。而台布为其所愚。轻于听信。傥日朘月削。致滋事端。究所由来。竟由于官设典当酿成其事。更复成何政体耶。至编造客籍一事。内地编查保甲。非不立法周详。而地方官日久懈弛。尚且有名无实。视为具文。何况行之土境。觉察难周。更不过徒为吏胥需索之地。有何裨益。前此成林所奏。已属无谓。然犹祇欲招徕客民。开垦荒地。今台布乃欲于土境创设从来未有之官当。种种扰累土民。较之成林所见。尤为纰缪。著传谕严行申饬。　　

○癸丑。上诣观德殿几筵前供奠。　　

○谕军机大臣等、福宁奏、川省贼势除旧有贼目徐添德等外。复新添谯城等十名。其黄号蓝号白号黑号零星股匪尚多。较之上年。实属有增无减。朕前屡经降旨。谕令勒保察看情形。将应否添兵之处。据实具奏、据勒保奏称贼势渐穷。尽此兵力剿贼。毋须再请添兵。朕方以勒保已有把握。故为此言。今福宁所奏、匪徒愈剿愈炽。贼众兵单。与勒保前摺大相迳庭。摺内罗列贼目。俱系确指姓名。断无凭空捏造之理。勒保与福宁俱驻达州。若贼股日渐增多。福宁知之。而勒保毫无闻见。则是昏愦糊涂。大负委任。况兵添而贼可速平。饮至郊劳。皆勒保身受荣宠。何以祇图目前粉饰。以功易罪耶。朕授勒保为经略。原赖其调度运筹。不责以冲锋打仗之事。今勒保驻劄达州以来。未见其相机布置。决一胜策。每阅旬日。不过将各路军情奏报一次。藉以塞责。想其意不欲贼匪即平。事权可以久擅。殊不知量能授官。外省总督如不称职。即应更易。而况经略重任。转可稍事姑容。致误军务耶。朕遇事总期核实。从不取吉祥虚语。勒保于行军大事。竟尔粉饰入告。是诚何心。著传旨申饬。此时黄号蓝号白号黑号及各股贼匪。约计究有若干。勒保曾派何人剿办。何时可以克期完竣。又前摺何以并未将此增添贼股奏明。有何把握。辄称贼势渐穷。无须添兵著勒保逐一据实明白覆奏、　　

