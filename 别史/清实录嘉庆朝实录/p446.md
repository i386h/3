<!-- { "loadSidebar": true } -->
□大又将何所不至。是河工杜敝□大之法。原不专在于定价。但近年大工屡兴。物产昂贵。一切工料。不能悉照旧价办理。亦系实情。既据侍郎英和等到彼访查明确。自当酌量准行。但亦不能不定以限制。所有单内增添价值。著将较旧价多半倍一倍倍半以及两倍者。均照所议办理。其有较旧价加至两倍以外、至三倍四倍半有零者。著减至加两倍为止。于两倍之外。不得再有浮多。违者工部仍前不准。此次定价之后。工员承办料物。自更无掣肘之虞不得再有藉口。若仍前虚估宽报。复有敝□大混。一经查出。必当重治其罪。不能少为宽恕矣。至于时价早晚、本自不同。即岁需工料、亦有多寡不一。将来如果办工较少。物价渐平。该河督即当据实奏闻。酌量议减。设或物价仍复昂贵。该河督亦何妨随时具奏。再行请旨办理。总以天良为本。核实为要。国家财赋。出自百姓。朕代天工。即同天鉴。欺朕即是欺天。误国必致殃民。一定之理。务宜看透。该总河副总河二人、惟当尽心综理。将各工员承办岁料等物。随时访查。详悉核估。实用实销。一经查有敝□大窦。即当破除颜面。据实严参。勿稍瞻徇。朕不时特派大员覆加查访。如查有敝□大端。则惟该河督是问。凛之慎之以太仆寺卿珠隆阿、为内阁学士兼礼部侍郎衔。　　

○以喀尔喀贝子凝保多尔济、为乌里雅苏台参赞大臣。　　

○丁卯上幸万寿山。诣广润祠拈香。　　

○谕军机大臣等、兴奎等奏、酌调官兵相机进剿贼番。一摺据称兴奎赶抵大通、会晤贡楚克扎布、面商剿办事宜、接据巡缉官兵禀报松布地方、有贼番二三十名在彼游奕抢掠、当派西宁镇九十带兵进剿、贼番见官兵赶近、先行占据山梁枪箭齐发、经官兵冲锋直上、杀毙贼番七名、余始畏惧奔窜、现在兴奎等即拟相机进剿、大加惩办等语。向来贼番等出没无常。其狡狯伎俩。往往乘闲肆劫。迨一经官兵剿捕。即时闻风远扬。乃此次辄敢恃强抗敌。竟与天兵抵拒。甚至凭高恃险。枪矢并施。其犷悍情形。实堪痛恨。此皆由历任办事大臣如台布都尔嘉等、纵容姑息遇事并不认真查办以致该贼番藐视天威。不复心存畏惧。边圉不靖职此之故。现在该将军督兵进剿、所有带兵大员。前已降旨将格布舍＜闲＞放宁夏副都统。并令驰驿前往。计此时尚未到彼。兴奎等应即迅速行催。令其赴营听用。又据另片奏、萧福禄恳请随营效力。亦著准其前往。该二员久历戎行。兴奎等应令督兵前敌。庶剿捕尤易得手。其所调各兵已共有三千名。计贼番屡出肆扰。至多亦不过二三百人。兵力十倍于贼。声威不为不壮。但不可分起前进转致见单。兴奎等当整队督剿以期一鼓集事。该处各番族中。其安分守法者。业经出示晓谕。自不至惊疑滋扰。其敢于抗拒者。即系叛逆不法之徒。正可乘此兵威。大加埽荡。务令实在震慑天威。再不敢出而滋事。方为一劳永逸之计。将此谕令知之。　　

○旌表守正被戕河南西平县民吴德女吴氏。　　

○戊辰。谕内阁、初彭龄奏、请将现任通判捐升知府高廷瑶、留于安徽以知府补用一摺。外省现任捐升人员。各督抚每以熟悉地方为词。将该员奏留本省补用。此端一开。不但于铨政有碍且易启属员巧为趋避之渐。前经两次降旨、通饬各督抚不得滥行保留。所有初彭龄请将捐升知府高廷瑶留于安徽补用之处。不准行。仍著该部照例铨选。　　

○旌表守正捐躯云南鹤庆州民曾成林妻王氏。　　

○己巳。谕军机大臣等、庆杰奏查勘红桩禁地情形一摺。据称今查得右营分汛、并所属黄崖关等十四处沟峪、现有远年无考之曹□少朽陈楂二百一十二株、又近年根楂八十六株、此内大者径过四五寸、小者二三寸、讯之该汛兵目、皆称历年搭桥、并杀虎作木猫、更换拨房栅木等项使用等语。此项树楂。既据该汛兵等称系搭桥等项官用。自非盗砍盗卖可比。但向来既准在内采取。是否定有章程。即兵丁等往采之时。亦当奉有官文。办有案据所称历年使用。如搭桥更换栅木之类。必有数目可考。若所砍树木根楂过多。则恐不免有夹带影射之敝□大。庆杰此次如讯有偷窃及擅伐情事。自应照例治罪。讯明之后。即当详议章程。嗣后官用木料。或在红桩以外白桩以内采取。或在白桩以外青桩以内采取。其采取之时、系为何项需用、及应用何项木料。一切大小丈尺及多少株数。应如何详细报官存记档案、及派员前往查验之处。俱即一并详议奏闻。以便久远遵行。永杜敝□大混。若能在青桩以外取用。更为妥便。省案牍之繁。却影射之敝□大。详悉妥议具奏。将此谕令知之。　　

○减江苏娄县、荒田九十二顷七十亩有奇额赋。　　

○庚午。谕内阁、温承惠奏分别查办积案一摺。直隶省积案。总督衙门自理词讼未结者五十七起。多有前督任内之事。温承惠到任未久。其催提讯明奏咨者已有十八起。温承惠、著加恩免其议处。至藩司臬司两衙门自理词讼。现在未结者均积至二百数十起之多。实属疲玩。藩司庆格、前臬司杨志信、在任有年。不能辞咎。均著交部议处。嗣后该署督务当按照奏拟章程。严饬所属上紧清厘。实力整顿。勿徒以空言塞责。至其中有原告自行匿迹、日久不到案投审者。显系情虚畏质。意图拖累。此风实不可长。地方官遇此等刁健之徒。无论其系何控案。俱照定例、一月内不投到听审、即将人证宁释销案。如有再行呈控。另作新案办理。以杜尘积之敝□大。　　

○又谕、和宁奏、接准部咨、将徵收春借耔种、筹运州仓粮石二款、分晰声覆一摺。据称乌噜木齐所属州县、并无地丁钱粮、祇按地亩徵收粮石、支放官兵口食、与内地情形不同、所借耔种、系为农民及时播种春田、体恤边黎起见、亦与内地常平社仓、偶因岁歉借给耔种者有别、询据该乡民等、佥称春借耔种本色、秋成后情愿每石加粮一斗交仓、又拨运昌吉呼图璧两处仓粮十万石、分作五年运赴州仓、仍用官驼一百八十九只驮运、约需餧饲及牵夫口食银二千五百余两、即在加粮一斗充公项下支销等语。著照所请。该处户民春借耔种。准其照社仓之例。每石于秋成后加收一斗。所拨昌吉呼图璧仓粮十万石。准其分作五年。用官驼驮运。所需运费。即于各户民领借耔种每石加粮一斗充公项下支销。　　

○是月。两江总督铁保、奏谢革职留任。得旨、实心体会。不可恃才自用。人情诈伪百出。岂可以浮光掠影处之。必为所误矣。勉力作贴题文章。切勿慕虚忘实。　　

○两广总督吴熊光奏、访询蔡逆船只高大坚固。不特粤省米艇势成仰攻。即李长庚师船。亦未能赶拢直上。得旨、汝本省郑乌二逆。未接一仗。未擒一贼目。何暇筹及邻省洋盗情形。真可谓舍其田而芸人之田。太不知耻。责备李长庚。何不责备钱梦虎。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百八十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。六月。辛未朔。　　

○壬申。谕内阁、前据都察院奏山东栖霞县民人柳开生、呈控伊妹被盗抢劫轮奸一案。当经降旨交周廷栋、广兴、亲提研鞫。因该县民呈内疑窦甚多。且所开该臬司批饬情节。甚属支离。谕令周廷栋等先行查明覆奏。兹据周廷栋等参奏臬司石韫玉、于此案并未亲提研审、即以恐系和诱同逃污词、率行批饬、实属草率粗疏、请疏石韫玉交部严加议处等语。并将该臬司批示原呈进呈。朕详加披阅此案柳开生之幼妹、年甫十七岁。突被贼匪三人入室。硬行拉至深山。轮奸两夜。爬伏回家。情节甚为可悯。迨经该县勘明通缉。将案犯王三盘获。业据供认同在逃之宋二、毕昽子、二犯强抢轮奸属实。即应将该二犯上紧严拏。按律究办。乃该县转差传柳氏到案质对。以致该氏羞忿自缢。办理已属错谬。及柳儒赴臬司衙门控告。该臬司率以该氏不死于被奸之时。而死于奸夫获案之后。难保其非和诱同逃羞愧而死等词批饬。是何言耶。试思奸夫二字。原指奸妇听从和诱而言。今柳氏系幼年处女。猝为强暴所污。本非奸妇。安得遽指强暴为奸夫。况该犯王三等同夥三人、轮替行强。又将指何人为奸夫乎。是石韫玉掉弄笔锋。措词失当。咎无可辞。该氏自缢身死。系因该县传讯时捐躯明志。在未行上控之先。设因该臬司批饬污词。该氏始羞愧自尽。则石韫玉之获戾益重矣。似此玩视命案。凭空捏臆。岂可复膺臬司之任。石韫玉、著交部严加议处。即著来京候旨。寻议革职。得旨、赏给编修。在国史馆效力行走。　　

○调河南按察使朱栋、为山东按察使。以河南河陕汝道诸以谦、为按察使。　　

○免甘肃被贼滋扰之大通县番民、本年应纳粮石、及贡马银。并贷口粮有差。　　

○癸酉。谕内阁、赛冲阿奏、拏获商卖军火兵丁、请从严办理一摺。水兵林选等、商同偷卖鸟枪火药。赛冲阿请改发黑龙江给披甲人为奴。并先于海口枷号三个月。系属从重办理。但核其情节。林选、连得、郑大勇、与民人刘托、商卖鸟枪火药。现在尚未出售。与赃私入己者有闲。即按本律、将林选等照军人私卖军器罪止杖一百发边远充军例、再加枷号三个月。已足蔽辜。若再改发黑龙江。未免过重。设林选等竟将军器火药卖去。赃已入己。又将何以复加乎。林选、连得、郑大勇、均著杖一百、发边远充军。先于海口枷号三个月示众。余俱著照所议行。　　

○予江苏故吏部尚书王安国、入祀乡贤祠。从巡抚汪日章等请也。　　

