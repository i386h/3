<!-- { "loadSidebar": true } -->
○庚辰。孝惠章皇后忌辰。遣官祭孝东陵。　　

○辛巳。谕内阁、陈预奏、曹工军需两款、各州县应摊养廉、请随耗羡提解归款一摺。东省曹工军需两款。业由司库借垫。自应随时扣解归款。乃自起限以后。尚有未完银二百三十余万两。兹据该抚查明奏请严定章程。著照所请、将各州县应解三成曹工、二成军需银两。勒令按季核扣。随同耗羡解司归还原款。如有未完。统归耗羡奏销案内核参议处。其曹工项下、历年未扣积欠银两。仍著于应摊之现任及事故各员名下。分别查明严追完缴。至荣成、博山、蒙阴、嘉祥、四县耗羡银两、不敷支放养廉。即著于存司应领银两内扣抵应解五成之数。以清款项。　　

○仓场侍郎陈观、以病乞解任。允之。以都察院左副都御史莫晋、为仓场侍郎。　　

○壬午。上幸瀛台。阅冰技。　　

○癸未。命工部尚书和宁、刑部左侍郎帅承瀛、驰往甘肃查办事件。　　

○以吏部尚书英和、署工部尚书。户部左侍郎卢荫溥、署刑部左侍郎。　　

○乙酉。谕内阁、向来值年旗于封印前办理承袭世职。进呈家谱。将应袭人员。分二日引见。朕因此项世职人数较多。止分二日。恐各衙门因此将引见人员。概不同日带领。于十八年降上

□日。分为四日。以便各衙门均匀带领引见。乃诸臣误会朕意。于此四日世职引见期内。别衙门借此怠惰偷安。仍不带领。殊属非是。本日值年旗具奏承袭世职应引见者。祇一百十六员。分四日带领。核其人数尚不及每日引见人员之数。若各衙门俱不带领。则封印前祇有十八十九两日。引见人数。必致过多。著于十二日为始。各衙门引见人员。即随时带领。毋许积压。其十四至十七日带领世职之期。吏兵二部及各部旗文武大小衙门。有应行引见者。俱著均匀带领。若实无引见人员则巳。傥积至十八十九两日。人数过多。必将不于前四日带领引见各堂官、概予议处不贷。　　

○又谕、孙玉庭等奏、传习牛八邪教案犯、先后赴官投具悔结、恳请免罪一摺。湖北省传习牛八教之邵元胜等、经地方官宣谕开导。具结改悔。投案者共有三百六十四名。湖北一省如此。可见各省传习邪教者。尚复不少。乡民妄听邪说。信从入教。本应治罪。但人数过多。愚民无知。一时被诱。若不予以自新之路。朕心实所不忍。惟是此内真心改悔者。固不乏人。恐亦有希图免罪暂时投首者。阅时既久。难保其不故智复萌。应酌定条例。以示警戒。著阮元、张映汉、饬令该地方官将此次具结改悔之人。再行晓谕、以该犯等本系有罪之人。现奉恩上□日。准予自新。系属法外施仁。若改悔之后。又复习教。则是怙恶不悛。定当加等治罪。责令各出具再犯习教情愿加等治罪甘结。方准免罪。该地方官仍将具结之人。开造名册。申送臬司衙门存案。傥将来册内之人。再有传习邪教者。一经访获。即将该犯按律加一等治罪。各直省俱照此一律办理。将此通谕知之。　　

○予原任贵州石阡府知府罗文思、浙江江山县训导蔡英、入祀名宦祠。江苏故国子监祭酒顾栋高、浙江故翰林院侍讲学士梁同书、江西故苏州府同知夏家瑜、福建故顺天府丞陈桂洲、故吏部郎中孟超然、湖南前明常德府教授蒋道亨、山西故徵士阎若璩、入祀乡贤祠。从巡抚朱勋、署巡抚额特布、巡抚张师诚、阮元、王绍兰、巴哈布、衡龄等请也。　　

○铸给湖南岳州营中军守备关防、从巡抚巴哈布请也。　　

○以故广西南宁府归德土知州黄昌子学浚、病休贵州黄平州重安司土吏目张若龄子星煌、各袭职。　　

○旌表守正捐躯陕西南郑县民汪朝铨妻陈氏、赵玉麟妻张氏、赵宝麟妻门氏。　　

○丁亥。命礼部左侍郎汪廷珍、工部左侍郎王以衔、仍在上书房行走。　　

○旌表守正捐躯山东兰山县民陈平安妻郭氏、陕西邠州民杨顺妻刘氏、云南宁州民王幅妻祁氏。　　

○戊子。谕内阁、向例蒙古王公等子孙内有应封者。俱行报部。俟缺出承袭。若无子嗣。将承嗣之子。亦准其报部、作为应封之子。拉旺多尔济、前以巴彦济尔噶勒为嗣。并未报部。至巴彦济尔噶勒求赏差使时。朕以为系伊亲子。业经报部。是以赏给公爵。令在乾清门行走。嗣经拉旺多尔济缺出袭爵时。由理藩院咨行该盟长、令其保举应袭之人。始知拉旺多尔济以巴彦济尔噶勒为嗣。未经报部。殊属违例。朕因轸念拉旺多尔济在内廷行走多年。于一切差务尚属奋勉。将其爵令巴彦济尔噶勒承袭。此不可为例。嗣后凡蒙古王公等、以族人之子为嗣、作为应封之子者。仍遵旧例报部注册。俟出缺时照例承袭。如有未经报部者。将来缺出。概不准其承袭。著交理藩院永远遵行。　　

○己丑。封睿亲王淳颖子谦恩、为二等镇国将军。贝勒永臶子绵岗、为头等辅国将军。贝勒绵懿子奕经、奕纪、为二等辅国将军。贝子弘谦子永绪、为奉恩将军。贝子奕绍子载铨、为二等辅国将军。不入八分公恒勋子保龄、为三等辅国将军。镇国将军德文泰子苏敏、为三等辅国将军。奉国将军恒维子文胡、哲麟子奎璧、宁忠阿子德鼐、为奉恩将军。贝子奕纯子载铭、为三等辅国将军。　　

○三等子那彦成缘事革退。以其子容安、袭爵。　　

○庚寅。上御乾清门听政。　　

○谕内阁、胡克家奏、勘估吴淞江疏浚工程分年捐办一摺。吴淞江为大江以南众流入海要道。上海等县漕运经由。且关系苏松太三属民田水利。近因潮沙淤垫。河流浅涩。自应亟为疏浚。兹据该抚估计需银二十八万三千六十两。著照所请。以三分归沿河之上海青浦嘉定三县。七分归长洲等十三州县。按岁徵粮额。分作两年摊捐。并豫选公正殷实董事。由县给发印簿。令各业户照数捐交解存道库。于二十三年捐足。即于是年秋成后。按照估定宽深丈尺。兴工修浚。一切俱听民闲自为经理。不令官吏涉手。工系民捐民办。毋庸造册报销。　　

○又谕、庆祥奏、勒限严催控案、请将屡提不解之知县、交部议处一摺。所参甚是。足见实心任事。热河州县审理案件。向多迟缓。经该都统屡次催提。延不传解。疲玩已极。建昌县知县恒庆、朝阳县知县德兴、署赤峰县知县金德、俱著先行交部议处。仍勒限明岁四月内将二十一年以前积案、迅速审解完结。如再迟延。即据实严参。其承德府、及平泉州、丰宁、滦平、二县。暨四税员各处未结控案。并勒限三月以内。一律解审详结。如有迟误。一并参处。　　

○以故喀尔喀赛因诺颜扎萨克贝勒衮布车琳子朋楚克多尔济、袭爵。　　

○以大理寺卿王引之、为都察院左副都御史。　　

○壬辰。谕军机大臣等、朕闻百龄在两江总督任内。派委员在海州地方查拏盐枭多犯。甚为认真。该枭徒闻拏窜逸。大半遁入安徽境内。及山东曹州一带地方。又豫省缉拏红胡匪犯。获案甚多。其逸犯亦俱窜入安省毗连处所潜匿。可见该省向来缉捕疏懈。百龄现已身故。恐地方文武员弁于缉捕事宜。渐形废弛。匪徒又复逃回。著康绍镛督饬所属。务将境内匪犯严密查拏。获案审明。按律究办。勿使邻省匪徒。纷纷窜匿。竟为逋逃渊薮也。将此谕令知之。　　

○癸巳。谕内阁、户部奏、各省积欠原数、并已未完分数一摺。各直省积欠地丁耗羡杂税等款银两。前经降上□日。勒限催追。迄今又阅五载。各省欠项仍积压至一千七百二十余万两之多。实属疲玩。除年清年款之湖南、奉天、四川、贵州、四省外。其欠项在二万两、及数千两并十余两之广西、山西、云南、三省。著该督抚等勒限督催报完。均免其议处。欠项较多之山东、福建、河南、江苏、江宁、广东、浙江、江西、安徽、陕西、湖北、甘肃、各督抚藩司。俱著交部议处。至各省积欠虽未能全完。尚各有完解数目。惟直隶原欠银三百五十八万余两。分厘未解。该总督藩司尤为懈怠。著加等议处。　　

○调荆州副都统西龄阿、为密云副都统。以福州协领都明、为荆州副都统。　　

○旌表守正捐躯四川灌县民女邓氏。　　

○是日。丁丑年立春。顺天府进土牛春山宝座。　　

○甲午。以前任广西右江镇总兵官李锦麟、为云南腾越镇总兵官。　　

○乙未。上御宁寿宫。赐王、公、大臣、及蒙古王、贝勒、贝子、公、额驸、台吉等食。并赏赉有差。　　

○谕内阁、康绍镛奏、查明赴京呈控已未完各案一摺。安徽省本年四月以后。奏咨各案。除经康绍镛审明拟结八案外。其迟延逾限未经审结者。尚有七案。自系从前承审各员、因循疲玩所致。务即督饬迅速审办。毋任稽延。朕闻外省发审案件。承审各衙门接到公文时。往往为书吏压搁。先向原被告辗转关说。将届限满。始将公文呈出。承审官虑干逾限处分。不及详细推求听断。草率出详。以致案情不确。且有任意迟延不结者。是该府州县不过虚有其位。而其权悉归书吏。殊属废弛。嗣后该督抚等务当严饬所属。于接到发审公文时。先计其道路远近。核算时日。如有迟逾。即将该书吏究明惩处。庶积压公文之敝□大可除。而积案自可渐次清厘矣。将此通谕知之。　　

○丙申。上诣大高殿行礼。　　

○幸瀛台。阅冰技。科尔沁扎萨克郡王敏珠尔多尔济等五人、苏尼特扎萨克郡王喇特纳锡第、阿巴噶扎萨克郡王玛呢巴达喇等三人、喀尔喀扎萨克郡王巴图鄂齐尔等九人、阿巴哈纳尔扎萨克贝勒玛哈巴拉、乌珠穆沁扎萨克贝勒图克济扎布等三人、土默特辅国公济鲁布、青海扎萨克辅国公伊什达尔济等二人、伊克明安扎萨克辅国公呢玛藏布、土尔扈特扎萨克辅国公拜济瑚等二人、和硕特辅国公丹津扎布等五人、回部扎萨克郡王迈玛萨伊特等十六人、及琉球国使臣毛维宪等二人、于神武门外瞻觐。　　

○以礼部左侍郎多山、右侍郎廉善、充经筵讲官。　　

○丁酉。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○戊戌。以故廓尔喀额尔德尼王吉尔巴纳租塔毕噶尔玛萨野子热尊达尔毕噶尔玛萨野、袭爵。　　

○调山西按察使富纶、为安徽按察使。以鸿胪寺少卿汪如渊、为山西按察使。　　

○己亥。孝庄文皇后忌辰。遣官祭昭西陵。上诣寿康宫行礼。　　

