<!-- { "loadSidebar": true } -->
○谕军机大臣等、百龄韩崶奏、各路洋匪悔罪投诚、分别办理。又海洋巨寇张保仔禀恳投诚各摺。盗匪张保仔两次俱禀开呈大小船二百七十余号。大小炮一千余门。头目夥众共一万四千余人。恳乞投首。此事尚未可信。如果该匪真心来投。自应将船只器械全数呈缴。何必呈恳留匪船至数十号之多。若因随同官兵出洋巢□刀捕。赎罪立功。投首后岂无师船派拨。又安用该匪豫为筹计。自系该匪以近日各口岸严禁接济。无以为生。势穷力绌。假意投诚。冀作缓兵之术。该匪等素性狡猾。反侧靡常。傥情形稍涉可疑。仍当乘势攻巢□刀。以期净绝根株。切勿轻信疏防。致蹈贼人鬼蜮伎俩。所谓受降如受敌。不可不慎之又慎。即使该匪真心畏罪。率众来投。亦须分别安插。使之散而不聚。声势无由联络。再饬各地方官密加钤束。庶不致有疏虞。若祇图一时苟且将就。不顾将来流敝□大滋多。非万全之策也。所有此次奏明归籍之各股投诚贼匪。亦须一律妥为经理。不可稍有疏忽。又据百龄奏、孙全谋所袭骑都尉世职、应否仍留、请上□日定夺等语。孙全谋甫经留粤效力。尚未补授官职。自未便仍留世袭之职。俟孙全谋捕盗有功。著百龄再行奏请。此时且勿令兵部拣选承袭。若孙全谋不知感激出力。并当斥革治罪。将此谕令知之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百二十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十五年。庚午。二月。庚子。上幸静明园。诣龙神庙拈香　　

○旌表守正捐躯山东郓城县民陈科妻张氏。　　

○除江苏丹徒县、坍没地二顷七十一亩额赋。　　

○辛丑。春分。朝日于东郊。命皇次子旻宁恭代行礼。　　

○谕内阁、工部奏请严河工另案工程一摺。河工修防事宜。首重岁修。次则抢修如果认真经理。自不应有另案之工从前例价不敷。厅员等或借另案名目通融办理。乃自嘉庆十一年加价之后。岁抢修二项价银业已增至两倍。而另案工程。仍不减少。据工部摺内称。查核所奏各案。其以旧埽朽腐。沉陷蛰塌、另案开报者。竟有四分之一是明系岁修工程不能坚实。甚或祇将情形较轻处所。略事补苴。转将实系沈蛰朽腐者留为另案开销地步。亟须划定限制。应即照工部所请。嗣后著该河督等、将每年三汛内修过工段丈尺。分次开单具奏。再行汇案题估。如有现在修防未经报明淤闭之工。旋因旧埽空虚、沉陷蛰塌另案奏报者。将所需银两著落该道厅等官分别赔缴。不准开销。并著该河督等将各厅汛新旧埽工。开具地名起止。段落丈尺。某段业经淤闭。某段现在修防造具总册送部。其每年增入修防及续经淤闭者。再于秋汛后专案另报。以凭查核又据另片奏、十三年堵筑各工、现在尚未据该河督等将做过工段丈尺用过银数开单具奏、恐迟缓滋敝□大、请上□日查办等语。南河十三年堵筑各工。已报竣一年有余。何以银款尚未核定。将来日久难稽。必有浮冒情事。除饬令该河督等上紧造报外。并切实查明。将该道厅底册有无浮冒之处。覆核具奏。勿任滋敝□大。　　

○又谕、此次京察届期。光禄寺汉少卿卢荫溥、在军机章京上行走。缮写谕上□日尚属妥协。节经派往外省查办案件。均无贻误。卢荫溥著加恩交部议叙。伊现在出差。回京后。吏部不必补行带领引见。　　

○又谕、光禄寺卿善宝、年逾七旬。精力衰迈。现届京察。本欲令其原品休致。乃临引见前。该员忽以下车伤腿。向吏部告假。扣带引见。试思下车非坠马可比。何至遽有折伤。明系托词规避。若照原品休致。不足示儆。善宝、著以六品顶带即行休致。　　

○引见京察三四五品京堂各官。得上□日、太常寺少卿色克精额、差使勤勉。著加恩交部议叙。翰林院侍读学士保麟、钦天监监正佟政、年力俱就衰迈。著以原品休致。余俱著照旧供职。　　

○旌表守正捐躯直隶大名县民柴敬妻连氏。　　

○壬寅。谕内阁、据巡视西城给事中庆明等奏、缉获谋命凶犯、并访拏囤贩米石奸商二摺。萧三王大等、图得李三驴车。辄将李三谋毙。情殊可恶。近年辇毂重地。每有谋命重犯。日久无获。若皆能克期查拏。何致正凶远扬无可踪迹。今指挥曹攀华、于数日内派役严拏就获。尚属认真缉捕。又将奸商陈永等囤积米石访拏。并究出帐簿及交易字号。颇属能事。除将凶犯萧三王大及奸商陈永等、交刑部审讯定拟外。曹攀华著加恩以应升之缺升用。庆明、周钺、并著交部议叙。　　

○又谕、方维甸等奏、闽省洋盗、现今投诚免罪。所有承缉接缉之文武职名、应否照旧开参等语。洋匪蔡牵朱濆早经歼毙。其凤尾帮张治等、及朱渥全帮、亦已率夥投诚。前此被劫案内疏防之承缉接缉文武各员、自可酌加宽贳。但亦须量为分别。著该督等查明、各员疏防在三案以下者。加恩准予宽免。其四案以上者。仍著照例开参。　　

○又谕、方维甸等奏、节年海洋被劫台运米谷、恳恩豁免、并另筹弥补一摺。此项台湾每年应运内地米谷。自乾隆六十年、至嘉庆十四年十月。因海洋未靖商船被劫有一百四十六案。计米三千余石谷一万七千余石。向来本无著赔之例。经该省自定章程。议令厅县汛弁以及行保人等分别赔缴。亦未奏咨著为定例。今据方维甸等奏、内洋距厅县甚远、外洋距汛地更遥势难兼顾、且末弁以及行保人等、类皆无力之人、迄今未能呈缴等语。是著落分赔。亦属有名无实。现据该督等查有各属存仓内耗米易谷一项。不在常平额贮之内。堪以拨补著加恩即照所请、查明各该属旧存新收确数可抵若干。咨部办理。其原议分别著赔之处。均予豁免。此外有续经查出之案。亦著照此一律办理。　　

○又谕、薛大烈奏、为子续姻、恳请将宣化镇守备卢明善酌调督标一摺所奏荒谬已极。实属任性粗鄙。不知政体。儿女姻亲。事甚琐屑。岂可形之章奏。率行入告。且伊既知上司下属现任内不准结亲。何难为伊子另行择配。乃必欲向所辖守备求婚。竟敢奏请将该守备回避督标。以便其私。殊属胆大妄为。除不准所请外。并传上□日严行申饬。先行逐出乾清门。仍交部议处。总兵萧褔禄违例作媒。亦有不合。并著交部察议。寻议上得上□日、薛大烈加恩降补天津镇总兵官。萧福禄降为副将。赴部候补。　　

○癸卯。以右春坊右赞善聂镐敏、署日讲起居注官。　　

○甲辰。上御勤政殿听政。　　

○谕内阁、前因刑部审拟蒋廷柱由午门潜入协和门私放爆竹一案。降上□日令军机大臣、将是日直班官兵在门当差有无旷误之处。查讯具奏。兹据覆奏、传讯午门该班之副护军参领廷安、护军校巴扬阿、哈福、三达色等、俱供无旷误情事。惟该官兵职司门禁。不能实力稽查。致被谎言混进。殊属疏忽。所有是日该班之参领护军校等、著交该管大臣记过、其该班兵丁、量予责惩。亦无庸加以斥革。至协和门该班之护军校忠敏、护军珠尔松阿、一闻爆竹声响。即将该犯拏获。尚属认真。自应量加奖赏。前此永臶具奏时。仅行自请议处。并未将该官兵等奏请分别劝惩。亦属疏漏。所有应赏之忠敏、珠尔松阿二人。即罚令永臶自行酌给。　　

○谕军机大臣等、本日恩长奏、查明引沁助卫济运、势有难行一摺。所论甚是。松筠向来读书泥古。往往不顾事之难行。轻率陈奏。经朕屡次训诲。而情性未改。此次＜闲＞任两江总督。尚未到任。在途翻阅旧书。辄以沁水引入卫河可以济运。亦不与总河等商搉。即以己见入奏。朕披阅时。即觉其事情有室碍。仍交河东总河河南巡抚详查咨访。前日陈凤翔已奏称断不可行。本日恩长覆奏之摺。亦甚详悉。沁水入卫。本无旧路。不但武陟一带沙底稀松。难于建筑闸坝。且沁水盛涨之际。一经开放。势若建瓴设或横流冲决。则卫辉怀庆一带各州县民田庐墓。均被淹浸。其贻害又岂忍言。至由临清至韩庄闸。计有六七百里。断不能逆流南向。是不能助卫以济南漕。转致引沙以阻北运。松筠于地势南北高下。何亦全然不知。运道民生。所关非细。松筠不谙今昔情形。冒昧入告。设如所奏办理。岂不大有贻误。此事本当加以惩处。念其究为急公起见。姑予宽免。著再传上□日申饬。嗣后松筠于应办要件。惟当慎重熟思。周咨博采。体察时势。勿持偏见勿泥前闻。于经理庶务方有成效。若不悉心讲求再将此等室碍难行之事。率尔具奏。则不能宽其咎矣。将此谕令知之。　　

○调库尔喀喇乌苏领队大臣倭星额、为英吉沙尔领队大臣。赏已革叶尔羌帮办大臣达庆、蓝翎侍卫。为库尔喀喇乌苏领队大臣。　　

