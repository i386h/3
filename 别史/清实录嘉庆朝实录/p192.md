<!-- { "loadSidebar": true } -->
○云贵总督琅玕奏报、攻克石岘等苗寨出力人员。赏知府程卓梁、花翎。守备李上林等、蓝翎。知县郑锟等。下部议叙。　　

○命按察使衔候补盐运使嵇承志、赴永定河承办堵筑事宜。　　

○拨广储司银二千两。赈永定、右安、门外灾民。　　

○甲子。谕内阁、京师自六月初旬以来。雨水连绵。已及两旬。现在尚未晴霁。永定河漫溢成灾。积潦未退。朕宵旰焦思。倍增悚惧。稽之会典。祇有亲诣社稷坛祈雨之礼。祈晴未有明文。但水旱同一灾祲。礼缘义起。自当一律虔祈。以迓时旸而消盛涨。谨择于本月二十六日。亲诣社稷坛祈晴。先期于二十二日进宫。二十三日起、致斋三日。所有一切典礼。著礼部太常寺敬谨豫备。至二十七二十八二十九三日、本系孟秋时享斋戒之期。初一日礼成后。如气候晴霁。泥淖已乾。朕即回至圆明园驻跸。若彼时尚未放晴。不妨在宫内多住数日。俟天气晴明。再行降旨。　　

○又谕、前因同兴于永定河决口、及良乡以北被水情形。毫无闻见。当经降旨严饬。并令明白回奏。兹据同兴奏称、初七日晚闲传闻有永定河决口之信。初九日尚未得涿州以北情形。直至十一日始据西路同知等禀报。查该同知等所禀。系于初五初八等日封发等语。永定河堤决口四处。乃初三日之事。经朕特派大员分投查勘。而该管厅县、直至初五初八等日始行禀报藩司。迟缓已极。直隶地方官疲玩积习。一至于此。不可不大加整顿。是以特＜闲＞陈大文署理总督。以资振作。至同兴身任藩司。于本省被灾情形。竟茫然不知。及经饬训。徒以焦愤愧悚虚词入奏。于事何益。试思各地方官皆藩司所属。如果知其疲玩。何不及早参劾惩办乎。同兴久任直隶。实难辞咎。著交部严加议处。此尚系朕格外施恩。不即将该藩司治罪。同兴当倍加感奋。将直隶被水各州县地方确切查明。实力抚恤。毋令一夫失所。稍赎玩惕之愆。至现在各路军营文报。尚无迟误。同兴仍当严饬各驿站多备船只。迅速赍递。不得稍有阻滞。此时熊枚甫经到任。且须查勘永定河决口。筹办堵筑事宜。所有地方应办诸务。系同兴专责。傥于灾赈不能妥为经理。或军营文报致有迟误。惟同兴是问。恐不能当此重咎也。　　

○又谕、额勒登保奏、请将吉兰泰、索费英阿、二人枷号开释、或遵前旨发往伊犁、或令各回旗籍等语。吉兰泰、索费英阿、身为提镇大员。前因不能认真防堵。以致获罪。枷号示众。今虽军务将竣。岂可遽行轻贷。额勒登保既请将枷号开释。若令即回旗籍。则带兵各员何所儆畏。吉兰泰、索费英阿、从前既屡次带兵。著加恩释枷。发往吉林。交与秀林作为披甲兵丁。以示惩儆。　　

○予四川陕西阵亡协领佛尔卿额、佐领孝顺太、侍卫保邦、游击赵永成、守备何胜华、千总虎正江、张瑶、把总罗廷贵、胡永盛、外委姚成勋、陈华、铁忠才、虎昇龙、张占鳌、雍忠太、王大榜、出洋淹毙候补都司蔡得耀、祭葬世职。兵丁塔克通阿等六百四名、赏恤如例。　　

○拨大兴、宛平、二县常平仓谷备赈。　　

○免被灾较重之宛平县来年额赋。涿、良乡、保定、宝坻、固安、三河、房山、顺义、通、武清、十州县、本年额赋。被灾稍轻之怀柔、昌平、蓟、三州县、本年额赋十分之五。　　

○乙丑。以水灾。改顺天乡试期。谕内阁、京师自本月初旬以来。雨水连绵。贡院墙垣号舍。多有坍塌渗漏之处。现在考试期近。已饬令赶紧动工修葺。惟气候蒸湿。恐难如期修竣。若草率从事。必致内外关防不密。不足以昭严肃。且近畿一带道路泥泞。士子等来京应试。跋涉维艰。傥中途稍有阻隔。致误考期。转无以遂观光之志。所有本年顺天乡试。或展期至八月下旬。九月初旬。著军机大臣会同礼部妥议具奏。以副朕体恤寒畯至意。再向来俊秀监生乡试录科。系由国子监考试录送。因吴省钦条奏、改为钦派大臣在贡院扃试。嗣又有御史奏请应复旧例者。经礼部议驳未行。此时贡院正值兴修。未能在彼录科。此次俊秀监生。仍由国子监考试。不必钦派大臣。以后或应照旧例、或仍在贡院录科之处。并著军机大臣会同礼部一并议奏。寻奏、照雍正四年会试展期一月之例。将乡试改期九月初八日举行。至俊秀贡监录科。本为小试。不必特派大臣。应仍归国子监照旧办理。惟于录科后、将试卷封送礼部。揭晓后磨勘核对。如有不符者究办。从之。　　

○命五城地方照冬月例。设厂煮赈一月。　　

○丙寅。谕军机大臣等、黔苗滋事一案。前因伊桑阿奏称、亲往石岘攻克苗寨。擒获首逆多人。苗匪俱皆畏罪慑伏。业经办竣。当将伊桑阿等分别奖叙。而琅玕到彼。又复集兵进剿。迹涉邀功。恐致别生事端。是以降旨训饬。乃近日朕闻伊桑阿仅在铜仁驻劄。并未亲至石岘军营。闻知琅玕起身前来。不能阻止。即将常明等攻克石岘、作为亲身前往。装点入奏。琅玕由镇远赴铜仁。途次难民。纷纷拥道哭诉。琅玕复行带兵进剿。是伊桑阿前次所奏。竟系粉饰虚词。琅玕身为总督。于难民拥道哭诉时。即当将伊桑阿前后办理草率情形。据实参奏。方为公正。乃该督并无一言提及。其意以伊桑阿前在新疆时。曾经参奏琅玕家人私贩玉石一事。此次若将伊桑阿参奏。转似有心报复。故尔隐忍不言。即此一念。亦属私见。朕于臣下功罪赏罚。务在持平。岂可令饰奏冒功之人滥邀优叙。以上指出情节。皆系黔省官民共见共闻之事。著传谕琅玕密行陈奏。如伊桑阿并未亲赴石岘军营。而滋事首逆亦未擒获多人。则前奏尽属虚谎。该督一面奏闻。一面传旨令伊桑阿来京候旨。即兼署抚篆。如伊桑阿实无其事。亦即据实覆奏。　　

○又谕、吉庆等奏、续查粤东各属被风吹损塘汛兵房民房。分别动项损廉办理一摺。览奏俱悉。广州府属之南海等县。猝被飓风。吹损船只。倒塌兵房坛庙衙署民房铺屋。并淹毙人口。亟宜妥为抚恤。该督等于蜑民渔船居民房屋、及人口被灾沉溺者。俱已捐廉抚恤。其倒塌坛庙衙署营汛、又兵房桨船巡船驿船等项、赶紧修葺。造册报销。所办俱妥。至南海县属之大有围、被水冲缺。围田低洼处所。俱被水淹。所有沿河穷黎。自应亟为抚恤。其围基亦应赶紧修筑。该督等惟当酌量情形。迅速查办。其应行报销者。即当迅速奏明。动用帑项。转不必饬令府县等捐廉办理也。又据另片奏、内地民人杨胜达、久住夷地耕种、因安南差官捉拏与农耐打仗、逃回内地、及夷官押带匪船去后、复回夷地耕种等语。外夷彼此构衅。与内地无涉。原可置之不问。至杨胜达原系内地民人。若不潜往夷地。何至被安南差官捉拏打仗。今又任其复回夷地。可见内地边界防范不严。该督等总当于沿边地方。饬属实力巡防。以杜往来勾结。绥靖边陲。方为妥善。再潮属匪徒。开设花会。以压钱哄骗乡愚。此等匪徒聚赌。实属可恶。现已拏获沈学等五十余名。自应从严惩治。使匪徒敛戢。不可耽延时日。致游手好闲之徒无所顾忌。相聚日多也。将此谕令知之。。　　

○以广西浔州协副将王懋赏、为湖南永州镇总兵官。　　

○以水灾。贷守护西陵八旗官员兵丁、并内务府武职、及拜唐阿太监树户人等俸银、钱粮、各三月。　　

○拨直隶藩库银十万两。抚恤灾民。　　

○丁卯。上诣大高殿行礼。时应宫拈香。　　

○还宫。　　

○谕内阁、仪亲王永璇、成亲王永瑆、庆郡王永璘、定亲王绵恩、联名具奏、恳将应领亲王郡王俸银俸米三年之内、恭进一半、以备赈恤等语。近日雨水过多。朕节次发给银米。亟行降旨赈恤。及本日朕自圆明园进宫。见兵丁等房屋墙垣。多有坍塌。生计维艰。复赏给一月米粮。仪亲王等仰体朕宵旰焦劳痌瘝在抱之意。自请捐俸备赈。情切急公。殊堪嘉奖。惟念诸王禄入本有定额。且恪遵功令。并无交接馈遗之事。其家计不能充裕。朕所深知。若照所请将三年俸银俸米各进一半。恐不无拮据。所有仪亲王成亲王庆郡王定亲王俸银。仍著全行支领。惟将本年秋季应领俸米内、扣留一半。以备赏需。其余俸米照例关放。又同日据贝勒德麟奏、伊应领俸银俸米、向照宗室贝勒之例支领、请将应得三年俸银俸米、交部备赈一节。亦著照仪亲王等之例。将本年秋季俸米扣交一半。以示体恤。　　

○赏垫道官员四品以上、加一级。五品以下、纪录二次。兵丁每名、银一两。　　

○以水灾。赏八旗及内务府三旗兵丁一月米粮。　　

○戊辰。遣官祭火神庙。　　

