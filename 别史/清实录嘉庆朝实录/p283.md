<!-- { "loadSidebar": true } -->
○壬寅。谕内阁、大学士九卿议驳、颜检、赛尚阿奏、筹办水利工程请加盐价一摺。此事本属难行。盐斤加价。不独系病民之举。且官盐价昂。则私贩愈多。滞销愈甚。于盐务亦属无益。若以兴修水利筹款为词。则该督等所奏、每岁仅将加价银六十万余两。归入河工。于目前修浚事宜。亦属缓不济急。颜检向来办事尚属认真。此奏未必全系该督主见。自系赛尚阿轻听商人之言。从旁怂恿。而颜检即会同入告。殊属非是。颜检、赛尚阿、均著传旨申饬。至该省河道堤工。数十年来久未修浚。兼以前岁雨水较大。工段率多冲损自宜及时兴修。但水利事关重大。亦非一时所能猝办。即著颜检派员履勘。应自某处修起。再接修某处约几年可以完竣。统计需银若干。现在兴工即需银若干通盘筹画妥议具奏。俟奏到时再降谕旨。其芦东各商积欠帑项。该盐政惟应严饬各商、遵照定限。上紧完交。若如该御史舒昇阿所奏、于应交积欠项下另筹生息。事属繁琐。且商力断有所不能。朕岂肯因筹办水利、鳃鳃计及锱铢乎。再前此盐务加价。多以钱价过贱为词。年来钱价甚昂。商人等获利增倍。而原加之价。既未议减。其所得赢余。能否如该御史所奏、划出归公。仍著该督会同该盐政体察情形。据实具奏。寻奏、长芦现行盐价。委无余利。其应行归公之处。请无庸议。下部知之。　　

○谕军机大臣等、从前随同黎维祁陆续内投之安南人、节经分别安插。历有年所。现在阮光缵业已自取覆亡。农耐阮福映叩关内附。新封为越南国王。因念前此安插内地之安南人、自必心怀故土。业经查询火器营安插之黎＜亻冋＞等、及编入旗下之黎姓旧臣咸愿回至本国。并将黎维祁骨殖带回。此时越南国贡使。已自京起程。抵粤西后。臬司齐布森、自遵照前旨赍送敕印出关锡封。即著该抚传谕齐布森、于锡封时。告知该国王、从前内投之安南人等、现蒙大皇帝垂询。伊等俱愿回归故土。该国王是否愿将此项人等收留。令其据实登覆。禀知该抚具奏。俟奏到再降谕旨。将此谕令孙玉庭知之。　　

○癸卯。遣官祭都城隍之神。　　

○上御洞明堂。勾到广西、福建、陕甘情实罪犯。停决广西斩犯六人。绞犯一人。福建斩犯四人。绞犯六人。陕甘斩犯十人。绞犯七人。余九十三人予勾。　　

○谕内阁、乾隆十七年十月内。皇妣孝贤纯皇后奉安地宫时。皇考高宗纯皇帝钦遵祖制。亲送视奠本年十月二十二日。行孝淑皇后奉安地宫礼。朕于十二日至静安庄临送后。于十七日启銮。恭谒祖陵。礼毕。至孝淑皇后奉安处亲行视奠。　　

○又谕、自邪匪滋事以来。三省官绅士民兵勇、有捐躯赴义者。均经给予恩恤。因念从前贼匪经过地方。妇女中或为贼迫胁、不从被戕。或逼近贼氛、完贞自尽。甚至有全家遇害者。俱堪悯恻。兹当大功告蒇。著该督抚即饬知地方官据实详查。必须确有指证可凭者。加结申报该督抚奏请旌表。一面开造清册咨部核办。务期毋滥毋遗。以慰幽贞而崇节烈。　　

○又谕、本日据副都御史舒聘奏、近来各部院衙门进内奏事时。堂司官员等往往任意谈笑。毫无忌惮。禁地森严。非私下会谈之所。请饬派侍卫数员、不时稽察。即紧要事件必须相商者。亦当低声讲论。如有不遵管束者。指名参奏等语。朕以该副都御史所奏。自必实有其人。当即召见细加询问。婉言开导。舒聘毫无指证。但称此内堂司官俱有。而司员更多。复询以此种风气始自何时则称起于和珅在日等语。所奏殊不成话。朝房禁地。臣下理应恭谨。果有高谈阔论。嬉笑喧哗。自当加以惩儆。但亦须确有指实。方可究办。岂得笼统具奏。舒聘于各部院司官。即不能遍加识认。岂堂官等亦不能认系何人。乃一味含糊其词。若谓此种风气起于和珅在日。则舒聘彼时已早列卿员。非无奏事之责。何不立时参奏。缄默多年。直至今日始为此奏。以见其风采乎。近来廷臣奏事。往往有所参劾。不加指实。及询以所闻何事。所指何人。则茫然不知所谓。无从查究。殊可憎厌。即如舒聘今日所奏。朕将如何惩办耶。夫朝堂为办事之所。各衙门堂司官员。彼此论议。訚訚侃侃。所言公公言之原不妨明白谈论。若如舒聘所奏遇有紧要事件。亦祇许低声讲论。从此交头接耳。迹类营私。又复成何体制。嗣后朝房禁地。如果有喧笑非仪、及口角争论等事科道确有所见。即指名参奏。并著领侍卫内大臣传知该班侍卫等、随时留心稽察。以昭整肃。　　

○谕军机大臣等、贡楚克扎布等奏、办理番案完竣一摺。览奏俱悉。循化江什加族番、藏匿罪人。阻止众番投出。贡楚克扎布等移营前进。该番竟敢抗拒。经官兵枪箭齐发。击杀二十余人。自应如此办理。此时该番已知畏惧服罪。夥贼二名。业经枪毙。其南木加旦木增二名。仍当设法严拏务获。至赃畜一项从前蒙古开报之数。未必一无虚捏。今据交出四万。为数亦已不少。其余自当责令全交。但恐该番等力量实有不能。亦毋庸过事逼勒。转致再生事端。贡楚克扎布等当善为办理。并一面晓谕各蒙古、以该番等屡次侵扰。今经官兵进击。示以军威。该番即形震慑。献贼交赃。可见从前总由尔等积弱无能。致被凌侮。内地官兵。岂能久驻边疆。常为尔等守御嗣后惟当振作自强。善卫身家。慎勿恃天朝兵力。仍前怯懦。或自行召衅。取侮野番。以期日久绥宁。方为妥善。至善后事宜。尤关紧要。贡楚克扎布等当会同熟细筹商。务使此疆彼界。蒙古番人相安。不致滋敝□大起衅。其分界之河口。春夏闲设有渡船。总当停泊蒙古界岸。毋许私越彼岸。致被番人潜渡。并严饬蒙古属下人等、不得勾结番众扎筏偷渡。冬闲有冰桥行走。亦当设卡巡查。则番众不能擅入蒙古地界。自无从肆其剽窃。而边陲亦可永靖。并著该侍郎等悉心妥议具奏办理。　　

○甲辰。谕内阁、朕阅本年直隶省秋审情实各案册内。有开棺见尸三案。一起系吕二起意开棺见尸。复移尸图诈。割去尸头。朱二小、携刀开棺。一同移尸。刑部按律将吕二拟绞。朱二小照为从拟军。一起系王四开棺见尸。亦经拟绞。逃犯吴起封、一同开棺擡尸分赃。缉获另结。一起王三李明三次开棺见尸。内二次系王三起意。一次系李明起意。是以将该二犯一并拟绞。而从犯李五、三次俱在坟外瞭望。该督照窃盗三犯例拟绞入缓。复经刑部改入情实三案情事相同。其为首各犯。均应按律拟绞。至各从犯内、除吴起封尚未缉获外。其朱二小、系帮同开棺移尸。情节较重。亦祇问拟军罪。而李五一犯、虽系为从三次。但俱在坟外瞭望。并未帮同开棺移尸。较之朱二小究属稍轻。该督等援照窃盗三犯例拟绞。刑部复将该犯改实。罪名转重。因思盗劫为从之犯。其入室助势搜赃者均问斩决其止在外瞭望接递财物者。仍以情有可原免死发遣。死者以棺为室。则帮同开棺移尸者。即与入室搜赃盗犯无异。而坟外瞭望之犯。与把风接赃无异。即以命案比较。其下手加功与止于在场助势者。轻重亦有不同。今将朱二小拟军。而以李五拟绞。且改入情实两相比核。非于朱二小失之过轻。即于李五失之畸重。究未平允。著刑部堂官将此三案情节、朱二小因何祇拟军罪、李五因何应拟绞罪改入情实之处。一一查明具奏务使情真罪当。均得其平。或条例尚有未尽之处。并著悉心综核。俾臻妥协。以副明慎用刑至意。寻奏查律发冢从犯、初次二次。均拟发边充军。三次者拟以绞候。未将帮同动手、及在外瞭望之处。分别轻重嗣后请将初次二次从犯。仍照例发遣。其三次应绞之犯系帮同开棺者。秋审时入于情实。在外瞭望者。入于缓决。三次以外瞭望之犯。亦拟情实。分别办理。从之。　　

○又谕、清安泰参奏、差役毙命验讯不实率行详报之知县、请旨革审一摺。朕详核摺内所叙案情。王炳高以素不安分之徒。受雇与王心言等代为拒捕。并用铁针、将端千双目立时戳瞎。凶横已极。继经该县添差往捕。该犯复首先持械出拒。差役受伤。迨拏获之后。犹复倔强跳跃。实属不法。系应拟死罪之人。差役李华等、本有应捕之责。因其不服拘执。将该犯殴打致死。摺内何得指为正凶。辄称应以李华拟抵。至差役傅忠等、于李华殴毙王炳高之后。贿嘱汪高一人、捏认推跌致死。朦混尸伤。该县不能查出。率行具详。自应彻底根究。现在阮元业已回任。此案著交该抚提同应讯人证秉公详审。按律定拟。其验讯不实率行详报之建德县知县杨亨复、著革职一并提质。　　

○以礼部右侍郎玉麟、通政使司通政使曹振镛、为实录馆副总裁官。并命曹振镛敬勘藁本。　　

○乙巳。刑部议覆、贵州巡抚福庆疏报、民人敖茂文、误毒胞兄致毙、依律定拟一案。谕内阁、此案敖茂文、欲毒伊嫂李氏。以致误将胞兄敖茂顺毒死。刑部议照该抚原题、将该犯按律问拟凌迟。但细核情节。该犯因伊嫂李氏平日挑唆伊兄。不时将伊训责怀恨于心乘其患病独自吃粥。是以趁便下毒。敖茂顺回家同吃时。该犯业已出门。迨该犯回家。见敖茂顺业经身死。始知伊兄误被毒毙。痛恨无及。当将缘由向伊次兄敖茂泰哭泣跪诉。据实承认不讳。敖茂泰因将李氏等解救平复。是该犯于误毒伊兄死后。尚知悔恨。自行承认。稍有一线可原。敖茂文、著从宽改为斩立决。嗣后遇有似此误毒胞兄身死之案。如果本犯能自知痛悔。立时承认自首者。均著照此问拟。余依议。　　

○又谕、凡陵寝清语字样。俱宜敬避。臣下不应以此命名。著查明现在八旗人等、如有以陵寝清语字样命名者。大臣等、著自行具奏更改。官员兵丁等、著呈明该管大臣更改。嗣后八旗人等、俱不准以此等清语命名。所有黑龙江副都统衔总管色尔衮、原赏之巴图鲁名号。著改为健勇巴图鲁。　　

