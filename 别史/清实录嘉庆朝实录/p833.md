<!-- { "loadSidebar": true } -->
○乙卯谕内阁、御史周鸣銮奏请甄别捐纳初任人员一摺。道府州县、皆有地方之责。若任用非人。则所关于吏治民生者甚钜。人材无方。即捐班内亦未必无可用之才。其由部选实缺者、一经到任。即有经手刑名钱谷。可以验诸实事。优劣不难立见。近来此项部选人员不少。到任后未见该督抚甄别一人。岂果人人称职耶。是在该督抚洁己秉公。留心察核。与其迁延包庇。迨至劣迹昭著。将该员黜革治罪。正所谓爱之适以害之矣。何若于到任未久之时。察看才不胜任。早为甄别。或予原衔休致。或改任丞倅佐贰。不令贻误地方。其所全不亦多乎。其有庸鄙贪酷者尤当随时据实揭参。如有姑容、别经发觉者。必将该督抚一并惩处不贷。　　

○又谕、御史周鸣銮奏蠹役纠众滋事、并革役复充、吓诈多赃、请饬查办一摺。蠹役附势扰害地方。及革役复充。把持弄法。屡经降上□日饬禁。地方官自应时加查察。遇事严惩。庶足以儆积蠹而靖闾阎。今据该御史奏山东单县皂役曹岩、纠众持械、陵辱生员李端恒一案。该县审明属实。仅将曹岩枷号一日。即行释放。又革役姬瑞、因张改殴死刘秋案证、吓诈多赃一案。发交该抚饬提审讯。抗延不解。现仍原名充役。该地方官实属徇纵。著陈预即将此二案人证亲提严审。按律定拟具奏。　　

○丙辰。上幸万寿山。诣广润祠拈香。　　

○调兵部尚书和宁、为礼部尚书。工部尚书伊冲阿、为兵部尚书。以工部左侍郎苏楞额、为工部尚书。内阁学士果齐斯欢、为工部左侍郎。　　

○以二等侍卫哈宁阿、为太常寺卿。　　

○调正黄旗汉军都统和宁、为镶蓝旗满洲都统。镶白旗蒙古都统伊冲阿、为正黄旗汉军都统。正黄旗蒙古都统索特纳木多布斋、为镶白旗蒙古都统。以散秩大臣瑞龄、为正红旗汉军副都统。　　

○丁巳。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○铸给湖南宝庆协都司关防。从总督阮元请也。　　

○戊午。谕内阁、御史李振祜奏请禁考试骑射顶替积敝□大一摺。所奏甚是。八旗以骑射为根本。是以考试进士举人生员、以及考试繙译。均先阅看骑射。其弓马生疏者、即不准应试。此我朝之旧典。必应永远实力奉行。若其人素不练习骑射。临场倩人替代即与文场考试枪替无异。必应按律治罪。嗣后凡遇此项考试。著各旗都统等、亲身先行考验。能骑射者始准送名。派出监试之王大臣。于考试时令各旗章京等逐排识认射毕步箭。即射马箭。仍令本人下马至阶前报名。如查有替代情敝□大。将雇倩之人、与顶替之人、一并治罪。傥监试王大臣等市惠徇纵。别经发觉。定将王大臣等一并惩处。嗣后遇有考试。著报明御前大臣奏派乾清门侍卫二人。至放马处监视。　　

○又谕、孙玉庭奏查明镇江运河应办各工、请借项挑修、摊捐还款一摺。镇江府属徒阳运河为江浙漕艘必由之路。江潮灌注。易致停淤。前给事中陶澍条奏浚治修建各事宜。发交该省确勘。今据该督勘明分别应缓应修详议具奏。其应办各工。著即照所议办理。至摊捐归款。殊可不必。地方应办公务。朕从不存惜费之见。此项工程。既为利漕所必需。所估工料土方价银八万零一百五十余两。著即在于江苏藩库抄案变价、及盐规匣费项下如数动支。饬属勒限兴修。但必须工归实用。帑不虚糜。该督等认真查察。如有草率偷减情敝□大。据实严参。工竣核实报销。毋庸摊捐归款。　　

○谕军机大臣等、巴哈布奏访获拜盟结会匪犯刘东贵等、提省审办、并派员驰往永州府一带搜拏余犯、给予告示、随带张贴、宣布皇仁、许其赴官投首照例分别减免等语。所办非是。匪犯结会敛钱一经访闻。即应严拏惩办。其有畏法悔过。自首到官具结改悔者。方准奏明免罪。原以该犯等真心悔悟。是以恩施格外。许其自新。若给发告示。招令投首。该犯并非出自本心。免罪之后。安保其不故智复萌乎。巴哈布办理错误。著传上□日申饬。仍将案内在逃各犯认真缉获。按律办理可也。将此谕令知之。　　

○调山西太原镇总兵官刘荣庆、为大同镇总兵官。大同镇总兵官董连第、为太原镇总兵官。　　

○旌恤遇贼被戕直隶长垣县廪生张贻忠、东明县生员戴丙寅、监生何庠元、民人逯永锡等七名、如例。　　

○己未。上诣安佑宫行礼。　　

○庚申。上以秋狝木兰。自圆明园启銮。命皇次子智亲王旻宁皇三子绵恺皇四子绵忻、随驾。　　

○命庄亲王绵课、大学士曹振镛、尚书英和、景安、留京办事。　　

○免跸路经过地方本年额赋十分之三。　　

○是日。驻跸南石槽行宫。　　

○辛酉。谕军机大臣等、陈预奏长山县知县谭之遂、因县民置产匿税、经该县开单分交约正挨户催追、有乡民朱可辂等多人、聚至大堂、求请免催该县当堂开导、该乡民等不服、喧嚷咂破暖阁、复至典史陈尔宁署中抄打、请将谭之遂解任、并将陈尔宁彻回、严拏朱可辂等质究确情、从严惩办等语。民闲匿漏契税。本干例禁。此案长山县知县谭之遂、无论有无需索滋扰、并违例多收情敝□大。典史陈尔宁、有无怂恿干与情事。该民人等总不应将知县大堂暖阁砸破。并至典史衙署抄打。若先将知县解任。典史彻回。该民人等闻知。岂不愈长刁风。此时知县谭之遂、著无庸解任。典史陈尔宁、亦无庸彻回。若虑该二员查拏各犯或有不妥。该抚可遴派明干文武员弁。速往长山协同谭之遂等、将朱可辂并朱元鼐等一干人犯按名全行拏获。并将谭之遂陈尔宁传至省城秉公质讯。一面委员将长山县知县及典史印务暂行署理。如审明谭之遂并无藉端需索、及违例多收。典史亦无怂恿干与情事。即将朱可辂等加倍治罪。该县该典史均无庸参处。即饬令回任。傥讯明谭之遂陈尔宁实有肇衅情敝□大。除将朱可辂等照例治罪外。再将该县该典史一并参处、将此谕令知之。　　

○赏密云县接驾兵丁、半月钱粮　　

○是日。驻跸密云县行宫。　　

○壬戌。驻跸要亭行宫。　　

○癸亥。谕内阁、前据御史叶申万奏藩司李赓芸自尽一案。闽省舆论、咸谓由于张均之多方激成。张均前已奉上□日革职。熙昌等不应奏请开复原官。交部察议。当即降上□日交董教增秉公确查。兹据奏称确加查访、闽省实有此案系张均激成之论、以张均接收交代、朱履中短缺盐课二千余两、欲将书欠作抵、张均不允、催交现银、朱履中情急、遂有禀讦原管道府收受陋规之事、傥张均稍肯通融、朱履中必无此禀、亦可无李赓芸自缢之事、竟委穷源、群归咎于张均交代刁难等语。朱履中短缺盐课。以书欠作抵。本属违例。张均不肯接收。尚为持正。外省州县交代。互相牵混。接任者不加详查。扶同徇隐。以致亏缺相仍。张均之不肯通融。正系照例办理。安得谓之有心挑剔。至朱履中之情急捏禀。李赓芸之被诬自尽。皆非张均之所能逆料。该员之过。惟在代朱履中垫银三百两、以图自免交代迟延处分。又代朱履中改削捏造家人何佳姓名。混请销案禀帖。有此二节。均干吏议。若张均并此而无之。即察议亦无庸矣。此案业已查明。张均著仍照熙昌等原拟开复原官交部察议。熙昌王引之、所拟。并无轻纵。著无庸议。　　

○谕军机大臣等、绵课等奏审讯宗室庆丰自首入教一案、庆丰初供伊与胞兄庆遥、俱系白莲教、曾拜海康为师、今又供伊因向庆遥借钱、口角起衅、气忿赴步军统领衙门混喊入教、伊与庆遥并未习教、庆遥亦供实无习教情事等语。所讯情节。显有不实。庆丰在步军统领衙门。供认伊兄弟拜师习教甚坚。兹改供因向伊兄借钱不遂。遂捏供习教以图洩忿。试思借钱不遂。其嫌甚微。况系同胞兄弟。何至即以入教重情诬捏陷害。且将己身一并牵入殊非情理。明系恐陷重咎。又改前言。断不可信。必须严究实情。不可任其脱卸。至倪刘氏并其侄倪七儿、均系庆遥兄弟家奴。素无讐怨。何以到案即供明庆遥庆丰均入红阳教。系杜九之徒。指证甚为确凿。此必庆丰自首后复生后悔。与庆遥彼此串供。庆遥亦希图卸罪。捏出借钱情节。商同翻案。庆遥著革去奉恩将军。庆丰著革去繙译举人。交绵课等严行审讯。此案庆丰原供十八年九月十五以前豫知逆情。尤为紧要情节。绵课等不可因身系宗室。稍存回护消弭之见。务令供吐实情。毋任隐匿。俟审得确供。于一二报后缮录具奏。再行定谳可也。将此谕令知之　　

○旌表守正捐躯江苏丰县民王珠女王氏。安徽霍邱县民王炳开妻张氏。　　

○赏热河接驾兵丁、及看守避暑山庄弁兵、一月钱粮。看守口内口外各行宫弁兵、半月钱粮。　　

○是日。驻跸两闲房行宫。　　

○甲子。驻跸常山峪行宫。　　

○乙丑。谕内阁、成格等奏审拟阳曲县派差苦累一摺。此案衡龄失察之咎尚轻。惟该省藩司习振翎老病昏庸。一任幕友家人主持公事。该抚近在同城。日日接见。岂得诿为不知。乃有心徇庇。听其贻误地方。吏部照溺职例议以革职。实系咎所应得。衡龄著革去山西巡抚。另降清字谕上□日。赏给蓝翎侍卫前往新疆换班。其案内应议各员。著交吏部议奏。各犯罪名。著交刑部议奏。　　

○谕军机大臣等、绵课等奏覆讯庆丰庆遥、已据供认拜海康为师、入红阳会、十八年九月十一二日、海康并曾告知十三十五等日、街上就要抢劫、似系豫知逆情、请将海康提案质讯等语。海康一犯。已降上□日令富俊迅速派员解京质讯矣。庆遥既供认拜海康为师。入红阳教。并海康曾于十八年九月十五以前、告知有人抢劫。是其豫知逆谋。已无疑义。恐其中尚有隐匿未吐之情。著绵课等心存公正。以国家社稷为重。切勿稍有瞻徇。以致不实不尽。再向庆遥严切追究、当日海康既向伊告知抢劫日期必将逆谋备细向伊述说。令其据实供吐。即将此时未获逆犯祝现等或亦知其下落。熬审务得确情。毋任狡展。审明后即行据实具奏。其失察庆遥之族长总族长。查明开列名单。并将从前失察海康之族长总族长。系属何人。当日结案时如何处分。一并具奏。再十八年承审海康之宗人府堂司各官。系属何人。并著绵课等将原摺原稿查出。于下报一并奏闻。将此谕令知之。　　

○以山东布政使和舜武、为山西巡抚。云南按察使广庆、为山东布政使。仍戴三品顶带。署江西按察使廉敬、为云南按察使。江苏粮储道邱树棠、为江西按察使。　　

