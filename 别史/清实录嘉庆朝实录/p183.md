<!-- { "loadSidebar": true } -->
○旌表守正捐躯江苏仪徵县民陈朝正女陈氏。　　

○是日。驻跸白涧行宫。　　

○癸卯。谕内阁、琅玕等奏、查明滇省社仓存欠各数。酌请分别追赔减除一摺。滇省各属社仓。至嘉庆四年止。额贮谷麦荍青稞等、共计六十万五千四百四十石零。现在实贮及赔解各项。共抵除谷三十二万四千九十石零。尚缺谷麦荍二十八万一千三百四十九石零。著照该督抚所请、将经理不善之地方官。各按银数。勒限严追。傥逾限不完。著照杂项钱粮例参办。至从前办理兵差。民闲津贴安家一项。以民捐之谷。还充民用。著加恩准其于册内据实减除。毋庸另行筹补。　　

○谕军机大臣等、尹壮图密奏、请留巡抚初彭龄一摺。据称初彭龄莅任一年有余、清介率属、实惠在民、能假以岁月、则滇省元气可复、若骤易生手、则拊循未几、即匆匆去任、殊失赤子之望等语。大属非是。督抚久任方能有成。朕与廷臣时常论及。况初彭龄自擢任滇抚以来。于地方公务。实力整顿。朕所深知。前此奏恳解任养亲。朕本欲令其仍留滇任。随传询伊弟初乔龄、据称伊父母年逾七十。衰病属实。因念初彭龄身任封圻。远在万里之外。闻父母在京多病。心悬两地。恐致贻误公事。陈请归养。亦属人子真情。朕方以孝治天下。自难不允所请。是以前降谕旨、准其改补京职。今尹壮图以滇省民情爱戴。欲留初彭龄在滇。勿令归养。试思尹壮图亦因母老回籍侍养之人。独不念初彭龄双亲俱已年迈。而转拂其孝养之忱乎。己所不欲。勿施于人。若初彭龄可以留滇。则尹壮图亦当来京供职矣。在初彭龄既经具摺请养。断无授意尹壮图令其奏留。博此虚誉。而尹壮图以在籍绅宦。竟敢越分干与本省大吏去留。若各省绅士相率效尤。纷纷保留。成何政体。岂不蹈明季恶习乎。又另摺奏、满州子弟。宜于十五六岁以前。专责以熟读经书。讲明理义。俟心性融澈。精力完固。再责以骑射繙译。更易为力等语。尤属纰缪。本朝家法。以国语骑射为重。从前定鼎之初。满洲人材。并未娴习汉文。不能汉语。而建功立绩。勋业昭然。此时设尚有其人。区区教匪。早已殄除。是今日满洲风气。实不如从前之务勤本业。而尹壮图乃以繙译一道。必先通晓汉文。易于明透。伊并不知清文义理。为此瞽论。况满洲国语。本应不学而能。而骑射亦须童年练习。若如尹壮图所言。必俟十五六岁以后。始行学习。安能精熟。朕方谆谆以国语骑射为满洲根本。屡经训饬。尚恐未能尽副朕望。今欲使满洲子弟。于十五六岁以前专习汉文。岂不更将本业荒废耶。朕前此加恩赏给尹壮图给事中衔。令其在籍奏事。原为该省地方官吏、或有废弛贪黩之事。督抚隐匿不奏。伊得随时具摺密陈。乃尹壮图竟欲干涉朕用人大权。并将从前具奏满洲读书应试曾经驳饬之事。复行渎奏。更张本朝成法。本应治以妄言之罪。但朕正当求言之际。不肯以言罪人。著伊桑阿将原摺掷还尹壮图。并著传旨严行申饬。此后遇有地方不公不法事件。仍准其具摺密陈。若再似此谬陈臆说之论。必当治以妄言之罪。不能再为宽宥也。　　

○是日。驻跸隆福寺行宫。翼日如之。　　

○甲辰。上恭谒昭西陵。孝陵。孝东陵。景陵。随恭谒裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○谕内阁、去岁福长安、仅生疮疖。即托故并未诣陵当差。今复敢以腿疾呈请回京医治。实属胆大。上则皇考陵寝所在。下则伊父坟墓亦在左近。福长安若稍有天良。何忍轻离。竟欲回京耶。无君无父。殊为可恶。绵亿、弘谦、成林、并未斥驳。率行据呈具奏。亦属大谬。成林前在军机章京上行走时。福长安方任军机大臣。今福长安虽经获罪。不免心存见好。是以有此渎奏。尤属卑鄙无耻。福长安、著即革职。发往盛京作为披甲。交晋昌严行管束。数年后再观后效。福长安之子锡麟、亦著随往盛京。即以该处防御补用。绵亿、弘谦、成林、俱著交该衙门严加议处外。绵亿、著革去都统、及管围大臣。随同王公等照例上朝。正蓝旗蒙古都统员缺。著弘＜曰融＞补授。管围大臣员缺。著额勒登保补授。成林、著拔去花翎。革退内务府大臣、马兰镇总兵、补授盛京副都统。即著于本日押带福长安起程。福长安在途如有他故。惟成林是问。成林所遗内务府大臣兼马兰镇总兵员缺。著兴长补授。兴长所遗正红旗汉军副都统员缺。著庆溥调补。三姓副都统员缺。著额勒亨额调补。永硕到陵时。福长安业经具呈。永硕并未阻止。亦随同列衔具奏。永硕、著交宗人府议处。　　

○乙巳。上恭诣裕陵、行释服礼。未至碑亭即降舆恸哭。步入隆恩门。诣宝城前黄幄。奠献行礼。送冠服篚至燎所。跪奠毕。恸哭良久。勉释缟素。乃退。王以下文武大臣官员、均随行礼。　　

○长麟奏、剿办汧阳县及瓦房沟贼匪出力员弁。赏守备狄廷杰、五品军功胡文秀、谭恩、杨模、王桐、刘文魁、随营办事主事奇明、花翎。把总沈培等、蓝翎。　　

○免陕西被贼滋扰之商州商税缺额银。　　

○是日。回銮。驻跸白涧行宫。　　

○丙午。旌表守正捐躯安徽含山县民彭谷余妻窦氏。　　

○上以释服祫祭太庙。自是日始。斋戒三日。　　

○驻跸烟郊行宫。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之八十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。夏。四月。丁未朔。享太庙。遣郑亲王乌尔恭阿、恭代行礼。　　

○上还宫。　　

○谕内阁、朕此次谒陵释服回京。有山西省已革举人薛载熙、在烟郊接驾。朕记其名姓。系屡经接驾。且曾经考试诗句平常。饬令回籍者。复命以诗题再行考试。所限官韵甚窄。并令军机大臣派员监考。所作诗句尚属明顺。因令检查原案。当经查明从前薛载熙中式时。于乾隆五十四年覆试。文理尚无大疵。惟诗句粗率。奏请停科。经皇考加恩宽免。曾经会试一次。嗣于是年十二月闲。和珅等议覆科场事宜一摺。夹片内以薛载熙覆试诗句粗率。与伊中式之卷不符。难保无代倩情敝□大。请将该举人追革在案。是薛载熙斥革举人。本非皇考之意。和珅办理此事。实属有意从刻。原不足以服薛载熙之心。今薛载熙考试诗句。较前稍胜。伊籍隶山西。似此诗律。尚不致干摈斥。薛载熙、著加恩赏还举人。下次准其一体会试。　　

○又谕、朕由黄木厂尖营启行。忽见一人骑马奔驰。讯系随从庄亲王绵课之人。著交刑部照冲突仪仗例治罪。绵课系领侍卫内大臣。查管御道。乃其分内之事。今尚不能约束家人。岂可仍居要任。绵课、著不必在内廷行走。革去领侍卫内大臣、都统、阅兵大臣。并花翎黄马褂。加恩留其王爵。仍交宗人府严加议处。从前皇考每次巡幸。朕在藩邸时随行。只带谙达一人。哈哈珠色一人。乃各王公大臣御前侍卫等、竞尚虚文。先令多人前行。至宫门外拥挤伺候。实为恶习。著通谕诸王大臣等、务各训饬家人、凡御路及宫门左近处所。不许任意行走。如传谕后。傥有复蹈故辙者。除将该跟役照例治罪外。仍将该家主一并治罪。　　

○以睿亲王宝恩、为正黄旗领侍卫内大臣。调镶黄旗汉军都统成德、为镶蓝旗满洲都统。镶蓝旗蒙古都统达椿、为镶黄旗汉军都统。以正黄旗护军统领阿兰保、为镶蓝旗蒙古都统。调正白旗护军统领德麟、为正黄旗护军统领。以镶黄旗蒙古副都统珠尔杭阿、为正白旗护军统领。调正白旗蒙古副都统和宁、为正红旗满洲副都统。以头等侍卫庆长、为正白旗蒙古副都统。　　

○戊申。停圆明园军机处值日之科道官。　　

○拨广东盐课银二十万两、解往四川。两淮盐课银五十万两、分解湖北陕西。以备军需。　　

○以太仆寺卿裘行＜闲＞、为河南布政使。　　

○己酉。上亲诣太庙。行祫祭礼。　　

○太常寺卿多永武、以读祝错误革职。仍命在太常寺效力行走。遇祭祀日。准用六品顶带执事。　　

○庚戌。上诣大高殿恩慕寺恩佑寺行礼。　　

○幸圆明园。　　

○诣安佑宫行礼。　　

○辛亥。谕内阁、额勒登保奏、肃州镇总兵丰绅、现丁母艰。恳暂行留任。丰绅带兵有年。打仗尚属奋勇。著仍留总兵之任。并加恩赏银二百两。由广储司动用。交伊在京家属收领。俾资丧葬之用。以示体恤。　　

○谕军机大臣等、额勒登保奏、冉逆西窜入甘。因总兵杨奎猷等剿贼失事。杨奎猷、及参将罗全亮、均革职枷号。游击刘满贵、著革职作为兵丁效力。所有凉州镇总兵员缺。著萧福禄补授。额勒登保现由唐藏一带追剿冉逆。其高马等匪。即交杨遇春、格布舍等、同川省官兵会剿。至宁陕防堵事宜。责成刘之仁、督率新放各营弁巡防。毋再令贼匪窜入南山。将此谕令知之。　　

○仪亲王永璇参奏、正红旗满洲副都统英和、三月有余、未至衙门。得旨、英和革退副都统。并毋庸署理正蓝旗汉军副都统事。　　

○调正白旗护军统领珠尔杭阿、为正红旗满洲副都统。以内阁学士吉纶、兼正蓝旗汉军副都统。　　

○以詹事府少詹事那彦成、翰林院侍读学士茅元铭、左春坊左中允苏勒通阿、充日讲起居注官。翰林院编修帅承瀛、检讨何学林、署日讲起居注官。　　

○壬子。谕内阁、礼部奏、琉球国使臣呈称、该国此次恭进谢恩方物。恳予赏收。免抵下次正贡。该国王因特赐御书扁额等件。专遣使臣呈进谢恩方物。曾经该部具奏。降旨准作下次正贡。原以昭体恤而示柔怀。今据该使臣呈称、伊等临行时。国王再三谆嘱。恳请准予赏收。免抵下次正贡。具见该国王抒忱效悃。诚恳可嘉。著照所请、此次所进方物。准予赏收。下次正贡届期。该国遣使来京时。再当优加赏赉。用昭柔惠远藩至意。该部即传谕该使臣、令于回国时、转告该国王知之。　　
