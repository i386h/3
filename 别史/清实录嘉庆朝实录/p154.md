<!-- { "loadSidebar": true } -->
○己巳。谕军机大臣等、剿办教匪。迄今已及五年之久。辗转稽延。尚未办竣。节经降旨。令统兵大员等、务于今岁秋冬之交。克期蒇事。本日已届立秋。转瞬即交冬令。尤不可再有延缓。川陕楚三省教匪。多留一日。百姓即多被害一日。盖官兵剿贼。偶遇军粮缺乏。不能不认受饥饥。若教匪一经乏食。势必肆行焚掠。残毁村庄。而生灵之受其荼毒者。不可胜计。朕仰荷上天恩眷。躬承皇考付托之重。子爱黎元。惟恐一夫失所。即如秋审朝审。及人命重案。无不详慎推勘。心存矜恤。其有一线可原者。即加宽宥。不忍屈抑一人。何况以无罪赤子。任贼摧残。且各处被贼戕害者。固属良民。即官兵临阵剿杀者。亦多系被贼裹胁百姓。每一念及。为之衋伤。并以军务自元年至今五载。不能早竣。时深愧恨。几至寝食俱废。带兵大员、及封疆大吏。皆当各发天良。无分满汉文武。同心办贼。自能豫操胜算。各股教匪。惟以分路奔窜。疲我兵力。日久竟成流贼行径。治兵譬犹治水。设遇奔流漫溢。自应豫筑堤防。方可遏其冲决。况办贼之事。无出剿堵二端。然必先堵其去路。始可乘势歼除。近日带兵大员。尚知奋勉剿杀。而前无拦截。地方乡勇不能得力。仍任贼四散奔逃。即如杨开甲一股。虽经额勒登保将首逆歼毙。其余匪党仍俱分窜。势必复行裹胁。又与未经剿杀何异。从前如湖北省擒获张正谟、聂杰人、覃加耀等、皆系先行围困。始克奏功。可见剿办贼匪。究以实力严堵为重。今以川陕楚三省情形而论。川省民人。往往团练筑堡。自为保聚。并帮同官兵御贼。有争献米肉者。而一闻贼匪信息。即就近报明州县。州县等亦即转禀督抚。及带兵大员。似此声息相通。自能屡有克捷。其次则楚省所办。亦尚认真。惟陕省南山一带。则任贼往来。官民皆不过问。即贼踪窜近。亦无地方官豫行禀报、互为堵御之事。虽陕省地方。不及四川之殷实。然民人等即自为身这计。亦应筑堡聚守。共相抵御。何得视同膜外。且节次降旨。令长麟、台布等、于南山出入隘口。及险要处所。酌量开挖沟壕。刨断道路。至今未据奏及。该督抚俱系责成防堵之人。此等事有何难办。而因循若此。又长麟于初到陕省时。于筑堡团勇事宜。曾经具奏、数月以来。并未将如何筹办之处。详悉陈明。可见该督前奏、不过意图见长。并未认真办理。设果有难办之处。亦何妨据实直陈。乃于防御事宜。全无布置。试思贼匪分合。原无一定。然山川险要。自有一定。伊等总不能据险扼要。以致屡失事机。又何怪贼匪之日形散漫。剿办迄无成效耶。现在该省惟西、同、凤、三府未被贼扰。地方完善。该督抚等、尤当督饬所属。扼要严防。无使贼匪一名阑入。即如川西一带。被贼渡江窜扰后。经德楞泰奋击剿杀。始能将贼匪攩回。地方安堵。若西、同、凤等处。为陕省菁华之地。设有疏防。致完善处所复遭蹂躏。则惟长麟、台布、是问。总之剿堵同为一事。剿必兼堵。堵正所以为剿。各路带兵大员。及该督抚等、自其祖父世受国恩。而伊等又身受皇考及朕委任深恩。具有天良。宁可不并力同心。互相策励。剿者竭力奋击。堵者则迎头截杀。并激劝官民。协同守助。以期众志成城。如有防堵不力之地方文武各员。当大破颜面。其职分较大者。参奏办理。职分较小者。即一面奏闻。一面拏究。务使兵气奋扬。人思用命。于秋冬之交。将各股贼匪一律廓清。同膺懋赏。傥再有迁延。必将伊等按律治罪。决不再为宽贷也。勉之慎之。将此传谕知之。　　

○庚午。湖广总督姜晟等奏、楚省郧阳之竹山、竹溪、房县、郧西、四属。及宜昌之巴东一带。均与川陕毗连。绵长几三千里。万山重叠。路路可通。防守实非易事。查楚省官兵。前赴川陕协通。者。为数尚多。是以各处边卡。转留河南、山东、等省官兵防守。一有贼警。则防边之员。只能就各边卡抽拨兵勇剿捕。日追日远。即不能回顾边防。因此卡隘益形单薄。从前楚省各卡。原设官兵一万二千余名。现止存八千余名。防剿兵力不敷。因而添雇乡勇。支项所费倍增。前奉谕旨。以军机大臣会议。请于郧阳府设立道员。改协为镇。移驻竹山、竹溪、地方。于控制机宜。最有裨益。盖边境路长山险。固守尤难。另设一镇。招募新兵。就近协防。则乡勇可渐加裁彻。以归节省。现拟亲身履勘。将添设镇道事宜。妥议具奏。并咨商经略。前由楚北派往川陕官兵。如能彻回。则河南、山东、等省官兵。亦可令回原营归伍。至团练义勇。自应先就边界情形。广为劝练。臣等现饬各该县。于四乡绅士义民内。分举首领。每首领一人。承管义勇百人、或数十人、以数十首领。即可得义勇数千人。遇贼窥伺。一呼可集。以赴边堵御之日起。给予口粮。贼去则令各安生业。其中实在奋勇出力者。即奏请优加鼓励。此外如襄阳、宜昌、施南、安陆、荆门、各府州属。亦一律办理。至各州县村落市镇、闻警即逃。往往贼未至而先已流散。必须筑堡捍卫。各团壮勇。贼至则奋勇协击。使之无人可裹。无物可掠。即属坚壁清野之道。实为制贼良法。奏入。谕军机大臣等、据会奏筹办堵剿大局情形。所称团勇防御等事。皆系防备窜匪而设。尚属善后事宜。又据奏楚省官兵。多赴川陕协剿。离营日久。恐不免系念家室。不如调回本省协防之较为得力。已降旨令额勒登保。酌为对调。此项兵丁回楚后。其河南、山东、等省官兵。即当彻回原营归伍。将此传谕知之。　　

○辛未。调直隶泰宁镇总兵官常怀义、为天津镇总兵官。天津镇总兵官哈丰阿、为泰宁镇总兵官。　　

○癸酉。旌表守正捐躯直隶沧州民高均女高氏。　　

○缓徵河南睢州水灾旧欠额赋漕粮。　　

○甲戌。遣官祭火神庙。　　

○谕内阁、魁伦自上年署理吏部尚书时。常蒙召见。屡请前往四川军营。并以伊从前曾任四川营官。于办理啯匪时。擒捕奋勇。曾将啯匪办净。现在教匪滋事。尚不似啯匪之难办。乃迟到数年。尚未蒇事。皆由带兵大员等、因循贻误所致。若令伊前往。必能克期奏绩。彼时朕即以其言大而夸。未允所请。嗣因勒保以总督办理经略事务。难以兼顾。且安坐达州。于剿捕事宜。未能经理妥善。是以将勒保革职治罪。改授额勒登保为经略。川督一时乏人。因念魁伦在川年久。又曾任闽浙总督。于地方事务。自应谙晓。特命伊前往署理四川总督。并未委以军旅重寄。上年冬底。川省贼匪由陕窜甘。其时额勒登保有鉴于勒保之株守不动。遂于本年正月初一日。由达州带兵前赴甘省。彼时四川别无大员。额勒登保因将川省零星贼股。交与魁伦接办。若魁伦自揣不能胜任。即应阻留额勒登保不令前往。或据实奏明。请旨定夺。乃竟直任不辞。复于达州地方。逗遛八日。以置办兵丁衣履为词。又复绕道行走。以致贼匪乘闲抢渡嘉陵江以西。荼毒无数生灵。魁伦并不亲身督剿。仅派阿哈保、朱射斗、前往追蹑。又不妥为策应。以致朱射斗失利阵亡。以后魁伦愈加畏葸。惟于凤凰山扎营。屡次奏摺。总以防守潼河为名。从未与贼接仗。适德楞泰遵旨带兵驰到。屡歼贼众。朕彼时谆谕魁伦、以防守潼河。是伊生死关头。特宥其纵贼渡嘉陵江之罪。加恩降为三品顶带。令其固守潼河。以观后效。魁伦若果能实力堵御。俾德楞泰得于潼河以东。将贼匪剿净。是魁伦前此疏纵之罪。早经宽释。而防守潼河。将功赎罪。即不能复还头品顶带。仍可留任总督。讵魁伦疏于防范。经刘清禀请暂留黔兵以资防守。又复批饬不准。致令贼匪窜过潼河西岸。将完善地方百姓。肆行残害。几至扰及成都省城附近处所。幸德楞泰督兵奋剿。始将贼匪驱过潼河东岸。彼时魁伦仅帮同勒保打仗一二次。旋又带兵前赴龙安。川省百姓。无不感激德楞泰而怨恨魁伦。其辗转避贼。恇怯无能。若不加之显罚。何以肃军纪而饬戎行。且川西被贼黎民。不可胜计。此而犹欲曲事姑容。岂无辜受害之百姓。目不忍睹耳不忍闻者。独非民命乎。因降旨将魁伦革职拏问。交勒保等审讯。拟以斩决。经王大臣等复加核拟无异。本应即将魁伦在军前正法。特因教匪究系内地乱民。若将失律大员。即在该省办理。恐启莠民蔑视官长之渐。是以令其解京。仍命王大臣等、连讯两日。魁伦亦惟俯首认罪。无可置辩。且于团勇误杀解送弓箭之守备马良柱一事。并不据实奏闻。转将马良柱捏报阵亡。滥邀恤典。其欺饰之罪。亦据供认不讳。复经王大臣等照原拟请旨将魁伦即行正法。并遵旨将从前军营偾事各员办理成案六件。检查进呈。以备比拟。如马尔赛、讷亲、张广泗、雅尔哈善、俱经明正典刑。此四人因剿办准夷、金川、回部、外域、较之魁伦、情罪尤重。至所开李侍尧、则系原拟斩决。蒙皇考改为监候。核其原案。止于不能豫防回匪。致田五等纠众谋逆。复株守靖远。不即赶赴军营。以魁伦之畏葸退避。纵贼殃民。与李侍尧相比。情节更重。至杨应琚任云贵总督时。因办理缅匪。调度乖方。捏饰欺蒙。原拟照统兵将帅贻误国事例。拟斩立决。曾蒙皇考加恩。赐令自尽。魁伦身任总督。与杨应琚同。其调度乖方。亦与之同。至于魁伦屡次以防守潼河入奏。隐遂其避贼之计。又于马良柱一案。捏词具奏、其欺蒙隐饰。亦与杨应琚同。魁伦种种罪状。固应正法。但究系自请前赴军营。其情尚稍有可原。魁伦、著照杨应琚之例、免其肆市。著刑部堂官传旨监视。赐令自尽。乃于万无可贷之中。宽以一线。此即朕过于姑息之处。然于军纪所关。断不肯曲宥一贻误封疆之庸臣。而膜视小民之被贼戕害。陷于非辜也。魁伦之子完颜扎拉芬。并著发往伊犁。效力赎罪。以示惩儆。特将办理此案缘由。通谕中外知之。　　

○又谕、人君驭下之柄。不外赏罚。不可稍有偏倚。必以至公无私处之。切莫豫立成见。惟视其人之自取。无所容心于其闲。赏滥则不知感劝。刑滥则民无所措。有功缺赏。失鼓励之道。有罪不罚。损惩创之法。在平时尚不可少阙。况行军不明赏罚。事必难成。贻误因循。为害益大。失律之臣不诛。奋不顾身者何劝。岂有数万子民。身膏原野。骸骨抛零。为君父者漠不关心。必欲曲法保全一偾事之庸臣。我大清国岂有如此庸碌卑鄙之主。兹因治魁伦之罪。特行明白宣谕。　　

