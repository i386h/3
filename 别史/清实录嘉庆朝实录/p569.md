<!-- { "loadSidebar": true } -->
○丙寅。谕内阁、温承惠奏原任知县丁攀龙徐润二员、在直有年、于地方工程情形、均所熟悉、现有降调处分、恳请捐复留直一摺。丁攀龙、徐润、俱著加恩准其捐复原官。留于直省差委。俟有相当缺出。酌量补用。又另片奏原任知府苏勒通阿、因公降调、该员老成端谨、熟谙河工地方、恳请留直以同知通判补用等语。苏勒通阿系部议降四级调用之员。例应赴部候选。但朕闻其居官尚好。素有清声。现在若令归部选用。应归入降四级班次。且一时亦未能得缺。著加恩改为降三级。留于直隶遇有相当之通判缺出。即予奏补。　　

○兵部奏拏获偷窃稿案书吏请交刑部一摺。得上□日、此案书吏钱秉初、辄敢将兵部远年稿案私卖钱文。铺户刘姓、收买衙门稿案作为废纸。均属藐法。著交刑部审拟具奏。其起出吏部稿案。并交吏部查明一并归案办理。兵部堂司各官自请处分。著照所请交部分别察议。至各衙门稿案均关紧要。该书吏等敢于偷窃售卖。或另有作敝□大营私、意图销毁情事。亦未可知。著通饬各衙门一体留心检查。妥为防范。并著步军统领衙门随时饬缉。一面出示晓谕各铺户等、如遇有售卖稿案者。立即呈首到官。必当官给赏钱。以示奖励。伊等知售卖废纸。所获有限。而一经首缴之后。获利转多。自不肯私自收买。以致获罪。而书吏等亦必知畏惧敛迹矣。　　

○是日。驻跸大新庄行宫。　　

○丁卯。驻跸白涧行宫。　　

○戊辰。驻跸隆福寺行宫。　　

○己巳。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○祭先蚕之神。皇后亲诣行礼。　　

○是日。回銮。驻跸桃花寺行宫。　　

○庚午。谕内阁、多隆武奏旅次被窃、失去朱批奏摺等件、自请交部议处一摺。据称伊于二月内陛见时、将应缴朱批奏摺敬谨带京、拟于奏事之便、随时封缴、嗣因在京无应奏事件、仍行带回、行至山东德州留智庙地方被贼窃去等语。外省朱批奏摺。向俱附便缴回。若该员自行带京。则奏缴更便。多隆武于陛见时。既将朱批奏摺附带至京。何以迁延不缴。又复带回。殊属可笑。且被窃之留智庙地方。系伊管辖汛地。疏懈之咎。实所应得。多隆武、著交部议处。其偷窃朱批奏摺之贼匪、著该地方官严缉务获。　　

○直隶总督温承惠奏、明年巡幸五台。跸路向无行宫之处。请添盖板房。上命军机大臣传上□日询问。温承惠自认愚昧。并请遵上□日将向来一切点缀。概行停彻。得上□日、朕何难据奏将温承惠交部议处。沽美名而邀众誉。朕不肯为。此后再如此尝试。亦祇得交议矣。　　

○旌表守正捐躯山东莱阳县民陶尚忠妻盖氏。　　

○是日。驻跸盘山行宫。至甲戌皆如之。　　

○辛未。赐扈从王公大臣等食。并赏赉有差。　　

○谕内阁、许光椿蒋攸铦奏浙省帮丁驳回米石、酌请分年折价归还一摺。漕粮为天庾正供。该帮丁等于领运之后。经管不善。致有徽变。既经盘验驳回。自应责令赔解好米。惟现据该漕督等奏、浙江漕船归次已迟、受兑急迫、骤难购买多米、请照上年江省折价归还之例办理等语。江省上年黑变米石。既系折价归还。浙省事同一例。未便两歧。此次姑照伊等所请、准其每石折银一两四钱。自十五年本运为始。分作五年缴完。但此后遇有黑变米石。若俱援照办理。则上仓米石愈少。而帮丁利于折价。沿途敝□大混益多。何以实仓储而肃漕政。嗣后各省帮丁领运赴通。俱责令一律交纳好米。傥有霉黑不能上仓。一经驳回。即严饬该丁照数赔缴好米。搭解归款。毋得仍援此例再有渎请。　　

○浙江巡抚蒋攸铦奏、护黄岩镇游击守备陈秉助、岁除出洋擒获盗匪多名。命以应升之缺、先予升用。　　

○旌表守正捐躯山西垣曲县民王丕灵媳陈氏。　　

○癸酉。谕内阁、恩长奏筹办挑浚赵王河上游之陶北河、酌议动项归款一摺。陶北河界在直豫两省之闲。为赵王河上游。自应挑穵疏通。以蓄陂水而资利济。现经陈凤翔恩长查估豫省应办工段。并遴委工员、协同地方官雇集人夫。克期兴举。该督抚等务当督饬所属上紧办理。以期妥速蒇事。所有需用例帮两项价银一万五千四百五十余两。著照所请在于封邱、兰阳、考城等县地丁内。自嘉庆十六年为始。分作八年摊徵归款。　　

○又谕、温承惠奏、审明谋毒亲姑身死、委员覆讯照例办理一摺。此案固安县民妇李张氏、谋毒伊姑王氏身死。情节确实。罪应凌迟。原无疑义。审明后亦例应恭请王命办理。但此等情重案犯。该督自应亲自过堂。覆加研鞫。温承惠虽现在差次。时日不至过久。即俟至回省再办。尚不为迟。乃该督因在公出期内。辄照寻常案件。交清河道覆讯办理。究属轻率。温承惠、著交部察议。现在犯妇尚未正法。仍俟该督回省后照例讯办。余交该部议奏。　　

○乙亥。旌表守正捐躯直隶深州民王仲妻景氏。　　

○是日。驻跸白涧行宫。　　

○丙子。谕内阁、朕前此俯允晋省士民之请。于明年三月内亲诣五台。为民祈福。因恐该省地方官员、踵事增华。多为豫备。徒滋糜费。特将该处各庙宇内指出十处。系当日曾经皇考高宗纯皇帝屡次亲临者。降上□日交护理山西巡抚素纳、令其照旧修葺。此外毋得违上□日豫备。该护抚接奉谕上□日。自应恪遵妥办。将应行修葺者。敬谨豫备。不得草率贻误。其未经指出者。岂得任意增添。乃本日据素纳奏称、五台工程。除殊像寺等十处业经修葺外。其大道两旁跸路经由各地方。及向来钦派官员行礼各庙。均应量加油饰。以壮观瞻。并开单进呈。朕详加披阅。内涌泉寺等三处、据称附近行宫尖营俱已修葺外。又万佛阁二十五处、俱系跸路经由附近之处。亦拟量加修饰。又五台顶各庙宇五处、因系遣官行礼。亦拟酌为修葺。是又于前次指出十处之外。任意加增三十处之多。大兴工作。不遵前上□日。明系承办之员、欲为开销浮冒地步。试思此等庙工。多修一处。即当添费若干。今素纳增至数十处之多。费将何出。无非科派百姓。俾属吏饱其私橐。殊属违制妄为。上不能体朕之心。下不知恤民之苦。太不晓事。素纳著传上□日严行申饬。并交部议处。所有该处各庙工。除降上□日应修十处、敬谨修理、不得迟误外。此外未修各工。俱著停止。若朕临幸时查出有增修之处。必将素纳再行严议。　　

○是日。驻跸烟郊行宫。　　

○丁丑。谕军机大臣等、百龄等奏、粤洋巨盗张保仔香山二等、畏罪乞降、先令郑一嫂即郑石氏来省、继将各家口送省一并安置、现据禀报帮船二百七八十号、夥党一万五六千人、全赴香山县之芙蓉沙海口、听候收验投诚、并百龄亲往查办缘由一摺。洋盗本系内地民人。不过因糊口缺乏。无计谋生。遂相率下洋。往来掠食。伊等愚蠢无知。但知趁此营生。亦不知干犯王法。岁月既久。愈聚愈多。甚至不服擒拏。冒死抗拒。自百龄到粤以后。遵上□日断其接济。水米火药无从出洋。而又团聚乡勇。整饬兵威。认真防范。该匪等遂不能上岸掠食。现在越南又不能销赃。生计窘迫。半年以来。各股盗匪。皆纷纷弃械投诚。而现在张保仔等大股贼匪。亦率其夥党。前来乞降。在伊等来降之意。仍不过为谋食起见。并非真知大义。自悔前愆。但现在既将船只炮械悉数呈缴。听候点验。并将其家口人等先行送省登岸。看其情节尚无虚伪。若必拒而不许。转致生反侧之心。亦非宁谧海洋之道。且人数既众。亦不忍概予骈诛。但其头目夥党有二万余人之多。安置实属不易。既不应按口给粮。又无给产养赡之理。伊等为求食而来。若无从得食。势必仍去而为匪。况前此节次投首之众。已有数千。而此后投诚之人。尚恐不止于此。必须妥为筹画。俱令口食有资。不再滋事。设遇有滋事者。官能擒拏办理。不致棘手。方为万全无敝□大。现在百龄等称设法安插。无稍疏虞。伊等究竟如何设法之处。即悉心经理。据实奏闻。至摺内称张保仔等请留船二三十号下洋缉捕一节。伊等投诚之后。情愿随同官兵出洋自效。未为不可。但须散而不聚。将伊等分派各船。交与妥干将领留心钤束。使其人少势孤。不相联络。方为妥协。若竟准其自带多船。别为一队。不但将来立功之后。碍难骤加显职。且恐伊等因无人管束。又复恣行不法。劫掠商民。并藉称奉官派往。则查办尤难。此节亦关紧要。百龄等务当布置周妥。使之遵奉约束。帮助官兵。如果认真出力。不妨量加奖励。若为贼所害。即可毋庸置议也。将此谕令知之。　　

○以故喀尔喀车臣汗扎萨克贝子威多布齐旺弟朋楚克多尔济、袭爵。　　

○以广东龙门协副将曾文华、为左翼镇总兵官。　　

○旌表守正捐躯直隶安平县民陈兰香妻张氏。　　

○以广东高州廉州一带歉收。粮价增昂。命酌量平粜。　　

○是日。驻跸旧衙门行宫。翼日如之。　　

○戊寅。上诣元灵宫永慕寺行礼。　　

○行围。　　

○赏跸路经过看守各行宫弁兵半月钱粮。盘山行宫弁兵一月钱粮。　　

○己卯。上行围。　　

○谕内阁、素纳奏审明谋杀亲夫犯妇一摺。此案据该护抚摺内所叙、门鲍氏年十六岁、先经郝文明调戏成奸、嗣与门关喜子成亲之后、因门关喜子年甫十一、不懂人事、欲图另嫁、遂起意将门关喜子致死、按律将该犯妇问拟凌迟、郝文明并无知情同谋情事、照例科以奸罪等语。所办尚恐不实不尽。门鲍氏与门关喜子成亲。不过数日。门关喜子虽年甫十一。不知人事。尚可待其长成。该氏即淫荡无耻。仍不难与郝文明乘便续旧。何至遽将伊夫致死。恐系郝文明从中主使。伊知门关喜子年小力弱。门鲍氏一人可以致死。无庸帮同下手。是以该犯未经亲身在场。亦未可定。此案门鲍氏致死其夫。罪名已无疑义。但奸夫有无同谋主使情事。关系罪名出入。不可任令漏网。著该护抚再行亲提各犯、详悉覆讯。定拟具奏。　　

○予福建广东捕盗被戕县丞余俊、署守备叶遇高、千总苏明扬、梁韬、把总苏国梁、外委惠连升、严有信、武举何定鳌、祭葬世职。台湾出洋淹毙把总刘光国、祭葬恤荫如例。　　

○是日驻跸南衙门行宫。　　

