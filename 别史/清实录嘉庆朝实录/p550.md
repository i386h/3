<!-- { "loadSidebar": true } -->
○又谕、吴璥覆奏漕务情形一摺。朕因漕务紧要。特令程国仁传谕该督等、本年徵收漕务。务须米色乾洁。剔除积敝□大。今据吴璥奏称、漕务积敝□大由于帮丁索费、刁户包漕、而欲除奸丁包户之敝□大、必先自州县始、州县既不浮收、包户亦不禁自绝、旗丁知州县并无盈余、自不能肆意多索等语。所奏自属正本清源之论。昨据马履泰访明吏役需索旗丁。使费确数、开单陈奏经朕降旨通饬。严行禁革。有犯必惩。嗣后旗丁浮费既除。无所藉口。自不能向州县横索。而州县亦不能以帮贴兑费为词。前据阿林保面奏、于收漕时通融办理、概收八折、拟即出示晓谕一节。系在未经降旨清厘积敝□大以前。现在将漕务各衙门书吏以及委员经纪人等、各项陋规。一概裁革。敝□大源既清。则旗丁费用大减。津贴亦属有限。若州县等任意浮收。自应一体严行究办。该督等惟当实力稽察。妥为经理。傥经出示明收八折。而州县等藉此多徵。侵肥入己。或又不止于八折之数。将来该省民人有将该督折收告示揭粘呈控者。朕当执法惩治。断不因该督等陈奏在先。少从宽贷也。将此传谕阿林保、章煦、并谕吴璥知之。　　

○旌表守正捐躯直隶枣强县民冯俊侄女冯氏。河南商邱县民妇张王氏。　　

○蠲缓安徽盱眙、天长、凤阳、宿、灵璧、泗、五河、桐城、怀宁、潜山、太湖、寿、凤台、定远、怀远、东流十六州县、及屯坐各卫、水灾旱灾新旧额赋漕粮有差。并赈盱眙、天长、凤阳、宿、灵璧、泗、五河、七州县、及屯坐各卫、贫民。　　

○　　

○辛亥。谕内阁、御史甘家斌奏请禁止外省各上司衙门多派委员、以省扰累一摺。所奏甚是。外省地方公事。上司不能亲历周查。势不得不委员前往。但总须选择得人。方能查察认真。不致虚应故事。而州县不致有扰累之虞。今据该御史奏、近闻各省年例差使、稽查烧锅、催提钱粮、以及查验马匹监狱等事、自督抚藩臬以至道府、俱各委人前往、有同此一事而所派多人者、纷纷扰累驿站、需索规礼、更有于省城设立差局、凡遇派委、皆由局员注定依次差遣、难保无钻营要结之敝□大等语。看来外省积习。上司派委各员。并非慎重公事。不过为属员沾润起见。而委员等奉差外出。亦未必有留心公事之人。不过需索分规。苟且塞责。往来供应。络绎道途。前者未行。后者踵至。百姓颇受其累。甚至有派差之后。本员并不亲往。公然议定规礼。派家人往收者。此于地方实有损无益。即如山阳查赈一案。除李毓昌持正被害。其余皆扶同吃赈。是多一委员。百姓多一番苦累矣。嗣后上司于饬查公事。不得滥委多员。委员等亦不得妄有需索。违者随时惩办。其各省有设立差局者。著一律禁革。凡有应派差使。该上司秉公遴选。择其谨饬自爱者。酌量派往。俾州县不致疲于供亿。而公事又可认真查察。一切扶同敝□大混积习。得以渐除。设此次降旨之后。各督抚阳奉阴违。不行实力遵办。将来有科道纠参。或别经发觉。朕必严行惩处不贷。将此通谕知之。　　

○又谕、刑部续将浙江、江西、安徽、江苏、河南、山东、山西、直隶、情节尤重、及情重各常犯摘叙案由。分别开单进呈。朕详加披阅。其情节尤重之杨二、行窃拒毙事主。又另伤一人。吴太苹、因奸妇悔过拒奸。逞忿故杀。朱志发、行窃谋杀事主。下手加功。薛成锦、轮奸已成。殷六狗子、抢卑幼财物。致死灭口。杜章、蠹役诈赃毙命。赵太和、听纠拒捕。一死一伤。王良、行窃拒捕。杀死事主。阎二、起意谋杀。复拒捕扎毙一人。杨有、范成文、俱轮奸已成。洪文举、地保诈赃毙命。鹿黑、轮奸已成。复刃伤本妇。逢志、张允初、拐卖妇女。复轮奸已成。张勋、李义、勾串司书冒领粮照得赃。高四、犯窃越狱脱逃。复叠次放火。刃伤捕役。武邦振、武邦银、谋毙二命。一系造意。一系加功。吕旺九、蠹役诈赃。逼毙人命。姚可平、蠹役赚人私埋男丐尸身。复索诈致毙人命。王四、行窃谋杀事主。下手加功。宋延直、杀死悔过拒奸之妇。俱法无可贷。著照所拟即行正法。又情重常犯张禄一名、因失窃防守。扎毙平人。虽疑贼有因。究系连毙无辜二命。亦著照所拟即行正法。至情节尤重案内、李廷桂一犯因本官运判刘杲修不甚信用。商人不以礼貌相待。捏砌各款。匿名投递。惟念旋即缉获审虚。所匿告之本官商人尚未受累。著暂缓正法。与其余情重各常犯、仍入于本年新事情实。呈进黄册。　　

○旌表守正捐躯山东金乡县民孟广妻马氏。　　

○癸丑。谕内阁、户部奏、衍圣公孔庆镕缺额祭田、多至九百余顷、有湖淤地亩、在应行拨补之列、前经奏明行文该省查办、今迟至二年之久、尚未奏报、请旨饬令迅即勘办等语。此项至圣先师祭田缺额九百余顷。前经该部奏明由该抚派员履勘。将湖淤地亩、是否无碍河流、再行酌量拨补。该省奉文之后。何难即行履勘明晰。分别办理。如其地亩可以耕种。无碍河流。自应照数拨补。如果妨碍水利。不便开垦。亦应据实奏明。停止拨给。今事越两年之久。尚未查覆。殊属延玩。著吉纶即行派员据实查明。将各该处湖淤、究竟于河流有无妨碍、应否拨补祭田、及有无民人占据之处。奏明分别核办。寻奏、蜀山湖为潴蓄要区。未便拨补。其圣庙祭田。应另行清理。归足原额。报可。　　

○以甘肃永昌协副将祝廷彪、为宁夏镇总兵官。　　

○裁贵州归化营土千总一员。从巡抚鄂云布请也。　　

○甲寅。谕内阁、陈凤翔奏、暂请启放苏家山闸、以裕湖潴、仍拟挑穵赵王等河、用资漕运、并请拨发银两以济工需二摺。微山湖为东省济运水柜。前据陈凤翔奏称、现在水势短缺。来年重运经行。不敷接济。请启放江境之苏家山闸以济重运。当经降旨、以引黄济运究非善策。谕令吴璥徐端、会同陈凤翔详加查勘具奏。兹据陈凤翔覆奏、饬委运河道徐国楠、同徐州道张鼎、前往履勘并与吴璥等往返札商、悉心筹计、惟有开放苏家山闸、方可增蓄湖水、以济来年新运、趁此冬令挑穵、湖底尚可不致淤垫等语。常经漕运紧要之时。亦祇可暂作权宜之计。著陈凤翔即驰往苏家山闸。会同吴璥等覆勘办理。其所需工费。即准其于山东藩库拨银八万两。解赴工次。赶紧兴办。仍当核实撙节务使帑不虚糜。工归实用。其应挑之赵王等河。该河督自应于启放苏家山闸后。与该抚详议奏办。　　

○礼部奏颁赐越南国赏件与原单不符。得旨、此项例赏越南国物件。自应遵照原单。豫备给领。即因库贮闲有不敷。亦应先行奏明抵补。于敕书内更正。今内务府将该国例赏不敷之件。通融抵补。以致敕书与赏件不符。办理殊属草率。有乖政体。现已令将此次例赏、另行查核办理。所有内务府堂官。除徵瑞、常福、现未经手、无庸置议外。苏楞额、英和、阿明阿、和世泰、俱著交部议处。　　

○谕军机大臣等、松筠久任伊犁将军。本年＜闲＞用陕甘总督。应行来京祝厘。又因交审案件。谕令停止。松筠自嘉庆五年陛辞后。已阅多年。未能遂其瞻觐之忱。此时勒保由京回任。路过陕省。距兰州不远。甘省地接边隅。政务殷繁。勒保曾任该省总督。情形较熟。署任为宜。亦可就近前往。无须多纡道路。四川督篆。现有特清额署理。勒保接奉此旨。即缓程前赴兰州。将审办紧要事件、与松筠面为商办。如旬余之内俱能办竣。松筠俟办竣后、驰驿来京陛见。傥尚需时日。松筠可将印篆交勒保暂署。即驰驿来京。于陛见后仍驰驿回任。彼时勒保计算松筠回程不远。即带印迎至陕省。亲为交替。再赴四川可也。将此谕令知之。　　

○乙卯。谕内阁、户部内务府各库存贮缎匹等名目。往往旧时所有。而近日所无。遇有颁赏事宜。各该处仍开旧时名目。将所缺之项。用他物抵补。以致名实不符。此次越南国赏件。与敕书所载。即有参差。殊非核实之道。嗣后颁赏缎匹等件。就库中现有之物。拟用何项。即开何项名目。不得沿袭旧名。再行抵换。致有歧异。　　

○谕军机大臣等、方维甸奏台湾近日情形一摺。台湾滋事缘由。自起衅至今。总未得其确实。今阅方维甸之摺。则伊近在厦门。亦未得有准信。但据台湾镇道等禀报之词、及许文谟咨送摺稿。遥为揣度。所有粤人攻抢泉庄一事。其咨报内、或称意欲。或称实欲。似目前尚无争斗之事。而许文谟摺内又称台地大局已定。惟中港一处。斗尚未息。又似争斗已成。前后两歧殊难凭信。方维甸竟当亲自前往。认真查办。究竟此事因何而起。现在曾否止息。先将实在情形奏闻。一面妥为办理。总兵武隆阿、道员张志绪于地方重大之务。既不早行奏报。前日奏报一次。又多含混。究竟有无别情。该二员在任声名如何。是否可留该处。方维甸到后著详细密访。如该二员竟有激变他故、及回护捏饰等情即据实严参。又据方维甸张师诚奏、近日朱渥匪船情形。数月来、在鸡笼外洋游奕近又驶至福宁府属之浮鹰水澳洋面。恐吓居民。欲添买缆索食物。其居心实为叵测。伊帮船现有四五十只。夥党多至数千。并非力屈势穷。岂肯困而思返。其投降之语。全不可信。即使朱渥一人实在诚心乞降。而其夥党数千人。又岂能齐心听从。况以数千人之众。平日皆劫掠营生。一旦弃械投降。无田可耕。无业可执。又将何以为生。种种诡诈不实。情事显然。切不可为其所惑。目下惟当以剿为正办。但贼船较多。进兵不可冒昧。惟当将师船次第调齐。厚集兵力。待声势壮盛。炮械齐全。方可驶进围攻。一鼓集事。该督抚无庸存安抚之心。致挠胜算也。其小仁等分帮南窜之船。并著责成许松年随地截剿。将此谕令知之。　　

○以故贵州永宁州顶营司土官罗景福子天麟、袭职。　　

○丙辰。上诣奉先殿。寿皇殿行礼。　　

