<!-- { "loadSidebar": true } -->
○又谕、刑部议驳御史辛从益奏请详核卑幼殴尊长之例。分别酌拟缓决可矜一摺所驳甚是。向来服制案犯如系逞凶干犯情节较重者皆立寘重典。原不待秋审时始行办理其归入秋审情实者本系情有可原之案。若系常犯皆可入于缓决可矜特因事关服制。是以督抚等按律问拟入于情实。法司亦照拟核覆。每省另册进呈遇勾到时。此等案犯。多不予勾。即如本年服制人犯。办过者祇广西省勾决一起。余俱改为监候。未办者可宽之犯必多。于明刑弼教之中。仍寓法外施仁之意。若如该御史所奏并非逞凶干犯者。即酌拟缓决可矜。是欲将服制之案。与常人一例问拟。且此等案犯。俱行拟以缓决可矜。则秋审时服制内竟无应归情实者。不惟办理多有窒碍。亦与扶植伦常之意未协该御史未谙律例。所奏不可行此后服制案犯。仍照现行定例办理。　　

○又谕、户部奏、请查各官赔款分别按限追缴一摺朕详阅单开、现任前任及原任各员应赔银两积至五百八十余万两之多。年来办理军务需用浩繁。目下大功将次完竣一切善后事宜。均需筹拨款项各该员等于应交官项。并不上紧措缴任意迟延其中多有已经宽展限期者。而原任各员子孙上年曾经通行查办。分别加恩减免。所余银两。理应按限完交。近日如丰绅济伦代伊父福隆安措交官项。前因无力完缴。日久未清。自上年加恩擢授户部侍郎。管理崇文门以后遂陆续全行完缴。尚属急公若盛住应交官项。曾经降旨宽免二万三千七百余两已属格外加恩乃此次单内。有伊在坝昌道任内未完摊赔银二千余两。盛住曾任户部侍郎。管理钱法堂事务兼署工部尚书。得项优厚。此项未完银两。仅止二千余两。何以宕延未缴。又宜绵在口北道任内。有未完摊赔银一千二百五十余两宜绵历任督抚有年伊子瑚图灵阿现复擢任盛京刑部侍郎。应交银两无多乃亦宕延不缴。又阿精阿、在直隶布政使任内应赔藩库借垫各款未完银一万四百余两阿精阿久任藩臬巡抚。伊弟阿明阿曾经朕施恩用为大员。旋经获罪今又擢用。何至不能完缴。又哈靖阿、在宣化府任内。未完摊赔银二千五百余两。哈靖阿外任有年。伊子成书复现任盛京户部侍郎。银数既属有限亦非力不能完交之人乃皆未经归款。实属昧良负恩。其余各员。似此延玩者不一而足伊等或久膺外任。积有家赀或现系大员。廉俸宽裕似此相率效尤。将应交官项。有意迁延岂竟迟至军务告竣后。又欲邀恩豁免耶。亦太不知先公后私之义矣。著照户部所奏、按单开各员。行文各该旗籍任所。饬令承追各员一体实力严催。其原有定限者。按限催缴。其原未立限者。于文到之日勒限一年完缴。如仍前迟逾不交。即著指名严参办理。并将承追之员一并议处。　　

○乙亥。谕内阁向来军机大臣出差。随带军机章京原以堂司统属。故令带往较事。乃年来出差及简放外任大员如阿迪斯。长麟。长龄等并非军机大臣。亦在朕前率意请带军机章京殊属非是大臣等奉派出差。各有属员可以随往。何必将素非所属之员。带往办事。至简放外任。向无随带京员之例。况军机章京现有定额。若出差大臣俱请带往。军机处安得有如许人员。且难保无军机章京向出差大臣营谋前往。沿途倚仗军机处虚张声势。此时军机大臣。实皆小心谨慎不敢作福作威。章京等亦皆奉公守法若屡派出差。恐小军机之故态复萌沿途又受苦累。是朕并非钦派各大臣出差。竟系派军机章京出差矣。嗣后出差人员。除军机大臣。仍准其随带军机章京外。其余如有率行奏请者。即将该大臣治罪另行简派。　　

○又谕、刑部具题、山东民人王狗谋杀林氏一本。王狗系林氏缌麻服侄。因借钱不与。将林氏用铁镢砍伤。攫取匮内京钱十千。刑部依谋杀缌麻以上尊长。拟斩立决。固属照例办理。但此案王狗因借钱不与。辄敢起意致死攫钱即系图财害命。向来图财害命之犯。俱按律拟以斩决。该犯系属服侄伦纪攸关。与寻常因财起意谋杀者不同。王狗著即行处斩枭示。嗣后遇有此等谋财害命。有关服制者。即著照此办理。　　

○额勒登保奏报、歼毙麻池沟贼首宋麻子等。得旨奖赉。赏四品顶带庆成。三品顶带。护军参领格布舍等、赏擢有差。　　

○姜晟奏剿办三厅苗匪在事出力人员。赏同知傅鼐、食知府俸副将阿林布等、下部议叙。弁兵赏擢有差。　　

○以广东罗定协副将喜明、为江西南赣镇总兵官。广西义宁协副将胡定泰、为甘肃河州镇总兵官。　　

○丙子。改江苏肃南通判、为萧南同知。邳北同知、为邳北通判。从总督费淳等请也。　　

○丁丑。上诣大高殿行礼。　　

○谕军机大臣等、徐添德股匪。在盛家土□康淌渡时。游击富庆、知县孙光先、俱在谷城城内。并未堵截贼匪。又贼匪窜至黄龙滩时。该处乡勇未能堵住。任贼西窜。巡检黄士杰、并未在彼督率拦截。乃于贼匪渡河后。禀称淹毙百余名。乡勇尾杀数十名。尤为无耻。此皆地方官不能防守之咎。富庆、孙光先、黄士杰、均著革职。交姜晟严讯速奏。　　

○明亮奏报、截剿谷城贼匪。得旨嘉奖。擢侍卫富翰、头等侍卫。双福、塔津保、二等侍卫。江鼎、乾清门侍卫。赏游击全禄、花翎。骁骑校花连布等、蓝翎。　　

○加赈安徽宿、灵璧、泗三州县、被水灾民。并缓徵怀宁、桐城、潜山、宣城、南陵、贵池、铜陵、当涂、芜湖、繁昌、庐江、和、含山、滁、全椒、来安、建平、凤阳、怀远、寿、凤台、定远、盱眙、五河、二十四州县、新旧漕粮额赋。　　

○戊寅。上御懋勤殿。勾到福建情实罪犯。停决斩犯二人。绞犯一人余七十七人予勾。　　

○谕内阁、朕恭阅乾隆六年实录。内载左都御史刘统勋条奏二疏。一以大学士张廷玉。历事三朝晚节当慎。外闲舆论。动云桐城张姚两姓。占却半部搢绅。此即盈满之候。为倾覆之机所伏。请令张廷玉会同吏部。将张姚两姓部册有名者。详悉查明若系亲房近支。累世密戚。开列奏闻。三年之内。停其升转。一以尚书公讷亲。承办事务太多。任事过锐。请量行省减各等因。词义极为严正。其时我皇考整饬纪纲。励精图治。大臣中尚无骫法营私者。即张廷玉、讷亲二人亦无款迹可指。而刘统勋独能抗疏指陈。豫防盈满。其意自己见及张廷玉、讷亲声势赫奕。形迹之闲。晚节难保。故为此防微杜渐之奏。迨数年后。张廷玉因事获谴。讷亲身罹重罪。果如老成先见。是刘统勋立朝风节。实能侃侃不阿。是以仰蒙皇考眷注优隆。用为大学士。身故后饰终备礼。易名之典。赐谥文正。而其子刘墉亦擢任纶扉。受恩两世。可见臣工建白。惟当于用人行政诸大端。剀切敷陈。以收兼听并观之效。不在毛举细故。敷衍塞责也。即如和珅从前专擅贪黩各款。若诸大臣、及有言责者能早为参奏。皇考必立将和珅惩治。和珅亦不敢恣意妄行。是转可保全末路。何至酿成巨案耶。嗣后臣工等居心立言。皆当以刘统勋为法。其大臣中有所管事务虽多。并无私毙者。固不必有意苛求。傥所管事务虽少。而有专擅营私不公不法等事。即当据实指参。以期肃清朝列。裨益政事。君臣一德。庶几可望郅治矣。将此通谕知之。　　

○广州将军崇尚、以病命回京。以都察院左都御史书敬、为广州将军。　　

○铸给额鲁特公托克多巴图管理旗务印信。从科布多参赞大臣策拔克请也。　　

○旌表守正捐躯河南淅川县民郑殿华妻桂氏。　　

○己卯。遣官祭贤良祠。　　

○谕内阁、礼部奏、四川酉阳州属秀山县、于乾隆五十七年设学未定拔贡之额、今据四川学政陈希曾咨称、已与雅州酉阳两旧学、一体各拔一名、系援照乾隆四十一年前任学政吴省钦咨部选拔彰明县学额之案、办理错误、照例不准一摺。学校事关名器。即增一童生进额。亦必遵例奏请。况选拔贡生。尤宜慎重。从前吴省钦遽行咨部、而部臣辄行咨准之处。均属错误。姑念事隔多年。吴省钦业已革职。礼部堂官亦俱已更换物故。均著免其查办。至学政陈希曾咨部选拔。亦有不合但系相沿旧案。除所增拔贡二名。照部议不准外陈希曾。亦著加恩免其议处。嗣后各省学政遇有添增贡额等事。务当循照增添学额之例。一体奏明请旨。不得咨部办理。以杜冒滥。　　

○又谕、前据玉德等奏、泉州府知府钱学彬。禀请改补京职一摺。朕披阅之下。即以该督等摺内既称钱学彬气局不能开展。遇事竭蹶。又云年壮才明。在任并无贻误。殊属自相矛盾。且外任内用京职。系属升擢。岂有不胜外任人员。转授京曹之理。当经降旨将钱学彬交部严议。并将该督等传旨申饬。本日复据玉德等奏到。钱学彬在知府任内。有任听家人李玉。勾串司狱舞毙婪赃之案。请将泉州府知府钱学彬。司狱庄铨。一并革职。归案审办。可见钱学彬在知府任内。实属不妥。且伊家人婪索番银。钱学彬若不知情。何以辄将取保呈词批准、不可不彻底根究。以期水落石出。钱学彬、庄铨、均著革职。交该督等提同案内犯证。审明定拟具奏、至该督等前于钱学彬平日居官政绩。漫无觉察。辄据该员呈改京职。冒昧陈奏。兹查该员任内。果有此等昏庸不职之事。是该督等察吏不明。咎无可辞。该督等自请议处。实所应得。玉德、汪志伊俱著交部议处。　　

○谕军机大臣等、前因赴陕协防兵丁逃回豫省投首一事。据吴熊光奏称。陕省粮台原发盐菜口粮。每兵每日共银一钱。自嘉庆三年十月祇给八分。本年王文雄在西乡时。共四十五日。并未发给盐粮。兵丁无食。再三央恳。始经粮台发给二十五日。尚有二十日未发。王文雄忽发出传条。将松筠赏过每兵银二两扣还粮台。兵丁等恐将未发之二十日盐粮银两扣除完款。难以存活。是以私自潜回本省。此事前据该兵丁等供。有四十五日盐菜口粮银两未经发给。今据发过二十五日。虽不尽相符。而陕省短发银两。自己属实。或系经管粮员克扣。或系王文雄所辖将弁等从中侵蚀。抑或系王文雄自行侵用。著额勒登保秉公审究。不可因王文雄前已阵亡。曾蒙优恤。稍存瞻顾。　　

○以吏部左侍郎禄康、为都察院左都御史。转吏部右侍郎文宁、为左侍郎。调礼部左侍郎多永武、为吏部右侍郎。刑部右侍郎高杞、为户部左侍郎。以库车办事大臣伊桑阿、为刑部右侍郎。转礼部右侍郎英和、为左侍郎。以内阁学士扎郎阿、为礼部右侍郎。　　

○以总管内务府大臣丰绅济伦、兼镶红旗汉军都统。　　

○调镶蓝旗满洲副都统扎郎阿、为镶黄旗满洲副都统。正黄旗汉军副都统那彦宝、为镶蓝旗满洲副都统。以护军参领格布舍、为正黄旗汉军副都统。　　

