<!-- { "loadSidebar": true } -->
○谕内阁、丰绅济伦奏、接准提督薛大烈咨开、巡阅营伍、回至密云县地方、据民人周相、呈控墙子路千总李天禄、有私放关口偷砍树株情事、行知查明办理、随委游击常泰、前往该路详细查明、青桩内外、被窃树七十余株、请将该管各官革职交部严审、并自请交部严议等语。大陡岭青桩以内、及大陡岭西沟、龙潭沟、西岔等处。竟有民人偷窃树至七十余株之多。该处地方切近风水禁内。若不查拏办理。恐附近居民肆意砍伐。不足以昭严肃。所有专管千总李天禄、统管都司张仰渠、城守营把总王友德平日怠于巡防。实属疏玩。俱著革职。解交刑部严审定拟具奏。民人周相、亦著缉获。并严拏偷砍树株人犯。一并解部审办。此案系薛大烈于巡阅营伍经过密云县时、据民人周相呈控。即行知查明办理。非丰绅济伦自行查出。著照所请交部严加议处。寻议上。得旨、丰绅济伦、著降为头等侍卫。在大门上行走。仍罚总兵俸二年。　　

○调盛京礼部侍郎多庆、为礼部右侍郎。礼部右侍郎文宁、为工部右侍郎。以内阁学士德文、为盛京礼部侍郎。　　

○调正蓝旗汉军副都统菩萨保、为正白旗满洲副都统。以塔尔巴哈台参赞大臣达庆、为正蓝旗汉军副都统。喀喇沙尔办事大臣来灵、为正白旗蒙古副都统。　　

○辛丑。以内阁学士英和、光禄寺卿初彭龄、为实录馆总校官。　　

○壬寅。上御抚辰殿大幄次。赐王、公、大臣、蒙古王、贝勒、贝子、公、额驸、台吉、及外藩使臣等宴。并赏赉有差。　　

○军机大臣等奏、审拟前任喀喇沙尔办事大臣麒麟保等收受馈送一摺。谕内阁、此案来灵初次奏到时。朕即以麒麟保曾任该处办事大臣。断难诿为不知。并恐有通同染指情事。降旨令军机大臣传到询问。继复于召见麒麟保时。亲加垂询。麒麟保坚称、伊在任时、盘查库项无缺、且称伊在彼一年、不但不需索馈送、即遇公出之时、亦从不准属员豫备饭食等语。今据和宁查到、麒麟保曾向伊精额私挪库项未完。并常与属员聚赌。现已审讯属实。无可狡卸。麒麟保敢于朕前匿不吐实。是其欺诳之罪。较之侵帑聚赌之罪尤重。即著照拟发往伊犁效力赎罪。饬令于一二日内即行起程。毋许逗遛。明兴讯无收受馈送情事。惟于伊精额托伊家人馈送盘费时。止于斥出。并不参办。又失察属员亏空、及家人撞骗各情。其咎虽不至革职。仍应照例降二级调用。现已另降谕旨、赏给头等侍卫。派往新疆换班。以示惩儆。　　

○赏已革工部侍郎明兴、头等侍卫。为哈密办事大臣。　　

○癸卯。谕内阁、刑部议驳、孙玉庭奏审办澄海县土豪林五、交结接济洋匪、并林五挟嫌捏告何玉林等、串诈陷害一摺。此案林五一犯、先经吴俊访拏。禀知该抚。审系通盗济匪、私买炮位。当即降旨令将林五审明问拟斩枭。并将知县何青、发往伊犁效力赎罪。嗣因林五在粤控诉官吏丁役索诈赃款。复降旨令将林五暂缓正法。何青亦暂缓发遣。统俟审明再行办理。旋据林五族侄林英赴京控告、惠潮道吴俊家人何玉林索钱不遂、反以林五济盗捏详治罪等因。又经降旨、将林英解往粤东。交那彦成、孙玉庭、归案审办。该抚于接奉后。自应会同督臣详细研鞫实情。分别定拟。候旨遵行。即因那彦成现经解任。亦应候新任督臣吴熊光到后。会同讯办。孙玉庭乃用单衔审拟具奏。辄将林五恭请王命先行斩决。竟似欲灭其口。俾无质证。何玉林系升任臬司吴俊家人。该司即无知情纵容情事。其失察亦无可辞。此案审办时。吴俊自不应与闻。但该臬司现在省城。安知非伊所出主见。该抚轻听其言。率行定案。著将刑部摺、并孙玉庭原奏二件。一并发交吴熊光、再行详细访询。务得确情。据实具奏。毋得因吴俊系军机章京。稍涉回护。又据刑部议驳、孙玉庭奏普宁县匪徒赖阿仁等、掳人勒赎、纠众抢割田稻、杀死事主二命、事主欧阿发等、亦先后擅杀匪徒七命、请将欧阿发等仍照原拟问拟绞候一摺。律载罪人不拒捕而擅杀之条。原指人数无多、并无凶暴情节者而言。此案赖阿仁等纠众至一百二十余人之多。前后分起蓄意抢掠。欧阿发等均系被害之人。情切守护。正与贼势强横不能力擒送官、登时仓猝致毙之例相符。况事主亦有二命致毙。何得援照赵承谦一案、拟以绞抵。并请将错拟职名、声请免议。不免意存回护。并著发交吴熊光一并悉心详勘。另行妥议具奏。　　

○又谕、据富俊等参奏、广宁正黄正白二旗界内、办理赈务、冒开户口、请将该旗界官等解任质审一摺。本年承德等五州县沿河被灾地亩。前经降旨照例赈恤。并加赏一月口粮。俾灾户均沾实惠。乃六达色付昌、辄敢浮开户口至四百余名之多。实属目无法纪。伊等既肆意捏开户口。希图浮冒入己。其实在应赈之户。必又有被伊等侵蚀者。近来奉天省地方积习相沿。旗员惟利是视。不可不彻底查办。以示惩儆。所有该旗界官佐领奇成保、防御兼骑都尉二达色、著先行解任。交盛京刑部提同六达色付昌、及全案人证。严行审讯有无通同分肥、私行克扣情敝□大。按律定拟具奏。　　

○甲辰。孝庄文皇后忌辰。遣官祭昭西陵。　　

○上诣慈宁宫寿康宫行礼。　　

○以正黄旗汉军副都统巴宁阿、为直隶马兰镇总兵官。兼总管内务府大臣。调正蓝旗汉军副都统达庆、为正黄旗汉军副都统。　　

○以岁暮祫祭太庙。自是日始。斋戒三日。　　

○丙午。以岁暮祫祭。遣官祭太庙中殿。后殿。　　

○谕内阁、军机大臣会同刑部议奏、侍郎托津等审拟已革湖广总督百龄、截留批摺。制造非刑、及令属员代办供应、致家人任二借端需索等情、请旨将百龄发往伊犁效力赎罪一摺。朕详加酌核。百龄所犯共系三罪。其截留批摺一事。系前在广东巡抚任内、会同总督具奏之摺。虽系巡抚衙门主稿。但伊列衔在后。且已赴湖广总督新任。即不得与闻广东之事。应听那彦成等行文知照。即不知照百龄。亦无不合。何得于摺差过境时。擅给驿马。令赍赴武昌省城。及拆阅后、并不将原奉朱批、移交广东。仅止照录行文。实属非是。姑念此次系寻常奏摺。并无密谕查办之件、因此洩漏。事尚可原。其制用联枷一事。在百龄原因广东省民风刁恶。用以惩办奸徒。但究属非刑。有违定例。设地方官因此效尤。纷纷仿造。并将寻常案犯一概施用。与凶恶匪徒。毫无区别。率致枷毙。岂非百龄作俑乎。至伊令属员代办供应、并失察家人借端需索一节。百龄在广东巡抚任内。虽并无向属员婪索赃款、及授意家人需索情事。但伊到任之初。暂寓书院。亦应自行购办食物。何得委之两县家人、发银承办即署内铺陈物件。虽系两县先期豫备。但伊于进署后、亦应查询来历。岂得诿为不知。总缘百龄委交两县代办食物。又不驳回铺垫。以致家人任二借端需索。两县家人朦混开销。数逾巨万。而于任二私带家伙物件前赴湖北时。寄顿隐匿。毫无觉察。现在抄出任二物件。俱系粗重什物。若百龄意在贪赃。则粤中珍玩细软可带者多。何必携此累重之物乎。是百龄委不知情。所供尚属可信。且伊自擢用督抚以来。所到之处。俱能实心任事。整顿地方。国家办理刑章。八议中原有议能之条。从前李侍尧在总督任内。宣力最久。其后不自检束。有营私殖货之事。并于办理军务。亦有贻误。曾经问拟大辟。仰蒙皇考高宗纯皇帝悯念勤劳。特援议能之典。屡加赦贳。今百龄才具、与李侍尧相去不远。而伊所获咎愆。则视李侍尧婪索赃私贻误军国者、其情节罪名轻重悬殊。尚可量加宽宥。百龄著免其发往伊犁。加恩在实录馆效力行走。　　

○丁未。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

○戊申。上御保和殿。筵宴朝正外藩。科尔沁。喀喇沁、巴林、奈曼、敖汉、扎噜特、茂明安、土默特、郭尔罗斯、翁牛特、喀尔喀、阿拉善、四子部落、苏尼特、鄂尔多斯、青海、吐鲁番、扎赉特、察哈尔、额鲁特、杜尔伯特、王、贝勒、贝子、公、额驸、台吉、塔布囊等、及喀什噶尔、喀喇沙尔、叶尔羌、和阗、阿克苏、库车、伊犁等处伯克、明正巴塘德尔格忒土司等、随文武大臣。依次就坐。诸乐并作上进酒。召左翼科尔沁扎萨克土谢图亲王诺尔布琳沁、科尔沁扎萨克达尔汉亲王丹曾旺布、喀喇沁亲王衔扎萨克郡王满珠巴咱尔、科尔沁郡王栋默特、巴林扎萨克郡王索特纳木多尔济、奈曼扎萨克郡王巴勒楚克、敖汉扎萨克郡王德亲、喀喇沁贝勒丹巴多尔济、扎噜特扎萨克贝勒德沁、土默特扎萨克贝子固伦额驸玛呢巴达喇、科尔沁贝子鄂勒哲依图、喀喇沁扎萨克辅国公玛哈巴拉、右翼喀尔喀扎萨克亲王固伦额驸拉旺多尔济、喀尔喀土谢图汗车登多尔济、喀尔喀扎萨克图汗布尼喇特纳、阿拉善扎萨克亲王玛哈巴拉、科尔沁札萨克郡王和硕额驸索特纳木多布斋、四子部落扎萨克郡王朋楚克桑鲁布、回部吐鲁番扎萨克郡王伊斯堪达尔、郡王衔贝勒哈迪尔、至御座前赐酒成礼。　　

○是月。直隶总督裘行＜闲＞覆奏查核办道官员以节劳费。得旨、勿避嫌怨。事必有成。若要周旋。动即掣肘。州县省一分费。百姓受一分益。地方官出钱办差。断无是理。大约好名者取之于仓库。贪利者累及于闾阎。办差之法。不出乎此。总在大吏一无应酬。屏绝馈送。则亏缺可补。民气可苏矣。朕深知此敝□大。特谕汝知。　　

○湖北提督庆溥奏报＜闲＞阅营伍情形。得旨、郧房二竹。恐有遗孽。应时加巡察。江面甚不安静。应拨兵密缉。训练弁兵。永久毋懈。勉之。　　

○是年。旌表孝子、江苏等省王如松等六名。孝妇、湖北等省李毛氏二口。孝女、江苏省王氏一口。贞女、江苏等省陆氏等二十三口。义夫、安徽省监生高位一名。守节合例、宗室吉勒通阿妻那穆都鲁氏等三口。满洲图善保妻王氏等一百十一口。蒙古永保妻扎拉里氏等二十二口。汉军李成林妻吴氏等四十一口。内务府四虎妻王氏等十二口。各省驻防五十三妻马氏等一百七十七口。直隶等省鲁总盛妻李氏等七百五十口。百岁寿民、妇、湖北等省张子举等二十一名口。五世同堂、安徽等省监生王志江等三十七家。各给银建坊如例。　　

○一产三男、直隶等省应福等三家。　　

