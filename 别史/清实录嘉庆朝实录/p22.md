<!-- { "loadSidebar": true } -->
○戊子。谕内阁、明亮等奏、官兵连日奋勇杀贼。斩枭首逆石柳邓并生擒石柳邓之子石老乔。蒇功献馘情形一摺。此次官兵由贵鱼坡。大顶坡等处分路进剿。将贼苗各处木城石卡。层层夺据。官兵跟踪剿杀。四路搜捕。首逆石柳邓。头著枪伤甚重。当经枭取首级。并生获伊子石老乔。并将前获监禁之伊子石老观。一并解京治罪。绥靖苗疆。蒇功完善。览奏深为嘉悦湖南军务。当功届垂成之时。明亮、鄂辉、驰抵军营后。与额勒登保、德楞泰、遵照指示机宜。督率有方。所向克捷。而额勒登保。自用兵以来。驻劄前敌。节次首先带兵杀贼。此次贼匪从山沟冲突而出。复经额勒登保痛加截杀。歼戮无算。尤为奋勇可嘉。德楞泰、鄂辉、分路领兵。亦属奋勉出力。现在大功告竣。苗境肃清。允宜各加懋赏。用示酬庸。明亮、著封为襄勇伯。额勒登保、著封为威勇侯。德楞泰、著赏给子爵。鄂辉著赏给男爵。额勒登保、并著加赏银一万两。德楞泰、著赏银五千两。即交伊等家属收领。以示优奖勋劳至意。所有此次打仗满汉屯土官兵。俱著加恩赏给两月钱粮。其在事出力大小员以。并著明亮等、查明咨部从优议叙。用昭奖励。　　

○谕军机大臣等、景安奏、贼匪由王家河等处。分股渡河。向东南奔窜。此皆永保调度失宜之罪。此时惠龄自已驰抵该处。遵旨将永保革职解京。一面会同景安。查明恒瑞等、如何贻误之处。据实参奏、至惠龄到彼接办军务。应大加整顿。务将乎逆按名拏获。至襄樊防堵事宜。著汪新赴该处妥协经理。将此各谕知之。　　

○又谕、苗疆善后事宜。最关紧要。此时大功告蒇。著传谕毕沅。即驰往湖南。会同鄂辉、姜晟、悉心筹办。　　

○申禁八旗官员、军民。不得与王公大臣同名。　　

○罢盛京吉林黑龙江兵、演习云梯。先是以各直省省城。驻防满兵无事。令以云梯。添入技艺演习。兵部咨行。及盛京等三省。黑龙江将军永琨。以墨龙江地方不便为言。上以三省遵满洲旧习。武艺素强。地方形势又与各省城不同。故并罢之。　　

○免闽浙总督魁伦赔缴税银三万两。先是魁伦短税银十三万六千两有奇。以数多免半。至是复免。嘉其缉捕洋盗有功也。　　

○以故三等伯伍弥泰子景文、一等男明保子贵宁、三等男六十三子宁安各袭爵。　　

○调广州副都统张翰杰、为正红旗汉军副都统。正红旗汉军副都统范建中为广州副都统。　　

○新授四川重庆镇总兵官马龙、奉命剿贼。恇怯自杀。以陕西静宁协副将百祥、为重庆镇总兵官。　　

○以平苗功。赏总兵官朱射斗、副将德宁、游击李锡命、巴图鲁名号。协领巴克坦布、参将明善、游击王霖、都司毛秉刚、葛士凤、土都司克泰、守备阿泰、苗守备欧老官、陇老又、花翎、千总夏云龙等、蓝翎。余升叙有差。　　

○勒保等奏报剿除青溪教匪赏知府刘雁题、戴世佐、知州庆徕、都司黄定选、花翎。守备王应凤等、蓝翎。余升擢有差。　　

○己丑。上诣大高殿寿皇殿行礼。　　

○谕军机大臣等、据费淳奏、查勘丰北下游水势情形一摺。内称下游被淹处所积水渐消。不致有误春耕等语。览奏稍慰。下游被淹。皆由丰汛堤工漫溢所致。一经堵合来源既截。积水自易疏消。著费淳设法疏浚。无误春耕。再窰湾黄林庄等处坡岸未经涸出。新漕北上。经由该处。尤关紧要。并著兰第锡富纲。会同费淳。即饬河厅州县等、于沿河一带。多备小船。带纤挽拽其纤道残缺之处。即行修补。俾漕船无误遄行为要。　　

○予谕贼被戕贵州知县王懋德、祭葬世职。如伤亡例。　　

○予福建出洋淹毙外委洪廷魁等祭葬。兵丁黄天祐等四十二名、赏恤如例。　　

○庚寅。以翰林院检讨恩普充日讲起成注官。　　

○以督兵筹饷无误。赏陕西道员王文涌、知府周世绍、花翎。　　

○辛卯。谕军机大臣等、前魁伦拏获盗犯。内有安南总兵。及该国兵丁。该犯等既在洋面行劫。即与内地盗犯无异。是以按律正法。此咨吉庆拏获盗船。票照内、有宝玉侯字样自系前在浙洋陈阿宝匪夥嗣后洋面盗匪无论内地外夷。一经缉获。即按律严办将此传谕知之。　　

○湖广总督毕沅奏请修复樊城旧城。允之。　　

○以浙江黄岩镇总兵官孙全谋、为广东提督。福建台湾副将陈上高、为黄岩镇总兵官。降不谙水师之广东提督路超吉、署潮州镇总兵官。　　

○景安奏报、击退魏家集贼匪赏佐领清书。都司曹星、花翎千总连得元等、蓝翎余下部议叙。　　

○壬辰。以科尔沁郡王索特纳木多布斋、为和硕额驸。赏三眼花翎。在乾清门行走。　　

○甲午。谕内阁、勒保奏绯甸国王遣使叩关朝贡。勒保以上年该使臣进京叩祝甫经回国。檄令云南司道将原赍表文贡物仍令来使带回一摺所办实属大错缅甸国王久列藩封输忱向化从前所定十年进贡之期原示体恤远人之意。兹该国王以本年恭逢国庆特遣使臣赍表备物申虔称贺勒保自应据实具奏请旨。遵行迺率意径行。遽令该使臣将原赍表文贡物仍行带回该国地居炎徼遣使远来。迺于半途率令回国致令徒劳跋涉阻其向化之诚殊失柔远绥怀之意。勒保著交部严加议处。　　

○谕军机大臣等、缅甸国王遣使叩关欲求朝贡勒保率行截回。未免阻其向化之诚。现令军机大臣代拟檄谕、明白开导特颁当蟒锦四端交该抚照缮檄知以释其向化未伸之念江兰接奉此旨。即行遵照檄谕。　　

○乙未英善等奏报、攻克马鞍山贼卡。得旨奖赉。将弁下部议叙。　　

○缓徵陕西咸宁、长安、耀、咸阳、兴平、临潼、高陵、蓝田、泾阳、三原、渭南、富平、醴泉、同官、凤翔、岐山、扶风、郿、大荔、潼关、华、华阴、韩城、蒲城、白水、邠、长武、乾、永寿、武功、鄜洛、川中部、肤施、定边、靖边、甘泉、安塞、怀远、米脂、四十厅州县、未完耔种口粮。　　

○丙申。孝庄文皇后忌辰遣官祭。昭西陵。　　

○丁酉明亮等奏报生擒首逆吴廷义等苗疆悉平。奏入。谕军机大臣等、明亮等奏生擒首逆吴廷义。及石柳邓之子石老二。石老九。并逆犯家属。全数就获。所办可嘉之至。除额勒登保。前已赏双眼花翎外。明亮、德楞泰、俱著赏戴双眠花翎。官兵、普赏一月钱粮。至降苗吴廷梁。自知悔罪。将吴廷义及石柳邓家属缚献。不但免其治罪。并著赏给六品顶带。花翎仍传旨赏缎二匹。其首先诣营乞降随同拏获吴廷义之吴老季等、俱各赏缎一匹。庶各苗寨知抗拒者法所必加。而投顺出力者皆蒙恩赉。自必望风投款。隆团。永绥。一咱未降苗寨。更可不烦兵力。蒇功尤为妥速。吴廷义等犯。均著解京。将此传谕知之。　　

○福宁奏报、攻克西流溪贼卡。得旨奖赉。赏兵丁一月钱粮。　　

○赏贵州守备郑朝柱、花翎。超擢游击。以剿苗奋勇。且弟兄俱系阵亡。家属又被贼戕害故也。　　

○以遣土兵助平逆苗。加瓦寺土司索诺木雍忠、宣抚司衔。赏党坝土司更噶思丹增甲木楚、花翎。土兵一月盐粮。　　

○上以岁暮祫祭太庙自是日始。斋戒三日。　　

○己亥。以岁暮祫祭。遣官祭太庙中殿后殿。　　

○谕军机大臣等、惠龄奏接办军务情形。未见振作。此时贼匪。仍聚黄龙垱一带。惠龄务当扼要。不可又事尾追。任贼奔窜。又阅永保等供单。称贼匪初一日奔窜魏家集。恒瑞舒亮等继至。贼匪退至泰山庙等语。前据景安奏贼匪于恒瑞等未到之先即已向东南退去何得捏饰支吾耶。永保业已解京。俟解到询问。著惠龄先向恒瑞、舒亮、庆成、诘所供因何与景安前奏不符之处。详询具奏、惠龄甫到将弁俱系永保之人。即向访询亦不肯和盘托出。景安在彼。见闻自确此事竟交景安逐一查明覆奏。　　

○庚子。祫祭太庙上亲诣行礼。　　

○遣官祭。永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭端慧皇太子图寝。　　

○遣官祭太岁之神。　　

○谕军机大臣等、前此毕沅奏请彻兵意存迁就此时亦自知前奏失当。善后事宜自已悉心筹办。额勒登保、德楞泰、于带兵打仗。是其所长。于善后事宜。未能谙悉。毕沅等议应如何酌留兵丁驻守之处。妥为分驻至三厅地方。惟镇筸设有总兵。驻劄凤凰厅、永绥、乾州、祇有副将一员。驻劄永绥。恐不足资镇抚。毕沅等察看情形。如须添设总兵。即于带兵出力。及苗众畏服者。酌留一员。驻劄控制。又三厅地方。皆辰州所属。而该省提督。远驻常德。未免鞭长莫及。著毕沅一并筹酌。如应移驻。即奏明办理。总期声威联络。控驭得宜。方为久远之计。将此传谕知之。　　

○辛丑。上侍太上皇帝御保和殿。赐朝正外藩等宴。　　

○是月。署广州将军伯明亮等奏、军营投效出力人员一百二十四名。请加鼓励。以十六员留湖南、十员留贵州、二十一员留四川、补用。其余降革候补捐职等员。分别发原省开复。降补及归部铨选分发。下部议行。　　

○是年。旌表孝子直隶等省王晸等五名。孝女赵氏一口。守节合例。觉罗鄂起妻李佳氏等八口。满洲伊必善妻黄氏等三百二十一口。蒙古伊达妻舒穆鲁氏等四十三口。汉军朱家昭妻秦氏等四十九口直隶等省何＜氵邕＞妻靳氏等五百五十一口。夫亡殉节。江苏房宗琛妻陈氏等十八口。未婚守志。满洲张佳氏等十七口。百岁寿民妇。四川等省杨宗美等十八名口。五世同堂。福建等省林之峰等五十九家。各给银建坊如例。　　

○一产三男。山东等省周邦太等三家。　　

○会计天下民数谷数。除湖南、湖北两省。及福建之福州等府、未经查报外。直隶各省通共大小男妇、二万七千五百六十六万二千四十四名口。通共存仓米谷、三千七百二十万六千五百三十九石一升二合七勺。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

