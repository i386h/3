<!-- { "loadSidebar": true } -->
○谕内阁、同兴奏请将原任湖北知府现在捐复在部候选之阿霖、赏发山东委办案件俟一二年后。有相当知府缺出奏请补用一摺。殊属冒昧。各直省遇差委乏员。祇应请上□日拣发。不准指名奏请屡经饬禁。即有曾任本省之员缘事降革离任。捐复后、该抚以藉资熟手为词奏恳赏发原省。已属违例况阿霖原系湖北知府。与山东地方素不相习现在东省并无关系紧要必需请员帮办事件若以审理词讼为名。则何省不可藉口自系阿霖因铨选需时。干求同兴恳恩奏请豫为得缺地步。此端一开。凡在部候选人员得缺稍难者。皆可夤缘亲旧。拣择省分。大启奔竞之门。于铨政殊有窒碍。同兴所奏不准行并著交部察议。　　

○又谕、刑部奏审拟大通桥车户金泳祥等具控书吏姜如汉侵扣运脚等情一案。著照所拟办理。其摺尾另请调剂大通桥车户领运章程一节。所奏实属越俎刑部专司刑名。祇应将本案情节审明。照例拟定罪名。具摺奏结即为尽其职守。至此项运务应如何调剂。各有专司。于刑部何涉如各该堂官等别有所见。伊等皆有奏事之职或单衔具奏。或联衔入告不妨另摺敷陈。何必附入摺尾。今刑部于定案摺后。忽生议论已非一次。似此节外生枝。何曾出自堂官之意必系承办书吏有心牵混。叙入稿尾。司员不揣事理呈堂画诺。堂官不加详察。即据以上陈越职侵官。易滋流敝□大嗣后著永行饬禁　　

○又谕、蕴端多尔济奏、本年伊子多尔济喇布丹虽非乾清门年班、恳请入觐。已令伊子起程来京等语。御前乾清门行走之蒙古王公台吉等。年终来觐。定有班次。不得任意前来。蕴端多尔济即欲令其子于年班外来觐。亦当先行奏请。候上□日允准。再令起程。今不候谕上□日。一面具奏一面即令伊子起程。实属冒昧。所请不准行。蕴端多尔济著交理藩院议处并行文迎交多尔济喇布丹、于何处接奉咨文。即于何处回牧。嗣后若非年班之蒙古王公台吉等。不准冒昧奏请。如有奏请者理藩院即行参奏　　

○福建巡抚张师诚请假回籍省亲。允之以布政使景敏、暂护巡抚　　

○赏八旗兵丁一月钱粮。　　

○乙酉。贷阿拉善被灾蒙古仓粮。　　

○缓徵奉天复、宁海、二州县、歉收贫民本年借欠米石、及带徵银米。　　

○丙戌谕内阁御史李可蕃奏、请核实支放工程银两一摺。该御史自系风闻各处承办工程。诸多敝□大混方有此奏。近年来京城奏办工程日多其中固有应办之工。亦有其工尚在可缓而亟亟兴办者。总系工头希图揽办工程、从中牟利串通官吏、夤缘怂恿所致。朕于奏修各工每次派查估承修查收大臣各二员。满洲及汉大臣轮流均派。以为层层稽考。可期无敝□大而派出之大臣。总不肯实心任事。不过各于所属司员内。委派数人。其所委司员。仍不过委之工头。工头惟利是图。彼此互相勾结往往承修一工开工之后。又加续估。所需帑项竟有倍于原估者。及收工之时。皆系已成之工但查验丈尺无差。其中工料之坚实与否已莫可究诘。是虽有大臣官员分司督理其实全系工头等盘踞把持。任情侵冒以致工程则愈修愈坏。兴办则日积日多百敝□大丛生若不加以整顿将来必至更兴大狱。嗣后京城各工。凡坛庙城垣衙署营房等项。应酌定分年修理。有实逾保固限外合例应修者。亦须报查工部。俟应修之年方准奏请。其如何区分以示限制之处。著工部详悉。妥议章程具奏。该御史所陈划扣平余银两、及慎重估册二条。并著户工二部核议具奏。寻议、一、应修工程。先咨报工部由工部查明限外应修者。即奏请查估大臣详悉查勘。将情形较重者。于本年奏办。稍重者一年后奏办。较轻者二三年后奏办。一应修工程。应令查估官详悉估勘。不得豫先声说不露明处所不能悬估。致开续估之端如拆卸后实有曹□少朽应修者。应令承修大臣咨报工部。另行奏请派员续估。一、做法估册、及工部存查核算钱粮细册。请钤盖堂印。以杜敝□大端。一、银库支放各处工程银两。每两扣平二分。所扣银两令银库年终汇报。至零星工程在千两以内者。向由工部节慎库支发。每两扣银三分八厘。毋庸再扣。从之　　

○丁亥。谕内阁、钱楷奏、审拟张良璧采生毙命一案、并请将不为究办之知县知府革职、再行严审各一摺此案张良璧舐吸婴女精髓。前后共十六人。致毙女孩十一人。成废一人。实属穷凶极恶。人形兽性。该犯自嘉庆元年九月作俑。其始尚可托词不知因此伤生。迨连毙一二命后。该犯岂毫无知觉。乃稔恶至十六年之久。毙命至十余人之多。凶残已极。钱楷比照采生折割人凌迟处死律、量减拟以斩决庇护人妖是何意见。试思杀死一家非死罪二人。即应斩决。三人以上。即应凌迟处死该犯残毙婴孩十余命。岂斩决所能蔽辜。张良璧一犯、著即凌迟处死。该犯年已七旬。设因病致毙或畏罪自戕。岂不幸逃显戮。著由四百里传谕钱楷。接奉此上□日即先将该犯凌迟正法示众传齐十六家亲丁环视。以快人心而抒众愤。所有张良璧家产。并著抄没。传集被害之十六家亲属。当官分给。仍将情形具奏钱楷错拟罪名。著交部察议。知府成履恒、知县曾佩莲、均著革职。交该抚将有无受贿故纵等情、严行审讯。该府县如果得受赃银必有过付之人。现有家人书吏、及张良璧家属。均可指证。亦无须暂留张良璧质对。该抚务秉公严鞫。毋稍瞻徇。审明后另摺定拟具奏。其方大川等应行察议之处。亦归于定案时一并核议。　　

○又谕、绵课等奏、审拟宗室恒璀具控伊兄萨彬图拆毁护茔房屋等款一案。此案萨图拆毁护茔房闲私用。并失察家人取木作椁。复于家忌日跳神。实属不孝不恭宗室中有如此败类。岂可不办若仪亲王于恒璀呈诉时。据呈查办。亦必讯出实情照例惩治。乃不接呈词。因恒璀执意控。即起身用手向推未免有亵亲王体统。仪亲王年近七旬现在管理雍和宫乐部中正殿武英殿、清字经馆、正红旗满洲都统。事务本多。是以精神未能周到。仪亲王著不必管理宗人府。其自请察议之处。并著宽免所遗宗人府宗令、著庄亲王绵课管理右宗正、著肃亲王永锡管理。顺承郡王伦柱原办萨彬图等家事。并无不合本无庸自请严议。其摺内措辞未免过激。著改为察议。恒璀著革去三等侍卫。仍留奉恩将军世职令其承管祭祀。　　

○戊子。圣祖仁皇帝忌辰。遣官祭景陵上诣寿皇殿行礼。　　

○己丑。谕内阁、前据马慧裕等参奏臬司周季堂心术不醇。妄示威福。当经降上□日将周季堂解任。交初彭龄会同该督抚秉公讯办。兹又据给事中乔远英参奏周季堂偏袒署知县黄南金滥责生员。案延一载不结并蓄养戏班。收买优伶。且每逢放告之期。先令代书呈缴制钱五十千文。种种款迹。皆有指证周季堂著革职。交初彭龄等严审定拟具奏。　　

○调广东按察使陈若霖、为湖北按察使以广东粮储道温承志、为按察使。　　

○辛卯。刑部奏驳、直隶总督温承惠疏报新安县民谢张来谋杀冯九儿一案。得上□日、部驳甚是。律载三百六十日为一年之文。系专指各项限期而言。若称人年纪。则祇以年甲为准。两例分载详明。不容牵混。如计年论罪之案。于定律之外。复扣算生年月日。易启犯供欺饰、及官吏高下其手之敝□大。温承惠误会律意。其所引嘉庆七年饶阳县民刘虎谋杀旧案。系从前办理错误不得援引比照。嗣后遇有计年论罪之案。仍照旧律以年甲为准。用昭画一　　

○转工部右侍郎初彭龄、为左侍郎。调礼部右侍郎帅承瀛、为工部右侍郎。以内阁学士汪廷珍、为礼部右侍郎。　　

○以山西巡抚成宁、为刑部右侍郎前任山西巡抚衡龄、署山西巡抚。　　

○命左春坊左中允聂镐敏、提督安徽学政。　　

○旌表守正捐躯直隶曲阳县民冯义幅妻孙氏陕西商州民侯必聪妻王氏。　　

○壬辰。上幸瀛台。阅冰技。　　

○以广东春江协副将沈烜、为江苏苏松镇总兵官。　　

○癸巳。以故镇国公绵疆子奕奎、袭爵。　　

○户部议准、江苏巡抚章煦疏报、阳湖、上海、丹徒镇洋、四县、开垦田九顷六十八亩。照例升科从之。　　

○乙未。谕内阁成林奏通判戴为瀚才难胜任、恳请另选一摺。所奏甚是。戴为瀚由捐纳出身。地方事务未能谙悉。著照该抚所请。将浔州府通判一缺归部另选。戴为瀚即留于广西试用。俟二年后。再行酌量具奏。因思各直省捐纳人员。由部选得缺者不少。该员等或本未读书。于吏治民生均不能通晓。一旦骤膺外任。遇事茫无所措。设身蹈愆尤既于公事有损。而该员等亦必至求荣转辱。嗣后著各督抚于捐纳初任人员。留心察看如其才识平庸。即将实缺奏明另选。将该员留于该省试用。学习二年若才堪造就。随时奏明酌量补用。其实难胜任者。即奏明以原品休致。顶带荣身。著为令。　　

○丙申。上幸北海阅冰技。　　

