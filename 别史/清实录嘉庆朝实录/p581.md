<!-- { "loadSidebar": true } -->
○戊午。谕内阁、儒臣入直上书房。职司训课。责任綦重。理应克勤克慎。无旷厥官。昨日晚闲、朕阅内左门门单。上书房师傅周系英、果齐斯欢、秦承业三人。均未入直。当即询问二阿哥、三阿哥、以师傅等均不进内。是否阿哥等因阴雨难行。有言阻止。抑该员等另有他故。据二阿哥三阿哥覆奏、是日俱早至书房。循例至午刻散归。久候各师傅等未到。不知何故。本日令军机大臣、传到周系英等查询。据称因澄怀园门内外、积雨水深、未能趋直等语。昨日早闲、宫门左近虽闲有积水。各部院衙门、仍照常奏事。召见时大臣中年老者、亦均未误班。上书房翰林、寓居澄怀园。距宫门咫尺。何至不能入直。明系伊等怠惰偷安。有旷职守。从前乾隆年闲、因上书房师傅旷功。曾经皇考高宗纯皇帝降上□日。将刘墉等分别严惩。并将阿肃、达椿、加以责处。今周系英等藉端旷误。不可不加以惩治。周系英、著降一级调用。再罚俸一年。果齐斯欢、念系宗室。免其责处。赏留宗室顶带。降补法式善所出左庶子缺。再罚俸一年。伊二人均仍令在上书房行走。秦承业、系训课伴读绵□□宾、载铨、责任较轻。免其降调。著罚俸一年。伊年老衰颓。著退出上书房。绵□□宾、载铨、年已渐长。无庸进上书房伴读。著各回本家读书。王懿修、系属总师傅。本应议处。念其年力已迈。著加恩宽免处分。不必在上书房行走。董诰著加恩充上书房总师傅。此上□日应载入宫史。仍钞录一道。交上书房存记。　　

○户部议准、护理广东巡抚布政使衡龄疏报、恩平县、开垦水田三顷有奇。照例升科。从之。　　

○壬戌。孝懿仁皇后忌辰。遣官祭景陵。　　

○谕内阁、大学士庆桂等奏、酌改票拟章程一摺。据称各督抚违例拣员升调本内、如将该员平日官声政绩胪叙详明、确凿可据者、仍拟双签、其笼统保奏、并无实迹者、概照部驳票拟单签等语。各督抚拣选升调人员。定例参罚案件。止准在十案以内。原以处分过多。即不当膺保举。若不论任内所有处分之轻重多寡。但以各督抚胪列该员政绩为断。则该督抚于处分过多之员。自不难加以铺叙。亦仍属具文。嗣后该大学士等于票拟部驳升调本内。如处分在十案以外、而内有案情重大者。即著票拟单签。并将该员处分案由。开单一并呈览。如仅止寻常参罚之案。亦祇于处分十五案以内者。票拟双签。其踰十五案者。概票单签。　　

○又谕、温承惠奏、永定河南北两岸漫溢情形、请将道员王念孙交部严加议处、并自请交议一摺。王念孙前于嘉庆六年在永定河道任内。因两岸漫工革职逮问。经朕弃瑕录用。复调补今职。本年入伏以来。雨水稍大。亦属往年所常有。其山西上游之水。并无异涨。何以漫口多至四处。其不能先事筹防。咎无可诿。即如陈凤翔在任数年。经理各工俱属平稳。而前后漫工两次。皆王念孙任内之事。可见王念孙不称河道之职。且年力衰老。难期振作。王念孙著交部严加议处。先行革去顶带。留工效力。听候部议。温承惠著交部议处。至永定河道员缺。最为紧要。李亨特曾任河督。且年力强壮。著即令其补授。现在该处办工吃紧。李亨特接奉此上□日。著即驰赴新任。不必来京。俟秋汛安澜后。再来谢恩请训。其所遗坐粮厅员缺。亦关紧要。著李銮宣补授。亦即速赴新任。　　

○定庶吉士告假限期。又谕、向来在京实缺官员。有因省亲省墓等事请假者。俱分别历俸年分。定以例限。其额外人员呈请给假。不必定以年限。仍俟行走期满。甄别去留。惟庶吉士一项人员、向不计俸。又无报满日期。其告假之久暂。亦漫无定限。殊非励品核实之道。嗣后庶吉士等呈请给假。除实系患病终养外。其请假省亲修墓等事。不必论历俸年分。俱令据实呈明。仍各按省分远近。除去往返程途。定限在家居住四个月。期满即应起咨销假。如违限不到。查系无故逗遛者。著奏明将该员惩治不贷。　　

○以翰林院侍讲恩宁、充日讲起居注官。　　

○旌表守正捐躯湖北应山县民陈士奇女陈氏。　　

○癸亥。谕内阁、方维甸张师诚奏、小仁等帮首夥率众投诚、分别办理一摺。闽洋自蔡牵歼毙之后。余党离散。今其夥犯陈赞等、带同蔡牵义子小仁、文幅、率众投诚、又夥犯吴淡、曲蹄幅二人亦相率乞投。各将船双炮械、全行交出。共计首夥一千三百余名。船六只。大小炮五十余门。并鸟枪器械等四百余件。阅摺内所叙、该犯等情词哀切。出于至诚。自当一律加恩。准其投首。至小仁等各犯、方维甸摺内仍分别定拟具奏、固属按律办理。但所拟未免过重。小仁文幅二人、虽系蔡牵义子。但小仁亲生父母。即被蔡牵杀害。其时小仁年甫九岁。不知原委。被蔡牵收为义子。直至蔡牵死后、其管事陈赞告知。始悉前情。随日夜啼哭。与陈赞等商量投出。又文幅亦本系蔡牵船上舵工之子。伊亲父故时。尚在襁褓之中。被蔡牵收为义子。现在年止七岁。此二人本非逆犯之子。不必缘坐。且髫龄被劫。久陷贼中。情殊可悯。今皆自行投出。竟当免罪释放。妥为安插。其吴三池一犯、虽曾被蔡牵封为伪职。随同滋扰。但今已畏罪投诚。其翁昑一犯、虽经随同蔡牵打仗。其后畏惧落后。不过在小仁船上写帐。今亦悔罪投诚。其情罪皆可末减。吴三池、著发往黑龙江。翁昑、著发往伊犁。其余各从犯、均著照该督抚所请、择精壮者三十余人。分配兵船。令其随缉。余俱递籍安插。但须散而不聚。免致滋生事端。设有滋事之徒。即从严惩办。不可姑息。又据另片奏、朱渥随同舟师缉捕奋勉。请上□日酌量施恩等语。朱渥投诚以后。随同兵船出洋。颇知感奋。今能跳过盗船。拏获多犯。尚属出力。著加恩赏拔把总。以示鼓励。所有此次拏获各犯。均著审明核办。其出力之弁兵人等、并著详查奏明、分别奖励。　　

○甲子。上幸静明园。诣龙神庙拈香。　　

○乙丑。上御勤政殿听政。　　

○谕内阁、弘谦等奏、裕陵东山口井座、因连经大雨、山水暴涨塌陷一摺此项工程。甫于本年四月内修砌完竣。兹因山水骤发。东面帮甎又致臌坍。所有承办不善之员外郎都隆阿、庆玉、著交部议处。并著都隆阿前赴该处、同庆玉一体赔修。福长安未能先事豫筹。亦著交部察议。至东山口挨近砂山溪河。原设井座、未能经久坚固。现据福长安奏请择地另建。第陵寝重地。风水攸关。未可轻率从事。著钦天监派委熟谙堪舆人员。前往相度地势。合之年向。择吉另建。如原建处所可以设法修理坚固。即可不必更动。用昭敬慎。　　

○以通政使司副使诚安、为太常寺卿。　　

○准江苏前任道员赵翼、安徽前任郎中姚鼐、重赴鹿鸣宴。并赏赵翼三品顶带。姚鼐四品顶带。　　

○旌表守正捐躯直隶广平县民臧有金女臧氏。　　

○缓徵陕西西安、凤翔、同州、邠、乾、五府州属、旱灾节年带徵额赋盐课、并醴泉、高陵、泾阳、三原、邠、长武、六州县、应还耔种粮石。　　

○丁卯。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○命皇次子旻宁祭裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○谕内阁、向来秋狝启銮以前在京各部院大臣。朕俱遍行召见。而直隶总督、提督、密云副都统、马兰镇总兵、长芦监政、俱于启銮前一日。齐赴御园请安。伊等既经来园。即不能不一体召见。及见面时、并无陈奏事件。且伊等次日、即诣清河接驾。随至南石槽递摺请安。听候召见。是先期赴园一节。实属繁文。除此次总督温承惠有应办要工、盐政嵩年督缉私盐、遵上□日无庸前来外。嗣后启銮前一日。该总督、提督、密云副都统、马兰镇总兵、长芦盐政、俱不准赴园请安。至每年密云副都统派出营总。率皆奏请应否赏穿黄褂。此系循例之事。从无不准穿用年分。以后著不必奏请。俱准穿用。　　

○又谕、昨日召见景熠、据奏现惟伊与明志二人、进护军统领班。询问其故。据称前锋统领、护军统领等派出随园后、如行围日少、则启銮之前歇班三日、行围日多、则启銮之前歇班五日、历年相沿已久等语。殊非情理。即如御前乾清门行走之大臣侍卫。于朕启銮之前一日。照旧进班。岂有歇班之理。此风日久。今亦不究。著将前锋统领护军统领等申饬外。嗣后务将此等习气。痛加禁止。即启銮前期遇直班时。惟恐仓猝贻误官差。亦当彼此通融迁换。不得歇班。　　

○戊辰。谕内阁、富俊等奏、请定奉天运通粮石、分别责成一摺。奉天运通粮石。于乾隆年闲。经仓场侍郎申保奏明、海运则责之奉天委员。河运则责之天津道县。嗣经直隶总督周元理奏改、无庸天津道县盘验。祇催令原运之员、押运交通。原未免意存诿卸。兹据富俊等奏、天津剥船。大者不过装米二百石。统计二十万石、须用千艘。未免照应难周。亦属实在情形。嗣后奉天运通米石。著责成奉天委员、于领运时。先行出具并无潮湿短缺甘结。方准起运。抵津时。饬令该管道县、按船盘验出结。如有潮湿短缺。即著落奉天官员分别著赔。若该管道县验收出结以后。其由津至通、则责成直隶委员小心转运。仍令奉天委员一同照料交仓。如再有前项情敝□大即著落奉天委员、及直隶道县委员、一体分赔。以昭核实。　　

○己巳。上幸万寿山。　　

○以福州协领怀塔布、为江宁副都统。　　

○旌表守正捐躯四川犍为县民税大维妻杨氏。　　

○庚午。谕内阁、据英和等奏、协领扎布扎那畏罪自尽、并富俊自请交部严议各一摺。盛京薓务一案。经英和等查有端倪。奏请将局员扎布扎那解任质审。行文富俊传提送案。乃富俊并不即时饬解。又不派员看管。以致扎布扎那乘闲自缢。富俊平日性情拘执。此次不免意存回护。即此一端。已属咎无可辞。著先行交部严加议处。　　

