<!-- { "loadSidebar": true } -->
○谕军机大臣等、据刘镮之等奏称、顺义县牛栏山地方、盘获卖马之韩泳昌刘兆屈顺李泳明王增怀等五名、并起获马二十二匹、讯据韩泳昌等供、刘兆之父刘景昌、向与蒙古人在口外偷赶马匹、本年八月初五日、韩泳昌屈顺、带同蒙古人根敦吉、至刘景昌家、与在彼居住之蒙古人贡布等五名、在满丹花马厂、抢去马三十匹、并带鞍马一匹、除留寄售卖外、该县实起获马十四匹、又将该犯在高丽营卖马八匹、一并起获、旋据事主张其显赴县呈报、详讯被窃月日并失马数目、均与韩泳昌等所供相符、并称放马之人当被殴伤、伊铺夥曾在察哈尔都统衙门报明有案等语。已将韩泳昌等犯交刑部审讯矣。近日口外窃马之案甚多。该犯等胆敢纠同蒙古人等偷窃厂马。数至三十余匹。并殴伤事主。竟与劫夺无异。不可不严行惩创。著贡楚克扎布、查明张其显铺夥呈报原案。即饬派兵役。将贡布等各犯严拏务获。解部归案办理。再前月朕恭谒东陵。跸路经过地方。其各村庄编挂门牌。甚为整肃。缉拏匪犯悬贴赏格。亦极详备。询之那彦成、据称直隶各府州县。俱照此一律办理。并非于近畿地方粉饰塞责。看来口内查办保甲一事。尚为认真。因思口外多伦诺尔地方。烟户稠密。商民杂处。奸徒最易藏匿混迹。现在祝现等六犯、及次要之五十余犯。均未拏获。安保无一名潜往伏匿。现在该处作何查办之法。著该都统督率该地方官、一体编查。设立赏格。严密访缉。如有逸犯到彼。即可追踪擒捕。毋稍疏漏。将此谕令知之。　　

○以宋儒朱子后裔云铎、袭五经博士。　　

○庚寅。上幸静明园。诣龙神庙拈香。　　

○谕内阁、御史申启贤奏、请严禁睢工滥保人员一条。向来兴举大工。该河督等往往收录投效人员。事竣一律保奏。其中徇情冒滥之敝□大。实不能免。此次睢工办理堵筑事宜。经朕特派京员前往。交令差委。该河督复奏调南河熟谙厅员备弁多人。并有河南山东两省现任及分发各员。人数甚多。足敷差遣。其外来投效者。俱著不准收录。至前日该河督等奏、抢办黑堈险工出力各员内、将投效之县丞王仲淓、候选州同卢万之二员。列名保奏。河防要工出险。保护平稳。系每岁抢修之事。向无投效之例。该河督等前奏本属不合。所有该二员赏给议叙补缺之处。俱著彻回。饬令前赴睢工。听候差委。如果始终出力。俟工竣再行奏闻核办。市恩邀誉。上天不容。凛之慎之。　　

○又谕、御史卓秉恬条陈捕务一摺。捕役专司侦缉。地方遇有窃盗案件。该管官自应督饬该役严拏究办。乃捕役往往护庇盗贼。因缘为奸。匪徒恃有护庇。肆行无忌。如该御史称、直隶河南山东江南等省。皆由捕役养奸。以致盗风日炽。而该管官又率多袒庇捕役。置若罔闻。不可不严行申禁。著各督抚实力严查。如该管捕役有通盗之事。严拏惩办。其司捕官有与捕役通同舞敝

□大者。严参治罪。该州县官知而不举。或有讳匿消弭之事。一并查参重惩不贷。　　

○又谕、御史贾声槐奏、请禁实缺州县转相委署、以杜规避一摺。州县身膺民社。于地方公务。各有专责。实缺人员。原不得轻易更调。但各省州县繁＜闲＞不同。必须人地相宜。方足以资治理。如本任遇有出差事故。地居繁要。实非初任人员所能署理。于别州县中拣员调署。原为慎重公事起见。惟是外省因有此例。该上司或藉为属员拣择缺分。规避参罚。亦所不免。著通谕直省督抚、遇有调署州县等缺。务须秉公慎选。期于有裨地方。若参以私见。听受属员夤缘趋避。一经发觉。定行严惩不贷。　　

○又谕、本日素纳奏到谢恩摺内、据称今岁五七月闲两次患病、才识短浅未克胜任等语。直隶地方正当整饬之时。素纳既患病不克胜任。何以前此并不陈明。今于离任后始行具奏。实属有心恋栈。素纳不胜四品京堂之任。著以六部郎中降补。　　

○命户部左侍郎卢荫溥、工部右侍郎成格、驰赴河南查办事件。　　

○赏察哈尔木和尔噶顺等、十一站被灾弁兵一年钱粮。　　

○辛卯。上御勤政殿听政。　　

○遣官祭都城隍之神。　　

○谕内阁、琦昌奏、阿哥书房谙达、请专用繙译出身人员一摺。所奏甚属无谓。阿哥书房谙达。本应将熟习清语人员。拣选保送。著各部院衙门。仍循照向例秉公慎选。亦无庸专用繙译举人进士。更改成例。　　

○谕军机大臣等、文孚奏、现在关口无事吁请陛见一摺。殊属非是。上年额勒金布在山海关。一听所属妄拏无辜。逼诱诬认从逆。额勒金布又不自行讯供。多所冤滥。经朕特派文孚康绍镛前往查办。将额勒金布革去副都统。其缺即补放文孚。该副都统自到任以来。已逾半载。于应缉要犯。并未拏获一名。现在最要逆犯祝现等六名。及其余次要犯五十余名。日久逋诛。该犯等闻山海关近日查拏松懈。或向该处偷冒出边。并或有先经逃出复行混入者。该副都统能保无一名过伊境内乎。岂得辄谓无事。奏请来京陛见。殊属忘本纵逆。文孚著传上□日申饬。即在任督饬所属认真巡查关口。缉拏逆犯。俟各要犯等陆续报获后。明年再行奏请陛见可也。将此谕令知之。　　

○以都察院左副都御史赓泰、太常寺卿庆明、为内阁学士。兼礼部侍郎衔。　　

○壬辰。谕内阁、刑部将顺天府并直隶等省遣军流徒官犯、摘叙事由、开单呈览。朕详加披阅。内已革县丞马士鸿、故勘游清怀毙命。已革试用知县李维棠、在籍窝娼卖奸。并节次恐吓讹诈黄八观等银两。已革教谕曾日昇、在籍占踞澳口。勒帛船户钱文。澳保往查。又经该犯私拷吓制。并奸淫乳妇。嗣又设计霸占张两等当铺。已革骑都尉勒尔京额、先因图奸张德发遣。嗣又在配斗殴滋事。已革知县张源、违例押讯徐泰陇致令畏累自尽。复向尸亲贿和。已革千总姚文富、侵用库银拟斩。嗣经接任守备完缴库项。将该革员减等。已革知县张绍闻、因粮书侵用粮银。差传无干认缴。以致陈传明自尽。嗣又改卷朦详。几致粮书漏网。已革巡检朱楙、以暧昧不明奸赃事情。污人名节。已革典史丁文光、得受莫让魁枉法赃银四十两。已革县丞王炳轮、诬告黄安泰冒绩迁官。已革知州王奎聚、已革知县储斗南、故入孔传标等罪名。俱不准其减等。余俱准其减等。　　

○又谕、本年正月内、同兴保奏投效从九品黄炳留东补用。嗣经章煦查无该员捐职执照。咨部确查。兹据吏部查明衡工例内并无黄炳其人。本年六月内、有从九品黄烜来京请补执照。七月内始更名黄炳。该员上年投效军营时。何得豫称黄炳。显有影射假冒情敝□大。著交章煦详查据实参办。　　

○缓徵吉林打牲乌拉、鄂莫和、毕尔罕、法特哈、舒兰、永智社、六处、水灾应徵新旧仓粮。并给房屋修费有差。　　

○癸巳。遣官祭历代帝王庙。　　

○谕内阁、李鸿宝奏、微山湖水收复旧规一摺。近年微湖收蓄短绌。皆因引渠于塞。不能进水。又兼各闸启闭失宜。以致耗洩过多。不敷济运。朕特授李鸿宾为河东副总河。督办收蓄事宜。兹据奏称、测量微湖志桩。已收至一丈一尺九寸二分。较之定志仅短八分。现在来源甚旺。计可于收符旧志外。更有赢余。其蜀山南旺昭阳等湖。均已潴蓄充盈。办理甚属认真。李鸿宾系嘉庆六年进士。由翰林改擢科道。资格尚浅。经朕＜闲＞用副总河后。能尽心妥办。不负委任。著加恩赏给二品顶带。以示嘉奖。　　

○加大学士托津、太子太保。　　

○以大学士托津、曹振镛、为会典馆总裁官。　　

○甲午。上御洞明堂。勾到广东、福建、情实罪犯。停决广东官犯二人。斩犯八人。绞犯十三人。福建官犯一人。斩犯四人。绞犯五人。余六十五人予勾。　　

○谕内阁、方受畴奏、审明已革游击陈天寿、隐匿刘成章之妻刘崔氏、分别定拟一摺。陈天寿收留刘崔氏作妾。虽讯明不知系逆犯刘成章之妻。伊系都司带兵之员。胆敢在军营掠占妇女。实属卑鄙无耻。陈天寿著重责四十板。枷号三个月。再行发往伊犁充当苦差。余俱照所拟办理。　　

○又谕、御史陶澍奏、缉捕逆犯事宜一摺。据称地方官查缉逆犯。恐捕获后究出从前经过藏匿之处、皆有处分、因置真贼不办等语。逆犯祝现等六十余名。在逃日久。辗转藏匿。地方无定。前已降上□日申谕各地方官。能将要犯拏获者。免其失察之咎。仍予恩施。俾得实力查拏。无所瞻顾。直省督抚、惟当督饬文武员弁。严密踹访。随时查察。不但在所辖境内拏获。不复追究已往。即各该员衙署跟随厮役内。竟有祝现等犯、改名投充。使用多日。一经查出呈报。讯问得实。仍当一体施恩。至所称押金董帼太游历乡村访查真贼一节。董帼太与各逆犯素多认识。该逆等闻董帼太所至。虑被指认。更必潜踪远引。况逸犯藏匿。本无定址。岂能令董帼太遍行周历。其派出管带之人。并恐有藉端讹指之敝□大。转滋扰累。其事不可行。　　

○谕军机大臣等、据章煦奏、钱樾坐船在德州卫地方被盗。已降上□日将德州知州徐霖、参将覃廷荐、把总王庆云、革职协缉矣。钱樾前于陛见后因病回籍。受此惊惧之后。病体若何。盗匪由何处上船。动手抢劫时曾否拒捕。伊家人及船户等曾否捕贼。有无受伤。彼时钱樾是否在船。抑或下船隐避他处。现在或已南旋。抑或尚在山东养病。该署抚摺内俱未详细声明。著即查明由四百里迅速覆奏。以慰廑注。将此谕令知之。　　

○又谕、御史孙汶奏、荣麟截卸漕米办理未协一摺。北仓截卸米石。先后定有章程。昨荣麟奏请改自湖北头帮起至饶州半帮止。先在北仓起卸。所办本未妥善。业经降上□日、饬令遵照原议章程办理。乃荣麟于八月二十日接奉谕上□日后。仍将湖北头二三帮在北仓起卸。其在后之九江后等帮。转改寄剥。复迟至二十三日始行补奏。实属固执偏见。乖张错谬。荣麟著交部议处。至该御史所奏湖北头二三帮。本不应截卸。系该帮头伍利其省便。向荣麟所带书吏吴姓及舍人刘姓贿嘱所致。是否属实。著交熙昌会同广惠、就近秉公查讯确情。据实分别参奏。　　

○乙未。上幸静宜园。　　

