<!-- { "loadSidebar": true } -->
○辛未。上御太和殿传胪。赐一甲顾皋、刘彬士、邹家燮、三人进士及第。二甲席煜等九十八人进士出身。三甲张旭等一百七十四人同进士出身。　　

○谕军机大臣等、琅玕等奏、筹办铜仁苗匪滋事案内善后边防事宜。摺内有身任总督。不能先事豫防。早到办理。实属惶愧之至等语。此次铜仁苗匪在松桃一带滋事。琅玕远在滇省。接到黔省禀报。即迅速前往。而未到之先。业经伊桑阿督同常明、将黔楚苗匪首夥合要犯全获。办理迅速。深慰朕怀。封疆大吏。遇地方有事。祇期早臻宁谧。不必功自己出。琅玕何惶愧之有。至所称从前湖南办理善后。多设碉卡兵勇。而黔省未曾办及。以致复有勾结焚抢。此皆系勒保、鄂辉、任内之事。或系伊等未能筹及。抑系该处山险路僻。限于地势。无从设卡守御。现在琅玕亲驻该处。务当悉心审度。应如何分派兵勇。在边防守。为一劳永逸之计。即酌量妥办。不可稍存惜费之见。傥经理未妥。日后苗众或再滋事。仍须调兵搜捕。是欲节省而转多糜费也也。琅玕俟办理善后完竣。再行回驻云南。伊桑阿仍遵前旨。俟孙曰秉到任后。即赴滇抚新任。将此各谕令知之。　　

○户部题准、长芦盐政那苏图疏报、开垦石碑场新淤草荡地二百二十四顷有奇。照例升科。从之。　　

○壬申。谕内阁、景禄既经讯明并不知情。咎止失察。例应罚俸一年。前步军统领等衙门拟以业经革职毋庸议。于伊应得处分加至数倍。未免过重。今经军机大臣、会同法司核议、以向例官员原参罪重。审明尚有轻罪者。即业已革职。应行开复。将景禄应否准其开复、仍交吏部议处之处。请旨遵行。系属照例声请。但景禄曾任侍郎。屡经获咎。嗣因在银库员外郎任内办理不善革职。复加恩用为刑部笔帖式。上年经该堂官题升主事。原属过当。彼时即有人密奏景禄不应骤行升用。及朕详加访问。有言伊于刑名尚为谙习者。有言伊自以曾任堂官妄自尊大者。议论不一。兹景禄适有失察伊妾殴死使女之事。又系屡蹈愆尤之人。未便即准开复。姑念伊在刑部行走多年。于办理案件自为熟习。著加恩降补刑部笔帖式。不必交部议处。至景禄系大员递降。何必较俸推升。嗣后果能实力办公。无难特降谕旨。量为升擢。遇有应升之缺。不准该堂官将景禄保题。　　

○遣散秩大臣松龄为正使。内阁学士吉纶为副使。往朝鲜国颁册立皇后诏。并赍赏该国王缎五十匹。　　

○癸酉。赏满汉文职堂官弘雅园一区。为圆明园值日公所。　　

○甲戌。命盛京牛马税差。每年＜闲＞派五部侍郎一员兼管。无庸由京另派司员监督。从御史永祚请也。　　

○乙亥。予陕西甘肃阵亡骁骑校随常保、把总湃国栋、外委文长发、马昭、祭葬世职。生员张兆泰、武生张大勋、陈恩锡、监生张忠恕、兵丁崇禄等四百三十五名、乡勇谢中榜等二百七名、赏恤如例。　　

○是月。署直隶按察使同兴奏、查审磁州民人陈起昇、控告该州重徵苛派、并其子率贼打抢情形。得旨、率贼打抢。自系架词。派钱办差。岂无染指。如果清正。民不忍告。汝秉公审断。惩贪官。治健讼。二者不可偏废。　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之八十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。五月。丙子朔。授一甲一名进士顾皋、为翰林院修撰。二名进士刘彬士、三名进士邹家燮、为翰林院编修。　　

○引见新科进士。得旨、一甲三名顾皋、刘彬士、邹家燮、业经授职外。席煜、崔问余、商载、王泽、陈嵩庆、方振、沈酉、邓廷桢、汪润之、刘澍、陈中孚、徐华岳、王利亨、黄士观、黄任万、康以铭、孔昭虔、余正焕、倪琇、袁名曜、潘恭辰、齐鲲、樊如杞、聂镐敏、吴熙曾、杨惠元、杨怿曾、蔡任、王钟吉、叶绍本、汪庚、朱方增、喻鸿、朱澄、张玉麒、吴毓宝、冯辅、刘士棻、陈用光、郑锡琪、杜堮、刘奕煜、刘彬华、佟景文、徐赓扬、张文凤、秀宁、傅棠、王堃、徐焕、达麟、梁中靖、黎德符、陈杲、吴杰、普保、陈煦、姚堃、黄中位、查讷勤、张廷鉴、陈廷达、胡长庆、蔡行达、许绍宗、严昌钰、窦心传、王以铻、阙邦觐、王达、徐心田、凯音布、黄孟甫、李鸿宾、常英、廖方彦、著改为翰林院庶吉士。焦景新、宋潢、卞斌、徐士泰、吴赞元、莫凌、吴颐、李钟景、王松年、周钺、张旭、萧树本、严拱、牟惇儒、陆禹贡、方元鹍、衍恩、饶先睿、熊如澍、龚传黻、彭贯一、著分部学习。孙兆鳌、段克宗、王允辉、陈家騄、赵汝勖、罗琦、钮芳治、韩玫、李振祜、宣向荣、岳震川、李师愿、杨捷、陈登瀛、薛凝度、何兆元、顾英、傅作求、甯岳屏、法克精额、张汝询、石文煃、汪作霖、钱橒、杨栋秀、林瑞春、胡尊礼、严晖吉、沈钦临、李昌平、吴本义、牟颖儒、周际岐、吕光焕、莫宗华、张井、杜宣、蒲文甲、王厚庆、书通阿、莫绍德、边廷英、陈何龙、聚宁、万世美、刘熏、王植、丁步曾、薛壂、徐渊、倪孟华、杨书绍、姜澍、马有章、张仲学、孔传性、著以内阁中书用。伊里布、陈钟濂、钱淇、屠英、殷芳庭、石城、张名枝、胡溶、汪鉴、马建三、何佳玫、魏凤书、曾晖春、李允升、赵逢源、陈耀昌、著以国子监学正学录用。李镜、张琼英、蒋万宁、吴鸣捷、谢梦春、蒋士镕、方同煦、宋治咸、胡绍祖、李景嵩、王应辰、张朝珍、何怀道、王赓钦、王瑞、叶文英、熊德慎、张建瓴、武韵青、何棻、潘业、徐梦陈、宋俊起、陶廷扬、林健学、孔继鸿、姚观、朱锡谷、陈治策、恒福、著以知县即用。余著归班铨选。　　

○旌表守正捐躯湖南乾州厅民杨景昌妻罗氏。　　

○丁丑。谕军机大臣等、张诚基奏、查明通省仓库实数、咨部分别追补一摺。所奏大谬。无此办法。各省钱粮仓库。原应存贮充实。不得丝毫短少。设稍有亏缺。该督抚本当据实参办。至于弥补二字。原不可直达朕前。岂可公然咨部办理。近年因直隶系畿辅近地。差务殷繁。各州县辗转挪垫。以致仓库亏短。事非一时。官非一任。特降旨将亏空各员姑免治罪。分虽亏项多寡。予限著追。此乃格外恩施。曾明降谕旨。他省不得援以为例。今张诚基竟欲仿照此案。咨部办理。巧为尝试。试思江西地方安静。年岁屡丰。并未有需费浩繁之处。何以自乾隆四十一年至嘉庆四年。各州县亏空银数至八十三万余两之多。张诚基身任江西巡抚。已阅多年。盘查仓库无亏。俱有奏案可据。今乃亏短如许之多。安知非该抚任内各州县任意亏缺。归咎前人。作为历任亏项。思以罚不及众为属员开脱。而摺内尚云不敢以咨部为自占地步之计。其谁欺乎。张诚基、著传旨严行申饬。各省亏空。朕所以不即严办者。原以各该督抚自顾考成。明知所属仓库短缺。断无不上紧筹办之理。果能不动声色。全数补完。何必因此辄兴大狱。乃各督抚等。竟似一经奏明。即有恃无恐。置身事外。上年荆道乾、岳起、皆曾以仓库亏短咨部。经部臣具奏。当经降旨严饬。张诚基岂未之闻乎。今竟敢一面奏闻。一面咨部。岂以如此办理。伊即能幸免罪戾耶。该抚如果欲明办亏空。应即彻底清查。将因何亏短、从前何以不行参奏缘由。和盘托出。据实陈奏。朕不难将该省大小官吏、一并严办。以儆其余。惟在该抚自行酌量耳。傥或藉弥补为名。侵害闾阎。扰累地方。致生事端。亦必先将该抚治罪。再将不肖地方官一体严办。勿谓诰诫之不豫也。凛之慎之。张诚基原摺著掷还。其咨部之案。亦著部臣速行驳回。且看该抚如何办理。再降谕旨。将此谕令知之。　　

○宗人府王公军机大臣三法司议奏刑部侍郎瑚图灵阿等审拟已革黑龙江将军公景熠、贪纵营私各款。应照律拟绞监候。系宗室公。交宗人府圈禁。从之。。　　

○以犒赏兵勇并管解王廷诏出力。赏太常寺卿窝星额、江宁布政使裘行＜闲＞、花翎。　　

○以翰林院编修叶绍楏、为云南乡试正考官。户部主事郑光圻、为副考官。编修王引之、为贵州乡试正考官。吴云、为副考官。　　

○戊寅。孝诚仁皇后忌辰。遣官祭景陵。　　

○上诣黑龙潭神祠拈香。　　

○谕内阁、勒保奏、分兵入山、将汤思蛟等股轰出老林、打仗得胜一摺。虽斩获共有一千三百余人。未足为功。惟永宁带兵抢上山梁。较为出力。著交部议叙。以示奖励。勒保甫经获咎。革去翎顶。办理汤逆等股。究属迟延。尚不应给予议叙。总俟将汤逆等股全数扫除。肃清川境。朕不但给还翎顶。并当优加懋赏。若再不能上紧剿办。非惟不能邀恩。必当重治其罪。　　

○命礼部左侍郎英和、户部左侍郎戴衢亨、教习庶吉士。　　

○直隶宣化镇总兵官观祥、年老乞休。允之。以浙江湖州协副将富兰、为宣化镇总兵官。　　

○己卯。赏贤良后裔原任大学士王熙曾孙监生元洪、举人。一体会试。　　

○予湖北阵亡伤亡兵丁福珠禄等二百十三名、赏恤如例。　　

○辛巳。朝鲜国王李玜、遣使表谢赐祭葬、谥、并封王恩。进献方物。宴赉如例。　　

○壬午。上御勤政殿听政。　　

○以通政使司副使蒋予蒲、为太仆寺卿。大理寺少卿善宝、为光禄寺卿。。　　

