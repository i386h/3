<!-- { "loadSidebar": true } -->
○调正蓝旗满洲都统庄亲王绵课、为正黄旗满洲都统。镶白旗汉军都统铁保、为正蓝旗满洲都统。以署正白旗汉军都统和世泰、为镶白旗汉军都统。　　

○予获匪被劫致害河南滑县知县强克捷、祭葬世职。如阵亡例。　　

○乙酉。谕内阁、移居盛京宗室。除前两起业经起程外。其第三起著停止起程。已领赏项无庸追缴。裕瑞遵照前上□日。即由盛京回京。其查勘陵寝宫殿工程。及监收谷石各事宜。著留晋隆在彼会办。奕绍亦无庸前往。　　

○又谕、昨有上□日派格布舍、苏尔慎、带领火器健锐营兵二千名、分起前赴河南山东协巢□刀贼匪。本日接据台斐音奏报、总兵色克通阿等带兵一千名。将豫境之贼痛加歼戮。杀贼数千名。并生擒百余人。又据同兴奏报、山东曹州之贼、亦被官兵斩获甚多。可见匪徒不过乌合之众。指日温承惠等所调大兵云集。即可扑灭净尽。所有昨派之火器健锐两营兵二千名。著挑出豫备。此时暂缓起程。祇令格布舍、苏尔慎、二人各带巴图鲁侍卫四员、分赴豫东两省、帮同带兵巢□刀捕。其挑备之两营兵丁。如豫东二省续有奏请。再令庆祥、桑吉斯塔尔、带往。　　

○又谕、紫禁城内现留内火器营兵四百名。紫禁城外原留之外火器营健锐营兵各五百名。彻回原营备挑。著改派内火器营兵六百名。在紫禁城外暂留守卫。其八旗骁骑营兵、无庸在禁门守卫。著八旗各挑精壮兵一百名。按照本旗方位。于京城八门内驻守弹压。正阳门著派护军营兵一百名、驻守弹压。　　

○又谕曰、台斐音奏报、官兵连次痛巢□刀贼匪、浚县围解、现在进攻滑城、克期收复各缘由一摺。据称本月十六日、色克通阿率领将备、行抵浚县石羊村、有贼匪百余人迎敌、官兵枪炮齐发、登时打死数十人、生擒二人、余匪逃逸、次日卯刻、色克通阿督兵行三里许、遇贼千余人与官兵拒敌、经参将张拱辰、陈弼、直前搏战、贼众惊溃、官兵追杀三十余里、歼贼六七百人、午后赶赴浚县城外、该匪约有二千余人、占据山梁、县城被围、运河石桥阻隔、复经参将张拱辰、陈弼、奋勇先登、抢过石桥、贼人抵死抗拒、官兵枪箭齐发、打毙贼匪一千七八百人、擒获活贼一百余人、浚县围城立解、夺获马驿枪刀旗帜甚多等语。所办俱好。豫境贼匪啸聚抢劫。兹官兵甫经接仗。即将该匪歼毙二千五百余人。生擒一百余名。可见该匪等不过乌合之众。经此番殄戮。业已丧胆。指日大兵会集。四面兜围。无难一鼓歼除。总兵色克通阿、参将张拱辰、陈弼、奋勉可嘉。色克通阿、著交部议叙。张拱辰、陈弼、交部从优议叙。张拱辰、陈弼、著高杞查明该二人如向未得有翎枝。俱著赏戴花翎。以示奖励。至摺内所称此次打仗守城文武各官、先已奖赏。仍择其尤为出力者、另摺保奏。官员效力行闲。奋勉出力。自当加之鼓励。但必须核实办理勿蹈从前军营陋习。稍涉瞻徇。致令有功者屈抑。无功者冒滥。方足以服人心而励士气。所有出力各员、著高杞确实查明。开单保奏。候朕施恩。　　

○谕军机大臣等、现据获贼朱成珍供词内、有逆匪定期于滑县起手后、先抢汴梁之语。开封省会地方。关系紧要。著高杞即饬知在城文武各员、率领兵役、严加防范。镇静弹压。勿稍疏虞。　　

○又谕、本日给事中陆泌奏、请团练乡勇、以代赈济、以靖地方一摺。据称现在贼匪滋事、各州县地方均有保障之责、恐城厢村堡不能遍为经理、乏食穷黎、难免被贼煽惑、请令各州县设立乡勇、以息附和等语。直隶省南一带及河南山东被灾之区。虽经抚恤赈济。但贫民乏食者多。现在贼匪滋事之时。自当加意经理。著传谕温承惠、高杞、同兴、各饬所属、劝谕附近村堡乡民、令其各自团练义勇。刨挖沟濠。自相保卫。免致被贼裹胁。是亦坚壁清野之良策。但不许令各乡勇随同打仗。又蹈从前流敝

□大也。　　

○军机大臣会同刑部奏、审出太监杨进忠从逆。得上□日、此案续获从逆太监杨进忠、系由巡视南城御史及副指挥等侦捕严密。先行拏获同谋之林四、赵增、从此究出杨进忠。俾要犯不致漏网。实属可嘉。御史海龄、给事中陆泌、御史曹恩绶、俱著加恩赏给四品卿衔。副指挥汪忠增、著加恩赏给六品升衔。其缉获该犯捕役。查明每人各赏给银三两。以示奖励。　　

○湖南绥靖镇总兵官海麟奏、臣因陛见进京。路经卫辉。知滑县等处匪徒滋事。情愿随同署抚臣高杞带兵巢□刀办。报可。　　

○除江苏丹徒县、沿江被淹田十三顷八十三亩额赋。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百七十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十八年。癸酉。九月。丙戌。上廷讯首逆林清、逆党刘进亭、太监刘得财、刘金、悉凌迟处死。并传示林清首于直隶河南山东贼匪滋扰地方。　　

○谕内阁、本月十五日、天理教逆首林清、潜遣夥党勾结内监。伺朕未经回跸之隙。突入禁门谋逆。将及大内。经皇次子用枪击毙二贼。王大臣等带领官兵、将贼匪以次歼捕净尽。首逆林清潜伏黄村。步军统领衙门遴派官役、立时擒获。连日派军机大臣会同刑部彻底研鞫。本日朕复亲自廷讯。已将首逆尽法惩治。寸磔传首。从逆匪犯一并骈诛。现在指名擒捕者、不过一二丑党。无难克日缉获。按律惩办。贼匪事起仓猝。实属非常钜变。今数日之闲。渠魁就戮。余孽悉平。都城内外安堵如常。此皆仰赖天地宗社神灵默佑。迅赐平宁。朕感荷厚恩。不能言喻。敬与中外臣民同承噙福。谨于孟冬朔日、蠲洁祀谢。遣仪亲王永璇代祭天坛。遣成亲王永瑆代祭地坛。遣庆郡王永璘代祭社稷坛。太庙本值时飨之期。朕躬亲行礼。虔申昭假。用答鸿慈。所有一应事宜。著各该衙门敬谨豫备。　　

○又谕、国家抚御寰区。百数十年来。薄海蒸黎。畏神服教。凡有血气。莫不尊亲。乃本月十五日、近郊忽有逆贼数十人突入禁门谋逆。此实意外之变。经王大臣等派兵歼捕。驰奏行在。朕于途次闻有逆贼数人潜逸京外之黄村及董村等处。此等助恶逆犯。覆载不容。若不尽数诛夷。不足以彰国典。因派拉旺多尔济等带兵掩捕。官兵未至董村。即望见该处火起延烧。拉旺多尔济等到彼扑熄。询悉在逃逆贼纵火焚烧。乘闲四逸。而良民猝见兵火。亦不免惊怖奔逃。有辗转沟壑者。此外兵役搜捕。想各居民亦不无惊扰。因逆贼而累及良民。朕思之转为之不忍。现在就获各逆犯、俱经严讯伏法。首逆刘林即林清、本日廷讯尽法惩治。寸磔传首。其妻子亲属等、均一一按名捕获。照律缘坐。钜案已结。毫无株连。念附近良民。因此等奸宄滋事。闲致失所。朕断不肯因近郊有数十莠民、稍减爱怜赤子之心。著施恩将大兴宛平二县本年应徵钱粮全行豁免。以示悯恤。现在近畿各处。仍恐有一二余犯在逃。尚须严密侦缉。已严谕官吏等确访、指名擒捕。不许波及无辜。百姓等毋得闻风惊惧。自形纷扰。惟当感激朕恩。安静守法。勉为善良。共享太平之福。其或冥顽不灵。受人愚惑。甚至有隐匿奸党。一经官吏访获。必从重治罪不贷。将此刊刻誊黄通谕知之。　　

○又谕、本月十五日、在内直日之署护军统领杨澍曾、业已革职发遣。是日禁门直班官员兵丁等、俱系镶黄旗护军营。该管护军统领明志、平日训练无方。致兵丁不能御贼。亦有应得之咎。明志著即革职。其苍震门、东华门、西华门、该班官员兵丁等、查明捕贼被戕者。著加恩照阵亡例赐恤。捕贼受伤者。准其将功抵过。余俱著拏交刑部分别治罪。　　

○又谕、本月十五日、首逆林清潜遣逆夥数十人突入禁城滋事一案。严讯现获贼犯。据供太监内竟有逆贼六人与谋引路。其引贼入东华门者、系刘得财、刘金二犯。引贼入西华门者、系张太、高广幅二犯。又王福禄、阎进喜二犯、在内接应。续据南城御史缉获贼夥林四、又究出杨进忠一犯、亦由西华门引贼入内。该逆贼等罪恶滔天。为从来所未有。除高广幅一犯、于是日经官兵歼毙外。其刘得财等六犯、俱按名捕获。无一漏网。连日军机大臣会同刑部研究。本日朕亲自廷讯。尽法处治。逆贼刘得财等、坚供此外再无通同谋逆之人。复严诘首逆林清、亦坚供在内同谋、祇此七人。更无余党。所有本日执事站班文武大小各员人人听闻。供情毫无疑义。即将各犯凌迟处死。太监等充当差使。等级悬殊。凡近御者皆驯谨诚朴之人。此案逆贼七人。平日所当差使、俱极疏贱。从未见过。不知姓名。仅于宫内看守门户。从无一名曾随赴御园者。宫中所留首领。晓事者少。平日约束懈弛。听伊等告假闲游。致令交结外人。甚至如广宁门马驹桥等处数十里之外。任其恣意往还。听从贼匪纠约谋逆。以致酿成巨案。本日朕严诘该逆贼谋叛之由。皆俛首无可供吐。复讯以朕平日有无苛待伊等之处。该逆贼供称、素来天恩宽厚。近日复又加赏钱粮。更有何衔怨之处。尚口称佛爷不置。是该逆贼等全系被外闲匪徒迷惑。至死不悟。而任其出入自便。该首领等疏懈之罪。实无可辞。嗣后严谕总管首领太监等、俱不得任各处太监藉词告假、独自私出禁门。其有不得不暂时给假者。并著该首领太监查问确实。限以时刻。必须两三人同行、方准放出。如违。除本人治罪外。将该管首领太监一并治罪。至此数犯枭獍性成。本非常有。现在讯问明确。别无同党之人。此外各太监等当感戴主恩。照常当差。安静守法。不必心生疑畏。傥有狡谲之徒挟嫌诬扳。查明从重治罪。断不冤及无辜。将此上□日交总管内务府大臣、转交总管太监、通谕各等处太监知之。并著载入宫史。　　

