<!-- { "loadSidebar": true } -->
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。四月。甲辰。上诣观德殿几筵前供奠。　　

○命喀尔喀四等台吉赛尚阿、在乾清门行走。　　

○己巳。孝端文皇后忌辰。遣官祭昭陵。　　

○丙午。谕内阁、前曾奉皇考敕旨。孝淑皇后二十七月后。命立皇贵妃为皇后。今已届期。应钦遵敕旨正位中宫。皇后之父恭阿拉、著照例封为一等候。所有应行册后典礼。俱俟嘉庆六年二十七月释服后。著各该衙门详查定例。奏明择吉举行。　　

○旌表守正捐躯河南陕州民张随成妻孙氏。　　

○丁未。谕内阁、本日据宗人府查奏、国初宗室内革去黄带子孙缘事情节。开单进呈。朕详加阅看。礼烈亲王代善之子硕托。曾劝睿亲王即位。又颖毅亲王萨哈璘之子阿达礼。亦欲推戴睿亲王。此二人悖妄不臣。显与国家为难。彼时睿亲王具以告众。审明处死。在睿亲王忠悃可嘉。而伊二人之罪实难逭。前蒙皇考高宗纯皇帝赐还睿亲王等封爵时。而于硕托、阿达礼、子孙未经加恩。实系此故。朕恭阅实录。亦熟悉此事。兹二族自应不准复还黄带。又贝勒巴雅喇第四子巩阿代、第五子锡翰、虽无劝进睿亲王之意。皆因背国阿附。按律处死。其子系亦俱不宜邀准复之恩。至巴雅喇第二子拜音图、虽亦在阿附之列。但未经处死。其罪自属有间。第六子济玛祐、第八子德玛护、系因伊诸兄获罪。牵连黜革。所有拜音图裔孙闲散海福等七人、济玛祜裔孙云骑尉万宁等二十余人、俱著加恩赏还黄带。德玛护现已无嗣。应毋庸议。　　

○又谕、朕恭阅世宗宪皇帝朱批谕旨。于开矿一事。深以言利扰民为戒。圣训煌煌。可为万世法守。朕每绎思庄诵。志之于心。因无人以此陈请。未经明谕。今有宛平民潘世恩。汲县民苏廷禄。呈请在直隶邢台等县境内开采银矿。给事中明绳、辄据以入告。故特降旨宣示。使知朕意。夫矿藏于山。非数人所能采取。亦非数月所能毕事。必且千百为群。经年累月。设立棚厂。凿砂煎炼。以谋利之事。聚游手之民。生衅滋事。势所必然。纵使官为经理。尚难约束多人。若听一二商民集众自行开采。其毙将无所不至。此在边省犹不可行。而况近依畿辅。他府犹不可行。而况地近大名。各该处向有私习邪教之人。此时方禁约之不暇。顾可听其纠聚耶。且国家经费。自有正供常赋。川陕余匪。指日即可殄平。国用本无虞不足。安可穷搜山泽。计乃锱铢。潘世恩、苏廷禄、自因现在开捐。揣摩迎合。觊觎矿苗。思擅其利。乃敢藉纳课为词。以小民而议及帑项。实属不安本分。俱著押递本籍。交地方官严行管束。毋许出境滋事。至给事中明绳、若系巡城。祇当听断词讼。遇有此等呈词。亦应饬驳。况伊并非巡城。且系宗室。今以开矿事冒昧转奏、明系商人嘱托。冀幸事成分肥而已。殊属卑鄙。朕广开言路。非开言利之路也。聚敛之臣。朕断不用。明绳摺著掷还。并著交部议处。　　

○又谕、据长麟等奏、请将伯德尔格回民、每年增纳金两钱文。及葡萄折价等项。概行禁革等语。朕体恤回民。前此叶尔羌采运大玉。尚降旨停止。今伯德尔格所交金两钱文。本系例外加增。于国家无补毫末。而在回民等、急公输纳。生计不无拮据。长麟等据实奏请革除。所见甚是。嗣后伯德尔格回民。著仍照初定章程。每年祇准贡金十两。金丝缎二匹。又应进葡萄。亦祇准进二百斤。其每年所增金两普尔钱文。及葡萄折价。俱著加恩宽免。以示体恤。　　

○湖广总督倭什布奏报、剿办贼首张添伦、李杰子等、并保护竹溪县城情形。得旨嘉奖。赏参将董宁川、花翎。都司孙应奉等、下部议叙。　　

○以光禄寺卿孟邵、为太常寺卿。　　

○戊申。上诣观德殿几筵前供奠。　　

○以大学士王杰、庆桂、礼部尚书纪昀、右侍郎钱樾、工部右侍郎童凤三、内阁学士达椿、成书、都察院左副都御史陈嗣龙、为殿试读卷官。　　

○己酉。策试天下贡士史致俨等二百九人于保和殿。制曰。朕诞膺洪祚。统驭广轮。荷穹昊之佑申。缅祖考之彝训。兢兢业业。日昃不遑。恒思求帝王之法要。推修齐以致治平。挈刑赏之纲维。厘守令而宁黎庶。当生聚熙攘之后。虑稂莠之潜生。丰亨豫大之余。惧纷华之相耀。盖典学所以启化源。察吏所以培邦本。而豫防奸匪。禁止奢靡。尤所以保泰而持盈。均不可不亟讲也。顾明作在乎朕躬。而得失则听诸舆颂。多士讲习有素。当深知学问经济之源流。又来自田间。见闻最切。其各抒所见。毋泛毋隐。毋摭拾陈言。虚陈无用之论。朕将亲览焉。溯圣学之源者。必推精一危微十六言。然允执厥中。实为治世之枢要。古帝王不空言心也。易为尽性至命之书。四圣人之微旨存焉。而六十四卦之大象中。如云君子以。以者用也。非皆切人事言乎。而好语精微者。顾皆引之于心。然欤否欤。孔门一贯之传。曾子得之。大学一篇。帝王之全体大用也。条目中节节各有其功力。而真德秀作大学衍义。乃略治平而不言。果操于一家之内。而国自治而天下自平欤。所谓帝王之学异乎儒生者。果安在也。闾阎之休戚。恒视守令之贤否。顾守令之中。为民计者十不二三。为己计者十恒七八。其有情迫势逼。激而上陈者。或曰恐启刁风。虽知其有据。亦不可不薄徵。或曰恐激众怒。虽不尽得实。亦不深究。各执成见。牢不可破。其何术使两得其平乎。悃愊无华之吏。诚不病民。然缓急或不足恃。强健有为之吏。诚足集事。然得志又或恣睢而横行。其何以各得其用乎。举劾不操之上官。非惟不持其柄。不足以驱策群力。且君门万里。其长短何由上达。全委之于上官。其覆辙又一一可数也。其何以核其真乎。天地之大。枭鸾并育。虽三代不能无奸民。奸民惑众。治之于已成。不如治之于未起。是诚然矣。然守土之吏。或轻忽视之以为无害。或惧干谴咎。匿而苟安。不能豫杜其萌也。惟是平时察之不严。则不免养奸贻患。察之太严。则胥役借此以扰民。或反激而生变。何术而使不枉不滥也。密相勾结。伏莽伺隙者。当必有信使之往来。其何以侦伺之欤。非道非僧。非寺非观。无故聚集多人。必露形迹。其何以稽察之欤。兵役难保不通贼。贼难保不诡充兵役。又何以辨别之欤。此当今之切务。有所闻见。其具陈之。风会所趋。人情争向。太平日久。踵事增华。则奢丽生焉。此虽物力丰盈。故能相夸耀。然积而不返。亦非撙节养富之道也。惟是车裘服饰之细。实不能物物而稽。亦不能人人而察。必一一为之禁止。琐烦扰。恐不可行。其何以酌其中欤。冠婚丧祭。原有定制。然诗礼之族。或不尽循。里巷小民。尤不能尽齐。论者谓禁止靡丽。当自辨别等威始。辨别等威。当自士大夫始。是或一道欤。抑别有劝谕之术欤。以上四条。或理关学术之精微。或事切民生之利病。或为人心世道之防。或为利用厚生之本。多士通经致用。今当先资拜献之始。伫望谠言。冀资启沃。其咸体朕意。各抒嘉谟焉。　　

○旌恤遇贼捐躯湖北随州贡生李焕、生员徐凤翙、周宗濂、民人徐道同等二十名口。孝感县妇女刘侯氏等五十二口如例。　　

○庚戌。上诣宣仁庙凝和庙拈香。　　

○辛亥。上诣观德殿几筵前供奠。　　

○拨部库银一百五十万两。解往陕西。以备军需。　　

○壬子。上御乾清宫。召读卷官入。亲阅定进呈十卷甲第。　　

○以太仆寺卿阎泰和、为顺天府府尹。　　

○癸丑。赐一甲姚文田、苏北登、王引之、三人进士及第。二甲程国仁等、七十四人、进士出身。三甲赵敬襄等一百四十三人、同进士出身。　　

