<!-- { "loadSidebar": true } -->
○又谕、据观明等奏、黑龙江现出协领五缺。拣定正陪奏请补放。并请嗣后协领缺出、将左右翼人员、一体遴选补放等语。协领职任较大。必须干员方能办事。除现协领员缺。即著照所请办理外。嗣后遇有协领缺出。本翼得人。仍由本翼拣选。如本翼一时乏人。再将左右翼人员一体拣选。观明等务须秉公办理。断不可启瞻徇夤缘之渐。　　

○癸酉。谕内阁、吏部书吏舞敝□大、将告病治中赵曰濂、虚选运同一案。前经特派大学士保宁等五人。会同刑部秉公查办。业据彻底查讯具奏。降旨办理结案。本日钱樾复声叙例案。具摺申辩。若不就所奏详加核定。无以折服其心。著再派协办大学士禄康、朱圭、尚书费淳、侍郎关槐、成书、署侍郎曹振镛、将钱樾摺内所叙各例案。悉心查核。应存应去。据实具奏。至钱樾摺尾称此案撞骗之姚承裕、系选司经承周照所雇之稿工、茹南金、系所雇之贴写、不见司官、司官并不知其名、今讯明经承既不知情、则非书办有心舞敝□大等语。殊不成话。稿工贴写等、既系该司经承雇令在署办理公事。即系该司官员等分应稽查管束之人。今钱樾所奏、以伊等舞敝□大、经承尚不知情。其意自以经承既不知情。则司员等无从查察。并无不合。而堂官更无可任咎。虽未敢于摺内明言。而隐跃其词。难逃洞鉴。朕办理此案。酌理准情。权衡而出。庆桂刘权之二人。在军机处行走。不能每日入署。是以仅交严议。将刘权之调任兵部。瑚素通阿、初彭龄、均系署任。祇交严议。不令署理吏部。即琳宁范建丰、虽经革去协办大学士尚书、侍郎、仍留都统副都统职任。钱樾亦仅令降补阁学。均未换易顶带。已为格外从宽。而钱樾尚哓哓置辩。毫无感恩思过之意。颇有怨望之心。且伊于降补谢恩时。经朕召见。伊惟俯首认罪。今事阅数日。忽复具摺陈奏。自因前日适当＜闲＞放江西等三省试差之时。伊若幸邀点派。即不置一词而去。今未得试差。意存负屈。乃为此渎奏。更不应如此居心。即所论例案尚可牵附。而以此案并非书办舞敝□大。实属强词夺理。不知分量。钱樾著交都察院速行严加议处。寻议上。得旨、钱樾于吏部书吏舞敝□大一案。哓哓置辩。并有意为堂司官开脱。本应照都察院所议革职。姑念伊向在内廷行走有年。尚属勤慎。著加恩赏给编修。在该衙门行走。　　

○甲戌。月食。　　

○乙亥。以故喀尔喀右翼贝子喇什纳木扎勒子阿迪雅袭爵。　　

○以正黄旗汉军都统琳宁为礼部尚书。　　

○命礼部左侍郎玉麟、教习庶吉士。　　

○以礼部尚书那彦成署陕甘总督。　　

○赠故陕甘总督惠龄太子少保、二等男。命其弟长龄、子桂斌、前往迎柩入城治丧。寻遣侍郎成书、带领侍卫十员往奠茶酒。予祭葬。谥勤襄。　　

○丙子。上幸万寿山。　　

○调正红旗蒙古都统长麟、为镶黄旗汉军都统。以右翼前锋统领绵佐、为正红旗蒙古都统。　　

○予四川湖北阵亡蓝翎马甲克兴额祭葬世职。马甲德尔和善、兵丁申文亮等七十七名、赏恤如例。　　

○丁丑。谕内阁、王汝璧具题乘时买补仓谷一本。已批交该部察核具奏矣。惟本内将前任抚臣张诚基、率写张巡抚。并未书名。经内阁票拟饬行。尚觉过轻向来臣下题奏事件。无不书名。今王汝璧于题本内、将张诚基书写张巡抚者屡见。若该抚于此项题本。曾经寓目。岂有不行改正之理。可见外省习气。于寻常题本。率委之书吏缮写。全不留心阅看。实属疎率。王汝璧、著交部议处。嗣后内阁于各该省题本。遇有一二字讹错小有违式无关紧要者。仍照旧夹签请旨饬行。若有似此等舛错太甚、关系体制之处。即于本内夹片声明。请旨交部议处。　　

○己卯。谕内阁、倭什布等奏、拏获行劫外海村、续又抢夺石狮炮台、拒捕伤毙弁兵盗匪多名、分别审拟一摺。已批交军机大臣会同刑部速议具奏矣。署守备连旭、督兵缉捕。一遇盗船直前奋击。毙盗多名。以致被贼炮伤殒命。殊可嘉悯。连旭著照守备例咨部赐恤。兵丁刘明光等四名。亦著咨部赐恤。至外委杨耀、同队目张得华、大旗手吴雄等、在石狮炮台防守。职有专司。且带有兵丁二十名台上设有大炮数位。于盗匪乘船拢岸时。尽可督率目兵。尽力轰击。使贼远退。迨贼已至炮台。尤应奋勇抵御。即或力竭被戕。如此次之署守备连旭、一经奏闻。朕必加等赐以恩恤。乃杨耀心存畏怯。辄与张德华、吴雄、首先下台躲避。以致兵丁相率奔避。兵房炮位。俱被焚劫。绿营官兵畏葸积习。毫不足恃。以致遇有缉捕等事。动资乡勇。官兵等竟相率不前。平时虚糜粮饷。遇贼不能致命。实为可恶。若不严行惩办。何以肃军纪而作士气。杨耀一犯、该督等原拟斩候。著于接奉此旨时。传齐沿海就近营汛弁兵等。即将杨耀正法示众。俾知炯戒。其张得华吴雄二犯。依拟应斩。著监候秋后处决。仍入于本年情实办理。该督等惟当晓谕各营汛弁兵等、以尔等职在缉捕。遇有盗匪伺劫之事。务宜奋不顾身。实力堵御。以期立功受赏。设有力竭被贼戕害者。亦必仰蒙恩恤。泽及子孙。若昧于大义。临事退怯。不过一念偷生。谓可须臾无死。而国宪具在。难逃显戮。一荣一辱。相去悬绝。俾弁兵等共知感畏。自于海洋捕盗。可期渐收实效。并将此通谕知之。　　

○以翰林院编修李宗昉、为陕西乡试正考官。礼部主事谢振定、为副考官。户部左侍郎戴均元、为江南乡试正考官。户部主事涂以辀、为副考官。　　

○命正白旗满洲副都统范建丰、赴广渠门外至通州一带查看捕蝗情形。　　

○庚辰。遣官祭火神庙。　　

○调江南狼山镇总兵官孙廷璧、为苏松镇总兵官。苏松镇总兵官刘芬、为狼山镇总兵官。　　

○以署河东河道总督嵇承志、宣防不力。革去花翎。以四品京堂候补。　　

○辛巳。谕内阁、和宁隆福奏、请将驻防喀什噶尔现报丁忧之凉州永昌协副将夏福、留于防所守制等语。所奏非是。新疆地方驻防各员。与现在军营带兵者不同。遇有丁忧事故。自应饬令回籍。况据称该副将夏福到防以来。训练兵丁尚无贻误。是夏福祇系循分操防。并非该处必不可少之员。何必遽行奏留。此风一开。将来新疆各处、遇有应行回籍守制人员。俱援照此例。纷纷渎奏。成何政体。所有和宁等请将夏福留驻之处。不准行。　　

○壬午。上幸静明园。诣龙神庙拈香。　　

○谕内阁、昨据兵部汇题武职官员寻常事件处分本内。有因失察护军新德纳在道旁叩阍、将护军统领扎郎阿等分别议处一案。此案系本年正月闲事。三五日内、即经刑部讯结。咨交兵部。并经扎郎阿具摺自请议处。降旨交部。该部自应即时查议具题。此内即有查取参领等官职名。该旗营近在同城。何难于数日内查付过部。乃延至半年之久。始汇入承缉盗案等项处分案内一并具题。太属迟缓。可见各部院衙门诸事因循懈弛。案牍久悬。京中尚如此疲玩。无怪乎各直省相率效尤。不知振作。殊非敬慎办公之道。嗣后奉旨特交议处事件。均著改用摺奏。其应行查级议抵等项。吏兵二部、均有册档可稽。无难立限查明声请。其中或有辗转咨查。及查取职名之处。即于摺尾声叙明晰。俟咨覆到日。即行具题。毋得任意迟逾。其寻常事件。应照例汇题者。亦不得过于延缓。所有办理议处扎郎阿一案迟延之兵部堂官、除新调各员。余俱著传旨申饬。仍交部察议。将此通谕知之。　　

○癸未。谕内阁、前据孙全谋奏、伊上年在雷州洋面。探闻盗首郑一乌石二等窜回粤洋。聚泊广洲湾。孙全谋于十二月二十二等日驰赴该处攻剿。击沈匪船三只。毙贼不知其数。缘所带兵船内、有雇觅小料民船九号。配载兵械无多。打仗不甚得力。余船亦多有损坏。仅驾船三十九号。探踪追捕。盗船百余、窜至平海黄茅洋面。胆敢放炮迎敌。官兵奋勇攻击。追至黑夜收泊。查有伤毙千总连旭一员。兵丁四名等语。因倭什布未经奏及。降旨谕令查明覆奏。兹据奏称倭什布自上年檄饬左翼碣石二镇。并札会该提督出洋督捕。迄今一载。祇有黄标、魏大斌、在新安县洋面获盗七十名。其余皆各处文武员弁擒拏捕获。于提镇毫无干涉等语。孙全谋身为提督。带领舟师在洋。经年累月。并未擒获一贼。任听盗踪往来肆劫。以致弁兵多被戕害。不知该提督在何处游衍塞责。所称出洋督捕。全不可信。况近日粤省沿海地方盗匪。频有上岸劫掠之事。甚至石狮炮台。亦被抢夺。外委杨耀等退避失守。可见该省营伍废弛已极。孙全谋所司何事。伊所称千总连旭被戕一节。据倭什布奏、系本年三月二十一日在沥隔洋面之事。检查孙全谋原摺、叙入上年十二月之事。明系故为牵混。以掩饰其督捕不力之咎。实属溺职。且据倭什布奏称、该提督上年所带兵船。本有六十余号。即有损坏。原可赶紧修整。归帮缉捕。而孙全谋概诿之兵船不敷。以为属员卸过地步。无怪通省将弁。怠玩成风。竟不思出洋捕盗、系伊等分内应办之事。此而不加惩办。何以肃军纪而靖海疆。本应即将孙全谋革职治罪姑念伊从前曾经出兵。且于上年办理该省会匪一案。著有微劳。著从宽拔去花翎。降为都司。戴罪效力。留于该省、以水师之缺补用。据奏魏大斌、曾经在洋获盗多名。尚为出力。所有广东提督员缺。即著魏大斌署理。其左翼镇总兵员缺。著该督遴员递署。至倭什布系统辖大员。于提镇出洋督捕不力。即应据实参奏。乃一味因循。迨至降旨讯问。仍不明白参劾。惟于摺内隐跃其词。亦属非是。伊前于失察炮台被劫案内。业经交部议处。仍著传旨严行申饬。此时该省盗风尚炽。倭什布当振刷精神。将一切营伍缉捕事宜。与魏大斌尽心讲求。实力整顿。申明赏罚。自总兵下至将弁等、如有年力就衰。从前曾经出力者。当查明勒令休致。其年老而并未出力。及年力富强。懈弛不职。或惮于出洋捕盗者。即应严参斥革。将弁中果有缉捕实在出力。获盗多名者。即著据实保奏。不妨越次声请。候朕破格施恩。俾知鼓励。至地方官防堵筹办事宜。该督当与孙玉庭妥为商酌。随宜办理。务令文武员弁。和衷相济。力改推诿观望积习。共矢实心。除暴安良。以期地方渐臻宁谧。方为不负委任。　　

