<!-- { "loadSidebar": true } -->
○壬午、以举行仲春经筵。遣官告祭奉先殿。传心殿。上御文华殿经筵。直讲官玉麟、费淳、进讲中庸用其中于民。讲毕。上宣御论曰、古圣人御世。以天下人之聪明。为己之聪明。所谓好问则裕也。孔子称舜为大知。诚后圣得先圣之心传道统矣。盖人之见识有偏有全。自作聪明者。喜謀恶直。不纳嘉言。拒谏饰非。不闻忠告。久之自趋于隘。流为下愚不移。徒自蔽耳。上圣才知。迥异常人。好问好察。虚衷采纳。从善如转圜。改过不吝。虽抱浚哲文明之资。不敢自恃。咨于岳牧。询于刍荛。诚立极之大纲。为政之要道也。然发言盈庭。鲜皆当理。或过或不及。有两端焉。于是兼综众说。酌核至当。自有一定不易之理。所谓中也。中也者。天下之大本也。五六天地之中。上天以之定四时。成岁功。圣王用之于民。无过不及。措之事业。见诸施行。知愈精而量愈广。德益纯而道益彰。后代人君。岂可不景仰虞舜。敬希重华之心法乎。用中建极。敷锡庶民。政治蒸然日上。于变时雍。孰谓有虞之隆轨。不能见于今日。总在于人君一心自勉耳。直讲官桂芳、陈希曾、进讲易经圣人以顺动则刑罚清而民服。讲毕。上宣御论曰、大易释豫象辞曰。志行顺动。黎庶向风。圣人体天行健。御极治民。道德齐礼。讲让兴廉。狱讼自息。民志大畏。无繁刑也。顺理而动。举直错枉。明慎用刑。虚衷研究。一言不可偏听。一字必归于是。准于人情。合诸物理。则情得其平。两造孰有不服。理行其是。吾心亦可自安。所动皆顺。朝野胥悦豫矣。夫物不平则鸣。民不服则狱讼滋兴。刁风日炽。用刑无休息之时。比户鲜安宁之象。岂小民之乐于争斗、甘心告讦乎。皆治世之君、所行之政事。鲜能中礼。而岳牧百司。习于安逸。不能克勤。诿之于习俗。殊不知上无仁风善政。安望刑清讼＜闲＞哉。君臣交泰。力行政治。非礼不为。彰善瘅恶。小民知所趋向。渐臻易俗移风。刑措不用。咸中有庆矣。人君为百官万民之标准。诚能宵旰孜孜。敬事不息。必能成治功。建皇极。熙皞同豫。远溯唐虞之盛轨。无思不服。合于豫卦顺动之义。此圣人示象垂教之深意。以为后世人君之极则也。礼成。上幸文渊阁。赐讲官暨听讲诸臣茶。复赐宴于本仁殿。　　

○遣官祭文昌帝君庙。　　

○以内阁侍读学士洋海、为镶黄旗蒙古副都统。　　

○癸未。谕内阁、本日御史王开云奏、户部贴写田庆丰投递封章一摺。田庆丰以贴写书吏。封章言事。虽属越分。披阅摺内、并无违悖字句。其申明旧例各条。亦不为无见。各衙门堂司官、近来办事迟延。因循疲玩。怠忽悠游。实属不免。果能谨守成规。奋勉职业。遇事留心察核。按期速结。则吏胥自无从作敝

□大。乃各部院积习相仍。经朕屡加训饬。尚未见振作。甚至偷安乐逸之处。为书吏所指陈。在署办事之员。能无引以为愧乎。嗣后各部院案件。务须照依例限速结。勿致积压滋敝□大。其各员同办一案。亦必当与主稿之员。悉心参酌。勿以画诺塞责。各该司员出入禁廷。不准携带书吏随侍。以杜豫通声息。乘机舞敝

□大。田庆丰无庸治罪。仍令其回署贴写。交该衙门自行管束。　　

○定台湾镇总兵官非升调不准奏请陛见例。又谕、台湾镇总兵武隆阿、奏恳来京陛见一摺。台湾远隔重洋。在海疆中尤为最要之区。该处文武大员。惟镇道二人管辖兵民。职守綦重。现虽洋面肃清。漳泉客民斗案亦俱完结。但地处重镇。时资弹压。该镇岂容暂离。即如新疆办事大臣、从无奏请陛见之事。边疆外海。宜同一例。武隆阿所请、著不准行。嗣后台湾镇总兵、除有升调、准其奏请陛见外。余俱不得奏请陛见。著为令。　　

○又谕、兵部奏议处文弼一摺、文弼系西藏办事大臣。缺分紧要。前此不过令其换班回京。与特上□日调往他处、谕令即速起程者、迥乎不同。新疆定例、即如伊犁等处领队大臣等、员数较多。遇有换班之时。并不乏人署理。然总须新任到彼。方能交代。从未有一经奉上□日。即置本任事务于不顾。先行来京者。文弼在西藏居首办事。阳春又到彼未久。诸未谙习。伊自应俟庆惠到后、详细交代。或多住数日方是。乃一得换班之信。辄将印篆交付阳春、匆遽就道。现在查伊家内并无老亲。明系系念妻孥。徇私情而忘公事。文弼著照部议降三级调用。不准抵销。　　

○又谕、恩长奏请将卫辉府知府郎锦骐、调补南阳府一摺。南阳府缺例应请上□日＜闲＞放。乃恩长率以郎锦骐调补。显与定例不符。该抚不过欲为该省知府内多占缺分。故有此奏。若各省皆纷纷似此效尤。成何政体。所奏请以卫辉守郎锦骐调补南阳守之处、不准行。其卫辉府既未出缺。亦无庸置议也。　　

○甲申。遣官祭先医之神。　　

○乙酉。命直隶上年被水各州县、以给赈余米减价平粜。　　

○上以祭社稷坛。自是日始。斋戒三日。　　

○丙戌。孝淑皇后忌辰。遣官祭陵寝。　　

○申定军机章京回避例。谕内阁、军机为枢密重地。满汉章京。趋公执事。先以谨慎为本。从前御史吴邦庆、条奏大员子弟不准充补军机章京。经军机大臣议覆、自道员以上子弟。皆令回避。其有行走在先者。并随时请上□日定夺。兹据庆桂等奏、新授南赣道查清阿之子诚端、应否回避。朕思谨慎与否。总视乎其人。而防闲之道。亦必当定以限制。嗣后文职京官三品以上、外官臬司以上、武职京官副都统以上、外官总兵以上、其亲子弟均

不准在军机章京上行走。其行走在先者。亦无庸随时具奏。即令照例回本衙门当差。诚端系道员之子。无庸回避。　　

○丁亥。祭先师孔子。上亲诣行礼。　　

○诣雍和宫行礼。　　

○谕内阁、托津等奏、查明南河节年银款工程、分别核办参奏一摺。近年以来。南河钜工林立。费用綦繁。统计各项银数、不下数千余万。而每年岁抢修各工。甫经动项兴修。一遇大汛。即有蛰塌淤垫之事。甚至上年堰盱甎石各工。掣塌四千余文之多。恐承办各员。自不免有偷减浮冒情敝□大。是以特派托津、初彭龄、前往彻底查办。兹据覆奏、到江后、即亲赴工次遍加察验。并将各年文卷印领、逐层核对。所发银两。与各工所领数目。均属相符。是银款出入。尚无虚捏情敝□大。惟支领后。该工员不能如式实心办理。以致新工未竣。旧工复生。而历任河督等、又未能经理协宜。均难辞咎。其中有自乾隆五十七年起、至嘉庆十四年止、已经题销尚未找领之款、银六十万六百两零。据查此款虚悬日久、工程已无可考、且经手工员、又多升迁事故、未便复行找领、致滋冒滥等语。著照所请、所有前项未领一款。竟无庸再行找发。以归核实。其十四十五两年、加培黄运中河大堤土工夫役增价。核计多用银四万八百余两。及上年挑复海口时、酌量接济疲累工段。所借银数。核计共有十万六千余两。均著陈凤翔分别勒追。以清款项。又挑穵淮北盐河一事。虽系豫行挑穵。以备宣洩盛涨。但于减坝兴工之前。该河督等未经先行奏明。殊属疏忽。且查所办工段。已有淤垫处所。所有此项工用银八万三千余两。著吴璥、徐端、照数分赔完缴。均仍交部严加议处。其另单所开承办工员。除已故及革职治罪各员外。其余四十五员名。均著照所请革职。但念概令离工。一时全易生手。未免贻误。且未便令其置身事外。著将各员弁中、现任者姑留本任。候补者留工效力。各限三年。如果各知奋勉。所修工段并无掣塌。届时再请开复。如限内再有疏失。著陈凤翔随时参奏。定当加倍治罪。至原任道员叶观潮、所管地方。屡有漫口大工。实属漫不经心。著即革职。留工以观后效。历任河督、除徐端前已降上□日惩处外。戴均元、吴璥、均在任年余。著交部分别严加议处。那彦成、在副总河任内。已历数月。亦著交部议处。寻议上。得上□日、吴璥素晓河务。前后在任年分最久。因循贻误。且任内又有挑穵盐河应奏不奏一案。伊现已衰病。岂能胜尚书之任。著照部议降四级调用。仍于补官日降三级留任。戴均元在任年余。亦不能查出敝□大端。姑念河工非所素悉。其在任年分。较吴璥为浅。著加恩改为革职留任。那彦成本不谙河务。在任仅止数月。著加恩改为降四级留任。　　

○谕军机大臣等、陈凤翔奏、盘护御黄坝并添做二坝一摺。现在御黄坝前水深二丈八尺三寸。比较湖水尚高六尺余寸。陈凤翔现拟于大坝之下添做二坝。以为重门钳束。使将来启坝之后。水势下注不猛。自应如此办理。其于济运坝用料盘裹、导引清水之处。亦应照所议行。总使黄水少灌一分。则减一分淤垫。清水多出一分。则增一分顶托。该督惟坚守定见妥协经理为要。至河工加价一事。自嘉庆十一年之后。岁抢各料物。较例价业已加增。若再加增无已。则年复一年。何所底止。嗣后每年工程料价。该河督等均不得再有加增。以示限制。闲遇大工。尤当撙节估计。傥遇料物丰收之岁。更当奏明酌减。用归核实。将此谕令知之。　　

○又谕、粤东洋匪。经百龄办理肃清。其内河土匪。亦属经缉获惩办。溢风就息。境内全宁。乃该省一大转机。吏治民风。自应日有起色。惟前次安插各降匪、众至数万。其中多系投首。由巢□刀捕擒获者甚少。恐此辈骄悍之性。未能尽戢。不可不时加防范。松筠素性仁慈。非比百龄之严厉有威。此时前赴粤任。须振作精神。大加整顿。俾宵小闻风知惧。不敢生心。并随时严密查察。如首民中、竟有勾结土匪、及潜出外洋复蹈故辙者。查得确情实据。即当立时拏获。明正典刑。断不可稍事姑息。致启狎玩之心。须知海疆水陆错杂。良莠混淆。当此绥靖之初。人心易动难静。较之控制新疆。尤宜加慎。总当不动声色。弭患未形。方为不负委任。将此谕令知之。　　

○戊子。祭大社大稷。上亲诣行礼。　　

○幸圆明园。　　

○庚寅。孝康章皇后忌辰。遣官祭孝陵。　　

