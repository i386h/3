<!-- { "loadSidebar": true } -->
○命文武大臣兼署部旗、仅在一月以内者。毋庸专摺谢恩。　　

○马慧裕奏报、剿办宝郏滋事教匪。悉数歼除。得旨嘉奖。赏骑都尉世职。擢候补参将亮禄、为副将。赏花翎。知县刘元吉、以知州即升。均下部议叙。擢擒获首逆刘之协之知县廖寅、为知府。并赏花翎。赏出力兵丁一月钱粮。　　

○以各路军营连获胜仗。并擒获首逆刘之协。加军机大臣庆桂等、军功一级。纪录三次。军机章京下部议叙。赏兵部尚书傅森、花翎。　　

○转理藩院右侍郎贡楚克扎布、为左侍郎。以内阁学士和宁、为理藩院右侍郎。　　

○杭州将军范建中、以疾解任。以镶黄旗满洲副都统普福、为杭州将军。调镶蓝旗汉军副都统额勒布。为镶黄旗满洲副都统。以兵部右侍郎范建丰、兼镶蓝旗汉军副都统。　　

○以山东沂州协副将丰绅、为甘肃肃州镇总兵官。直隶河屯协副将杨奎猷、为甘肃凉州镇总兵官。　　

○旌表守正捐躯直隶易州民邢亮妻牛氏。　　

○甲午。谕内阁、朕廑念民依。于各省雨旸。及年岁收成刻萦怀抱。向来各省田禾夏收秋收分数。多有先奏约收。复于一二月后题报实收者。在各督抚胪章入告。自应核实报闻。即先报约收分数后。适遇旱潦偏灾。收成稍减。原可随时具奏、何得因先已奏过约收。稍存回护。及外省习气。因州县离省远近不一。每虞府司核转迟延。于正在扬花吐穗闲。即率行约略开报、其所报分数。已不足为凭。此后遇有晴雨不时。所收实数。未必能如约收之数。该州县率以具报在前。心存粉饰即闲有灾荒。亦以讳匿为晓事。而府司等又辄回护前详。即州县偶有具报者。亦多方驳饬。惟期与原报相符。以致成灾之处。不加勘办。且照常催徵。置灾黎于不问。实堪悯恻。朕于各省奏报灾祲。立时加恩赈济。惟恐一夫失所。从不许地方官有讳灾之事。节经谆谆训诫。但恐各督抚仍有未能深喻朕意者。著再通行饬谕、各省于奏报约收分数时。即须据实开报、如具报后续因旱潦虫伤。以致收成不能悉照原数者。该督抚即当据实续行入告。断不可因奏报约收在先。稍存讳饰。至地方官捏灾冒赈之毙。原所不免。但该管上司果访查确实。又何难严参治罪。但不得因豫防冒捏情毙。遂于报灾之案。有心批驳。以致民隐不能上通。关系尤重。各督抚尚其体察闾阎。留心民瘼。于陈奏雨旸年岁之摺。语必从实。以副朕惠爱黎元至意。　　

○谕军机大臣等、前据马慧裕奏、宝郏地方有匪徒焚掠之事。旋据叶县禀报、盘获首犯刘之协。本日马慧裕驰奏、已将宝丰等处匪徒千余名。悉数歼除。并提到眼目。认明刘之协属实。刘之协为教匪首逆。勾连蔓衍。荼毒生灵。乃该犯仍敢在豫省纠结。潜谋起事。并欲为陕楚教匪接应。实堪痛恨。仰赖昊穹垂慈。皇考默佑。俾豫省新起教匪一千余人。立时剿捕净尽。擒获首逆。明正刑诛。可见教匪劫数已尽。从此各路大兵。定可克期蒇事。朕于欣感之余。转觉恻然不忍。盖教匪本属良民。祇因刘之协首先簧鼓。附从日众。徵兵剿办。已阅数年。无论百姓无辜。横遭杀戮。被胁多人。迫于不得已。即真正白莲教。皆我大清国之赤子。祇因一时愚昧。致罹重罪。至各股贼首。先后就诛者。如张正谟、聂杰人、覃加耀、林之华、齐王氏、姚之富、王三槐、冷添禄、罗其清、高均德、龚建、卜三聘、王登廷、张汉潮、冉添元、陈士奉、杨开甲、庞洪胜等、无不身受极刑。全家被戮。虽孽由自作。亦系听从刘之协倡教而起。白莲教获罪于天。自取灭亡。其顽梗可恶。其愚蠢可怜。朕仰体上天好生之仁。于万无可贷中宽以一线。著经略额勒登保。参赞德楞泰。及各路带兵大员。并各督抚等、将刘之协擒获一事。广为宣播。并传谕贼营。伊等教首已就诛戮。无可附从。至于裹胁之人。本系良善百姓。何苦为贼所累。自破身家。如能翻然悔悟。不但免诛。并当妥为安置。即实系同教。畏罪乞命。弃械归诚。亦必贷其一死。若经此番晓谕之后。仍复怙恶不悛。则是伊等甘就骈诛。大兵所到。歼戮无遗。亦气数使然。不能复加矜贷。额勒登保等鼓励将士。务于今秋迅扫贼氛。奠安黎庶。同膺懋赏。将此传谕额勒登保、德楞泰、明亮、陕西、甘肃、四川、湖北、各督抚知之。　　

○乙未。中元节。上以高宗纯皇帝升祔后。特诣奉先殿前殿致祭行礼。　　

○诣寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后殡宫。　　

○遣官祭端慧皇太子园寝。　　

○谕军机大臣等、据吴熊光奏、宝郏溃匪二百余人。窜至彭山一带。此等溃匪。或至沿途裹胁。务当悉数歼擒。教首刘之协业经质认确凿。著即拨兵二百名。派委署游击亮禄、知县刘元吉、押解。探迎高杞、兴长、佛伦保、接解来京。至刘之协与冀大荣逃至叶县北关。冀大荣即密告门兵朱中林。因而禀县擒获。是冀大荣首指要犯。颇知大义。竟当拔补把总实缺。再优加赏赉。门兵朱中林得信后。即密报该县。即时擒获。颇属能事。亦著拔补把总。以示奖励。　　

○丙申。谕军机大臣等、阮元奏、生擒各海山逸盗三百余名。所办尚好。惟凤尾帮二十余船。仍遁往大陈山。而闽洋蔡牵帮船。又窜入浙境。水澳帮船。复驶往三盘。是温台洋面。盗船尚多。阮元务须督饬该镇等、会同闽粤兵船。不分畛域。三面截击。毋任在浙洋日久游奕。将此谕令知之。　　

○调镶红旗汉军都统傅森、为镶蓝旗满洲都统。以镶白旗满洲副都统书敬、为镶红旗汉军都统。调正黄旗汉军副都统富成、为镶白旗满洲副都统。以太常寺卿阿隆阿、为正黄旗汉军副都统。　　

○赠故礼部尚书德明、太子少保。予祭葬。谥恪勤。　　

○丁酉。转都察院左都御史达椿、为礼部尚书。以吏部右侍郎书敬、为左都御史。调礼部右侍郎文宁、为吏部右侍。以内阁学士英和、为礼部右侍郎。　　

○戊戌。谕内阁、据宋澍奏、新例驻防旗人另设学额。上年通恩原奏、将新进生员妇入府学约束。但各学教官。于清语骑射。皆不通晓。令其教导转属无益等语。所奏尚是。所有驻防新进生员。即著照所请。交该佐领约束。于清语骑射。加意训习。其月课文艺。则交府学阅看。各省驻防。俱一体遵行。　　

○己亥。谕军机大臣等、本日姜晟奏、贼匪折回郧县红石河、花果园、一带并窜至谷城、均州、等处。已谕令长龄、将所带吉林黑龙江兵。径赴湖北剿贼。午刻吴熊光报到。所奏适与朕旨吻合。可嘉之至。至陕匪离豫虽远。但恐被剿紧急。折回商雒一带。吴熊光于查看老河口江防后。即在适中之地驻劄。兼顾西南两面。并分饬常林、田永秱、完颜岱等、严密巡防。勿稍疏懈。将此谕令知之　　

○以歼剿宝郏窜匪功。河南巡抚吴熊光下部议叙。擢都司杨景芬、为游击赏花翎。赏兵丁一月钱粮。　　

○庚子谕内阁、刑部奏、江西省民人周德章。殴毙十一岁幼孩黄参才。又山东省民人何元耀。殴死妻母郭氏二案。该抚等将该二犯均问拟情实。声明周德章之母齐氏现年八十岁。家无次丁。何元耀本生母孔氏现年七十一岁。并无别子。嗣母杨氏现年七十三岁。亦无可以另继之人。可否将该二犯改入缓决。准其留养之处。奏明请旨等语。朕详阅此二案情节。幼孩黄参才。系代伊母向周德章索欠。该犯斥其不应催讨。黄参才不依。拉住周德章哭骂。该犯顺用手带烙铁吓打。致伤偏左。黄参才愈加哭骂。仍拉住周德章不放。用头向撞。该犯欲图脱身。复用烙铁吓殴。适伤黄参才脑后左耳根倒地。逾时殒命。是该犯两次随手用烙铁吓殴。衅由逼债。杀出无心。黄参才并非独子。该犯之母现年八十岁。别无次丁。周德章一犯。著加恩改为缓决。准其留养。至何元耀。系醉后晚归。因身上寒冷。埋怨妻母郭氏。不帮女做衣。致相争吵。伊妻荆氏在旁解劝。该犯嗔其袒护。取赶面轴将荆氏殴伤。郭氏随取棒槌格落面轴。该犯复取桌上菜刀架格。伊妻上前夺刀。该犯即用刀砍伤荆氏右额角。荆氏负痛外跑倒地。将灯碰灭。郭氏拉住该犯拼命。该犯情急。用刀格砍。致伤郭氏偏左等处殒命是何元耀砍毙妻母。虽在黑暗之中。而该犯取菜刀架格。系在灯未碰灭之先。且伊妻先经砍伤。跑逸倒地。则一室之中。除郭氏之外再无别人。该犯辄逞凶叠砍多伤致毙。且又系外姻尊长。情节较重。伤多近故。姑念该犯系一子承继两房。又皆别无次丁。若问拟情实。将来勾到时。亦必予勾。致令两房绝嗣。情稍可悯。何元耀一犯。亦著改为缓决。已属法外施恩。不准留养。　　

○旌表守正捐躯直隶永年县民阎恩敬妻王氏。湖北蕲州民周希云妻李氏。广东嘉应州民邹奕兴妻罗氏。　　

○辛丑。旌表守正捐躯四川大邑县民谭观贵妻陈氏。　　

○壬寅谕军机大臣等本日召见广兴据奏四川一省计征防各兵约共有六万余今德楞泰一路祇有征兵一万余名。勒保原带兵一万有余。拨给阿哈保六千名。前往甘肃祇带征兵四千余名。此外兵丁四万余名则俱在川东川北留驻防守等语前据德楞泰勒保奏、川省征防各兵共二万八千余名而广兴则奏称约有六万。何以悬殊至数万之多。殊不可解是否各州县有冒销情毙。广兴系办理粮饷。各路皆由伊按名给发。所言自非无据。军营剿贼全在一兵得一兵之用若节次所调官兵俱经州县恳留守城。何怪军营日形兵少况此等留驻之兵安坐城中所需钱粮。仍旧按名给领。以有定之经费。养此无用之兵丁。既虚糜无数帑金。而出力征兵得项不能有加苦乐不均。孰肯用命。且军营伤病兵丁。节经降旨裁减。何不将留守兵丁。奋勇者调赴剿贼。伤病者彻令归伍所节省之钱粮。不可以资出力征兵之用乎此等积毙川省系广兴所目击陕楚二省据云大略相同著德楞泰勒保。详细开战据实具奏并令额勒登保明亮。及陕楚各督抚一体查办。　　

○旌表守正捐躯直隶宁晋县民孙光耀妻彭氏曲周县民郭庭海妻李氏。　　

○甲辰谕内阁王公等门上五品以上护卫如遇军政之年著交派出王大臣。列在门上侍卫銮仪卫章京之后考验。所有什长典仪。俱著不必归入军政。宗人府毋庸每年具奏。　　

