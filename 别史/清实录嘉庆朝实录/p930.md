<!-- { "loadSidebar": true } -->
○又谕、昨日军机大臣、会同南书房翰林、缮写御制诗三集样本进呈。朕以从前进呈二集时、曾经赏赉。当亦加恩分赏朝珠蟒袍。乃几暇检阅。甫及四册。错误累累。有将宫殿字样讹写偏旁者。有将臣工名字书写颠倒者。已有二十余处之多。向来御制诗文集、军机大臣与南书房翰林会同请刊。军机大臣事务殷繁。从不与校对之役。其校勘讹误。乃南书房翰林专任其事。此次英和因所管事务较多。未能校阅。黄钺仅校十分之五。吴信中则自称曾经校对三次。今错误不一而足。皆由办事不肯实心。是以如此疏略。又本日礼部奏纂办通礼条例摺内、将绮春园误写漪春园。穆克登额等、供职外廷。于御园之名。或可诿为不知。黄钺缮写御制诗章。于题咏绮春园篇什。素所习见。乃摺内讹字未经看出。亦属疏忽。黄钺、着罚俸半年。吴信中、著罚俸一年。以示薄惩。　　

○又谕、御史佟济奏、请严禁督抚勒令属员告病一摺。所奏是。各省督抚表率属吏。举劾皆当一秉至公。使人知所劝惩。若如该御史所奏、督抚授意属员、勒令告病。外示宽容。使其暂行离任。至该劣员再出服官。贻误地方。均所不计。岂实心任事之道。嗣后各督抚于所属文武职官、有劣迹显著、及才不胜任者。著俱据实劾参甄别。或改教降补。或用京职。分别核办。除实系患病之员、仍照例取结奏咨外。其余概不许勒令告病。以杜虚伪。其现在告病之江苏试用同知联璧、著该旗于到京日验明是否属实。据实具奏。　　

○又谕、御史李肄颂奏、请饬各州县缉捕本境盗贼一摺。直省州县。本境遇有盗贼。原应上紧缉拏。有犯必获。乃近日京城内外所获贼犯。多有自外州县避罪潜逃者。自系捕务废弛所致。著刑部、五城、步军统领、顺天府各衙门、嗣后捕有盗窃等犯、籍隶外州县者。均严讯其曾否犯案。如先在原籍犯事。地方官纵令漏网。即查明案情、将该地方官分别参处。以示惩儆。　　

○又谕、御史李肄颂奏、请严禁已革已满书吏、暗中盘踞一摺。各部院衙门书吏。已革者不准复充。已满者不准逗遛。立法本为周密。若如该御史所奏、各衙门奸胥猾吏。仍于暗中盘踞。恐不免有舞文玩法之敝□大。著步军统领、五城、顺天府、一体访查。如有已革已满书吏、把持公事者。立即严拏究办。其各衙门书吏缺出。并著遵照定例按限遴充。毋令奸徒身后办事。以除积蠹。　　

○又谕、成格奏、拟遣官犯、具禀妄诉、意存挟制、请上□日严惩一摺。向来京中遇有问拟发遣官犯。刑部于奉上□日之日。即送交兵部起解。乃外省遣犯、奉到部文后。往往任其逗遛。该犯因得架词翻控。藉延时日。此案已革参将布彦图、因纵放私盐、拟发新疆。呈请留养。及带子赴戍。均与例不符。一经斥驳。即逞刁妄控。计图挟制。复经该抚审明、毫无屈抑。布彦图实属刁诈。著加责四十板、即日起解。发往伊犁充当苦差。以示惩儆。嗣后各省拟遣人犯、俱于奉上□日之日。即行起解。不准片刻停留。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百七十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十五年。庚辰。七月。庚午。上御勤政殿。勾到上年湖广、陕甘、情实罪犯。停决湖广斩犯十二人。绞犯十三人。陕甘斩犯十四人。绞犯十人。余一百一人予勾。　　

○谕内阁、向遇巡幸之日。特派王大臣留京办事。其责任与在京军机大臣相同。凡有交办事件。亦与特交军机大臣者无异。军机大臣每日承上□日书谕及交办事件。均系立即办理。从无敢迁延时日者。本年三月兵部遗失行印一案。自初八日交留京王大臣等审办。无如疲懈成性。互相推诿。竟迟至十五日、始将案犯集讯。以致各犯从容串供。情伪百出。实属因循疲玩。怠惰极矣。著自此次为始。留京王大臣等、除寻常事件、仍照旧办理外。如有特上□日交办之事。接到谕上□日、立即会同查办。不准片刻稽迟。傥有仍前延玩者。经朕查出。定行从重惩治。不稍宽贷。此上□日著留京王大臣日日恭诵。不可稍忽。　　

○江西巡抚瑺弼奏、亲属通奸、谋杀本夫、审明定拟一案。得上□日、此案黄开俚与胞兄黄观俚之妻谢氏通奸。复听从与谢氏通奸之大功堂兄黄炳俚、共将黄观俚谋死。实属淫恶蔑伦。均无庸再交部议。黄开俚著即凌迟处死。黄炳俚著即处斩。黄谢氏著即处绞。余俱照所拟完结。　　

○以广东高州镇总兵官马应国、为广西提督。　　

○予故广西提督马元祭葬如例。　　

○辛未。上诣安佑宫行礼。　　

○以广西浔州协副将李廷扬、为广东高州镇总兵官。　　

○壬申。上以秋狝木兰。自圆明园启銮。命皇次子智亲王旻宁皇四子瑞亲王绵忻、皇孙贝勒奕纬、随驾。　　

○命肃亲王永锡、大学士曹振镛、协办大学士尚书伯麟、尚书英和、留京办事。　　

○免跸路经过地方本年额赋十分之三。　　

○是日。驻跸南石槽行宫。　　

○癸酉。赏密云县接驾兵丁半月钱粮。　　

○是日。驻跸密云县行宫。　　

○甲戌。谕内阁、本日据方受畴奏称、深州地方、秋禾多有双穗、至十一穗者。摘取二十茎进呈。朕敬忆皇考高宗纯皇帝实录、内载乾隆年闲。河南省曾经奏进双穗四穗嘉禾。圣谕以为凡土壤肥沃之处。又值雨膏沾足。其发生芃勃。则一本数穗。亦事所恒有。不必侈言嘉祥。惟以未经成熟之禾。遽行摘取。转使数茎嘉谷。置之无用。殊为可惜。仰见我皇考贵粟重农、不尚符瑞之至意。本年雨旸时若。直省年谷顺成。多登上稔。朕心深为忭慰。国家以丰年为瑞。何必以双歧合颖。诩为美谈。且此所进二十茎。亦未免虚耗物力。嗣后各直省遇有瑞麦嘉禾。但当据实奏闻。不可稍加粉饰。概无庸摘取进呈。用副朕崇本务实、仰绍前徽之意。　　

○又谕、定例匿名揭告本管官、所告得实、仍照律拟绞监候。此案西漋阿、商同幅忠阿、写就无名书札。夹入公文。由驿投递。揭告本管官挪移俸饷等款。呈内既不出名。即系匿名揭告。定案时自当按律问拟绞候。富俊等因其札内有珲春三旗兵丁呈诉字样。且该犯等到案供明。有微末兵丁不敢列名之语。遂将该犯等减等拟流。实属错误。刑部必应执法议驳。乃率行照覆。此例一开。使奸狡之徒。知匿名告言人罪、到案后但以不敢列名虚词谎供。即可援引此案。将缳首重罪从轻拟遣。必更肆其诪张。毫无畏忌。岂不益长刁风。大乖明罚敕法之义。西漋阿幅忠阿二犯、著仍按律定拟绞监候、入于明年秋审情实。其拟罪错误之富俊、富登阿、俱著交部议处。率覆之刑部堂官、俱著交部察议。　　

○是日。驻跸要亭行宫。　　

○乙亥。驻跸两闲房行宫。　　

○丙子。上御行殿。勾到上年江西、安徽、江苏、情实罪犯。停决江西斩犯九人。绞犯七人。安徽斩犯六人。绞犯二人。江苏斩犯十人。绞犯七人。余八十七人予勾。　　

○是日。驻跸常山峪行宫。　　

○丁丑。驻跸喀喇河屯行宫。　　

○戊寅。上至热河。圣躬不豫。　　

○诣城隍庙拈香。　　

○诣永佑寺行礼。　　

○以詹事府少詹事奎照、为詹事。　　

○赏热河绿营兵丁、及看守避暑山庄弁兵、一月钱粮。看守口外各行宫弁兵、半月钱粮。　　

○己卯。上不豫。皇次子智亲王旻宁皇四子瑞亲王绵忻、朝夕侍侧。上仍治事如常。　　

○以詹事府少詹事朱士彦、为内阁学士。兼礼部侍郎衔。翰林院侍读学士顾皋、为詹事府詹事。　　

○向夕。上疾大渐。召御前大臣赛冲阿、索特那木多布斋、军机大臣托津、戴均元、卢荫溥、文孚、总管内务府大臣禧恩、和世泰、公启鐍匣。宣示御书嘉庆四年四月初十日卯初立皇太子旻宁　　

○戌刻。上崩于避暑山庄行殿寝宫。　　

