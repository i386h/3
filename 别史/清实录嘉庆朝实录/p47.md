<!-- { "loadSidebar": true } -->
○又谕、明亮、德楞泰、剿办高均德一股贼匪。未能速竣。致齐王氏等又复渡江窜合。节据明亮等奏、前后杀贼已及万余。如果属实。贼势早就窜蹙。何至以数倍贼匪之精兵。剿穷败无多之余匪。总未能擒拏贼首。明亮曾任将军。屡次出兵。自当倍加勇往。乃旷日持久。惟事尾追叠经严饬。总不知愧惧。二人之罪。以明亮为尤重。宜绵此时自应到陕。当速赴明亮军营。将所带官兵。悉行统领。督率德楞泰等实力剿办。并传旨即将明亮革职。拏交刑部治罪。　　

○庚戌。予陕西阵亡委前锋参领常青、祭葬世职如例。　　

○辛亥。谕军机大臣等、前贼首齐王氏等、由石泉偷渡。在汉中之东。自系柯藩汛地。今据柯藩奏到情形。并自请从重治罪。果不出朕所料。柯藩、著革去顶带官职。暂留护理提督事务。仍令带领原兵。戴罪自赎。乌尔图纳逊。不能截住贼匪。任其窜至汉中。又不赶紧追剿转欲前赴四川梁山。竟系心怀畏怯。避难就易。著革职作为兵丁。交宜绵德楞泰差遣。　　

○壬子谕军机大臣等、胡季堂覆奏查办仓谷一摺。据该督将实系亏缺者。勒限买补。分别著追。其因公动用者。于秋成后买补。亦祇可如此办理。仓储亏缺。朕不将该管上司及州县等按例治罪。已属格外从宽经此次勒限分查。自可如数补足。不致虚悬。但仓谷原以惠民。若买补稍有弊端。转于闾阎有累。该督务须严查。如有藉端抑勒。及短价克扣情事。即据实严参治罪。傥此后有办理不善之处。则该督等不能辞其咎也。将此传谕知之。　　

○以吏部左侍郎吴省钦为都察院左都御史。　　

○以翰林院检讨汪滋畹充日讲起居注官右春坊右赞善李钧简、署日讲眠居注官。　　

○旌表守正捐躯山西万泉县民杨十娃妻吴氏。　　

○癸丑。清明节。上侍太上皇帝诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○命皇次子旻宁祭孝淑皇后殡宫。　　

○谴官祭端慧皇太子园寝。　　

○军机大臣等议覆云贵总督鄂辉奏称、兴义各路。黄草坝册亨。捧鲊一带幅员宽广。请于征苗兵内量留五千。以资弹压。又无业降功六千余名。用以防守卡隘。暂缓裁汰。均应如所请。从之。　　

○甲寅谕军机大臣等、勒保等奏剿贼情形虽歼毙多贼究未获一贼首如首逆未擒随从匪徒岂能望风溃散。看来川境贼首较多一时未能悉数歼擒。勒保转不必分心陕境至窜往开县十三坝之林亮功一股据称已派富森布六十七等堵剿并咨会额勒登保由云阳开县前进等语。额勒登保已取道赴陕。不能复行折回。开县贼匪不过败窜余生。著责成富森布等剿办。又奏称新寺场、石板垭、石路沟、节节有贼。恒瑞、庆成、未能绕道直前。前股贼匪。已窜通江洪口一带。著勒保查明。如果伊二人有迁延观望之处。即据实严参。又据奏打仗出力人员。请加鼓励。此次不过歼贼二千余名。首逆仍未擒获。乃亦胪列多员。请恩鼓励。从前带兵各员。并不认真杀贼。每遇奏报打仗情形。辄将随营员弁。奏请邀恩。为见好市恩地步。今勒保亦蹈此陋习。姑念伊为总统。尚系初次保人。不得不予以颜面。嗣后必须擒获首逆。方准保奏、将此传谕知之。　　

○以四川军营杀贼功。加参将穆克登布、副将衔。赏外委徐有山、巴图鲁名号。总兵官保兴、参将王溶、游击王国栋、哈三泰、都司常群、花翎。守备李连发等蓝翎。　　

○乙卯。谕内阁、内阁学士那彦成、系翰林出身。人尚明白。且系原任大学士阿桂之孙。著在军机处学习行走。侍郎傅森、著仍回户部办事。　　

○又谕、李奉翰等奏、曹汛坝工。因正月二十七日东南风甚大水势直注金门。二十八日风势愈狂。西坝后段。陡蛰入水现在赶紧堵筑等语。曹汛漫工。甫于上年脑月合龙。今坝身复有蛰失。虽据称实因风狂溜激。人力难施。究系未能先事抢护。或年内堵闭不坚所致。李奉翰、康基田、司马騊、伊江阿、俱著交部严加议处以示惩儆。　　

○谕军机大臣等、朕闻军营积弊。官兵闲有擒获。类皆老幼残弱之人。而真贼百不获一、兵勇阵亡。则以多报少。杀贼之数。则以少报多。或贼未来而先放枪炮。以冀其远遁。若贼近。则移营退后。以避其锋。贼登山越岭。往来便捷。而官兵转畏崎岖。贼探水浅处。即呼群而渡。而官兵必待舟梁始过。贼日窜百余里。而官兵日行祇四五十里。以致首逆远扬。胁从日众。此时宜绵接办剿贼事宜惟当尽革前非。逜将首逆擒获。以期陕境肃清。若稍踵前弊。则明亮等覆辙昭然。不能稍为宽假也。将此传谕知之。　　

○缓徵云南罗平、平彝、师宗、三州县、及五曹州判、邱北县丞所属、额赋。并夷田秋粮。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○调礼部右侍郎刘权之、为吏部右侍郎。以内阁学士戴衢亨、为礼部右侍郎。　　

○命江南苏松镇总兵官田永秱、候补陆路总兵官。以广东澄海协副将钱梦虎、为苏松镇总兵官。　　

○丁巳。谕军机大臣等、前令宜绵赴明亮军营督办军务。今思宜绵究属年老多病。明亮在彼日久。若将伊拏问。转少一人带兵著传旨将明亮作为领队带兵。听宜绵调度。此系朕于无可宽代之中。格外施恩。傥仍前因循。则二罪俱发。不能再邀曲贷。又潼关商雒一带。逼近豫境。前倭什布派兵前赴蒲州驻守。著再添调后丁凑足二千。亲自带赴蒲州防堵。　　

○以銮仪卫銮仪使布彦达赉、为镶蓝旗护军统领。　　

○旌表守正捐躯河南项城县民王应聘妻武氏。　　

○戊午。旌表守正捐躯河南息县民苏明士妹苏氏。　　

○缓徵山东曹、单、济宁、金乡、鱼台、嘉祥、城武邹、滕、峄、汶上十一州县、并临清、济宁、二卫本年额赋。　　

○己未。谕内阁、据保宁奏称、新定每年派赴喀什噶尔屯戍索伦兵三百名。请于索伦锡伯两部落内。平半拣派发往等语。索伦部落兵丁。差役较繁。若每年派三百名遣赴喀什噶尔。额数不敷。且锡伯部落兵丁内亦可得人。著照保宁所请嗣后即于索伦锡伯两部落内。均匀拣派。发往喀什噶尔。每年俱令平半更换将此并谕长麟等知之。　　

○庚申。孝昭仁皇后忌辰。遣官祭景陵。　　

○谕军机大臣等、据秦承恩奏、贼匪窜入宝鸡岐山界内。此股自即系李全等分夥窜至虢川桃川一带。该处路径分歧。若由岐山逸出。即系凤翔大路。可以直达潼关。晋省兵恐一时未能调齐。倭什布务速行调拨。派令将弁带赴浦潼。以资截剿至县丞王铣。委办粮台。何以并未多派兵役防护。以致被贼戕害。此项粮石。是否被掠。并著查明覆奏。　　

○辛酉。遣官祭贤良祠。　　

○大考翰林院詹事府各官于圆明园正大光明殿。　　

○壬戌。旌表守正捐躯湖北武昌县民高启卫妻邱氏。　　

○癸亥上御勤政殿听政。谕军机大臣等、陆有仁奏、贼匪扰及郿县盩厔地方。此股自系李全等分窜之贼。现在秦承恩与王文雄已至鄠县地方。距郿县已近。又兴肇、柯藩、在石板垭剿贼后。向东追剿。自已赶至郿县。著秦承恩督同剿办。不可复令东窜。与齐王氏高均德等合夥。亦不可令其逼近省城。向临潼等处逸出潼关。　　

○以詹事府詹事成书、为内阁学士兼礼部侍郎衔。大理寺少卿童凤三、为光禄寺卿。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆三年。戊午。三月。乙丑朔。秦承恩奏报、剿杀盩厔窜匪。赏河南南阳镇总兵官王文雄。提督衔。兵丁一月钱粮。　　

○丙寅。旌表守正捐躯河南灵宝县民杨梅子妻王氏。　　

○丁卯。谕军机大臣等、据兴肇等奏、已将滋扰郿县贼匪剿散。即日驰赴盩厔协剿。秦承恩、王文雄、当与合力兜围。两面夹击。至齐王氏、高均德等、欲从镇安山阳。窜入楚豫。明亮等迟逾多日。此次所奏、仍不过追剿窜匪。杀贼亦属有限。所办何事。著传旨严行申饬。宜绵、现驰抵陕境。当速赴镇安一带进剿。祇须将首逆拏获。若党无难歼净。至所奏通江一股贼匪。又由南郑过江。窜至城固洋县地方。宜绵尤须严密堵剿。勿任丙与本全一股窜合。　　

○又谕、广西省仓谷亏缺。经军机大臣会同该部。将历任督抚藩司道府等核议具奏、已降旨将督抚司道各员。分别加恩降留矣。至知府以下应行降革者。共一百余员。人数众多。若概行褫革。该省势必乏人差委。著将部议原单。发交吉庆、台布、将此案议处之府州府各员详细查核。除实系本任亏缺。或人实平庸者。应照议即予降革外。其或系前任辗转相因。未及买补。或该员曾经帮办军务出力。或在任实心办事。民情爱戴者。俱著分晰具奏。俟朕酌量加恩。　　

○以提督衔汀南南阳镇总兵官王文雄、为固原提督。已革固原提督柯藩、护理南阳镇总兵官。　　

