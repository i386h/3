<!-- { "loadSidebar": true } -->
○谕内阁、向来军营奏报打仗情形。声叙分路带兵之员。止列职分较大者数人。乃近日军营奏报之摺。有一路带兵之员多至数十人者。甚至将佐杂教职千把微员。概行叙入。甚属不合。此等带兵之员。岂皆能奋勇出力。不过带叙其名。为将来邀恩地步。若果有超众勇往之员。原可核实保奏、但章奏自有体裁。军营统领大臣等、惟知胪叙多人。以为市恩滥保之地。似此私心用事。又安能专意办贼。是各处军营蒇事稽延。大率实由于此。著传旨通行申饬。嗣后不得仍前滥保。以免弊混而饬戎行。　　

○谕军机大臣等、宜绵奏攻克方山坪。初阅似已得手。及阅至首逆俱向通巴一路奔逸。仍未就获。所奏多系空言。此次打仗阵亡员弁多人。兵勇亦有伤亡。徒损兵力。著传旨严行申饬。此时贼首既向通巴一路。思与徐添德合夥。宜绵惟当紧蹑贼踪。设法围擒。勿令会合。德龄一路、虽略有斩获。而官兵竟有受伤阵亡者。看来亦未得手。著饬该员等奋力截击。至额革登保攻破帽子山。实不过因贼去后占据空山。而首逆在逃。贼匪四窜。转须处处派兵堵截。又致百姓遭其蹂躏。实堪愤懑。额勒登保等、务当自知愧奋。迅将贼首擒获。并将余匪扫除。尚可稍赎前愆。著各传谕知之。　　

○以内阁学士萨敏、为盛京工部侍郎。　　

○命翰林院编修周厚辕、在上书房行走。　　

○赏攻剿四川方山坪兵丁一月钱粮。　　

○癸酉。孝淑皇后殡宫月祭。遣官行礼。　　

○定妇人因奸杀子入情实例。谕内阁、本日阅四川省情实人犯招册内、廖氏与滕义怀通奸、因庶长子周应鹤防范严密、该氏商同奸夫将周应鹤杀毙一起。将廖氏依嫡母因奸故杀庶子其夫不致绝嗣、拟以绞候永远监禁。又殷氏因与周三耀通奸、将伊子勒毙一起。将殷氏依亲母因奸故杀子女例拟绞。因伊夫业经绝嗣。入于秋审情实。固属按例办理。但细核前起案情。廖氏与滕义怀通奸。被周应鹤撞破。以颜面攸关。遂尔隐忍。该氏恋奸情密。因伊子防范严密。不能续旧。遂起意商令奸夫滕义怀、在墙外撒土。该氏诡称有贼。喊令周应鹤往视。滕义怀即用刀将周应鹤立时戳毙。是其子尚有爱父之心。而此妇淫邪。乃忘其夫。残忍不仁。实出情理之外。妇道以节义为重。若身犯奸淫。罔顾廉耻。甚至因伊子碍眼。杀以灭口。是于夫妇之伦既乖。即于母子之恩已绝。无论准以母出庙绝之义。即不得复拘泥其夫有无子嗣成例、分别办理。况嫡母之于其子。本非所生。与亲母究觉稍闲。若于此不大为之防。则淫邪之妇、恃有名分。恋奸逞杀。实不足以维风化而饬纲常。嗣后妇人因他故起衅故杀其子者、自当仍照旧例办理外。其因奸杀子者。毋论嫡母、亲母、继母、嗣母、俱照例分别斩绞。不论其夫有无子嗣。皆入于秋审情实办理。其永远监禁之条。即著删除。此案廖氏、已饬照此旨改拟。以示防维名节、惩创邪淫至意。著为令。　　

○谕军机大臣等、魁伦奏、投首洋盗李发枝、现委员送京、其余发往不近海洋省分、惟蔡阿四等十名仍不安分、已饬臬司锁禁等语。该犯等俱籍隶闽省。今于本省监禁。恐其旧时夥党。于狱内勾结往来。别滋事弊。该督务饬臬司。将该犯等严行锁禁。加意防范。以免疏虞。傥该犯等或在囹圄仍不安静。该督即当据实奏闻。将该犯等改发黑龙江。给索伦达呼尔为奴。如续有投首盗犯。均著照此留心办理。至闽省洋面。自李发枝投首后。较前已渐宁戢。著传谕魁伦、仍督饬在洋巡缉各镇将、严密缉捕。以靖海疆。不可日久生懈。将此谕令知之。　　

○户部议覆、陕西巡抚秦承恩奏请、截留难民。搭棚栖止。散给口粮。被害良民。大口给银二两。小口减半。均应如所请。从之。　　

○抚恤浙江临海、宁海、黄岩、太平、定海、免山、玉环、七厅县、被水灾民。并缓徵新旧额赋。缓徵归安、德清、乌程、三县。水灾本年额赋。　　

○甲戌。上御勤政殿听政。　　

○御洞明堂。勾到广东情实罪犯。停决斩犯一人。余一百五十七人予勾。　　

○谕军机大臣等、汪新奏、施南地方。又有贼匪滋扰。虽经派副将樊继祖。带兵前往。但兵力无多。额勒登保等、于办竣帽子山窜匪后。自应就近移师往剿。将此谕令知之。　　

○乙亥。免直隶良乡、宛平、通、宝坻、武清、霸、文安、固安、八州县、水灾本年额赋十分之一、并缓徵新旧额赋。缓徵涿、香河、蓟、三河、东安、永清、保定、清苑、新城、雄、高阳、蠡、安、冀、衡水、武邑、宁晋、隆平、献、肃宁、安平、大城、二十二州县、本年额赋。　　

○丙子。上至静安庄孝淑皇后殡宫前、奠酒。　　

○还宫。　　

○以剿办狆苗节次打仗守城功。赏参将七格、都司马崇德、守备唐心舜、巴图鲁名号。道员王朝梧、知府翁元圻、参将孙大猷、游击陈耀先、和舜武、都司李耀先、海龄阿、田中桂、守备刘贵林、张维纪、花翎。同知宋铎等、蓝翎。知县许云霄等、升赏有差。　　

○丁丑。上临故大学士公阿桂第赐奠。　　

○幸贺明园。　　

○谕内阁、御前侍卫公惠伦、前经派往军营打仗杀贼。颇为奋勇。兹在长坪地方剿捕。因射贼堕马。正欲赶擒。忽中贼枪阵亡。惠伦、系奎林之子。继与明瑞为嗣。明瑞从前亦系阵亡。父子效命疆场。实为可悯。著交部从优议恤。仍由广储司赏银三千两。给伊家属办理丧事。其应袭公爵。即著伊子博启图承袭。俟百日服阕后。著在御前侍卫上行走。以示朕轸恤荩臣至意。　　

○明亮等奏、剿捕川楚教匪督办粮饷打仗出力员弁。加侍卫温春、副都统衔。在领队大臣上行走。赏侍卫鄂尔绥、游击萧福禄、守备马应国、巴图鲁名号。协领福奎、佐领德宁阿、副将刘廷基、游击伯明、都司马良栋、土舍索诺木文照、花翎。候补同知陈桂生等、蓝翎。余升赏有差。　　

○予故镇国公永珊、祭葬如例。　　

○戊寅。上问太上皇帝安。　　

○勒保奏报、进攻巴林苗寨。擒获首逆王抱羊。吉庆奏报、剿除贼苗。收复册亨。均得旨奖赉。赏参将六十一、花翎。余出力员弁。下部议叙。　　

○己卯。以头等侍卫舒亮、为镶蓝旗护军统领。　　

○旌表守正被戕江西金溪县民女蔡氏。　　

○辛巳。勒保等奏报、洞洒当丈两处逆苗剿除净尽。赏总兵官书麟、副将王格、文光、康世贵、花翎。知县程卓梁等、蓝翎。余升赏有差。　　

○改贵州永丰州为贞丰州。嘉其前被苗匪攻围、官民固守功也。　　

○免山西新平口外庄头地亩租银及随徵差银。　　

○壬午。谕军机大臣等、现在明亮德楞泰等屡歼贼众。军威已振。又调往之吉林官兵俱已到彼。明亮等正可驰骤杀贼。惟是贼匪见官兵声势浩大。自必纷窜狂奔。该督等务须探听贼踪。设法布置。豫行堵截。使贼匪无从乘闲奔窜。明亮等得以尽力剿杀。再于新到官兵内。派令得力将弁。分带劲兵。绕出贼前。首尾合击。自更可事半功倍也。又道员保定。节次堵御出力。加恩赏戴花翎。再川楚陕西等省。被贼蹂躏地方。屡经降旨。令该督抚加意抚恤。此时贼匪奔窜焚掠。难民必多失业。若不妥为安抚。转恐去而从贼。并著该督抚等、督饬所属实力抚恤。毋任流离失所。将此各谕令知之。　　

○癸未。御洞明堂。勾到四川情实罪犯。停决斩犯六人。余一百二十七人予勾。　　

○命嗣后繙译乡会试同考官。该堂官于保送时。将上科甫经点派各员查明扣除。从御史继善请也。　　

○予湖北查角石阵亡投效县丞林江、祭葬世职如例。　　

○缓徵安徽合肥、定远、巢、来安、全椒、寿、六州县、旱灾新旧额赋。　　

○甲申。命两江总督苏凌阿、为大学士。调河东河道总督李奉翰、为两江总督。兼管南河事。以江苏巡抚康基田、为河东河道总督。调福建巡抚费淳、为江苏巡抚。以福建布政使汪志伊、为巡抚。　　

○乙酉。上御洞明堂。勾到福建、奉天、情实罪犯。停决福建斩犯二人。绞犯一人。奉天斩犯二人。绞犯一人。余七十一人予勾。　　

○谕内阁、向来大逆缘坐人犯。刑部等衙门按律定拟斩决者。俱从宽改为监候。但此等人犯。久禁囹圄。难免亲戚往视。别滋事端。所有从前及嗣后大逆缘坐人犯。俱著发往黑龙江、给索伦达呼尔为奴。可省监狱防范之烦。而该犯等发往为奴。又不致日久复生萌蘖。　　

○以湖北按察使高杞、为福建布政使。调山东按察使张长庚、为湖北按察使。以山东登莱青道荆道乾、为按察使。　　

○缓徵甘肃皋兰、武威、永昌、镇番、古浪、平番、宁夏、灵、八州县、及花马池州同所属、旱灾本年额赋。　　

○加赏广宁门外普济堂煮赈小米三百石。　　

○丁亥。上御洞明堂。勾到陕西、浙江、情实罪犯。停决陕西斩犯三人。绞犯二人。浙江绞犯一人。余一百三十二人予勾。　　

○调云贵总督勒保、为湖广总督。以湖广提督鄂辉、为云贵总督。　　

○戊子。谕军机大臣等、黔粤狆苗。业已全行戡定。其搜捕零星余匪。及安抚各处苗寨。易于办理。狆苗自滋事以来。人数最多。诛之不可胜诛。其余附从各苗寨。如有反侧难信之人。亦应分别发往黑龙江及回疆地方安插。不可留于本处。若实系投诚可信。即当加之抚辑。以靖苗疆。将此谕令勒保、吉庆、知之。　　

○旌表守正捐躯安徽亳州民耿文元妻桑氏。　　

○己丑。上御洞明堂。勾到湖广、江西、情实罪犯。停决湖广斩犯五人。余一百一十一人予勾。　　

○谕军机大臣等、窜匪屡扑江岸。希图抢渡。经恒瑞截杀。向南岸大山窜逸。该处路径分歧。汉江南岸。渡口甚多。若官兵直前邀截。贼匪或绕至江岸上游。仍可乘闲涉浅偷渡。恒瑞秦承恩等、当随时察探贼踪。设法剿击。并严饬地方官防堵。又汪新奏、奉节贼匪窜至利川。利川与巴东接壤。额勒登保追剿林之华等、尚不能即时就擒。加以由川窜来万余贼匪。更恐不足倚恃。樊继祖、朱廷荃、皆系营员。彼此不相统属。且兵力无多。调度乏人。朕深为悬廑。著景安、即同爱星阿、酌带直隶山东山西新到各兵。速赴施南利川。督率樊继祖等、将此股匪徒迅速歼擒。将此各谕令知之。　　

