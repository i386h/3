<!-- { "loadSidebar": true } -->
○又谕、据额勒登保奏、查明防堵不力各员、分别劾参、并将出力之员、恳请交部议叙一摺。朕详加披阅各员功罪。总兵索费英阿。系在杜家庄专司防堵之员。戴家营一股贼匪。由辛峪窜出。经道员王文涌、参将绰克图等、截击后。贼匪由黑水峪折入山内。复从索费英阿所管地界奔窜。此股贼匪。系额勒登保剿败之余。为数不满千人。而索费英阿所带兵勇有一千七百余名。兵多贼少。如该总兵能奋力截剿。自可痛加歼戮。不令他窜。乃该镇并未将贼匪截住。即跟追后。亦未能紧蹑贼踪。与之接仗。致贼匪窜入甘境。索费英阿疏纵之罪。实所难辞。且伊已年老无能。业经降旨革职。若仍令带兵自效。不足示惩。著照吉兰泰之例。即于军营枷号示众。俟军务告竣。再行发往伊犁效力赎罪。凉州镇总兵长春。在江口一带驻守。虽所带兵丁有一千六百余名。然因索费英阿追贼去后。该镇分拨兵丁。移驻两河。兵分见单。且伍金柱股内贼匪。分窜攻扑营卡时。该镇屡经击贼。歼毙三十余名。因窜匪分股较多。不能兼顾。较之索费英阿、情尚可原。然仅请革去总兵、及巴图鲁名号。并拔去花翎。亦觉过轻。长春、著革去总兵、及巴图鲁名号。并拔去花翎。加恩降为游击。随营效力自赎。布政使台斐音、于办理团勇一事。未能豫先筹画。妥为布置。总理军需粮运。于大兵进至镇安五郎时。又未能赶运接济。实有应得之咎。自应降调。照额勒登保所拟示惩。台斐音、著拔去花翎。降为道员。温承惠在紫阳一带。督率乡勇。堵御贼匪。最为出力。所有陕西布政使员缺。即著温承惠补授。至王文涌自剿贼以来。带领乡勇。于要隘处所。屡次堵贼。且伊系文员。能与参将绰克图奋力剿贼。截回窜匪。实为出力可嘉。王文涌、即著补授陕西按察使。其所遗凤邠道一缺。即将台斐音降补。仍令办理军需事务。以观后效。副都统和兴额。在峪口地方防堵。既未能将冉学胜等股贼匪截住。而伍金柱股匪亦旋由该处逸出。该副都统总未奋勇堵截。迨贼匪窜后。又不尽力紧追。其罪虽较索费英阿稍轻。而较之长春则重。岂可仍留副都统之任。和兴额、著拔去花翎。革去巴图鲁名号。降为防御。随营带兵。效力自赎。至堵贼出力之王文涌业经加恩升擢。参将绰克图。能会同地方文员。实力捍御。著有劳绩。洵为出力之员。著加恩以副将升用。遇有缺出。即行奏补。如从前未能得有花翎。即著赏戴花翎。此二员无庸复行交部议叙。总兵汪启、在桅杆石、五道梁等处分防。虽叠经盘获逆匪。堵御亦属认真。但防守事宜。是其专责。尚未著有杀贼功效。此时暂不必交部议叙。如果该员始终奋勉出力。再行据实保奏、候朕另降恩旨。　　

○拨浙江商捐银五十万两。解往陕西。以备军需。　　

○是日得雨。赏引见遇雨人员葛各二匹。　　

○乙亥。申严赴京越诉治罪例。谕内阁、朕勤求治理。明目达聪。令都察院。步军统领等衙门。接到呈词。即行奏明申理。以期民隐上通。不使案情稍有屈抑。但国家设官分职。自有等差。各省民人遇有冤抑之事。本应先赴州县衙门具控。如审断不公。再赴该管上司呈明。若再有冤抑。原准来京控诉。但外省由府县而上至督抚。岂无一二公正之员。何至无从昭雪。乃近日来京呈诉之案。殆无虚日。其中多有以闾阎细故。琐屑上控。甚或挟嫌图诈。任意林连。并闻有不肖之徒。以不干己事。挺身包揽。科敛钱文。作为资斧。既遂贪心。复称仗义。此等莠民。平日赋税则任催不纳。词讼则抗断不遵。地方官决狱催科。小施刑罚。辄即捏词上控。希图报复。似此逞刁滋讼。若不稍示限制。于人心风俗。殊有关系。即如闽省械斗。屡禁不悛。粤省抗粮。致将官员乘轿挤碎。皆由民人等、不知畏官所致。即教匪肆逆。固由贪官污吏激成事端。亦因不逞之辈藐视官长而起。岂可不豫防其渐。向来民人越诉。定例綦严。而藉端倾陷。赴京告讦。历有明禁。嗣后各省军民人等、凡有赴京呈控之案。如果系实在冤枉。曾赴该管上司控诉。仍不准理。或批断失当。及关涉官吏骫法营私者。审明得实。自当将原审各员。及所控官吏。按律办理。若未经在本籍地方。及该上司先行具控。或现在审办未经结案。遽来京控告者。即所告属实。仍当治以越诉之罪。著传知都察院。步军统领等衙门。遇有外省民人来京呈控之案。具奏后。交刑部讯明。如系越诉者。即按例先行惩治。再将本。案审办。并令各省督抚。将赴京控诉之律例。通行刊刷。出示晓谕。俾刁健之民知所儆畏。各省督抚等、于属员中。其声名平常。不孚舆论者。自当严行纠劾。而官声素好。被人诬捏者。亦当善为保全。至小民冤枉。自不可不急为申理。其砌词诬控。挟制官长。拖累善良得。尤不可不大加惩创。庶健讼之风。渐知悛改。民俗可日臻淳厚。特此通谕知之。　　

○以翰林院检讨王瑶台、为陕西乡试正考官。刑部主事张志绪、为副考官。兵部侍郎陈万全、为江南乡试正考官。翰林院检讨何学林、为副考官。　　

○以西安协领明禄、为凉州副都统。　　

○丙子。以詹事府詹事戴均元、为内阁学士。兼礼部侍郎衔。仍留山东学政任。　　

○予浙江故礼部左侍郎金甡、入祀乡贤祠。从巡抚阮元等请也。　　

○予甘肃阵亡兵丁李昇龙等五十八名、赏恤如例。　　

○戊寅。谕内阁、玉德奏、审拟德化县差役张虎、毙命轮奸一案。向来交外省审办之案。多有将原告审虚者。此案德化县知县李宗澍、业已病故。该督等无所用其回护。是以究出实情。按律定拟。除张虎一犯。业于审明后。即行正法。其黄钻、张銮、二犯。不但随同张虎、拦截索诈毙命。复与张虎将黄珠娘轮奸。凶淫已极。若问拟绞候。应入于明岁秋审情实。始予勾决。未晚稽延。黄钻、张銮、均著即行处绞。至德化县知县李宗澍、于县役毙命之案。并不据实究办。辄将县役改作民人。并谕令刑书捏为自行访闻。不但规避处分。且欲见长邀功。若使其人尚在。其罪不止发遣。今因身故免议。不足示惩。著该督查明伊之长子。如有官职。或系生监。即行斥革。发往军台。如系平人。亦即发往军台效力。以示惩儆。其余各犯。仍著刑部核拟具奏、再闽省向有械斗。及抢人勒赎之案。地方官惧干失察处分。往往延拦不办。有意消弭。此等恶习。最为可恶。嗣后该督抚等务须通饬所属。实力整顿。遇有此等凶恶匪徒。必当随案严惩。其地方官查缉不力。及有心隐匿。即行严参治罪。不得稍有姑息。将此通谕知之。　　

○命吏部郎中周锷、提督贵州学政。　　

○旌表守正捐躯安徽太和县民贾文运女贾氏。　　

○己卯。以先贤闵子后裔闵广源、袭五经博士。　　

○旌恤遇贼捐躯湖北均州武生张联元、生员张敬仁、张朝选、及民人张金榜等、八十四名口、如例。　　

○庚辰。谕内阁、吴璥等奏、河库道叶雯、前在庐州府任内、不能约束伊孙、于经过所属地方、有供给夫马饭食之事、请饬令该员离任、留工帮办、其河库道员缺、请以候补道沈启震补用等语。而摺内又称密为访察。叶雯尚无劣迹。并以该员系河工出身。于河务谙练老靠。请留工次。是叶雯尚属河工得力之员。其不能约束伊孙。咎止失察。尚非大过。何至遽令离任。看来吴璥等竟系欲为沈启震补缺地步。所办实属非是。叶雯、著仍留河库道之任。其失察伊孙之处。著交部议处。沈启震。著在南河帮办邵家坝堵筑工程。俟有河道缺出。奏明补用。　　

○谕军机大臣等、各省仓库亏缺。经朕密谕各该督抚。逐一清查。设法弥补。以归实贮。原以亏空之案。官非一任。事阅多年。若概行查办。则经手亏缺。及接任虚报各员。皆当按例治罪。人数未免众多。或尚有贤员。亦觉可惜。是以宽其既往之愆。予以弥补之限。此系朕格外施恩。各该督抚。惟当实力查核。将该省实在亏缺若干。其离任各员如何追缴。现任各员如何弥补。并作何分别年限、一律清厘之处。一面查办。一面据实密奏、方为实心任事之道。乃近日督抚中。如岳起、则将江苏省盘查案内亏缺一事。抄录朱笔密批。咨报户部。荆道乾、则将安徽省州县交代展参案内。以仓库有亏。声明咨部。惠龄。则请将山东省未完州县处分。暂缓例议。均属非是。已降旨饬谕外。各省亏空一事。朕既责成各该督抚密行查办。自当仰体朕意实心经理。岂得以和盘托出。即可自占地步。置身事外乎。况一经报部。即当按例参办。又岂能姑容不肖之员。使之无所畏忌耶。近日各省清查亏空。惟闻广东、浙江、不动声色。以次清厘。办理已有成效。其余多系漫无章程。未见认真经理。著传谕各该督抚。惟当通盘查核。赶紧弥补。据实密奏。所有报销钱粮。仍当按限题达。其经徵不力之州县。亦当按照未完分数。循例参处。不得将亏缺数目。辄行咨部。并为属员开脱处分。如设法清厘。实有一二州县不能弥补。必须奏明严办者。自当据实参奏、按律治罪。若能全数弥补。则尤所深愿也。　　

○又谕、兵部奏驳护贵州巡抚常明、办理狆苗案内。乡勇恤赏银两一摺。所驳甚是。此案册造阵亡受伤乡勇。一万二千三百一十六名。经兵部驳查。该护抚即将受伤乡勇六千余名。及阵亡无眷属者一千余名、删除。其余共发给恤赏银十九万余两。咨部核销。所办实属错误。乡勇均由军营召募。非如兵丁实有额缺册籍可查者可比。既经兵部驳查。自应详查名数。核实办理。及该护抚并不遵照部驳查明造报。又不待题准。率行给发。遽请报销。显有影射浮开情毙。顷召见冯光熊。询以乡勇情形。据称乡勇一项。多寡虚实。本难凭信。即发给恤赏银两。亦不能按照应得数目。如数给予等语。是此项请销恤赏银两。实不免有冒滥之毙。琅玕甫经到任。无所用其回护。著传谕该抚、拣派前此并未办理军需。平日居官公正者数员。将前项恤银。查明经手之员。如何任意浮冒。及护抚常明。何以并不遵照部驳。即行给发请销各情节。逐一查明。如有将饷项私行馈送、归入乡勇项下冒销、如胡齐仑者。即当据实严参。毋得稍有隐饰。　　

○是月。两江总督费淳。奏谢宽免议处恩。得旨、吏治不振。民何能安。总宜振刷精神。切勿姑息。养患滋害。其咎甚于要钱。为大吏者。非一清字所能包括也。勉之望之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之七十一　　

