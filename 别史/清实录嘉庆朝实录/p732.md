<!-- { "loadSidebar": true } -->
○壬午。策试天下贡士瞿溶等二百二十六名于太和殿前。制曰。朕仰承昊縡眷佑。兢兢业业。夙夜不敢康。十有九年于兹矣。用是弥深寅畏。以期治臻上理。与我黎庶共享昇平之福。当兹延揽。爰伫嘉谟。尚书为传心要典。二帝三王以来。凡曰钦、曰恭、曰慎、曰克艰、曰孜孜、曰兢兢、君臣交儆之言。与洪范之言敬。中庸之言诚。能推阐其义欤。人君敬天以勤民事。人臣敬事以亮天功。诚敬相通之上□日。可发明其蕴欤。丹扆大宝之箴。皇极经世之论。典矣懋矣。朱子或问之言心法治法者。道无不赅。能互申其上□日欤。真德秀大学衍义。略治平而不言。岂果操诸一家之内。而国自治天下自平欤。抑所谓措正而施行者。固有渐欤。政教之美。风俗为先。古者家有塾。党有庠。州有序。国有学。凡以化导其民。而兴贤兴能。由此其选也。记曰。君子如欲化民成俗。其必由学乎。夫孝弟忠信。礼义廉耻。固有之良。尽人同具。彼民习闻正论。则奇衺之说。自不得而中之。汉循吏如文翁召信臣辈、或兴学校。或重本业。诚得端本善则之道欤。正学兴则邪说熄。官常肃则庶民从。公卿大夫。所使承流而宣化。二千石与我共此民者。宜何如董率而化导之也。官多因循疲玩。吏多贪利徇私。启聋振瞆。敕法除奸。用何道欤。古无所谓兵。凡民皆兵也。无所谓将。六卿皆将也。周官始有伍两卒旅师军之名。自邱甲田赋之制日紊。楚有二广。晋有爰田。法制纷如。嗣后崇卒用徒。车战渐废。战国之兵。动以数十万计。于是兵民始分。至汉而内有南北军。外有郡国兵。厥制何若。唐之府兵。最为近古。何以更为彍骑。宋收节度之权。改为更调。元祐熙宁兵制。孰为合宜。明之五军都督府。亦犹府兵之意也。何以改为十二团营。又改为三大营。召募之法。既不可行。团练之名。亦多流敝□大。多士自田闲来。见闻亲切。其何以使兵归实用、饷不虚糜欤。上古无司刑之官。虞书命皋陶作士。明五刑以弼五教。周礼狱辞之成。司寇听之。三公参听之。其载在秋官者。有五听八议三刺三宥三赦之法。能举其略欤。春秋时郑有刑书。晋有刑鼎。情伪日出。法令滋彰。李悝法律。萧何益之。叔孙通又益之。其篇目若何。汉文除肉刑。善矣。而以髡笞代之。深文酷吏。务从重比。死刑转不胜其众。魏晋以来病之。隋唐以来。始制五刑。其即有虞鞭扑流宅之遗意欤。朕明慎用刑。期于辟以止辟。近又命廷臣清理庶狱。凡情有可原。悉予减等。愚民无知。自罹法网。果何道而使之革面革心。不犯有司欤。夫端生德以建极。正民俗以同风。饬戎而绥靖嘉师。敕法而矜慎庶狱。皆制治之要图也。多士学古入官。讲求有素。其以所蕴者著于篇。毋泛毋隐。朕将亲览焉。　　

○谕内阁、方受畴奏、豫省麦收、统计八分有余、并据西平河内郾城等县、呈送双穗瑞麦等语。从来天之感应之理。省岁念徵。历历不爽。上年逆匪林清、以畿辅小民。首倡逆谋。纠约夥党。突入禁城。扰及三省。实属元恶大憝。为覆载所不容。其河南之李文成、牛亮臣、山东之徐安帼、宋跃漋等、虽亦为叛逆渠魁。然皆被林清所惑。听其指使。约期起事。若其余附从贼众。祇系乡愚无知。随同劫掠。并不知悖逆为何事。经官兵一律巢□刀除。此二省被贼地方。不特良民遭其荼毒。即胁从匪众。多被诛夷。思之亦觉可悯。兹逆党已靖。流离安集。上苍宥罪施仁。腊雪盈尺。春雨依旬。麦收普庆丰登。而豫省且有麦穗双歧者。天心仁爱斯民。昭然可睹。惟直隶地方逆犯林清伏匿有年。流毒滋甚。首逆虽已伏法。逆党如祝现等、尚日久稽诛。京畿一带。冬雪春膏。俱未沾足。自入夏以来。雨泽愆期。朕宵旰焦思。虔申祈祷。昨十九日亲诣黑龙潭。升香之际。灵雨沾濡。然迄未沛然优渥。良由乖戾之气。未尽消除。昊穹虽鉴朕吁祷之诚。尚不肯普被甘膏于黎庶。朕惟有自省积愆。益修厥德。以释民罪。诸臣亦当尽心化导。切戒因循。植善诘奸。矢清矢慎。以期荡涤瑕秽。感召祥和。勉旃勿怠。　　

○又谕、桂芳由嘉庆四年翰林洊擢侍郎。虽资格未深。然在内廷行走有年。南书房、上书房、军机大臣、内务府大臣、俱曾供职。办事明白细心。人亦直爽。本年春闲派令前往广西审办事件。旋擢任漕运总督。伊行抵湖北省城、染患时疫病证。降上□日令其安心调理。方冀不日就痊。兹据张映汉奏报、桂芳于本月初十日因病溘逝。良才难得。深为悼惜。著加恩晋赠太子少保加尚书衔。所有应得恤典。该部察例具奏。任内一切处分。悉予开复。著伊弟桂菖、带同伊子炳奎、驰驿前往湖北接伊灵柩。沿途官为照料。到京时。准其入城治丧。伊曾授三阿哥读书。俟伊柩入城。次日派三阿哥前往奠酒。其随同桂芳出差之户部员外郎玉符、亦因染疫。同日身故。著加恩交地方官将其灵柩妥为照料。随同桂芳一路行走。到京时不得入城。寻予桂芳祭葬。谥文敏。　　

○转刑部右侍郎陈希曾、为左侍郎。以内阁学士朱理、为刑部右侍郎。　　

○以浙江巡抚李奕畴、为漕运总督。刑部左侍郎许兆椿、为浙江巡抚。　　

○以都察院左副都御史蒋予蒲、署仓场侍郎。　　

○癸未。上幸万寿山。诣广润祠拈香。　　

○谕军机大臣等、松筠奏、玉努斯之母、及阖族台吉属下人等、禀恳情形一摺。玉努斯获罪。系在喀什噶尔阿奇木伯克任内之事。伊叔丕尔敦拜喇木两台吉、远在吐鲁番。其不能查察。情有可原。且叔侄罪不相及。著免其治罪。并无交理藩院议处。即传谕伊等知之。至玉努斯前妻、伊母情愿接回、系伊家事。原可听其自便。若欲送往伊犁团聚。玉努斯现在获罪监禁。岂有在监内团聚之理。松筠自应据理驳饬。何必复行请上□日。此一节又未免软弱矣。将此谕令知之。　　

○甲申。谕内阁、二阿哥、三阿哥、王大臣等奏、阅看前锋护军圆明园等营官兵步射完竣等语。此后正当暑热。大雨时行。著不必阅看马步射。俟立秋以后。于左右两翼、前锋营、八旗护军营、圆明园护军营、每营照上届另行选派官兵一百名。仍交原派之阿哥王大臣等、自七月二十日起、阅看马步射。　　

○乙酉。上诣火神庙拈香。　　

○还宫。　　

○御乾清官。召读卷官入。亲阅定进呈十卷甲第。　　

○丙戌。上御太和殿传胪。赐一甲龙汝言、祝庆蕃、伍长华、三人进士及第。二甲裘元善等一百人、进士出身。三甲邓轩等一百二十三人、同进士出身。　　

○幸圆明园。　　

○丁亥。谕内阁、朱勋奏、查明强克捷二子、先经回籍、并随任被戕亲属一摺。上年逆首林清、勾结河南贼匪李文成等、约期九月十五日进京滋事。经滑县知县强克捷、先期访闻。拏获李文成牛亮臣等犯、严刑拷讯。贼党冯克善等、因逆谋已洩。纠众劫狱。不克分派进京。逆首林清不知音耗。就近分遣逆党入城。而外援断绝。立就诛夷。该首逆犹怀疑株待。旋就捕诛。李文成虽一时兔脱。缘刑伤过重。不能远逸。经官兵进巢□刀。戮于司寨。强克捷职膺民社。能周知一县之事。首先访获逆党。俾林清李文成等失约败谋。后先授首。实属杰出良臣。功在社稷。且以身殉难。阖署被害者至三十余人。深堪嘉悯。览奏挥泪不止。前经降上□日、照知府例赐恤。入祀京城昭忠祠。尚不足以酬忠荩。强克捷、著加恩赐谥忠烈。赏给骑都尉世袭罔替。伊长子强逢泰、即著承袭骑都尉。服阕后送部引见。次子强望泰、著赏给举人。文武听其自便。准其一体会试。强克捷长媳徐氏、抗节不辱。挺身骂贼。致被活钉脔割。抛弃遗骸。尤为可惨。著赐谥节烈。诰赠恭人。照例建坊旌表。并著朱勋遵照前上□日。在韩城县为强克捷建立专祠。前层设强克捷牌位。后层设节烈恭人牌位。其从难之三十五人。俱分次设牌从祀。地方官春秋致祭。以慰忠贞。初次致祭。著巡抚朱勋亲诣拈香。至韩城县地方。登仕籍者。有强克捷之忠良。前大学士王杰、正色立朝。亦籍隶该县。士风醇茂。宜示优旌。著加恩赐祭一坛。仍将韩城县文武学额。各增五名。永著为例。用示朕奖忠励俗之至意。　　

○又谕、前据刘镮之等奏、访闻蓟州一带。有贩卖钮扣用药迷人之事。拏获唱木偶戏之张化祥等三人。验有红药。并讯有听从山东周村镇开设钮铺民人沈益三谋逆供词。嗣又将夥同售卖药钮之王业古等六人。一并获案。经刑部讯明张化祥等所供药钮迷人之说。全属子虚。并据同兴等、缉获沈益三、及各铺夥、讯明所卖钮扣内红黄药末。均系焊药。实非迷人药物。据实覆奏。本日又据该府尹等奏、派员在蓟州等处、遍行详查、前言系闻自乡民传说、毫无应验等语。此案本属荒诞。既已查询明确。亟应省释以免拖累。所有山东缉获之沈益三等、著即行释放回籍。其现在刑部监禁之张化祥等六名、即释放令该地方官留心约束。毋任出外滋事。至禀拏审讯之县丞徐振鐄、前经赏擢知县、道中张五纬、给予加级之处。俱著彻销。　　

○予陕西捐资备赈知州王恭修、生员杨殿辉等、议叙有差。　　

○戊子。上幸静明园。诣龙神庙拈香。　　

○己丑。上御勤政殿听政。　　

○以詹事府詹事王以衔、为内阁学士。兼礼部侍郎衔。仍留江苏学政仕。　　

○命库车办事大臣乌勒德呢回京。赏已革盛京副都统绪庄、四等侍卫。为库车办事大臣。　　

○庚寅。谕内阁、晋昌奏、回民马二、用药迷奸孙晁氏、将马二拟绞监候一摺。强盗用药迷人、取财杀害者。俱例应斩决。此案马二因孙晁氏央伊治病。设计用药迷倒。将孙晁氏奸污。孙晁氏醒后羞忿自戕。几致殒命。实属淫恶奸险。且在新疆地方。不可不严办示惩。马二即马伏保、著改为绞立决。　　

○江南提督马瑜、以前在东明防守。安居公馆。复失察所属营员恣意狎邪。降为徐州镇总兵官。以徐州镇总兵官沈洪、为江南提督。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百九十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

