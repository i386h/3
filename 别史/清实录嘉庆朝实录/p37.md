<!-- { "loadSidebar": true } -->
○又谕长麟等奏、据提伊特部落布噜特报称、萨木萨克、鄂布拉散、纳会喀尔提锦部落布噜特等、率兵前赴喀什噶尔、现差弁兵前赴喀尔提锦之卡伦、安放地雷、并探明鄂布拉散由何路前来、已调各路满汉官兵回兵备用等语。办理未免张皇。萨木萨克、逋窜多年。穷蹙无依。今有此举。或系伊等散布谣言。哄诱回众。趁机抢掠。正在降旨谕知。又递到长麟等奏报、萨木萨克尚无确信、及喀什噶尔回民安静情形一摺。据摺内称、授意官兵等、令其故作声扬。诈称已调兵二万余名。俾知悚惕。长麟所见大错。喀什噶尔闻有萨木萨克前来之信。正当加之镇抚。使之毫无疑惧。乃令闻而惊悚。是欲安其反侧。转生愚众猜疑。况新调各处兵丁。回众等皆所闻知。又安用此虚声恫喝之言。此奏殊不晓事。总之所调官兵。祇须在卡伦防堵。不必远出剿杀。将此谕令知之。　　

○移驻河南上北河厅同知衙署于陈桥镇。从巡抚景安请也。　　

○赈四川被贼滋扰之通江、开、万、云阳、奉节、巫山、六县、贫民。　　

○戊申。上侍太上皇帝御卷阿胜境。赐扈从王、公、大臣、及蒙古王、贝勒、贝子、公、额驸、台吉、年班外藩等食。至辛亥皆如之。　　

○谕军机大臣等、王文雄所带兵力无多。此次打仗歼贼多名。甚属出力。但阅摺内、贼匪向东南奔窜后。王文雄如何带兵追击之处。未据奏及。仍著景安查明、王文雄如果实在奋勇。以少击众。即加恩赏给提督衔。傥所奏情形或有未实。亦著查明据实具奏、所有此次打仗受伤兵丁。查明各赏一月钱粮。又发去花翎五枝。蓝翎十枝。著景安查明带兵将弁及乡勇等、如有实在奋勇出力者。传旨分别赏给。　　

○己酉。太上皇帝万万寿圣节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭显佑宫。东岳庙。城隍庙。　　

○上率扈从皇子、及王、公、大臣、官员、蒙古王、贝勒、贝子、公、额驸、台吉、年班外藩使臣等、诣澹泊敬诚殿行庆贺礼。　　

○勒保奏报、剿净云南比咱、＜此旦＞岜、马岭、纳麻、四寨贼巢。得旨赏赉。　　

○庚戌。予浙江被风淹毙缉盗兵丁王喜等三名。赏恤如例。　　

○癸丑。赈广西黔苗滋扰之西隆州六甲村庄贫民。　　

○甲寅。缓徵湖北武昌、汉阳、黄州、荆州、荆门、五府州歉收州县。新旧漕米。并本年漕项等银。及荆州各卫所、屯饷耗羡银粮。截留湖南本年漕粮二十万石。分贮武昌荆州。以备军糈。　　

○丙辰。遣官祭昭忠祠。　　

○调吏部尚书沈初、为户部尚书。兵部尚书朱圭、为吏部尚书。仍暂署安徽巡抚。礼部尚书金士松、为兵部尚书。转都察院左都御史纪昀、为礼部尚书。以吏部左侍郎胡高望、为左都御史。调工部右侍郎吴省钦、为吏部右侍郎。以镶白旗汉军副都统范建中、为工部右侍郎。　　

○调工部左侍郎成德、为吏部右侍郎。盛京工部侍郎泰宁、为工部左侍郎。　　

○以安徽布政使熊枚、为刑部右侍郎。陕西按察使陈用敷、为安徽布政使。已革刑部侍郎陆有仁、为陕西按察使。　　

○以肃亲王永锡、为镶蓝旗汉军都统。乌里雅苏台将军永琨、为正红旗蒙古都统。正黄旗护军统领丰绅殷德、兼正白旗汉军都统。山海关副都统绵佐、为正白旗护军统领。兼正蓝旗满洲副都统。正黄旗蒙古副都统乌尔图纳逊、兼正蓝旗护军统领。德州城守尉韦陀保、为山海关副都统。喀喇沙尔领队大臣普福、为镶红旗蒙古副都统。副都统衔纶布春、为镶蓝旗蒙古副都统。工部侍郎泰宁、为镶红旗汉军副都统。镇国公斌宁、为镶蓝旗汉军副都统。调锦州副都统台费荫、为镶蓝旗满洲副都统。熊岳副都统庆玉、为锦州副都统。荆州副都统德福、为镶黄旗汉军副都统。以保定城守尉噶勒珠、为熊岳副都统。右卫城守尉海兴阿、为荆州副都统。　　

○丁巳。勒保等奏报、攻克安有山梁。得旨赏赉。外委杨正明等、升擢有差。　　

○戊午。以武备院卿布彦达赉、为銮仪卫銮仪使。　　

○己未。世宗宪皇帝忌辰。遣官祭泰陵。　　

○上侍太上皇帝诣永佑寺行礼。　　

○命大学士和珅、管理刑部。毋庸兼管户部。　　

○调正黄旗领侍卫内大臣和珅、为镶黄旗领侍卫内大臣。镶黄旗领侍卫内大臣额勒登保、为正黄旗领侍卫内大臣。　　

○大学士诚谋英勇公阿桂卒。晋赠太保。赐祭葬。谥文成。入祀贤良祠。　　

○以故云南永北厅属永宁土知府阿启昌子良辅、袭职。　　

○赈安徽宿、灵璧、泗、五河、旴眙、五州县、被水灾民。并缓徵凤阳、怀远、寿、凤台、四州县村庄、新旧额赋。　　

○庚申。上侍太上皇帝自避暑山庄回銮。诣文庙瞻礼。关帝庙城隍庙拈香。　　

○命和珅仍兼理户部。　　

○是日。驻跸喀喇河屯行宫。　　

○辛酉。赈山东曹、单、济宁、金乡、鱼台、五州县。并临清卫、被水灾民。缓徵曹、单、济宁、金乡、鱼台、嘉祥、六州县、应徵漕项银谷。并临清卫、本年漕粮额赋。及民欠耔种银谷。并毗连灾区各州县、成熟地亩额赋。　　

○是日。驻跸常山峪行宫。　　

○壬戌。谕内阁、惠龄等奏、直隶正定镇总兵明泰、前因打仗左腿受伤、至今未愈等语。明泰、著准其回旗调理。现在随同惠龄等带兵副将内、穆维、观祥、均属出力。穆维系直隶人。未便补放直隶总兵。所有正定镇总兵员缺。著观祥补授。穆维、仍著加恩赏给总兵衔。遇缺即补。以示鼓励。　　

○是日。驻跸两闲房行宫。　　

○癸亥。谕军机大臣等、据长麟等奏、探明萨木萨克、确系被纳尔巴图截回各缘由一摺。此事祇系鄂布拉散、藉萨木萨克名目。哄诱回众。希图抢掠。以为报复之计。果不出朕所料。至纳尔巴图、虽情愿派兵截拏。亦因长麟等所办涉于张大。藉此见好。果系真心出力。则纳尔巴图有兵三万。何难将萨木萨克等即行拏获。但既恳为天朝出力。自应加奖。已另颁敕谕、赏给贝勒衔。并赏宝石顶、三眼花翎、珊瑚朝珠、蟒锦闪缎等件。俾知感激。其出力之布噜特回子等、亦照所请加恩。至喀什噶尔业经宁谧。不特伊犁官兵应停。即叶尔羌乌什之兵。亦何须再留。长麟等惟当安抚回民。及众布鲁特等、照常安业。绥靖边疆。将此谕令知之。　　

○是日。驻跸要亭行宫。　　

○甲子。遣官祭黑龙潭昭灵沛泽龙王之神。玉泉山惠济慈佑龙王之神。　　

○遣官祭贤良祠。　　

○是日。驻跸密云县行宫。　　

○乙丑。缓徵江苏山阳、清河、桃源、安东、邳、宿迁、六州县、水灾新旧额赋。　　

○是日。驻跸南石槽行宫。　　

○丙寅。缓徵广西省及各土司被苗滋扰地方本年额赋。　　

○是日。上侍太上皇帝还圆明园。　　

○诣安佑宫行礼。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。九月。丁卯朔。上诣安佑宫行礼。　　

○戊辰。勒保奏报、攻克洞洒当丈苗寨。生擒首逆王囊仙、韦七绺须。杀贼千余。烧毙贼众万余。生擒男妇千六百名。得旨嘉奖。晋封勒保三等侯爵。并谕军机大臣等、此时首逆既擒。其附和苗寨。自必望风震慑。官兵乘胜直前。永丰册亨之圆。自可不攻而解。但王抱羊一犯、与王囊仙、俱系起事首逆。必当一并擒获。勒保应趁此兵威。晓谕降苗。令其搜捕缚献。以净根株。其余被悔罪苗民。妥为驾驭安抚。俾安生业。将此谕令知之。　　

○户部议覆、闽浙总督魁伦奏、调剂闽省盐务一疏。一、请改奏期、以资转运而免误课。查闽省正课六月奏销。溢课七月奏销。闽省收晒。全赖夏秋赶办。课项不能兼顾。应请展至十月十二月奏销。以资调剂。一、场员请分别裁减以归核实。列屿场大使、准其改归浯州总场。于定额外酌加盐一万二千担。莲河地方。准其增设大使一员。分管祥丰所辖西南茂林等处、定为调缺。其祥丰本缺、改为简缺。一、商运溢引、请展限带徵。查闽省溢课请停徵三年。至次年分次带徵。臣等接续算计。竟展至十年之久。悬宕已极。应毋庸议。得旨、闽省商运溢课。既据该督奏称、从前场盐绌产、及海潮冲失等事。以致误运积欠。急应量为调剂。以纾积困。所奏自系实在情形。著加恩准将该省商运各帮年行溢引。自嘉庆三年起。应办元年溢额、停徵二年。再展至嘉庆五年起。将应徵溢课项下、分作三年带徵。共限五年全行完款。庶商力益臻充裕。此系朕格外施恩。该督等务须饬令依限全完。不得再有悬宕。致干咎戾。余依议。　　

○以生擒王囊仙等功。已革总兵官永宁、以副将用。知府庆徕、以道员用。都司王宏信、以游击用。余出力员弁、下部议叙。赏兵丁两月钱粮。　　

○己巳。上御洞明堂。勾到秋审官犯、服制、及新疆情实罪犯。停决官犯五人。服制斩犯八十三人。绞犯二人。新疆绞犯一人。余十四人予勾。　　

○遣官祭历代帝王庙。　　

○谕军机大臣等、秦承恩奏、贼匪由竹山竹溪窜至白河一摺。现在陕省兵力无多。虽有乡勇一二万人。总须大员带领。昨据宜绵奏、惠龄追剿贼匪。已近陕境。该处带兵大员。有惠龄。庆成等多人。莫若令恒瑞带兵驰赴白河。秦承恩与恒瑞并力迎击。扼其北窜汉江之路。防护白汉洵阳。将此谕令知之。　　

○旌表守正被戕广东灵山县民李万籍妻黄氏。　　

○庚午。赈江苏砀山、萧、二县、被水灾民。并蠲缓地丁漕粮有差。免淮安、徐州、二府属、应徵米豆芦课。　　

○壬申。上御洞明堂。勾到云南、贵州、广西、情实罪犯七十三人。均予勾。　　

○遣官祭都城隍之神。　　

