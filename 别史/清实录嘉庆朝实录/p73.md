<!-- { "loadSidebar": true } -->
○谕军机大臣等、有人条奏民闲供输漕粮之毙。向来漕粮按亩徵收。功令本有踢斛淋尖之禁。而州县因以为利。多有每石加至数斗。及倍收者。所收未至三分之一。本色已足。则变而收折色。小民不肯遽交折色。则稽留以花消其食用。呈验以狼籍其颗粒。使之不得不委曲听从。虑上司之参劾也。则馈送之。又虑地方讼棍之控告也。则分饱之。又承办采买之毙。上司发价既克减于前。纳仓又浮收于后。美其名为出陈易新。核其实则倍出倍入。而上司知其然也。领价则多方扣之。吏胥利其然也。交价又从中侵之等语。此等积毙。实所不免。著传谕有漕各督抚。务须督饬所属。留心查察。毋使州县藉端勒掯。朘削累民。傥有前项情毙。即行据实严参办理。　　

○转宗人府右宗人晋昌、为左宗人。以辅国公景熠、为右宗人。　　

○戊辰。定道员密摺封奉例。谕内阁、本年皇考大事。外省督抚藩臬。闻信后各具奏摺。有具素摺陈叙哀悃。劝慰朕躬者。有专递请安之素摺者。亦有于请安摺内添写叩慰睿怀字样者。虽款式有得体失体之不同。然皆不过以安慰为词。而于吏治官方。民生休戚。总未见伊等奏及。督抚身任封疆重寄。藩臬有奉事之责。于吏治民瘼。均当留心查察。随时据实入告。岂容视同膜外。匿不上闻。从前雍正年闲。道府同知等员。俱准封章奏事。因思各省道员。职司巡察。即与在京科道有言责者相等、况科道之条陈纠劾。尚多得自风闻。何如监司大员。身任地方。目击本省政务民情者。较为真知灼见耶。嗣后除知府以下等官。仍不准奏事外。其各省道员。均著照藩臬两司之例。准其密摺封奏、以副兼听并观。集思广益至意。　　

○谕军机大臣等、费淳奏、素未谙习河务、恳请免其兼管一摺。所奏尚系实情。两江总督统辖三省。事务殷繁。若复兼河务。遇三汛时。必须在工防守。则于巡查水陆营伍。办理刑名案牍。以及漕盐诸务。势必难以兼顾。多致废弛。况大吏往来频数。不无供应烦扰之毙。而督臣与河臣同在一处。往往意见龃龉。转多掣肘。总河系河务专员。一切堤防蓄洩事宜。自应责成康基田一手经理。但遇有应办工程。鸠夫集料筹款拨项等事。必须费淳董率办理。方期呼应较灵。若因督臣不兼河务。遂致一切夫料。不能应手齐备。则督臣不得辞推诿之咎。著传谕费淳。康基田。即将河务工程应行分办事宜。何项应归总河管理。何项应由总督会同查办。可以永远奉行之处。详悉妥议。开单具奏、再降谕旨。　　

○又谕、据拉旺多尔济等、将台吉阿咱拉。戕害伊伯卓哩克图一案。复行审明具奏一摺。从前主事西拉布。于关系七命之案。并未悉心研究。滥行定罪。著即革职拏问。西拉布或有心屈抑。或庸懦草率。务须严加审讯。至朋素克琳沁。于此案曾否听信谗言。均未可定。亦应解任质讯。特克慎乃特派之员。于此等要案。固执已见。办理错谬。而阿咱拉所画供招。系蒙古语冤枉字样。特克慎在理藩院行走多年。蒙古冤枉之语。岂竟不晓耶。至前摺奏称五十九、纳沁、俱已脱逃。亦甚草率。特克慎著一并解任。交拉旺多尔济等以备讯问。将此谕令知之。　　

○以平反阿咱拉一案。赏赉固伦额驸拉旺多尔济、理藩院额外侍郎索诺木巴勒珠尔、直隶按察使全保等有差。　　

○赏值宿观德殿章京侍卫兵丁等、银币有差。　　

○己巳。孝贤纯皇后忌辰。遣官祭陵寝。　　

○转刑部右侍郎瑚图礼、为左侍郎。调盛京户部侍郎禄康、为刑部右侍郎。以都察院右副都御史瑚图灵阿、为盛京户部侍郎。户部右侍郎台费荫、署理藩院左侍郎。　　

○以翰林院侍读学士钱棨、为内阁学士。兼礼部侍郎衔。　　

○庚午。上诣观德殿几筵前供奠。　　

○谕内阁、景安前在河南巡抚任内。驻劄南阳一带。堵御湖北教匪。毫无布置。一任阑入豫境。又不敢迎头截剿。惟知远避贼锋。尾随探信。粉饰奏报、以图塞责。纵令贼匪由南阳一带。直出武关。窜赴陕境。其畏葸退缩。于带兵诸臣中为尤甚。以致有迎送之号。朕所深知。近闻其办理抚恤一事。将从前归并之案。复分次办理。而又不查明户口。按名散给。每县止发银一千余两。但尽此数。不准多开。所办尤为乖谬。地方大吏。安集招徕。自应查明各处户口实数。分别办理。若一概定以成数。则流离较多之处。必至口食无资。而未被贼扰之区。亦得滥支官项。毋怪乎小民失所。官吏冒销也。景安系和珅族孙。平日趋奉阿附。每于奏报之便。附寄信件。禀承指使。以为有所倚恃。既不能实力办贼。又不能加意抚民。此时湖北地方。甚关紧要。未便再任贻误。景安。著来京候旨。湖广总督员缺。著倭什布补授。其河南巡抚员缺。著吴熊光补授。前因安抚难民。解散贼党一事。曾经降旨。令经略勒保悉心妥议。慈据奏到筹办情形。立法颇为详尽。并据摺内声明。通行湖北。陕西。河南等省。一体遵办。陕甘总督松筠到任后。赏能认真。后有藩司马慧裕帮同办理。自臻妥善。至湖北归州巴东郧阳一带。系屡被贼扰之区。现复严防川省各股贼匪。河南一省虽经宁谧。而在陕奔窜之贼。时有窥伺豫境之竟。倭什布。吴熊光。俱著速赴新任。查照勒保此次所定章程。督率属员。实心经理。安集难民。妥商良法。以副委任。所有直隶布政使员缺。著颜检调补。恩明。著调补河南布政使。孙玉庭。著调补安徽布政使。其湖南布政使员缺。著通思补授。　　

○又谕、讷音现任副都统。兼乾清门行走。于带兵打仗事宜。尚属谙练。自当竭力报效。如果年力衰惫。不能身亲行阵。亦早宜呈报总统大臣。据实奏闻。何以久驻开县。徒糜军饷。实属错谬。讷音、著革去副都统。加恩赏给头等侍卫。前往喀喇沙尔办事。其所带兵丁。亦日久疲惫。即著六十七带领因京。　　

○谕军机大臣等、川省贼匪徐添德、冷添禄等分股奔窜。而徐添德一股。因屡经剿败。派令贼目于各处埋伏。以图牵缀官兵。殊为可恶。德楞泰在观音堂地方。将沟内冲出贼匪。迎头截杀。并密派兵勇。由小路绕出贼前。相机拦截。所办甚好。至冷添禄一股。经额勒登保带兵追杀。复由岳池南充一带奔窜。而包正洪一股。又复窜往何处。究系何人带兵追剿。现在徐添德、冷添禄、两股贼匪。忽分忽合。勒保驻劄达州。务须悉心调度。将二逆逼归一处。以期聚而歼旃。其张映祥一股。由广元窜至宁羌。阻塞栈道。该处系文报往来之地。尤当及早疏通。肃清驿路。此时贼匪已窜近文县。务须奋力堵剿。毋任蔓延甘境。其夔州一路分窜之贼。勒保派令七十五等绕前截剿。未经阑入楚境。而各股贼匪。仍未能归并一处。勒保尤当通盘筹画。不可顾此失彼为要。又据奏安抚难民一摺。所办俱为周到。各路军营。藉端花费。浮支滥用。自应严行饬禁。至此等抚恤难民。给资安插。使民生既获安全。贼党又可解散。为一劳永逸之计。是用所当用。朕原不靳此费。此时抚绥安集。最为紧要。勒保慎勿视为具文。徒形章奏也。至川楚陕各省流寓之民甚多。占籍已久。各有产业。自应就近安插。不必勒令回籍。转滋纷扰。朕以此事委汝。必不遥制。总之邪匪不可不诛。良民不可不抚。而受抚者必使之畏威怀德。出于至诚。方为尽善。将此谕令知之。　　

○以散秩大臣裕瑞。为镶白旗蒙古副都统。散秩大臣弘丰。为正红旗蒙古副都统。调正红旗蒙古副都统阿兰保。为正红旗满洲副都统。　　

○辛未。谕内阁、昨已降旨。令景安来京候旨。景安在督抚任内。畏葸无能。本应治罪。但念伊平日操守尚属谨饬。现在川省军需转输事宜。甚关紧要。著景安于倭什布到楚接印后。以伯爵前赴川省。更换明兴。接办军需事务。此系朕格外施恩。予以自新之路。景安务须倍加感奋。会同福宁。认真妥协经理。以期源源接济。毋误要需。痛改积习。明兴、著即回赴军营。听候经略勒保。派令带兵打仗。　　

○又谕、景安等奏、汉阳江岸停泊船只失火延烧一摺。此内有德安所减歇漕船五只。汉阳营战船二只。俱被焚毁。而各船商民水手船户人等、闲有被烧落水身死者。殊为可悯。著该督等查明照例抚恤。至被毁漕船战船。该督等议令分别赔造。固属照例办理。但究因该处盐船失火延烧。并非因本船起火。所有此项船只。俱著加恩动用官项补造。免其分赔。其盐船失火之熊成玉。如已查明下落。即著照例办理。　　

○又谕、川省剿捕教匪。从前有在军营病故之总兵德光、富尔赛、穆维、三员。虽非打仗陈亡。但带兵日久。因积劳病故。亦属可悯。著交部照例给予恤典。　　

○以山东登莱青道述德、为江苏按察使。　　

○旌表守正捐躯安徽凤阳县民王三凤妻计氏。　　

○壬申。上诣观德殿几筵前供奠。　　

○谕内阁、现在恭纂高宗纯皇帝实录。宜择洁净处所。敬谨纂办。且在事承办大小各员。人数众多。更须地方宽敞。因思清字经馆。朕在藩邸时曾至其地。颇为整齐静肃。所有繙译经典。现已竣事。著将该处作为实录馆。并将清字经馆后屋四十余闲。一并归入。俾纂办之地。益得宽展。其原存经板。令该管官酌量移贮。至将来朕出入西华门时。在馆总裁各官。毋庸照清字经馆之例。排班站立。　　

○又谕、朕思满洲旧规。凡挑选差使。及酌定兵丁应升次序。俱拣选素有劳绩。及年久技优者。咨送。乃近年来。竟不论其次序品级。甚或徇情面。行贿赂者。皆有之。朕临御以前。即有在朕前恳求者。朕惟掷其名帖。置之不问。此朕素所深知。殊堪痛恨。著将此通谕八旗都统。前锋统领。护军统领。健锐营。内外火器营。总管内务府大臣。包衣护军统领等、嗣后凡挑选差使。及酌定应升次序。务须各遵旧规。秉公办理。傥有投递名帖求情挑取者。该管大臣等即指名参奏、若不知悛改。仍有徇情纳贿挑取者。一经查出。必一并从重治罪。决不宽贷。　　

○命福建学政初彭龄、来京供职。翰林院编修钱福胙、提督福建学政。　　

○补行嘉庆二年军政。广东、卓异官十三员。罢软官三员。有疾官一员。才力不及官三员。分别议叙处分如例。　　

