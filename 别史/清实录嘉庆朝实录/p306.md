<!-- { "loadSidebar": true } -->
○甲申。谕内阁、大学士六部尚书议覆倭什布等奏筹办洋匪章程一摺。朕详阅各款。如原奏请于各府州县沿海村庄设立城堡、官给器械、转练乡勇、及将兵船停泊虎门以内壕墩地方、一闻报盗分拨赴捕各条。本不可行。即保甲之法。亦祇能行之于乡村不能行之于市镇。惟在晓谕居民。毋窝留匪类及来历不明之人。即客店招留行旅。亦必稽查踪迹。勿致奸宄溷入。则盗源既靖。自可渐期安堵。至水师船只。均须修理整齐。以备缓急之需。若任令日久停泊。致多损坏。不独＜舟曾＞艍不便驾驶。即米艇亦成虚设。岂非徒糜经费乎。再炮台添兵一款。适召见瑚图礼、据奏粤省炮台守兵、往往因薪米什物、购买较远。遂致私离汛所。仅雇附近村民、在彼驻守。而村民畏惧盗匪。方退避之不暇。安能藉其防御。总之捕盗所以安民。全在行之以实。若立法定议。奉行不力。仍属纸上空谈。倭什布系该省总督。统辖文武。当会同巡抚提镇等、务令地方有司及营汛各员同心协力。相机妥办。其应如何设立章程。总在该督等通筹大局。随宜布置。勿惜小费而酿事端。勿存畛域而生推诿。庶海洋地方。可期日就宁谧。其另片所奏陈昌齐条陈一款。并著该督等详查体察。一并筹议具奏。　　

○乙酉。谕内阁、御史花良阿奏请酌定稽查御史章程一摺。内称东陵西陵各建衙署十五处、所设官员兵役甚多、请钦派满洲御史二员、每遇祭祀典礼、即令该御史分赴两陵查察等语。所奏实属不谙政体。东西陵寝。非止一处。若遇四季大祭。同日同时、均有祭祀。则御史两人、势必不能分投周察。如欲俟祭过一处、再诣一处。又必致误质明将事之期。且盛京祖陵各祀典。又将如何分派御史巡查。所有花良阿奏请＜闲＞派两陵御史之处。事不可行。至所请部院各库、及左右两翼、添派御史稽查、并查旗御史限年更换各条。著都察院衙门详悉妥议具奏。其另摺奏酌筹关防郎中各事宜。著交吏部议奏。寻议上。得旨、恭阿拉等奏议覆、御史花良阿条陈酌筹稽查御史章程一摺。稽查各务。本有专司。安得复派多员。将各处库贮等项。纷纷稽查。都察院所议固是。但如户部三库、及工部制造节慎等库。闻向来于外省解交之项。该司员等往往任听吏胥勒掯。加增平色。而支发之款。又不免有短发透漏等事。该管大臣、自当不时广行查察。如有此等情敝□大。即应据实严参惩办。每逢收发日期。该大臣等亦应轮流亲往抽查。不得专诿司员经理。致滋敝□大窦。　　

○以河南开归道胡克家、为湖北按察使。　　

○予四川陕西湖北阵亡前锋隆保等二名、披甲六十八等三名、兵丁陈朝辅等三十六名、乡勇张奇等二百四十九名、民壮刘万清等九十二名、赏恤如例。追贼淹毙额外外委龚大青、伤亡兵丁叶茂昌等七名、乡勇陈回祖等三百四十四名、赏恤如阵亡例。　　

○予福建出洋淹毙兵丁李朝梅等三名、伤亡兵丁陈洪贵等二名、赏恤如例。　　

○缓徵直隶青县严镇场被水灶地盐课。　　

○丙戌。以翰林院编修黄焜望、为云南乡试正考官。检讨李鸿宾、为副考官。编修张师泌、为贵州乡试正考官。邹家燮、为副考官。　　

○丁亥。喀尔喀贝子土谢图汗帮办将军蕴端多尔济、以私令本部落扎萨克将办事图记。改式刻用。革帮办将军。御前侍卫。在乾清门行走。其喀尔喀四部落扎萨克帮办台吉等所用图记。命礼部各铸满洲蒙古字样铜图记颁给。　　

○戊子。调乌噜木齐都统明亮、为镶蓝旗蒙古都统。以绥远城将军奇臣、为乌噜木齐都统。镶蓝旗蒙古都统春宁、为绥远城将军。　　

○除浙江仁和、西兴、二场、坍没地二百四十二顷有奇灶课。　　

○是月。直隶总督颜检奏陈惶悚微忱。得旨、常持此心。不令稍放。自能永受多祜。朕以自勉之心望卿。慎毋稍忽。　　

○又奏谢。得旨、物阜民安。度节方能愉快。近日望泽颇殷。未蒙沾溉。朔日内苑例陈龙舟水戏。亟命罢之。以待天泽。赦过悯农。曷胜企望。　　

○两江总督陈大文奏阅营兵情形。得旨、练兵为卫民之用。近日稍有事故。辄集乡勇。可见兵之无用。殊有关系。卿其思之。　　

○江苏学政刘镮之奏士习情形。得旨、江南不患无才。但有才无行之辈。不可姑容。去稂莠正为培植嘉禾。非凌辱斯文也。勉之。　　

○湖广总督吴熊光奏谢。得旨、实心办公事。乃臣下分所当然。然求治太急。必有捍格难行之事。凡事当分缓急。非一概而论。勉之。　　

○云贵总督琅玕等奏、敝□大赏枪毙猓匪之张辅国。得旨、祇可加赏。不可授职。此人终不可信用。后必为蛇足之患。




大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。五月。己丑朔。命乌噜木齐领队大臣高杞来京。赏前任奉天府府尹降补笔帖式恩明、蓝翎侍卫。为乌噜木齐领队大臣。　　

○庚寅。手谕阮元知、朕幼受谢东墅教授。常感旧谊。是以补给三品封赠。今谢恭铭在乡如此狂妄。毁打年伯。昔年父不以为子。今日弟不以为兄。况汝漕受东墅之恩。宁忘之耶。当梁同书禀告之时。即应具摺上奏。明正其罪。方为正办。而汝令袁秉直私合调停。何以服众。若恭铭为东墅之令子。汝如此顾惜。尚可谓因私废公。今则并私亦废矣。况汝曲庇如此逆子。即东墅在地下。恐亦不能瞑目。今扬镇病故。孤女无依。恐遭毒手。是以病至临危。差家人谢升、抱奏至禄康处投进。幸禄康代为陈奏。而扬镇即日弃世。朕披览之余。恻然泪下。宽其冒昧之咎。命汝办理。存孤恤寡。锄恶安良。全在汝为之。即行覆奏。朱谕先缴回。寻阮元据实覆奏。得旨、如此隐情。朕实不知。今既晓然。另降谕旨遵照办理。谕军机大臣等、据阮元覆奏、查办谢恭铭款迹一摺。谢恭铭素性狂率。于父子兄弟闲、未能将顺和睦。本属士林之玷。至伊将梁同书拔须拳殴一节。梁同书系在籍侍讲。若以殴辱职官拟罪。谢恭铭自应发遣。但念事隔多年。梁同书彼时未经呈控。业已调停和息。且谢墉之第三子扬镇、现又病故。并无子嗣。若再将谢恭铭问以远戍。则谢墉身后。门户益复凋零。转非朕眷念旧臣之意。此时谢恭铭著加恩且不必究办。交该抚传知伊家。毋庸为谢扬镇立嗣。并将谢恭铭严行管束。随时照察。将来谢扬镇妻女回籍。谢恭铭不得稍有欺陵。党不知悛改。或仍有挟嫌陵虐侵占情事。该抚一有闻见。即据实参奏惩办。毋得回护瞻徇。将此谕令知之。　　

○谕内阁、据全保奏、驻防南漳县之改设提标左营、新添弁兵一百一十六员名、四季俱系全支折色、遇粮价较昂之时、贾食未免稍艰、请筹备米石以资接济等语。著照所请、将该省提标左营新添弁兵应食月米。循照各协营旧案。每兵豫备四个月米一石二斗。改存谷二石四斗。准其先于司库公项银内、借动发交营坐州县买谷。附贮常平仓内。于青黄不接之时碾放。俾弁兵等无虞食贵。益资宽裕。　　

○予四川陕西湖北阵亡参将马济、都司李凤鸣、守备陈应彪、外委刘秉义、祭葬加等。世职如例。参将张明德、游击马明德、都司张超、黄凤、守备李自明、千总李洪彦、刘荣、李正潮、张元楷、段煌、马中俊、陈万升、把总袁邠、董玉林、李必荣、罗纯、杨松、苏应照、谭福、袁铭、马大勇、外委王得胜、周廷贵、陈明珍、朱常元、千总衔武生都建寅、侯建业、曾绪德、郑绍举、蓝翎马兵胡朝卿、蓝翎守兵王世德、祭葬世职。额外外委胡起林等十五名、武生樊安邦等二名、兵丁柳福奉等二百一名、乡通马连升等二十一名、赏恤如例。伤亡已革把总罗廷贵、祭葬世职。兵丁晏奎等七十名、赏恤如例。　　

○旌表守正捐躯安徽和州民裴玉高妻杨氏。河南中牟县民妇张秦氏。　　

○辛卯。孝诚仁皇后忌辰。遣官祭景陵。　　

○上幸静明园。诣龙神庙拈香。　　

○命于黑龙潭设坛祈雨。　　

○户部议准、陕甘总督惠龄疏报、西宁县、开垦地二十三段。照例升科。从之。　　

○缓徵山西临晋、临汾、洪洞、曲沃、翼城、太平、解、安邑、夏、绛州、河津、霍、赵城、灵石、襄陵、永济、猗氏、虞乡、荣河、万泉、稷山、闻喜、绛县、浮山、岳阳、乡宁、二十六州县、旱灾虫灾额赋。并应还仓谷。　　

○癸巳。谕军机大臣等、铁保奏、运河水势及查捕蝻子各情形、览奏俱悉。临清一带、于黄水退后。河道淤浅。朕早经计及。曾于策丹召见时。面令前往临清一带查办。著铁保即饬令策丹、将该处蓄水挑浅起剥等事。设法筹办。一律妥竣。再行赴任。至长清等处、萌生蝻子。亟应搜扑净尽。虽东省于本月初一日已得透雨。河水增旺。蝻孽亦易歼除。但总须上紧挑挖河道。将蝻子认真扑捕。勿令蔓延。傥竟有被蝻成灾州县。应如何酌量抚恤之处。即据实速奏。不可稍有讳饰。将此谕令知之。　　

○甲午。上诣黑龙潭神祠拈香。　　

○乙未。上御勤政殿听政。　　

