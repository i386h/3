<!-- { "loadSidebar": true } -->
○又谕、御史景德奏整饬八旗学校一摺。八旗设立各项官学。选用满汉教习、责成训课。立法已为详备。惟因循日久。积渐废弛。学生仅图沾润膏火。教习惟冀如期报满、以为进身之阶。竟至官学之设。成为具文。嗣后稽查各官学大臣等、务当实心考察。俾各教习勤加训课。各学生认真肄业。其幼官学、义学、及弓箭教习等、并著各该管大臣等一体查核。务期立有成效。不致有名无实。以副朕教育人才至意。　　

○又谕、部院捐纳各员。俱系签分学习行走。既云学习、则必有优劣之殊。该堂官于行走年满之时。自当详加甄别。乃近来各该堂官于捐纳报满人员。无不保留。一味市恩邀誉。祇图见好于人。不顾登进之滥。不辨贤否之别。近来大员俱中此病。朕实寒心。甚至如昨日在圆明园宫门嚷闹之工部司务沈震一员。在该衙门行走业已九年。素有疯证。该堂官又皆知悉。况曾妄言时事。亦经驳斥。此等劣员、早应参处。乃平日一味姑容。任令留署。以致此时疾发滋事。失口胡言。现经该班章京等拏获。已交刑部治罪。试思此等患病之员。设当补缺引见时、亦疾发失仪。甚至持械混闹。尚复成何事体。该堂官又能当此重咎耶。现据刘权之等自请交议。所有历任工部堂官、均难辞咎。除戴衢亨费淳均已故无庸议外。著查明沈震留部以后之各堂官。俱著交部议处。仍查明在任年月久暂。另行开单呈处。刘权之、吉纶、系甫经到任。著从宽交部察议。嗣后各衙门于捐纳学习各员、断不准一概留署。务当秉公甄别。不但其才质高下、差使勤惰、不当混淆。即其平素行止、亦当留心审视。核实去取。切勿稍涉徇情。浮滥干咎。　　

○又谕、近闻刑部于应行枷号人犯、皂役等听受贿嘱。有用大眼枷、及将枷面斤两任意轻重者。现在禄康之家人轿夫、及杏花天赌局各犯、俱经该部枷示各地方。恐即不免此敝□大。本日适给事中何学林、御史景德、俱进内奏事。著派乾清门侍卫承启、会同何学林、乾清门侍卫色布徵额、会同景德、即行分投前往。将各犯所带之枷逐细查验。其枷眼大小。及枷面轻重。是否如式。查明据实覆奏。傥查有舞敝□大之处。著即严参。　　

○赏阿克苏被水兵丁盐菜银。并免回庄额粮。缓徵商民房屋地基银。　　

○丙子。谕内阁、前因汪志伊来京陛见。经朕召对。面奏伊前在湖广总督任内、于应山县民妇喻李氏控案委令同知刘曜庚贾鈵审讯、该员等录供翻异、汪志伊、自提犯证研审、凶器赃据无获、未经定案、嗣后同兴以刘曜庚等诱令叶秀诬认翻案、将刘曜庚等参革、照例拟发军台、奏交部议、刘曜庚、贾鈵、承审此案、但录草供、并未具详、其应得处分、汪志伊情愿自行承认各等语。当即降上□日交马慧裕、张映汉、查明该参员承审此案。是否仅录供词未出印详。并汪志伊自行研审月余之处。确实覆奏。兹据马慧裕等奏称、此案种种平反情节、均系该参员等审定供词、录呈汪志伊阅看、迨汪志伊亲提覆鞫、该参员仍俱随同审问、是虽未具详于前。而随同覆审。致犯证人等无从剖辩。不得不符合原取供词。若非始终赃仗全无。悬案待质。势必冤及无辜。刘曜庚、贾鈵欲藉平反控案见长。实有应得之咎。著仍照原拟发往军台效力赎罪。汪志伊于特交案件、委员审讯诱翻。至亲提覆鞫时、又不能究出实情。几致诬坐平人。罪至骈首。无由昭雪并坐原审前任应山县知县钱丙曜以擅用非刑之罪。因致参革拏问在监病毙。咎已难辞。乃至同兴已将诱翻缘由审出定拟具奏。汪志伊又在朕前为刘曜庚等剖白心迹且欲代认处分。意存见好。汪志伊既情愿为属员任过。朕亦不必曲加宽贷。著即照马慧裕等所请交部严加议处。　　

○是月。江南河道总督陈凤翔奏、文职佐杂、尚无应行甄别人员。得上□日、未到任之先。必云可劾者多。既居此任。即无可劾者矣。所谓旁观者清。当局者迷。因循回护。今之大病也。　　

○贵州巡抚颜检奏谢。得上□日、清洁立身。汝之长处。刚方御下。汝未能及。所以被人欺侮。今世小人多于君子一味厚道。断乎不可。勉力振作为要。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百四十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十六年。辛未。秋七月。丁丑朔。享太庙。上亲诣行礼。　　

○幸圆明园。　　

○户部议准、广西巡抚成林疏报、天保、奉议、二州县、开垦水田二十四＜土韦＞一伯七十亩。照例升科。从之。　　

○戊寅。谕内阁、本日钱楷奏、恩长于南阳匪徒一案、前后具奏情节、与原报不甚相符、办理亦觉过当等语。所见非是。恩长在河南巡抚任内。声名平常。近又失察林树芳劣迹。并有冒冠德禀贿求官之事。其获咎实在乎此。是以将伊降为三等侍卫乌里雅苏台参赞大臣。以观后效。至伊办理南阳匪徒一案。从严惩创。实不为过。此等匪徒纠夥抢夺。前后多次。并声言劫富济贫。闻拏拒捕。虽据钱楷称、并未伤人放火。亦尚未与官兵对敌。然闻官兵将至。业已点放擡枪。并于逃往地方。又复连劫多次。愍不畏死。怙终不悛。其凶恶情形。实堪痛恨。该一带素多滋事之红胡子。即系此类。又宁可存姑息之见。以致养痈贻患乎。恩长前后奏到拏获各犯。惩治多名。此正除莠安良。办理尚有主见。特伊初接地方官禀报。不即亲自往办。及起身后又复中途逗遛。经朕屡次训饬。始赶紧前往督办。此尚其疲玩之咎。若谓其后来惩创案犯。立意从严。实属认真得当。方当加之奖励。又何得目为过当之举乎。又如该府州县等于所管地方。有此奸徒聚众情事。而又具报延缓。咎将安辞。钱楷以伊等缉犯并未懈弛。平日声名尚好。代为叙及。岂伊等此时尚可邀开复耶。又据称、此摺别无意见、因现拟绞候之二十余犯、明年秋审均应情实、是以不敢知而不言、密请慈鉴存核等语。此等案犯。一经审拟确实。将检秋审自应列入情实。至于予勾与否。朕临时自有权衡。岂臣下所可豫言。钱楷自擢用户部右侍郎以来。甚觉高兴。敷陈颇多。均不甚中肯綮。此摺所见更谬。岂能胜巡抚之任。兼于繁缺侍郎不甚相宜。应行酌予更调。所有户部右侍郎兼钱法堂员缺。著陈希曾调补。钱楷、著调补工部左侍郎。俟长龄到任之后。即来京供职。仍交部察议。　　

○又谕、钱楷奏、陈四等听从主母汪彭氏、将家长汪如舟亲生子女谋毙一摺。此案汪彭氏素性妒悍。与夫妾张氏不睦。雇妇郭陈氏乘闲挑唆。以致张氏时遭陵虐。嗣因令张氏磨面。致被顶撞。汪彭氏即用木棒将张氏殴伤。郭陈氏亦取柴斧帮砍殒命。嘱令工人陈四捏称病毙。此等案件。尚属情事所有。即汪彭氏、与郭陈氏、于张氏殒命后。复将其女仲姐致死灭口。亦事所经见。至汪彭氏忽又与陈四等商谋。复将亲生子女三人一并焚勒毙命。此则情理所无。为从来希见之事。该氏即恐身死后伊子女无人照管。亦何致残忍若此。且汪彭氏复给与陈四银两。令其事后远逃。核其情节。殊多疑窦。陈四一犯、于问拟凌迟之外。固已无可再加。但案情岂容稍有不实。摺尾尚称陈四逃后别无行凶为匪等情。试思陈四谋害多命。凶恶至于此极。逃后即再犯案。岂尚有重于此者耶。此案必须彻底根究。务令水落石出。以成信谳。著再饬交该省臬司赵宜喜、提犯严切刑鞫。务得实情。再由该抚核定具奏。　　

○加光禄寺少卿卢荫溥、四品卿衔、命在军机大臣上学习行走。　　

○礼部右侍郎邵洪、因病乞休。允之以都察院左副都御史帅承瀛、为礼部右侍郎。仍兼署顺天府府尹。　　

○己卯。上御勤政殿听政。　　

○以詹事府少詹事茹棻、为内阁学士。兼礼部侍郎衔。　　

○庚辰。旌表守正被戕江苏宿迁县民吴兆成母蒋氏。　　

○辛巳。以太仆寺卿温汝适、为都察院左副都御史。通政使司副使阎泰和、为太仆寺卿。　　

○壬午。谕内阁、据吉纶奏、伊接任步军统领、据禄康交到合符、并无匣贮印封、仅用布袱包裹、其存在正阳门西直门者、即由该处城门领掌管、伊亦未查验等语、京城内外门、及皇城紫禁城各门、设立合符。规制綦严。今步军统领衙门、如此轻率交代。殊不足以昭慎重。著交军机大臣详悉查明。一并妥议章程。于启銮前具奏。寻议、嗣后各门所贮阴文合符。用黄纸包封木匣存贮。在紫禁各门存贮者。内封加贴左右翼前锋统领印花。匣外加贴镶黄旗护军统领印花。每届一月。由该直班统领亲加启验一次。正阳西直二门存贮者。内封外匣加贴步军统领印花。每届一月。由步军统领亲加启验一次。步军统领衙门所贮阴文合符。自行加制木匣。如法存贮。庶规制谨严。典守益昭慎密。从之。　　

