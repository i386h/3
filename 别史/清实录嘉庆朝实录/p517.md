<!-- { "loadSidebar": true } -->
○己酉驻跸隆福寺行宫翼日如之。　　

○庚戌。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸王以下文武大臣官员、均随行礼。　　

○辛亥。清明节。上恭谒裕陵。未至碑亭。即降舆恸哭。步入隆恩门诣宝城行敷土礼毕。诣隆恩殿行大飨礼。礼成。诣宝城前行礼叩辞奠酒。尽哀乃退。王以下文武大臣官员、均随行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○谕内阁、朕祗受皇考高宗纯皇帝笃眷深恩。至优极渥。为从来所未有。缅惟春秋霜露十载于兹。永怀罔极。益切慕思。特于本年清明节。恭谒裕陵。亲举敷土礼。诚以恩隆旷古。礼准缘情。以冀稍伸忱悃。然朕心犹切兢兢。恐于旧典未协。本日恭诣宝城敷土时。即微雨飘洒。至大飨礼成。甘膏滋漉。自卯至午。入土三寸有余。当此农事方殷。获沾渥泽。田畴沃润。豫卜降康。仰见昊苍默佑。皇考在天之灵。昭鉴愉悦。朕钦承鸿贶。感惕交深。允宜推广慈恩。覃施闿泽。所有献帛献爵之王贝勒等、俱著加恩纪录四次。执事官员内明志、著加恩赏还花翎。其典仪赞引读祝以及各执事官、俱著各加一级。陪祀及随从之王公文武大臣官员、俱各予纪录二次。守护东陵之贝子及所属官员、亦各予纪录二次。至直隶承办差务大小官员内。温承惠、方受畴、本应一体加恩。前因方受畴由差次过京具摺请安。保定省城无大员驻劄。温承惠并未豫行奏明。降旨将伊二人分别交议。兹著加恩均予宽免。其余办差文武官员、俱著纪录二次。庆成前因奏对不实获咎。但伊本意不过希冀邀恩。念其从前打仗受伤。得有军功。此次随扈当差。著加恩赏还二品顶带。其提标派出办差兵丁、及马兰镇标修垫苇子峪道路兵丁。著查明各赏给一月钱粮。以示朕推恩锡类有加无已至意。　　

○以春膏普被。再免由京至东陵经过地方本年额赋十分之二。　　

○是日。回銮。驻跸桃花寺行宫。　　

○壬子。谕内阁、据绵志等奏查明银库数目一摺。银库关防严密。乃自上年奎明等起意偷窃。现据供明者已有三次。共银六千六百两之多。该管官非寻常疏玩可比。前据费淳等自请严议。兹复会同绵志等奏请将管库司员一并严议。费淳、瑚图礼、平日不能留心防范。咎无可辞。著交吏部都察院严加议处。管库司员漫无觉察。庆祥、嵩山、纳清阿、三人。著查明在任一年者、先行摘去顶带、交部严加议处。不及一年者、交部严加议处。七十四、因赔项较多。特加恩补放银库员外郎。乃于所管事务。亦漫不经心。无论在任久暂。即先摘去顶带。交部严加议处。其库内现查短缺银两。著照绵志等所请。著落费淳瑚图礼及银库司员等、照数分赔。至缎库被窃月日系上届庆桂、王懿修管理任内。但所窃不过绒布。计赃祇制钱百余千。据庆桂等自请议处。并请将管库司员一并交议。庆桂、王懿修、著交都察院吏部议处。管理缎库司员一并交吏部议处。因思三库事务。向例＜闲＞派大学士六部尚书管理。一年更代。该大臣等总不亲身赴库盘查。实为因循陋。习其交替时亦无接收章程。不过仅据册籍标画稿件。且一年之闲。于其中利敝□大未必尽能洞悉。若每年盘验亦觉纷繁。著于香山回銮后。满汉大学士六部尚书公同会议。妥酌章程具奏。候朕裁定。　　

○又谕、长麟等奏审讯奎明等偷窃、库银一案。现据供明三次共窃银六千六百两。恐尚有不实不尽之处。著再严行根究。务令从实供吐。毋任丝毫隐漏。其郭仁阿供出夥。偷缎库之兵丁庆柱、图敏、并著严饬该旗迅速查拏归案讯办。至此案先行首告之马甲固宁阿、据长麟等讯明事前实不知情。固宁阿于奎明分给银二十五两权时接收以安奎明等之心。回家告知伊母。即遵母命抱赃出首、实属可嘉、固宁阿著施恩即赏给骁骑校。该旗遇有缺出。先行补用。并加赏银一百两。伊母赫舍里氏教子以正。尤堪嘉尚。著该旗都统亲书扁额。悬挂伊家。仍赏缎库大缎一匹。即行颁赐。以为旗人能知大义奉公守法者劝。　　

○又谕、德麟素性懒惰。且有纨绔习气。昨经领侍卫内大臣酌派豫备前引差使。伊竟敢不遵。并云情愿受参。实属任意偷安。本应照部议革职。姑念伊父福康安著有微劳。祇生德麟一子。若使伊尚有兄弟。亦不能稍从宽宥。上年德麟获咎。已由贝勒降为贝子。此次格外加恩。免其革去现袭世职。著该旗传知德麟、闭门思过。不得出外游荡。但自嘉庆四年后。廷臣中多有以福康安簠簋不饬弹劾者。朕因事无实据。特免究办。现在南河兴办要工。需费甚多。著德麟自行酌量措交家赀若干。呈明本旗都统转奏。解赴。南河备用。以示薄罚。　　

○是日。驻跸盘山行宫。至丙辰皆如之。　　

○癸丑。赐随扈王公大臣等食。并赏赉有差。　　

○琉球国中山王尚灏、遣使表谢册封。并奏该国馈送册使宴金请不算旨敕赐收受。得旨。此项宴金。使臣等却还。原属仰体朕意。不欲滋扰外藩。今仍不必收受。令来使带回。　　

○甲寅。遣官祭黑龙潭昭灵沛泽龙王之神玉泉山惠济慈佑灵濩龙王之神。　　

○谕内阁、刑部奏、核议侍郎景禄等审拟浙江平阳县监生林钟英赴控署经历朱宇泰等藉拏要犯、将伊母女非刑烫伤一案。请将署经历朱宇泰、前署县徐映台、先于犯事地方枷号三个月。满日改发吉林乌喇充当苦差。实属罪所应得。但该革员等均系职官。竟于该县地方枷号示众。未免转启刁风。亦不可不防其渐。朱宇泰、徐映台、均著于到配之日、枷号三个月。以示惩儆。　　

○谕军机大臣等、本日两淮盐政阿克当阿奏、上年夏闲洪湖异涨、各坝齐开。场灶被淹。现届加斤期满。恳请展限。已降旨加恩矣。因思上年洪湖盛涨。系安徽潜山地方起蛟。上游水势陡涨。湖身骤难容纳。以致启坝宣洩。民舍田庐多被淹浸。为害不浅。伐蛟见于月令昔人有行之者。若地方官仿照成法。先事豫防。何至仓猝患生。但此事一经胥吏办理。转恐有名无实。著董教增转饬各府厅州县劝谕居民。务须于深山穷谷、随时留心察看刨穵。在百姓等各卫身家。自无不实力奉行。较之官为经理。更有裨益也。将此谕令知之。　　

○乙卯旌表守正被戕广东新宁县民冯道欣女冯氏。　　

○丙辰。孝昭仁皇后忌辰。遣官祭景陵。　　

○谕内阁、据绵志等奏、查明缎库正库现存缎数目、先行具奏一摺。缎库存贮缎绢布等项、均应核较岁用数目计足敷几年之需。此内俟何项短缺。再先期行文制备其支放之时。并应按照存贮年分。先后挨次给发推陈出新俱归适用。今库内所存织大缎一项多至三千五百余匹。杭细一项、多至六万五千余匹。其他亦皆充羡。乃该库每年仍向内库领用。并行文外省织造源源报解。及支发时又不按新旧次序以致陈陈相因。充牣杂积日久渐成朽蠹。此不但耗费钱粮。且蚕丝纂组。物力亦属可惜。至布匹绒斤。堆贮四楼。册籍并未分晰开载。难于查核。以致守库兵丁生心窃取。此皆由历年该管大臣、及管库司员等、平日养尊处优。怠忽疲懈。漫不留意沿习因循。本应自嘉庆四年以后管库大臣及司员等、俱交部议。但人数众多。姑免逐一追究。经此次查明之后。应更定章程。核实稽考。所有锦缎纱罗丝绢等项、某项应俟库存若干方准行文织解。并每阅几年盘验一次之处。著交前次派出会议银库章程之满汉大学士六部尚书、于香山回銮后一并酌议章程具奏请旨。寻议上得旨向来＜闲＞派三库大臣。俱系一年更换。于库贮利敝□大。未能尽悉。嗣后著定为三年更代。每届三年之期。即著派出之管库大臣、奏请＜闲＞派大臣数员、将库贮各项、会同盘验。再行交替。用昭核实。　　

○又谕、德瑛等奏、遵旨亲赴六仓查明傥湿米石多系受潮蒸变、各仓米色皆不纯净、而北新一仓尤甚、当即督同司员统行拣验、分别办理、并将各米样包封、及各仓造送米色数目开单呈览、请将仓场侍郎及该监督等分别交议等语。此项米石。即因上年南省雨水较多米质本嫩。但贮仓未及一年。各仓监督果能不时挑晾。即闲有蒸变。何至如许之多。该监督等漫不经心任其朽烂。所司何事。富新一仓霉变较少。著将该监督交部察议。禄米南新海运兴平四仓、霉变较多。著将该监督交部议处。北新一仓、霉变更甚。该监督办理尤为不善。即著革职。至仓场侍郎、职司综核。既知去年米多遇雨。曾行令各仓挑晒。何以于该监督禀报时。并不及早具奏。设法办理。直至本年开放旬余。该旗欲行参办。始以一奏塞责。实属玩延。达庆、蒋予蒲、均著照原参交部严加议处。其从前查验运送之坐粮厅大通桥监督亦均有应得之咎。著分别交部议处。至此项米石。其原报可以搭放者。即著该监督上紧筛扬。由该侍郎咨部。仍著德瑛等查验搭放。其余实不堪用之米。即发交五城作为土米循例粜卖。照例价核算。不敷之数。按六仓原贮霉烂数目多寡。著落该侍郎仓监督及花户等、按照成数赔缴。其由仓出之土米运脚一项。亦著分别赔出。以示惩儆。　　

○谕军机大臣等、韩崶奏、查阅澳门夷民安堵、并酌筹控制事宜一摺。澳门地面。西洋人旧设炮台六座。其自伽思兰炮台、至西望洋炮台迤南沿海一带。本有石坎。因形势低矮。上年＜口英＞咭利夷兵、即由此爬越登岸。今拟加筑女墙一道。增高四五尺。共长二百余丈。经韩崶查阅指示。该夷民目等欢欣愿办。应即令其克期兴工。俾资防护。将此谕令知之。　　

○予福建故都察院左副都御史雷鋐、入祀乡贤祠。从巡抚张师诚等请也。　　

○丁巳。闽浙总督阿林保奏报、歼毙盗首朱濆、赏总兵官许松年、花翎。并云骑尉世职。总兵官胡于鋐、下部议叙。　　

○以山西冀宁道广玉、为福建按察使。　　

○是日。驻跸白涧行宫。　　

○戊午。谕内阁、昨日温承惠奏、永定河添备料物豫支银一万两恳请增入岁抢修报销。已降旨每年加增五千两、作为定额。并准于例支岁抢修项下每年豫支一万两以备工用矣。因思上年伏秋大汛时。雨水连绵。永定河水涨发。险工叠出。经该督饬令道厅各员、支领银两。添备料物。堆贮工所。随时镶护。得资稳固。是上年备料银一万两。尚无浮冒情敝□大。著加恩准其另款题销。嗣后岁抢修已加赏银五千两。不得于额外复有增添。　　

