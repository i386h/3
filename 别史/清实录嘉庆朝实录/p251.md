<!-- { "loadSidebar": true } -->
○乙卯。谕内阁、现在大功告蒇。所有川陕楚各路征防官兵。数载以来。或身亲行阵。或严防卡隘。倍著辛勤。朕心甚为怜悯。其从前起身时所借整装银两。并在军营支借俸饷等项。除阵伤亡故满汉官员、及兵丁等、照例题请豁免外。其奏凯回营各官兵、借支行装等项银两。若照户部定例。官分四季、兵分八季、扣缴该官兵等、所余俸饷有限。恐不敷当差之用。所有此次奏凯回营官兵借支银两。著加恩官员分作四年。兵丁分作八年。在应得廉俸饷银内扣还。以示体恤。　　

○又谕、川陕楚及河南甘肃等省被贼近贼各州县、应徵地丁漕米等项。前经随时降旨。分别蠲缓。以纾民力。现在大功戡定。地方全就肃清。小民等复业归农。渐臻乐利。所有递年积压未完各款。自必踊跃输将。但念该地方经积年蹂躏之余。元气未复此时甫经安集。生计尚艰。正当加之培养。俾得永庆盈宁。著四川、陕西、湖北及河南、甘肃各督抚。即查明所属各州县厅卫。自嘉庆元年至本年为止。其因被贼、近贼、不能完纳、现在带徵、缓徵、民借、民欠、一切银米等项。分别开单奏闻。候朕施恩豁免。该督抚等务当实力详查。毋得稍有遗漏。亦不可任官吏等从中隐冒。以副朕轸念黎元、庆成施惠至意。　　

○旌表守正捐躯河南祥符县民孙起先妻郭氏。　　

○丙辰。谕内阁、安南国为南徼藩服。前此黎维祁与阮光平构兵。先经率属内投。继复弃国潜遁。皇考高宗纯皇帝以黎维祁巽懦无能。不能自振天厌黎氏。不宜复加扶植。惟念其流离失所。将黎维祁送京入旗。授职养赡。其时阮光平修表叩关。吁求内附。并请亲诣阙廷。祝厘瞻觐。皇考高宗纯皇帝鉴其诚悃。锡之敕印。封阮光平为安南国王。阮光平受封之后时修职贡终其身祇承恩眷。及伊子阮光缵嗣封。比年来闽粤洋面。屡有劫盗。经疆吏访闻入告。该国竟有潜通窝纳之事。朕以诚信怀远人。尚谓事涉疑似。祇令饬知该国一体查缉。旋据阮光缵自陈惶悚。坚称实不知情。本年八月。吉庆奏到农耐国长阮福映、遣使赍进表贡。缚送盗犯莫观扶等三名。系内地奸民。经安南招往。授以伪职并给与印劄。行劫内洋。审讯明确。已伏厥辜。是阮光缵豢养盗贼。通同劫掠负恩背叛。情迹显然。实为王章所不宥。设阮光缵此时尚膺封土。必应声罪致讨。以惩凶诈。乃伊国连年与农耐战攻。上年阮福映拔取富春时。阮光缵辄将天朝所颁敕印遗弃潜逃其罪更无可逭。阮光缵不念皇考高宗纯皇帝覆帱深恩。又不能继伊父之志。于臣为不忠。于子为不孝。今已自取灭亡。益见倾覆之理昭然不爽。阮福映能为天朝缉捕逋逃缚献。请旨定夺。并将安南旧领敕印。遣使呈缴深为恭顺。兹表陈构兵颠末。本系为伊先世复讎。虽得其国土。不敢擅专。虔遣陪价纳贡请封。除将表文请赐建国名号之处、交大学士会同六部尚书议奏外。所有安南阮光缵获罪覆灭、及阮福映恭顺出力缘由先行通谕中外知之。　　

○赏贝勒绵勤子奕绶、二品顶带。　　

○丁巳。谕内阁、现在大功告成。已明降谕旨。普霈恩施。因念京外文武大员。同殷盻捷。亦宜酌量加恩。著吏部、兵部、将文职三品以上。武职二品以上。从前所得降革留任处分。详悉查明。摘叙案由。开单具奏。候旨施恩。　　

○又谕、御史朱绂奏、请宽地方官去思碑例禁一摺。所见甚属非是。守令职司民牧。分应廉洁自矢。抚字为怀。果有善政及民。自必口碑载道。阅久流传。原不假区区制衣勒碑。粉饰虚声。世宗宪皇帝高宗纯皇帝屡申饬禁。意在崇实黜浮。使人皆尽心实政。若如该御史所奏。专以外饰之繁文。验在官之贤否。如从前甘省即有抑勒部民制造衣伞之事。亦岂尽足凭耶。总之地方官惟在悃愊无华。实至者名自归。上年直隶省知县朱杰钱桂、因尽心赈务。惠逮闾阎。及缘事去官。百姓等爱戴恳留。奏闻后均经格外加恩。朕亦何尝不以舆论之公。奖循良之绩但不必特宽例禁。至开沽名饰誉之端。且各省从前去思德政等碑。俱经仆毁。又岂有复行建立之理。朱绂不晓事体。著饬行。　　

○谕军机大臣等、昨据孙玉庭奏进阮福映请封表文。朕详加披阅。所请以南越二字锡封一节。断不可行南越之名。所包甚广。考之前史。今广东广西地界。亦在其内。阮福映边徼小夷。此时即全有安南。亦不过交阯故地。何得遽称南越。安知非欲夸示外夷。故请易国号。先为尝试。自应加以驳斥。已令军机处代拟檄谕一道。并原表交孙玉庭发回。看其接奉之后。如何禀覆。候旨酌办。至阮福映求封南越。显有恃功要请情事。恐其心存叵测。所有广东广西、一带海道边关。俱著密饬地方官留心防备。不可稍涉懈弛。将此各传谕知之。　　

○举行本年军政。京营、卓异官三员。年老官一员。才力不及官一员。直隶、卓异官十员。年老官二员。有疾官二员。才力不及官一员。江南、卓异官十二员。年老官四员。有疾官二员。才力不及官五员。江西、卓异官四员。年老官一员。有疾官一员。浙江、卓异官八员。罢软官一员。年老官三员。有疾官三员。才力不及官二员。福建、卓异官六员。罢软官六员。年老官二员。湖北、年老官一员。湖南、年老官一员。有疾官一员。山东、有疾官二员。山西、卓异官六员。罢软官三员。年老官一员。才力不及官一员。河南、卓异官一员。广西、卓异官一员。年老官一员。有疾官二员。分别议叙处分如例。　　

○铸给甘肃西宁县土司指挥同知印。从总督惠龄请也。　　

○以擒获四川贼匪张士云功。拔兵丁胡文、为千总。赏蓝翎。余升叙有差。　　

○予故陕西巡抚陆有仁、祭葬如例。　　

○旌恤遇贼捐躯陕西署宁羌营游击李景母王氏、嫂张氏、妻杨氏、子媳黄氏、侄大存小存、三儿、侄女闰女二娃如例。　　

○旌表守正捐躯安徽霍邱县民。刘贞妻张氏。　　

○戊午。上幸瀛台。阅冰技。哈密扎萨克郡王额尔德锡尔等十七人、瓦寺安抚司索诺木荣宗等三十二人、霍罕来使呢雅斯迈莫特西哩布等二人、于西苑门外瞻觐。　　

○以总管内务府大臣巴宁阿、为盛京工部侍郎。　　

○庚申。上御抚辰殿大幄次。赐蒙古王、贝勒、贝子、公、额驸、台吉及外藩使臣等宴。并赏赉有差。　　

○以祫祭太庙致斋。前期命皇次子旻宁诣孝淑皇后殡宫行岁暮祭礼。　　

○以甘肃安西协副将德成额、为江西九江镇总兵官。　　

○辛酉。上幸瀛台。阅冰技。　　

○谕内阁、据初彭龄奏、滇省办理维西军务。动用司库银两。布政使陈孝昇、迤西道萨荣安、通同敝□大混。并提存关税、私支养廉、及管理关厂纵仆横行各款。必须彻底根究。陈孝昇、萨荣安、俱著解任开缺。著派兵部侍郎那彦宝、大理寺少卿章煦、驰驿前往查办。那彦宝、即著署理云南巡抚印务。初彭龄、著俟那彦宝到后。即行来京供职。　　

○以理藩院左侍郎贡楚克扎布、署兵部右侍郎。户部右侍郎额勒布、署仓场侍郎。　　

○调贵州布政使百龄、为云南布政使。以广西按察使公峨为、贵州布政使。　　

○壬戌。孝庄文皇后忌辰。遣官祭昭西陵。　　

○上诣慈宁宫寿康宫行礼。　　

○以山西归绥道齐布森、为广西按察使。　　

○上以岁暮袷祭太庙。自是日始。斋戒三日。　　

○癸亥。以恭纂高宗纯皇帝实录进呈至二十年。予专勘稿本之总裁彭元瑞、及提调纂修等官议叙有差。彭元瑞寻具摺恳辞。允之。　　

○甲子。以岁暮祫祭。遣官祭太庙中殿、后殿。　　

○乙丑。祫祭太庙上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭端慧皇太子园寝。　　

○遣官祭太岁之神。　　

○谕内阁、本日递到全保由驿驰奏之摺。当加披阅。祇系奏报该省得雪情形、及粮价清单。别无紧要事件。督抚等身任封疆。于地方应行陈奏之事。自当差人赍摺恭递。乃近来各督抚等、往往于寻常照例事件。辄用由驿驰奏。殊属无谓。朕念切民依。外省雨雪情形。时深萦廑。如果该省待泽稍殷。或经特旨垂询。自不得不由驿奏报。若雨泽调匀循例奏闻。又岂得轻用马递、徒劳驿站耶。除全保原摺、存俟该省摺差之便、再行发还外。将此通谕各省知之。　　

○丙寅。上御保和殿。筵宴朝正外藩。科尔沁、喀喇沁、巴林翁牛特、土默特扎噜特、茂明安、敖汉、阿巴哈纳尔鄂尔多斯、郭尔罗斯、喀尔喀、阿拉善、四子部落、苏尼特哈密、土尔扈特青海、王、贝勒、贝子、公、额驸、台吉、塔布囊等、及瓦寺安抚司、霍罕来使噶勒丹锡哷图呼图克图等、随文武大臣依次就坐。诸乐并作上进酒召左翼科尔沁扎萨克卓哩克图亲王拉旺科尔沁达尔汉亲王丹曾旺布、喀喇沁亲王衔扎萨克郡王满珠巴咱尔、科尔沁郡王桑济扎布、巴林扎萨克郡王索特纳木多尔济翁牛特扎萨克郡王包多尔济、土默特扎萨克贝勒理藩院额外侍郎索诺木巴勒珠尔、翁牛特扎萨克贝勒达玛琳扎布、土默特扎萨克贝子固伦额驸玛呢巴达喇、科尔沁扎萨克贝子鄂勒哲依图、右翼喀尔喀扎萨克亲王固伦额驸拉旺多尔济、喀尔喀车臣汗玛哈锡哩、喀尔喀扎萨克亲王达尔玛锡里、阿拉善扎萨克亲王旺沁班巴尔、科尔沁扎萨克郡王和硕额驸索特纳木多布斋、四子部落扎萨克郡王朋楚克桑鲁布、苏尼特扎萨克郡王巴勒珠尔雅喇木丕勒、鄂尔多斯扎萨克郡王什当巴拜、回部郡王衔贝勒哈迪尔、哈密郡王衔扎萨克贝勒额尔德锡尔、至御座前赐酒成礼。　　

○是月。护山西巡抚布政使张师诚密奏、督办各属弥补仓库。逐款清厘。现已陆续完缴。得旨、此等事总防累民。若有派累。不如仓库不实。应知此意。　　

○是年。旌表孝子、安徽等省江有容等八名。孝妇、河南吕王氏一口。孝女、江苏等省方氏二口。守节合例、宗室三等侍卫明兴妻塔他拉氏等十三口。满洲盛保妻钮齐特氏等九十九口。蒙古富明阿妻白氏等三十八口。汉军王谦妻刘氏等三十四口。内务府五福妻李氏等十口。各省驻防达力马妻关氏等一百二十八口。直隶等省刘瑄妻杨氏等六百一十三口。夫亡殉节、宗立鳌妻吴氏等一十八口。未婚守志、满洲恒福聘妻富氏等二口。汉军万永明聘妻马氏等二口。直隶等省徐翮聘妻温氏等十四口。百岁寿民妇、直隶等省苑思喜等十八名口。五世同堂、广东等省余英举等四十家。各给银建坊如例。　　

○一产三男、直隶等省李俊武等八家。　　

