<!-- { "loadSidebar": true } -->
○又谕、戴均元奏、查看张家湾康家沟河道情形、及通惠河先宜挑淤培筑一摺。张家湾旧河应行挑复。固属正论。但现据戴均元亲自测量。张家湾河头。不但愈淤愈厚。坝基难立。计需土主工料银两。为费不赀。而现在时日已迫。即加紧趱办。亦非五六个月不能竣工。转瞬漕运已来。河道未复。船行转致有碍。是目前势不能办。亦祇可仍在康家沟行走。再为察看一年。届时酌量定夺。至通惠河、为漕白粮及铜铅转运要路。既据戴均元奏、现在河底日淤。堤岸卑薄。恐明春新漕到坝。水势消耗难行自须赶紧先办。著照所请、将河身应行闲段挑穵、以及堤工纤道有须分别修整之处。即于本年全漕运竣之后。奏明派员勘估兴修。勿再迟缓。其应行赔修之工。著即饬承办之员。勒限赔补。　　

○谕军机大臣等、本日吴璥奏、究出已革典史吕时雨、商同浮开户口一摺。讯据吕时雨供称、册面上大小口总数、王伸汉另用白纸开出、令我照填、因是上司、不敢违拗、我并未商通分肥、惟查赈时王伸汉见我衣裳单薄、给我银二十两、赎取皮衣、年底又给银五十两、为过年用度、至我前奉提讯、恐查出浮开户口、是以捏造底案、多减数目、以为自己原报确数、王伸汉实不曾先向我商量许分银两等语。吕时雨分查户口。如果据实秉公。何以依从王伸汉浮开总数。于册面填写。事后又何以捏造底案。希图诿卸。且所认给予银两。恐亦不止此数。著留京办事王大臣会同刑部堂官、即监提王伸汉严加究鞫。册面户口总数是否王伸汉开出令其照填。所给银两。是否祇此两次。抑或豫为商允酬谢。俱令逐一供吐。毋任不实不尽。以成信谳。将此谕令知之。　　

○缓徵福建长乐县、风灾本年额赋。给灾民一月口粮。并房屋修费。　　

○缓徵河南安阳、汤阴、内黄、三县、水灾瓣旧额赋漕粮。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳。八月。己丑朔。以故哈萨克汗博罗特子托霍玛、袭爵。　　

○哈萨克汗托霍玛遣子阿勒坦沙喇、恭祝万寿。赐敕褒奖。赏赉有差。　　

○哈萨克汗瓦里苏勒坦、遣弟多索里苏勒坦、子萨尔拜苏勒坦、请安。赐敕慰勉。赏赉有差。　　

○庚寅。谕内阁、晋昌奏、审明定拟乌什粮员亏短仓粮、及印房各员互相控告一案。所有张观等应得罪名。著交部核拟具奏。其穆精阿、前因赌案革职。复更名得官、保至主事。殊属冒滥。郎中达灵阿、身任司员。于堂官买物受礼。意存迎合。亦属卑鄙。均著革职。至阿奇木伯克馈送佛伦保礼物一节。讯因佛伦保向其屡次需索所致。佛伦保胆大无耻。使其身尚在。必当予以刑诛。阿奇木伯克究系畏其陵虐。尚非得已。著加恩免议。此外应议各员。著该部照例议处具奏。　　

○旌表守正捐躯福建长泰县民谢孝妻萧氏。　　

○辛卯。谕内阁、刑部奏、湖南河南陕甘四川等省造报己未到配遣军流罪官犯、将应否准减、摘叙案由开单请旨一摺。朕详加披览。内幅兴一犯、承办吉地工程。只系头停□□瓦瓦。未能如式。尚无别项情敝□大。周廷翰一犯、因伊父止生伊一人。尚无子嗣。强买民妇王李氏为妾。伊父曾经出师金川阵亡。该革员系由难荫守备。复出师苗疆。稍有微劳。吴进发一犯、因规避差使。经该都司揭详斥革。复央恳把总饶泳祥代为求免未允。因此挟恨。闻饶泳祥所管兵丁拏获私盐盗卖。并未禀官。心疑饶泳祥亦有盗卖情敝□大。赴营呈控。情尚可原。许昇一犯、因官运缎到台。未经亲身押送。辄交当差回子等经管。以致在途被窃未及觉察。淍非有心故纵。以上四犯。均著加恩准其援减。其余各官犯、均不准其援减。　　

○谕军机大臣等、本日都察院奏、山西榆次县文生李作枢、民人刘文灿、周调元、崔际贵等、合词具呈保留已革知县一摺。州县为亲民之官。如平日实有德政。一朝因公挂误。该处民人爱戴情殷。情事所有。但公然具呈恳留。显违例禁。此风断不可开。至地方大吏。为慎惜人材起见。遇属员中居官公正。民情悦服。有因事褫职者。转不妨将循声治绩。据实保奏。即如李作枢等呈内称、已革知县邹澍宁、勤于审案、敏于折狱、到任一月、将榆、次屡年积案全行审结等语。此一端如果属实。其勤于听断。不致拖累无辜。即为杰出之员。朕亦必破格施恩。第恐胪列虚词。则当严究以儆冒妄。著金应琦详悉查明、该革员到任一月所结案件。共有若干。俱有卷宗为据。无从隐饰。现已降旨将李作枢等四人交部解往山西。著金应琦令地方官暂行看押。如所言属实。一面保奏。一面将李作枢等释放安业。傥系捏饰。抑或系邹澍宁主使贿嘱。即著照例一并治罪。寻奏上。得旨、据初彭龄奏、该员洁己奉公。办事勤慎。该生等赴京保留。并无情敝□大。榆次一缺。既已坐补有人。著照所请准其补授临晋县知县。仍带革职留任。　　

○又谕、本日给事中史祐奏请申严江苏上海关禁、以杜米石偷漏一摺。米石出洋。大干厉禁。接济一日不断。则盗氛一日不净。朕屡经降旨谆谕。各省大吏、类皆视为具文。今据该给事中奏、近年苏松常镇、秋收丰稔、川广米贩又多、而去岁五六月以来、米价骤贵、卖银五两有零至四两以外、皆由该关海禁不严等语。江苏省吏治废弛。于查禁出洋米石一事。有名无实。皆由铁保汪日章怠玩因循、不能整顿所致。今铁保业经遣戍。汪日章亦已革职。罪无可加。阿林保等、亦不必再为袒护。惟当实力整饬。向闻上海一关。为米石出洋之所。兵役等通同卖放。以及地方官之幕友长随阴为包庇。皆所不免。今连岁率皆丰稔。川广米商又多。而市价转形昂贵。谓非偷漏而何。况该处素产粳糯上色好米。今因奸商贪得重价。贩卖出洋。而民闲交纳官粮。转不纯净。尤无此情理。著该督抚密访详查。大加整顿。至该给事中所请、除本境成灾年分、不准米商多行贩往。并近关一带不准米石囤积之处。是否可行。并著妥议办理。　　

○直隶总督温承惠奏、永定河秋汛安澜。同知陈春熙等、升叙有差。　　

○壬辰。遣官祭黑龙潭昭灵沛泽龙王之神玉泉山惠济慈佑灵濩龙王之神。　　

○谕军机大臣等、百龄等奏、盗船连帮窜入中路海口、派拨兵船堵剿、业经追出外洋一摺。从前贼船在外洋游奕。皆恃有打单接济之资。足以度日谋生。是以罕入内河。自百龄则彼。诸事整饬。严断接济。该匪等口食无藉。其铤而走险。分拨小船。向内河各村庄希图劫掠。势所必至。现经百龄等飞调陆路官兵、添雇壮勇、驰往攻捕。歼擒贼匪二百九十余名。陆续窜出滨临外洋之潭洲一带聚泊。民情均已宁谧。至百龄等以未能先事豫防致贼匪窜扰内河自请议处一节。此可不必。该省武备废弛已久。今百龄等认真整顿。且已将盗船轰出外洋。尚非办理不善。惟求治未免过急耳。为今之计。总须先固藩篱。将防堵要策。力为讲求。严密布置。使贼匪不敢窥伺。赶紧添造米艇。豫备炮械军火。俟诸事齐备。养威蓄锐。再行调派官兵。驶放出洋。自不难一鼓歼除。俾无遗类。傥不量力。冒昧轻进。贼船多而师船少。未免心生顾怯。设有疏虞。贼势更觉鸱张。办理倍形棘手。至中路附近省垣。尤为紧要。如各隘口水陆兵船有可彻者。著百龄等酌量抽拨。严防中路。无令贼匪窜近。此次百龄等添雇壮勇数百名、随同官兵堵剿。为一时权宜之计则可。究非长策。莫若于近海各处村庄。劝谕乡民各卫身家。自行团练。贼来既可抵御。贼去仍安本业。较之招募、实无流敝□大。但必需官为经理。始不致漫无统率。著百龄等邻选明干之员。督率妥办。切勿藉端滋扰为要。其汉军水师三百名。此时既无所用。自应彻回归伍。现在盗首张保仔等、由潭洲分向蕉门等处外洋逃逸。百龄等飞调黄飞鹏舟师、及所雇拖风船只。交孙全谋督同剿办。务须斟酌前进。计出万全。以期擒获巨憝。毋得过于轻率。将此谕令知之。　　

○癸巳。遣官祭文昌帝君庙。　　

○甲午。遣官祭关帝庙。　　

○谕军机大臣等、山阳冒赈一案。前因王伸汉供出查赈委员。内除章家麟并无得银情事、与江省所讯相符、毋庸解部外。其余尚有从九品温南峰、州同龚国烜、训导言廷璜、知事余清扬、典史吕时雨、县丞章为栋、州同谢为琳、从九品黄由贤八人。即据王伸汉供称、均有分得银两情事。现在江省奏到、吕时雨所供得受银数。与王伸汉所供不符。若不质讯明确。难成信谳。此案悬宕已久。著传谕江苏及直隶山东督抚、查明此八人如尚未起解。即著迅速起解。如业已起解。即著饬令迅速行走。以便提同王伸汉质对。即行定谳。　　

○乙未。谕内阁、马慧裕恩长奏、遵旨覆查已革道员张裕庆、于借领购备拦黄埝料物银两、究出通同侵亏一摺。此案张裕庆请领购料银六万两。先后发给已故武陟令陈骥骧四万两。内以麻作银。并搀杂泥土。统计侵渔银数至七千余两之多。著留京办事王大臣、会同刑部、提讯张裕庆、如何以麻作价。从中浮扣。此项银两。是否私肥己橐。抑或馈送他人。令其据实供吐。先行录供奏闻。委员吴敏忠、监收料垛。徇情朦庇。著革职、同陈骥骧之弟陈随襄、一并解交刑部。以凭质对。俟讯明后。即定拟具奏。至藩司钱楷、于署巡抚任内。惟以奏请赔销款项有归。不复计及存料价值多寡。马慧裕未能详查。前此率行会衔具奏。俱有应得之咎。除钱楷同日自请议处、已批交吏部议奏外。马慧裕并著交部议处。　　

