<!-- { "loadSidebar": true } -->
○丙戌。谕内阁、朕恭阅皇考高宗纯皇帝实录。内载乾隆五年六月谕国家章服之制。所以辨等威。重名器。朕访闻原任提督杨凯、原任总兵杨谦、俱系获罪革职之员。今在扬州本籍。仍戴红顶花翎出入衙门。似此违越制度。不安本分。不可不加以惩儆。著将杨凯杨谦交该督抚照例拟罪。并通行各省督抚遇有革职人员。妄戴顶帽花翎蓝翎者据实题参等因钦此仰见我皇考慎重名器至意朕本欲再行宣示以肃朝章。本日适正红旗满洲都统仪亲王参奏原任总管常海系部议降调应补护军校之员仍戴三品翎顶。请交刑部办理。常海违制僭用翎顶著交刑部照例治罪。朕并闻近日降调大员内有仍僭用原官顶带者。著该管官随时查察。如有似此违制僭越者。即行据实参奏。毋稍徇隐。将此通谕知之。　　

○又谕、怡亲王奕勋、本年随扈盛京于途次召对时。朕询问伊有几子据称祇有三子俱系上年十二月所生。并称系三母所出迨至奕勋病剧。口授护卫青山寄信奕绍则称伊前奏明三子、一系上年十二月生其二俱已三岁且此外尚有子四人、女四人因系伊服中所生、当时俱未敢呈报此时祇得据实呈明等语。奕勋病故后经奕绍亲往伊家确切查明。奕勋实有子七人女四人除俟下届恭修玉牒时俱准其载入外。奕勋以宗室亲王。生子不报以有作无。管理宗人府王公及族长等竟毫无觉察。实属可笑。此次姑免置议。再有此等事。必不轻恕。又恐宗室内闲散之户或本无子嗣。捏名抱养。以无作有。冀图冒领钱粮则所关更钜著管理宗人府王公、通饬各总族长族长务随时认真稽察严杜隐冒用示慎重宗潢之意。　　

○又谕、御史李远烈奏、官荒入官各项地亩请饬查勘丈报垦升科一摺。直隶天津等处马厂。官荒、及各抄产入官抵项私典入官各地亩。节经降上□日交直隶总督查明报垦升科。除温承惠任内勘丈出地二千九百余顷外。其余日久总未据查明奏办。殊属延宕。著方受畴即派委妥员认真查勘。所有前项地亩。已报垦者速即报部升科。未勘报者逐一履勘。查照原定章程。普行召垦。按则升科其各项入官地亩、户部行查未结者即速估变招佃。如有奸胥猾吏串通隐占究明按律治罪。以杜侵欺而裕国课。　　

○又谕、宗人府呈进情实人犯宗室景佐供册。景佐因投递匿名揭帖控告伊弟景伦。拟以绞罪虽系照例应得之罪姑念伊系景伦之兄。且到案即行供吐实情。著加恩宽免绞罪惟匿名揭帖。最为恶习。景佐著交宗人府永远圈禁　　

○丁亥。上御懋勤殿。勾到四川情实罪犯。停决斩犯四十三人。绞犯三十一人余一百十八人予勾。　　

○谕内阁、孙玉庭等奏特参捏病规避之知县请上□日革职一摺所参甚是。近日州县官藐视上官任意违抗。此风断不可长。桃源县知县黄玙因差繁缺苦。辄敢向藩司琦善面恳调剂。经该司指斥。即声言告病听参。黄玙著即革职。以为任性乖张者戒。　　

○谕军机大臣等、文孚前经派往福建审办案件。降上□日令该侍郎在德州候刘镮之同往。兹据翁元圻奏报熙昌在湖南省城病故。著文孚于接奉谕上□日后。即日前往湖南将前交熙昌审办之陈罗氏呈控罗帼维杀死伊夫、及巡检蔡观被殴并御史唐鉴参奏知县顾烺圻三案。督同熙昌原带司员阿勒清阿、祁＜土贡＞秉公审办具奏后。即带同该司员迅速前往广西会同阮元将叶绍楏富纶先行解任赵慎畛未到任以前著阮元暂署巡抚。其互相参揭各款。秉公查办。所有前后发交熙昌谕上□日及一切文卷。阿勒清阿等现俱封固收存。文孚到彼。逐一检查明晰。遵照次第办理。将此谕令知之。　　

○转吏部右侍郎普恭、为左侍郎以正蓝旗汉军副都统成宁、为吏部右侍郎。　　

○以正白旗满洲副都统穆彰阿、为京营右翼总兵。以乾清门侍卫哈朗阿、为正白旗护军统领。调正黄旗汉军副都统英惠、为镶黄旗满洲副都统。以前任塔尔巴哈台领队大臣富僧德、为正黄旗汉军副都统。　　

○赠故吏部左侍郎熙昌、都统衔。赏银五百两治丧。予祭葬。谥敬慎。　　

○除山东海丰沾化利津、乐安、四县、海潮淹废地七百五十三顷二十三亩有奇、额赋并赈被灾贫民。缓徵海丰县、被潮较轻地亩新旧额赋。　　

○缓徵山东聊城、莘馆陶潍莱阳、临清、武城七州县、及德州、东昌、二卫、水灾虫灾新旧额赋。并博兴、寿光二县、旧欠额赋。章邱、济宁、朝城、范、茌平、恩邹、七州县、旧欠漕粮。　　

○戊子。谕内阁、松筠因上年夏令微旱。奏阻谒陵大典。本应治以重罪。因念伊系旧臣元辅。曲加宽宥仅革去大学士御前大臣、降为二品顶带。补放察哈尔都统。本年四五月闲雨泽稀少。自六月后甘霖叠沛。转歉为丰。由畿辅以至兴京千余里闲。普登上稔跸路天气暄和。迨恭谒三陵大礼庆成后。驻跸盛京。澍雨三日。旋即晴霁。克期旋跸。往返七十余日。朕躬康泰。诸事吉祥。足徵天祖垂佑。大礼必应举行。始能获此嘉应。松筠前此轻听人言。妄生浮议。可谓耳软无知。伊自乾隆年闲、宣力中外。历有年所。本欲俟一二年后、仍召令还京今伊长子熙昌、殁于差次。又无子嗣。实属可悯。昨已优加恩恤。俟伊灵柩抵家。仍派大员赐奠。松筠年老丧子倍觉可怜。松筠著加恩调补正白旗汉军都统。赏还头品顶带花翎。所遗察哈尔都统员缺。即著伊冲阿补授。伊冲阿俟松宁到任后。由彼速赴新任。无庸来京谢恩。松筠俟伊冲阿到任后即行回京供职。　　

○又谕、本年四月御史李广滋参奏、奉天州县藉差科派。当降上□日令奕绍、戴均元前往查办。并带李广滋同往以服其心。嗣经奕绍等、查明锦县等处。虽有借垫差费。均系照上次办理。商民莫不踊跃从事。李广滋轻听浮言。冒昧陈奏并于伊族人李齐家呈控乡保派夫折钱。口虽阻止。代为改削呈词经革职审明发往乌噜木齐效力赎罪。七月朕自京启銮。沿途普庆丰登。入盛京境后。黄童白叟。夹道欢迎。爱戴之情。千里如一。途次虽有叩阍数起。所控皆田土细故。并无控告藉差派累者。朕复详加体访。该省民人值朕临莅之年。除赋蠲租恩施稠叠。其望幸实出于至诚。李广滋聋瞆之言。亦复何足深责。念伊究系言官。著加恩释回原籍。　　

○调兵部右侍郎穆彰阿、为工部左侍郎。工部左侍郎德文、为兵部右侍郎。　　

○赏接驾废员施玉鬯等六名、官职有差。　　

○己丑。上御懋勤殿。勾到陕甘、湖广、情实罪犯。停决陕甘官犯一人。斩犯十二人。绞犯七人。湖广斩犯二十四人。绞犯十七人。余八十二人予勾。　　

○谕内阁、向来秋审人犯。凡止语言调戏、致本妇羞忿自尽者。照例俱入于情实。勾到时核其情节。多免其勾决本日勾到陕西省秋审人犯。黄册内沉德一犯、用言调戏周孟氏投缳自尽一案。该抚将沉德问拟情实。复声明该犯家无次丁、俟情实一次、改缓时再行查办等语。罪犯定入情实。则勾与不勾。其权操之自上。岂臣下所当豫揣。今该抚于招册案尾。豫拟改缓字样。殊属非是。除沉德一犯、仍免其勾决外。朱勋著交部议处。　　

○以服阕总兵官萧福禄、为江南狼山镇总兵官。　　

○以偏执诬讦。出入罪名。革广西布政使富纶职。以按察使程卓梁、年老降五品顶带休致。　　

○庚寅。谕内阁、御史盛唐奏、山东省汶上、茌平、高唐一带、时有匪徒夤夜涂面执械劫夺商民该御史入都、经由东省、目击沿途各堡铺＜监-皿豆＞立竹竿黄旗、大书查拏匪类字样、而各铺房巡夜支更、虚无一人等语。东省近日盗风甚炽。节经降上

□日交该抚督饬地方官严密查拏。兹据该御史奏、该地方官并不认真缉捕。但＜监-皿豆＞立黄旗。虚张声势。似此有名无实。匪徒何所畏忌。该省为南北通衢。士子商民络绎道途。若令行者皆有戒心。成何事体。著和舜武即严督地方文武官员整饬捕务严缉匪徒。沿途铺堡巡役更夫、均责令自昏达旦。常川巡缉。勿得虚文塞责。涂饰耳目。务期禁暴诘奸。以收实效。　　

○又谕、成格奏、大青山一带、屡有蒙古贼人抢劫之案、请饬防范巡查一摺大青山一带地方。系绥远城将军、归化城副都统所辖。前因屡有抢劫之案。经成格会同果勒丰阿等、奏明添派满洲官兵、同土默特原派官兵会哨巡缉、并筹给盘费银两、以专责成。乃近日该处仍复盗劫频闻。蒙古贼人。公然结队成群。执持鸟枪器械。抢夺商民。拒伤事主。是前次派往官兵等、并不认真巡缉。虚糜廪给。实属怠玩。果勒丰阿、额尔起、俱著传上□日申饬。该将军副都统、即轮流带兵前往大青山后各要路。认真巡查。严缉贼匪。彼此定期更替。不准安坐衙署。自耽暇逸。缉获贼犯。随时具奏。其疏懈之各官兵等、查明分别参处责惩若该将军等仍前懈玩。不认真整饬。定行治罪不贷。　　

○辛卯。谕内阁、朕本年临幸盛京。派王大臣等考验彼处宗室。其移居宗室康保、步射中箭四枝。骑射亦中。业经加恩赏戴花翎。但念康保虽赏花翎。并无差使。仍不足以示鼓励。康保著加恩赏给四等侍卫。来京在大门上行走。并准将伊一户眷属。一并移回京城。以示朕造就宗室之至意。　　

○又谕、御史福漳阿奏、八旗闲散宗室、请饬令习射轮流阅看一摺。所奏是。闲散宗室。并无差使。平居未有专业。恐易流于荡逸。莫若令其练习弓矢。以时校阅并量予奖拔。俾志有所向藉可造就人材。著管理宗人府王公等、通饬八旗闲散宗室。自二十岁至四十岁以内者。由宗人府每年豫备三百名。以一百名备朕亲阅二百名派王大臣等阅看。择其优者量予录用。令其周而复始。轮流送阅。并著宗人府查明。如明岁阅射之时。能足三百名之数。即自明年为始傥未能足数。即饬令勤加习学自嘉庆二十五年为始。按年阅看。俾各勤于本务。以副朕训励宗支至意。　　

○赏顺天等省乡试年老诸生梁广有等二十三名、举人、副榜、有差。　　

○旌表守正捐躯山西襄垣县民武占鳌妻李氏。　　

○壬辰。命理藩院尚书和世泰、正白旗汉军都统松筠、仍在紫禁城内骑马。户部左侍郎黄钺、兵部左侍郎常福在紫禁城内骑马。　　

○癸巳。上御懋勤殿。勾到浙江、江西、安徽、江苏、情实罪犯停决浙江斩犯八人。绞犯三人。江西斩犯六人。绞犯六人。安徽斩犯六人。绞犯二人。江苏斩犯八人。绞犯五人。余八十六人予勾。　　

○甲午。上诣奉先殿寿皇殿行礼。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百四十九　　

