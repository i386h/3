<!-- { "loadSidebar": true } -->
○己酉。谕内阁、前据广兴参奏、御前大臣绵恩等违例擅专一摺。内称奏事处员外郎湛露升任道员后内阁六部照例保送七员、御前大臣并不全行带领、祇拣选三员、酌拟名次引见、其余俱行驳回、显违成例、又内务府奏事官瑞宁缺出、亦不由内务府酌拟保送、系御前大臣自行拟定引见、实属擅专、并称从前和珅于各部保送到时、尚不敢妄行驳饬、况现在功令森严、似此恣意擅专、必尽用御前大臣之私人、于政治颇有关系等语。朕披览时。即觉其语涉过当。但伊既有此奏。或不无所见。当令军机大臣询问御前大臣绵恩等、据称从前乾隆年闲、曾经奉有圣谕、由各该衙门保送人员、拣选引见、历来均系遵办、嘉庆四五等年、淳颖、布彦达赉、在御前大臣任内、即系如此办理、此次湛露缺出、委系遵照旧章、拣选带领引见、至此次内务府奏事官贻恭一员、亦系该衙门保送、因上次曾经引见名列第二、是以此次拣选列名在前等语是广兴参奏之词。已属不实但恐其别有依据、亦未可知。当即降旨、令留京办事王大臣及内务府衙门、一面详查档案。据实奏闻。一面令留京王大臣、传到广兴覆加询问。如果广兴稍有依据。朕必不肯将广兴重惩。以致杜塞言路。不过将伊措词不当之处。酌量交部议处察议足矣。乃前据留京办事王大臣及内务府大臣覆奏之摺。均与绵恩等所奏相符。而广兴回奏摺内、尚称乾隆年闲、历次奏事缺出、均将各衙门保送人员全行带领引见从无拣选之事今创为此例、敝□大将不可胜言哓哓申办并称此次内务府将武备院人员保送引见、即系定亲王绵恩所管之人、该衙门向无保送之例等语如果所奏确实则广兴祇不过语句失检。处分尚轻。至绵恩等此次办理。系遵照乾隆年闲及嘉庆四五年成案。如果淳颖布彦达赉等、错误在前而绵恩等接手承办。未经详查定例。亦有不合必仍将绵恩等照例惩处。惟行在各处档案携带不全。复命军机大臣、再将乾隆年闲至近年各档案、详悉确查。统俟查到时再降谕旨。本日据庆桂等查明、乾隆年闲清字汉字各谕旨、及一切档案。并嘉庆四年所奉谕旨、及内务府保送奉宸苑等衙门旧案。一并呈览。朕详加披阅。则自乾隆年闲、奏事处官员缺出由军机大臣带领引见时。即钦奉谕旨、交军机大臣重加拣选。并非全行带领引见历届遵照办理。迨嘉庆四年、亦经朕特降谕旨令御前大臣、于各部院保送到时、再行拣选后、带领引见、当日淳颖等钦遵办理。俱有证据。此时绵恩等委系循照旧章。又从前内务府保送旧案、如书鲁、广庆、皆由奉宸苑衙门保送。延丰则系由上驷院衙门保送。凿凿可据。此三员俱在奏事处行走多年。举朝皆识。是广兴前后二摺。均系矢口乱道。毫无指实矣。内外大臣、如有任意擅专营私舞敝□大之事。原应据实参劾。即阿哥、亲王、近支宗室、如有犯法。朕必执国宪惩办。但须查明确实。方可奏闻核办。岂可捕风捉影。率臆纠弹。广兴于奏事官员如何拣选带领引见之例。并不详查。妄行参劾。已属错谬。至伊身任内务府大臣。岂于奉宸苑等衙门例准保送奏事之处。亦全未询问详明。遽以武备院衙门从无保送之例、妄行陈奏。尤属冒昧。朕于臣下功罪。一秉至公。岂肯于绵恩等稍有偏向。但似此凭空诬劾。任意诋諆。甚至将绵恩等比之和珅尤甚。希图耸听。以博敢言之名。谬妄已极。此而不加以严议。将来言事者甚或挟私倾陷。亦不可不防其渐。朕所深许者敢言之臣。而非妄言之臣。欺世盗名怀私诬害之徒。亦不能摇惑朕听。朕惟求一实字。求一诚字。不虚慕纳谏如流之名、淆乱是非、紊乱纲纪也。广兴著交部严加议处。仍先革去兵部侍郎、署刑部侍郎、总管内务府大臣、正蓝旗满洲副都统、及一切所管差使、降为三品顶带。听候部议。仍著将本日所降谕旨、及进呈各档案一并发交留京办事王大臣、传到广兴交令阅看。问其尚有何陈辩之语。据实登答。由留京王大臣代奏。其御前大臣拣选奏事处官员带领引见之处。仍著照旧例办理。寻议上。得旨、广兴降三级。以从三品京堂补用。　　

○又谕、费淳长麟奏、审讯大概情形、并究出串通舞敝□大之各州县、请旨革职拏问一摺。据称司书王丽南等私雕假印舞敝

□大营私一案查明自嘉庆元年起至本年止、地丁耗羡杂款项下俱有虚收、虚抵、重领、冒支等敝□大计有二十四州县、共侵盗银三十一万六百余两、此内竟有与州县讲明、每虚收重抵冒支银一万两、给与司书及说事人使费银二三千两不等、各州县实省解银六七千两、当经费淳等逐细研鞫、按册核稽、究出串通知情之州县张麟书等十一员、其现任者均经提传质审、各认通同舞敝□大属实等语。阅之殊堪骇异。实为我朝未有之事。从前外省不肖官吏、作奸犯科。如甘肃捏灾冒赈之案。最为重大。然祇藉办赈为名虚报侵肥。从无有身任州县与胥吏等勾连一气。公然将正项钱粮。私雕假印挖改公文虚捏报解、抵冒分肥。至三十余万两之多。若似此朋比为奸。将各直省应徵钱粮。奸胥劣员、得以任意乾没、纲纪何在。亟应彻底讯究。加等严行惩办。所有现已究出之知州陈锡珏、知县徐承勋、陈孚、萧泗水、范谷贻、魏廷鉴、均著革职锁拏、同已经参革之知州王盛清、知县任铭献、一并锁拏监禁。交费淳等悉心研审。如有狡展。即当加以刑讯。务得确情。按律加等定拟具奏。该革员等任所原籍、及病故之知州张麟书、知县邹试、丁履端、各原籍赀财。一并严密查抄。并查明该革员等子孙、有捐纳官职者。悉予褫革其讯不知情之各州县、亦尚未可尽信。仍当详加确讯。毋任稍有不实不尽。以成信谳。　　

○谕军机大臣等、前因德楞泰奏逆贼仍折回宁陕。有向东奔窜之势。有旨令马慧裕迅饬南阳河北两镇。带兵于陕以豫连界地方堵剿。兹据马慧裕奏、接据朱勋禀报叛贼情形。恐该匪等窜往东北、随密札田永秱、蔡鼎、各挑兵八百名、前赴西坪镇、及朱阳关、官坡各处、驻劄堵截、所奏俱与前次谕旨相合。现在富翰、百顺、已带领盛京、黑龙江官兵、由河南取道前赴陕省。听德楞泰调派剿贼。仍著马慧裕确探贼踪。如该匪实有向东奔窜之势。与豫省边界不远。该抚即当于富翰等到豫境时。传旨令伊二人即将所管官兵、并该省现调之兵。督同田永秱等、在陕豫边界。迎头奋剿。全行截回陕境。仍一面知会德楞泰、令其带兵跟踪追剿。以收夹击之效。如贼踪距豫省边境尚远。即令富翰等带领官兵。速赴德楞泰一路。以资剿贼之用。不可迟延一日。　　

○转兵部右侍郎多庆、为左侍郎。以内阁学士扎郎阿、为兵部右侍郎。工部左侍郎英和、兼总管内务府大臣。　　

○调正蓝旗汉军副都统德文、为正蓝旗满洲副都统。以二等侍卫景熠、为正蓝旗汉军副都统。　　

○以甘肃中卫协副将吴廷刚、为凉州镇总兵官。　　

○是日。驻跸中关行宫。　　

○庚戌。谕军机大臣等、本日清安泰奏到、查明李长庚在洋捕盗并无因循懈玩一摺。所论甚属公正。阿林保身任总督。原不能无参劾之举。但伊到任不过旬月。地方公事、海洋情形、素未熟悉。而于李长庚更从未谋面。辄行连次参奏。是以降旨令清安泰秉公详查本日据清安泰覆奏、则称李长庚带领兵船经过海口。并未回署。又称海船若不勤加燂洗。则船底苔草族□足虫黏结。辄至驾驶不前。故隔越两三旬、即须傍岸燂洗。李长庚收船进港。委非无故逗遛。又李长庚所获李按、实系蔡牵夥党。俱经审明确实。并无捏报斩获情敝□大。并据另片奏称、八月十六日。李长庚带兵围攻蔡逆坐船。将盗船烧沈二只。毙贼无算。是阿林保前此参奏李长庚之处。全属子虚。设朕误信其言。则李长庚正当奋不顾身为国殄贼之际。忽将伊革职拏问成何事体。岂不令水师将弁寒心。试问水师中有过于李长庚者乎。阿林保未见确实。任意纠弹。殊属冒昧。朕又不昏聩糊涂。岂受汝蛊惑。自失良将耶。李长庚平日既无逗遛恇怯情事。此次在长涂洋面、痛剿蔡逆。身先士卒。躬受多伤。实为认真出力。朕已特降恩旨、先行赏还顶带。以示奖励。并将剿办蔡逆一事。责成该提督、勉以成功。李长庚感激朕恩。既知责无旁贷。自必倍加奋勉。但兵船在洋捕盗全在地方官协力帮助。文武和衷。方克有济。今兵船正当剿捕吃紧之际。若阿林保尚不知以国事为重。屏除私见。犹复轻听人言罔恤公论。甚至因此次参奏李长庚不能遂意因而心存嫉忌。遇事掣肘使其不能成功。以致蔡逆逋诛。海疆贻误。则阿林保之罪甚大。朕惟执法惩办。现在李长庚又已驶船追贼。前因该提督所驾兵船、较贼船低至五六尺剿捕不能得力。曾谕令阿林保、温承惠、清安泰在闽浙省分设法雇募大船。本日据清安泰摺内。亦称此时若得高大船一二十只、即可济用、惟浙省无从雇募、又据称兵船口粮实不免暂时缺乏、应需采购等语。浙省既无此项高大商船。阿林保等即应速在闽省雇募。迅即解交李长庚。俾资追驶。其口粮火药等事、亦须源源接济。并当遵照节次谕旨。认真经理。将来蔡逆歼获。海疆肃清不但李长庚仰邀懋赏。该督亦可一体邀恩。勉之慎之。将此传谕阿林保、并谕温承惠、清安泰、知之。　　

○是日。驻跸避暑山庄。至丙辰皆如之。　　

○辛亥。遣官祭都城隍之神。　　

