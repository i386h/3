<!-- { "loadSidebar": true } -->
○是月。安徽巡抚荆道乾奏、安省各属仓库亏缺。款项繁杂。请展限半年。彻底清查。得旨、国家设立仓库。储蓄银米。原为水旱灾荒。惠养子民耳。今各省皆被不肖州县侵欺挪用。或交结上司。或卷归私橐。今欲弥缝。不过又将小民剥削。设或激成变故。更需费用。反不如不办之为愈矣。必通盘筹画。方可次第举行。切勿孟浪。至于贪官。必不可恕。当切实严惩。勉之。又奏、弥补亏空章程八条。一。各员旧亏。应各按各任。分别严追。一、勒提现任各员节省之项。按大中小缺分。酌定银数。提归司库。一、离皖各员。应分别咨追。一、仓库抵款。应责成现任变追。一、年久无著之项。应于历任失察各上司、及滥行出结之员、摊赔。一、此次清厘之后。每年上司盘查。及新旧官交代。不许沿习故套。率以无亏捏结。务将己未完各数。于结内声明。题咨存案。一、追出银两。买补仓谷。应责成该管道府州赔补。一、现任州县开报旧亏不实。应著开报之员赔缴。报后续亏。应将现亏之员参办。其徇情之接任官。及明知不报之上司。一并严参。以绝流毙。奏入。内勒提现仁各员节省之项一条。得旨、此处尚应斟酌。何则。三节两生日所需。皆取之于民。非官自办也。今革彼增此。仍取之于民耳。是令民补官项。仍致剥削矣。似乎未便。余七条。俱得旨、是。　　

○安徽庐凤兵备道珠隆阿奏、办理关税。及地方情形。得旨、以实奏报。切勿虚言。至于民闲所藏军器。亦不必尽令缴回。现今湖北均州。即有教匪。安省亦须有备无患。免致临事张皇。密志之。切勿宣露。　　

○湖北布政使孙玉庭奏、湖北省仓库钱粮。各州县有并未经手军需者。即应先为查办。惟弥补之法。办理不善。必至挪东掩西。甚或藉词科派。扰累地方。反成害民之举。请将亏数在一万两以内者。先行革职离任。调至省城。分别银数多寡。勒限完缴。如限内全完。奏请开复。逾限不完。即行监追。照例问拟。其在一万两以上者。仍立即奏参监追。毋庸先行予限措完。内有升调别省。及已回旗籍者。均请照此办理。已故者照例在家属名下著追。该州县一有亏缺。即应离任。亦不致苛扰小民。得旨、朕所以不急办者。原恐病民。此谕祇可同姜晟看。不可宣露于众。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之六十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。三月。癸丑朔。谕内阁、御史德新等奏请严禁私贩米粮出京鬻卖一摺。京师米粮。无论官民铺户。一概不准出城鬻卖。久经严行饬禁。但恐各衙门奉行日久。稍有废弛现在漕米将次抵通兑交。若京城米粮。任德门军车户米铺入等、私贩出城。难保无勾串挪移之毙。并恐市侩之徒。居奇屯积。以致米价渐昂。实于民食有关。自应重申禁谕、著步军统领、并顺天府、五城、各衙门。酌派番役人等、轮流查察。如有私贩出城。及屯积各毙俱当严行禁止。该衙门等经此番严禁之后务须实力奉行。久而无懈。傥番役人等藉稽查之名任情讹索。滋生事端。一经访闻。必将该管各员。及番役人等、分别严办示惩。不稍宽贷。　　

○谕军机大臣等、此次额勒登保、那彦成、督率官兵。分路截击。多有斩获贼势已形穷蹙所办固好然以数万官兵。歼贼一千余名不可谓之大胜朕所嘉慰庆幸者。在伊等令恒瑞带兵回陕。及合力剿贼二端。昨据刘之仁奏、多尔济扎布、在三岔河地方。被贼绕出后路。力战阵亡。即降旨谕令额勒登保、速令恒瑞带兵回陕。今额勒登保、那彦成、在数千里外与朕前旨。不谋而合。内外一心。大功指日必定告成。伊二人和衷共济。实堪嘉奖将此谕令知之。　　

○以川匪由略阳阑入徽县。革甘肃提督吉兰泰职。赏游击衔。留营效力。以西宁镇总兵官杨遇春、为甘肃提督。　　

○甲寅。定刑部呈进情实官犯及服制人犯黄册例。谕内阁、每年刑部办理秋审呈进黄册。俱系将各省情实官犯。及服制人犯。首先进呈一经分别予勾后。该部即行文各该省。不论远近。部文到日。即遵照处决。其余常犯。则按照省分远近。进呈黄册。以次勾到。此向来办理成例也。惟念敕法明刑。务存矜恤。所有罪应斩绞人犯。除立决外。余令监禁俟秋后处决者原系于执法之中。寓哀矜之意。该犯等于未届勾到以前。或在监所病毙。得免肆市。亦属法外之仁。今因系官犯服制。即将黄册先行进呈其予勾人犯。部文一经到省。即日行刑。是同一秋审。而此等官犯服制。较之各省情实常犯处决日期。近省或早至一二月远省亦早至月余。及数旬不等、先行受法。且各省官犯中。多有令其解交刑部监禁者。例应归入朝审办理。其勾到之期。又在各省常犯之后。是同一官犯。转因解部监禁。而处决日期较之在本省监禁候决文到施刑者。又复迟早悬殊。未为平允。著自本年为始。刑部办理秋审。其官犯服制黄册。毋庸先期进呈。俱于每次呈进各该省情实常犯招册时。将此二项人犯。另缮黄册。列于常犯黄册之前一并呈览。听候勾到。以示格外矜全、用刑务得其平至意。著为令。　　

○乙卯。免江西各帮旗丁借领银。　　

○丙辰。上御乾清门听政。　　

○谕内阁、据铁保奏、检查历年饬发各省粮道、及府、卫、审讯词讼未结者。共有六百六十余案。请分别注销起限以清积案等语。已另降谕旨。令铁保查办矣。漕督衙门发审各件。积压年久。皆由管干贞。富纲梁肯堂等、废弛所致。因思总漕专司漕务。发审未结事件。即有六百六十余案之多。地方有司。词讼纷繁其历年积压者。更不知凡几。州县惟知以逢迎交结上司为急务。遂置公事于不问。视陋规为常例。以缺分美恶。得项多寡。总思满载而归。视民生如膜外。而督抚司道等、亦祇知收受属员规礼。并不随时督察上紧严催而胥吏等、又利于案悬不结。可以两造恣其需索。以致拖累多人。日久尘积。上下相蒙。其毙已非一日此朕所深悉者。屡经降旨严饬。现在纲纪肃清地方官吏。谅不敢仍蹈故辙。显事苞苴。但于历年积压之案。尚不能勒限清厘。即如湖北呈控各案。上年发交高杞审办者。至今未尽奏结至直隶长新店盗案。经朕指出盗首张标。节次严饬胡季堂访拏。始能破案。其余案件。积压者尚多。复经降旨饬催。该督抚于朕特交之事。尚尔耽延况问刑衙门自理词讼。本无一定例限。有不日积日多。竟至延搁不办者乎。京中部院办事皆有例限。从不许积压多案。外省地方官事同一例。岂得任意稽延。嗣后各直省凡遇地方案件。除审办命盗本有定限外。其余自理词讼。著各督抚分别立限。饬令有司按期完结。逐件注销。若有任意迟延逾限不结者。立即参奏、傥意存徇庇。经朕访闻。或被他人纠劾。必将该督抚一并严处。决不宽贷。将此通谕知之。　　

○谕军机大臣等、本日午刻。有魁伦六百里加紧报至。朕以为必系将奔窜川西贼匪痛加歼戮。及批阅所奏情形。仍属派拨兵勇分守沿河一带。与半月前所奏无异伊前此具奏防堵窜匪情形。擅用六百里加紧驰递。经朕降旨严饬。若非擒获首逆。及大得胜仗。岂得仍发六百里加紧之报、骇人听闻徒劳驿站。何不晓事一至于此。至该处乡勇业经刘清募足。分投防守其前派防河官兵俱已彻回。魁伦自当亲率官兵。上紧剿办乃仅派令阿哈保、张超等、带兵前赴彰明江油适中之地驻守。魁伦于拜摺后。始行拔营前进。欲在魏城梓潼地方驻劄。相机调度岂竟任贼屯聚侍其自毙乎。畏葸情形。实如绘出至摺内既称德楞泰由广元昭化一路而来何以魁伦并不催令速至川西。即勒保此时谅早入川。亦未见魁伦咨催趱程行走且黔兵三千。据奏约三月初旬。即可全数到齐所调松冈等处土兵。尚未据禀报起程日期。魁伦与其用六百里加紧奏此无关紧要之摺。何不用以飞催德楞泰、勒保、及黔土各兵乎伊向来自称勇往。乃竟延玩怯懦至此实属大负委任。魁伦、著传旨严行申饬。　　

○又谕台布因五郎守御空虚。望岱森保带兵赴陕。昨据额勒登保、那彦成奏、岱森保在甘剿贼已派恒瑞带兵三千名。驰赴该省协剿。恒瑞、台布、系本省将军巡抚此时陕境之贼。责成恒瑞台布办理。务当并力一心。上紧剿尽到所称山西兵丁。疲懦不堪难望振作。此次伯麟招募新兵。可以无庸调拨现在台布团练乡勇。省费既多。打仗更为得力。自以添募乡勇。停调晋省兵丁为是。将此传谕知之　　

○以詹事府少詹事平恕、为内阁学士。兼礼部侍郎衔。光禄寺卿继善、为大理寺卿。翰林院侍讲学士恩普、为詹事府詹事。　　

○以故广西庆远府那地土知州罗起珹子凤亢□羽袭职。　　

○旌表守正捐躯浙江嵊县民裘兴组女裘氏。　　

○缓徵秋西被贼滋扰之咸宁、长安、蓝田、盩厔、鄠、孝养、五郎、岐山、扶风、郿宝鸡、陇、南郑、城固、沔、略阳、洋、褒城、西乡、留坝、宁羌、凤、安康、汉阴、平利紫阳、洵阳、石泉、白河、商、商南、镇安、山阳雒南、及咸阳、兴平、渭南临潼、高陵、泾阳、三原富平、醴泉、耀、同官、凤翔、汧阳、麟游、潼关、大荔华华阴、韩城、蒲城、白水、澄城、郃阳、朝邑、邠、长武、淳化、乾、武功、永寿、六十四厅州县新旧额赋盐课有差。　　

