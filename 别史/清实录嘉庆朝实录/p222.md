<!-- { "loadSidebar": true } -->
○丙寅。谕军机大臣等、据琅玕奏、维西厅属犭□栗犭□粟夷人纠众滋扰、亲往查办一摺。维西地方。向来夷民杂处。今恒乍绷、胆敢执持器械。纠众生事。并声称欲烧抢古刹、康普、二寨。方可甘心。似系挟有夙嫌。近于讐杀。但该匪夷等既敢抗拒官兵。四出焚劫。则是有意滋扰。非仅止与古刹康普挟讐。已可概见。自应严加惩办。此等虽不过乌合夷匪。然业已聚至三四千人。若仅空言晓谕。令其献出首逆。恐未必即行擒献。且亦不足示惩。应即加以兵威。使知震慑。现据该督奏称、提镇等闻报后。业已带兵七八百名。前往堵剿。琅玕亦派拨藤牌兵二百名。即驰赴该处查办。但所带兵力。似尚不敷。傥贼多兵少。未能即时得手。转恐贼势渐张。琅玕当于附近营汛内、再行添调兵丁。督率将弁。奋力剿杀。俟该匪畏惧穷蹙。再谕令将首犯缚献。余党畏罪投诚。自更易于完结。惟在该督相机妥办。以速为要。琅玕到边后。著查明实在起衅缘由。并将近日杀贼得胜情形。迅即驰奏。将此谕令知之。　　

○额勒登保奏报、道员刘清、生擒首逆李彬、及辛聪之弟辛文、歼毙余匪多名。得旨嘉奖。赏刘清按察使衔、并花翎。乡勇赵文相等、蓝翎。　　

○丁卯。孝昭仁皇后忌辰。遣官祭景陵。　　

○全保奏报、兴山县知县朱宗腾、率领寨民将首逆樊人杰之弟歼毙。余匪剿净。赏朱宗腾同知衔。寨勇首赵杰、蓝翎。　　

○展赈广宁门外普济堂、及德胜门外功德林、留养贫民一月。　　

○命于广宁门外大井地方、再增设粥厂一处。派副都统台费荫、都察院左副都御史刘湄、督同地方官给赈。　　

○戊辰。谕内阁、陈大文奏、直省被灾各属、请大加减粜、以济民食一摺。上年直隶被灾州县较多。经朕叠沛恩施。设法赈恤。并豫行降旨、令奉天、山东、河南三省。采办米麦高粱三十万石。以备平粜之用。现届青黄不接之时。该省市粮稀少。价值增昂。小民籴食维艰。著照所请、将前项粮石。按所减价值。分别派拨粜卖。该署督务须严饬各属实心经理。俾市价日就平贱。毋任胥役人等藉端滋敝□大。　　

○以故辅国将军崇敬子哲丰、降袭奉国将军。　　

○己巳。祭先蚕之神。皇后亲诣行礼。　　

○工部左侍郎那彦宝等奏、永定河南北两岸。及三角淀各处土堤。自乾隆五十五年加培后。迄今十有余年。日形卑薄。且经上年异涨。残缺不可胜计。今勘估应行加培各工共十八汛。计长二万七千一百余丈。加高二三尺、至六七尺不等。培厚一丈、至三四丈不等。现在广募人夫。次第兴工。惟经此次加培后。若不豫定章程。随时修理。仍恐风雨摧残。日久复致卑薄。拟制单轮土车一千辆。计一车所运之土。可抵三夫肩挑之数。将来按工段之平险。定车数之多寡。每岁春融、并伏秋汛后。遇有浪窝水沟、及残缺之处。即随时运土填筑。奏入。谕军机大臣等、那彦宝等奏筹办永定河土堤、加培事宜一摺。永定河南北两岸土堤。急须修筑。除加高培厚之外。亦别无办法。其所议现在兴工、及将来随时修理各章程。俱著照所奏办理。目下各堤既已陆续开工。需用人夫已至二万余名。若实在敷用则已。如尚可增添。不妨再为雇募。工次多一佣作之人。即可少一饥民。于要工赈务、两有裨益。昨已降旨。于大井地方增设饭厂一座。所有卢沟桥原设之厂。应于长新店之西南一带。另择适中之地。安设散放。俾穷民分段就食。不致拥聚。方为妥协。那彦宝即知会陈大文、饬令西路同知遵照办理。将此谕令知之。　　

○勒保等奏报、叠次痛剿陈自得一股贼匪。歼擒殆尽。又田朝贵追剿张魏二逆及宋国品等。连次毙贼多名。得旨奖赉。赏军功谭升等顶带。出力兵勇银牌。　　

○予陕西阵亡游击苏维则、祭葬加等。世职如例。马兵焦忠孝、祭葬世职。如千总例。四川、湖北、陕西、甘肃阵亡护军参领德舒、协领福珠禄、佐领王君佐、守备麻允光、千总刘炯、刘铠、把总李士杰、马云龙、朱先、王武年、王庆凯、外委穆志雄、徐士伏、姚凤、张汉、周天华、伤亡千总汪铨、祭葬世职、武举常登元、祭葬。前锋色克京额等一百四十九名、马步兵方可成等四百五十名、土守备衔王应保、乡勇龚明山等五十四名、赏恤如例。　　

○户部议准、前任陕甘总督长麟疏报、乌噜木齐芦草沟所、开垦地三十亩。照例升科从之。　　

○免四川教匪滋扰之大宁、太平、广元、通江、南江、奉节、巫山、云阳、万、开、东乡、苍溪、巴、江北、长寿、达、新宁、忠、酆都、垫江、梁山、大竹、邻水、昭化、阆中、二十五厅州县、本年额赋有差。并展缓梁山、达、昭化、南部、阆中、岳池、江北、涪、合、忠、酆都、垫江、蓬溪、盐亭、射洪、蓬、剑、南充、定远、十九厅州县、带徵银、及大宁、太平、广元、通江、南江、五州县盐茶税银。　　

○是月。西宁办事大臣台布奏、遵旨派兵设卡。保护蒙古。番众畏威敛戢。不敢过河劫抢。并将卡内番帐设法驱逐。得旨、番众既畏兵威。渐觉宁谧。何必驱之太迫。逐渐移出卡伦足矣。过一二年。官兵民兵彻回为是。责成青海众蒙古。设兵自卫。方为正办。　　

○新授伊犁将军松筠谢恩请训。得旨、公正居心。廉明任事。宽猛相济。仁育义行。训兵宜勤。法严令肃。切忌姑息。亦勿刚愎自用。能此数件。自然福被要荒。新疆永定矣。勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之九十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。三月。辛未朔。遣官祭历代帝王庙。　　

○谕内阁、据玉德爱新泰等同日奏到、拏获聚众结会冀图谋叛之首夥各犯、审明办理一摺。台湾地方。每有结会煽惑之事。今该犯白启等胆敢复结小刀会。纠劫滋事。均属罪大恶极。经该镇等访闻后。立即带领兵役。拏获首夥白启等三十六犯。分别凌迟斩枭。所办尚为妥速。其自行投出之白伦等四名、讯系被胁入夥。现既悔罪投首。自应贷其一死。白伦、林面、林强、蔡献、俱著发往黑龙江等处给兵丁为奴。逸犯王四湖等四名、仍著该镇等派委员弁。协同地方营县。上紧搜拏。毋任漏网。至该处地方文武。于此案匪徒聚众。本有失察之咎。但一经得信。旋即查拏究办。功过尚足相抵。所有失察处分。著加恩宽免。　　

○壬申。谕内阁、向来乡会试时。原派有副都统二员入闱。足资弹压。现在宗室应试。既改令与士子同日进场。所有原议另请奏派宗人弹压之处。著行停止。　　

○以翰林院侍讲学士万承风、署日讲起居注官。　　

○癸酉。上诣火神庙拈香。　　

○还宫。　　

○勒保奏报、截剿张魏等股贼匪。歼毙首逆张添伦、魏学盛、及伪元帅陈国珠等。得旨嘉奖。下部议叙。加总兵官田朝贵提督衔、赏花翎。外委李必荣等、升赏有差。　　

○户部议准。前任陕甘总督长麟疏报、乌噜木齐塔西河所、开垦地九十亩。照例升科。从之。　　

○甲戌。请明节。上诣寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后殡宫。　　

○遣官祭端慧皇太子园寝。　　

○谕内阁、前因提督衙门奏盘获偷窃仓米一案。称靠仓城墙所生杂树。易于攀援上下。降旨令该管衙门即行芟除。原专指近仓城墙树株而言。并未将各城墙树木概行砍伐。所降谕旨甚明。乃提督衙门咨会工部。将正阳门永定门等内外城墙大小树株。尽行砍锯。并欲连根刨撅。黏修甎块。此又系明安器小易盈、遇事张大之明证。今工部堂官奏称、树根与土脉相联。应请停止刨穵。其各城墙大小树株。仍请全行砍伐。亦属非是。试思正阳等内九门。永定等外七门。海墁排垛宇墙杂树。共有一千五百余株。若概令纷纷砍伐。成何事体。且与前次谕旨不符。此事仍交提督衙门。止将城墙靠近仓库一带所生杂树。易于攀援上下者。量为芟除枝叶。亦无庸刨穵根株。余俱不必欲伐。　　

○又谕、长琇周元良奏。现在办理饭厂。请将男妇及老病人口、分厂领赈等语。采育地方所设饭厂。饥民纷纷就食。若年老有病之人。同赴一厂。恐未免拥挤不前。分厂给赈。所奏事属可行。至领赈男妇。其中本有夫妻父女母子等、相率偕来者。傥分设厂座。令男妇各自领赈。势必概行分开。转恐有遗失妇女幼孩等事。现在卢沟桥、黄村、东坝等处所设饭厂。俱未如此奏请。长琇等惟当督率地方官妥为经理。所有男女分厂给赈一节。不必行。　　

○旌表守正捐躯云南宁州民郭顺妻杨氏。　　

○乙亥。上耕耤。诣先农坛行礼。更服。至耤田所。躬耕三推。复加一推。御观耕台。命肃亲王永锡、荣郡王绵亿、质郡王绵庆、各五推。吏部左侍郎钱樾、户部左侍郎英和、礼部右侍郎潘世恩、兵部右侍郎成书、刑部左侍郎祖之望、工部左侍郎刘跃云、都察院左副都御史舒聘、通政使司副使广兴、大理寺卿孟邵、各九推毕。顺天府府尹、率农夫终亩。赏赉农夫耆老如例。　　

○幸圆明园。　　

○丙子。吴熊光奏报、长龄带兵追剿王、曾、两股贼匪。射中首逆曾芝秀、毙贼多名。得旨嘉奖。长龄下部议叙。　　

○以刑部左侍郎瑚图灵阿、兵部右侍郎刘镮之、知贡举。礼部尚书纪昀、都察院左都御史熊枚、为正考官。内阁学士玉麟、戴均元、为副考官。　　

○免湖北被贼滋扰之郧、郧西、房、竹山、竹溪、保康、东湖、巴东、兴山、归、襄阳、枣阳、南漳、谷城、宜城、均、长阳、长乐、来凤、利川、咸丰、宣恩、荆门、远安、当阳、钟祥、枝江、宜都、随、孝感、京山、江陵、光化、安陆、应城、应山、黄陂、蒲圻、崇阳、黄安、恩施、建始、四十二州县、本年额赋有差。并展缓带徵旧赋。　　

