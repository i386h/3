<!-- { "loadSidebar": true } -->
○癸未。谕军机大臣等、百龄等奏、详勘徐城等处工程赶办以资保护一摺。据称徐州护城石工、因河底渐高、愈形卑矮、一经风浪、危险异常、现估办石工二千五百七十九丈、加砌二三四五层、并于石工外添筑越堤二百六十丈、包砌碎石、共计用银九万八千余两、又清江浦汰黄堤外加筑重堤、以资保卫、俱属必不可缓之工等语。该二处临黄土石各工。既据该督等、查明情形扼要。不能不赶紧兴修。著即照所请办理。该督等务督率工员认真修筑。俾工坚料实。用资捍卫。惟是摺内声称、徐城东门一带石工本高出城上。汰黄堤外滩面。现高于堤内民居街市几及二丈。该二处形势若此。甚属危险。总缘河底日高。堤防亦随之增长。以目下情形而论。加高培厚。亦系不得不然之势。但似此逐岁加增。将来伊于胡底。该督等总当探本穷源。尽心讲求。能使河底刷涤日深。则水由地中。一切堤堰倍臻巩固。即修防之费。亦所省实多。较之随处补苴。不啻事半功倍。现在重运已全数渡黄。即日将御黄坝堵闭。令黄流全势东趋。两岸固守堤防。正可收束水攻沙之益也。再粮艘渡黄后。循次经由邳宿一带。计日即可趱出江境。本年东境湖河水势本属微弱。即日重运衔尾北来。该省闸河内外。亦不得不酌量情形。豫为潴蓄。以资浮送。其江境邳宿一带漕艘。但能行走无阻。即可无须东省接济。总之南北河道。均归利运。该督等惟当通盘筹画。期于天庾正供。迅速抵通。不可稍分畛域也。将此谕令知之。　　

○甲申。谕内阁、据御史张源长奏、邳宿运河工段、境隶江南、而上游资微湖灌注、向闻河水微弱之时、南河专司挑浚、以为上游不能畅注、东河专司蓄放、以为疏导不能深通、恐启互相推诿之渐、应请专其责成等语。邳宿运河、系江南所管之地。若令东河越境挑浚。则地方非其所辖。一切呼应不灵。前经议定章程。将挑浚事宜仍归南河。其蓄放事宜归之东河。两省本无所庸其推诿。本年该处粮艘行走濡滞。系由微山湖蓄水短绌。不敷铺放。咎在东河。此时亦毋庸轻议更张。嗣后惟在该督抚河督等、各勤其职。东省蓄放湖水。遵照定制。毋稍欠缺。江省挑工。悉照奏定尺寸。毋稍偷减。事有分任。即所以专其责成。该御史所奏毋庸议。　　

○又谕、先福奏请留升任守备以资差缉一摺。江西抚州营千总苏兆熊、前因节次缉获匪犯。加恩以守备用。兹既选升广东韶州镇右营守备。即应令其领劄前赴瓣任。乃先福违例奏请将苏兆熊留于江西省题补。摺内称近年匪徒敛迹、比户辑宁、实属缉捕著有成效等语。竟似苏兆熊一人将江省盗贼缉获净尽者。任情夸美。不自知其言之失实。况部选将备。各有定例。若外省请留之例一开。纷纷援照。殊于铨法有碍。所奏不准行。　　

○又谕、松宁奏查明宗室弼兴、酗酒谩骂实在情形一摺。弼兴前因醉后滋事。发往吉林交该将军管束。乃不知悛改。本年四月闲、复因酒醉闯入将军衙门。将将军指名辱骂。官署乃国家建设公所。观瞻攸属。将军由朕特＜闲＞。为该省官兵统领。职分优崇。今弼兴酗酒无忌。肆行谩骂。实属目无法纪。不可不严加惩创。著喜明等将弼兴重责三十板。并当堂晓谕。以此次责处尚系从轻办理。嗣后务当痛加改悔。毋再滋生事端。责处后严行圈禁。并著喜明等留心稽察。如弼兴三年内安分改过。年满时、该将军等照例奏闻。傥仍怙恶不悛。另有不法情事。即据实参奏。从重治罪。　　

○乙酉。谕军机大臣等。李亨特奏、南粮二进帮船全入东境、并湖河水势情形一摺。南粮二进帮船已全入东境。其三进帮船现已全数渡黄。衔尾北来。东省湖河水势短绌。若于闸河内外前后壅挤。办理必致棘手。李亨特摺内称时已仲夏。定可甘霖渥霈。增益水源。天贶不可豫期。总当先尽人事。以期有备无患。其所称设法料理。不可俟临渴掘井。该河督等刻下即应先期筹画。豫为必不阻滞之计。如此后澍雨应时。固属甚善。即河水长发稍迟。亦勿至临事周章也。再微山蜀山等湖、均系东省有名水柜。一切潴蓄机宜。全赖讲求有素。上年偶值秋雨短少。该河督并不别筹潴蓄。致本年济运不敷。今岁夏秋大雨时行。若各处泉源旺长。坡水充盈。则收蓄自能足额。然不可不以上年为鉴。该河督等此时即应将疏浚湖底、导引泉源各事宜。多方经画。秋冬闲务将湖水收足尺寸。有盈无绌。毋致一误再误。勉之慎之。将此谕令知之。　　

○旌表未婚守志内阁学士宗室果齐斯欢女。　　

○丙戌。上御勤政殿听政。　　

○谕内阁、本日太常寺奏、夏至大祀地坛、前经奏上□日遣永璘视牲、遵即知照宗人府转行知会、十九日庆郡王永璘、并未赴牺牲所视牲、特据实参奏。当令军机大臣询问庆郡王永璘因何迟误。据称因清文生疏、接到宗人府知会时、误认为陪祀、是以未往视牲等语。永璘即清文生疏。伊府中官属、岂无通晓清文之人。何至将视牲认作陪祀。殊属疏玩。永璘著交宗人府严加议处。寻议上。得上□日、著实罚郡王俸一年。　　

○以銮仪卫銮仪使英绶、为内阁学士。兼礼部侍郎衔。通政使司通政使赓泰、为都察院左副都御史。前任泰宁镇总兵官穆克登额、为光禄寺卿。　　

○丁亥。上还宫。　　

○谕内阁、刘凤诰于黑龙江遣犯滋事之案。仅止随同斌静开导犯人。并无教供情事。仍著释令回籍。其保三一犯。曾有向庞廷栋教令从轻供说之语。意在迎合将军。著照所拟加枷号两个月。再行释回。　　

○以夏至祭地于方泽。自是日始。斋戒三日。　　

○戊子。赏直隶南宫县捐赀助赈廪生齐如骧、举人。一体会试。　　

○己丑。孝恭仁皇后忌辰。遣官祭景陵。　　

○庚寅。夏至。祭地于方泽。上亲诣行礼。　　

○幸圆明园。　　

○遣贝勒奕绍赴密云县白龙潭祈雨。　　

○辛卯。命截留南漕稄米十万石。分赈直隶、河南、山东、被旱灾民。　　

○壬辰。上幸万寿山。　　

○给河南祥符、陈留、禹、安阳、汤阴、临漳、武安、内黄、汲、新乡、辉、获嘉、淇、延津、滑、浚、封邱、考城、原武、阳武、二十州县、被旱灾民一月口粮。　　

○甲午。以盛京堂子神幪被窃。私造顶补。革前任盛京礼部侍郎花尚阿顶带。将军和宁、下部议处。　　

○乙未。以甘霖叠降。命皇次子旻宁诣皇祇室行祀谢礼。　　

○谕内阁、向来满洲蒙古旗人俱应武乡会试。后经停止。国家甄拔人材。文武并进。现在文场乡会试。满洲蒙古与汉人一体应考。按额取中。旗人尤应习武。武场亦当一律办理。著军机大臣会同兵部详查旧例。妥议章程具奏。　　

○旌表守正被戕河南新蔡县民周松妻王氏。　　

○户部议准、广东巡抚韩崶疏报、遂溪、合浦、恩平、三县、开垦荒埔二十五顷七十三亩。照例升科。从之。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百七十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十八年。癸酉。六月。丙申朔。户部议准、广东巡抚韩崶疏报、廉州、罗定、二府州属、及西宁县、开垦水田三十七顷九十四亩有奇。照例升科。从之。　　

○丁酉。命每年春秋致祭密云县白龙潭神祠。前期由太常寺奏请遣官行礼。　　

○准休致太仆寺少卿衔康基田、重赴鹿鸣宴。并赏三品卿衔。　　

○戊戌。上幸万寿山。诣广润祠拈香。　　

○旌表守正捐躯江苏宿迁县民刘京子妻钟氏。　　

○己亥。谕内阁、本日据长庆奏、正红旗副护军参领普庆、在昆明湖落水身故。当询之管理三山事务大臣和世泰。据称其地在绣漪桥以南、系昆明湖下游、乃奉宸苑所管。是普庆落水处所、尚不在昆明湖禁地之内。惟是昆明湖四围地面、本属辽阔。从前亦有溺毙人命之事。该处系园亭内地。御舟时常经过。向来堆拨稀少。防范未能严密。著管理三山事务大臣、会同步军统领衙门、将该处应如何添设堆拨、责成兵丁昼夜巡查之处。详定章程。此后如有沉溺人口事故。该管地面官兵、俱酌予惩处。其有心自溺者、家属亦应定以治罪之条。一并妥议速奏。　　

○户部议准、福建巡抚张师诚疏报、闽、侯官、罗源、惠安、四县开垦田九顷五十亩有奇。照例升科。从之。　　

○庚子。旌表守正捐躯四川酉阳州民辛荣妻李氏。　　

○户部议准、四川总督常明疏报、秀山县、开垦田九十五亩有奇。照例升科。从之。　　

○辛丑。谕军机大臣等、伊冲阿奏、俄罗斯向哈萨克台吉罕巴尔索讨安集延情由一摺。据称接色布徵额来信。哈达苏开齐外四五十里、有俄罗斯人在彼驻劄、询据俄罗斯回称、哈萨克台吉罕巴尔处、有俄罗斯属下安集延数名、现奉汗差、派人一百名、带领安集延八十二人、前来向罕巴尔索讨、并嘱付不许滋事、亦不许私进卡伦开齐、旋经防御吉勒杭阿、令通事传谕、伊等既知规矩、不应在开齐在近驻劄、俄罗斯当即移退六七十里、现在派委员弁、帮同卡伦官员、严密巡查、不令罕巴尔等偷进开齐躲避、并探知俄罗斯仍在卡伦外安静驻劄等语。此事俄罗斯向罕巴尔索讨安集延。外夷因交易起衅。自相争论。本属常有之事。一经卡伦官员传谕。当即移退。距卡伦百余里外、安静驻劄。其情形极为恭顺。现在惟当严饬卡伦官员、严密稽察。断不可令罕巴尔带领安集延人等偷进开齐。傥任其潜避境内。或俄罗斯来向内地索讨。转致碍难办理。且其争论情由。天朝亦难为之剖断。著传谕晋昌、通饬沿边各卡伦。如有罕巴尔带领安集延人等、前来卡伦投诉求理者。务各严行晓谕。不准其擅进开齐。伊冲阿并即知会色布徵额、图伯特等、安静巡守卡伦。疆外之事。不须过问。正以崇天朝之体也。将此各谕令知之。　　

