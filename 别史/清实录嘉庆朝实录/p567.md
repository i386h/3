<!-- { "loadSidebar": true } -->
○谕内阁、前据山西河东道刘大观参奏、初彭龄在山西巡抚任内任性乖张各款。特派托津、穆克登额、前往查办。并令初彭龄回至山西。听候质询。兹据托津等按款确查。分别虚实。各取亲供进呈。请将初彭龄交部严加议处。刘大观交部议处。并其余案犯一并定拟具奏。朕详加酌核。尚有未尽平允者。上年金应琦患病请假。派令初彭龄前往署理山西巡抚。伊陛辞时。朕并未降上□日令其密查金应琦任内有何款迹。乃伊到晋之后。遇事搜求动形白＜闲＞。计前后数月所参司道府县等官。为数实属不少。其中固有实在应参者。而其偏执已见、任情憎恶、率行纠参者。亦正不免。今阅托津等查奏各款。其最甚者。如金应琦查看号簿即行嗔斥一款。试思金应琦不过暂时患病之员。并非解任去官、不应妄行干与者可比。伊查看号簿。正系留心公事。初彭龄自应将应办之事。与之商搉。方为和衷集益。何至遽加憎恶。甚至向司道前指斥其非。是其居心实属褊浅。至于试用知县陶荣淦之死。固缘赃私败露。畏罪轻生。而该员身系职官。何得隐而不奏。此一节亦属疏漏。且既知朱锡庚办事不妥。已向司道告知。并不即时参办。亦不免有瞻徇情事。初彭龄、著照托津等所奏、交部严加议处。仍令回陕西本任听候部议。俟议上时。再降谕上

□日。至河东道刘大观参奏初彭龄各款。其最重者如称初彭龄删减谕上□日一事。如果属实。则初彭龄之罪甚大。现在查明初彭龄上年奏请将伊门生徐承庆升补汾州府时。于接奉申饬谕上□日后。当经给署藩司刘大观、臬司积朗阿、公同阅看。不过行司札内未经钞粘。止于遗漏。实无删减谕上□日情事。又所称陶荣淦之死、因初彭龄偏听朱锡庚之言、彻回省城欲行参革、旋致自缢一节。如果属实。案关重大。今查明陶荣淦委系畏罪自尽。是所告重事。均属不实。又如所参平定州徐承庆亏空一事。现据刘大观自称、前次得自风闻、此时会同盘查方知不实等语。伊以本省之官。言本省之事。何得随意入奏、诿之风闻乎。刘大观于初彭龄分居僚属。当初彭龄在山西时。既觉其办事乖谬。即当随时劝阻。乃不面加匡正。转一一默志其短。待其去任之后。加以参劾。此非因初彭龄有将伊劾奏之处。借此报复。即系晋省怨恨初彭龄之人。纷纷向其怂恿。伊遂不顾虚实。冒昧胪参。此等攻讦上官之风。亦不可长。托津等仅请将该员交部议处。所议尚轻。刘大观亦著交部严加议处。即来京候上□日。余著该部议奏。寻议上。得上□日、初彭龄、著加恩以四品京堂补用。就近侍养其亲。刘大观著照部议革职。　　

○以故奉恩将军善义子富哈禅、袭职。　　

○辛亥。谕内阁、吴璥奏、山阳县平桥汛三铺东岸土堤漫塌、现在赶紧抢筑、并查参该工人员一摺。状元墩漫口堵合未久乃山阳县属瓦庙地方东岸旧堤、忽有漫溢之事。当此漕艘连樯北上之时。运道大有关系。吴璥等务即督率道将等、拨运料物。赶紧堵合无误漕运。所有在工员弁兵丁、失于防守抢护。非寻常疏虞可比。除办工兵役、吴璥等现已枷责外。其承办工段之试用通判孙龄、仅予革职。不足蔽辜。并著枷号示儆。吴璥、徐端、俱著交部严加议处。　　

○又谕、盛京吉林宁古塔一带。环绕长白山。为本朝发祥之地。产毓人薓。实为瑞草。二百年来附近山场刨采日多。必须远历深山。方能采获佳品。亦事理之所有。该处将军等、应将实在情形。随时陈奏。自可酌量办理。至种薓一项。以伪乱真殊干例禁。乃近年各该处、办解官薓。竟有搀杂秧薓情事。此等秧薓、形状虽觉腴润。而性味实薄。是以每年赏给大臣等售卖之薓多不得价。因尚未查得确据。未经核办。现据内务府参奏、此次验收官薓、系会同稽察御史令各该解员眼同拆封、并添传经纪铺户人等认看、盛京票薓四十八斤十二两、内堪用薓十三斤四两、泡丁十五斤八两、外有秧薓十八斤十二两、及带铅泡丁一斤四两、吉林票薓五十九斤七两五钱、内堪用薓一斤十二两、泡丁十八斤十五两三钱、外有秧薓三十七斤十三两二钱、带铅泡丁十五两、宁古塔票薓十七斤十二两八钱、内堪用薓八斤十二两、泡丁六斤十二两九钱、外有秧薓一斤十四两九钱、带铅泡丁五两等语。宁古塔秧薓尚祇一斤有余。盛京已十居其六。吉林竟至好薓转不及一成。又盛京四等以上薓六斤。内亦有秧薓二斤。吉林四等以上薓三斤二两。大枝薓十两。竟全系秧薓。该将军等不能认真查察。均有应得之咎。赛冲阿甫经到任。并非伊任内办理、无庸交议外。所有吉林将军秀林等、及各该承办官员、著交部严加议处。盛京将军富俊、及各该承办官员交部议处。宁古塔副都统富登阿、及各该承办官员、交部察议。其挑出之秧薓及带铅泡丁著交原解官发回。著落该将军等照数更换补解。如不能足数。即著照两淮交价之例分别四五等及泡丁定价解银归款。其如何著落分赔之处。著该将军副都统等自行酌议办理。　　

○壬子。谕内阁、给事中庆明奏请严禁京城内拆卖住房一摺。京城内住房。向例祇准转相售卖。不准拆卖。乃近来竟有业主串通奸商私行拆卖等敝□大。自应严行禁止。著步军统领及管理街道衙门、一体访查饬禁。毋任胥吏等藉端滋扰。　　

○谕军机大臣等、治河所以利漕。东南数省漕粮。上供天庾。是必运道通畅。方能源源转输。近年河工敝坏。而漕运亦日见阻滞。推原其故。其始因河湖多故。此冲彼漫。逐处淤垫。以致运道节节梗阻。有碍船行。继又因漕务紧要。不能须臾停待。每年回空重运。相继而行。催趱不遑。更无修防之暇。引黄济运。为害滋深。故无一日不言治河。亦无一年不虞误运。欲求两治。转致两妨。殊为廑虑。从前康熙年闲。曾因办理河工停运数次。始能经理获效。然彼时京通各仓储积充裕。足备数载之需。非如目下情形。每年仅敷支放可比。揆之事势。欲仿照办理。盖有所难。但先事之虞。岂可漫无筹画。前吴璥曾有由清江陆转之议。而费重事繁。碍难经理溯查元明时本有海运之法。后因积久敝□大生。遂议停止。然其始转输利赖。未尝不有裨国计。此时亦非轻言改易。惟未雨绸缪。不得不作为万一之想。设竟须计出于此。若不先为试办。岂可冒昧径行。闻江浙各海口、本有商船、赴关东一带贩运粮石者。每年络绎不绝。其船只习于风涛。熟于沙线。该二省均有出海之路。著松筠、章煦、蒋攸铦、体察情形。或将本年漕米。就近酌交商船洒带若干。先为试行以观成效。不妨使商船略沾微利。俾各踊跃承办。一面仍催趱重运北来。总期于运务有备无患。是否可行。该督抚即熟筹妥议据实具奏。　　

○复引见京察一等圈出人员。得上□日、嵩泰、廉敬、何金、鲍桂星、吴廷琛、吴其彦、齐鲲、邓鲲、邓廷桢、谢学崇、李振翥、富伦布、广庆、任烜、华瑞、查清阿、糜奇瑜、戴聪、约可清阿、觉罗德奎、张业南、富纶、熊方受、周锡章、和舜武、富廉、姚祖同、慕鏊、明山、福森泰、敦良、陈廷桂、张文靖、韩文绮、齐嘉绍、兴科、容海、汪玉林、陈启文、锦明、巴克坦、音德和、多容安、熙昌、安柱、鲍勋茂、陆言、觉罗怀裕、西彰阿、俱著记名以道府用。　　

○户部议准、前护江苏巡抚布政使庆保疏报、青浦县、开恳荡田四十六亩有奇。照例升科。从之。　　

○癸丑。遣官祭历代帝王庙。　　

○引见内务府保送京察一等人员。得上□日、此次内务府三院等处京察一等圈出人员。著各该堂官再行出具切实考语带领引见。圈出之笔帖式定祥、清安、存荣、著交吏部以抚民同知通判照例选用。所有一等官员达他笔帖式、俱著准其一等加一级。笔帖式升官保、著改为二等。至年逾六十五岁之畅春园郎中德元、会计司员外郎德著、南苑六品顶带苑丞官德、俱著以原品休致。余俱准其照旧供职。　　

○甲寅。上诣大高殿行礼。　　

○还宫。　　

○旌表守正捐躯河南上蔡县民徐豹妻邓氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百二十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十五年。庚午。三月。乙卯朔。上御太和殿视朝。王以下文武升转各官谢恩。　　

○谕军机大臣等、百龄等奏洋盗张保仔、郑保养、率众投诚、先经来船面见、经百龄谕将船只炮械全数呈缴、并将眷属人等先行上岸居住、方允代奏、该匪等犹豫不肯、适有＜口英＞咭唎货船出口、开炮扬帆、该匪愈觉惊惧、将帮船移赴外洋游奕等语。张保仔一犯、在洋肆劫多年最为凶悍。其向线民等恳乞内投一节。看来本不出于至诚。今该匪虽到船面见百龄。自陈悚惧。而船只炮械不肯全行缴出。家属人等、又不肯遣令上岸居住。转欲籍出洋搜捕为名。请将帮船给与七八十号。嗣见＜口英＞咭唎货船开炮出口。旋即畏惧惊逃。可见其性本游移。殊为狡诈不实。设百龄如其所请。则该匪乞降之后。仍可带船出洋。仍前伺劫。海洋辽阔。稽察难周。是伊一股匪船。竟是奉官屯聚。更可纵其所为。为害滋甚。百龄识其诈谋。不允所请。并一面饬令水陆官兵严加防堵。所办甚是。此等剧贼。断无招徕之理。百龄等惟当策励官兵。如张保仔一股仍在洋劫掠。必当相机巢□刀办。其前此乞降之言。置之不论、至其夥盗内、如实有呈缴炮械、同家属登岸诚心乞降者。则仍可允准。如此次摺内所叙温添寿钟阿有等二百五十余名。原不妨贳其一命。分别遣散。但总不可将巢□刀捕防御事宜。稍为松劲。以期办理净尽、海洋宁谧。此为至要。至节次投诚盗匪。已将及万人。亦应妥为安插。随时留心防范。不可稍涉大意。将此谕令知之。　　

