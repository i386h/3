<!-- { "loadSidebar": true } -->
○乙亥。谕内阁、前据留京王大臣等奏、七月初一日浓云密布。自辰刻微雨沾洒。时断时续。至初二日辰刻方止。午后又有密雨一阵旋即开霁等语。而顺天府尹。及总管内务府大臣。所奏亦属相同。热河自上月二十九日即有阵雨。至初一初二势更滂沛。直至初三日午刻方止。朕阅留京王大臣之奏、方以为京师雨势小于热河。于田功尚无妨碍。及昨据梁肯堂奏、永定河工次。闰六月二十九日亥刻起、大雨如注。初一二日雨势更急。平地水深二尺。以致永定河埽工冲刷。永定河头二工段。即在卢沟桥附近。距京不过二三十里。断无与京城雨势。大小如此悬殊之理。况本报屡次为泥水耽阻。即询之赍送果报、及由京前来热河之人。皆云是日京城之雨甚大。平地水深二三尺不等、何以留京王大臣摺内。尚称断续相闲。初二日旋即开霁。即或因此时庄稼俱已长成。高阜之处。晴霁后水势全消。尚无妨碍。其低洼地方。被淹甚少。不致成灾。亦应将此种情形详晰奏闻。何得意存粉饰。在伊等之意。以朕现在盼望捷音。经理军务。宵旰焦劳。不复以此再烦朕念耳。不知望捷。理军务。乃朕分内之事。而朕廑念雨旸民瘼。更重于此也。留京王大臣等、俱系朝廷大臣。宁尚不能仰体朕意乎。若似此互相隐饰。则封疆大吏从而效尤。民隐无由上达。是伊等欲慰朕怀。其事小。而启讳灾捏饰之渐。更重朕过。所关甚钜。不可不示以惩创。所有前奏不实之留京王大臣。顺天府尹。总管内务府大臣等、俱著交部议处。仍著即将京畿一带田禾有无妨碍。及低洼处所是否淹浸之处。据实速奏、勿再讳饰干咎。至在京科道。均有稽察之责。京师雨势过大。而留京王大臣等并不据实具奏、该科道何以亦无一字奏闻。均属非是。普著饬行。将此通谕知之。　　

○丙子。谕军机大臣等、魁伦奏、盗首林发枝势已穷蹙。欲率领盗夥投首等语。林发枝。非寻常盗匪可比。如果真心投顺。固当贷其前罪。但不可仍留闽省。恐有勾结情事。将来投首后。当照张表之例。来京安置。其未行投首之前。仍当严密缉捕。不可稍存懈驰。将此传谕知之。仍当严密缉捕。不可稍存剿黄草坝后。自当趁此兵威。次第剿办。捧鲊一处。与黄草坝毗连。固应就近进剿。而永丰为知州驻劄之地。民户稠密。尤应速解围城。以苏民困。即册亨一处。亦应将贼匪及早扑灭。俾黔省道路疏通。以期迅速蒇事。又据吉庆奏、攻剿者烟等处粤省边境零星余匪。一经搜尽。即当遵照谕旨。酌带胜兵。迅速渡江。与黔省官兵会合夹击。再附近亚稿各村庄避难民人。渐次归庄。自当加以抚恤。但恐每户六钱之数。尚不足用。即酌量加增。亦无不可。总在察看情形。毋使贫民稍有失所。将此各传谕知之。　　

○丁丑。孝懿仁皇后忌辰。遣官祭景陵。　　

○谕军机大臣等、此次额勒登保等攻得石城口。乘胜进击。分布官兵。堵截防守。兵分见单。何不并力一处。专擒首逆。若林之华。覃加耀。一经见获。夥党失所依恃。无难以次搜净。昨已调拨吉林索伦兵三千。并将东三省豫备进哨兵丁百余名。交惠伦、阿哈保、先行带往。著额勒登保、及宜绵、酌量何路紧要。即告知带兵迅速会剿。　　

○赏攻克湖北石城口兵丁一月钱粮。　　

○予福建捕盗淹毙守备谢德明、把总张端章、外委刘光升、祭葬世职。兵丁林应光等八十名赏恤如例。　　

○戊寅。谕内阁。前因留京王大臣等、奏报京城雨水不实。恐启外省捏饰之渐。是以降旨将留京王大臣等、交部议处。并令据实覆奏、兹据覆奏称。京城雨水虽大。而积水渐已消落。于秋成不致妨碍等语。京城一带。既无被水成灾之处。伊等前奏因朕盼捷焦劳。意存宽慰。未经详悉声叙。尚非有意讳灾。所有留京王大臣。顺天府尹。总管内务府大臣等、交部议处之处。均著加恩宽免。　　

○谕军机大臣等、观成在老木园剿办多时。既称已将贼匪围住。今又添刘君辅等所带之兵。军威不为不壮。何以贼匪百余人结队下山。直冲卡隘。经官兵抵御。仅斩获首级三十余颗。贼复窜回巢穴。岂有贼匪能直冲下山。而我兵转不能抢上之理。观成祇知在彼困守。日久相持。殊负委任。著传旨申饬。　　

○吏部议驳、陕西巡抚秦承恩奏请投效职员分外出力者。咨部加捐分发。得旨。部驳甚是。此等军营报效人员。如湖北、河南、四川、自所皆有。且该三省所办军需。较之陕西为多。何以他省并未奏及。而陕西先有此奏、未便率准所请。致启冒滥夤缘之渐。统俟大功全竣。再行汇总核办。　　

○己卯。谕内阁、据长麟等奏、喀什噶尔、英吉沙尔、二城。因仓贮无多。请动用库存银两普尔钱。买粮一万石存贮等语。回部地方。种地不专赖雨水。是以数年来并无旱潦之灾。今请存贮粮石。以备荒年。尚属可行。但二年之闲。若即采买万石。则恐粮价转昂。著长麟等分作三年。陆续采买。务须留心妥办。毋致所属之人侵渔。扰累贫回。　　

○辛巳。谕军机大臣等、贼匪齐王氏、姚之富等、欲往归州巴东。与长阳贼匪合夥。明亮等现绕出贼前。相机迎击。著汪新酌带兵勇。迅往紧要处所。封同堵拏。其界连归州之竹山、竹溪等处。亦当严密防堵。毋使勾结煽惑。所有帽子山城口子屯聚贼匪。著额勒登保等专心剿办。断不可使与归州巴东贼匪合夥。至开县。万县。云阳。新起之贼。业经宜绵等派令分股兜捕。自不致与前起之贼合夥。即使归并一处。更可聚而歼洗。再竹山、竹溪、兴山、房县、保康等处。恐有伏而未动余匪。此等匪徒。若果附和响应。自当速为剿办。如尚伏而未动。即纷纷搜捕。必致坚其从贼之心。且各处人数众多。概予诛夷。朕心亦有不忍。惟在明亮等酌量机宜。随时剿捕。以期速靖地方。将此传谕知之。　　

○赠故湖广总督毕沅。太子太保。赐祭葬。　　

○壬午。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭孝淑皇后殡宫。　　

○遣官祭端慧皇太子园寝。　　

○癸未。谕军机大臣等、明亮等现由水路前赴归州。去巫山已远。所有夔州一带贼匪。即专交宜绵、督同各路官兵。上紧剿办。至明亮、德楞泰、自归州迎至牛口。石门。一带截剿。该处地势厄塞。有险可据。若将齐王氏、姚之富、擒获。贼党亦不可攻而溃。现有惠伦、阿哈保、带兵赶赴协剿。明亮等务即赶坚剿尽。不可稽缓。再楚匪欲往与大宁会合者。业经刘君辅、马瑀等击退。现在惠龄、恒瑞、庆成等、又由干溪口一路前往夹击。务当上紧剿捕。勿使与老木园之贼合为一夥。一经竣事。惠龄等、即赴观成一路帮剿。至楚省应需粮饷。系汪新分内之事。著即探明贼踪。带领兵勇。于归州巴东要隘处所。悉力堵御。勿任窜逸。其粮运事宜。务俾源源接济。以利军行而资策应。将此传谕知之。　　

○以四川阜和协副将长春、为甘肃凉州镇总兵官。　　

○以筹办军务出力。赏河南布政使吴璥、道员马慧裕、花翎。　　

○予四川军营病故都统巴克坦布、祭葬世职。如阵亡例。　　

○甲申。谕内阁、据保宁奏、将盗马之土尔扈特贼匪丹津等拏获审明、定拟绞决、秋审时入于情实办理等语。凡遇盗马之哈萨克等、皆即行正法。土尔扈特等乃新降之人。与哈萨克何异。非内扎萨克可比。丹津、策伯克、策格勒德尔、著即行正法示众。书麟、普福、平日将无关紧要事件。烦琐具奏。今拏获土尔扈特贼匪丹津策伯克策格勒德尔等、并未具奏。祇咨报保宁。殊属拘泥。书麟、普福、著申饬。　　

○谕军机大臣等朱圭奏、庐州、凤阳、滁州、所属。得雨未能深透。又披阅闰六月粮价单内。有较上月贵至二三分者。江南地方得雨较易。如此时该处已得透雨。田禾畅茂。可望有秋。而粮价亦随时平减。则已。傥雨泽尚未沾足。粮价仍属加增。该抚务当察看情形。有应需接济之处。即据实速奏、将此传谕知之。　　

○乙酉。谕军机大臣等、梁肯堂奏、本月十五日大雨竟夜。水势顿长。东坝临水埽工。塌去二十余丈。合龙之期。未免稍缓数日。此亦无可如何之事。但究系该督意存欲速。新筑埽工未能坚实。以致被水汕塌。惟有加倍慎重。赶紧镶做。不可再有草率。至永定河漫口下游。及其余低洼处所。诚恐复被淹浸。仍著该督分饬所属。设法疏消。如有应行抚恤者。即一面办理。一面奏闻。以示朕轸念民艰至意。　　

○福建水师提督哈当阿等奏报、续获彰化县属商谋拒捕纠众首夥各犯廖挂等二十六名。分别正法。得旨嘉奖。文武员弁、及义民首、下部议叙。　　

○免四川运办军务之奉节、巫山、云阳、万、开、大宁、六县。次年额赋。　　

○丙戌。谕军机大臣等、此次帽子山等处被围之贼。额勒登保等当严密堵截。并勉力寻觅闲道。赶紧进剿。不得因贼匪据险死守。坐待其食尽自毙。至川楚窜匪。直趋归州。明亮、德楞泰、闻信。即从水路赶至兜剿。今贼匪复向兴山一带奔窜。明亮等、若能迎头兜剿。擒获首逆。固属甚善。即贼匪尚在奔窜。明亮等当紧蹑贼踪。使之无暇焚掠。奔走疲乏。自可易于剿洗。汪新将留驻湖南兵丁一千名调回。所见甚是。王文雄近在南阳。著即速赴楚省。探明贼踪。迎头夹击。将此传谕知之。　　

○丁亥。予贵州降苗一万七千八百八十余户。安抚奖赏。从总督勒保请也。　　

○己丑。谕军机大臣等、襄阳为汉江南北扼要之区。窜匪若从南漳向东北滋扰。势必逼近襄阳。此时汪新竟应从当阳回至襄阳。团练乡勇。与官兵防堵。如贼匪竟敢直逼郡城。务当督率兵勇悉力堵剿。以遏其北窜之路。至明亮、德楞泰、因截剿后股石门、牛口、贼匪。以致头股乘闲东窜。惟当将后股贼匪剿净。赶赴南漳。紧蹑贼踪。奋力截剿。其大宁新起贼匪。刘君辅、马瑀等、务当上紧兜剿。不可再令东窜。扰及二竹为要。将此各传谕知之。　　

○又谕、川匪扰至湖北南漳边界。需兵甚亟。著惠伦等即迅往襄阳一带访询。如明亮等已绕至贼前。即可随同击剿。傥明亮等犹在贼后追逐。惠伦等、即会同王文雄、带领官兵。堵御攻围。　　

○又谕、吉庆剿杀勾结黔苗。肃清粤境。此时自己带兵渡江。惟当督率将士。速将册亨。永丰。地方屯聚苗匪。上紧剿竣。与勒保会合筹办。祇须将洞洒当丈。巢窜攻破。擒获首犯。其余附从党夥。自必立时溃散。此外如王抱羊等、失所倚恃。更易擒捕。伫盼捷音即至。将此谕令知之。　　

