<!-- { "loadSidebar": true } -->
○辛亥。谕内阁、朕恭阅皇考高宗纯皇帝实录。乾隆四十一年三月内。钦奉谕旨、向来军营官兵。凡有奋勉出力者。俱令该将军等核其功绩。定为超等及头二等。分别议赏议叙。兵丁等赏给月粮。赏赉不为不多。不应复有随营赏号之事。乃据桂林奏绒布军营。除赏号银两外。其取用缎茶布等项。计银一万数千两。此等赏号。起自何时。前此平定准部回部时。并未闻备有赏号。何独川省有此。至赏给所需。亦当约有定数。军营取用后。作何赏给。及赏何项兵丁之处。是否存档备核。著文绶逐一详查具奏。此项赏号银两缎。当征剿之际。将军参赞等、或藉以鼓励士众。且该地方官已经备办。其动支赏用果有确据者。自仍当令其核实报销。但不得援以为例。著户部存记。嗣后或遇办理军需之事。如遇有请备赏号者。即遵此谕驳饬。钦此。仰见皇考慎核军储。垂示明切。朕节次降旨。谕令军营大员。不准擅用赏号。正与圣谕相合。国家设兵所以卫民。承平无事之日。凡隶名部伍者。皆赖百姓耕作所入。资其养赡。俾得尽心训练。原以备一朝之用。迨偶有徵调。奋勉出力官兵。每遇将军等奏报到日。必优加将励。其超众立功者。往往有特予超擢。赏给官职。并赏有巴图鲁名号。复照例给以银两。即闲有伤亡阵亡、殁于王事者。无不敕部赐恤。是平日既优其廪饩。临事复沛以恩施。养兵不为不厚。此外特加赏赉。或给以月粮。或赐以银牌。恩出自上。均非常格。尚何待带兵大员随时赏号。始足以示鼓励。此不过近年来相沿陋习。向地方官咨取备办。任意支销。糜帑项以市私恩。本非政体。况未必实惠尽逮官兵耶。从前办理金川军需时。所有缎茶布等项赏号。蒙皇考谆谆训谕。不得援以为例。何以后此军营、复有赏号名目。大约剿办台湾逆匪时。福康安始开其端。此后相率效尤。竟成锢敝□大。即如此次剿办三省邪匪。各路带兵大员调取赏需。均所不免。现在报销未竣。著户部查明三省军需案内。如有报销赏号银两等项之款。核其支用不实者。即行遵照驳饬。以杜浮滥。如果再四详查。实有确据者。亦应奏明请旨。不得率行准销。方今寰宇昇平。兵可百年不用。而军纪度支。总当定以程式。嗣后著申明旧制。或遇办理军需之事。将赏号名目永远革除。以符体制而归核实。将此通谕知之。　　

○又谕、前日朕恭阅乾隆四十一年二月分皇考高宗纯皇帝实录。内载谒陵仪注二处。于降舆下俱失载恸哭等字。与历年所载谒陵仪注不符。当经指出询问。本日　　

监修总裁官大学士庆桂等、公同具奏。据称纂修官原照常恭载、经伊等省去、现已敬谨改正、请一并交部议处等语。因思实录内删节未协。凡在馆之　　

监修总裁及总纂等、原均有不合。但必有一人持论删改。未必出于会商。特于召见庆桂董诰时、复面加询问。据称此次稿本、系刘凤诰酌删、伊二人恭阅时、原经看出签改、并未覆到销签、伊等亦未再行查询、旋经缮录呈进、殊属疏忽等语。庆桂、董诰、于签出遗漏后。尚未销签。遽行缮本呈进。自应与各总裁一体交部议处。至刘凤诰系专司勘办稿本之人。此次纂修等于纂送稿本时。本无错误。伊以臆见删去数字。及庆桂董诰签商后。尚不敬谨改正。仍复任意删节。尤属非是。刘凤诰、著交部严加议处。寻议上。得旨、庆桂、董诰、疏漏之咎。尚属可原。罚俸一月之处。俱加恩宽免。刘凤诰降一级留任。不准抵销。　　

○命协办大学士户部尚书朱圭、为大学士。管理工部事务。礼部尚书纪昀、协办大学士。加太子少保。调工部尚书戴衢亨、为户部尚书。转都察院左都御史熊枚、为工部尚书。仍暂署刑部尚书。以两江总督陈大文、为左都御史。调户部右侍郎戴均元、为吏部右侍郎。仍暂署刑部右侍郎。吏部右侍郎刘镮之、为户部右侍郎。以山东巡抚铁保、为两江总督。理藩院右侍郎全保、署山东巡抚。内阁学士玉宁、为理藩院右侍郎。　　

○壬子。上诣大高殿行礼。　　

○还宫。　　

○平粜山西太原、潞安、汾州、大同、朔平、宁武、泽州、辽、沁、平定、忻、代、保德、霍、隰、十五府州所属各州、县厅、存贮仓谷。　　

○癸丑。奉恩辅国公崇吉、缘事革退。以其从兄布兰泰、袭爵。　　

○甲寅。孝仪纯皇后忌辰。遣官祭裕陵。　　

○谕军机大臣等、松筠兴肇奏、验讯哈萨克命案、特参冒昧官员一摺。所办失之轻纵。边外哈萨克等、潜入卡伦游牧。傥驱之不去。该官兵即当报明查办。伊等必共知畏服。方为正办。乃此次哈萨克拜等、寻见潜入度冬之哈萨克遂烧毁氊房。任令随行人等抢拾物件。以致哈萨克心怀不服。其咎岂止躁妄。即瞻台里一犯。向加那里借马乘骑。加那里借给时。亦未必知瞻台里有偷马情事。即以知情而论。其罪亦不至死。乃穆特布等、辄将加那里鞭责致毙。岂得谓之擅杀罪人乎。此皆由松筠平日不能镇服属员。以致如此妄为。审办时犹不免意存回护。兴肇亦随同附和。何以折服外夷之心。松筠、兴肇、著传旨严行申饬。仍交部议处。佐领穆特布、著革职枷号一年。锡伯佐领达明阿、额鲁特佐领沙喇、固尔佐领哈萨克拜、福珠灵阿均著革职。各枷号三个月。马甲莫尔根保等、均著革去披甲。各枷号三个月。以示惩儆。幸哈萨克畏威怀德。不致生事。此次姑从宽贷。若妄挑边隙。即正法亦不为过。著松筠谕知该台吉、以此案业经奏明大皇帝。以官兵等妄行骚扰。该将军等定拟罪名尚轻。特降旨从重褫革分别枷号等因。详悉传谕。俾知感畏。至所称现在开齐之路。原系乾隆六十年新展卡伦。迤内十数里。向为哈萨克度冬游牧处所。著照所请、将该处大小卡伦迤外约容百余户人处所。赏给哈萨克冬春游牧。以示怀柔。　　

○以大学士朱圭、为会典馆总裁官。理藩院右侍郎玉宁、为实录馆副总裁官。　　

○以委散秩大臣成德、为广州副都统。　　

○朝鲜国王李玜、遣使表贺万寿、冬至、元旦、三大节。进贡方物。赏赉筵宴如例。　　

○是月。河东河道总督李亨特奏报、挑浚运河工程。得旨、东河自王秉韬任事以来。惟知节省。以致工不坚。料不足。受病在此。山东运河淤浅。亟应疏浚七十二泉。多蓄两湖之水。以时启闭。斯为正办。专事挑淤。徒劳无益。勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百四十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。二月。乙卯朔。谕内阁、据山东登莱青道张彤奏、请将登州府知府改为题缺一摺。所奏殊属冒昧越分。前经降旨、准令道员缮摺奏事。原以监司大员。设所属地方有关系民生利敝□大要件。如冤狱亟须平反。而督抚藩臬或有故执己见不听申理等事。自应据实直陈。今张彤所奏、请改海疆府缺。此系督抚大吏分所应办之事。该道即因缺分紧要。确有所见。必应改题。亦当申禀巡抚具奏。何得自行渎陈。辄以饬发部议为请。况道员之于知府、虽系上司。然相去不过一闲。亦未便率意更张。若各省道员似此越职言事。纷纷奏渎。成何政体。此风断不可长。张彤所奏、此时未便径交部议。著交新任巡抚全保、将登州府一缺是否实应改选为题。确查具奏到日再降谕旨。寻奏、查登州府属地方、滨临海岛。近日政务殷繁。较倍于前。请将登州府改为请旨＜闲＞放之缺。得旨、著照所请、登州府知府一缺。准其改为请旨＜闲＞放、交部注册。张彤虽系越职言事。但道员本有奏事之责。且其事已准行。张彤著免其议处。　　

○上以祭社稷坛。自是日始。斋戒三日。　　

○丙辰。谕内阁、前因恭阅实录。内载办理金川军需时。奉有圣谕、禁止军营带兵大员私用赏号缎银两等项。业经降旨申谕通行。本日恭阅乾隆四十一年四月内实录。复奉有谕旨、以川省赏号实属滥设。随征员弁奋勉出力者。俱令核其功绩。分别议赏议叙。其出众者又特加升用。及赏给巴图鲁名号。并赏戴花翎蓝翎。何得更有随营赏号之事。或将军等自顾体面。将自有之缎等物量行赏给。未为不可。向年傅恒经略金川。即以朕赏赐之物。分赏将士。并非地方官办给。又如平定准噶尔回部时。亦并无此项开销。何独川省办及赏号。即富德此次在军营止于无功。乃因有赏号一项。始则滥赏沽名。继则冒支混扣。以图弥补。身蹈重愆。可见赏号一项。断不应有。嗣后即当永远删除。钦此仰见皇考再三训诫。义正词明。朕前次屡降谕旨。正相符合。赏罚乃国家大柄。况用兵之际。惩劝攸关。岂可不慎。如带兵员弁。果有奋勉出众者。或擢升官职。或给予巴图鲁名号。或赏戴翎枝。或交部议叙。皆以朝廷名器论功行赏。方合酬庸之义。岂区区缎荷包等件。足以当之。譬有违犯禁令者。必当按律治罪。又岂诃斥笞棰所可示罚。可见功懋懋赏之典。至渥且钜。即朕有时特颁物件。赏给银牌。不过随事奖励。犹属赏之轻者。至带兵大员。本不当以一时犒劳私恩。辄立赏号名目。其始如傅恒等、尚系将自有之物。分给士众。迨后群相效尤。又不能出赀购办。遂不得不向地方官调取豫备。而福康安为尤甚。因而承办军需者。居然视为正项支销。自有赏号名目以后。带兵大员。藉词取索。漫无限制。而地方局员。亦不免以购备为名。浮滥多糜。甚或舞敝□大营私。取肥己橐。交结见好。及至报销帑项时。又复多方设法。希图掩饰。如从前富德在金川军营。即以侵冒获罪。其流敝□大不可胜数。所有军营赏号一项。必当严行禁止。兹复谆切申谕。著户部遵奉存记。于军需例案条下。将此项名目永远删除。　　

○以翰林院侍读学士成书、充日讲起居注官。　　

○丁巳。祭先师孔子。遣荣郡王绵亿行礼。　　

○遣官祭文昌帝君庙。　　

○戊午。祭大社大稷。上亲诣行礼。　　

