<!-- { "loadSidebar": true } -->
○谕内阁、前据緼布奏、和孝公主府内已革长史奎福呈控、额驸丰绅殷德演习武艺、与父报仇、并欲毒害公主、及将侍妾带至坟园、于国服内生女各款。丰绅殷德系和珅之子。和珅获罪重大。中外共知。其伏法实由自取。国家宪典所在。一秉至公。从无罪及其孥之事。至罪臣后嗣。自古从未闻有敢讐国法者。况办理和珅一案。经大学士九卿等佥称伊种种狂悖欺罔、照大逆律、应凌迟处死定拟具奏。朕因和珅蒙皇考豢养多年。又曾任首辅大臣。曲为末减。然论其妄诞。即肆市亦罪所应得。仍加恩赐令自尽。伊子丰绅殷德、旋授为散秩大臣。上年剿办邪匪大局戡定。复推恩赏给公衔。朕于和珅父子。实可谓仁至义尽。在丰绅殷德具有天良。自应感激无地。岂有反生怨望、隐蓄异谋之理。此案緼布奏上时。朕即知事属虚诬。但所控谋逆情事案关重大。朕若少露意旨。即使此案审讯实系诬控而外闲无识之徒。妄生臆度必以朕过于仁慈。不忍遽兴大狱。而承审大臣亦似有心迎合。转不足以破群疑而成信谳。当即特派大学士董诰、星驰回京。与留京王大臣、及内务府大臣緼布、刑部堂官等、会同秉公研讯。并节经降旨、谕令悉心推究务得实情。不可加以刑求。兹据王大臣等连日详细鞫问。惟丰绅殷德在国服内侍妾生女一节。业已自认不讳。此外如公主疑心饮食下毒。佥供实无其事。朕亦素知额驸与公主和睦诬妄实属显然。至演习白蜡杆。始自乾隆五十九年。藉以练习身体。并非起自近日。其私放利债。尚非违例盘剥。即引进高升、郑二、戏耍棍奉。亦祇系少年不谨。而丰绅殷德平日所作诗文。经保宁、董诰、緼布等、亲至府内查出。封固进呈。多系嘉庆三年以前所作。惟青蝇赋一篇。系四年在坟茔栽树。闻外闲有传说大动工程之语。忧谗畏讥而作。详加检阅。委无怨望违悖语句。现经王大臣等讯明、实系奎福因丰绅殷德将伊责打革去长史。又追索经手银两。心怀怨恨。捏词诬控。并传到奎福妻子质对。供吐一一如绘。按律将奎福定拟斩候。请旨定夺。王大臣等审办此案虚心详细。所拟罪名亦属允当。今爰书已定。丰绅殷德并无谋为不轨之事。毫无疑义。其罪惟在私将侍妾带至坟园。于国服一年内生女实属丧心无耻。前已降旨将伊革去公衔及所管职任。仍著在家圈禁。令其闭门思过。如此惩办。已足蔽辜。其他俱属轻罪不议。总之此案。如丰绅殷德果有悖妄之处。朕断不肯因公主曲法姑贷。既经讯系诬捏。朕又岂肯因其怨家造作蜚语。遽将丰绅殷德置之重典。置公主于何地乎。奎福、著依拟应斩监候秋后处决。入于本年朝审办理。余俱照所议行。并著将审办此案缘由通谕知之。　　

○谕军机大臣等、策拔克等奏、前赴盛京查办刘文喜等砍伐木植一案。盛京为陪都重地。既有无赖匪徒、在高丽沟一带聚集、搭盖窝棚私砍树木等事。自应严饬各卡伦留心查禁。使奸民知所敛戢。巴宁阿到任未久。且非伊专管。自难加之责备。若晋昌则在彼有年。且系盛京将军。稽查地方及各处卡伦、皆其专责。今接奉前旨。仅称悚惶骇异。可见伊于高丽沟地方偷伐木植一案。竟全未闻知所司何事现据德瑛奏、除高丽沟之外。尚有韭菜园三道浪头两处晋昌均未查及。太觉不成事体。晋昌著先传旨申饬。至策拔克等选派协领珠琫额恒福改装易服。潜率番役星赴该处设法侦缉并恐奸民等将木植运赴天津等处海口贩卖。饬令沿海一带旗民地方官。严密访拏所办俱是。该处藏匿奸民。甚至有打造大船运贩木植之事。策拔克等此次必应彻底查办。将首犯逐名拏获按律定拟其余为从各犯分别惩治。此番查办之后。该处断不容再有奸民藏匿滋敝□大其天津登莱青各海口。谕令直隶山东各督抚、饬属严查如有奸民运木到彼即令盘拏。其中傥有刘文喜等六人并令解赴盛京归案审办。将此谕令知之。　　

○甲子。谕内阁、本日朕诣狮子园阅摺办事。兹园为皇祖世宗宪皇帝在藩邸时。恭侍圣祖仁皇帝来至热河。特建斯园。以资憩息。并蒙圣祖仁皇帝亲临御膳。宸翰昭垂我皇祖亦尝亲书墨宝。辉耀檐楹。迨皇考巡幸热河每岁躬诣狮子园。叠见吟咏。迄今瞻仰奎章。敬思列圣贻谟。缔建山庄。永垂堂构。实为吉祥福地。从前圣祖仁皇帝岁时举行秋狝。著为恒典。我皇祖在位十三年。虽未出口行围。而登极以前。屡经随扈。且恭读皇考避暑山庄后序。敬述皇祖面谕曰、予之不往避暑山庄、及木兰行围者。盖因日不暇给。而性好逸。恶杀生。是予之过。后世子孙。当习武木兰。毋忘家法。我皇考高宗纯皇帝钦承世德。每岁校猎木兰。久而弗懈。垂训尤详。朕缵绍鸿图。亦惟式循前典。罔敢或渝今山庄内永佑寺。恭奉圣祖世宗皇考神御。心源默契。僾忾长存。万世子孙。所当继继承承。忽忘先烈。盖我国家诘武绥遐。意至深远。木兰行围。实岁时典礼所系。并非前代游猎可比。如以为游观之娱。则长途跋涉。策骑辛勤较之京师御园清适。劳逸迥殊。何可娱乐。然以无可娱乐而遂惮勤劳。朕实不敢出此也。著将朕敬承祖考肄武习劳有举莫废之意。再行明白宣示。通谕中外。俾众共知。　　

○又谕、额勒登保等奏、查明军营获咎人员、吁恳施恩一摺。现在大功全竣。军营带兵出力各员。业已叠沛恩施。其历年获咎各员中。如有情罪可原者。自应量加宽贷。以昭渥恺。所有单内开列之都司柯藩、德忠、永明、张绩等四员、均系由提镇大员降革。留营效力。从前获罪之由。或因病未能出击窜匪。或因该管地方有贼匪经过、堵剿不力。尚非有心贻误。且出兵年久。曾著劳绩。柯藩、德忠、永明、张绩、均著加恩以游击升用。张超前于参将任内。因约束兵丁不严。降为都司。尚未得缺。著加恩留于陕省差委。遇有陕甘都司缺出。即行补用。革职都司孙奉朝、马万年、自被参以后。随营打仗。尚知奋勉。孙奉朝著留于陕省、马万年著留于川省、均加恩以千总补用。至革职都司倭里布、系因在陕防边、未能截击窜匪、本应枷号军营、俟事竣发往伊犁赎罪之员。前已加恩疏枷。免其发往伊犁著回京充补马甲原任按察使瑺亨、前因贼匪窜至虞关。未及拏卡堵御。原任副将七格、在猫儿垭打仗带伤。未经具禀。私赴保宁调养。原任都司周健勇、在孝义地方防守。因出击窜匪致被另股贼匪乘虚焚烧粮饷。均经发往伊犁。核其情节。尚有可原。且到配已及三年。著加恩一并释回。至吉林前锋伍灵阿、甲兵长云保、因患病留于广元调养。病痊后仍不赴营。是以发往伊犁充当苦差。著再留三年。俟期满之后该将军奏闻请旨。其因带兵不严枷示军营之革职都司曾连光、守备孙铣二员、均著加恩一并释放。　　

○谕军机大臣等、川楚陕三省贼数。不满二百人。无难克期歼尽。从前川省啯匪。动辄数百为群。较之此时。剿剩零匪尚多。今余氛业将净尽。仍应力为埽荡。即啯匪余孽。亦可趁此办净。至三省地势犬牙相错。深山穷谷。诚恐有散匪零星藏匿额勒登保等。将三省应留兵勇均匀散拨。责成各将领分投梭巡会哨。并绘图贴说进呈自应如此办理。该处地方情形。伊等经历数年。最为熟悉。果能逐段严搜。自不虞再有余匪潜匿。其所留兵勇。则全在伊等酌量情形。以次裁彻。德楞泰将次到京。伊展觐回川时额勒登保接替入京。或将所留兵勇酌为减彻一半。其余存留兵勇。川省责成德楞泰勒保楚省责成吴熊光、庆成。陕甘责成兴奎、杨遇春、总须察看各该省境内实在无零匪潜留。将兵勇全行裁彻。否则宁以稍迟为要。又据称所获贼匪、该镇将等解送军营审明正法。所办甚是。其各州县拏获零贼。经地方官讯明均系官兵剿散之贼。当即批饬正法此亦可行。嗣后凡遇相近大营地方情罪较重之犯自须解赴大营审办。其离营较远者亦必讯系真贼禀明经略总督亲加批饬方许随时正法至戕害穆克登布之贼。惟余佐斌一人日久稽诛。该犯系著名贼目。应饬严密查拏。毋任漏网。将此传谕知之。　　

○又谕、陈大文覆奏、该省宿迁、桃源、清河等县飞蝗本少、亦未伤及禾稼、惟晴旱日久、两月以来未经得有透雨、以致高阜地方收成歉薄等语。是该三县不伤于蝗而实伤于旱。何以总未据费淳奏及。朕心深为廑念。该处本属积歉之区。今复有乾旱地段。虽据该督询访尚不成灾。民力究不免拮据。著陈大文迅委妥员前往查看被旱地方。究属起于何时。如有应须抚恤蠲缓之处。即行奏闻。候朕另降恩旨。此外徐海所属各州县、及镇江扬州常州等府。既据报闲有蝗蝻。并高淳江浦六合等县被水洼区。兼有飞蝗停落地方。该督均当严饬司道。即派文武员弁、分投履勘。将成灾处所据实陈明。不可稍有讳饰。　　

○又谕、本日据特清额奏、行抵甘肃、即于庄浪协营内、酌调官兵五百名、带往西宁策应等语。野番抢劫一案。前据贡楚克扎布等奏、该番等首鼠两端应慑以兵威。使知畏惧。贡楚克扎布等、及总兵马斌、两路共带兵二千三百名。今特清额又调兵五百名。现在赛冲阿自陕回甘。亦带有宁夏官兵。军威极为壮盛。何以尚未据伊等将如何办理情形。迅速具奏。贡楚克扎布等、应趁此兵力厚集之时。上紧筹办。务使野番知所震慑。而又须筹画万全。弗致稍损兵威。方为妥善。如果番众闻风惕息。献贼交赃。即令其持咒出结。就事完结。该处蒙古陆续内徙者。已有九千余人。岂能长恃官为养赡。一俟此案完毕。即令该蒙古等早回原牧处所。并将一切善后事宜、及如何安设卡伦等事。妥协布置。使番贼不敢再行抢劫。方足以靖边圉而绥藩服。贡楚克扎布等、不可不速筹妥办也。将此传谕知之、。　　

○吴熊光奏、据参将毛秉刚一路军功梁奇、在房县牌口地方、擒获贼匪李文魁、供系从前戕害惠伦之犯等语。得旨该犯罪大恶极。天理难容。断不令其漏网。亦由效命疆场忠魂毅魄。默为震慑。俾其自行供吐。吴熊光提到该犯。讯明后应即予凌迟处死。仍将该犯首级解送来京。于惠伦坟茔设位致祭。以慰泉垆。　　

○额勒登保奏、查明办理军务出力人员。赏四川道员吉升保、同知钟蟠云、知州钱国瑞、游击周士贵、骁骑校台清阿、都司石成玉、赵琴、守备吕应扬、马士相、严登魁、李思贵、朱福寿、李辉林、花翎。守备殷占鳌等、蓝翎。余升叙有差。　　

○调陕西陕安镇总兵官田朝贵、为四川川北镇总兵官。甘肃肃州镇总兵官王兆梦、为陕安镇总兵官。川北镇总兵官达自祥、为肃州镇总兵官。　　

