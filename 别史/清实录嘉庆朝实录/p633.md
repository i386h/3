<!-- { "loadSidebar": true } -->
○又谕、本年十月二十二日。万寿山无尽意轩内、失去红氊二条。镶玉如意三柄。穆腾额、和世泰、系管理三山大员。若一闻呈报失窃。即时亲往躧勘。跟寻踪迹。必能立时究出赃据。缉获正犯。乃伊等闻报后、漠不关心。迄未到彼一查。数日后于当铺内起得红氊。始与常福会奏派令桂芳、徵瑞、会同研鞫。将各园户及当夥传提多人。严刑拷讯。所录供词。毫无端绪。因续派景禄、卢荫溥、会同覆审。各犯已多受刑伤。供情反覆游移。总无赃据。兹分别具摺自请严议议处。此案穆腾额、和世泰、系专管之员。不能及早查缉。任意延玩。以致赃贼无踪。办理费手。伊二人之咎较重。穆腾额、著降为三品顶带。拔去花翎。和世泰、著降为四品顶带。各罚俸一年半。加恩俱仍留内务府大臣之任。其所管三山及各项差使。均照旧管理。常福署管三山。距失窃时仅止半月。伊闻信后曾亲往履勘一次。虽未能究出赃贼。其咎较穆腾额和世泰尚轻。常福著罚俸一年。桂芳、徵瑞、并非经管之事。惟派审不能详慎研究。著罚俸六个月。景禄、卢荫溥、派审在后。况已头绪纷乱。实属不易办理。尚非耽延。著各罚俸三个月。其万寿山无尽意轩失于看守之该管官员、及是日直宿之达他等、均著查明即行革职。所遗员缺。著内务府大臣遴员委署。俟开印后、带领引见。现讯各犯内赵黑子、吴幅太、张招儿三犯、交慎刑司严行看管备质。其余人等概予保释。仍著步军统领、顺天府、五城、并内务府、各派番役、一体严密访缉赃贼。俟查有端倪。即行审办。　　

○谕军机大臣等、松宁奏、近有奉省流徙饥民、由威远堡一带边门、潜越入境、现在饬员妥为驱逐等语。所奏非是。本年奉省复州等属歉收。饥民流徙。前赛冲阿曾奏明札致松宁、于该处煮赈妥为安抚。今松宁以流民例禁出边。饬将饥民概行驱逐。各灾黎等已离故土。远出边门。今复遭驱逐。严冬冱寒。冻馁无依。岂竟听其辗转沟壑。莫为轸恤。识见竟与观明相同。所奏错谬矣。著松宁将各饥民照赛冲阿所奏、暂为安顿。并明白晓谕、以尔等原籍被灾歉收。已奉上□日将尔等本年应徵钱粮加恩蠲缓。并谕令地方官迅速办理赈务。尔等若速归原籍。尚可在家领赈。免至流离远徙。且来年耕获有收。亦可不至失业。即或年岁稍歉。地方官亦断不敢讳灾不办。必能加意抚绥。无虞所失。如此剀切晓谕。该饥民等稍有家业者。当必相携回籍。其实在无力者。松宁督同地方官、查明户口。分设粥厂。妥为照料。俟来岁春融。再行筹遣回籍。或无籍可归之人。口数无多。即于本处编户安插可也。　　

○又谕奉天复州、宁海、岫岩、一带地方。本年秋收歉薄。饥民迁徙者甚多。该处皆系滨海之区。与山东对岸。或穷黎觅食。有搭坐海船前往登莱一带者。著该抚饬知该府县知意安辑。妥为抚恤。勿令失所。　　

○以内阁学士普恭、兼镶黄旗汉军副都统。　　

○以故四川松潘厅属巴细蛇任坝寨土百户踏爱子林噶亚、建昌道属白路土百户申祖子光先、松茂道属藏咱寨土目由仲绊孙见住盖、羊峒中岔寨土百户丹柘笑孙吉借、各袭职。　　

○赏四川绰倭土司地震灾民银。　　

○乙丑。上御宁寿宫。赐王、公、大臣、蒙古王、贝勒、贝子、公、额驸等食。并赏赉有差。　　

○谕内阁、百龄奏查明承办马港工各员分别著赔银两、并讯有勒派工员等敝□大、奏请革审一摺。上年马港口挑挖正河。因拦潮霸起除未净。出土不远。致令河身淤垫。坝工未及一年。埽段俱有歪斜。倪家滩新筑长堤。亦有漫缺处所。并于发办料土项下、每两扣银三厘五毫。以备例外杂用。虽属以公济公。尚非侵冒入己。惟先事未经详禀。又擅行借给工员银两。该员等糜帑玩工。咎无可贷。除叶观潮已于另案革职、张裕庆照部议降调外。单澐、著一并革职。所有本年重挑马港以下淤垫引河、共估挑土方银三十一万一千三百九十余两。补筑北岸漫缺长堤、共估土方银三万八千七百九十余两。西坝歪斜、共估修整银二万两。又挑河各员借领银十万六千五十两。俱著照百龄开具清单。著落叶观潮、单澐、张裕庆、张凤藻、并派令帮办支发局款催挑河工各员分别罚赔。勒限追缴。其原借银两各员弁。著于本任廉俸内分年扣缴。以清帑项。至张凤藻等勒派工员一节。尤应彻底根究。毋稍轻纵。张凤藻、姜志安、罗锦、均著革职。交该督提同曾被勒派各员、严行究讯。查有侵吞情敝□大。从重定拟具奏。　　

○又谕、百龄等奏、查明玩误河防文武员弁、请上□日分别枷示革职一摺。据称察看李家楼漫口情形、与该厅等原禀不符、密访水涨漫滩之时、曾有绅士张大鹤、邀同协防宋魁抢堵、运草填塞、并商酌跑簰买土、运钱到坝、其时厅员陈熙、在田工抢险、派令防范之千总熊礼臣、并未到工、宋魁旋亦他往、迨大堤漫缺二十余丈、该管守备管友仁闻信、复于中途等候厅员陈熙、耽延时刻、遂至大堤坐蛰、河溜南趋、请将已革同知陈熙、守备管友仁、千总熊礼臣、协防宋魁、均枷号工次、该管道员游击不据实禀揭、请上□日一并革职、并自请交部议处各等语。河工设立员弁。当伏秋大汛之际。自宜昼夜在工。梭织巡防。乃漫水淹及堤根。已越数日。本境绅士因保卫桑梓。情愿捐资堵筑。而汛弁竟无一人在工商办。以致酿成漫口。糜帑殃民。殊可痛恨。该员弁等前已革职。今百龄等奏请枷号工次示众。此等劣员。即枷号亦不知耻。或用轻枷示辱。仍属具文。亦不足以示警。管友仁、熊礼臣、宋魁、俱无庸枷号。著即拏问。交百龄严审伊等贻误险工。并此外有无侵帑玩公情敝□大。讯明从重定拟具奏。不可稍纵。陈熙因在田工抢险。到工迟延。著照百龄等所奏。枷号示惩。该管徐州道张鼎、淮徐营游击孔成、于所属厅营员弁玩愒疏防。并不据实禀揭。且办公不能妥速。张鼎、孔成、俱著革职。仍责令在工帮同堵筑。以观后效。陈凤翔、前赴工次多日。未能访悉前情具奏。著交部议处。百龄甫经到工。即查明参奏。其自请议处之处。著加恩宽免。所有徐州道员缺。著照该督等所请、准以候补知府王逢源署理。淮徐营游击员缺。准以都司衔睢南营守备张位委署。　　

○增浙江玉环厅学拔贡生一名。从学政周兆基请也。　　

○丙寅。上诣大高殿行礼。　　

○幸瀛台。阅冰技。回部伯克伊斯玛伊勒等十四人、及缅甸国使臣孟干、于神武门外瞻觐。　　

○谕内阁、许兆椿奏江西承造河口剥船、请量加津贴缘由一摺。此项河口剥船、今冬届当拆造之年。应交江西省承办。据称江西因近年叠次代造各省剥船、物料昂贵、每船定价银一百四十两、实有不敷、请酌加银四十两等语。所奏自系实在情形。著即照所请办理。至此项津贴银两。江省从前承办剥船之初。因适有调剂旗丁银米永远济运之款。该旗丁等曾经捐银六千余两。凑办剥船器具。此次该旗丁仍请照数捐出外。核与现在所需津贴银一万一千二百两之数。尚不敷银五千余两。该漕督以此项剥船。原系六省旗丁公捐之事。请将此项不敷银两。在于本年江苏、安徽、浙江、湖南、湖北、五省出运船四千余只。每船扣出调齐银一两二钱。此内如有因灾减歇船只。并请于下运补还。均著照所请行。并加恩准其先于江西藩库内动垫银一万一千二百两。发交委员督丁赶紧拆造。其各省旗丁协贴银两。著于明春解还江西。各丁应还银两。自今冬起、分作三年扣还。以纾丁力。嗣后此项剥船。每届十年成造。即照现定章程津贴办理。　　

○又谕、直隶天津一带。向有私贩盐斤卖给回空粮船之敝□大。前任盐政嵩年、查缉甚力。惟将肩挑负贩之人纷纷查拏。未免苛扰。曾经温承惠奏及。乃祥绍接任后、又一味因循。任令奸商私售。前经沧州回民王大有呈控命案。首出彭姓等盐店私卖给湖北三帮粮船盐一万八千余担。当饬许兆椿派员截查。兹据该漕督奏称、将湖北头二三帮一体搜查。共起出私盐二十九万二千余斤。并讯据丁舵等供称所带私盐。系买自天津一带常春等店。并非买自沧州彭姓等盐店。粮船私载盐斤。至二十九万之多。必非零星担负所能售给。自系奸商私开店铺。大起贩运。毫无顾忌。盐政系专管之员。祥绍著交部议处。温承惠不能查察。著交部察议。所有应行承缉各员。著该督查明参奏分别议处。现在粮船丁舵等供出情节。与王大有所控不符。经许兆椿咨行该督提讯王大有、及彭姓等、确供私盐究系卖给何帮。著温承惠即行讯明覆知该漕督核办。傥许兆椿所讯丁舵等续行供出、有与王大有控案相涉应行质讯者。著即解交直隶归案办理。　　

○又谕、据观明覆奏查明复州等五城旗户秋收歉薄情形一摺。本年复州宁海等州县、被灾歉收。旗户所获秋粮。不敷糊口。其应交钱粮。无力完纳。观明前此竟为属员朦蔽。毫无见闻。迨奉上□日饬查。始据查明覆奏。时已岁暮。办理实属迟延。除复州宁海二城旗户无力完交地粮。前于和宁奏到日。当即加恩缓徵。其兵丁春闲所借仓粮。亦著加恩一律缓至明年秋后交纳。岫岩、熊岳、凤凰城三处歉收情形。与复州宁海相等。并著加恩将该三处应徵各项银米。普予缓徵。与复州宁海一例办理。明春青黄不接之时。并著赏给该五城旗户一月口粮。以助农作。其所参详报不实之城守尉伊合哩等五员。除伊合哩、金福、昨已降上□日交部严议外。岫岩城守尉杰信、署凤凰城城守尉协领诺莫色楞、熊岳协领果勒敏、俱著交部严加议处。观明业已降为二等侍卫。毋庸再交部议。　　

○丁卯。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○是日。壬申年立春。顺天府进土牛春山宝座。　　

○戊辰。谕内阁、李亨特奏请筹给河标兵丁办公生息银两一摺。河东河标兵丁。于本营操防外。尚有拨派护送、及催趱重运回空等差。沿途往返。自应量给差费。著照所请、将河标积年存剩朋扣皮脏银款内、动拨银四千两。由藩司交商按月一分生息。所得息银。自嘉庆十七年春季为始。分给四营添补差费。以示体恤。　　

○以户部右侍郎陈希曾、兵部左侍郎万承风、充经筵讲官。　　

○己巳。孝庄文皇后忌辰。遣官祭昭西陵。上诣慈宁宫寿康宫行礼。　　

○以都察院左副都御史润祥、为盛京户部侍郎。　　

○庚午。上以岁暮祫祭太庙。自是日始。斋戒三日。　　

