<!-- { "loadSidebar": true } -->
○谕内阁、近来内外各衙门。办事因循疲玩。屡经训饬。积习竟不能革除。昨日朕披览工部核销顺天府具题、嘉庆十四年己巳恩科文武会试搭盖棚座等项、用过银两一本。工部核销。并未逾限。顺天府于事越八年之久。始行具题。即此一事。可见刘镮之、兼管顺天府尹任内诸事懈弛。降级调用。尚未偿其疲玩之咎。著通谕内外大小各衙门、嗣后遇有应办事件。无论钜细。俱应迅速办理。不可怠惰迟延。致有积压。用副朕谆谆告诫至意。　　

○丁亥。谕内阁、御史王庭华奏、分发佐杂人员、请严加甄别一摺。各省分发佐杂人员。人冗途杂。贤否不一。自应立法甄汰。以示区别。著各督抚、将分发佐杂人员于到省后。即留心查察。如有身家不清、流品不正者。随时奏明斥革。不必待至一年。其才堪造就者。试用一年。准其咨留本省。照例补用。才庸品劣者。一年限满。分别降调。咨回原籍。务各秉公考核。勿稍瞻徇。五城拣发各员。亦著一体甄别。以肃官方。　　

○谕军机大臣等、据张映汉奏、湖北清查旧案、第九限应完银五万二千四百三两零、现已如数完解司库、并声明末三限银两完解后、仍有新办清查案内各州县、情愿代前任认完无著、及逃亡民欠等项银两、请于二十五年旧案三限全完、再分十年弥补等语。湖北各州县仓库亏短银两。前于嘉庆十二年。经该督抚奏请分十二限弥补全完。彼时因亏空人数众多。加恩免其治罪。准其依限完缴。已属格外恩施。此后何得再有续亏。乃昨据阮元张映汉会奏、覆加清查。将前次漏报各款、请于十二限满后。自嘉庆二十五年六月起。再分限十年弥补完竣。当即降上□日申饬。令庆保张映汉另行妥议。此次张映汉摺内。又复申理前说。看来该省从前十二年清查之案。开报隐漏者尚多。若似此前限满后。又以清查未尽为词。续行展限。拖延岁月。终无清楚之日。庆保系新任总督、著会同张映汉、彻底查明。全行报出。统计于前十二限满再予限几年、可以弥补全完。嗣后各州县、查出新亏。有一案即参办一案。不准再有清查名目。若仍互相容隐。匿不举报。一经发觉。不但将该州县按律治罪。并将该督抚严惩不贷。将此谕令知之。　　

○又谕、晋昌以赏袭公爵谢恩一摺。前因晋隆在总族长任内。有失查习入邪教之人。将伊公爵革退。以晋隆现犯之罪。较晋昌前犯之罪重大。是以将此公爵、仍著晋昌承袭。晋隆本应发往盛京。朕念伊母年老。晋昌复在伊犁将军任所。伊家无人侍奉。加恩将晋隆免其发往。留京侍奉伊母。即与施恩于晋昌无异。晋昌当感朕恩施。尽心图报。永保边界乂安。不得更张任意办理。　　

○福建台湾镇总兵官武隆阿等奏、拏获洋盗出力人员。得上

□日嘉奖。赏守备谢建雍、花翎。县丞范邦干等、升叙有差。　　

○免齐齐哈尔、黑龙江、墨尔根、被灾兵丁额粮。并贷贫民口粮。　　

○戊子。上诣时应宫昭显庙拈香。　　

○御紫光阁。阅中式武举马步射。　　

○己丑。上御箭亭。阅中式武举技勇。　　

○御乾清宫。引见中式武举。亲定甲乙。　　

○谕内阁、国家各旗营品制。定例已久。俱当率由旧章。张家口驻防协领、向无翎枝。亦未设有前锋参领、前锋校等官。松筠率臆请增。实属沽名市惠。只知邀誉。任意更张。此端一开。若各省纷纷效尤。岂不有紊官制。兵部将松筠照妄行条奏例。议降一级调用。本属咎所应得。姑从宽改为降二级留任。棍楚克策楞身任副都统、凡与都统会办事件。可从则从。不可从即应驳正。若都统仍然固执。则当据实参奏。乃棍楚克策楞心知不可。不敢驳诘。一味随声附和。伊本属无用之人。即留任亦毫无裨益。棍楚克策楞、著革去副都统。伊本系散秩大臣。著来京仍回散秩大臣之任。罚俸三年。以示惩戒。　　

○调正红旗汉军副都统瑞龄、为察哈尔副都统。以散秩大臣奕礼、为正红旗汉军副都统。　　

○庚寅。上御太和殿传胪。赐中式武举一甲武凤来、马维衍、王志元、三人、武进士及第。二甲张肇泰等六人、武进士出身。三甲钱殿甲等三十七人、同武进士出身。　　

○壬辰。上御懋勤殿。勾到河南、山东、情实罪犯。停决河南斩犯四人。绞犯四十人。山东斩犯十人。绞犯五人。余一百一人予勾。　　

○谕内阁、富俊等奏、赈恤米石酌请变通一摺。盛京复州等处被灾旗民。应领续赈米石。据该将军等查明仓贮不敷。若由邻邑改拨。转运需时。著照所请、准其一半照银米兼赈例折给银两。一半照依高粮米价折给银两。听民自买杂粮食用。所需银两。即由盛京户部银库动用。　　

○又谕、朕前日披阅工部核销顺天府具题嘉庆十四年己巳恩科会试公用银两一本。迟至八年之久。始行具题。当经降上□日训饬。昨日复阅工部核销顺天府具题嘉庆十年繙译会试公用银两一本。所用银数不过二百余两。乃迟至十二年之久。始行具题。尤觉可笑。顺天府办理公事。如此疲玩。恐此外紧要案件。因循积压者不知凡几。著章煦、汪如渊、逐细详查。应行办理者、迅速清厘。如有玩延贻误者、即据实参奏。毋稍瞻徇。　　

○调镶蓝旗汉军副都统英绶、为正黄旗满洲副都统。以内阁学士哈宁阿、兼镶蓝旗汉军副都统。　　

○赠故正黄旗满洲副都统福长安、都统衔。赏银三百两治丧。　　

○减免直隶安、隆平、宁晋、新河、南宫、任、六州县、积水地亩额赋。　　

○乙未。旌表守正捐躯江西宜春县民曾德厚妻龙氏。　　

○丙申。上御懋勤殿。勾到山西、直隶、热河、情实罪犯。停决山西斩犯八人。绞犯六人。直隶斩犯七人。绞犯十三人。余一百一人予勾。　　

○谕内阁、王大、杨三、二犯入教。听纠同往宋家庄、赴荣华会。至中途畏惧。始行逃回。已有助逆之情。法无可贷。王大、杨三、俱著即处斩。王左虽经入教。与知逆情。惟该犯曾充眼目。拏获逆犯四名。均系凌迟斩枭之犯。尚可贷其一死。王左著照刘六斤之例。在刑部永远监禁。遇赦不赦。刘第四、张其信、王璧、随同入教。并未助逆。其得受白布。止系图免杀害。刘第四、张其信、王璧、俱著解交直隶省城。永远监禁。遇赦不赦。如有拏获逆犯。令其识认质对。　　

○丁酉。谕军机大臣等、孙玉庭等奏、现在之御黄坝、过于刷深、不能施工、束清坝、亦因御黄坝掣溜太急、难期稳立、不得不添建重坝、以资擎束、查旧二坝地方、系曾经立坝之处、可以照旧修筑、原设之御黄坝、现已收窄、照旧修守、并非听其废弃、止系添建一坝、期为重门擎托等语。新御黄坝口门。刷深至八丈有余。捆埽进占。难以施工。自系实在情形。现在清水出口过畅。若不加收束。冬令消水太多。来年清水不足。所关更钜。该督等所议、祇系就水势较浅之处。添筑重坝一道。将口门收窄。藉以钳束清水。不使过于宣洩。其现在之御黄坝基。照旧修守。并未废弃。且相距亦仅一百九十丈。并无五六百丈之遥。著即照该督等所奏、迅速兴工。妥协办理。惟是该督等既再四酌筹。移建此坝。务期于蓄清敌黄机宜。实有裨益。傥建坝之后。或不能收效。则错误之咎。惟伊二人是问。彼时不但将所用钱粮。全行著赔。仍必严惩不贷。将此谕令知之。　　

○戊戌。上御懋勤殿。勾到朝审情实罪犯。停决官犯一人。斩犯五人。绞犯十三人。余十六人予勾。　　

○谕内阁、我朝列圣相承。广开言路。朕虚怀纳谏。凡科道所上章疏。其言是者。无不采纳施行。即或识见迂陋。所言不当。亦每曲示包容。不特不肯诛戮言官。即如前朝秕政。廷杖谏臣。亦从无其事。本日朝审勾到官犯内。伊绵泰、萧镇、二名。俱予勾决。伊绵泰枉法婪赃。法所难宥。至萧镇职居言路。得以上章言事。徇情听嘱。已干法纪。乃竟贿卖条陈。以奏事为纳赂之具。欺君罔上。孰大于此。若不加严惩。则言以贿行。颠倒是非。变乱黑白。势将何所不至。特将该犯明正典刑。以昭炯戒。内外臣工。当知朕所诛者。乃坏法营私、行同市侩之小人。于上章言事之谏官、毫不相涉也。将此明白通谕知之。　　

○又谕、内阁参奏、陈预具题李升魁、疯病痊愈、限满释放一本。声明本内于恭书孝圣宪皇后误书一字。票拟严加议处签进呈。朕每日披览奏章书籍。遇有列圣列后庙号。俱敬谨捧阅。内外臣工。尤应敬谨详校。从前緼布、英和、成宁等、均因擡写错误。立予降调。今该省具题本内。于擡写之处、误书一字。实非寻常错误可比。巡抚陈预、臬司张五纬、本应即予降调。惟东省现当整饬之时。办事需人。若将伊二人同时降黜。乏员更换。陈预著仍降为三品顶带。张五纬著降为四品顶带。俱仍交部严加议处。其缮写错误之人。著陈预自行查明。从重定拟具奏。寻议陈预、张五纬、俱革职。得上□日、加恩改为革职留任。　　

○又谕、巴哈布奏、善化县知县王余英、缉捕认真、恳恩鼓励等语。近来各督抚、每于属员办事稍有微长。辄滥行保举。藉以市惠。殊为陋习。即如此案王余英缉获邻境越狱盗犯谭三一名。该抚暂行存记。如该员始终奋勉。再有出力之处。始行保奏。有何不可。至该员将本境盗犯。于疏防限内。全行拏获。功过仅足相抵。何得遽请恩施。所奏著不准行。　　

○又谕、前据巡视南城御史广泰等奏、拏获私造火药之黄朋等一案。当经降上□日交刑部审讯。兹据该部讯明黄朋等、系开设花爆作坊。其所用硝黄、均买自官行。确有来历。并经刑部司员、会同该城指挥、查验封存料母。实系秸灰。黄朋等并非私造火药。不在例禁。无罪可科。该城前此并不查明。妄行拘拏。奏请交部审办。实属错误。广泰、蒋诗、俱著传上□日申饬。黄朋、魏思清、孙锦义、陈明、魏大成、即著省释。步军统领、顺天府、五城、均有缉捕之责。原以除莠安良。肃清辇毂。乃于降上□日饬缉要犯。不能捕获一名。日久恐干饬责。辄将寻常案犯逮系多人。张皇入奏。甚至不察虚实。滥及平民。及讯系无辜。始行释放。而其人业己家产荡然。京师为万方辐辏之区。市廛阗溢。若缉捕衙门。皆似此苛扰。胥役藉爪牙之威。肆行索诈。必致民不聊生。迥非除莠安良。转成病民苛政。但不可因有此上□日。又形怠玩。著通谕步军统领衙门顺天府五城、所有饬缉要犯。务各上紧严拏。毋稍疏懈。其不在禁令者。勿许率意妄拏。致多株累。若官吏人等、藉端苛扰。从中需索。至有如近日西城查封米铺朋诈钱文情事。一经发觉。定行严惩不贷。　　

