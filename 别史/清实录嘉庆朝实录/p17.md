<!-- { "loadSidebar": true } -->
镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆元年。丙辰。冬。十月。癸酉朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭端慧皇太子园寝。　　

○幸圆明园。　　

○问太上皇帝安。　　

○颁嘉庆二年时宪书。　　

○予福建出洋淹毙守备曾攀鹤、祭葬恤荫。兵丁陈太和等三名。赏恤如例。　　

○旌表守正捐躯河南洧川县民赵麟瑞妻李氏。　　

○甲戌。上御勤政殿听政。　　

○谕军机大臣等、本日引见推升邵武府同知罗南英。前据秦承恩于该员在陕省中部县知县任内俸满推升时、奏称该员卸事之际、士农工商、交相感颂、焚香跪送者、络绎不绝、即向不安分之人、曾经该员责惩者、无不感泣、下至军流人犯、于临行之日、追送数十里、遥望哽咽等语。该员现已升授邵武同知。若莅任后。果能尽心抚字。则闽省民情爱戴。自必人有同心。况福建民风。向称刁悍。如得良吏加意化导。俾知改过迁善。岂不于地方有益。著传谕魁伦、姚棻、于罗南英到任之后。留心察看。如与秦承恩所奏陕西任内情形相同。即据实奏闻。朕当加恩擢用。以示奖励。　　

○又谕、毕沅奏、永保等自前月二十四日以后。节次痛剿贼匪。兼程追捕。两旬有余。兵力颇形劳顿。并送回襄阳养病者多名等语。永保等因兵力被乏。兼有疾病。自不得不略为休息。但永保等惟知休息兵丁。能保贼匪亦即株守不出滋扰否耶。设贼匪转乘闲四出。岂不使良民遭其抢掠。永保等此时即不能将首逆各犯拏获。亦应督率官兵。分路堵截。不使窜出滋扰。或亦时向贼巢为进剿之势。扰之使不得安。何仅以养锐藉口。坐待新调之兵。转予贼以暇耶。又毕沅奏乡勇暂缓裁彻一事。现当剿捕贼匪之际。正须藉其防堵。自不应遽行裁彻。不妨于事竣后再行酌办。将此传谕知之。　　

○以通政使司通政使达庆、为都察院左副都御史。通政使司副使李光云、为太仆寺卿。　　

○乙亥。谕军机大臣等、近年以来。各省小钱充斥。节经降旨谕令各督抚实力查禁收缴。而小钱仍未净尽。且不肖吏胥等、往往藉查缴小钱为名。任意讹索。甚至暗中受贿。转将私铸私贩之人卖放。是欲除弊而反以滋弊。可见官为查办。仍属有名无实。况百姓商买行使之小钱。均系由他处辗转搀杂而来。并非本人私行铸用。若不清其源而徒绝其流。于事终属无益。现在开炉伊始。正当肃清圜法之时。该督抚等务宜实心查察。如式鼓铸。勿令局员工匠等偷减薄小。其山僻处所。有奸民私铸者。当督饬所属严拏治罪。俾官无小钱。民无私铸。弊源可以杜绝。其民闲行使。转可不必查禁。以免扰累。惟舟车装载成捆小钱。经过关口。仍应查拏究办。将此通谕知之。　　

○丙子。上以万寿节。侍太上皇帝御同乐园。赐王、贝勒、贝子、公、文武大臣等食。至戊寅皆如之。　　

○丁丑。谕军机大臣等、英善奏、达州亭子铺地方。有孝匪熊泳霞等、邀集千余人。在彼屯聚。先派川北将弁带兵协捕。英善即亲带兵五百名前往剿办。又据秦承恩奏、前往漠中一带巡防。另挑乡勇同弁兵分拨堵御等语。所办俱好。惟英善所带兵五百名。为数较少。著传谕福宁、观成、自行斟酌。如该处剿捕事宜完竣。无须伊二人在彼督办。即一同速加回川省。带领各标营及屯土兵丁。迅赴达州。与英善会商进剿。该省兵丁回至本籍剿捕贼匪。自必倍加踊跃。尤为得力。傥滋邱贼匪。一时尚未能净尽。福宁应暂留该处。会同成德惠龄等办理。观成系成都将军。久历戎行。应先酌带兵丁迅赴达州。会同英善实力速办。如达州教匪。业经英善秦承恩会剿完竣。福宁、观成、又不妨暂缓回蜀。以期将榔坪贼匪。迅速剿净蒇功。至襄阳一带。现在虽无贼匪。但该处为全楚要路。今川省达州地方。又有教匪勾结滋扰等事。毕沅驻劄襄阳。仍当加意留心。毋得稍有懈弛。　　

○福宁等奏报、剿败楚省巴东谭家村贼匪。得旨奖赉。总兵官诸神保等、升赏有差。　　

○以直隶通州协副将王文雄。为河南南阳镇总兵官。　　

○戊寅。万寿节。遣官祭太庙后殿。　　

○遣官祭福陵。昭陵。昭西陵孝陵孝东陵景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭显佑宫。东岳庙。城隍庙。　　

○上率皇子、王、贝勒、贝子、公、文武大臣官员等、诣正大光明殿。于太上皇帝前行礼。礼成。上御座。皇子、王、贝勒、贝子、公、文武大臣官员等、行庆贺礼。　　

○己卯。谕内阁、大学士缺出。久逾匝月。现在各尚书内。若以资格而论。则刘墉、纪昀、彭元瑞、三人。俱较董诰为深。但刘墉向来不肯实心任事。即如本日召见新选知府戴世仪。人甚庸劣。断难胜方面之任。朕询之刘墉。对以尚可。是刘墉平日于铨政用人诸事。全未留心。率以模棱之词塞责。不胜纶扉。即此可见。彭元瑞不自检束。屡次获愆。纪昀读书多而不明理。不过寻常供职。俱不胜大学士之任。董诰在军机处行走有年。供职懋勤殿。亦属勤勉。著加恩补授大学士。至王杰因患腿疾。久未入直。现在军机处汉大臣止有董诰一人。著左都御史沈初。在军机处学习行走。朕于用人行政。悉秉大公。考绩程材。无不权衡至当。刘墉、纪昀、彭元瑞、皆当扪心内省。益加愧励。　　

○大学士王杰、以足疾辞南书房、上书房、军机处、及礼部事务。允之。命大学士董诰、兼管礼部事务。　　

○庚辰。以工部右侍郎范宜恒、为户部尚书。　　

○辛巳。谕军机大臣臣等、据毕沅奏、请将苗疆四面营垒。布置停妥。即彻退官兵一摺。所奏虽不为无见。但现在平陇尚未攻克。石柳邓、吴廷义等、尚未就擒。若遽议彻兵。又将何以措辞。岂有首逆尚未全获。转向其调停曲赦之理。况苗匪诡谲异常。既未将石柳邓等拏获。而遽行彻兵。安保其不又心怀反侧。傥复煽聚滋扰。彼时又将如何办理。且攻克平陇后。必须在该处安营驻兵。今石柳邓等尚在稽诛。官兵难以在彼留驻。毕沅之意。不过以湖北四川贵州皆有教匪滋事。彻兵之后。可以分投剿办。殊不思此等教匪。声息相通。今见石柳邓等未能拏获。即行彻兵。伊等益无忌惮。岂不转长贼匪轻视官兵之心。朕初意即不欲穷兵黩武。原可趁此振旅彻兵。今苗匪负固。首逆未除。岂能遽议及此。朕不得已用兵之苦心。岂毕沅尚不知之。著将毕沅奏摺。发寄勒保、姜晟、明亮、鄂辉、及额勒登保、德楞泰等公同阅看。集思广益。将此事究应如何办理情形。据实具奏、不得存将就了事之见。　　

○又谕、凉山贼匪。不过数百人。势已穷蹙。今在二天门负嵎死守。兵力难施。惠龄当派拨妥干将领。带兵于山下要隘处所。分路堵守。令贼匪不能下山穷逸他处。况贼匪粮食仅敷两月。自难日久支持。惠龄即可亲身先赴滋邱。与福宁成德等会同合击。将林之华等首夥悉数歼除。彼时如凉山余匪业经束手就毙。惠龄等皆可前赴永保处帮同剿办。若凉山贼匪尚有拒守。惠龄再以胜兵回赴搜捕。此等机宜。惟在惠龄相机筹办。不可一味株守。亦不可顾此失彼。将此各传谕知之。　　

○赠征苗伤亡贵州提督花连布、太子少保。予祭葬世职。谥壮节。入祀昭忠祠。　　

○调云南提督珠隆阿、为贵州提督。以陕西兴汉镇总兵官文图、为云南提督。　　

○壬午。上侍太上皇帝诣大高殿寿皇殿行礼。　　

○还宫。　　

○赈两淮海州板浦、中正、临兴、三场、被水灶户。蠲缓新旧额赋有差。　　

○癸未。谕军机大臣等、额勒登保等、督率将弁分路进攻。连夺岩人坡。大坝角等处卡寨。所办尚好。至所奏吴廷义情愿缚献石柳邓。暂行允准。予以生路。俾首逆不致远扬一节。亦祇要如此办理。但吴廷义既愿将石柳邓缚献。何以苗卡前后贼匪仍复屯聚。可见贼情狡狯。究属难信。或藉以为缓兵之计。亦未可定。此时惟有整顿兵力。直前进剿。扫穴擒渠。是为正办。不可堕贼奸计。又据奏永绥一路。拏获贼目石老必。焚烧贼寨二十余处。闲有苗匪攻扑营盘、俱经该提镇随时击退、该处未降苗寨本多、俟攻克平陇、再为分路搜捕等语。所想亦是。总之石柳登一经就获。其余想亦易办。额勒登保等、与明亮、鄂辉、当熟商妥办。不可存将就完事之见。遽行彻兵。将此传谕知之。　　

○以攻克岩人坡等处苗寨功。赏护军参领格布舍、侍卫丰绅、巴图鲁名号。游击魏攀举、守备周廷翰、花翎。余升赏有差。　　

○户部议准、升任浙江巡抚吉庆疏报、定海、常山、二县。开垦荡田四顷有奇。照例升科。从之。　　

○甲申。谕军机大臣等、宜绵此时已由西宁回省。现在川省达州有教匪滋事。秦承恩业经驰赴汉中防堵。宜绵当探听信息。如川陕毗连地方。有应须添兵防堵之处。即酌量情形。或派拨将弁。带兵前往协助。或亲赴边界。督率弹压。自更得力。如秦承恩在彼足资防范。甘肃地方亦属紧要。宜绵自当在省静镇弹压。不必远赴边界。将此传谕知之。　　

○以翰林院侍讲英和、充日讲起居注官。　　

