<!-- { "loadSidebar": true } -->
○癸亥。上耕耤。诣先农坛行礼。更服。至耤田所。躬耕三推。复加一推。御观耕台。命豫亲王裕丰、肃亲王永锡、庄亲王绵课、各五推。吏部右侍郎玉保、户部尚书范宜恒、礼部左侍郎铁保、兵部右侍郎傅森、代刑部工部右侍郎阿迪斯、工部左侍郎成德、都察院左副都御史汪承霈、通政使司通政使秦清、大理寺少卿童凤三、各九推。毕。顺天府府尹率农夫终亩。赏赉农夫耆老如例。　　

○幸圆明园。　　

○问太上皇帝安。　　

○谕内阁、大学士缺出。已届匝月。现在各尚书内。刘墉资格较深。著补授大学士。但伊向来不肯实心任事。行走颇懒。兹以无人。擢升此任。朕既加恩。务当知过。倍加感激。勿自满足。勉除积习。以副恩眷。沈初、著调补吏部尚书。所有兵部尚书员缺。著朱圭补授。仍带革职留任。张诚基、仍著调补安徽巡抚。现在吉庆、前往粤西边界办理事宜。张诚基、应俟吉庆办竣军务。回至广东省城时。将巡抚印篆。交吉庆暂行兼署。再赴安徽新任。朱圭。俟张诚基到任交代后。即行来京供职。其广东巡抚员缺。候朕另行简放。　　

○调正白旗满洲都统和珅、为镶黄旗满洲都统。镶白旗满洲都统福长安、为正白旗满洲都统。镶红旗满洲都统绵恩、为镶白旗满洲都统。　　

○甲子。上御勤政殿听政。　　

○以太常寺卿施朝干、为宗人府府丞。仍留湖北学政任。詹事府少詹事罗国俊、为詹事。　　

○旌表守正捐躯安徽宿州民汪启成妻杨氏。　　

○乙丑。谕军机大臣等、惠龄所奏。不过分路兜剿情形。歼贼亦属无多。殊不满意。并为恒瑞乞恩。有何紧要。恒瑞前曾获咎。今既能知过自奋。伊本系将军。著加恩照例准戴花翎。至据奏现获匪犯。多系姚之富之徒。且获有姚爽金爽一名。讯系姚之富堂侄。想姚之富总在此股贼匪内等语。但据巴克坦布等奏、由南召窜入大山贼匪。逆首王廷诏、李全、姚之富、俱在其中。此时恒瑞带兵截剿此股贼匪。巴克坦布庆成等、先经驰赴南召一带。正可两面夹击。痛加剿杀。总须将各首逆设法擒拏。不可坐待惠龄。有稽时日。将此传谕知之。　　

○调镶黄旗汉军都统庆桂、为镶红旗满洲都统。以镶黄旗护军统领德楞泰、为镶黄旗汉军都统。调镶白旗护军统领晋昌、为镶黄旗护军统领。以辅国公崇尚、为镶白旗护军统领。仍兼署镶黄旗汉军都统。　　

○以故云南开化府属土经历周尚德子绍宗、袭职。　　

○丁卯。谕军机大臣等、宜绵等奏、夺占鸡爪岭等处贼卡。其设法攻取。自系宜绵办理得当。乃明亮公然以宿将自居。自列首衔。其单衔具奏之摺。竟以一切布置。皆伊所定。太不知分。明亮著传旨申饬。并著接奉此旨后。将所带之兵留与宜绵。明亮即轻骑减从。速赴襄阳一带。帮同惠龄剿办。　　

○荆州将军兴肇等奏报、截剿裕州一带北窜贼匪。得旨奖赉。赏佐领那敏、花翎。防御百顺等、蓝翎。游击六十五等、升擢有差。赏兵丁一月钱粮。　　

○以内阁学士书敬、兼镶黄旗汉军副都统。　　

○旌表守正捐躯福建邵武县民饶毛仔妻张氏。河南泌阳县民张计贵妻裴氏。　　

○戊辰。上还宫。　　

○调镶红旗满洲副都统多永武、为镶白旗满洲副都统。镶白旗满洲副都统晋昌、为镶红旗满洲副都统。　　

○以孟夏时享太庙。自是日始。斋戒三日。　　

○己巳。调镶红旗蒙古副都统富尼善、为正白旗满洲副都统。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。夏。四月。辛未朔。享太庙。上亲诣行礼。　　

○吏部以大学士刘墉、应定何殿阁请。得旨、著为体仁阁大学士。　　

○壬申。定苗疆善后事宜。谕内阁、毕沅等奏、苗疆添设营汛官兵、及修城筑堡、酌给新设苗弁饷银各摺。此等善后章程。既经毕沅等分摺具奏、自应。核议施行。但地方事件。有治人。无治法。从前湖南省苗疆各镇。一切设汛安兵。何尝不系前人妥为布置规模。祇因地方大小各官。因循废弛。不能实力整顿。以致苗匪勾结滋事。邪教乘隙作乱。即如湖北省邪教肆扰。本系民人。该省岂无文武官管束弹压。乃任其煽诱蹂躏。辗转奔窜。至今尚未埽除净尽。可见楚省地方滋扰不宁。总由封疆大吏等日久懈驰。未能抚得宜所致。此次定议之后。若不实力奉行。仍属具文塞责。何以垂永久而靖苗疆。除该省从前贻误各员。再降谕旨查办外。所有毕沅等奏到各摺。著交军机大臣。会同各该部。详悉核议具奏、寻议。查乾州凤凰厅。旧有边墙一道。自喜鹊营至亭子关。绵亘三百余里。为苗民之限。边墙内地。向系苗产。经和琳奏明。如有汉人侵占。查出后不许再种。今据毕沅等奏称。边墙内寄居民人。俱被焚掠。今将所有逃散田土。悉归苗业。伊等乏术营生。自应酌筹安置。现在永顺府属之龙山。界连湖北来凤县。距三厅较近。该处所遗叛产。兵火后招种乏人。莫若将此项失业民人。移赴该处栖止。按户酌拨承种。则贫民得资生计。地亩亦不至抛荒。应如所奏办理。又查凤凰、永绥、乾州、三厅地方。甫经厎定。原设额兵。不足以资控制。该督等奏称。花园汛新设之绥靖镇。及乾州之改营为协。并镇筸属之岩门汛、廖家桥、得胜营、小凤凰营、乐壕等处。乾州协属之镇溪所、喜鹊营、强虎哨、湾溪、河溪等处。绥靖镇花园属之隆团、凉水井、沙子坳等处。永绥协属之滚牛坡、鸭保寨等处。辰州属之泸溪、乌宿、洗溪、浦市等处。永顺属之古丈坪。在在均关险要。并应设营驻兵。以资掎角。应如所奏、准其于愿额外。镇筸镇各营、添兵二千二百名。乾州协各营、添兵八百二十九名。绥靖镇、添兵五百十六名。保靖营、添兵四百三十二名。古丈坪汛、添兵四百名。乌宿、洗溪、浦市、添兵八百十三名。次第召募足额。将他省留防兵、即行彻归本省营汛。以免久戍。再此项新兵。应先尽本省投效乡勇。曾经打仗出力者充用。既能稔习苗情。又免伊等散归失业。至兵数既经添设。其该管将弁。自应酌量增添。除提督移驻辰州。及花园汛添设绥靖镇总兵外。其镇筸镇属岩门左营。添游击一员。守备一员。千总二员。把总四员。外委四员。额外外委二名。岩门右营。添设把总一员。外委一员。额外外委二名。乾州协、添设中军都司一员。守备二员。千总二员。把总五员。外委六员。额外外委八名。绥靖镇、添设都司一员。守备一员。千总二员。把总二员。外委四员。额外外委四名。永绥协、添设守备一员。千总一员。把总三员。外委二员。额外外委六名。保靖协、设参将一员。把总一员。外委六员。额外外委十名。古丈坪、添设都司一员。千总二员。把总二员。外委二员。额外外委三名。乌宿、洗溪、浦市、三营添设都司一员。千总二员。把总三员。外委九员。额外外委四名。辰州后营、添设都司一员。均如该督等所奏、准其添设。并于军营打仗出力之将弁兵丁内。循次擢补。又查永绥乾州二厅城垣。前此和琳条奏善后事宜。请于厅城紧要隘口。设卡驻兵。并于岩门高村等处。添筑城堡。奏蒙允准在案。今该督等奏、查照奏案。设卡驻兵。已足以树屏障而资捍卫。应如所奏办理。至筑堡所以安兵。现据查明。目下留防官兵安营处所。濠沟壁垒。具有规模。自应将旧有基址。酌量增修。毋庸另行添建。其余应行筑城修堡处所。俱应如所奏查明办理。又查该督等奏、镇筸永绥所属。照各省土弁之例酌放土守备等缺。自守备以至千总外委。前后酌计四百余名。该苗弁等既得有官职。若不酌给钱粮。恐其藉端勒索滋弊。但此项苗弁。仅令管束本处苗人。与川省杂谷金川之屡应徵调乾有闲。自应酌量递减。以示区别。应如所奏、苗守备、每人每年给饷银十六两。苗千总、十二两。苗把总、八两。外委六两。另行筹款。归于辰沅道按季支放。仍随时查核。禀请督抚提臣。分别升降赏革。用示劝惩。至保靖县改土归流后。所属地方。专系苗寨。亦应如所请。一体设立苗弁。酌给饷银。以资约束。得旨允行。并谕军机大臣等、从前湖南苗疆镇协营汛。一切设汛安兵。何尝不妥为布置。祇因地方大小各官。日渐废弛。以致苗匪勾结。乘闲滋事。既经此次议定之后。所有添设弁兵。必须勤加训练。随时查察。用收实效。其新设苗疆土弁。亦须饬令该管文武、随时稽察。至修筑城堡。原以藉资捍卫。自宜分别修造。但亦当饬令承办之员核实勘估。务使工坚料实。勿任稍有侵冒。其来凤等处所遣叛产。即令三厅失业民人移往耕种。亦当饬令地方官。妥为绥辑约束。俾资生计而杜侵占。总在该督抚等实力奉行。不可视同具文。以致日久滋弊。方为妥善。将此传谕知之。　　

○额勒登保奏军营节次出力人员。赏候补参将董宁川、游击靳文铨、土游击色尔瓦、巴图鲁名号。道员依精阿、知府赵秉渊、都司孙效前、守备朱集才、谭公义、土都司杨德明、土守备阿托、花翎。县丞常庆、守备姚士华等、蓝领。侍卫丰绅等、升擢有差。赏兵丁一月钱粮。　　

○癸酉。兴肇等奏报、歼剿河南栾川贼匪。赏总兵官张文奇、花翎。并提督衔。兵丁一月钱粮。　　

○上以常雩祀天于圜丘。自是日始。斋戒三日。　　

○甲戌。旌表守正捐躯直隶枣强县民李副奇孙女李氏。　　

○乙亥。上诣南郊斋宫斋宿。　　

○丙子。常雩。祀天于圜丘。上亲诣行礼。　　

○幸圆明园。　　

○问太上皇帝安。　　

○谕军机大臣等、自贼匪滋事以来。调派各该省官兵进剿。未免本省存营官兵较少。自应先行挑募新兵。著直隶山东河南江西湖北四川陕甘云贵各该督抚。即各按调派兵数。酌量募补十之六七。务须督饬各标营。挑选精壮新兵。毋得将老弱充数。以副慎重戎兵之意。　　

