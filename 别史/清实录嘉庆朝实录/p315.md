<!-- { "loadSidebar": true } -->
○吏部议准、原任陕甘总督惠龄题请、皋兰县河桥主簿、移驻大横路。并增固原州、养廉银二百两、盐茶厅、靖远县、各六百两。裁金、安定、会宁、静宁、隆德、五州县、前增养廉银三千两。从之。　　

○辛丑。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○以寻常覆奏、轻用急递。革钦差户部侍郎额勒布、河南巡抚马慧裕、护理河东河道总督徐端、花翎。　　

○缓徵湖北黄梅县水灾本年额赋。并给一月口粮。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百三十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。七月。壬寅。谕内阁、百龄奏、武缘县革生黄万镠、现因毁尸诬告问拟绞候遣子黄会溱呈控呼冤、究出原问原检各官得赃刑求锻炼成招、将承办此案各官严参办理一摺。该省有此奇冤殊出情理之外人命关系至重。岂可意为出入。乃外省积习相沿祇知官官相护。不顾案情屈抑。以致死者含冤。无辜拖累。最为吏治官方大敝□大。百龄莅任未久。能不顾情面。平反重谳属可嘉。著赏戴花翎。并交部议叙。至武缘县知县孙廷标以人命重事。胆敢受贿改伤纵凶捏详。又复私自开验。主使残尸。图倾人罪。贪酷残忍。莫此为甚。披阅时不禁发指。上林县知县张第、奉委会检。并不如法检验。先传黄万镠等到寓。告以此案有碍孙廷标功名。私商办法。继复扶同拷逼。显有通同舞敝

□大受贿情事。孙廷标、张第、俱著革职拏问。将伊二人任所赀财、及浙江山东原籍家产、交各该抚一并查抄。其从前委审之知县石方川、州判薛人麒、既经审出实情。又复瞻徇寝息。署任知府朱宗枋、业经提讯。仍行朦混了事该管知府三神保明知该县审断不公。不为昭雪。转列衔会印。其在省会检会审之知府湍东额、通判武尔衮布、知县金毓奇、一味刑求。且转委巡检任谦、逼供成招。以上各该员、俱著解任质审。公峨、于前任广西臬司时、经孙廷标带犯上省、禀求在省讯办。该司辄详委桂林府等、与孙廷标会审。显有袒徇情敝□大。俟定案再行降旨。此案非百龄任内之事。且系伊参奏究出冤情。即专交该抚办理。自无枉纵。但该省各员。除藩司恩长、从前未经承审。其余道府等官、与孙廷标半属旧识。且恐自为地步。互相蒙蔽著倭什布传谕藩司广厚、酌带明干公正之员。驰驿前赴粤西。随同百龄秉公鞫讯。如究出前臬司及委办各员、另有得赃故勘情事。再行严参治罪。务得确情。以成信谳至庆远府知府嵇承闲、托孙廷标代伊友销货是否确实。必须讯明办理。著一并解任。与孙廷标质对。　　

○定皇贵妃丧仪停祭五日、贵妃二日、妃嫔无庸停祭例。纂入会典。　　

○命新授兵部侍郎山西学政陈霞蔚、来京供职。翰林院侍读学士陈希曾、提督山西学政。　　

○以伊犁领队大臣佛伦保、为镶黄旗汉军副都统。伊犁领队大臣常明。为库车办事大臣。赏已革副都统噶勒珠、蓝翎侍卫。为伊犁领队大臣。　　

○以疎防洋匪抢夺炮台。革福建台湾镇总兵官爱新泰、提督衔、并花翎。　　

○癸卯。谕内阁、前因瑚素通阿具奏匿名封摺一案。当经查出绵懿、曾遣亲军蓝翎长石柱、为参领德喜送信此事绵懿系闻之扎郎阿。扎郎阿系闻之瑚素通阿。随降旨将瑚素通阿彻令回京。命军机大臣传询。据瑚素通阿称接到密封时先经拆看。知系指告镶白旗之事。初九日呈递后。曾经告知扎郎阿。扎郎阿即告知绵懿。绵懿随遣石柱、告知该旗参领德喜三面质对均无异词是其透漏消息。竟系实有其事朕详核情节。此三人中、绵懿之咎尤重绵懿既知控告之案。系镶白旗。而德喜即系该管参领更应避嫌。乃不顾国家公事瞻顾亲戚私情竟遣官人向伊送信。朕系绵懿之叔。德喜系绵懿之侄奕绶之丈人。即以亲谊而论。熟近孰远。何颠倒迷谬若此。且平日曾有挑甲交付名条、并放缺不公等事。又失察参领等放米得受花户钱文。种种荒谬。实属辜恩。本应革职治罪。但国家有议亲之典。且绵懿又系年轻无知。若加以严谴。设亲郡王中有似此者。又将如何处置耶。绵懿、著革去贝勒。加恩降为镇国将军。随班上朝。不必署理领侍卫内大臣。亦无庸随赴热河。伊子奕绪、不准在上书房读书。原赏绵懿圆明园及热河房屋俱著归出交该管官收管。候朕另行颁赏。瑚素通阿接到匿名封摺。即不应豫先拆看。迨拆阅后明知指控赃款重情犹复矢口妄谈本应照漏洩常事例罢职不叙。姑念本案由伊陈奏发觉且在刑部办事有年。著加恩降为刑部笔帖式。扎郎阿将瑚素通阿参奏镶白旗之语。向绵懿漏洩。致伊通信德喜酿成此案。且扎郎阿曾管该旗事务于绵懿挑甲交付名条等事及该参领等于放米时得受花户钱文。并不能查明参奏。亦应照例罢职不叙。姑念其于典礼尚为熟悉。著加恩降为赞礼郎。当本职差使。不必赞引。嗣后恭遇祭祀时。著派明志赞引。亲军蓝翎长石柱、乃系官人。若遇有公事。自应听该管大臣差遣。今绵懿明告以亲戚被控、令其送信。显系私情。非如封交事件。尚可诿为不知。石柱、著革去翎顶。作为亲军。仍交领侍卫内大臣鞭责四十。用示惩儆。　　

○调盛京户部侍郎德文、为礼部右侍郎。盛京兵部侍郎花尚阿、为盛京户部侍郎。兼管奉天府府尹事。以内阁学士荣麟、为盛京兵部侍郎。转刑部右侍郎赓音、为左侍郎。以头等侍卫英善、为刑部右侍郎。　　

○调镶红旗护军统领奕绍、为正黄旗护军统领。以散秩大臣德麟、为镶红旗护军统领。调镶黄旗汉军副都统恩普、为镶黄旗满洲副都统。以和阗办事大臣额勒金布、为镶黄旗汉军副都统。调镶蓝旗汉军副都统瑚图礼、为正黄旗满洲副都统。署镶黄旗汉军副都统珠隆阿、为镶蓝旗汉军副都统。　　

○以办理陵寝工程草率。革萨敏镶蓝旗蒙古副都统职。仍赏三品卿衔。命往盛京赔修。以礼部侍郎德文兼镶蓝旗蒙古副都统。　　

○甲辰。谕内阁、成亲王于诸子中钟爱绵懿。朕所夙知。绵懿本有出息。人亦明晰。是以叠次加恩任使。乃绵懿自派管诸务后。竟意存满足。不自检束。屡获愆尤。甚至于镶白旗满洲都统任内有瞻顾私情。漏洩瑚素通阿陈奏匿名封摺。及平日挑甲交出名条、失察参领等放米时收受钱文等敝□大。种种荒谬。实出意想之外。国法具在不得不办。经朕将绵懿革去贝勒降为镇国将军。以示惩创。本日成亲王率同绵懿具摺谢恩。并自请交宗人府严议此可不必。绵懿总因年轻无知。不听教诲。以致自罹于罪尚非成亲王之过。其自请严加议处之处著加恩宽免嗣后务将绵懿严行管束俾痛加悛改如果能悔过自新。将来尚可邀恩。若怙终不悛朕亦无如之何。其无悔。　　

○又谕、昨日召见尚书德瑛、询以留京王大臣遇有陈奏事件。何人缮办。据称俱烦在京军机章京办理殊属非是从前军机大臣中、有派令留京者。是以该章京随同办事。近年来留京王大臣并无军机。然俱有该管衙门。其属员中岂无能办章奏之人何必交军机章京代为办理。将应办公事、转似烦情耶且与留京王大臣浃洽日久。恐不免有探听漏洩情事。朕在藩邸时。即确有闻见。嗣后留京王大臣、著于宗人府及所管之部、各派明白妥干二三人、承办诸务。以符体制。　　

○又谕宗人府会同刑部奏、审讯宝泉局亏短铜斤一案、请将监督五灵泰等援照因事在官受财以不枉法赃论拟绞监候一摺。所办太觉失之轻纵此案所短铜斤至七十余万之多该监督各任所得银两自三百两至一千八百两不等。此等劣员所收之银。即局内短收之铜岂非通同舞敝□大耶。总缘童焕曾业已正法。无可质证。该监督遂坚不承认。殊不知五灵泰等即无授意短收之事而童焕曾节次所送到任节礼等项、累百盈千。伊系下贱经承安得有如许家赀。不时馈送。且伊等果无敝□大端。又焉用贿赂监督为耶。五灵泰等前此保送监督时均由各堂官拣选。自因平日办事尚为明白。岂于此项银两。即不问童焕曾从何处得来。径行收受。显系任听书吏等串通舞敝□大。该监督等佯为不知。如此尚谓之不枉法。必将局内之铜尽行盗去始谓之枉法乎。五灵泰等已经革职。不难加以刑讯。即遐龄、凤麟、身系宗室。朕又何难亲行讯问。伊等岂尚敢狡饰不吐朕特不为已甚耳。但此案所拟罪名仅照不枉法赃论。实属失出。总因童焕曾死无对证。不肯彻底根究。此乃官官相护恶习。大属非是。五灵泰。遐龄、董成谦、祁韵士、凤麟、丁树本、均著照枉法赃问拟绞监候。入于本年秋审情实。届时再降谕旨。所有审拟此案。轻纵之各堂官、均著交部议处。至历任管理钱法堂之户部侍郎。自嘉庆四年朱士龙一运起。至上年麟瑞一运止。失察该监督等受贿短铜均有应得之咎。著该部详查在任年月外暂。注明收铜次数。开单进呈。候朕定夺。毋庸部臣议处。余俱著照所议行。　　

