<!-- { "loadSidebar": true } -->
○谕内阁、前据成书奏、兵部主事姚堃、在昌平州八仙庄地方被劫一案。已降上□日将该州冯绩熙革职。并将该管道员及顺天府府尹分别严议议处。本日据邹炳泰等奏请查参勒缉。并据御史丁孝彝奏称、直隶省捕务废弛、亟须整饬等语。近日畿辅地方。盗劫频闻。前此武清县甫有夥劫饷鞘之案。迄今逸犯尚未全获。乃昌平州所属八仙庄、复有行劫引见官员、致伤跟役车夫之事。该处距京城仅止数十里。为官员商贾往来孔道。更非武清县距京稍远者可比。盗匪胆敢纠众邀劫。得财伤人。实由地方各官一味阘茸、漫无整顿所致。邹炳泰等仅将专管知州奏请革职留任。并未将该管上司参奏。亦未自请处分。竟视为寻常盗案。照例办理。殊属懈弛。邹炳泰年老。精力不能兼顾。著毋庸兼管府尹事务。所有顺天府府尹事务。著刘镮之兼管。李钧＜闲＞于所属地方未能整饬。亦不胜府尹之任。顺天府府尹、著费锡章调补。其光禄寺卿员缺、即著李钧＜闲＞补授。刘镮之、费锡章、接任后。当实心整理。务将此案盗犯、及武清县逸犯、饬属严拏究办。以示惩儆。至总督温承惠、有统辖全省之之责。于地方捕务、未能督率所属实力奉行。亦有应得之咎。姑念昌平武清俱近隶顺天府管辖。稍予宽贷。该督当知愧知惧。严饬文武员弁、将此案要犯、上紧勒限查拏。并将疏防武职查参。其武清县案内逸犯、著一并按名缉获惩办。毋再玩泄。　　

○加封福漕利运漳河神、为福漕利运灵泽漳河之神。颁御书扁额。曰灵昭利涉。　　

○己亥。　　

○遣官祭文昌帝君庙。　　

○谕军机大臣等、给事中甘家斌奏、微山湖水短绌、敬陈江境筹备事宜一摺。据称微湖蓄水铺注江境、每年本有尺寸定志、近年来于定制外多放至一尺余寸、未免用水太费、致有短绌、应将猫儿窝等处古浅处所、照例挑挖、无使闲段高仰、多费蓄水、并请将骆马湖尾闾洩水之处、筑坝拦截、以资收蓄等语。现在东省应以收蓄湖潴、为目前要务。该处湖底节年被淤。若不设法多蓄。将来必形匮乏。该河督李亨特等、当趁此水潦盛涨之时、严饬所属、将此游坡水引导入湖。并将各处泉源认真疏浚。务使湖水收蓄充盈。兄敷启放。不可专恃大雨时行。藉资浮送。至江境现当汛水安澜之际。该督百龄等、亦当悉心筹酌。将邳宿一带河道高仰处所、设法挑浚。无致浅涩。其东境下游骆马湖、为挹注江境运河之助。同兴亦当留心察看。遴员将湖水来源一律疏导。以益湖潴。至骆马湖尾闾洩水之处。应如何添筑堤坝。以资擡蓄。著百龄等及时兴办。免致临期抽沟引水。又形掣肘。总之帮船经由两省。祇系一事。该督等当屏除畛域之见。和衷共济。俱应未雨绸缪。于公事有裨。方为不负委任。若办理得宜。功则同奖。设有遗误。罪亦同罚。断不容互相推诿。即可卸责也。将此各谕令知之。　　

○庚子。遣官祭关帝庙。　　

○以理藩院右侍郎普恭、内阁学士吴璥、监临顺天乡试。协办大学士吏部尚书邹炳泰、为正考官。兵部右侍郎卢荫溥、内阁学士果齐斯欢、为副考官。　　

○以户部尚书曹振镛、署吏部尚书。　　

○辛丑。谕内阁、据英和奏、承德府生员王世昌、呈控伊父王章被王克昌等率众殴伤、请交行在刑部审办一摺。此案王克昌等以递籍逃犯。于外委刘士泰往拏时、胆敢率众拒捕。将王章右腿殴折。经王世昌于上年八月两次控告。经行在刑部咨交势河都统审办。迄今一载。并未将犯证传提到案审讯。热河设立都统。专司办理刑名案件。乃于咨交要案。并不饬令地方官上紧缉拏。经年不为剖断。以致控告频仍。殊属废弛。毓秀著交部议处。此案若交行在刑部审办。无论随来行在之人职任扈从、不能代为办案。热河亦安用设此都统为耶。毓秀不必随朕进哨。现在热河道明山解任无事。著毓秀即带同明山、并司员等、亲往建昌县。将此案犯证迅速查拏。严审定拟。毓秀即行启程。无庸具摺请训。其赤峰县张兴业控案。现在人证尚未传齐。无可讯问。桂芳、章煦、即当随赴木兰行围。并著毓秀于王世昌控案办结后、即回热河审讯张兴业一案。朕于九月初六日出哨。彼时两案俱已审结。毓秀即在中关一带接驾。如未审结。无庸前来接驾。若回銮后始行审结。亦无庸至京复命。　　

○又谕、铁保等奏、堂官各执成见、据实陈明一摺。据称吏部从前所办处分错误、及现在核议捐复各案、应遵上□日酌量办理、乃邹炳泰以倒填月日同一规避、不应再分等差、而初彭龄又以司监越狱之夏本荣、仍应议驳、各存意见、互相抵牾等语。官员遇有议处事件。原应核其案情。酌予处分。即捏移月日之案。自当视其规避处分之轻重、分别定议。方为平允。至司监越狱及各州县越狱之案。同一案情。若犯已全获。并无余罪。究系公过。亦应一体准其捐复。且从前办有成案。未便前后两歧。致有轩轾。邹炳泰、初彭龄、各存成见。殊属固执。所有官员挪改月日作何议处之条。著吏部权其规避轻重、分别定议。奏准遵行。其因监犯越狱之夏本荣、著准其捐复。邹炳泰出闱后。不准复行渎陈。初彭龄亦不得再有异议。寻吏部议、嗣后官员承审命案。如有挪改月日情敝□大。请照规避例革职。至自理户婚田土地各案。如有挪改月日规避处分者。均按时所规避之处分轻重、拟定专条。如系罚俸并降级留任处分。议以实降一级调用。如系实降实革处分。即议以革职。从之。　　

○又谕、同兴奏、请严定逆伦重案之该管府州县、及上司处分一摺。向来逆伦之犯。该管地方各官未经定有处分。原因此等人犯凶恶性成。本无人理。惟有随案惩办。以彰国法。若多设科条。严定处分。该管各官惧干吏议。或相率讳匿。不行究办。或捏饰情节。避重就轻。祇图规避处分。转使枭獍之徒幸逃法网。殊不足以昭宪典而快人心。各省盗案。地方官即往往虑有处分、致多讳匿者。现在此等逆论之案。各直省奏办较多。亦因该管各官无所顾虑。是以认真查办。若更改旧章。添设条目。名为综核。实滋流敝□大。该抚所奏系属偏见。甚乖立法之意。著毋庸议。即所称亲族邻保人等、遇有偶然触犯父母之事、许其呈首一节。亦恐乡曲小民纷纷挟嫌诬捏。致滋烦扰。其端断不可开。亦著毋庸置议。至所奏逆伦重犯、请押赴犯事地方正法。俾众触目警心。事尚可行。著照所请办理。　　

○又谕、同兴奏审明蔑伦重犯、分别办理一摺。向来奸夫同谋致死本夫者。均问拟斩监候。秋审时亦必予勾。此案丁光位、因奸辄听从奸妇文李氏、并纠其子将本夫文四箴、谋毒勒死。陷人母子均罹寸磔。实属淫凶已极。该抚仅照奸夫同谋杀本夫律问拟斩候。请上□日正法。殊属拘泥。丁光位、著即处斩。嗣后有似此情罪之犯。即著定拟斩决办理。　　

○癸卯。太宗文皇帝忌辰。遣官祭昭陵。　　

○谕内阁、温承惠奏、盗犯行劫引见官员、请将兼辖文武各员交部严议、并自请处分一摺。此案盗犯、胆敢于近畿辇毂之下、抢劫引见官员。拒伤跟役。该管地方官缉捕废弛。非寻常盗案可比。知州冯绩熙现已革职。留于地方协缉。若限内获犯。仍照例办理。如限满无获。即著顺天府具奏。另行治罪。无庸再行留缉。至所参兼辖文武各员。除坝昌道士俊、业经交部严加议处外。其署北路同知江德沛、参将丰盛额、俱著一并交部严加议处。温承惠于此案未能督率豫防。亦难辞咎。如念犯事地方、近隶顺天府。其咎尚轻。但该督尚有失察大名及武清县地方巨盗夥劫之案。温承惠、著交部议处。提督马瑜、至任未久。著宽免。　　

○命吏部右侍郎戴联奎、提督顺天学政。工部右侍郎陈希曾、提督江苏学政。左春坊左赞善白镕、提督安徽学政。礼部右侍郎汪廷珍、提督浙江学政。右春坊右中允汪润之、提督福建学政。翰林院侍讲朱士彦、提督湖北学政。兵科给事中刘彬士、提督湖南学政。内阁学士吴芳培、提督山东学政。翰林院侍讲学士陈嵩庆、提督山西学政。光禄寺少卿韩鼎晋、提督陕甘学政。翰林院侍讲彭邦畴、提督广东学政。太仆寺少卿梁上国、提督广西学政。右春坊右赞善李宗昉、提督贵州学政。　　

○缓徵直隶邢台、沙河、南和、平乡、距鹿、唐山、内邱、任、广宗、永年、邯郸、成安、肥乡、广平、鸡泽、磁、曲周、威、清河、开、大名、元城、南乐、清丰、东明、长垣、隆平、清苑、定兴、新城、完、博野、蠡、祁、束鹿、河闲、献、景、故城、吴桥、元氏、赞皇、冀、枣强、武邑、新河、南宫、临城、宁晋、高邑、深、武清、宝坻、香河、安、静海、获鹿、饶阳、五十八州县、旱灾雹灾地亩新旧额赋。　　

○甲辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济龙王之神。　　

○谕内阁、前据弘谦等奏、东陵各庄园头等承办祭品。因从前后妃以下各主位内、有未经议拨地亩者。未免拮据。恳请酌半赏拨。当经降上□日交礼部详查具奏。并谕令绵誉等、恭查西陵庄园头等承办祭品情形、是否相同。兹据奏称、西陵皇贵妃园寝内主位、亦有八分未经拨给地亩者。与东陵事同一例。著礼部一并详查档册、奏明办理。寻奏、东陵祭品。臣等按该贝子等所奏五十五分详查档册。内雍正七年以前奉安之后妃十一位。所有承办祭品庄园头等、业经雍正七年拨给地亩。乾隆八年以前奉安之妃嫔八位。所有承办祭品庄园头等、业经乾隆八年拨给地亩。今俱无庸再给。惟乾隆八年以后奉安各主位共三十六位。其承办祭串庄园头等、应遵上□日酌半给与地亩。又西陵妃园寝主位八位。俱系乾隆八年以后奉安。其庄园头等地亩。亦请酌半给与。从之。　　

○又谕、本日本报至申刻始到热河。询据董诰等奏称、接得京中内阁来信。此次本报、系因等候护军统领瑞龄具奏拏获民人王仁刚擅入大清门一摺。于初九日申时始行发递。是以本报到来较迟。殊属非是。本报往来。应照原定时刻封发。瑞龄所奏之摺。本非紧要事件。且人犯已交刑部审讯。即初九日封发不及。尽可俟下报再发。如果实有紧要事件附报不及。亦可单行发递。何得将本报等候迟搁。大学士等、著传上□日申饬。嗣后本报、俱著照原定时刻封发。毋许稍有耽压。　　

