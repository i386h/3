<!-- { "loadSidebar": true } -->
镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。春。正月。壬寅朔。上侍太上皇帝诣奉先殿行礼。　　

○上诣堂子行礼。　　

○遣官祭太庙后殿。　　

○上奉太上皇帝御太和殿。率王以下文武大臣官员。蒙古王公台吉。及外藩使臣。行庆贺礼。礼成。太上皇帝还宫。上御殿受朝。作乐宣表如仪。　　

○侍太上皇帝诣寿皇殿行礼。　　

○侍太上皇帝御乾清宫。赐皇子亲藩等宴。　　

○癸卯。谕军机大臣等、据李奉翰奏、丰汛坝工。合袭在即。乃西坝后身。又忽蛰裂。此亦无可如何之事。据称坝基系于滩上起筑。口门收窄。水长陡蛰。但向来漫工。多系滩上起筑。此次究系镶筑未坚所致。该河督等不可稍存怨尤之念。惟当督率员弁。赶紧于初十日内合龙稳固。尚可将功抵过。将此谕令知之。　　

○免湖北汉川、公安、石首、松滋、四县。元年水灾额赋。加赈荆门、潜江、天门、沔阳、江陵、监利、六州县、被水灾民。　　

○加赈江苏丰、沛、铜山、砀山、邳、肃、睢宁、宿迁、桃源、海、十州县、板浦、中正、临兴、三场、山东单、鱼台、济宁、金乡、滕、峄、六州县、临清、济宁、二卫、陕西肤施、安塞、靖边、定边、怀远、绥德、米脂、七州县、元年被水灾民有差。　　

○贷安徽凤阳、宿、灵璧、泗、盱眙、五河、寿、凤台、怀远、定远、亳、太和、天长、十三州县卫、被水灾民口粮有差。　　

○甲辰。上侍太上皇帝御重华宫。茶宴廷臣及内廷翰林。以平定苗疆联句。　　

○以孟春时享太庙。自是日始。斋戒三日。　　

○乙巳。谕内阁、宜绵等奏、洞汝二河贼匪恃众抗拒。经宜绵等分路攻剿。冒雪前进。杀贼多名。将首夥各犯悉数歼擒。并无漏纲。办理实属可嘉。宜绵、秦承恩、柯藩、索费英阿、除另加奖赏外。俱著交部议叙。索费英阿、于贼寨迤南进兵。连夺五卡。官兵得以乘势下压。尤为出力。著赏给提督衔。以示奖励。再向来乡勇人等、多无职衔。其因打仗阵亡者。尚不得与兵丁等一体邀恤。殊不足以励其忠义之心。即如此次官兵进剿洞汝二河贼匪时。乡勇吴绣才、钟万周、与弁兵等首先夺卡。中矛被炮身死。此等能知大义杀贼捐躯之人。实堪怜悯。自应格久施恩。嗣后除寻常堵御助势被害之乡勇。仍照旧例办理外。其奋勇出众。临阵被戕。如吴绣才。钟万周者。均著照外委例议恤。以示优奖而昭激劝。　　

○又谕、据富纲等奏、将铜山睢宁二县蠲賸熟田漕粮暂缓起运一摺。铜山睢宁二县应运漕粮。向由黄河运至水次。兑交北上。现在丰汛漫口。虽即日自可堵合。但下游一时未能疏消。闲有淤浅。若由陆路挽运。需费浩繁。殊多未便。所有铜山睢宁二县上年徵存米石。著照所请。准其搭运。以示体恤。　　

○谕军机大臣等、明亮等拏获首逆石三保家属。并查拏贼目陇得保等、分别办理。所奏甚是。现在祇有吴廷英。吴廷玉。及吴八月家属。尚无下落。想亦易于查拏。计此旨到时。疏通大路各事宜。办理已竣。毕沅亦可到彼。姜晟现抵乾州。明亮即可将后路各事。交与毕沅、鄂辉、姜晟、查照和琳奏定章程。以次妥办。明亮仍酌带应彻川兵。迅往太平、东乡、一带。额勒登保、德楞泰、探听湖北黄柏山、及钟祥、何处亟须添兵。即迅往该处。或分赴长阳、钟祥、上紧剿办。将此各传谕知之。　　

○军机大臣刑部议准、台湾提督哈当阿等奏、千总邓龙光、于大鸡笼汛被洋匪抢去炮位。依失陷城寨律。拟以斩候。得旨、洋匪百余人。携带枪械。猝然登岸。邓龙光祇有跟兵七名。势难抵御。覆其情罪。与临阵退缩者有闲。著改为应斩监候。永远牢固监禁。遇赦不赦。此系格外施恩。不得援以为例。　　

○以洞汝二河剿贼功。赏道员文霈、知府龚景瀚、知州赵洵、庄炘、参将富仁、游击图兴阿、李昌、花翎。知县龙万育等、蓝翎。都司薛大烈等、升擢有差。　　

○以擒获石三保家属功。降苗吴廷梁等、升赏有差。　　

○丙午。命署江西巡抚两江总督苏凌阿、回任。以户部侍郎台布、署江西巡抚。　　

○丁未。享太庙。上亲诣行礼。　　

○遣官祭太岁之神。　　

○惠龄等奏报、夹剿梓山贼匪。得旨嘉奖。千总刘铠等、升擢有差。　　

○戊申。世祖章皇帝忌辰。遣官祭孝陵。　　

○是日立春。顺天府进土牛春山宝座。　　

○上以上辛祈谷于上帝。自是日始。斋戒三日。　　

○己酉。调盛京刑部侍郎傅森、为兵部侍郎。　　

○以办理襄阳军务出力。赏知府张瑢、张璇、花翎。同知萧与洁等、蓝翎。　　

○庚戌。上诣南郊斋宫斋宿。　　

○谕军机大臣等、吉庆等审办海洋盗犯一摺。内称察访江坪地面系闽粤民夷杂处。勾结为匪。如有应行知会安南之处。临时再缮发昭会等语。细思事有所难。如该国王果不知情。自可照会搜捕。今据拏获夷匪罗亚三等供称。安南乌艚。有总兵十二人。船一百余号。并据起获印记。是此项乌艚夷匪。皆得受该国王封号。其出洋行劫。似该国王非不知情。若令会合拏贼。彼岂肯听从。且内地民人。出洋为匪。尚不能官为禁止。何况外夷。傥安南藉词抵饰。何从与之分辨。又值因此生衅。兴师征讨该国耶。吉庆等、惟当于闽粤浙江三省洋面。饬属会擒。遇有外洋驶入夷匪。无论安南何官。即行严办。再此后拏获安南盗匪。审明后当即正法。毋庸解京。以省驿站解送之烦。将此传谕知之。　　

○惠龄等奏报、进剿钟祥窜匪。得旨奖赉。赏三等侍卫江鼎、蓝翎侍卫塔什兰、副将观祥、委章京乌勒兴阿、防御扎勒杭阿、都司岳宁阿、巴图鲁名号。知州阿林、都司郭成绪、花翎。千总刘铠等、蓝翎。侍卫丑保等、升用有差。赏兵丁一月钱粮。　　

○辛亥。祈谷于上帝。上亲诣行礼。　　

○侍太上皇帝御紫光阁。赐蒙古王、贝勒、贝子、公、额驸、台吉、及回部郡王、外藩使臣等宴。赏赉有差。　　

○壬子。上侍太上皇帝幸圆明园。　　

○癸丑。罢水师冬阅凫水。谕内阁、据吉庆等奏、校阅各标营官兵一摺。内称现值冬深阅兵之期。查阅内河水师弁兵。驾驶便利。在船施放枪炮。尚属熟练。凫水爬桅。亦属娴习等语。此语不通。粤东气候虽属和暖。但水性寒冷。且正届隆冬之时。令人赤身入水。究未免不近人情。官兵等若遇追捕洋盗。即赴水擒捉。亦分所当然。至于寻常操演。自应按时练习。即如该督所奏、驾驶兵船。施放枪炮。及爬桅等枝。藉以操练武备则可。至于凫水一节。行之冬令。殊无此理。该督等若故令兵丁等冒寒入水。固觉太不体恤。傥并无其事。仅以一奏塞责。尤属具文非是。嗣后沿海地方。如寻常操演爬桅等枝艺。仍照常演习外。至冬令凫水。断不可行。以示朕体恤水师。准情酌理之意。将此通谕有水师省分各督抚知之。　　

○谕军机大臣等、福宁奏、闲道进攻黄柏山。夺获贼卡。固属一法。但该处山势险峻。兵丁等攀藤附葛。鱼贯而上。究未免冒险。嗣后仍当略加慎重。现在贼势已困。即稍迟数日。朕亦不忍催促。福宁等惟当设法围堵。截贼下山窜逸之路。将此谕令知之。　　

○福宁等奏报、攻夺黄柏山贼卡。得旨奖赉。官弁升擢有差。赏兵丁一月钱粮。　　

○甲寅。调正红旗蒙古副都统晋昌、为镶蓝旗满洲副都统。　　

○乙卯。上侍太上皇帝御奉三无私殿。赐皇子亲藩等宴。　　

○御山高水长。赐王公、大臣、蒙古王、贝勒、贝子、公、额驸、台吉、及外藩使臣等食。至丁巳皆如之。　　

○陕西按察使姚学瑛、革职逮问。以甘肃巩秦阶道先福、为陕西按察使。　　

○丙辰。上侍太上皇帝御正大光明殿。赐朝正外藩等宴。　　

○丁巳。上侍太上皇帝御正大光明殿。赐大学士尚书等宴。　　

○谕军机大臣等、李奉翰等奏、丰汛坝工。于本月初九日。东西两坝。同时并蛰。口门共宽十四丈余尺。又称该处土性沙松。易于蛰矬。但向来豫省地性松浮。遇有漫口时。亦即堵合。南河多系胶泥。非豫省可比。何致屡镶屡蛰。看来该河督等所称。未免藉口之词。必有办理未妥处所。坝工进占。向系层土层柴。此时或将用土处酌减。多用柴石。并于坝后再行加镶追压。以期十分坚实。是否应如此办理。著酌量筹办。使坝工一律稳固。亦不必拘泥迁就。其引河下游。有无高仰。及归入正河处所。有无淤垫阻滞。并著李奉翰等亲加履勘。毋仅委之工员。稍存回护将就之见。现在凌汛虽过。即日便届桃汛。重运俱已北上在途。毋再迟延。自干重咎。将此谕令知之。　　

○戊午。谕军机大臣等、惠龄等奏、官兵剿截后。余匪复向秦家楼屯聚。襄阳一带。无险可扼。官兵尚觉不敷。请将湖北调去官兵彻回。所见亦是。昨因东乡贼匪。令明亮、额勒登保、德楞泰、速赴协剿。今据奏到情形。转为紧要。此时明亮等竟当同赴襄阳。所有湖南应彻兵丁。除川兵速回本省外。其所调湖北之兵。著即带至襄阳。并于所调各省兵内。酌带若干。先将该处剿净。再察看情形。移兵他处。傥明亮等起程后。惠龄等已剿办完竣。即咨会明亮等停止前来。酌量何处紧要。知照伊等分赴。至所称楚豫两省教匪甚多。此等匪徒。甘心从贼者固多。被贼逼胁者亦复不少。惠龄等仍当豫为出示开导。俾贼党解散。于剿捕更为得力。将此各传谕知之。　　

○己未。谕军机大臣等、观成等奏、贼匪复犯东乡。官兵众寡不敌。致被抢占。并戕害文武各员。竟不成事。此时兵力既不敷调拨。惟当加意固守。转不得冒昧前进。致有损失。即宜绵所带兵力。亦属无多。仍须慎重。前所调陕甘兵丁。应即催令速赴。昨已令明亮、额勒登保、德楞泰、前赴襄阳。今东乡尤为紧要。著明亮、德楞泰、二人。将四川应彻兵。先带数百名。驰赴东乡。余另派将领分起续往。至惠龄一路。即著额勒登保、带彻回湖北兵丁。速赴襄阳。庶两处皆有多兵。可期迅速集事。　　

