<!-- { "loadSidebar": true } -->
○丁巳。谕内阁、成宁奏、查明庆惠出差西藏、路过山西、其家人得受沿途站规银两一摺。据称上年庆惠自平定州入境、至永济县出境、沿途各州县内、有榆次、介休、太平、曲沃、徐沟、祁县、灵石、洪洞、临汾、闻喜、安邑、临晋等、十二县、各给伊家人银十二两至十六两不等、其余平定等七州县俱未给银、其满珠巴咱尔隆福家人、各州县委未送银、又庆惠满珠巴咱尔各带轿夫、内盂县、寿阳、榆次、徐沟、祁县、介休、灵石、霍州、赵城、洪洞、临汾、太平、典沃、闻喜、安邰、临晋等、十六州县、均给过饭钱三千六百至七千四百文不等、并声明因庆惠赍带赏件、恐途次遗失、均有干系、是以送给该家人等茶资、欲其照料、非由该家人倚势勒索等语。实属胡说。总缘家人贪利。长随借本官之资财。滥行应付。慷他人之慨。转得图利。恶习实在可恨。此次庆惠出差西藏。系与满珠巴咱尔隆福三人同行。所有斋去赏件。何独需庆惠家人沿途照料。地方官私行给与茶资。自由该家人有倚势勒索情事。该州县畏其声势。是以给与。殊不知庆惠有何声势。即如伊此次所过各省州县。直隶省即全未给与站规。山西州县中亦尚有不给者。伊亦不能不趱行过境。其回京之日。又岂能将给与站规之州县、在朕前称誉。其不给站规之州县、即加以参劾乎。若敢如此乱言。朕必将伊正法。又如伊等所用轿夫。设不给予饭钱。亦不能驻足不进。总由外省积习。每遇钦差过境。相率逢迎。甚至家人轿夫向其勒索。亦皆曲意周旋。殊为卑鄙。所有山西省私给站规并给饭钱之榆次等十二县、均著查明咨部革职。其但出饭钱未给站规之盂县寿阳霍州赵城四州县、著查明咨部严加议处。各驿站办差家人、均著枷示两月。责打释放。驱逐出境。至该抚虽未私送银两。但庆惠及满珠巴咱尔回京时。曾各送车骡二头。亦属不合。又失察所属私出站规饭钱。著与臬司并护送过境之道府等各职官。一并咨部议处。　　

○予福建捕盗伤亡外委张大鲸、祭葬世职如例。兵丁进定国等二名、祭葬世职。如外委例。陕西伤亡外委杨盛美、减半祭葬。额外外委周宏恩等一百三十二名、赏恤如例。　　

○户部议准、浙江巡抚阮元疏报、萧山县、灶户丈余地四千四百三十七亩有奇。照例升科。从之。　　

○戊午。故西安将军继勇公德楞泰柩至西郊。上亲临赐奠。　　

○谕内阁、各省封疆大吏。守土是其专责。遇有关涉外夷之事。尤当立时亲往勘办。务臻妥协。方为无忝厥职。前此吴熊光在两广总督任内。＜口英＞咭唎国商船带兵入澳。占据东望洋、娘妈阁、伽思兰、三处炮台。虽向系西洋商人防守所设。但究在中国地面。即与阑入内境无异。吴熊光身任封圻。其咎已无可辞。本日据百龄查奏、上年七月二十一二等日、该夷兵船来至鸡颈洋面、八月初二日抵澳上岸、占据西洋炮台、地方文武节次禀报、吴熊光批令照常防范、至十六日见该夷不退、谕令封舱、复经游击祁世和、香山县彭昭麟、请兵堵逐、吴熊光亦俱批以镇静不可张皇、彼时香山县有澳内居民四散澳夷乏食之禀、吴熊光总未亲往查办、该夷兵见无准备、将兵船三只驶进虎门、停泊黄埔、吴熊光因于九月初四日具奏、始派兵防范、并令碣石镇黄飞鹏管带师船、在省河一带挽泊、至二十三日、该夷兵目又驾坐三板艇船、由黄埔至省城外十三行停住、求见总督、恳请代奏在澳寓住、吴熊光总未见面、祇令其回至黄埔候旨、并饬禁买办火食、该夷人慌急驾船、欲向十三行装取火食、官兵喝阻不理、总兵黄飞鹏、开炮轰毙夷兵一名、带伤三名、该夷兵即行退回、至十月初奉到谕旨、吴熊光仅檄调各标兵丁、在黄埔澳门驻劄防守、并未攻击、至十六日恭宣谕旨、夷兵当即畏惧、情愿彻兵、复求开舱、吴熊光谕令全行退去、始准贸易、该夷兵陆续退至外洋等语。＜口英＞咭唎夷船带兵入澳。藉名保护西洋。阴图占地谋利。情殊诡谲。即应立时驱逐。况此次该夷兵遇官兵开炮。并不敢稍有抗拒。及奉有严饬谕旨。亦即畏惧开帆远去。是该夷兵尚知震慑天威。无他伎俩。吴熊光于该夷兵登岸之初。即亲往弹压。晓以大义。一面调集官兵防守。该夷兵自必知所畏惮。即时退出。庶足宣示国威。吴熊光于此等要事。迟至月余。始行具奏。既未亲往查办。该夷兵目求见。又祇派员往谕。并不面询斥逐。虽开舱在夷兵既退之后。而许其开舱、究在夷兵未退之先。是奏报既属迟延。办理又形畏葸。且屡次夷人具禀、及吴熊光批示、并轰毙夷兵等事。俱未入奏。亦属含糊。吴熊光由军机章京、蒙皇考高宗纯皇帝不次超擢。用至军机大臣。复经朕＜闲＞用。历任三省总督。非新进不晓事者可比。乃种种错谬。实属辜负委任。吴熊光前已革职。著拏问交军机大臣会同刑部审讯定拟具奏。至孙玉庭前在广东巡抚时。并不将前后情形据实陈奏。又不会同吴熊光迅速妥办。软弱无能。岂可复胜巡抚之任。孙玉庭、著革职回籍。所遗贵州巡抚员缺。著初彭龄补授。伊现届大祥。到任时已将服阕。其未到以前。著章煦将云南巡抚印务交伯麟兼署。章煦即赴贵州署理巡抚事务。本年章煦已派祝厘。届期应由黔赴京。若彼时初彭龄尚未到任。即著藩司陈预暂行护理。寻奏上。得旨、吴熊光办理此事。示弱失体。其咎实无可辞。著照拟发往伊犁效力赎罪。　　

○又谕、镶黄穬汉军都统绵亿等奏、该旗于本月在旧太仓关领甲米、其米色霉变黑腐不堪食用、将米色包封呈验、请旨惩办一摺。各仓支放甲米。兵食攸关。岂容任今敝□大混。本年二月闲、因镶白旗满洲支放甲米时、米色不堪。经朕叠派大臣亲赴北新等仓查验属实。甫经降旨严办示惩。而现在镶黄旗汉军所领甲米。复有霉变黑朽之事。总缘从前验收草率。存贮不谨。以致花户等乘机作伪。抵换搀杂。流敝□大日深。著派禄康、托津、即会同查仓御史、亲赴该仓详细盘查。据实具奏。达庆、蒋予蒲、前在仓场侍郎任内。不能实心经理。致多贻误。虽经分别降级。不足示惩。伊二人皆不胜京堂之任。达庆、著降补各部院员外郎。蒋予蒲、著降补六部郎中。遇缺即予补用。仍不准食俸。俟四年后果无过失。方许该部堂官保奏。赏食俸禄。若有过失。即行严参治罪。至秦瀛系甫经到任、无庸交议外。福庆、许兆椿、虽在任未久。其米色霉朽。尚非伊等任内之事。但不查明米色。率请开放。亦属不合。自有应得之咎。福庆、许兆椿、均著交部议处。其旧监督僧格、著革职。新监督华龄、著解任。听候刑部查讯。该仓花户、即著拏交刑部严审。将该仓米色因何霉变黑朽、当日如何呈验仓场朦混舞敝□大之处。均行彻底讯明。按律定拟具奏。至该旗现在应领甲米。著户部即另行劄仓支放。寻奏、请将已革解任监督僧格、华龄、暨花户人等、暂留该仓。会同前任监督、与已满花户、及时挑晾完竣。再查验米色奏请分别办理。得旨、依议。此项受潮米石。霉变日甚。总缘前此验收草率。存贮不谨。而入仓以后。又不及时风晾。以致经春蒸变。不堪食用。嗣后南粮抵通。著该仓场侍郎留心查验。傥有途次偶受潮湿。米质不甚乾洁。著即查参惩办。其米石盘运入仓时。即责成各该监督、妥为经理。随时挑晾。毋致再有霉变腐朽之事。并著查仓御史确切稽查。以杜敝□大混而重仓储。　　

○谕军机大臣等、百龄奏、俟本年＜口英＞咭唎国货船到时、先期侦探各情形。所见甚是。该国夷人、素性强横奸诈。虽现据夷商喇咈所禀夷兵不敢再来之语。亦未可深信。上年该夷兵来澳时。吴熊光等不立行查办。既失之于宽。此时自应济之以猛。著传谕百龄、于本年该国货船到时。先期留心侦探。如再敢多带夷兵。欲图进口。即行调集官兵。相机堵剿。傥止系贸易船只、并投递谢罪哀恳禀件。亦应饬令停泊港外。该督一面奏闻。候朕降旨遵行。　　

○广东提督钱梦虎、因病解任。以左翼镇总兵官孙全谋、为提督。　　

○旌表守正捐躯山东益都县民陈焕然妻刘氏。河南泌阳县民张大五妻郝氏。　　

○己未。举行嘉庆十三年大计。直隶、卓异官十八员。才力不及官一员。年老官十员。有疾官二员。奉天、卓异官二员。年老官二员。江苏、卓异官八员。不谨官一员。浮躁官一员。罢软官一员。才力不及官一员。年老官二员。有疾官一员。安徽、卓异官八员。不谨官一员。罢软官一员。才力不及官二员。年老官二员。有疾官二员。江西、卓异官十员。不谨官三员。浮躁官一员。罢软官一员。才力不及官一员。年老官四员。有疾官二员。浙江、卓异官十一员。罢软官一员。年老官五员。有疾官三员。福建、卓异官七员。不谨官一员。罢软官一员。才力不及官一员。年老官四员。有疾官二员。湖北、卓异官十员。才力不及官一员。年老官六员。湖南、卓异官十员。罢软官一员。浮躁官一员。年老官四员。有疾官一员。河南、卓异官十一员。浮躁官一员。罢软官一员。才力不及官一员。年老官八员。有疾官三员。山东、卓异官十二员。不谨官一员。罢软官三员。才力不及官二员。年老官四员。有疾官一员。山西、卓异官十二员。浮躁官一员。才力不及官一员。年老官九员。有疾官一员。甘肃、卓异官八员。不谨官一员。罢软官一员。才力不及官一员。年老官二员。有疾官一员。四川、卓异官十四员。不谨官一员。才力不及官四员。年老官八员。有疾官三员。广西、卓异官六员。罢软官三员。年老官五员。有疾官三员。南河、卓异官一员。年老官一员。东河、卓异官二员。才力不及官一员。年老官一员。分别议叙处分如例。　　

○是月。安徵学政玉麟奏、凤颍一带民情。得旨、官不办事。吏尽卑污。刁风必起。讼师乘闲播弄。此必然之势。汝身为大吏。当以地方大吏贤否入告。一片虚词。虽奏何益。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百十一　　

