<!-- { "loadSidebar": true } -->
○己亥。谕内阁、朕亲制勤政殿记及勤政箴。实因身受皇考厚恩不敢暇逸惟勉勤政治民。庶酬遗志而近来内外诸臣怠惰于心者多。实心任事者少每以晨兴为苦。以致沉搁事件颇多从前屡经降旨、饬令在京各部院衙门遇有应奏事件。即逢朕传地方日期亦皆当随时陈奏。无得怠惰积压乃昨朕诣阐福寺拈香。在彼传膳办事各部院衙门无一奏事之摺。本日则六部理藩院内务府各衙门、俱各陈奏事件甚多。且有一衙门陈递数摺者。明系昨日因朕诣阐福寺。惮于蚤起前往递事。至今日积有多件。一并陈递怠惰偷安。又蹈故辙大属非是。朕勤求治理。惟日孜孜。未明求衣。秉烛阅事从不肯稍惮烦劳。并非因本日奏事较多。倦于披阅实因昨日无事。恐致积压部院中今日所奏多件。试问伊等岂尽皆昨日赶缮者乎。且本日陈递月摺。即共有七处刑部奏事四件。内除奏斩决述旨一件。或云逢朕拈香之日。意取吉祥。留至今日陈递。尚为有说。其余三件。昨日有何不可具奏。又如礼部所奏系皇史宬事件。理藩院所奏。系喇嘛事件。尽可于昨日陈递。何以任意延搁。各部院衙门习气。每逢陈奏事件其兼内廷行走各员。往往不肯定期诿之专在本衙门行走堂官定日具奏而该堂官等一闻另传地方。辄心存苟安任意晏起在家耽逸。至将紧要事件亦压至次日陈递。转以仰体朕躬为辞。尤属非是朕临莅各处。并非意在游观。昨谒阐福寺拈香。本系岁例举行此后如瀛台阅看冰鞋。盖因体恤八旗兵丁较艺颁赏。且一切批章召对。仍与在宫内无异。而办事毕后、亦旋即回宫何尝多为流连。耽玩景物昨日在阐福寺。各衙门竟无应办之事殊深惭愧。虚度一日书云一日二日万岁。一日不办事所耽搁者甚多譬如昨日既无可办之事。朕何尝趁暇游玩诸殿座。于辰刻即已回宫。诸臣又何得藉仰体为辞耶在京各部院衙门。皆所以佐朕为治。朕时加训饬。该堂官等犹不知振作若此又何况外省积习相仍。效尤滋甚因循疲玩。政务又安免废弛耶。除昨日随驾前往之军机大臣、总管内务府大臣。及在南书房上书房入直之赵秉冲桂芳又虽未奏事因他事到彼之部院堂官禄康、德瑛长麟博兴瑚素通阿、特克慎扎郎阿及大学士朱圭、先经有旨令其闲数日进内、协办大学士费淳、现在予假无庸惩处外。其余迟至本日奏事之各堂官。均著交吏部都察院察议以示惩戒嗣后各衙门一有应奏事件。俱著随时具奏。即逢朕传地方日期。亦不得迟搁怠玩。设再有藉辞压搁、迟至次日始行陈奏者。必行惩处不贷。将此通谕知之。　　

○庚子上御乾清门听政。　　

○谕内阁向来太常寺衙门。每次呈进恭祭太庙本章。内阁将亲诣行礼、及遣员恭代之处。照例票拟双签请旨。惟恭祭奉先殿内务府衙门祇将派出轮直行礼之阿哥、王贝勒贝子公、指名缮写绿头牌奏闻。其有应亲诣行礼者。俱系届期特旨谕知。内务府从不先行奏请。办理未能画一。嗣后著内务府于恭祭奉先殿。除例系阿哥及王贝勒等轮直行礼日期仍照旧轮派奏闻外其应亲诣行礼日期著缮写绿头牌两分。将亲诣行礼或遣派恭代、奏明双请候旨遵行。　　

○又谕、扎克塔尔受皇考及朕厚恩。在御前侍卫行走多年。洊擢至护军统领。此次派令剿办宁陕叛贼事竣回京后、询及军营受降情形扎克塔尔陈奏登覆之辞。多有不实不尽本日德楞泰将方柴关受降缘由。详悉具奏复令军机大臣将扎克塔尔传至询问。陈出实情。并据称前次召见时未经奏及。显系闻有德楞泰奏报。始行据实直陈。其前此隐饰之咎。实无可辞扎克塔尔、著退出御前侍卫。在乾清门侍卫上行走。仍交部严加议处。至伊等带兵剿办叛贼。并未痛加歼戮仅以受降完结所有前次兵部议叙扎克塔尔、温春、薛大烈杨遇春给与军功加级纪录之处。俱著注销。　　

○又谕、工部议覆吴璥奏请拨豫东藩库银两豫备抢险物料一摺。豫东黄河两岸节年坐湾生险。埽段渐增。所需料物。若俟抢护时临期采办。恐致料户居奇。自应先事筹备著照部议、准令该河督于豫省藩库拨银二十万两。东省藩库拨银二万两豫购料物。以备要需惟豫东抢险料物。向无帮价每垛止准报销例价银四十五两。与该省岁修工段、例价外每垛加帮价津贴银二十五两者不同。该河督请照岁料每垛七十两之数。作正开销。与部例不符惟节据该河督奏例价不敷情形。恳请实用实销。仍著该河督遵照节次谕旨、将所购料物例价应销若干应增若干分晰具奏。以凭核办至部议请将此次另案秸料、即令该河督等照岁料之例筹款帮价一节。此项料价。若令地方官捐廉办理既恐藉端科派若令民闲协济。又恐扰累闾阎均不免易滋流敝□大。是否可行著该河督会同该抚等悉心体察情形。妥议据实具奏。　　

○以太常寺卿哈宁阿、为内阁学士兼礼部侍郎衔詹事府少詹事王宗诚为詹事。顺天府府丞胡长龄为光禄寺卿。　　

○辛丑。上御懋勤殿。勾到山西直隶情实罪犯。停决山相斩犯六人。绞犯七人。直隶斩犯十人。绞犯十二人余一百七人予勾。　　

○谕内阁、庆桂等奏、议驳喀喇沙尔办事大臣玉庆请添设台员并酌增满兵一摺所驳甚是。新疆地方自皇考高宗纯皇帝展拓以来。一切办事章程经画尽善。克垂永久数十年来。奉行俱各妥协。所有各城办事之员。惟当率由旧章认真查办玉庆自派至喀喇沙尔办事后。屡次条奏希图见长。甚属高兴上月曾据奏请将该处弃置之大玉三块。招商认买图利失体甫经降旨驳饬。兹复以整顿台站为名欲添设委笔帖式四员。又请增添满兵。以资印房办事殊属非是。台站额设弁兵皆有一定数目该处日久遵办。并无贻误。何以目下忽称办公不敷。且喀喇沙尔在新疆祇系腹地小城。该处既欲将台员满兵逾额增添。此外新疆各城。设亦纷纷请添。岂不徒滋烦扰。玉庆所请不准行。著传旨严行申饬。若再任意妄为。严谴立至矣。总之新疆以镇静为要。不可妄生枝节。嗣后办理一切事务。惟当遵照旧日章程。妥为经理勿得率意纷更。致干咎戾。　　

○追予陕甘阵亡参领七十一、存往、前锋校耀光、护军校牛德、德成额、祭葬加等。世职如例。乡勇杜如林等一百八十一名、赏恤如例。　　

○予广东巡洋被戕外委陈朝勋、张开盛、祭葬世职如例。　　

○分赏五城贫民棉衣一千件。　　

○壬寅。谕内阁禄康等奏勘估双鹤斋等五处及并案黏修各项应需工料银两数目一摺。双鹤斋等处。现届应黏补兴修。并非建造前经派出禄康、恭阿拉勘估。伊等理应自行遴委妥员及匠役等确核估勘据实具奏。乃伊等虽经另拣司员勘估。而所带料估匠役。仍不免用圆明园承办原工之人。所谓换官不换吏。于事奚益仍属有名无实虚糜钱粮耳。现据奏双鹤斋等处需用工料共计银十一万五千余两。此项工程。祇系头停揭□□瓦油饰彩画。并未添造房闲。何至需用工料银数。估计如此之多。显系仍用各该处承办匠役估计。以致虚报浮开。豫为冒销地步。禄康等率据所估数目。奏请兴修。殊属非是。禄康、恭阿拉、著传旨申饬。所有此项工程。除双鹤斋一处。暂缓兴修外。其余安烂园等四处、乃并案应修各工。著改派尚书长麟、侍郎托津另行遴委妥员及匠役等、率同亲往履勘。确估具奏。不得仍用各该处司员匠役。致滋敝□大混。此后凡遇应办工程。经朕特派估勘者。俱著奉派之员自行遴委妥员及匠役等确勘估计。以归核实而杜冒滥。　　

○又谕、此案王继先因妻父麻景魁不允盖还住屋。欲行服毒图赖。令妻王麻氏将家存砒药。私携付给。王麻氏屡次劝阻。迨后王继先告以系欲借此吓诈。并非真即服食。王麻氏始将砒药交给。及王继先乘闲服毒。王麻氏先已回家。无从阻止。次早前往探视。见王继先毒发呕吐。仍在场帮同灌救。是王继先怀愤轻生。伊妻王麻氏实无致死其夫之心。特不应授以致死之具耳。譬之有人意图讹索他人。令其妻取用金刃。告以并非真欲轻生。后或用刃刎勒致死。不能即律其妻以刃毙本夫之罪。刑部将王麻氏比照妻殴夫至死律拟斩立决。请旨定夺。王麻氏著改为斩监候。秋后处决。照例归入服制办理。　　

○又谕、据观明覆奏黑龙江地方情形、兵丁不宜添演长枪请旨一摺。所奏甚是。东三省兵丁专以打牲为业骑射鸟枪等技。本自精熟虎枪素练习。若令与绿营兵丁一体兼学长枪。转致误其马上技艺。所有盛京吉林黑龙江兵丁、均著毋庸兼习长枪。仍著照旧演习弓箭鸟枪、及一切马上技艺。务使益臻精锐。　　

○癸卯。上诣奉先殿寿皇殿行礼。　　

○署福建巡抚阮元在籍患病。调江西巡抚张师诚为福建巡抚。以刑部左侍部金光悌、为江西巡抚。转刑部右侍郎周廷栋、为左侍郎。以湖南布政使韩崶、为刑部右侍郎湖南按察使史积容、为布政使。岳常澧道巴哈布、为按察使。　　

○旌表守正捐躯河南浚县民端木毓魁妻任氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百七十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅。十一月。甲辰朔。遣官祭先医之神。　　

○乙巳。谕内阁、据全保、瑚图礼奏、湖北边界防兵、彻归原营、所有动用银两、除借给官兵养廉行装银五万四千余两应照例扣还外、其余支过盐粮各项约共银六万两、在于通省督抚司道知府养廉内每年扣捐二成、陆续归款等语。此次湖北因宁陕匪徒滋事。分派官兵。在于边界防剿。现已次第裁彻。所有动支各款内、如借给官兵养廉行装银两。自应照例扣还。其余动支盐粮各项。例应报部核销。何必奏请捐廉归款。且外省捐廉款项多不出自己资。上司摊派属员。属员仍取之百姓。政体殊有关系。况全保现已调任陕甘。新任总督汪志伊未经承办此项。亦派令一律按年扣捐。尤属无谓。全保等所请不准行仍著瑚图礼将支过盐粮运脚各款银约六万两。造册报部核销。不得任令经手官胥藉端浮冒。致滋咎戾。　　

