<!-- { "loadSidebar": true } -->
○丁巳。谕吏部国家设官分职。以察吏之权。不能归于上。反寄之于各省督抚者。盖天下至大。州县至多。焉能人人自上简用。是以有调繁调简之例。令其因地制宜量才授任。法至善也。顾其始也。为缺择人。而其毙也。遂不免为人择缺。不论政务之闲剧。人才之长短。惟较量肥瘠。会计多寡。善逢迎交结者为能员。悃愊无华者为不胜任。大不法小不廉。吏治不清。民生何赖。甚至大缺一万中缺八千形诸白简。此非彰明较著者乎而以贿得调者。移亏空于新任。牟倍利以取偿。下朘百姓之脂膏。上盗国家之帑项。其流毙不可胜言。朕澄叙官方。首先责己。力行节俭。永杜贡献。诸大吏受任既重。养廉又优。贡献之费已除。权门之索又绝。必应清白乃心为国宣力然而风气未移。俗熊犹故。时有在朕前藉端尝试。巧言利国。实皆利己。似此者不一而足。朕皆存于心。不忍宣露。在朝尚有此辈言利之徒。况外省耶。现今各督抚有如此坚忍不拔。定见似朕者欤。州县或妄意钻营或乞怜昏夜。何如稍易其法。俾众晓然共和必无鬻缺之事。是否略仿兵部务保注册之例。令督抚以可调繁者。开列名单。切注考语。视该省调缺之多少。每年具奏一次。其人地实在相需。专摺奏请之例。似可停止。遇有应调之缺。即咨吏部。将该省豫保之员。通行书签请旨派大臣公掣。并不假手吏胥。亦防毙之一法。第州县人数繁多。其才具是否与缺分相宜。无由深悉。若所掣之员。督抚以为不当。又将纷纷奏请更易。亦于政体未协。或将现行定例。于调繁人员。予以限制。豫杜毙端。朕意偶思及此。是否可行。有无窒碍。吏部众大臣悉心妥议具奏、若实不可行。巧为迎合朕意至捍格不通之时。亦惟汝诸臣是问。特谕。　　

○谕军机大臣等、前据倭什布两次奏报之摺。均称将贼匪痛加歼戮。败窜保康兴山一带势已穷蹙。为数自属无几。乃本日摺内在白虎观杀贼五百余名。生擒九十五名又于罐子垭毙贼六十余人。荷花店擒获落后之贼三十余人。共计歼擒七百余名。若果杀贼如此之多。则贼匪已应歼尽。何以尚有窜入东湖兴山之贼。若非前次将所剩贼匪以多报少。即系此次将所歼贼匪。以少报多。二者必居一于此。总有不实之处。倭什布自系因朕加恩仍用为巡抚。将此次杀贼之数装点多报、以见其奋勉出力。仍蹈从前虚诳恶习。且摺内称贼退向荷花店逃遁。该处迤东系东湖所属。王凯自己率兵赶拦。又称贼匪势必窜入兴山边界。折回川境。明系倭什布豫为地步。若贼匪向东奔窜。王凯不行堵截伊可诿咎该镇。如贼匪奔逸入川。伊亦可以驱出楚境了事。更属非是倭什布。著传旨申饬。此股贼匪。责成倭什布即在本境。悉数歼除。　　

○户部议准、山西巡抚伯麟奏请、定立口盐、池盐、运行界限。据称口盐、池盐、若不酌定界限。顺流而下。势必混入淮芦引地。请口盐至碛口镇起岸。责成汾州府知府稽核。池盐于茅津渡对渡登岸。责成河东道稽敫。并令陕豫抚臣。一体严禁应如所请。从之。　　

○免山西口外浑津河等处荒地、三百三十七顷四十六亩额赋。　　

○免云南猓匪滋扰之顺宁府属缅宁地方。上年额徵秋米。　　

○戊午。谕内阁、长麟奏、遵旨传谕阿拉善王旺沁班巴尔率领原兵仍回游牧一摺。阿拉善王奉调带兵前来。帮同剿捕。固属急公。长麟因甘省连得胜仗。贼匪不日即可殄灭。于该王行抵甘境。即遵旨令其仍回游牧。妥为照料出境。并自出己资。买备羊只。派员赍往分赏。俾蒙古兵丁。共知感激。深得抚恤外藩之体。所办可嘉。长麟、著交部议叙。　　

○又谕、户部议覆、长芦盐政观豫奏请芦东盐斤加价一摺。所驳甚是。已依议行矣。现在军务尚未蒇事。一切兵饷供支。皆须发帑接济。固应宽为筹备。但朕断不肯因此有累及闾阎之事。教匪何。民也。原因不肖官吏、勒索苦克激成此事。至今未能复业。自滋事以来。到处焚掠裹胁。百姓逼于饥困。不得已而从贼。是欲刬平贼匪。必先使吾民各安生业。民安而贼自可平。多安一民。即少一贼。此事理之必然者。若因军兴需费浩繁。遂思朘削百姓之脂膏。冀补国家之帑项。或致生计不足。别滋事端。即言利。则所费岂不更多。为害更大。朕躬行节俭。永杜贡献。言利之徒。无所施其伎俩。惟近日臣工。往往藉军需为名。在朕前尝试。巧言利国。实皆利己。此等假公济私之人。本应加之谴责。但人材不易。岂遂以一眚遽斥。此时亦第存之于心。不肯宣露。早已薄其为人矣。即如长芦加增盐价一事。虽计算食盐之人。每日所费不过一二文。似属有限。而不知盐斤为食用所必需。一经议增。则人人均受其累。且私败本因官盐价昂而起。今再议增加。则私盐自必更为充斥。官引堕销愈多。长芦盐价加增。已非一次。即该商积欠各款。节经宽免展限者。亦非一次。恩施不为不厚。岂得复行干渎。为此无厌之求。况盐价既增之后。即不能复减。累民宁有己时。虽据观豫奏称。此次加价。为清完积欠而设。但加价之后。该商等亦未必能清完国课。徒然病民以裕商。更属不值。朕宁可使帑项有稽。而断不肯朘民以益帑。况天下山陬海澨。所有财货。皆朕之财货。岂必聚于宫府。踵琼林大盈之鄙识哉。为天子者。富有四海。不问有无。藏富于民。周流泉币。所得九五福之二曰富大旨矣。昨两淮、浙江广东、各商。俱吁恳报效。而长芦商人。并未呈请出资助饷。更无可藉口。今若允该商等所求。致两淮等处。亦复效尤。纷纷恳请加价。更无所底止矣。朕勤求上理。惟思克己利民。以符损上益下之义。将来军务完竣。即现开捐例。亦当停止。岂有无故将盐价加曾之理乎观豫此摺。虽未必为牟利私已起见。但率听商人怂恿。遽行渎请。实属不合。观豫著饬行。将朕此旨。与诸王及大学士九卿同看。即行覆奏。　　

○谕军机大臣等、朕恭阅皇考高宗纯皇帝实录。内载毛城铺减水石坝。因徐州一带。两岸山势夹束。河流不能下注。设立减水坝。分洩黄涨一节。徐城逼处河滨。设遇黄流涨发。自须随时酌量。减放石坝。以销水势。是毛城铺坝工。原为盛涨之时减放黄河出槽之水。并非使正河大溜全行灌注。今邵家坝漫口。未能即时堵合。徐州正河。现已涸出。大溜竟由毛城铺。汇归洪湖下游。高堰石工。在在吃重。从前河臣高斌。以毛城铺减下之水既多。急筹将洪湖四围淤浅处所。量加捞浚。以防漫溢高堰之患。彼时高堰出水石岸。有十三四层。工程坚立。尚且豫为筹备。今已相隔六十余年。河底渐次淤垫。石岸出水自不甚高。上年复经冲刷。闲有塌卸之处。转瞬大汛经临。清黄并涨。设洪湖大能容纳。高堰工程。皆成险要。淮扬一带。所关非细。朕每思及此。悚惕靡宁。吴璥。身任河督。是其专责。至费淳现系总督。兼管河务。且该处石工去年本系费淳在彼承办。著传谕费淳。吴璥会同熟商。妥为筹画。察看情形。豫期设法。务使石工坚固。毋稍疏虞。以期有备无患。并于实录内、将高斌等原议摘钞寄阅。　　

○己未。遣官祭历代帝王庙。　　

○庚申。上启銮。恭谒东陵。　　

○以浙江温州镇总兵官黄嘉谟、不谙水师。留于闽浙候补陆路总兵官。以广东龙门协副将胡振声、为温州镇总兵官。　　

○予故都察院左都御史赵佑、祭如例。　　

○旌表守正捐躯河南许州民史西龄妻张氏。　　

○免跸路经过地方本年额赋十分之二。　　

○是日。驻跸烟郊行宫。　　

○辛酉。谕军机大臣等、贼匪自元山场等处。回西窜扰。自因闻德楞秦泰带兵入川之信。恐被遏截。欲图牵缀官兵。抢渡潼河。魁伦分派官兵。在彰明江油一带。及潼川上下。分驻防堵。其抢渡之贼。虽俱经兵勇击退。仍当饬令各弁员。时刻留心严密堵御。不可稍涉大意。至所称差探德楞泰于二十四五等日。在江油所属之乌龙观。新店子等处。连获两次胜仗。歼擒贼匪甚多。览奏深为欣慰。德楞奏一到川境。即获胜仗。事机实为顺利。至魁伦现在潼川防守。当此贼匪分股奔窜之时。尤为紧要。惟当以督率严防为重。何须前往江油。会合德楞泰剿办耶。此时李绍祖所带七十五一路官兵。已抵金山驿。前调黔省官兵。日内亦可齐到。而贼匪南阻潼河。北阻嘉陵江。实为自投绝地。前旨早经谕及。决胜之机全在此举。魁伦务须陪加愧奋。相机堵剿。以稍赎前愆也。将此传谕知之。　　

○又谕、陕境汉江南北有鲜大川、苟文明、杨开甲、辛聪等股。分窜滋扰。而凤宝一带、亦有贼匪奔窜。栈道梗阻。目前陕省贼势鸱张。较甘省自为著重。不知台布所防何处。所堵何贼耶。前因陕省领兵乏人。降旨令恒瑞带兵来陕。帮同台布剿办。旋据额勒登保奏称、先已派令恒瑞带兵数千名赴陕。此时恒瑞谅已抵陕。台布惟当确探恒瑞信息。一俟其到陕后。即当会同筹办。先将栈内贼匪。悉数歼除。郭清道路为要。将此传谕知之。　　

○又谕、贼匪扰入川西。实由额勒登保冒昧赴甘。以致贼匪乘虚抢渡。至陕省之贼。本系那彦成在彼剿办。乃未能及早剿竣。又因甘省有川匪窜入。移兵前往。而德楞泰、复因川西贼情紧急。遵旨前往剿办。并经额勒登保、催令迅速赴川。将陕省防堵事宜。委之无能之吉兰泰。既任贼匪由虞关抢渡。分扰甘境。复致余匪逼近栈道。吉兰泰又不跟踪追剿。致阑入凤县。此时甘省贼匪。屡经官兵合力痛剿。贼势已蹙。其陕省剿办贼匪。虽有恒瑞带兵前往。究恐未能得力。著额勒登保、那彦成、详细商酌。若甘省之贼。已渐剿败。无须伊二人一同在彼。那彦成。本系特派督办陕省之贼。竟当酌带官兵。即赴陕省。将各股窜匪。上紧剿办。至吉兰泰防堵贼匪。种种疏玩贻误。仍著额勒登保详悉查明。据实参奏。将此传谕知之。　　

○以贝勒永臶、为宗人府右宗人。　　

○盛京将军琳宁、以年老。命来京另候简用。以镶红旗满洲副都统晋昌为盛京将军。正红旗汉军副都统緼布、为镶红旗满洲副都统。工部右侍郎西成、兼正红旗汉军副都统。　　

○四川提督七十五、以托病逗遛。解任候讯。命德楞泰以参赞大臣署四川提督。　　

○是日。驻跸白澜行宫。　　

