<!-- { "loadSidebar": true } -->
○又谕、长麟上年夏闲感患目疾。请假调理。自朕启跸至热河回銮。尚未就痊供职。节经降上□日给假调养。迨至冬闲又经格外赏假两月。扣至本年二月初三日。即已假满。近日询问伊兄长琇、尚称长麟瞳人已见充足。初四五日便可生光。届期仍未见效。朕于长麟目疾。辗转赏假。业经半载有余。原系体恤大臣恩意。然在长麟、自应以职任为重陈情开缺。乃日久迁延支饰。殊乖大臣以诚事君之道。即如本日博兴以患病两旬恐误职守。奏请解任调理。朕方加之怜悯。不肯遽令开缺。刑部事务较繁。更非理藩院可比。伊二人一则念切急公。一则意存恋职。显而易见。长麟即著开缺。在家静养。如果目疾一切复元。朕必赏给差使。所有刑部尚书员缺。著瑚图礼调补。其吏部尚书员缺。著秀林调补。所遗工部尚书员缺。著托津补授。托津未到京以前。其工部尚书事务。仍著秀林兼署。　　

○又谕、御史西琅阿奏、州县延搁词讼、请酌立稽察章程一摺。向来州县审理词讼。无论案情大小。定例俱有限期。近日各省不能实力奉行。州县承审大案。于通详时报有起限日期尚知虑干参处。不敢迟延。其自理词讼。多不详报起限。往往任意延搁。迨负屈小民屡次呈催。犹复辗转悬牌。拘传守候。致胥役从中讹索。人证等被累无穷。实为怠玩恶习。著照该御史所请、嗣后各省州县自理词讼。将所收呈词。每月造报该管道府。按例起限。其前报各案已结未结。俱于续报册内陆续声明。即责成道府依限督催。于年底具结申报藩臬两司查核。如各州县延搁案件、及该管道府有纵容徇庇等情。即当据实严参。以示惩儆。将此通谕各省知之。　　

○又谕、本日御史西琅阿奏、访闻专典八旗兵丁钱粮之山东民人请上□日严禁一摺。向来民人向八旗兵丁施放转子印子等钱、扣取钱粮。例禁綦严。今据该御史所称。竟有山东民人在八旗各衙门左近。托开店铺。潜身放债。名曰典钱粮。以一月之期。取倍蓰之利。每月届兵丁等支领钱粮。该民人即在该衙门首拦去扣算。该兵丁于本月养赡不敷。势不能不将次月钱粮。逐月递典致被层层盘剥。受亏无穷。似此设计取利。较施放转子印子等钱、尤为刁恶。于八旗兵丁生计。大有关系。著步军统领衙门严密查拏。勿令潜踪。又给事中何学林请禁奸商一摺。据称京城钱铺与钱市通同一气、兑换钱文、每千多有短少、往往换钱之人向争不理、并有狡猾铺户多出钱票、陡然关铺逃匿、致民人多受欺骗等语。亦著步军统领衙门及顺天府五城实力查禁。并照该御史所请。严立章程。开张钱铺者。必令五家互出保结。遇有关铺潜逃之事。即令保结之家照票分赔。其换出钱文。除照向例钱市与铺家准各扣底四文外。如有任意短少。许换钱之人、扭禀地方官随时究治。以儆奸欺而便民业。　　

○转户部右侍郎英和、为左侍郎。调吏部右侍郎桂芳、为户部右侍郎。兼翰林院掌院学士。工部右侍郎荣麟、为吏部右侍郎。盛京户部侍郎马慧裕、为工部右侍郎。以内阁学士贵庆、为盛京户部侍郎。　　

○调正黄旗汉军都统瑚图礼、为镶红旗满洲都统。以镶白旗满洲副都统托津、为正黄旗汉军都统。调镶白旗汉军副都统长庆、为镶白旗满洲副都统。以前任熊岳副都统多福、为镶白旗汉军副都统。　　

○以己革广东提督钱梦虎废弛捕务。发往乌噜木齐效力赎罪。　　

○癸巳。上幸圆明园。　　

○遣官祭关帝庙。　　

○旌表守正捐躯山东滕县民陈建迎妻李氏。江苏新阳县民沈益观妻黄氏。　　

○甲午。遣官祭先医之神。　　

○命礼部左侍郎秀宁、教习庶吉士。　　

○以贝子绵志、为内大臣。　　

○以工部右侍郎马慧裕、兼正红旗汉军副都统。　　

○以盛京工部侍郎博庆额、兼管奉天府府尹事。　　

○以江苏常镇通海道赵宜喜、为河南按察使。　　

○乙未。孝康章皇后忌辰。遣官祭孝陵　　

○谕内阁、朕恭读世宗宪皇帝实录。雍正四年二月辛卯。钦奉谕上□日。朕常饬八旗大臣。八旗为本朝根本。凡系生计禁令习俗等事。屡经申降谕上□日。从前皇考之时。恩赏稠叠历经多年。而满洲等生计、并不见其滋植、转益减损者。皆法令懈弛之故也。今八旗兵丁贫乏。即将仓粮国帑尽行颁赐朕固不惜。但使随得随尽。曾不浃旬遽即荡然亦何济之有。并有将原置房产变易无遗者。若于此辈加以顾惜。不但恶者无所惩。即善者亦无由劝矣。凡此不肖人等、各参领佐领理宜痛加惩治。如终不改。即应革退。以为不肖者戒。大臣等果能视兵如子。惩恶奖善。并责令参领佐领等不时教导。何事不成。今大臣等、但知不通贿赂。不徇情面。以校射为要务。勤加操练而已。不知尔等职任。正不止于此也必教以典礼伦常、及治生之计。俾各好善恶恶。崇俭戒奢。方可谓教育有成。嗣后大臣及参领等、宜痛加勉励。竭诚管理。不可仍前粉饰等因。钦此。圣训煌煌。所以责成管理旗务大臣等董率八旗者。至为明切。乃阅今数十年后。法令益觉懈弛。习俗更加敝坏。八旗兵丁不知勤苦上进。钱粮恩赏随得随尽。逞一时之挥霍。而不顾终岁之拮据。快一己之花销。而不顾全家之养赡。致有房产变易。生计荡然。风气改移。仍与当日无异。而现在管理旗务之王大臣、因循怠忽。意存膜视。朕屡经谆切训谕。仍复疲玩如故。伊等近日办事。于贿赂一节。或尚不敢肆行无忌。至于瞻徇情面。已恐不免。求其以校射为要务、勤加训练者。更属寥寥。若望其视兵如子。惩恶奖善。教以典礼伦常及治生之计者。竟无其人矣。试思八旗都统、副都统、以及参领佐领等官。层层管束。最为切近。如果认真体察。何事不可周知。即如前日御史西琅阿所奏、山东民人有专典八旗兵丁钱粮盘剥生计者。该旗员等早应闻而查禁。又何待御史之条奏耶。嗣后八旗都统等、务当各矢荩诚。尽心职守。视国事如家事。实力诲导。严加查察并随时分别惩奖。俾兵丁等共知湔除恶习。崇俭戒奢。庶生计日饶。凛遵法度。如经此次训谕之后。仍不加意整饬。以致旧俗日坏。朕惟管理旗务之王大臣等是问。将此通谕八旗知之。　　

○命光禄寺少卿卢荫溥、驰往山西。会同工部尚书托津、前赴四川查办事件。　　

○旌表守正捐躯四川温江县民邹文富妻萧氏。　　

○丙申。上幸万寿山。　　

○遣官祭昭忠祠。　　

○命大学士四川总督勒保、来京供职。以湖北巡抚常明、为四川总督。调云南巡抚同兴、为湖北巡抚。赏翰林院编修孙玉庭、三品顶带。为云南巡抚。　　

○伯都讷副都统恒福、以滥刑毙命革职。以镶蓝旗蒙古副都统色尔衮、为伯都讷副都统。　　

○以察哈尔牲畜因疫倒毙。贷五品以下官员一年俸银。兵丁二年饷银。　　

○丁酉。谕内阁、御史赛尚阿奏、失察王书常假印冒领银两案内之户部银库司员仅止降级、广储司银库司员革职治罪、一事两歧、又六库郎中并未治罪、定案遗漏等语。广储司库银存贮弘义阁、在紫禁城内。较外库尤重。王书常等冒领次数独多。经手司员漫无觉察。予以褫职遣戍。该堂官等亦分别议罪。实属咎所应得。至于户部三库。较内库稍觉有闲。而银库支发须凭部札。系该部福建司主稿。是以将主稿司员遣戍。银库司员仅止降级。与颜料缎匹两库之不凭部札者。又有区别。其六库郎中、于从前查办时。经内务府大臣以该员向不专司出纳。未经开送职名。即广储司司员内亦择其经手承办有失察之咎者。方行送议。并非遗漏。朕办理庶务。权衡至当。该御史未悉其中原委。所奏无庸置议。　　

○调正红旗汉军副都统荣麟、为镶蓝旗满洲副都统。镶蓝旗蒙古副都统果勒丰阿、为正红旗汉军副都统。以二等侍卫玉衡、为镶蓝旗蒙古副都统。　　

○戊戌。谕内阁、近来升擢各员。均于谢恩召对后。方换新衔顶带。因思废员内有本无顶带、现在加恩录用者。若于谢恩召对时、不用顶带。进内行走殊于体制未协。嗣后如无顶带之废员。经朕擢用。著即用新衔顶带、赴宫门谢恩。傥遇朕赴园进宫、及传膳办事之日。俱于道旁碰头后。再用顶带。豫备召对。著为令。　　

○又谕、领侍卫内大臣等奏、汉侍卫呈请给假一摺。向来汉侍卫当差一年。方准给假。除黄国瑞、黄广吉、黄德申、冯俊三、已满一年照例准假外。其张青云、牛化蛟、罗兴焉、当差甫经数月。该员等或以亲老。或因亲病。呈请回籍省视。原情曲体。亦著准其给假。但该员等是否亲老有无患病之处。自当查明以昭核实。若其中果有捏饰。忍以父母衰病为词。既非人子之道。而藉端旷职。又失臣下急公之谊。著兵部行文各该省详查。如有不实。即行参奏。嗣后汉侍卫未满一年以亲老病呈请告假者。除准假外。仍照此查办。　　

○赏三等侍卫恩明、二等侍卫。为库伦办事大臣。寻以恩明年老耳聋。令在大门上行走。赏和阗办事大臣台斐音、二等侍卫。为库伦办事大臣。调喀喇沙尔办事大臣色克通阿、为和阗办事大臣。赏三等侍卫哈隆阿、二等侍卫。为喀喇沙尔办事大臣。　　

○己亥。谕内阁、各部额设司员。以繁＜闲＞分别题选。其选缺中班次甚多。非尽系捐班人员。若题缺过多。于一切选法皆属有碍。且各项分部人员。统俟行走三年后。该堂官严行甄别。其不谙部务者。自不得滥行奏留。如果留心学习。捐班中岂尽无可造就之材。该御史何学林请将户部兼综要务司分郎中员外主事、一例改题。于年深应升人员内拣补。其余各部紧要之缺。亦请酌量改题。概不准捐班人员补用。是欲严捐班升转之阶。而不顾纷更定制、有乖政体也。该部所驳甚是。仍照旧例行。　　

