<!-- { "loadSidebar": true } -->
○己巳。谕内阁、前因吴熊光等奏、审明麻城县民人田文潮、纵容伊妻邹氏与僧文瑞通奸、复听从文端行窃败露被获、致文瑞商同邹氏、将伊母余氏□□客毙以图搪抵一案。该督等将田文潮按例拟发黑龙江给披甲人为奴。尚未允协。降旨谕令刑部酌量加罪另议具奏。兹据奏请将田文潮拟绞立决。并请嗣后子孙有犯奸盗、致祖父母父母被人殴死、或被谋故杀害之案、不问是否纵容袒护、均照此案办理等语。则又未免过当。刑名案件。总在权情理之平。此案僧文瑞图奸邹氏不从。经田文潮之母余氏、与田文潮商量。劝令邹氏与文瑞通奸。是余氏纵奸图利。实属无耻。迨文瑞商允田文潮、窃得邻村稻谷衣物。将余赃交余氏收藏。是余氏又系纵窃。本有应得之罪。与并未纵容、忧忿戕生者迥别。若照部议予以绞决。在田文潮一犯寡廉鲜耻。死何足惜。设遇子孙有犯奸盗、祖父母父母实不知情者。其罪何以复加。未免漫无区别。田文潮、著改为绞监候秋后处决。并著刑部纂入条例。嗣后除子孙因犯奸盗、祖父母父母并未纵容、忧忿戕生者。仍照例拟绞立决。其祖父母父母纵容袒护、后经发觉、畏罪自尽者。将犯奸盗之子孙、发黑龙江给披甲人为奴外。其有祖父母父母纵令子孙犯奸犯盗。以致被人殴死、或被谋故杀害者。均照此问拟绞候。通行遵照。总之明刑所以弼教。凡问拟罪名。必当将案情详细研求。期于无枉无纵。以扶风化而儆凶顽。不可意为轻重也。　　

○庚午。月食。　　

○谕内阁、本日军机大臣会同大学士保宁议奏、松筠陈请酌定分给八旗满洲田亩、自行耕种、永为世产章程一摺。伊犁驻防满洲兵丁、生齿日繁。松筠相度屯地。疏浚泉源。设法制备器具。借给牛只耕种。两年以来。试有成效。兹该将军犹恐满洲兵丁公同夥种。久而生懈。请照伊犁锡伯营屯种之例。按名分给地亩。各令自耕。永为世业。系为旗人生计起见。其事本属可行。惟是新疆重地。设兵驻防。武备最为紧要。此项田亩。即分给官兵。祇可令其转交闲散余丁、代为耕种。不当令官兵亲身力作。有妨操练。转致技艺日就生疏。至闲散余丁内、老弱残病者。岂能令其耕作。势必仍需壮丁帮助。其汉仗强健者。一概驱之南亩。自必不能专心练习武艺。即充数入伍。亦难资得力。殊非慎重边陲之道。此事惟在该将军妥协经理。既使旗人有田可耕。永资养赡。而于新疆重镇、设兵防守事宜。无少窒碍。始为尽善。至该官兵等、将来生计宽裕。家有储蓄。即不便照锡伯之例停止口粮。亦当将供支款项量为撙节。著该将军于三五年后、体察情形。再为详酌具奏。　　

○以直隶泰宁镇总兵官多善、为正白旗满洲副都统。京营左翼总兵范建丰、为泰宁镇总兵官、兼总管内务府大臣。吏部左侍郎文宁、兼京营左翼总兵。　　

○以都察院左副都御史广敏、为内阁学士。兼礼部侍郎衔。　　

○予河南阵亡乡勇刑泰等一千一百五十六名、赏恤如例。　　

○辛未。谕军机大臣等、孙玉庭奏、捕获械斗人犯、亲赴审办、暂缓入觐一摺。潮阳械斗案犯。胆敢恃众仇杀。逞凶抗匿。情殊可恶。现在陆续获犯至四百八十余名之多。并起出凶斗各械。案关重大。非寻常斗杀可比。该抚因省监拥挤。且潮邑距省较远。长途押解。恐致疏虞。亲赴潮州审讯。自应如此办理。前经降旨、将该抚调任广西。目下粤东既有审办要犯。尚系该抚本任应办之事。不可稍有诿卸。惟当督同该道吴俊细心研鞫。按律分别定拟。俾凶徒知所儆惧。俟审办完竣后。即由潮阳发交驿递驰奏。将此谕令知之。　　

○以故一等子德勒格楞贵侄策楞多尔济、三等子佛兴额弟富兴阿、二等男惠龄子桂斌、各袭爵。　　

○壬申。谕内阁、御史申瑶奏酌筹拣发理事同知通判章程一摺。此项理事同知通判。既有应补及记名人员。各直省奏请拣发。即与补放实缺无异。自应仿照办理。著照该御史所奏、嗣后遇有请拣此项人员时。即将在部应补及记名前列者。共带二十员引见发往。毋庸再行派员拣选。　　

○又谕、前据御史朱桓条奏、广西备东谷石、应请存贮、以备东省水旱、不得任意挪运、又土民等读书应试、请不准土官阻抑二款。当经特降谕旨。令军机大臣寄信百龄、详查办理。乃本日恩长奏到。据称此旨到时。百龄业经起身陛见、伊因护理抚篆、竟将廷寄拆阅办理等语。殊属非是。藩司护理抚篆。若遇有部文等件。其封面写交巡抚衙门开拆者。自可照例拆阅。今此二事、系特交百龄查办之事。军机处开写封面。明写交广西巡抚百开拆字样。恩长接收之时。百龄既经起程。即应加封递交百龄。何得辄行拆阅。傥封函内并非干涉该省现办事务。恩长不应与闻。竟尔冒昧拆阅可乎。恩长著传旨申饬。此二事、著仍交百龄于回任后。会同总督那彦成、广西巡抚孙玉庭、详悉妥议另行具奏。所有本日恩长奏到之摺。并著发交阅看。嗣后护理印篆之员。凡遇军机处递到印封。其封面书写何人姓氏者。应交本人拆阅。其寻常印封。无本员姓氏。交该衙门开拆。方准署任之员拆看。　　

○谕军机大臣等、那彦成奏、接奉调任两广总督谕旨恭谢天恩一摺。览奏俱悉。那彦成受恩深重。身任封圻。洁己率属。固不待言。而地方事件。任大责重。惟当奋发天良。实心勉力。凡事须讲求至当。认真妥办。以期日渐整顿。切勿自以为是。稍涉孟浪。勉之望之。至另片保奏孙全谋一节。该员从前曾经出兵。著有劳绩。于营伍事务。亦尚认真。是以加恩擢至提督。迨调任广东以后。渐形懈弛。竟不认真缉捕。带领舟师、经年累月。并未擒获一贼。屡经朕密行访询。众口如一。本年六月闲。因倭什布查奏千总连旭被戕一案。孙全谋牵混陈奏。以掩其督捕不力之咎。且石狮炮台亦被抢夺。弁兵等有退避失守情事。该提督实属溺职。是以降旨将孙全谋降补都司。并未即与罢斥。致令废弃。该员果自知感奋。能于出洋捕盗时、勉力自赎。仍可加恩拔擢。那彦成到后。惟当督率训励。随时留心察看。如孙全谋实在出力。自可据实保奏。但绿营虚诳积习。务当访查确切。不可轻信其言。率行奏保。亦不必豫存成见也。至摺内恳请发往之知府刘珏、该员服阕赴部。亦未便另行彻回。广东本省官员。岂乏明白谙练、才具卓越之人。那彦成到后。留心试看。自可得人。此外或有平素深信、外任熟谙、现未得缺人员。亦不妨奏请发往。但总当于本省属员内、秉公访查。果系贤员。即当保举。其疲玩因循者。即应据实劾参。使之知所劝惩。吏治自日有起色矣。将此谕令知之。　　

○以故三等伯伍弥乌逊子喇什格里克、黄文燝子瑞保、二等子罗普桑依史子辙卜德、一等男菩萨保子庆瑞、二等男李承伦子兴爵、各袭爵。　　

○癸酉。谕内阁、前据太常寺少卿哈宁阿奏称、西陵赞礼郎清安泰寄呈控告盛住款迹。并将原呈进呈。当经谕令英和戴均元驰往秉公查讯。复据清安泰向英和等续递呈控盛住二款。经英和等查讯大概情形。所控盛住每逢朔望、私遣翼长拈香行礼一款。开有年月日期。据询之总管翼长等佥称如一。并据盛住自认、因上年坠马伤腰。腿胯不能得力。是以屡次委员行礼属实。其点放烟火花爆一款。亦据盛住称系民人演放。伊居住庙旁。未经禁止。惟所控永福寺西北开打石块一款。据清安泰称向系禁地。而盛住则称系在红桩以外。从前曾经开取石块。各执一词。因谕令英和等亲往履勘。并将盛住先行拔去双眼花翎。解任交与英和等严切审讯。兹据奏称、英和等亲赴永福寺后山查勘开挖石塘数处。在白桩以外青桩以内。讯据监督商匠等供称、上年四月闲因修建营房需用石块。曾禀明盛住、准令就近在该处开采属实。盛住身为总管大臣。于朔望拈香典礼。自应敬谨亲往。即因病不能行礼。亦当知会守陵之贝勒贝子公等代为拈香。乃竟私行委员前往。亵怠已甚。至陵寝重地。风水攸关。白桩以外青桩以内。如有设窰烧炭、放火烧山、以及取土取石。均属大干例禁。盛住糊涂冒昧。擅准开采。实属胆大妄为。即此二款。其罪甚重。至点放花爆烟火。犹其咎之小者。而虚开廪饩、徇私保举、二款。尚未据盛住承认。但其供认之款。业已情罪昭然。盛住著革去公爵、及总管内务府大臣。现据英和等遵旨锁拏来京。交军机大臣会同刑部研审。按律定拟具奏。其开采石块之监督七十三、明椿、福成额、洪廷裕、宗室绵豆、德音、福宁、福奎、均著革职。归案审办。盛住自上年十二月起。至今均系委员拈香。贝勒绵律、贝子永泽、公恒宁、近在一处。岂无见闻。既不阻止。又不参奏。殊属瞻顾徇隐。均著交宗人府议处。公崇吉、既不参奏。并曾委员行礼二次。尤属非是。著交宗人府严加议处。并著即回京听候严议。其七十三、富忠、伊隆阿、官林等、于盛住崇吉委往行礼时。并不面为阻止。辄听从代行。亦属不合。均著交部议处。至开采石塘一事。所有失察之管理吉地工程各大员及总兵等、并著于定案时核明开采年月。查取职名严加议处。　　

○赏江南等省乡试年老诸生赵浃等四百四十七名、举人、副榜、有差。　　

○给江苏桃源县被水灾民二月口粮。　　

