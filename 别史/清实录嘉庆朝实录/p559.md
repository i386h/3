<!-- { "loadSidebar": true } -->
○又谕、国家设立库藏。慎守出纳。如有亏缺挪移、及额外浮支者。均立法綦严。以儆侵盗。兹军机大臣会同刑部审拟蔡泳受王书常等、假印冒领三库、及内务府广储司库银两物料一案。该犯等竟敢凭空捏造事由。冒领库款至十四次之多。且诈传诏旨。指称钦派办工大臣姓名。伪造印文。咨行部院衙门。以致各该司员等被其欺朦。稽核者依样承行。典守者据文给发。而各该堂官等亦漫无觉察。甚至如德瑛之率画先行。使奸人肆志。得以售其欺罔。酿成巨案。牵连遣戍降革大小多员。该犯等作奸藐法。情罪重大。实属法无可宽。朕钦恤民命。尚恐此案或办理过严。罹法者众。曾默祷上苍。如用法稍失平中。或阴霾寒栗。示以机缄。今本日奏上此案。值瑞雪时晴。天气开朗。可见军机大臣等所拟悉皆允当。不能因节届迎年。并斋戒斯近。将该犯等稍稽显戮。蔡泳受、王书常、吴玉、均著即处斩。蒋得明、著即处绞。派侍郎托津、景禄、前往监视行刑。蔡泳受、王书常、吴玉、三犯。俱著先于法场刑夹一次。再行正法。并传集六部三库内务府等衙门书吏各数人、前往环视。俾共知儆惧。谢兴邦、商曾祺、俱著绞监候秋后处决。陶士煜、王嘉鼎、秦浩、钱树堂、祝广平、叶锡嘏、均著发往黑龙江给披甲人为奴。宋良辰、万彭、俱著发附近充军。其虞衡司掌印郎中英奎、著革职。同已革笔帖式惠昆、俱发往乌噜木齐效力赎罪。户部已革员外郎刘承澍、俟解到审明后、如无别项情敝□大。再发往乌噜木齐效力赎罪。常安、定住、宽宁、时敏、锡礼岱、均著革职。颜料缎匹库承办司员、均著即查明革职。户部监放官银库司员、及工部虞衡司户部福建司各司员、江南道御史、均著照所拟交部查取职名分别议处。　　

○又谕、向来度支出纳。本有章程。立法至为周密。乃奉行不力。日久玩生。以致各衙门胥吏恣为诈伪。作奸犯科。王书常等胆敢捏造印信。冒领帑急膻件。竟至十四次之多。酿成巨案。现已按律严办。其失察之堂司各官、亦分别降革治罪用昭炯戒。本日据给事中庆明、御史周钺、奏请严立规条。自为防敝□大起见。但详加披阅。如庆明摺内所称、每遇奏派工程动用钱粮事件、皆在午门宣旨一节。不可行。朝廷凡举大典。始传各大臣诣午门听宣。而各处工程。则系随时修葺粘盖。若动辄廷宣。成何体制。又周钺摺内所称、一人之封事。务使通国皆知亦属不谙事理。臣下封章。各有轻重缓急。设或应行慎密办理之件。岂可骤行传播耶。以上二条。事属难行。亦于防敝□大无涉。至支领库项防微杜渐。不厌周详。其应如何申严定制。以清敝□大窦、及摺内有无可采之处。著军机大臣、会同户工二部、管理三库大臣、及内务府大臣等、悉心妥议具奏。　　

○庚戌。孝庄文皇后忌辰。遣官祭昭西陵。　　

○上诣慈宁宫寿康宫行礼。　　

○谕内阁、吏部等衙门奏、议处失察假印冒领库款案内户工二部及管理三库各堂官二摺。部院各衙门大臣。位崇责重。于经管事务。分应尽心综核。今蔡泳受王书常等、私雕假印冒库款一案。舞敝□大至十四次之多。设于初起时、各该管大员等。有一二人精明详察。烛破其奸。立时查拏惩办。则罹法者必不至如此之众。而承办各职官、亦不至严谴多人。乃相率因循。竟无一人能除奸剔敝□大者。经部臣分别核议。其咎至降革各员。本应悉照部议。但一时更易多员。乏人＜闲＞补。惟其中情节较重者。亦不能不降黜数员。以儆疲玩。所有户部各堂官内、禄康前已降为协办大学士尚书。其部议降二级调用。著从宽改为降三级留任。德瑛三次标画先行稿件。伊虽常川到署。人皆以其年老易于愚弄。酿成重案。其误公之咎。更甚于旷公。前已降补工部侍郎。伊精力已衰。著即以二品顶带休致。戴衢亨、赵秉冲、刘镮之、部议各降一级调用。俱著从宽改为降二级留任。工部各堂官内、费淳系管理工部兼管三库事务。于伪印文领到库时。并不能忆及工部无此奏案。其咎与英和常福相等。且伊在工部最久。失察次数亦最多。前已拔去花翎。退出工部。今部议革任。著革去宫衔。降为侍郎。万承风、现出学差。兵部右侍郎一缺。即著费淳署理。仍留兼管国子监事务。曹振镛、成书、蒋予蒲、部议各降二级调用。俱著改为降三级留任。陈希曾、顾德庆、部议各降一级调用。俱著改为降二级留任。其原拟降留罚俸各员。均著照部议行。大学士一缺。吏部无庸进本。候朕＜闲＞员补授。工部左侍郎员缺。著福庆转补。右侍郎员缺。著荣麟调补。正红旗汉军副都统。并著荣麟补授。盛京户部侍郎员缺。著马慧裕补授。奉天府尹事务。即著马慧裕兼管。此案甚奇。朕所恨者。不在书吏诓骗多次。而在诸大臣及众司员之因循疲玩。方今大敝□大。无出此四字者。若不各加警省。其患更百倍于此案矣。朕惟思艰图易。以待诸臣之洗心涤虑。助朕成一代令主。亦无可再谕矣。将此旨通谕中外知之。　　

○开豁安徽年远无据世仆名目。准其捐考。又谕、礼部议覆董教增奏、远年世仆、请分别开豁一摺。所议尚未允协。安徽省徽州宁国池州三府。向有世仆名目。查其典身卖身文契。率称遗失无存。考其服役出户年分。亦俱无从指实。特遇其有捐监应考等事。则以分别良贱为辞。叠行讦控。而被控之家。户族蕃衍。又不肯悉甘污贱。案牍繁滋。互相仇恨。允宜核实持平。以端风化。前据董教增奏、世仆惟以现在是否服役为断。现在服役者。如主家放出三代后。所生子孙、方准捐考。若事在前代。即曾经葬田主之山。佃田主之田。而出户已百余年及数百年者。一体开豁为良。立论甚为允当。今礼部议今自国初以后。虽现在不与奴仆为婚、并未报官存案者。令地方官随案查明。以立案之日起限。俟三代后所生子孙、方准捐考。恐纷纷查办。胥吏从中掯勒。转滋流敝□大。著仍照董教增所奏、该处世仆名分。统以现在是否服役为断。以示限制。若年远文契无可考据。并非现在服役豢养者。虽曾葬田主之山、及佃田主之田。著一体开豁为良。以清流品。　　

○刑部奏、殴毙婢女革职拟徒前任编修汪庚、呈请赎罪。得旨、汪庚鞭殴十岁婢女致毙。情殊残忍。特以主仆名分。罪止杖徒。兹呈请赎罪。若准令纳赎。则官员恣行酷暴者。无所惩戒。汪庚、著不准其赎罪。　　

○辛亥。上以岁暮祫祭太庙。自是日始。斋戒三日。　　

○壬子。谕军机大臣等、粤盐改归陆运。可杜盐船出洋私带水米接济等敝□大。惟朕闻向来运盐之红单船、所雇水手。多系该处强悍无业之人。于洋面情形、素所熟悉。遇有盗船、并力能抵御。今盐斤全归陆运。则此项水手无人雇用。必致群然失业。若流而为匪。或投入贼船。岂不增其夥党。此辈情形、与从前乡勇相似。必当妥为安插。令其有谋食之所。则不至敺良为莠。著百龄即悉心筹度。或招入水师营伍。或官雇充当舵水。总令为官所用。不使散归匪党。亦肃清洋面之要策也。将此谕令知之。　　

○癸丑。以岁暮祫祭。遣官祭太庙中殿。后殿。　　

○谕内阁、百龄等奏、洋匪郭婆带、率同夥众五千余人、擒献张逆匪夥三百余名、呈缴船九十余只炮四百余位、悔罪投诚一摺。粤洋各股盗匪。惟郭婆带与张保仔、两股船数最多。滋事已久。今郭婆带心存畏惧。蓄意投诚。张逆屡次邀令帮助。俱不赴援。兼与张逆并力斗战。现据摺内奏称、转据归善县禀报、郭婆带竟将张逆夥党杀毙、不计其数、擒获三百余名、夺获张逆匪船十一只、率其夥众五千余人、大小船九十余只、大小炮四百余位、一并收入平海内港、赴官呈献投诚等语。前此闽省奏到朱渥帮船投首一事。祇将船只炮位呈缴。未能擒杀盗夥。今郭婆带、将张逆帮夥大加擒斩。抢获多船。到官呈献。其真实投首之意。尤为确然无疑。此时百龄亲往查办。著即准其投首。并加恩将郭婆带即郭学显、赏给把总。令其随同捕盗。如伊能将张保仔擒斩。尚当格外施恩。又盗首东海霸帮夥陈胜等四百余人。现已带领船只炮械、一同投首。所有郭婆带等呈缴炮位船只。均著留充官用。广东捕务废弛已久。洋匪劫掠横行。毫无忌惮。自百龄到任之后。认真整顿。严断接济。＜闲＞练舟师。用能壁垒一新。俾贼众胆寒。现在郭婆带及东海霸率众投诚。并督饬舟师及地方官、两次追剿。轰毙贼船大小头目二十余名。歼贼六百余名。并击毙贼首郑一嫂之侄。生擒盗夥七名。烧毁盗船八只。击坏盗船十四只。官弁兵丁。人人效命。大挫贼锋。事机顺利。此外内河积年凶盗、向来为害商民者。亦经督饬地方官擒拏、分别审办。本日摺内即有一百二十余名。可见其办理认真。无少疏懈。实为出力可嘉。百龄著加恩赏戴花翎。以示奖励。该督惟当倍加奋勉。将此时抚剿事宜分别妥办。永靖海洋。茂承恩眷。至孙全谋、前因其在赤沥角剿贼松劲。号令不严。致贼逃遁。降旨革职拏问治罪。解交刑部。用严师律。今该督摺内称、孙全谋自知悔恨。此二次截剿逆匪。身先将士。因能毙贼毁船。经该督查询确实。并无虚捏。自可稍赎前愆。孙全谋、著加恩免其拏问。留于广东效力赎罪。如能倍加愧奋。则将来尚可施恩。傥再畏葸如前。当即严参加倍治罪。并著百龄随时察核据实具奏。其署游击之守备黄振烈、署守备之千总蔡振华、因焚攻盗船。火势猛烈。以致延烧坐船。同时阵亡。殊可嘉悯。著加恩咨部赐恤。　　

○以署兵部右侍郎费淳、为国史馆副总裁官。　　

○甲寅。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

