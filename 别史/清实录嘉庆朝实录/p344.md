<!-- { "loadSidebar": true } -->
○己卯。谕内阁、据德楞泰勒保奏、请将从前陆续拏获贼匪家属、现尚监禁之黄敖氏等十七名、免其缘坐治罪、给与亲属具领等语。该犯属等羁禁囹圄。已逾数载。自可量加宽减。除罗苟氏系苟文明出嫁胞妹、及先经许字之龚文玉之女龚月英、律不缘坐外。此内惟敖儒泰、敖儒敏、赵娃儿、三犯。均系逆犯之子。若竟予省释。于情法究属过宽。未足以昭平允。仍著德楞泰等、将敖儒泰三犯、酌量罪名定拟徒流。交该地方官严行管束。其余黄敖氏等六口、及郑三清等六名、业经讯明案情。或本非甘心从贼。或系被贼诱惑。委无知情同谋情事。均著免其缘坐治罪。各给亲属领回。以昭法外施仁至意。　　

○谕军机大臣等、玉德奏拏获艇匪陈杨得、讯据供称、艇匪共有四帮、一系乌石二为首、一系郑一为首、一系总兵宝为首、一系林阿发为首、福建洋面、系林阿发、总兵宝、二帮、连土盗朱濆附和之船、共一百余号、其乌石二、郑一、两帮、尚在广东洋面、又广东会匪首李崇玉、平日与艇匪相通、现在林阿发帮内等语。那彦成等前奏称先派署左翼镇林国良、南澳镇杜魁光、二员。带领舟师在甲子司港口堵截。当李崇玉窜逸下海之时。该二镇何以毫无闻见。及该逆勾通艇匪。窜过闽洋。该二镇兵船又何以不跟踪追捕。杜魁光本系南澳镇总兵。原因捕务紧要。暂令在粤省帮办。今闽省水师将领现在乏人。著那彦成等、即速饬杜魁光带领所管舟师、前赴闽省追剿艇匪。将此传谕知之。　　

○拨广储司银十万两。给随扈盛京官员兵丁、以备行装。　　

○予四川阵亡把总陈启林、祭葬世职。如例。　　

○庚辰。予故礼部尚书琳宁、祭葬。谥勤僖。　　

○赏直隶霸昌道富海、二等侍卫。为库伦办事大臣。　　

○改江南徐州河标左营副将为徐州镇总兵官。从总督铁保等请也。　　

○辛巳。上幸静明园。诣龙神庙拈香。　　

○壬午。以故敖汉郡王齐默特噜瓦子甘杂巴拉、袭爵。　　

○江西九江镇总兵官王集、年老。命留京。为镶蓝旗汉军副都统。以服阕总兵官刘荣庆、为九江镇总兵官。　　

○旌表守正被戕江西德安县民邱灯女邱氏。陕西长安县民高领妻张氏。　　

○癸未。谕内阁、据刑部奏、审明广东民人陈若望、私代西洋人德天赐、递送书信地图、并究出传教习教各犯、分别定拟一摺。西洋人信奉天主教。在该国习俗相沿。原所不禁。即京师设立西洋堂。亦祇因推算天文。参用西法。凡该国情愿来京学艺者。均得在堂栖止。原不准与内地民人往来滋事。乃德天赐胆敢私行传播。讯明习教各犯。不惟愚民妇女、被其煽惑。兼有旗人、亦复信奉。并用汉字编造西洋经卷、至三十一种之多。若不严行惩办。何以辟异说而杜歧趋。且该国原系书写西洋字。内地民人无从传习。今查出所造经卷。俱系刊刻汉字。其居心实不可问。此在内地愚民、已不得传习。而旗人尤不应出此。关系人心风俗者甚钜。所有寄信人陈若望、在堂讲道之汉军周炳德、会长民人刘朝栋、赵廷畛、朱长泰、汉军汪茂德、或往来寄信。或辗转传惑。著照刑部所拟、发往伊犁、给额鲁特为奴。仍先用重枷枷号三个月。以示惩儆。民妇陈杨氏、以妇女充当会长。尤属不安本分。著发往伊犁、给兵丁为奴。不准折枷收赎。民人＜闲＞恒、曾代为寄信。请人传教。汉军佟恒善、经反覆开导。执迷不悟。俱著枷号三个月。满日发往伊犁、给额鲁特为奴。周炳德、汪茂德、佟恒善、既自偝根本。甘心习学洋教。实不齿于人类。均各销除旗档。至一经晓谕即情愿出教之民人王世宁、柯添幅、尹思敬、吴西满、汉军佟明、佟四、蔡勇通、尚知悔过。应行省释。但恐该犯等因一时畏罪饰词。未必出于至诚。仍著该管旗籍各官、严加管束。如敢再行传习。即加倍治罪。德天赐以西洋人来京当差。不知安分守法。妄行刊书传教。实为可恶。该部奏请或饬令回堂。或遣回本国。均属未协。德天赐著兵部派员解往热河、在额鲁特营房圈禁。仍交庆杰随时管束。毋许与内地旗民往来交涉。以杜煽惑。管理西洋堂事务大臣常福、于德天赐寄信刊书传教等事。未能先时查察。著交内务府议处。其失察旗人习教之历任都统、副都统等、著军机大臣查明、奏请交部分别议处。该堂存贮经卷。交军机大臣、会同刑部、派员检查销毁。毋许存留。其刊刻板片。并著五城、顺天府、步军统领衙门、一体查销。并出示晓谕军民人等、嗣后傥再有与西洋人往来习教者。即照违旨例、从重惩究。决不宽贷。余著照刑部所议行。　　

○是月。直隶总督颜检奏、敬承谕旨。嗣后加意整饬属吏。得旨、方今中外吏治。贪墨者少。疲玩者多。总尚因循。每多观望。大臣不肯实心。惟恐朕斥其专擅。小官从而效尤。仅知自保身家。此实国家之隐忧。不可不加整顿。卿系腹心之臣。故将此旨谕知。卿其勉之。　　

○又奏。敬承圣训。推扩管见。属员平日出力处如果超众。而所罹不是、轻而可原。仍当教导成全。以协为国储材之义。得旨、属员中不肖者。乃殃民之官。断不留于治世。如近日广西之孙廷标、湖南之董如冈、去其已甚。正所以保全余者。能多几员改过之人。保全百姓之元气多矣。以此类推。知其略矣。非教卿存心刻剥。严厉御下也。特谕。　　

○两江总督铁保奏、查看吴淞海口形势。于两岸滨海之处。添设炮台。抽调劲兵四百名分守。务使鸟枪火器。一律精熟。朱批、好。最要。又批、因地制宜。所办俱妥。然根本总在严禁出洋米石铁器。训练水师兵丁。海洋虽以火器制胜。若气馁亦不能施放有准也。勉力训练营伍为要。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百四十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。五月。甲申朔谕内阁、向来西洋堂事务。俱派总管内务府大臣管理。而历任该管之大臣等、不能实心经理。其派委司员、亦不常川稽查。大率有名无实。即如近日德天赐等妄行刊书传教。煽惑旗民。此皆由历任该管大臣官员等、平日不能认真查察。以致伊等敢于私通书信。往来交结。现在管理西洋堂事务之常福、著无庸兼管。改派禄康、长麟、英和、管理。其应如何设立章程、严加管束之处。著禄康等悉心妥议具奏。寻议奏、酌派司员到堂稽查、设立堆拨轮流巡绰、彻毁堂额天主字样、禁止旗民彼此往来封禁该堂女堂房屋、稽察海淀各堂寓所、译验该国投寄书信、编造服役人数册档、示谕习教治罪条款、禁止收买药材洋草、从之。　　

○又谕、近年京师钱价昂贵。节经降旨查禁私贩外出。并令户工两局按卯鼓铸。毫无短缺。而价值仍未稍为平减。风闻各省钱局不能如数鼓铸。该督抚等并不实力查办。以致日形短绌。前于嘉庆五年闲。曾经降旨谕令停铸省分概行复卯。其中有数省奏明不能遽复者。而每岁报部照旧鼓铸者居多。无如承办之员、冀图偷减工本。并不遵照定例、妥为经理。名为开炉。而其实仍未复卯。各省商贾市易流通。专赖京局钱文以资转运。无怪乎局钱按卯鼓铸。而钱数不见其增。钱价不见其减也。夫国宝所贵流通。若以天下之大。尽仰给于户工两局。是各省钱局竟成虚设。民闲购买物件。以银易钱亏失增倍。于闾阎生计大有关系。不可不通饬查办。著各该督抚等、将各省钱局应铸钱文。务令按卯如数鼓铸。毋许有偷减虚报情敝□大。傥经此次晓谕之后。尚不激发天良。核实办理。一经发觉。或被人指参。必将该督抚藩司及管局之员、从严惩治。其有将短铸缺额等事据实呈告者。讯明所控确凿。定加奖赏。以期蠹敝□大肃清。圜府充裕。各该督抚等、不可视为具文自干重戾也。将此通谕知之。　　

○以翰林院检讨果齐斯欢、充日讲起居注官。　　

○乙酉。授一甲一名进士彭浚、为翰林院修撰。二名进士徐颋、三名进士何淩汉、为编修。　　

○命礼部左侍郎玉麟、户部右侍郎刘镮之、教习庶吉士。　　

○册封朝鲜国王妃。以散秩大臣瑞龄、为正使。内阁学士德文、为副使。往封。　　

○丙戌。孝诚仁皇后忌辰。遣官祭景陵。　　

