<!-- { "loadSidebar": true } -->
○己丑。谕内阁、向例武殿试御紫光阁。第一阅视中式武举马步射。第二日阅视技勇毕。回宫。即于是日带领引外。诸武举由西苑进内。趋走不无拥挤。本科武殿试。朕于十月十八日御紫光阁、阅视马步射。十九日在景运门外御箭亭、阅视弓石。回宫后带领引见。二十日升殿传胪。著为令。　　

○又谕、御史王家栋奏、请严禁捕役擅用私刑一摺。所奏是。捕役查拏匪犯。遇有形迹可疑之人。原准其随时躧缉。至于审问口供。非捕役之事。自有问刑衙门专司录供。该捕役解往审讯。如审明确系要犯。则原拏之人。自邀恩赏。即讯系误拏。其咎亦尚可原。乃近日各衙门番役捕快。竟有私刑拷掠。勒取供词。然后送官审问者。其中吓诈邀功。挟讐栽害。几同罗织。自当严切申禁。著通谕步军统领、顺天府、五城、及直省缉捕各衙门。所派番役。祇准缉犯送官审讯。录供具奏后即行解送刑部。刑部收审时。如验有拷掠重伤。虽讯明案犯真确。亦治以私用官刑之罪。若讯出刑逼教供诬陷等情。奏明从重治罪。　　

○上以祭社稷坛。自是日始。斋戒三日。　　

○丙寅。谕内阁、现据北城拏获贼犯尹七一名。究明系行窃绮春园玉器正犯。并据供出在海淀陈府一带。偷窃仪亲王鄂勒哲依图园寓什物各一次。又谕窃民人家三次。尹七一犯。本年在海淀地方已行窃六次。此外窃犯想仍不止此。该管官缉捕废弛。实属因循怠玩。英绶常在御园附近驻劄。督率巡缉。责无旁贷。乃漫无整顿。著交部议处。先行退出乾清门。西拉布在园驻班之日较少。著交部察议。英和常川在城、不能兼顾。著加恩免议。园明园副将王永功、以及该管营汛各员。交兵部查明一并议处。寻议上。得上□日、英绶著照部议降三级、以三等侍卫在大门上行走。　　

○谕军机大臣等、前据润祥等奏请停止大凌河牧厂试恳地亩、将旗民人等彻回、此项厂地、照旧分拨三营添补牧放。当交军机大臣等会议。兹据富俊奏称、此项试垦地亩、实与三营牧群无碍、若将已垦成熟之地全行废弃、领佃旗人雇工等一千六七百人全行失业、于旗人生计大有关碍等语。此项试恳厂地。若有碍牧群。自应停止。如三营牧地本无不敷。新垦也亩。原属闲荒。可裕旗人生计。一旦废弃。亦觉可惜。所有润祥等前奏、请勒令领佃旗人等进边、以及拆卸窝铺平毁沟壕等事。著和宁等饬令暂行停止。无庸办理。晋昌即日到京。陛见后即令赴任。文宁于此事未经查办。无所回护。著派晋昌于到任后。会同文宁、亲往该处覆加履勘。详悉妥议具奏。候上□日遵行。将此谕令知之。　　

○又谕、那彦成奏、方拏匿名揭告形迹可疑之教谕傅曾启等、讯非正犯、先行拟结等语。此案傅曾启。既因张翔拏获冯克善超升知府。希冀邀功。唤令并未在场帮拏之武生张光仲、呈控分赏不公。并补给倒填月日缉拏逆犯谕帖。迹涉可疑。伊弟傅曾来所供、七月初二日、日出始行出门。恰在车夫延福拾获匿名揭帖之后。其语亦未可信。献县教谕傅曾启、著革职。武生张光仲、著褫革。交那彦成再行详悉研鞫。即审明傅曾启等确非呈递匿名揭帖之人。亦暂时羁禁。不可令其逃逸。该督仍一面派员上紧访察。务究出真犯。使案无疑义。以成信谳。并有上□日饬谕步军统领、顺天府、五城、一体严缉矣。将此谕令知之。　　

○丁卯。太宗文皇帝忌辰。遣官祭昭陵。　　

○祭先师孔子。命皇次子智亲王旻宁行礼。　　

○谕内阁、凡祭祀斋戒期内。适遇忌辰。其应用服色。总以祭祀为重。南郊大祀前一日如适遇忌辰。恭阅祝版时。朕御龙袍龙褂。执事人员均穿蟒袍补服。其余大祀中祀前一日适遇忌辰。恭阅祝版时。朕御龙褂。执事人员均穿补服。以昭祇肃。著为令。　　

○又谕、上年九月逆匪滋事一案。近畿一带。匪党业已捕诛殆尽。民情安堵。此次朕祗谒东陵。跸路经过通州三河蓟州遵化境内。该地方官编查保甲。比户周知。悉皆安分良民。断无奸宄溷迹。启跸后每日行宫尖顿扈从之官员兵丁、以及直隶派出随营之官弁兵役、有巡察之责者。自应昼夜稽查。遇有形迹可疑之人。留心盘缉。以昭严肃。然慎密之中。尤当示以镇静。若有冀图邀功之人。将过往行旅负贩。指为逆犯。妄拏谎报。骇人听闻。以致阖营惊扰。必将该官兵立刻严拏治罪。决不宽贷。著将此上□日先期晓谕。俾各凛遵毋忽。　　

○戊辰。　　

○祭大社大稷。上亲诣行礼。　　

○谕内阁、此次恭祀社稷坛。祝版书写错误。系由博士恒庆等、误将春祭祝文交内阁书写。恒庆、伊克唐阿、无庸交部严议。俱著即行革职。景安等虽先事未能详慎。旋即查明更正。景安、庆明、舒宁、俱著加恩改为交部议处。贾允升系属汉员。不识清文。其自请议处之处。著加恩宽免。　　

○又谕、和宁等奏、拏获越边偷砍木植人犯一摺。此案张洪基等各犯。私越边门。偷吹木植至数千件之多。实属藐法。著交盛京刑部严审定拟具奏。其该管边门章京、及坐卡官弁、并该管地界旗民地方各官、以及总巡协领等。漫无觉察。难保无通同徇隐情敝□大。著查明据实严参。佐领托永安、督率番役访缉认真。著施恩赏加一级。番役孙成等、著和宁等重加奖赏。以示鼓励。　　

○又谕、台斐音奏、审拟行劫官银盗犯一摺。向来盗劫之案。其仅止听从接赃、及在外把风瞭望者。俱声明情有可原。部议免死减等发遣。此案曾保荣等、明知饷船停泊河干。起意纠劫。大胆藐法。非寻常盗案可比。除盗首曾保荣、夥盗刘瑞、关兴友、朱胜茂、黄亚长、分别戮尸斩枭外。许亚崧、黄亚芬、萧达元、萧亚七、四犯。虽仅止接赃瞭望。未经上船肆劫。其情无可原。不准减等。俱著斩监候。秋审时入于情实。嗣后如有明知官帑敢行盗劫者。俱著照此例办理。　　

○又谕、此案贼犯尹七。系偷越御园围墙进内。墙外堆拨相距甚近。该官兵全无觉察。其咎尤重。千总韩彪、著即革职。该班兵丁二名、俱著革退。枷号两个月。满日责释。墙内堆拨二处。距贼犯越墙之地俱远。且来往走筹。该贼犯必系伺隙方敢跳越。其咎与墙外堆拨有闲。所有六七堆拨该班之委护军校。著革退。仍留护军。其该班护军等。著交该营重责。免其革退。委护军参领巴永泰、护军校广善、花尚阿、俱著交部严加议处。直班之管理圆明园八旗官兵大臣瑞龄。著交部议处。　　

○调刑部左侍郎成格、为工部右侍郎。转刑部右侍郎那彦宝、为左侍郎。调工部右侍郎熙昌、为刑部右侍郎。　　

○调镶红旗蒙古副都统密哩、为正黄旗满洲副都统。以内阁学士穆彰阿、兼镶红旗蒙古副都统。调镶红旗护军统领敬徵、为镶黄旗护军统领。以署正白旗护军统领秀宁、为镶红旗护军统领。　　

○以工部右侍郎成格、兼京营左翼总兵。　　

○己巳。秋分夕月于西郊。上亲诣行礼。　　

○太祖高皇帝忌辰。遣官祭福陵。　　

○谕内阁、御史卓秉恬奏、请严滥保以肃吏治一摺。所奏是。为政在于得人。熙载奋庸。原赖乎群策群力。但贤才伏处下僚。朕一人耳目岂能遍及。不能不以荐举之责。任之大臣。古之人进贤受上赏。惟在屏除私意。虽内举不避亲。外举不避讐。观所举之贤否。即举者之存心公私亦可灼见。如官员中有因公过失。其人膺荐复进。将来能为国家整饬吏治。修举庶政。正所谓不以一眚掩大德。若徇私滥举。无论贪劣著迹者、断不可复登荐牍。即素日无咎无誉之人。举以塞责。一经录用。素餐尸位。贻误地方。亦岂称荐贤为国之义乎。朕推心置腹。诸大臣所举、或以明扬。或以密保。朕察其才质。分别擢用。毫无逆亿于其闲。设大臣中有听情纳贿。所举之人既登显仕。竟有以贪酷罹罚者。其原保之人。亦安能辞荐举不公之罪。总之荐贤惟期于国事有裨。公则有功。私则废职。内外大臣。尚其慎＜闲＞乃僚。勿忽朕命。　　

○庚午。上幸圆明园。　　

○遣官祭昭忠祠。　　

○谕内阁、秋祀夕月坛。嗣后如遇朕亲祭之年。其配位著派亲郡王上香。　　

○又谕、章煦奏、查明东省捐监银两、拨解借动各款、内有聊城等州县、办理煮赈案内、续发银一万五千两。又军需借动银三万六千两。俱未经详奏。先行动用。藩库存贮银两。遇有地方公用。例应奏准动支。朱锡爵于煮赈军需两案。先行借拨捐监项下银五万一千两。如曾经禀商同兴。则擅挪之咎。伊二人共之。若朱锡爵径由藩库动用。同兴亦有失察之咎。又据章煦奏、东省续行查出积案六十三起。同兴前摺未经列入。其在巡抚任内。更属因循废弛。所有前项借动银五万一千两。著同兴朱锡爵照数各半分赔。以示罚惩。　　

○谕军机大臣等、山东各州县库款。前已有上□日命章煦督同庆炆查办。昨据初彭龄查奏江苏省亏空。已饬交百龄初彭龄会同彻底查办。山东各州县仓库亏缺情形。亦断难再事姑容。著交章煦彻底确查。务于此次悉令水落石出。将来陈预到任。章煦交印后。地方公务。由陈预自行办理。其查办亏空一事。仍留章煦、以钦差大臣在东与该抚会办。照依指示江省谕上□日。查明确数。分别差等。核定罪名轻重。开单具奏。俟办定章程。章煦再行回京覆命。张师诚现已销假。即行来京。伊接任后。亦仍令初彭龄以钦差大臣留江督办也。将此谕令知之。　　

○以太仆寺卿梁上国、为太常寺卿。仍留广西学政任。　　

○缓徵湖北沔阳州、淤地新赋。　　

○辛未。上诣安佑宫行礼。　　

○谕内阁、御史鲁垂绅奏、请申明典礼以崇体制一摺。向例每逢祭祀大典。朕出入禁城。各衙门派有官员在禁门外迎送。近日迎送之员。甚属寥寥。殊非敬慎之道。著通谕各衙门。嗣后该堂官将迎送官员。酌定名数派出后。先期造册咨送都察院。届时由齐班御史、将迎送各员职名。按册查收核对。如有旷误者。该御史指名参处。　　

○大学士勒保、以目疾解职。仍食伯爵全俸。命户部尚书协办大学士托津、为大学士。管理户部事。都察院左都御史明亮、为兵部尚书。协办大学士。调兵部尚书瑚图礼、为户部尚书。以署正白旗汉军都统伊冲阿、为左都御史。　　

○壬申。予河南滑县遇贼被戕已革千总吴炳通祭葬、如千总例。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百九十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

