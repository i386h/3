<!-- { "loadSidebar": true } -->
○戊寅。谕内阁、据马慧裕奏、熊之书前在豫染患疯癫、未经据实参奏、请将伊严行治罪一摺。熊之书前在豫省。忽向马慧裕禀称、曾奉特旨赏给图说讲解易经。马慧裕察知该员系属疯病妄言。即应据实参奏。治以应得之罪。熊之书自当俯首无辞。乃含糊具奏。于该员疯癫情状、及诞妄言辞。概未详悉声叙。仅以该员染患疯痰。奏请勒令回籍调理。仍请病痊验明起用。经朕特旨勒休。该抚接奉后。不即将熊之书勒令回籍。任令在豫逗遛。又不严行管束。听其来京填砌癫辞。呈递奏摺。经广兴于召对时、奏出熊之书从前在豫妄言之事。传旨饬询。马慧裕始据实覆奏。自请治罪。马慧裕办事实属疲软无能。咎无可辞。现在豫省尚有查办事件未经定案。马慧裕著先交部议处。　　

○又谕、富俊伊冲阿奏、拏获私买朝鲜米石民人、并严审坐卡官兵情形一摺。此案赵玉富等、以内地民人胆敢与外国奸商违禁买卖。坐卡官兵等本有查拏之责。乃敢得受钱米。知情贿纵。实属藐法。著将坐卡官委骁骑校穆腾额、领催双住、兵明山、明喜、达七那、依拉那、诺钦布、都隆太、扎库那、均行斥革。并将现获之买米民人赵玉富、尤贵之父尤得禄、及在逃之周得明、尤贵、严行缉获。一并交伊冲阿会同穆克登额严切究讯。将如何勾通贩运私买违禁货物、及是否尚有合夥逸犯。彻底根究。严行定拟。并将从前在獐子岛私与朝鲜贸易之在逃奸民朱张两姓、究出实在下落。严拏务获。研讯彼时坐卡官兵等、有无贿纵脱逃情敝□大。至此案该管之边门章京礼部赞礼郎吉兰图、署界官骁骑校达苏泰、毫无知觉。非寻常失察可比。吉兰图、达苏泰、均著革职。城守尉永本、虽属失于觉察。但此案究系伊查拏。著加恩免其严议。仍交部议处。　　

○己卯。谕内阁、德文李钧＜闲＞奏调剂仓储一摺。此项粳稄米四十余万石。本应运送京仓。上年赓音李钧＜闲＞率准分贮通仓。本属非是。迨赓音李钧＜闲＞具奏欲将京官俸米。改归通仓支放。经军机大臣议驳。嗣伊等复行渎请。朕又特降谕旨。不准所行。该侍郎等于上年接奉此旨。自应即将此项米石、迅速转运京仓。以凭支放。乃迟之又久。直至本年漕运报竣。始饬经纪人等转运京仓。以致冰冻既坚。不能舟运。而陆运又多折耗。该役力难赔垫。不得不设法调剂。皆由赓音李钧＜闲＞办理不善所致。赓音、李钧＜闲＞、著交部议处。其应如何酌令官员等暂行在通支给俸米、以资调剂之处。著交户部悉心妥议具奏。寻议、请将王公大员、应支江白次三色。一半以粳米抵放。一半仍支本色。粟米一项。全以稄米抵给。文职四品、武职及世职三品官员、暂改通仓关支。约计自嘉庆十三年春季起。至十四年秋季止。其文职五品、武职世职四品官员。仍照旧在京仓支领。至所余粳米二万余石。稄米十余万石。查通仓每年俸甲米档内。俱有应放粳稄粟三项米石。请敕下仓场侍郎、于新漕抵通。将例应派贮通仓之粳稄粟三色。全数扣除。分运京仓。其通仓应支粳稄二色。概以积存之粳稄支放。应支粟米一项。全以稄米抵给。俟此项积存之米。抵放完竣。再行照例派贮。嗣后不得援以为例。从之。　　

○旌表守正捐躯江苏金坛县民谭吉山妻吴氏。　　

○庚辰。谕内阁、伯麟参奏、云南石屏州生监书差冒领社仓谷石、并供出前任正署州牧及官亲家人均有需索受贿情敝□大一摺。社仓谷石。系民闲自行捐贮。以备无力农民借作耔种。春借秋还。例不许官吏经手。以杜侵亏冒领之敝□大。乃石屏州社仓谷石。节年被生监书差串通冒领其无力农民借领转少。且官亲家人、胆敢收受使费。两次共钱三百八十余千文。并据贡生任澍宇、供出正署两任知州孙仪、刘先、俱曾得受贿赂。如果属实。均属大干功令。所有案内之贡监生员。概行革去衣顶。著交伯麟提集。已革石屏州知州孙仪、前署石屏州试用知县刘先、及一干应讯人证。严审确情。定拟具奏。　　

○辛巳。谕内阁、值年旗汇奏八旗兵丁本年一年内并无私自放借重利积、及典卖米石等语。此奏不过虚应故事。本日据刑部审明、镶蓝旗满洲马甲保禄、向领催平德、借贷五分利债。又托平德向开堆房民人林作楷、指米借钱一案。可见八旗查报该管兵丁并无私自放借重利债、及典卖银米竟属虚言。俱不可信。该都统等、平日并不实心查办。惟于年终照例咨报值年旗、而值年旗亦照缮历年奏摺、塞责具奏。不问可知。推原年终汇奏本意。原恐八旗兵丁私向奸民借用重债。典卖米石。以致子母盘剥。生计困乏。不独为查禁八旗兵丁私自放借重债典卖银米而已。现在八旗兵丁有力放债者甚少。其向奸民借贷重债私典银米者。不无其人。著交八旗都统、督率该参佐领等、不时认真查禁。傥兵丁等有向民人借重债典银米者。一经查出。即行参奏。拏交刑部照例治罪。勿得仍前并不查禁于平时。惟于年终一奏塞责也。　　

○壬午。裁江南提标中营把总外委、左营千总额外外委前营把总、外委后营千总额外外委、各一员。添设川沙吴淞二营千总、把总外委、额外外自委、各一员。裁提标中左二营兵八十名。前后二营兵八十名。松江城守营兵八十名。分添川沙吴淞二营。移原防川沙吴淞炮台外委一员。把总一员。兵四十名。分驻黄家湾、三尖嘴。从总督铁保请也。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百九十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。十二月。癸未。谕内阁、礼部具题入祀乡贤一本。议驳原任左庶子汪学金所开事迹内有斋居静摄之语。崇信二氏。应请毋庸入祠崇祀。所驳是。国家乡贤祀典。必须品学端醇。名实相副者。方准入祠。汪学金供职词垣学问尚优其事实无可表见。若以其静摄斋居附诸俎豆馨香之列恐乡闾争相慕效渐开。崇信二氏之端。于祀典诚未允协近日各直省呈请入祀乡贤者过多。不免冒滥。此中应议驳者。未必止汪学金一人。特所开事迹无可指摘之处。姑照所请行。嗣后各该督抚学政、于呈请入祠各员。务当于所列事迹。确加查核。其实在品行端方、学问醇粹者再行题请核议。以示朕循名责实之意。　　

○以故一等公丰绅济伦子富勒珲凝珠、因病告替一等子鄂齐尔子阿拉布坦、马肇永子庭萱故一等男德昌子倭清额、各袭爵。故一等公德胜子庆玉、降袭一等男爵。　　

○以故喀尔喀右翼镇国公丹津多尔济子噶尔桑车凌、袭爵。　　

○以内阁学士周兴岱、为兵部右侍郎。刑部左侍郎韩崶、署户部右侍郎。　　

○以兵部尚书刘权之、户部左侍郎托津、工部左侍郎周兆基、署经筵讲官。　　

○降河南巡抚马慧裕为内阁学士。兼礼部侍郎衔。调浙江巡抚清安泰、为河南巡抚。以兵部右侍郎阮元、为浙江巡抚。　　

○以湖南长沙协副将满仓、为福建汀州镇总兵官。　　

○予江苏故詹事府詹事张鹏翀、翰林院侍读邵嗣宗、检讨夏之蓉、御史夏之芳、张敦培、云南永昌府知府周际清、训导华希闵、安徽故州同高珠、岁贡生江永、山东故山西潞安府知府张淑渠、陕西故恩贡生王梦祖、四川故贵州石阡府知府罗文思、入祀乡贤祠。从巡抚汪日章、初彭龄、长龄、方维甸、署总督特清额等请也。　　

○旌表守正捐躯湖北钟祥县民魏漋女魏氏。　　

○甲申。上御乾清门听政。　　

○谕内阁、兵部议驳温汝适条奏武闱详核内场一摺。所议甚是。国家设科取士文武分途武闱以骑射技勇为重。其内场新定条例。试以默写武经。不过使之粗晓文义即可备营员之选。立法已为妥善。若如温汝适所奏。必欲令武场士子研究论孟精义。其才质所限。恐强以所难。转致将本业荒废。殊失分科造士之意。温汝适所奏、实属格碍难行。该员籍隶粤东。本省应奏之事甚多。乃专摺敷陈。为此迂腐之论。除照部臣议驳外。温汝适仍著饬行。　　

○又谕、都察院奏、询明巡视东城御史杨世英、参奏御史富尔瑚讷、于民妇王魏氏控案业经审结复行责处一案请将富尔瑚讷、交部照例议处、并请将富尔瑚讷杨世英一并彻退城差一摺。此案王魏氏与伊堂侄王李贵互相控告。富尔瑚讷等以王魏氏之夫王汉贵身故。原籍无可依靠。听其相依母兄在家守志。复恐伊侄王李贵藉送柩为词。侵吞借项。勒令将王魏氏夫柩送回原籍。伊二人公同商办结案。并无不合。乃富尔瑚讷于此案既经发落之后。以该氏不在伊饭厂呈诉。反至汉御史饭厂呈诉。疑系有意轻忽。复以该氏不肯随伊夫柩回籍。出言呵责。将王魏氏掌责。并疑该氏胞兄魏二唆使。将魏二责打三十板。实属任性。杨世英于饭厂闻知责打王魏氏魏二时。有旁人叫好。遂饬提无干两人各责二十板。亦属挟私逞忿。似此各存意见。滥责无辜。不惟应彻退城差。岂可复膺台职。富尔瑚讷、杨世英、俱著革退御史。富尔瑚讷彻回原衙门以原官补用。杨世英以六部员外郎补用。仍均著交部议处。以示惩儆。　　

○以故贵州平越州属杨义长官司土官金坤子之元、袭职。　　

