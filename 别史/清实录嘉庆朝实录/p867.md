<!-- { "loadSidebar": true } -->
○谕内阁、朕此次巡幸盛京。谕令军机大臣、将缘事发往盛京、吉林、黑龙江、三处之官犯。查明原犯案由具奏。兹据开单呈览。朕详加披阅。凯音布、因派查泰陵工程。率意欲上宝城查勘。并妄称墙身臌裂。其心究为慎重起见。延福、侵用工程银两七次。免勾减等。发往盛京。曾在工程处出力。良禧、代匠役请分料钱。系属办公错误。吉纶、在步军统领任内获咎。仅予革职。其在山东巡抚任内废弛。亦非止吉纶一人。高勋、鸡奸典雇幼童。其所奸系先经犯奸之人。孟屺瞻、收养难民子女为婢妾。其时亦不止孟屺瞻一人。伊在军营曾有微劳。富广、因怀疑诬指莫氏因奸勒毙其夫。莫氏本系再醮之妇。王召南、与雇工人妻通奸。致本夫自毙其妻。核其情节。均尚非不可原宥。凯音布、延福、良禧、吉纶、高勋、孟屺瞻、富广、王召南、俱著施恩释回旗籍。其余各官犯。情节较重。俱不准释回。　　

○又谕、朕此次巡幸盛京。谕令富俊将缘事发往盛京、吉林、黑龙江、三处之宗室觉罗等原犯案由。查明具奏。兹据富俊开单呈览。朕详加披阅。恩福、因醉后用盌片划伤头皮。讹赖邻居姚元宝钱文。恒伯、在科布多参赞大臣任内。令属员在蒙古地方挖煤。私借铺户银两。隆顺、在仓监督任内。误揭张景泗改廒挪米。敬徵、屏翰、充当族长。失察海康等习教从逆。桂芬、读祝错误。庆杰、在热河副都统任内。收受属员馈送分金。绷武布、前在吉林。收受秀林帮缴官项等银。核其情节。均尚非不可原宥。除敬徵、绷武布、庆杰、另行降上□日加恩外。恩福、恒伯、隆顺、屏翰、桂芬、俱著加恩释放回京。伊等家属。并准其一并带回。其余各犯。情罪较重。俱不准释回。明岁庆典。亦毋庸查办。　　

○又谕、朕昨阅富俊查奏发遣盛京等处宗室觉罗犯事案由。已降上□日施恩。将恩福等八人。分别释放录用矣。恩福、于乾隆三十二年。因醉后划伤头皮。讹赖邻人钱文。当时宗人府王公等。即以恩福下贱不堪。奏请重责四十板。发往盛京充当苦差。五十余年。未经释回。可见彼时宗室。率皆安分自重。小有过愆。已干谴谪。近年来宗室等所犯罪辜。如扳折官厅枪架。不顾行检等事。层见叠出。较之恩福案情。何啻倍蓰。若不严加教诫。必致风气愈趋愈下。著传谕管理宗人府王公等。务于平日尽心训迪。俾宗室等父教其子。兄诫其弟。各知敦品励行。争自濯磨。罔干宪典。用副朕教诲成全至意。　　

○赏扈从蒙古王、贝勒、贝子、银有差。　　

○免盛京户部庄头本年应交仓粮。　　

○庚子。上诣天坛堂子行礼。　　

○御崇政殿。皇子及扈从王、公、大臣官员蒙古王、贝勒、贝子、公、额驸、台吉、盛京文武官员、朝鲜国使臣等、行庆贺礼。　　

○诣文庙瞻礼。　　

○临克勤郡王岳托墓赐奠。　　

○予奉天、吉林、办差官员各加一级。　　

○赐朝鲜国王李玜、御制诗章。御书福字。并赏赉国王及陪臣如例。　　

○命奉天、吉林、黑龙江等处。除十恶死罪不赦外。余一应各罪。俱减等发落。军流以下等罪、免。　　

○辛丑。上御大政殿。赐皇子及扈从王、公大臣、蒙古王、贝勒、贝子、公、额驸、台吉、盛京文武官员、朝鲜国使臣等宴。并赏赉有差。　　

○免奉天兴京、承德、辽阳、牛庄、盖州、熊岳、复州、金州、岫岩、凤凰城、开原、锦州、宁远、广宁、义州等十五处旗地、本年应纳米豆草束十分之五。并二十二年以前积欠。　　

○免奉天内务府庄头二十二年以前积欠。　　

○壬寅。上诣地坛行礼。　　

○临直义公费英东墓赐奠。　　

○赏直义公费英东后裔乾清门侍卫公盛贵散秩大臣。　　

○癸卯上诣清宁宫祭神赐皇子、及扈从王、公大臣、蒙古王、贝勒贝子、公额驸盛京吉林将军等、食胙。　　

○命奉天所属各学岁考广额一次。六名以上者。广额三名。四五名者。广额二名。二三名者。广额一名。　　

○免盛京官员借支俸饷银四万两有奇。　　

○甲辰。谕内阁朕再莅盛京举行谒陵大典。已周诣三陵。大礼庆成。至盛京后。升殿筵宴。以及清宁宫祀神还愿。典礼具备。回銮之期。本定于初九日。因值阴雨。昨降上□日改于十一日。现在雨势连绵未止。道途益形泥泞。若如期启跸。不特行营帐殿。恐致迟误。且念扈从官兵。亦未免过于劳勚。十一日仍暂缓启銮。朕驻跸盛京。俟天气晴朗。沿途桥道修理完整。再行降上□日。定期回銮。　　

○旌表守正捐躯直隶新安县民马添保女马氏。　　

○乙巳。赏扈从兵丁等一月钱粮。　　

○丙午。遣官祭都城隍之神。　　

○谕内阁、朕现已降上□日。于本月十六日自盛京启銮。著传谕富俊、明兴阿、瑞麟、将沿途正副桥道。督率文武官员。多集兵夫。赶紧修治。务令一律平坦。如途闲微有泥泞。朕亦不加深责。傥有深泥积淖。竟致阻滞难行。必将该将军等、及承办文武官员。一并从重治罪。并派松宁、色尔衮、于十五日带领吉林官兵。沿途逐处巡查。所有前营行走之车辆。俱令于副道经行。不准碾压御道。如御道见有辙迹。惟该二人是问。松宁等、于车驾至老边大营后。即向次站如前管约。俟至广宁之后。再照常随扈。　　

○旌表守正捐躯直隶高阳县民唐来柱妻魏氏。　　

○丁未。谕内阁、朕此次再举东巡。祗谒三陵后。驻跸盛京。百礼具备。昨因阴雨。暂缓回銮日期。尚有恭谒东陵典礼。朕心深为笃切。已降上□日于本月十六日自盛京启銮。断不能再为展缓。沿途桥道。著富俊、明兴阿、瑞麟、督率承办各官。赶紧修治。此内正副桥座。河流深处。必须搭造坚固。其两厓水浅处所。接搭余桥。量为收短。均无不可。经行道路。不特御道应修治平整。即副道亦须将深泥积淖之处。修垫平实。俾车辆驮载。不致陷没。方能顺行无阻。总责成该将军等、严催妥办。若至启銮之期。桥座未成。致有贻误。自将军以下、承办文武大小官员。概行革职。仍令戴罪赶办。如克期竣事。再施恩开复。傥仍有玩延。即各从重治罪。　　

○旌表守正捐躯江苏萧县民女蒋氏。　　

○己酉。谕内阁、礼部刊刻科场条例。于恭载高宗纯皇帝庙号。致有讹误。非寻常疏忽可比。惟宗字讹作祖字。同为尊崇隆号。尚与字义舛谬者有闲。吏部等衙门议将穆克登额、宝兴、多山、姚文田、各降四级调用。戴均元任内有革职留任之案。议以革任。尚可量予施恩。戴均元、前此办理河工。及在京办理部务。均属尽心出力。著格外加恩。改为革职留任。穆克登额、历任年久。办事亦尚细心。姚文田、在内廷行走勤慎。且不能常川到署。俱著加恩改为降四级留任。多山、甫任侍郎。即不留心公事。人亦平庸。宝兴、任礼部侍郎较久。且前在上书房授读。全不尽心。其咎较重。本应照部议降调。姑念戴均元等业已施恩。该二人亦予从宽。多山、著降一级调用。宝兴、著降二级调用。　　

○谕军机大臣等、从前皇考高宗纯皇帝驻跸避暑山庄。恭遇万寿圣节。惟随扈王公大臣等恭递如意。并呈进贡品。其在京王公大臣等。从无差人至热河赍进如意贡件之事。本年万寿庆辰。朕驻跸兴隆寺。随扈王公大臣官员。即于行宫行礼。著留京王大臣。传谕仪亲王、成亲王、庆郡王永璘、及在京王公大臣等。概不许差人至行在呈递如意贡品。其轮赴行在接驾谢恩之人。亦不准携带如意至彼呈递。将此谕令知之。　　

○赏降调盛京工部侍郎多山、头等侍卫、为哈密办事大臣。大理寺卿宝兴、三等侍卫、为吐鲁番领队大臣。　　

○庚戌。谕内阁、蓝翎侍卫庆善。于本月初八日先行起程。朕前曾降上□日。遇朕巡幸。严禁扈从人等。先期起程。今庆善、胆敢先期起程。且闻朕启銮改期。仍不赶回。甚属胆大。皆由该管章京、侍卫等。平日管辖不严所致。著将该管章京、侍卫等。交行在兵部议处。并派鄂伦、即刻起程。沿途详询。将庆善拏获。传上□日革职。解送行营。交军机大臣、会同行在刑部。严审定拟具奏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百四十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十三年。戊寅。九月。辛亥。上自盛京回銮。　　

○是日。驻跸老边御营。　　

○壬子。谕内阁、明兴阿等奏、承德等厅州县、沿河洼地、偶被偏灾一摺。本年奉天所属地方。雨泽调匀。田禾畅茂。惟承德、辽阳、海城、宁海、新民、岫岩等厅州县。沿河低洼地亩。闲被淹浸。著明兴阿等、即速勘明成灾分数。据实核办。再本月初旬以内。盛京又连次大雨。恐尚有续行被淹处所。昨朕自盛京启銮。本日驻跸黄旗堡。经过承德、新民、两厅县境。见沿途禾稼。有业经刈获者。亦有刈获稍迟、浸入水中者。两日因修垫跸道。所用秫秸。不可数计。自系地方官购自民闲。但此皆小民日用所需。今淹浸地亩。难望有收。而登场秸料。又不无耗费。该二处百姓踊跃急公。尤堪轸念。除本年及二十四年承德县、新民厅、地丁钱粮前已降上□日蠲免外。著加恩将承德县、新民厅、二十五年应徵地丁钱粮。再蠲免半年。俾闾阎倍沾渥泽。其派出办差官员兵丁借支俸饷银十二万一千余两。前经降上□日免扣银四万一千余两。连日该官兵沿途当差。甚为奋勉。著再加恩免扣银一万两。其余七万两。仍分作十五年扣缴。以示体恤。富俊、明兴阿、瑞麟、三人于数日之闲。将桥道一律赶办整齐。亦应量予施恩。富俊、著宽免违例奏留通判常山革职留任处分一案。瑞麟、前因瓦子峪道路泥泞。拔去花翎。罚俸二年。著赏还花翎。宽免罚俸一年。仍罚俸一年。明兴阿、并无处分。著纪录二次。以示奖励。　　

