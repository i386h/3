<!-- { "loadSidebar": true } -->
○谕军机大臣等、朕向闻宜绵自带兵剿贼以来。贼至则不敢向前。贼去则移营前往。因将军机处抄存伊节次奏摺底。详加核对。皆于无贼处所驻劄。畏葸无能。巧于退避。实与朕所闻相符。即如本日奏到之摺。既称张汉潮窜入五郎境内。伊以堵剿平利贼匪不能兼顾为词。其实平利一股贼匪。又不见其亲往剿办。仅委镇将等带兵堵御。俟贼匪窜回川境后。宜绵始由紫阳赶赴长岭。此即避贼之明证。宜绵、著即解任来京。所带将弁兵丁等。即交与恒瑞、王文雄、管领。伊二人一系将军。一系提督。陕西即其所辖。当以堵剿陕境窜匪为专责。傥有逸贼奔回川省者。自有勒保、额勒登保、惠龄等、在彼歼杀。伊二人不必赴川。转使贼匪闻知领兵大员皆在川境。又复折回陕境滋扰也。若嗣后有川匪阑入陕境。往来自如者。则惟伊二人是问。总之邪匪必不可赦。良民必不可诛。剿抚兼施。方为正办。恒瑞。王文雄。惟应恪遵指示。认真堵剿。上报皇考委任之恩。下救黎民倒悬之苦。此我君臣所当共勉者也。将此传谕知之。　　

○是日。上居永思殿苫次。翼日如之。　　

○丁亥。上诣观德殿几筵前供奠。　　

○谕内阁、前因民闲钱价日贱。饬令京局及外省俱各减卯停铸。嗣后各该省所减之卯。多已照旧鼓铸。惟户工二局。尚未复旧。现在京城钱价。仍不能加增。可见调剂钱法。不系乎减卯与否。且恐京局工匠人等、旷闲日久。生计维艰。著户部将从前停铸之三十五卯。先复十七卯。工部停铸之三十卯。先复十五卯。俟察看钱价贵贱情形。再行酌量办理。　　

○又谕、从前已故御史曹锡宝、曾经参奏和珅家人刘全、倚势营私。家资丰厚一事。彼时和珅正当声势薰灼之际。举朝并无一人敢于纠劾。而曹锡宝独能抗辞执奏、殊为可嘉。不愧诤臣之职。今和珅治罪后。查办刘全家产。竟有二十余万之多。是曹锡宝前此所劾。信属不虚。自宜加之优奖。以旌直言。曹锡宝。著加恩追赠副都御史衔。并将伊子照加赠官衔给予荫生。该部照例办理。　　

○又谕、朕允王大臣请、百日释服。仪亲王永璇、成亲王永瑆、庆郡王永璘、定亲王绵恩、额驸拉旺多尔济、睿亲王淳颖、大学士王杰、前任大学士署尚书董诰、协办大学士尚书庆桂、尚书德明、彭元瑞、总管内务府大臣緼布、亦著成服百日。此外所有王大臣官员。于大祭礼毕。俱著释服。将孝服焚化。再尚书朱圭、前在外任。正月十七日始得闻信。扣至二月十四日满二十七日后。再行释服。　　

○谕军机大臣等、从前原任内阁学士尹壮图、曾以各直省仓库多有亏缺。藉词弥补。层层朘削。以致民生受困之处。俱摺陈奏。其事虽查无实据。而所奏实非无因。似此敢言之臣。亟宜录用。尹壮图前以礼部主事请假回籍。著富纲传知尹壮图。令其即行来京候旨擢用。并著准其驰驿。　　

○又谕、恒瑞秦承恩奏、南北两路贼匪情形。仍属敷衍空言。即所称王文雄将鲁家坝毛垭河贼匪剿杀数十名。恒瑞在大巴山将冲突贼匪歼毙甚多之语。亦恐多系被胁难民。未必果皆真贼。其擒获之龙曰礼。亦仅据伊等指为逆道龙绍周之侄。现已正法。又何从究其真伪。至秦承恩久经患病。朕早有所闻。今摺内尚称督率文武员弁。防范各卡。并称奋力剿办。不敢稍有稽延。试思剿办教匪以来。伊等怠玩稽延。已及三年。毫无功效。居心实不可问。尚靦颜为不敢之言。将谁欺乎。嗣后办理军务。惟当一洗从前陋习。总期核实。或将某处贼匪剿除。或擒获著名首逆。即零星剿杀者。亦必果系真贼。方准据实奏报、否则宁迟数日。不得仍前按期发摺。虚语搪塞。徒劳驿递也。至张汉潮一股现已穷蹙。到处掠食。经明亮、兴肈、绕出贼前。官信、邢承诰、紧蹑贼后。而两当县边境驻有官兵。并添集乡勇。正可两面夹击。此实大好机会。明亮等务须倍加奋勉。生擒张逆。不可复令逸去。至各股贼匪。现在屯集川境。明亮等若能迅将张逆股匪全数歼除。则陕境可就肃清。即可带领胜兵前赴四川。遵照前旨。或与勒保同在一处。或别领一军分布要路。与勒保会商办理。再副都统讷音。前经派往军营带兵。今各路奏摺。总未见提及。讷音究在何处藏匿。并著勒保查明覆奏、至景安所奏驰赴郧西边界。迎剿张汉潮一股窜匪。亦系空言。张汉潮一股。前经窜入陕境五郎洋县一带。湖北郧西边界。最关紧要。乃景安远驻郧阳。仅派令总兵王凯。驻守郧西。殊属畏怯退避。现在张汉潮已窜留坝一带。而后股贼匪复由安康折入镇安。与郧西境壤紧接。景安摺内。止知关腾带兵剿捕。又成尾追之势。殊不思伊从前节次带兵堵剿时。惟事避贼而行。贼至则移营他往。贼去始远蹑贼踪。则并关腾尾追之不若矣。即如此时伊果早驻郧西。贼至正可迎头截剿。又何待闻信后始行前往乎。况前往与否。尚未可知。著传旨严行申饬。现在该督业经带兵到彼。务须督饬镇将弁兵实力剿捕。毋使真贼一名漏纲。以赎前愆。傥仍前观望迁延。又致贼匪扰及楚境。则军法具在。断不宽贷也。将此传谕知之。　　

○吏部以大学士保宁应定何殿阁请。得旨、著为武英殿大学士。　　

○朝鲜国王李算、遣使表进方物。除年贡照例赏收外。其恭进大行太上皇帝万万寿贡一分。并进万寿冬至元旦贡三分。准其留抵下次正贡。赏赉如例。　　

○暹罗国王郑华、遣使表进方物。赏赉如例。　　

○命吏部尚书朱圭、在南书房行走。户部尚书沈初、兵部尚书金士松、无庸在南书房行走。　　

○调正白旗蒙古副都统绵志、为镶红旗满洲副都统。以内阁学士达椿、兼正白旗蒙古副都统。　　

○以乌里雅苏台参赞大臣花尚阿、母老。命回京。以正蓝旗汉军副都统那敏泰、为乌里雅苏台参赞大臣。　　

○戊子。上诣观德殿几筵前。行大祭礼。　　

○孝仪皇后忌辰。遣官祭陵寝。　　

○旌表守正捐躯江苏华亭县民妇袁张氏。　　

○是月。江西布政使万宁奏请节哀。得旨、朕自节哀。勉副众望。密谕汝知。朕闻张诚基居官声名平常。未审确否。汝系满州。不可回护。据实密奏、不可令一人知之。　　

○浙江巡抚玉德奏报、甘雨普沾。粮价平减。得旨、此等奏报不可粉饰。朕总要真知小民疾苦。以为教养。汝等大吏。敬志毋忘。　　

○又奏、闽浙两省。遇盗合捕。不分畛域。海口陆路。毋庸添设重兵。商船出洋。不宜禁止。得旨、览奏俱悉。在汝等平素留心训练。整饬营伍。以卫生民。朕于甲辰年随驾南巡至杭。营伍骑射。皆所目睹。射箭箭虚发。驰马人堕地。当时以为笑谈。此数年来果能精练乎。至于洋盗尤宜严缉。总当力禁海口出洋贩船内如米豆铁器等项。洋盗无所接济。自然涣散矣。勉为良臣。以副委任。　　

○又奏、浙省缉盗章程。缮单呈览。一、水师三镇。酌定船只兵数。择要停泊巡缉。一、严禁米石出洋。一、严禁奸徒偷漏硝黄火药出洋济匪。一、严禁私贩铁斤铁器出洋。一、设立甲长岙长。稽查通盗匪犯私贩违禁食物。一、酌拟兵船乘便护送商船。以免盗劫。得旨。所办甚是。惟应实心实力。莫作空谈。　　

○署山东巡抚宜兴奏报接印日期。得旨、朕闻东省收漕一事。颇有烦言。再各府州县亦有亏缺。营伍亦觉废弛。汝到任后。不可存五日京兆之见。模棱了事。须次第整理。以副委任。　　

○河南巡抚倭什布奏报、边防布置妥协。驰赴睢工。趱办合龙。得旨。合龙之事虽欲速。亦必须结实妥办。不可将就了事。屡次糜费国帑。以为开销地步。朝廷经费有常。岂任汝等浪费乎。又批。总宜以防为堵。严密巡逻。实心妥办。再和珅已革职拏问。不须畏首畏尾。坦然一心对朕办理公事。一切逢迎恶习。皆宜痛改。军机处钉封一节。向无此例。以后应行裁革。　　

○经略大臣勒保奏请节哀。得旨。太上皇父武功十全。开疆拓土。从未似此次用兵迟延逗溜。至三年之久。未能成功。当龙驭上宾时。执朕之手。频望西南。似有遗憾。尔等皆满洲世家。上忘祖父旧勋。不思尽忠报国。惟知苟延岁月。军中宴乐。总不尽心。朕若不继成先志。则大不孝矣。使朕有不孝之名。汝等能当罪乎。涕泣谕此。　　

○四川布政使林俊奏报得雪。民情安贴。得旨、川省连年兵火。民不堪命。哀哉赤子。待哺嗷嗷。朕所望者惟在汝等此数字切实奏报耳。若仍不以实告。惟务粉饰取悦。则闾阎疾苦。从何而知。嗣后不许说假话。俱以实告。慎志毋忘。　　

○云贵总督富纲奏报得雨深透。得旨、万里之外。民情谷价。所恃者惟此片纸奏报耳。如再不实。皆汝等蒙蔽之咎也。慎之。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。二月。己丑朔。上始御西厂幄次。引见官员。　　

○命成亲王永瑆。诣观德殿几筵前。恭代行绎祭礼。　　

○谕军机大臣等、向来盛京办理薓票。俱系募夫承领。采取交官。所有余薓。准其售卖。原为体恤募夫起见。今据岳起奏、近日办理此事。竟官为包揽。并勒派商人出银交局。代为采办。而刨夫领票亲自入山者。转令番役搜查。指为私薓。贱价截买。岂不商民交累。此项薓斤。因系该处土产之物。例应采挖呈进。但朕之意从不以此为重。况现在各处关税盈余。尚酌加减免。又岂肯以此项薓斤。致累商民乎。今岳起既有此奏、若不行查办。既累商资。并妨民业。著将原摺发交该将军等、查明向来定例。应如何遵照办理。使商民不致扰累之处。悉心妥议。据实具奏、毋得稍有隐饰。　　

○以户部尚书松筠、为陕甘总督。　　

○庚寅。上诣观德殿几筵前供奠。　　

