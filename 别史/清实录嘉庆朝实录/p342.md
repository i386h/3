<!-- { "loadSidebar": true } -->
○又谕、和宁奏、叶尔羌已故阿奇木伯克迈玛特阿布都拉之妻子、情愿居住叶尔羌地方、看守坟墓、该回子向无产业、请俟叶尔羌六品伯克缺出、以迈玛特阿布都拉之长子二等台吉迈玛特阿散补授、俾得养赡家口等语。著照所请、叶尔羌六品伯克缺出。加恩即著迈玛特阿散补授。俾资养赡。　　

○刑部议覆、山东民人田二、强奸张氏、按律定拟一案。得旨、此案田二与父田坤、弟田三、均系掖刀匪徒。田二先将犯奸之王谢氏奸宿。逼令其夫王振海卖休。留占为妻。经伊父田坤放还。田二复声言欲将王振海杀死。以致王振海畏惧。弃家充当道士。田二又因邻村朱汉清之妻张氏少艾。图抢为妻。见张氏独处。即拔刀吓禁。强抢奸污。转向朱汉清、吓诈牛只钱文。刑部等衙门照依豪势之人强夺良家妻女奸占为妻妾者绞监候律、将田二拟绞监候。尚觉情浮于法。田二一家父子兄弟。均系掖刀匪徒。平日行凶生事。扰害良民。本有应得之罪。田二复叠逞淫凶。种种不法。情罪尤重。将来办理秋审时。亦必予勾。田二著改为绞立决。嗣后除寻常强夺良家妻女奸占为妻妾者、依照本律定拟外。如有似此掖刀匪徒行凶强横、奸占良家妇女者。均著照此案办理。余依议。　　

○以故土尔扈特副盟长贝子奇布腾子玛尔噶锡哩、袭爵。　　

○旌表守正捐躯湖南桂阳县民罗中升妻李氏。　　

○辛酉。上幸万寿山。　　

○缓徵湖南武陵县、被水灾民原借麦种、及堤工银。　　

○壬戌。谕军机大臣等、御史郑士超奏、广东省开设赌局、名曰番摊馆、为洋土各匪勾通兵役探听消息之处、其主持开局、多系各衙门长随吏役人等、省城关厢内外、即不下二百余处、匪徒溷迹其中、其于缉捕消息、知之最确最速、地方不肖官员。及查街道之委员兵役人等、每日收受陋规、因而纵容包庇、请敕下该督抚等严行查禁等语。粤东查拏匪犯。正在吃紧之时。今各衙门长随兵役人等、公然开设赌局。日与匪徒勾引。以致缉捕消息。动即透漏。甚至不肖官吏、得受陋规。纵容包庇。尚安望其缉盗安民乎。那彦成、百龄、当实力严查省城及各府州县、有似此开局聚赌、踪迹诡秘者。即严行究办。傥地方官等得受陋规。尤当严参示儆。方与缉捕有益。至洋匪土匪、办理之法。总当使洋匪不能登岸。以杜其勾结之缘。土匪不能下洋。以绝其逋逃之路。二者不能合一。则盗匪势单。踪迹不能联络。再加以分投缉捕。自可全数扫除。将此传谕知之。　　

○以故质郡王绵庆子奕绮、袭封贝勒。　　

○赏会试年老举人张泳祚等二百六十八名、司业、编修、检讨、助教、学正衔、有差。　　

○癸亥。谕内阁、向来繙译会试头二场题目。均系钦命。因思顺天乡试及会试文场。每届命题。惟头场四书诗题。系由钦命。其二三场题目。由正副考官公同拟出。繙译会试。事同一例。其二场题目。何以概请钦命。况主司既能阅文。焉有不能出题之理。嗣后繙译会试、除头场文论钦命题目外。其二场题目。应否即交考官拟出之处。仍著礼部妥议奏定。载入科场条例。寻议、请嗣后繙译会试、二场满洲蒙古繙译题目。由考官拟出。刊发各士子。仍照文场例。于二场士子出闱日将题纸进呈。至繙译乡试、与宗室会试。定例止考一场。其繙译题亦应令考官拟出。以归画一。从之。　　

○以都察院左都御史英善、为满洲繙译会试正考官。理藩院侍郎玉宁、为副考官。理藩院尚书博兴、为蒙古考官。　　

○甲子。以庄亲王绵课、署正白旗领侍卫内大臣。　　

○丙寅。命借给随扈盛京文职四品以下武职三品以下官员、一年正俸。兵丁一月钱粮。　　

○予江苏故工部尚书归宣光、入祀乡贤祠。从巡抚汪志伊请也。　　

○予福建出洋捕盗伤亡守备黄云台、祭葬加等。世职如例。　　

○丁卯。谕内阁、兵部议覆、额勒登保等所奏、嗣后恭逢巡幸、两翼前锋营、八旗护军营、派出官兵、请照健锐、火器、两营成案、准其将各本营所拴之马、自行拟给各官兵乘骑、俾免交收之烦一摺。所议非是。健锐、火器、两营。日须操演。该官兵等均实有拴养马匹。是以准令各骑本营之马。自不虞其缺乏。至两翼前锋八旗护军营官兵。平日多有不拴马匹、虚领马银者。迨至车驾巡幸。经部调取马匹时。始行凑数交纳。此等敝□大窦。朕在藩邸时素所稔悉。但既设有调马交纳章程。该官兵等临时自当按照交官。即闲以驽骀充数。亦不敢过于废弛。旧例应循。岂可轻易。今若准令将本营所拴马匹给与乘骑。则漫无稽核。该官兵等视为具文。平素全不拴养马匹。至派出随扈时。必致有徒步从行者。尚复成何事体。所有议准额勒登保等奏请将前锋营、护军营、官兵领骑本营马匹之处。著不准行。　　

○江宁副都统田国荣、年老。命来京在散秩大臣上行走。以散秩大臣松龄、为江宁副都统。　　

○戊辰。以候补三四品京堂策丹、为太常寺卿。　　

○西宁办事大臣都尔嘉、以营私骫法革职逮问。以理藩院右侍郎玉宁、为西宁办事大臣。头等侍卫吉勒章阿、为镶白旗蒙古副都统。　　

○命乌什办事大臣绷武布、来京。赏宗人府主事晋昌、头等侍卫。为乌什办事大臣。　　

○旌表逼嫁捐躯陕西褒城县民李光连妻罗氏。　　

○己巳。上幸静明园。诣龙神庙拈香。　　

○谕内阁、勒保奏、查明嘉庆三年以前军需报销案内、部驳驮折人夫、及扣出不准入销之赏号等款、开单请旨一摺。朕阅单内所开汉土兵丁、及随征乡勇支用长夫、官员驮折、并满兵驼马驮折银两四款。前经部议、以魁伦未奏以前概不准销。但此项银两。从前早经支发。今自魁伦具奏之后。既准其照数报销。同一款项。自当画一办理。除官员驮折一项、据奏减去银十五万三千五百六十七两零外。其余银一百三十八万二千六百十六两零。均著加恩准其报部核销。至军营赏需一项。前经叠次降旨。申明训谕。赏罚为军纪之要。随征官兵等、如果有奋勉出力者。一经奏闻。无不立沛恩施。或擢授官职。或赏给翎枝勇号。或赏给钱粮银牌。皆当恩出自上。即必须格外加赏。亦应据实奏明。候旨颁赏。带兵大员等、何得擅立赏号。用市私恩。是以从前历次用兵。本无此项名目。我皇考高宗纯皇帝曾经屡颁圣训。著之令典。自福康安出师台湾等处。始有自行赏给官兵银两缎之事。尔时藉其声势。向各省任意需索。供其支用。假公济私。养家肥己。其后各军营习以为常。带兵大员等、不得不踵行犒赉。而力有不能。辄于军需项下动用支销。以公帑作为私用。今此项银两。既经查明。自应责令支用各员、按数分赔。但此时大功早经告蒇。阅单内所开各员。均无力追赔。惟勒保尚任总督。廉俸较优。若将其余宽免。而独令该督赔缴。亦未免偏枯。所有此次川省军营赏需。嘉庆三年以前、支用银五万一千一百五十四两零。四年以后、支用银二万七百十两零。均著加恩免其追缴。作正开销。嗣后设遇办理军需时。不得再立赏需名目。惟当恪遵功令。慎重军储。傥实有必须赏赉之处。务须奏闻请旨。候朕赏给。如仍擅自动项支给。核销时必当全数罚赔。治以违制之罪。不能曲邀恩贷矣。至官员驮折案内核减一半银两、兵勇长领骡价、及额外制备兵勇号帽等项七款银两、勒保奏请分别追赔摊扣之处。著照所请办理。　　

○又谕、国家设兵卫民。可百年不用。不可一日不备。是以训练卒伍。必申儆于无事之时。所以谨戎政、饬武备也。乃比年每遇徵调。于额兵之外。多有藉资乡勇之力、冲锋陷阵者。即如湖南近日攻除苗寨。同知傅鼐、督率练勇千余人。陟险登先。所向克捷。而总兵魁保、转带领兵丁在后。为之策应。岂非以官兵怯懦。不若练勇之趫健乎。苗疆如此。内地营伍。更不待言矣、夫选充练勇之人。即可选充卒伍之人。未有文员尚能练习乡民使之尽力、武员转不能练习兵丁使之用命者。推求其故。实由绿营习气。废弛已甚。各省营员。大者养尊处优。小者偷安徇利。当募补兵额之时。即不认真挑选。率以市井游惰之徒充数。及入伍以后。又不勤加训练。其所谓按期操演者。不过列营布阵。炫耀观瞻。循行故事而已。且有克扣额饷。以衙署杂色技艺服役之人、支领虚粮。冒充兵目。而兵丁等亦因此心存怠玩。无所儆畏。不特技勇毫无足恃。甚至如粤东营卒。竟有潜通匪党、毒害平民者。戎政旷废如此。若不急加整顿。则国家岁用数百万帑金。豢养师徒。岂不竟同虚设耶。著各省督抚提镇等、各发天良。通饬所属。嗣后挑捕兵额。务取精壮骁勇之人。随时与之讲明纪律。教习技艺。其演放枪箭。比试刀牌。勿但取架式整齐。进退合度。惟以挽强命中、击刺趫捷为上选。以练习乡勇之法。练习兵丁。因其勤惰。分别劝惩。再多方鼓励。以作其有勇知方之气。行之日久。庶士皆劲旅。可收干城之效。督抚提镇等、尚其实力整饬。慎勿视为具文。有负朕谆谆训诫至意。将此通谕知之。　　

○庚午。孝端文皇后忌辰。遣官祭昭陵。　　

○谕内阁、昨据勒保奏、查明军营赏需银两一项。朕阅单内所开各员。均无力追缴。惟勒保尚任总督。廉俸较优。若将其余宽免。独令该督赔缴。未免偏枯。业经降旨将此次川省军营赏需。加恩免其追缴。作正开销。因思上年楚省奏清查军需款目案内。有带兵大员犒赏银六万余两。亦经降旨免其追缴。惟全保等原奏、称福宁、鄂辉、永保、惠龄、所收银两。虽系犒赏官兵。究皆曾任督抚。养廉优厚。兴肇所收。或系赏兵。或系盘费。应请照数追赔。当经照议均令其赔缴。今勒保既已加恩免赔。所有楚省已支赏需。自应一体施恩。除兴肇应赔银两。现令吴熊光等查奏。俟奏到时再降谕旨。其福宁、鄂辉、永保、惠龄、应赔赏兵之项。著加恩免其追缴。以示体恤。　　

○福建水师提督倪定得、因疾休致。调浙江提督李长庚、为福建水师提督。以江南苏松镇总兵官孙廷璧、为浙江提督。　　

