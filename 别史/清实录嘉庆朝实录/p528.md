<!-- { "loadSidebar": true } -->
○又谕、据良贵奏、叶尔羌阿奇木伯克头等台吉玉努斯、因母病请假两月、赴喀什噶尔省视等语。玉努斯以母病请假往省。乃人子至情。良贵即应照所请给假两月。今仅给假一月。实属错谬。此时傥玉努斯之母病尚未痊。著再赏假一月。至玉努斯系本年年班。彼时若伊母病尚未痊。著喀什噶尔参赞大臣另派人员。奏令于年班朝觐。　　

○谕军机大臣等、阿林保奏、朱渥帮船救护道员清华、并欲投首一摺。盗首朱濆、与伊弟朱渥、前因捕获蔡逆夥党许凛等一百六十四名。闻金门镇许松年等兵船驶至。正欲解赴投到。讵官兵一见贼船。即放枪炮。将朱濆轰毙。现在朱渥、又于深扈外洋。遇见蔡逆围劫内渡道员清华船只。立时是□旱散。并恳该道转禀。准令投首。核其情节。真伪尚难遽信。现在朱渥已出外洋。如果往招夥党。相率来投。阿林保等、当剀切开导。以前此伊兄朱濆、捕获蔡逆夥匪。欲行投献。彼时舟师驶至。官兵等并不知尔等意欲投诚。惟遇贼即剿。是以开放枪炮。致朱濆立时伤毙。但擒贼投献。尚系尔等一面之词。并无凭据。未便遽准上岸。如果尔等真心投首。惟当立功赎罪。或恐所带帮船。猝被官兵轰击。此后于该船上设立标识。知会兵船。作为记认。庶不致误遭攻击。一面设法捕盗。如能将蔡逆生擒缚献。不特伊兄朱濆罪免戮尸。准令理葬。伊嫂等亦准登岸居住。即尔朱渥既经救护监司大员。又复擒获巨憝。自当奏明准予投首免罪。并量加恩赏。至所获许凛等一百六十四名。此时自必随同在船。其中或闲有病毙逃亡者。谅所不免。务令核实查明。将现存各犯悉数送交地方官。以凭审讯。如此办理。该匪不能施其诡诈。亦可收以盗攻盗之益。俟朱渥将许凛等交到后。著阿林保等讯明定拟具奏。清华由台湾内渡。猝被蔡逆贼船围劫。经朱渥赶散。彼时朱渥与蔡逆曾否对敌。清华身在舟中。见闻自确。著阿林保等一并询明奏闻。将此。谕令知之。　　

○又谕、景安奏汇核清查案内、追赔筹补己未完银谷各数、并将逾限不完各员、请分别革职监追一摺。各省清查仓库原令该督抚密行妥办之事。若按州县亏空仓库正例办理。早应概行革职治罪。今限年弥补。乃系朕格外施恩。督抚等自应妥为经理。以期分帑有著。且清查各案。并未咨报户部。其各员名下己未完细数。部中又何凭查核。从前直隶省清查议准分别追赔。不过一时通融办法。他省不得援以为例。即直隶亦不准复行奏请。现在湖南应追赔银谷等款。该抚不思设法筹补。辄欲仿照直隶成例办理。似严实宽。殊非妥协办公之道。此事既由该抚督办。朕惟责以成效。其应如何劝惩。惟在该抚自行酌核。若各州县应缴银两。迟延尚属有因。亦不妨酌展年限。俾得如数清完。方为核实。断不可令其挪新掩旧。致现在库贮又续有亏缺。此为至要。将此谕令知之。　　

○又谕、据策拔克奏、杜尔伯特汗玛克苏尔扎布、亲王固噜扎布、阿勒台乌梁海散秩大臣布彦德勒克、以朕五旬万寿。吁请来京祝嘏。鉴其诚悃。朕甚嘉之。惟伊等虽已出痘。恐来京不服水土。且路途太远。往返糜费。著传谕策拔克、转示杜尔伯特汗等、不必前来。以示朕抚绥外藩至意。　　

○辛未。上幸静明园。诣龙神庙拈香。　　

○谕内阁、刑部将四川省缓决一二次人犯、分别准减不准减开单具奏。朕详加披阅。其拟准单内绞犯詹禹一名、因陈姓行窃伊家衣物。逃至院坝。该犯上前捉拏。陈姓拔刀向戳。该犯拾棍格殴其顖门。陈姓弃赃夺棍。该犯复连殴其左肋左腿左膝等处。并用绳捆住两手、拴吊芋麦架上。复取竹条连殴其左右腿。陈姓混骂。该犯冀其住口。即取盐卤灌入口内殒命。核其情节。陈姓偷取衣物。虽系犯窃。但已就拘执理应送官究惩。乃用绳拴吊叠殴。又复将盐卤灌口。致令毙命。不特罪干擅杀。其居心殊为残忍。詹禹、著不准援减。余依议。　　

○谕军机大臣等、本日都察院衙门奏、即墨县武生李泰清、呈控伊胞侄原发江苏知县李毓昌、奉委查赈。在山阳县署赴席、是晚回家自缢、该武生前往看视、未及详加盘询、经该县赠以盘费、领柩回籍、后因查见伊侄箱内皮衣血迹生疑、自行开验、见尸身青黑、始知被毒身死等语。朕详加披阅。其中疑窦甚多。必有冤抑。亟须昭雪。以慰孤魂。李毓昌在县署赴席。何以于回寓后遽尔轻生。当夜自缢。其事已不近情。彼时山阳县知县、随同署知府验明换衣棺殓。是否于申报后、由上司派委。抑或另派有同验之员。总未见该督具奏。实属不以人命为重。草率因循之至。且山阳县知县、于李泰清领柩时。送给路费银一百五十两。未必不因情节支离。欲借此结交见好。希冀不生疑虑。又将李毓昌长随李祥荐与淮安通判、马连升荐与宝应县二处。李祥等不过同僚厮役。何以俱代为安置周妥。其中难保无知情同谋、贿嘱灭口情敝□大。此案或系李毓昌奉差查赈。认真稽核。查有敝□大端。该山阳县畏其揭报。致死灭口。亦未可定。或其中另有别情。案关职官身死不明。总应彻底根究。以期水落石出。著吉纶一面将李毓昌尸棺提至省城。派委明干大员。详加检验具奏。并著铁保查明山阳县、并署知府、系属何人。及李毓昌长随李祥、马连升、顾祥、山阳县听差胡姓家人、迅速传集。秉公研审。如得有确情。即将该府县严参。并一干人证、解赴山东归案办理。若不细心研究。致凶手漏网。朕断不容汝辈无能之督抚。惟执法重惩。决不轻恕。寻谕、铁保查明山阳县知县先行解任。同一干人证解交刑部审讯。　　

○以疏防要犯自戕。降叶尔羌帮办大臣良贵、为四等侍卫、命来京。　　

○赏满洲会试年老举人苏崇阿、检讨衔。　　

○壬申。遣官祭关帝庙。　　

○谕内阁、钦天监观候本章。前已有旨改于节令三日后具题。以昭核实。此次夏至占风之本。仍循向例、该监呈递后。又送内阁进呈。殊觉重复无谓。嗣后著即送内阁。与各衙门应进本章、一同呈递。其该监先行呈递一次之例。著停止。　　

○赏候补员外郎达庆、三等侍卫。为叶尔羌帮办大臣。　　

○癸酉。谕内阁、御史朱澄奏请盘查仓廒以除积敝□大一摺。上年由北仓转运米石。入仓后多有霉变。前已特派大臣盘查。并令新任仓场侍郎认真查验核办。今该御史请将各仓未经开放好米。逐廒查验有无亏缺。固系为慎重仓储起见。但禄米等六仓所贮。原系由北仓转运之米。现有霉变之事。是以派令盘查。今欲将各廒好米。逐一盘查。亦非易易。至请将此项米石、豫借于八旗兵丁先行支领、仍分季摊扣还款一节。是否可行。著该部一并详议具奏。寻议、查城内各仓潮湿米内、原堪搭放之米。前经奏明在于王公大臣官员春季俸米内、核计二成、八旗兵丁三四月等月甲米内、核计成半搭放。现在筛扬可以搭放米石。事同一律。自可仿照办理。所有城内七仓筛扬米石。除旧太一仓、业经奏明在于镶红正蓝镶蓝六月甲米内按成半搭放外。如有余剩。应请随同禄米等六仓现在筛扬可以搭放米九万余石。在于各王公满汉大臣官员秋季俸米内。仍照春季搭放二成。镶黄等五旗七八两月甲米。仍照三四等月搭放成半。并令各王公大臣官员各旗兵丁等、即于六月内先行关领。以免蒸变之虞。至各仓好米有无亏缺之处。现在通州西中二仓、业经钦派大臣查办。其余各仓、应并令仓场侍郎随时认真访查情敝□大。从之。　　

○又谕、本日召见贵州安义镇总兵刘瑞、询及伊父刘君辅、据称自嘉庆四年告病以后、现在年已七十、两目失明、是以本年不能来京恭祝万寿等语。刘君辅曾任提督。从前缅甸、金川、台湾、苗疆、及邪匪滋事之时。先后出兵五次。杀贼立功。身受枪伤四处。曾经得有花翎。所有四川邪匪首逆陈崇德一股。即系该提督在老木园办净。劳绩懋著。伊子刘瑞、亦曾出兵受伤。父子出力。殊为可嘉。现在刘君辅年已七十。笃疾在家。朕心悯念。著加恩准其家居食提督半俸。俾养余年。以示朕眷念前劳至意。　　

○以失察家人受贿。并违例坐轿。革喀喇沁亲王衔郡王满珠巴咱尔亲王衔。　　

○甲戌。裁贵州兴义县土千总。从巡抚孙玉庭请也。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳。五月。乙亥。谕内阁、户部奏、查明各省协济乡勇所支银米、应如何按照成数销赔、请旨遵行一摺。各省正案乡勇。前经该部节次核奏。拟将随征、酌减一成。被贼防堵、酌减二成。近贼防堵、酌减三成。均经朕叠降谕旨分别酌减准销。此项各省协济乡勇。与正案乡勇、事同一例。所支银米著照湖北省正案乡勇。其随征者。加恩一体报销。其被贼防堵酌减二成、近贼防堵酌减三成银米。著先于原办各名下查明催追。如实系人亡产绝。即照正案摊扣还款。　　

○平粜广东南海、番禺、东莞、顺德、新会、香山、新安、七县、仓谷。　　

○丙子。上幸万寿山。　　

