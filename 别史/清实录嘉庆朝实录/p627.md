<!-- { "loadSidebar": true } -->
○户部议准、署陕甘总督董教增疏报、乌噜木齐头屯所、开垦田三顷六十亩。照例升科。从之。　　

○癸酉。上诣宣仁庙凝和庙火神庙拈香。　　

○旌表守正被戕浙江石门县民张士魁妻唐氏。　　

○户部议准、署陕甘总督董教增疏报、乌噜木齐塔西河所、开垦田二顷四十亩。照例升科。从之。　　

○缓徵甘肃皋兰、河、靖远、盐茶、中卫、五厅州县、及花马池州同所属、雹灾新旧额赋。　　

○甲戌。谕军机大臣等、据御史赵未彤奏、山东曹州府一带、有义和拳名目、踪迹诡密、多系不安本分之徒、请饬下抚臣设法查禁等语。外省民风良莠不齐。偶有一二匪徒潜匿里闬。惟在地方官密访严拏。随时惩办。俾奸宄绝迹。自能弛蹡不形。山东曹州府与直隶河南两省接壤。居民错杂。现据该御史风闻有义和拳名目。自必有不安本分之徒、潜习拳勇。扰害地方。若非早为禁戢。恐党夥日多。别滋事端。著传谕同兴、密饬该地方官、设法查禁。不可张皇株累。惊扰闾阎。亦不可因循姑息。纵恶养奸。总须不动声色。严密访拏。将为首者惩办数人。则徒众必闻风畏惧。立时解散。禁暴即所以安良。该抚职任封圻。务妥协查禁、以靖地方为要。　　

○旌表守正捐躯河南登封县民张旺成妻王氏。　　

○给浙江宣平、丽水、缙云、青田、四县、被霜歉收贫民一月口粮。并蠲缓宣平、丽水、缙云、青田、仁和、归安、乌程、德清、武康、仙居、十县、及台州县、旱灾霜灾新旧额赋有差。　　

○乙亥。上诣奉先殿寿皇殿行礼。　　

○诣关帝庙拈香。　　

○谕军机大臣等、本日据户部奏、议覆百龄等奏筹拨赈济银两一摺。已依议行矣。地方遇有偏灾。穷民流离失所。朕不惜重帑。亟为拯恤。每念灾区户口众多。即施济周普。其惠及于民者已属有限。若不肖官吏、再于中克扣侵欺。私肥囊橐。则嗷嗷待哺之民。辗转沟壑者更不知凡几。此等忍心害理之人。实为天理所不容。国法所不宥。前岁该省曾有王伸汉冒赈之案。彼时督抚如铁保、汪日章、诸事颟顸以致属员无所畏忌。酿成巨案。本年该省被灾情形较广。一切督办稽察。尤应倍加凛慎。百龄、章煦、察吏严明。自远胜于铁保、汪日章。但贪劣之员、作奸犯科。无所不至。上官稽察愈严。伊等弥缝之术愈巧。该督等不可自恃聪察。即谓所属不敢舞敝□大。亦不可因该省先有王伸汉之案。大加惩创。即信现在办赈之官、皆能引鉴前车。不蹈覆辙。惟当随时随地严密查访。在州县中具有天良者。自必尽心抚恤。惠此穷黎。如有暋不畏死之徒、仍敢取巧侵渔。一经查出。即据实严参。立置重典。该督等务谆切告诫。先事务防。使吏服明威。自民沾实惠也。将此各谕令知之。　　

○以妄言裁汰绿营名粮调剂满洲生计。降云南临元镇总兵官托云泰、三等侍卫。为阿克苏办事大臣。以服阕总兵官李庆云、为临元镇总兵官。　　

○调阿克苏办事大臣瑚图礼、为驻藏大臣。　　

○旌表守正捐躯河南汤阴县民李黑子妻吴氏。

　　

○是月。两江总督百龄等奏、赶办南河要工、分段疏浚情形。批、勉益加勉。能于正月内李家楼合龙。百龄之功懋矣。而陈凤翔亦可赎咎。又批、实心勉力办理。伫膺上赏。汝尽心竭力。已蒙上苍昭鉴。赐汝麟儿。必能长沐朕恩。平成奏绩。勉之。　　

○安徽巡抚钱楷奏、遵上□日办赈。得上□日、览奏稍慰。散赈一事最难。须用有良心人办理。否则尽入贪官之腹矣。若有此辈。切勿姑容。勉之。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百五十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十六年辛未。十一月。丙子朔。　　

○丁丑。上御乾清门听政。　　

○谕内阁、本年辛未科覆试中式武举姚三元、杨定泰、萧焕新、刘庆长、俱弓力不符。罚停殿试由于原监射王大臣等校阅草率。不能认真拔取。所议罚俸之处。均著实罚不准抵销。此后著为令。　　

○内阁学士常英、以读本错误。降二级调用。　　

○旌表守正捐躯河南汤阴县民韩谷独妻萧氏。　　

○缓徵吉林三姓、被水旗户牛具额谷、壮丁官谷。并给口粮。　　

○戊寅。谕内阁、百龄参奏玩视要工文武各员弁一摺。现在南河要工林立。在事文武员弁自应遵照该督等派委工段。赶集夫料昼夜趱办。以期迅速蒇工。乃该员弁等仍前懈慢。此而不加严惩。何以除积玩而重河防百龄不避嫌怨。据实严参。所办甚是。所有派办仁坝防护不力之守备周宗义、著即革职。掌管北坝镶筑迟延之署高堰通判王召勋、把总尹连、著先行摘去顶带。仍押令在工赶办完竣。傥再稍延玩。即行从重治罪。其派挑下段引河之铜沛同知王元佐、于承办工段。并不加夫趱办。藉辞支饰。王元佐著革职。罚令将所办下游工段银两。全行赔缴。仍责令兼办上游挑工。候补通判沈成宗、承办减坝正料。领银后延至两月。仅交科三十余堆。实属藐玩。沈成宗著革职。押令赶交料物。如迟延贻误。著该督即行严参。加倍治罪。此次懈怠各员。经惩创之后。如仍不知悛改。奋勉出力以赎愆尤即奏明枷示河干。俾各工员咸知儆戒。　　

○户部议准、署陕甘总督董教增疏报、乌噜木齐芦草沟所、开垦地三顷三十亩照例升科。从之。　　

○己卯。谕内阁、常明奏川省各官摊扣军需、请仍以养廉三成匀扣、以资办公一摺。川省廓尔喀军需。摊扣未完。又同时并扣达州军需。各官养廉。统扣十分之五为数较多。在谨饬者自以敬事后食为心恐不肖之员、或因此藉口。多方巧取转非禄以养廉之道。著加恩先尽廓尔喀军需未扣银两。遵照前上□日。于各官养廉内扣缴三成。俟扣完后、再将达州军需未扣银两。亦于养廉内接扣三成。俾各官办公不致拮据。共知砥砺廉隅尽心奉职。　　

○庚辰。予福建广东捕盗被戕千总何定鳌、翟超汉、外委徐廷爵、祭葬世职兵丁廖明亮等一百七十一名、赏恤如例　　

○旌表守正捐躯山东济宁州民路廷元妻杨氏山西忻州民张庆妻赵氏。　　

○给黑龙江被水灾民口粮。　　

○上以冬至祀天于圜丘自是日始。斋戒三日。　　

○辛巳。谕内阁、朕风闻近日健锐火器两营该班大臣。多不在彼住班。尚未深信。特谕吉纶密行查访。据吉纶奏、遵上□日派委绿营备弁前往、访得健锐营自十月三十日至十一月初四日、并无大臣在彼住班、火器营初二初三两日、无人住班。因立传该二营翼长。交军机大臣询问。令其将十月十一日朕进宫以后、该二处大臣住班旷班日期。逐一据实呈明。据庆桂等询明。按日开具清单进呈。朕详加披阅。其中竟有数日全不住班者。亦有闲住一两日者。其按期全班直宿者甚属寥寥。殊为可恨。健锐火器二营特派多员管理原令其轮直住班。藉以稽察官兵勤加训练。乃竟耽习安逸。全不以营务为事相率旷班不到。在家高卧。眷恋妻孥恬不知耻。习为故常。此而不加惩创。何以重职守而儆怠玩。其总理营务大臣绵恩、拉旺多尔济勒保、若果明知各员旷班。不行参奏亦当治以应得之咎。今据该二营翼长等、佥称伊等从未将何人旷班之处向其禀知。是绵恩等尚非知而不奏。有心徇庇。著加恩免议至单内旷班各员。健锐营该班日期单内。德通庆通、敬叙、三人、各轮班四日。均全未住班。德通著革去散秩大臣、副都统。庆通著革去散秩大臣。均仍留世职。赏给二等侍卫。在大门上行走。敬叙著革去散秩大臣、副都统仍留公爵。随旗上朝。苏冲阿本月初四日该班未到。初五日始行前往。自系闻有查办之信。赶往住班。著革去侍郎护军统领、副都统退出乾清门。念伊父德楞泰曾著军功。且止此一子。加恩留其侯爵。仍赏给头等侍卫。在大门上行走。其火器营该班日期单内。布兰泰全未住班。著革去散秩大臣。留其公爵。随旗上朝索特纳木多布斋轮直两班。一班全住一班未到。著将御前行走退出。念伊系蒙古人加恩令在乾清门行走。仍交部议处。富翰旷班两日。俱另有差使。但并未告知以次轮直之人接替。亦属疏忽。著退出御前侍卫令在乾清门侍卫上行走。并革去火器营差使仍交部议处。其藉有别项差使即不往接班之绵志、绵怀、巴特玛、成秀、明亮、明泰、究属旷误俱著交部议处。所有仍留爵秩之德通、庆通、敬叙、布兰泰、苏冲阿、仍各罚职任俸一年。虽有加级纪录。不准抵销。其交部议处之巴特玛、著仍令管理健锐营。索特纳木多布斋、绵志、绵怀、成秀、明亮、明泰、均仍令管理火器营。以观后效。至策丹、绵龄二人。查明均按期信班本系分内之事。但较之众人。尚知小心供职。著施恩各赏加一级。以示鼓励。嗣后管理健锐火器二营各员。如再有旷班情事。著该二营翼长。即行禀知绵恩、拉旺多尔济勒保等、随时参奏示惩。庶不致狃于积习。相率玩误。如翼长不禀。或绵恩等徇隐不奏。经朕查出定将伊等一并惩处经此番惩创之后。务交相警惕。勤思职守。夙夜在公。以勉副朕谆谆训诫至意。　　

○转理藩院右侍郎庆祥、为左侍郎。以内阁学士景安、为理藩院右侍郎。正白旗满洲副都统玉麟、为内阁学士。兼礼部侍郎衔。　　

○以镶蓝旗蒙古副都统倭星额兼正红旗护军统领。调镶白旗汉军副都统那彦宝、为镶蓝旗满洲副都统。以理藩院右侍郎景安、兼镶白旗汉军副都统。巴里坤领队大臣巴凌阿、为镶蓝旗蒙古副都统。镇国公绵龄、为正白旗汉军副都统。　　

○壬午。上诣南郊斋宫斋宿。　　

○癸未。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○停次日朝贺。　　

○甲申。遣官祭先医之神。　　

