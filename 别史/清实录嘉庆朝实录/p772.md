<!-- { "loadSidebar": true } -->
○谕内阁、百龄等奏、海口北岸叶家社原堤日渐塌宽、仅恃圈筑越堤、虑难抵御、请将道厅营弁彻任、责令在汛协防一摺。海口两岸筑堤束水。为全河尾闾要工。叶家社北岸坐湾。皆因南岸生滩逼溜北趋之故。该管道厅营弁。自应于水势未及堤根之前。设法保护。乃意存退守。惟知赶筑大小越堤。以致原堤日益塌宽。大溜里卧。渐成顶险。实属玩误。该督等仅请将从前承办各员彻任。不足以示惩创。前护淮海道宿北同知孙茂承、调任海安同知黄炳、海安营守备王统业、千总张松年、俱著即行革职。留于工所协同修守。俟过三汛后。如平稳无虞。由该督等奏请开复。设有疏虞。从重治罪。所有前此创筑大小越堤及埽坝裹头等项银两。即照所请。著孙茂承赔缴四成。黄炳赔缴六成。不准开销。现在该工溜势应如何相机抵御。著该河督迅速妥筹。务期修防稳固。保守安澜。　　

○又谕、赛尔乌苏章京所属。自十六台站起。至安达拉哈毕尔罕台站一带地方。上年曾被旱灾。而冬闲又遭风雪。该站马驼伤损者多。现在青草未生。著加恩于本年应得钱粮内。每站买办米三石。茶一匣。分给被灾十一台站贫苦蒙古等以资接济。其应补上年倒毙牲畜。俟草生时再行补足。今该十一站应差马驼。不敷应用。除奏摺等项紧要事件。仍由驿递外。其余经过出差人等。俱著暂由乌尔罕乌拉行走。乌里雅苏台等三处之解部人犯。均著由各扎萨克旗下照料递送。其察克达哈布苏尔噶应用乌拉马匹。著暂行停止。由各该扎萨克旗下。选择好驼备用。俟草长后牲畜蕃庶之时。仍照旧例办理。　　

○赏南苑各行宫苑户一月钱粮。海户银一千三百两。　　

○是日。驻跸南衙门行宫。　　

○丙午。上行围。　　

○是日。驻跸团河行宫。　　

○丁未。上行围。　　

○是日。驻跸新衙门行宫。　　

○戊申。上还圆明园。　　

○旌表守正捐躯直隶唐县民张清亮妻张氏。　　

○己酉。谕内阁、贵庆奏、请以候补员外郎凤德降补主事一摺。凤德前在盛京刑部员外郎任内。缘事降调。嗣经奏准捐复。自应先在额外行走。遇有员外郎缺出。照例坐补。上年贵庆奏请将该员借补主事。经部议驳。兹复以题缺主事堪胜乏人。哓哓渎请。自系为该员先得俸银起见。将来遇有员外郎缺出。仍可升补。显违定例。实属非是。凤德不准降补主事。仍著在该部额外行走。俟有员外郎缺出。方准照例补用。贵庆、著交部察议。　　

○又谕、蒋攸铦等奏、酌定查禁鸦片烟章程、请于西洋货船到澳门时、先行查验、并明立赏罚、使地方官知所惩劝等语。鸦片烟一项。流毒甚炽。多由夷船夹带而来。嗣后西洋货船至澳门时。自应按船查验。杜绝来源。至粤省行销鸦片烟。积敝□大已久。地方官皆有失察处分。恐伊等瞻顾因循。查拏不力。嗣后有拏获鸦片烟之案。除查明地方委员等、有得规故纵情事、应严参办理外。其仅止失察者。竟当概行宽免处分。至所请拏获兴贩烟斤、自二百斤至五千斤以上、分别纪录加级及送部引见、并军民人等拏获奖赏、以及诬良治罪之处。俱著照该督等所请行。　　

○谕军机大臣等、蒋攸铦等奏、暹罗国副贡使吁请在粤守候正贡船到、一同领赏、暂缓回国等语。上年暹罗国遣使呈进补贡。其正贡船在洋遭风漂失。曾经降上□日令蒋攸铦等、将副贡船赍到方物。存贮藩库。并照例赏给该副贡使筵宴。令其先行回国。以示体恤。兹据奏该正贡使寄副贡使书信称、现在正贡船收泊越南洋面、俟南风当令、方能开行、六七月闲可以到广、该副贡使情愿守候暂缓回国等情。该国王前因正贡失火。复备补贡。遣使远涉重洋。敬纾忱悃。自应准其来京。如正贡船于七月闲到广。著该督抚派员护送该正副使起程。于九月底到京。万寿即令其随班祝嘏宴赉。如九月方能到广。即令于十二月到京。与年班各外藩一体瞻觐可也。将此谕令知之。　　

○庚戌。谕内阁、刑部具题四川民人李潮敦、比照因事威逼人致死一家二命例、拟发近边充军一本。朕详加酌核。章有富之妻章王氏、向李潮敦地内寻割猪草。彼此争闹。李潮敦以秽言向辱。章王氏哭泣回家。气忿自缢。伊夫章有富痛妻忧忿。旋亦投缳。此案李潮敦秽语村辱。致章王氏气忿轻生。按例罪止满流。惟章有富自尽。亦由痛妻所致。是因该犯一言。使伊夫妇二人先后殒命。其情罪较重。该部比照威逼人致死一家二命例问拟充军。所拟尚轻。李潮敦、著照手足勾引例改为绞监候。归入秋审缓决。嗣后遇有情节相同之案。俱照此办理。著刑部载入则例遵行。　　

○辛亥。上幸万寿山。诣广润祠拈香。　　

○旌表守正捐躯四川渠县民章有富妻王氏。　　

○壬子。上御勤政殿听政。　　

○谕内阁、御史夏国培奏、宗室移驻盛京、应请饬交宗人府秉公详查、不得混行派往一摺。盛京为我朝根本重地。宗室移驻盛京。即与汉人回居祖籍无异。到彼后授宅分田。观摩善俗。实属教养兼备。良法善政。所有应行移驻各户。皆系于嘉庆十八年早经派定。分三拨行走。前两拨已于是年秋闲移驻。此次系第三拨。其续行添派二人。因该宗室有获咎之案。特上□日添入。现在即日起程。该御史忽以挑派不公。妄行陈奏。干与多事。殊属冒昧。夏国培不胜御史之任。著仍以翰林院编修用。　　

○又谕、御史鲁垂绅奏、请严查各省游民一摺。所奏太不晓事。各直省地方辽阔。无藉游民。不可亿计。安能遍行查察。即以京城而论。五方杂处。若必人人究所从来。办理已日不暇给。况此等游民出外营生。亦不尽皆为匪。前此林清一案。首夥各犯。即系土著。又岂外来游民。若如该御史所奏。京外流寓之人。多立科条。按名稽核。殊属纷扰。其事断不可行。　　

○又谕、常明奏、拏获传习天主教人犯、审明分别定拟一摺。此等传教民人。煽惑乡愚。执迷不悟。甚至以身罹王法。为得昇天堂。陷溺人心。暋不畏死。实属可恶。此案传教为首之朱荣、童鳌、均著即处绞。其抗不悔教之唐正玒等三十八犯。均应发新疆给额鲁特为奴。内张万效一犯、虽年已八十。但曾因传教案内发遣收赎。兹复怙恶不悛。著与犯妇杨曾氏夏周氏均不准收赎。此三十八犯。若概行远戍。其原犯事地方。转无以示惩儆。著该督于各遣犯内择其情节较重者数名。即与张万效一犯。在于各该处永远枷号示众。以昭炯戒。其到案后始行改悔之唐光林等三十二名。均著杖一百徒三年。至周广盛等七百四十一名。既经闻拏改悔。均著即予省释。　　

○内阁学士赓泰、以读本错误。降为主事候补。　　

○癸丑。谕内阁、吴璥等奏、已革临清直隶州知州杨嗣曾、在东有年、前曾拏获偷窃御马要犯、于地方河工事宜均极干练、可否捐复原官、留于东省委用等语。杨嗣曾前此拏获行窃御马要犯。业经施恩鼓励。嗣因审理白居敬一案。刑求伤重。致令解京瘐毙。降上□日革职。白居敬画符敛钱。固有应得之罪。但其罪不至死。杨嗣曾一味刑求。以致拖累毙命。情节较重。著不准捐复。既据吴璥等奏称、该革员于催漕宣洩机宜尚为熟悉。著留于东省河工。交该河督差委效力赎罪。如果始终奋勉。届满三年。该河督据实奏闻请上□日。朕自酌量施恩。毋庸伊出赀捐复也。　　

○甲寅。上临荣恪郡王绵亿园居赐奠。　　

○谕内阁、衡龄奏、重修解州常平村关帝庙请颁御书扁额一摺。向来各省庙宇。凡跸路巡行亲诣拈香处所。特颁庙额。用昭敬礼。此外如江苏福建等省河神天后各庙。因灵佑显著。经该督抚奏报到时。朕亲书扁额发往悬挂。以申虔报。至各直省地方。丛祠林立。关帝庙建造尤多。岂能遍行题额。即该省解州城西庙内。恭悬康熙年闲御书扁额。自系彼时恭值圣祖仁皇帝临幸该处。特行颁给。何得援以为请。此次该州常平村庙宇落成。既系地方官捐廉倡募重修。该抚即应自行撰写扁额敬谨悬挂。岂可任意渎请。转形亵越。衡龄、著传上□日申饬。　　

○谕军机大臣等、本日王绍兰奏、审明结会首从各犯分别定拟一摺。已降上□日将为首之欧狼即行正法。余俱依议行矣。此案欧狼创立父母会名目。纠众敛钱。传授口诀暗号。诳惑乡愚。实为可恶。现在案内从犯有三十余名之多。可见小民贸贸无知。受愚罔觉。著该督抚会同学政汪润之、即仿照御制邪教说。酌拟＜闲＞明告示。将现在办理此案缘由。广为示谕。以尔等听信邪言。甘心入教。以为一经拜会。即可传授秘诀。殊不知所谓口号者。问以从那里来那里去。则答以从东边来西边去。问从那里过。则答以桥下过。此等胡言乱道。毫无情理。虽三尺童子不至受其欺哄。而尔等出钱传授。信之不疑。实属愚蠢已极。迨至破案发觉。身犯重罪。不能幸逃。追悔业已无及。嗣后尔等务当各知警省。自保身家。勿为奸徒诱惑。被其陷害。似此遍加晓谕。庶乡曲愚民。共知觉悟。不致陷于邪僻。触犯刑网。将此谕令知之。　　

○贷山西阳曲、临汾、屯留、孝义、霍、隰、丰镇、七厅州县、贫民仓谷。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十年。乙亥。夏四月。丙辰朔享太庙。遣成亲王永瑆恭代行礼。　　

