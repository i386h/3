<!-- { "loadSidebar": true } -->
○谕内阁、据秀林奏、七月闲松花江水势泛涨。虽两岸低洼田亩被浸。并未滋漫。现在无庸接济办理等语。松花江水势虽未盛涨。低洼田亩。究被浸淹。该处旗民生计。未免稍有拮据。著秀林等务须留心详查。如有应行接济之处。即行办理具奏、断不可隐讳偏灾。致失旗民生计。　　

○谕军机大臣等、据姜晟奏黑苗解散情形。及令苗备吴陇登擒献首从各犯缘由。与王柄所奏大略相同。姜晟、王柄、惟当督饬司道镇将等、镇静妥办。一俟首犯献出。即可完事。至姜晟奏蒲圻教匪滋事一节。昨据高杞奏已攻得贼卡。务当速行搜捕。勿任稍有蔓延。外省习气。遇有地方抢劫小事。往往张大其辞。以为邀功地步。及至激成事端。则又心存畏葸。束手无策。高杞初任巡抚。尤当引以为戒。所有湖南彻回兵一千名。姜晟已咨明高杞豫为檄调。如必须此项兵力。方可调用。傥现兵足资剿捕。即当饬令归伍。将此各传谕知之。　　

○旌表守正捐躯直隶景州民马元英妻朱氏。　　

○户部议准、陕甘总督宜绵疏报、甘肃靖远、正宁、二县、开垦地八顷九十八亩有奇。照例升科。从之。　　

○庚子。太宗文皇帝忌辰。遣官祭昭陵。　　

○勒保奏报、攻克安乐坪贼巢。生擒贼首王三槐。得旨嘉奖。晋勒保、及军机大臣大学士伯和珅、公爵。封户部尚书福长安、侯爵。大学士王杰、董诰、户部尚书沈初、户部右侍郎戴衢亨、工部右侍郎那彦成、均下部优叙。　　

○辛丑。谕内阁、现在办理秋审。询据刑部、本年情实人犯起数较少。上年业将两次停勾各犯归并勾到。兹剿办教匪。大功届竣。诸事吉祥。所有本年情实各起。著暂停勾到。俟明年再行归并办理。此内情节尤重者。仍著该部照向例查明。摘出开单具奏。　　

○又谕、从前永保剿办湖北贼匪时。不能设法兜围。任令窜逸。获咎甚重。将伊革职。交刑部监禁。并将其子宁志、宁怡、革去侍卫。发往热河。今伊兄勒保、生擒贼首王三槐、著有劳绩。著加恩将永保释放。宁志、宁怡、亦著加恩释回。在上虞备用处拜唐阿上行走。以示权衡功罪、推恩曲宥至意。　　

○景安奏、湖北被贼滋扰难民。例应给赈三月。又上年被旱之江陵等四州县。奉旨赏给一月口粮。前经抚臣高杞奏、上年被旱被扰之区。即在本年续经被扰地方。应统归本年被扰案内查办。以免重复冒滥。查楚北被贼各属。有上年被扰。本年贼氛未经者。亦有本年贼到之处。上年未被蹂躏者。情形不一、势难归并。且有上年被旱并未被贼。而本年虽被蹂躏、亦未尽被旱者。若止赈本年被难之户。而置上年于不问。是一属之中。办理两歧。应请仍分别给赈。以免向隅。报闻。　　

○湖北巡抚高杞奏报、剿平蒲圻县洋泉团余匪。擒斩贼首王添万等、得旨奖赉。下部优叙。赏参将德禄、都司玉书、守备宋吉典、花翎。把总杨光海等、蓝翎。道员保定等、升叙有差。　　

○以擒获贼首王三槐捷报迅速。驿站员弁、暨兵部捷报处官。下部议叙。兵丁等奖赏如例。　　

○旌表守正被戕河南内黄县民刘士达妻王氏。　　

○壬寅。太祖高皇帝忌辰。遣官祭福陵。　　

○命吏部侍郎赵佑、提督顺天学政。内阁学士平恕、提督江苏学政。太常寺卿童凤三、提督江西学政。太常寺少卿陈霞蔚、提督安徽学政。署国子监祭酒胡长龄、提督山东学政。通政使司通政使初彭龄、提督福建学政。翰林院侍讲莫晋、提督山西学政。编修王宗诚、提督河南学政。侍讲学士陈琪、提督湖南学政。詹事府少詹事曹振镛、提督广东学政。右春坊右赞善陈希曾、提督四川学政。户部员外郎钱楷、提督广西学政。刑部郎中彭希濂、提督贵州学政。　　

○癸卯。上侍太上皇帝御卷阿胜境。赐扈从王、公、大臣、蒙古王、贝勒、贝子、公、额驸、台吉等食。至丙午皆如之。　　

○甲辰。太上皇帝万万寿圣节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后教仪皇后陵寝。　　

○遣官祭显佑宫。东岳庙。城隍庙。　　

○上率扈从皇子及王、公、大臣官员、蒙古王、贝勒、贝子、公、额驸、台吉等、诣澹泊敬诚殿。行庆贺礼。　　

○铸给江西德化县印。增江西二字。浙江龙泉县印。增浙江二字。　　

○己巳。秋分。夕月于西郊。遣豫亲王裕丰行礼。　　

○调江西南昌镇总兵官宁泰、为江南狼山镇总兵官。以广东南雄协副将刘鉴、为南昌镇总兵官。　　

○己酉。谕内阁、张诚基奏、江西宁州陈坊地方。有习教匪徒。在彼纠众滋事。该抚接据禀报、即督同总兵宁泰。带兵驰往。上紧剿办。将起事首犯刘联登枪毙。其余首夥各犯。全行擒获正法。地方俱经宁谧。所办可嘉。张诚基、宁泰、俱著加恩赏戴花翎。仍著交部从优议叙。其余在事出力文武各员弁。并著张诚基。会同宁泰。查明咨部分别议叙。以示奖励。　　

○谕军机大臣等、据张诚基奏、宁州贼首刘联登。拜从湖北通山县人卢及名为师。学习符咒。著传谕景安等密饬所属。速行擒获。不必稍有株连。现在该处地方无事。正应妥为抚驭。不可因查拏卢及名一犯。又致惊疑。别滋事端。　　

○又谕、上年贼众。由楚省窜至陕境后。屡欲偷渡汉江。经官兵连次击退。遂由紫阳、石泉、辗转逃至汉中。北面系惠龄带兵堵剿。东面系明亮、德楞泰、统兵迎击。西南则恒瑞、庆成、抄出贼前。扼要拦阻。江岸则柯藩驻劄防守。官兵四面合围。贼众已如鱼游沸釜。彼时带兵大员。若稍知愧励。合力进攻。原不难一鼓殄灭。乃彼此迁延观望。以致败残贼众。任其冲突奔逃。与各股贼首联为一气。今距上年合围之日。又将一载。迄未蒇事。其咎甚重。惠龄、恒瑞、兴肇、富成、明亮、德楞泰、著再传旨严行申余。　　

○又谕、前据长麟等奏、萨木萨克恳请内投。当即降旨加恩。并令德勒格楞贵前往晓谕、嗣又奏萨木萨克误听讹传。妄生疑虑。复令爱里牙尔等、前赴鄂罗退帕。察看情形。照料起身。乃萨木萨克初欲携眷同来。继又余词雪阻。复又因伊妻兄从中播弄。遂携着潜逃。追拏无获。似此反覆无常。长麟等既为其所愚。办理又复冒昧。长麟、伊斯堪达尔、策拔克、俱著传旨严行申饬。萨木萨克逃遁多年。踪迹无定。若派兵追拏。不但劳我兵力。且使彼闻风惊惧。愈窜愈远。即设法招致。边外布噜特等、又视为奇货可居。于事无益。此时长麟等既经酌调官兵。惟当于各卡伦分拨防守。傥萨木萨克妄思至卡伦附近滋扰。即可擒获治罪。如悔悟来投。仍当照前赏给职衔翎顶。以示绥怀。长麟等可将此意传播卡伦外。俾其知感知畏。至呼大牙尔弟兄互相攘夺。及那尔巴图欲带兵乘机侵占。皆系边外之事。祇可置之不问。傥伊等禀请内地兵力。惟宜临时严词驳斥。将此谕令知之。　　

○庚戌。谕军机大臣等、费淳奏称。淮徐等属滨临河湖地亩。多有被淹。正在起程赴勘闲。接奉谕旨。令查江境挑浚各工。即就近前往等语。抚恤赈缓各事宜。关击民瘼。自应先往查看。再顺道严查挑工。费淳不可缓其所急。转至因此失彼也。将此谕令知之。　　

○壬子。免贵州狆苗滋扰之兴义府普安、贞丰、二州、普安、安南、二县、并册亨州同、新安县丞、捧鲊巡检、所属本年额赋。缓徵朗岱、归化、永宁、平远、安平、清镇、六厅州县、新旧额赋。　　

○癸丑。遣官祭贤良祠。　　

○补行嘉庆元年大计。贵州、卓异官七员。不谨官一员罢软官一员。年老官三员。有疾官一员。才力不及官一员分别议叙处分如例。　　

○甲寅世宗宪皇帝忌辰。遣官祭泰陵。　　

○上侍太上皇帝诣永佑寺行礼。　　

○调礼部左侍郎铁保、为吏部右侍郎。盛京兵部侍郎书敬、为礼部左侍郎。以内阁学士恭泰、为盛京兵部侍郎。调理藩院右侍郎特克慎、为刑部左侍郎。以镶白旗蒙古副都统普福、为理藩院右侍郎。　　

○以刑部左侍郎特克慎、兼正红旗满洲副都统。礼部左侍郎书敬、兼正蓝旗满洲副都统。　　

○以理藩院右侍郎普福、为库伦办事大臣。　　

○乙卯。谕军机大臣等、陕省边界。前经降旨责成宜绵、秦承恩、王文雄等严密防守。今窜匪逃至广元南江一带。与南郑宁羌沔县接壤。西南祇有索费英阿等在彼。兵力较单。著传谕宜绵、秦承恩、王文雄、即于宁沔南郑紧要关隘。深沟高垒。严密堵御。设伏邀击。汉江一带。亦应列戍严防。或设疑兵。使之不能阑入。此为最要。明亮如已将张汉潮擒获。亦即驰赴西路。协同堵剿。额勒登保前本太平养病。现在自已全愈。著即带现有之兵。迅赴宁沔南江一带。酌量情形。帮同堵截。　　

○直隶提督庆成、军营受伤。命解任回旗调理。以三等侍卫爱星阿、为直隶提督。调泰宁镇总兵官特清额、为马兰镇总兵官。兼东陵内务府总管。以正蓝旗汉军副都统范建丰、为泰宁镇总兵官。兼西陵内务府总管。　　

○革惠龄、德楞泰、花翎。以箕山贼复逼陕境故也。　　

