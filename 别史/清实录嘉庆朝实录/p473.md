<!-- { "loadSidebar": true } -->
○谕军机大臣等、吴熊光奏粤东实在情形一摺。据称从来有海防而无海战。此语允为扼要。其道总在编查保甲。严杜接济。如果一切水米火药及桅篷器具之类。无一出洋。则盗船虽各处奔逃。自足制其死命。现在闽省盗船日就穷蹙。固缘师船跟剿出力。亦皆由陆路口岸杜绝接济。实能办有成效。吴熊光等、务当督率地方文武各员、亦仿照闽省办理。不应徒恃炮台、及多造船只、即以为认真缉捕也。至查办会匪一事。会匪俱在岸上。非若海洋盗匪可比。一经踪迹。到处可以搜擒。有何查拏费手之处。朕闻广东陆路匪徒。较前更多。亦不尽皆会匪。亟应上紧查办。分别创惩。此如人身染患病证。若及早医治。则病浅而其效亦速。若迟疑瞻顾。则所患日深。粤省匪徒之多。正由地方官积久因循所致。吴熊光等、亟当上紧督率分别妥。办。总之为匪者即当严惩。毋论其入会与否。但不可徒托空言、养痈贻患为要。将此谕令知之。　　

○缓徵贵州思南府、及印江县被水田亩本年额赋。　　

○丁巳。谕内阁、金光悌奏请修省会城垣仰恳捐办一摺。据称江西省城工、自乾隆四十九年修葺之后、城身多有坍塌倾卸、并有应修护城城楼、及添砌排垛等处、估需工料银二万四千五百余两、勘明实无浮冒、并称此项城工、从前失于培护、原应分别著赔、是以不敢复请开销、恳先于司库减半平余项下照数动借、在于该抚及两司道府养廉内分作六年摊捐还垫等语。所奏殊未明晰。城垣保障居民。省城更为观瞻所系。既有坍塌等事。自应修理整齐。但向来办理城工。均有一定年限。如在限内坍塌自应著落赔修。如在限外兴修。即应动支公项。其赔修者。并当查明承修查验各员。照例分别办理。今金光悌摺内、但云此项城工、从前失于培护、应行分别著赔。并未将限内限外切实声明。殊属含混。至捐廉办公。久经饬禁此项城工、如果查明系在限内塌损。即应查明从前经手各员、并近在同城不行查察之巡抚司道知府等员。分别赔出。即本员身故。亦有代赔分赔各定例。如金光悌到任未久之员。即可不必摊赔。其余不同城之道府。更无关涉。又何得派令一体捐廉。有乖政体。所有此项城工应需工料银两。著先在司库减半平余项下动支。交该抚遴委妥员。一面兴办。仍著该抚一面确实查明、究系限内限外坍损、及应否著落赔修之处详悉奏明分别核办。　　

○转刑部右侍郎广兴、为左侍郎。调盛京刑部侍郎穆克登额、为刑部右侍郎。以内阁学士马慧裕、为盛京刑部侍郎。　　

○调正黄旗汉军副都统桂芳、为镶黄旗满洲副都统。以京营右翼总兵福会、兼正黄旗汉军副都统。　　

○戊午。谕内阁、二阿哥之福晋、因病薨逝、著二阿哥即日成服。初祭后释除。向来未分府皇子之福晋、照亲王福晋例、金棺座罩等项。均用红色。并无应用仪仗。今二阿哥之福晋、所有金棺座罩一切著施恩俱用金黄色。其仪仗仍照亲王福晋之例赏用。其旗色著用镶白。至应行事宜著各该处照例豫备。并著将此旨载入会典。　　

○又谕、浙江提督李长庚、宣力海洋。忠勤勇敢。不辞劳瘁。懋著威声。数年以来。因闽浙一带洋盗滋事。经朕特命为总统大员。督率各镇舟师。在洋剿捕。李长庚身先士卒。锐意擒渠。统兵在闽浙台湾及粤省洋面。往来跟剿。艰苦备尝。破浪冲风实已数历寒暑。每次赶上贼船。无不痛加剿杀。前后歼毙贼匪无数。擒获贼船多只。蔡逆亡魂丧胆。畏惧已极。闻李长庚兵船所至。四处奔逃。正在盼望大捷之际。乃昨据阿林保等奏到、李长庚于上年十二月二十四日、由南澳洋面驶入粤洋。追捕蔡逆。望见贼船祇剩三只。穷蹙已甚。官兵专注蔡逆。穷其所向。追至黑水洋面。已将蔡逆本船击坏。李长庚又用火攻船一只。乘风驶近。挂住贼船后艄。正可上前擒获。忽暴风陡作。兵船上下颠播。李长庚奋勇攻捕。被贼船炮子中伤咽喉额角。竟于二十五日未时身故。览奏为之心摇手战。震悼之至。朕于李长庚素未识面。因其在洋出力。叠经降旨褒嘉。并许以奏报擒获巨魁之时。优予世职。李长庚感激朕恩。倍矢忠荩。不意其功届垂成之际。临阵捐躯。朕披阅奏章。不禁为之堕泪。李长庚办贼有年。所向克捷。必能擒获巨憝。朕原欲俟捷音奏到。将伊封授伯爵。此时李长庚虽已身故。而贼匪经伊连年痛剿之后。残败已极。势不能再延残喘。指日舟师紧捕。自当缚致渠魁。况李长庚以提督大员。总统各路舟师。今殁于王事。必当优加懋奖。用示酬庸。李长庚、著加恩追封伯爵。赏银一千两、经理丧事并著于伊原籍同安县地方官为建立祠宇。春秋祭祀。其灵柩护送到日。著派巡抚张师诚亲往同安。代朕赐奠。并查明伊子现有几人。其应袭封爵。俟伊子服阕之日。交该督抚照例送部引见承袭。其李长庚任内各处分。著悉予开复。所有应得恤典。仍著该部察例具奏。以示朕笃念劳臣、恩施无已至意。寻予祭葬。谥忠毅。　　

○谕军机大臣等、李长庚追贼身故。系在粤省潮阳县地方。该地方官自己禀报吴熊光备知其详。因思王得禄本因朱濆匪船逃窜粤洋。跟踪追捕。并与钱梦虎会合办理。今王得禄既经前往追剿蔡逆。则朱逆一路。必须大员专办。且蔡逆现既逃至粤洋恐有与朱濆盗船勾结之事。著吴熊光饬知钱梦虎。即责成该提督、统率所带粤省兵船专剿朱濆一股。杜其与蔡逆勾结之路此为最要。　　

○又谕、李长庚此次究因猛于攻敌。猝然被害。阿林保等仍当密谕王得禄等于勇猛之中加以慎重。不可轻易冒险。致涉疏虞。但亦不得因李长庚受害。稍形气馁。至水师现无总统之员。阿林保现已前往厦门漳州一带、即著阿林保择要驻劄调度一切。再现讯蔡三来、郑昌所供蔡逆本船所挂牛皮网纱多层、于接仗时、汲取海水淋湿、炮火不能骤入、必须兵船四面围拢、先用长柄钩镰、将网纱牛皮拉去、再用炮火一轰全船贼众、可以歼获等语。此时王得禄等兵船。自应多备长柄钩镰。以便应用将此谕令知之。　　

○又谕、现据阿林保等奏、蔡朱二逆均已势极穷蹙。逃窜粤洋。去闽洋已远。逆匪自不能折窜回闽。台湾地方早经宁谧。止有零星余犯尚未全行拏获。可无庸将军大员在彼督办赛冲阿应自行酌量。如现无应办要务。即可内流回将军本任。其台湾地方一切巡防事务俱已办有章程。应即交该处镇将等遵照妥办将此谕令知之。　　

○闽浙总督阿林保奏追剿蔡牵出力人员。提督张见陛、总兵官许松年等下部议叙。余升赏有差。　　

○又奏报、追剿宁波韭山洋面等处贼匪获贼多名总兵官何定江等、下部议叙。　　

○以闽粤南澳镇总兵官王得禄、为浙江提督。　　

○庚申。孝圣宪皇后忌辰。遣官祭泰东陵。　　

○上诣恩慕寺恩佑寺行礼。　　

○辛酉。上幸万寿山。　　

○壬戌。谕军机大臣等、朕此次巡幸淀津。正值重运帮船北上。因闻该处帮船、于御舟临莅。俱应谨避。是以饬令无论何省帮船挽抵津关。即令排列河干。恭迎銮辂。原指适逢其会在彼之帮船而言。断无饬令先期守候致稽漕运之理。乃李如枚误会朕意。欲将豫东帮船。饬令豫行截留日久祗候殊属非是。自应照例催趱前进。免致稽迟。朕御舟抵津之日。不拘何省帮船到津。即令排帮接驾。设其时御舟经临。而帮船已先期半日抵关。自不妨令其略为停待或帮船挽运北上。距津关尚有半日亦不妨届期迎提总在该巡漕等临时斟酌办理。傥彼时在前帮船已挽过津关。而在后之帮相距尚远。即并无帮船在彼。亦无不可正不必稍事拘泥。豫令久候也将此谕令知之。　　

○癸亥。谕内阁、本年朕巡幸淀津。所有随扈大臣官员应用船只。前交总理行营处查照旧例、酌减派定。兹闻各衙门尚有不敷乘坐应须酌添之处。从前随扈各员、每于例外私向地方官多索船只。今一概严行禁止。其实在不敷者。自应量为增给。直隶备办船只。本有余额。著传知各衙门派出随扈之大臣官员、除无紧要差使、可由陆程行走者、无庸计算外。其必需逐日随从水营各等处。如果船只不敷。准其据实呈报总理行营处、酌增一二只仍毋许冒滥浮开总理行营处核实查明。将必应增添各处。开单奏明。照数拨给。傥此次不行呈明。将来于途次滥索私增。即著总理行营处严查参处。　　

○又谕、二阿哥之福晋薨逝应建立园寝著派文宁、托津、苏楞额、带同通晓堪舆之人。于京城附近地方百余里内。详慎相度。绘图呈览后。再行诹吉营建。一切规模。俱照亲王福晋之例办理。　　

○甲子。上诣大高殿行礼。　　

○遣宫。　　

○朝鲜国王李玜、遣使表贺万寿冬至元旦三大节。及岁贡方物。赏赉筵宴如例。　　

○琉球国中山王尚灏、遣使表贡方物。赏赉筵宴如例。　　

○乙丑。谕内阁、现应给二阿哥、续指福晋。著交户部将现在京八旗满洲蒙古内外三品以上文武官员之女、未经选过、逾岁及现年十五岁者查明、于二月十七日送赴圆明园选看、其有带往外任者。毋庸令其来京。至此次已经选过者。下届选看之年。毋庸再行豫备选看。　　

