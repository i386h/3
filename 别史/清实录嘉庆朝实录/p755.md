<!-- { "loadSidebar": true } -->
○旌表守正捐躯山东胶州民王小居妻王氏。　　

○乙卯。上诣恩慕寺恩佑寺行礼。　　

○诣大高殿行礼。　　

○还宫。　　

○颁御制实心行政说。曰、以实心行实政则治。否则乱一身一家。推而至于朝廷天下。总不外乎务实也。方今大敝□大。官无实心。民多伪诈。官则因循怠玩。民皆诪张为幻。上下不交。寡廉鲜耻。不但不能遵守朕训。甚至奸徒丑诋。竟漠不关心。毫无动念。诚怪诞之极矣。身家念重。国政念轻。以实心为国则流芳百世。否则贻臭万年。人生上寿不过期颐。既出仕于朝廷。而又甘居庸碌。悠忽度日。是诚何心哉。圣贤心法。祇一诚字。诚者真实无妄之谓。试问诸臣能致诚乎。能无妄念乎。恐未然也。小人之德草。在上位者实心既少。庶民妄想必多。始而敛钱惑众。尚属小妄想。驯而至于揭竿作乱。则大妄相动矣。自古乱贼称王称帝者有之。从未闻有僭上古三皇之号者。是世道人心。日趋污浊。我君臣既为斯民之长。岂忍不尽心竭力。鞫躬尽瘁。补救于万一乎。若旅进旅退。惟利是图。同乎流俗。合乎污世。自思后代评论为何如人。当必汗流浃背矣。诸臣尽一分实心。国家受一分实福。民生免一分实祸。承上接下。惟诸臣是赖。唐虞庶绩咸熙。皆岳牧赞襄之力也。朕多失德。故遭去秋之变。昕夕不能去诸怀。孜孜求治。曷敢懈弛。诸臣近日渐忘斯事。召对之时。又云无事矣。呜呼。余逆未擒。谣言煽惑。侧席不遑。尚恐怠忽。忍心言无事乎。是可忍也。孰不可忍也。朕以实心著实说。遍诰朝宁。以实心行实政之良臣。必能副朕实心。从朕实说。若不能领会。谓朕之言无关紧要者。是诚顽石不若。不可与言而与之言。失言之咎在朕。欺饰诈伪之名。难逃史笔也。忠奸之辨。在实伪二字之分。清夜扪心。不言而谕矣。　　

○谕内阁、贾允升奏、太常寺衙门有须整顿查办一摺。太常寺人员。职司坛庙执事。每遇祀事。自应致斋诚恐悫。以肃明禋。嗣后职事官员。俱著昼夜在本衙门斋戒。并著查齐科道等据实确查。如有不在衙门者。即行参奏。其祭器内簠簋笾豆。应如何酌定年限敬谨修理。制帛一项。该寺尚有旧存。及上年所领、共六百二十五端。应如何分年领用。如该寺积有赢余。即暂停织造。俟将届领用时。再令办解。均著礼部太常寺详查酌议章程具奏。至牺牲所牛只挑取烙记之后。皆系豫备祭祀供用。并著总管内务府大臣随时前往查验。以杜偷减餧养之敝□大。　　

○赈江苏句容、上元、江宁、江浦、六合、漂水、高淳、泰、江都、甘泉、仪徵、武进、阳湖、金匮、无锡、江阴、丹徒、丹阳、金坛、溧阳、宜兴、荆溪、二十二州县、被水被旱灾民。并缓徵吴、华亭、东台、镇洋、长洲、元和、常熟、昭文、昆山、新阳、娄、奉贤、金山、上海、南汇、川沙、靖江、高邮、兴化、宝应、太仓、嘉定、崇明、山阳、阜宁、清河、桃源、安东、盐城、铜山、萧、砀山、宿迁、海、沐阳、三十五厅州县、及各卫民屯额赋。　　

○以孟冬时享太庙。自是日始。斋戒三日。　　

○丙辰。孝敬宪皇后忌辰。遣官祭泰陵。　　

○谕内阁、陈预奏、东省藩库收支款项、应令按旬详报一摺。东省藩库支发各款。向不详明巡抚。止有月报。而所报又系笼统开载。以致节年支发弥补各款。轇轕不清。殊非慎重出纳之道。著照该抚所请、嗣后饬令藩司将收支银两。按旬详报巡抚备案。如非常例应支、及本款无项而借动别款者。俱令随时详明巡抚。俟核定方准支放。庶款项互有钩稽。免致日久敝□大混。　　

○又谕、张聪慧前署长寿县任内、脱逃重犯十一名。当经降上□日以疏脱人犯过多。即限内全行拏获。亦不准其开复。现在该革员于限内获犯八名。尚余三名未获。所有常明奏请、将张聪慧捐复原官留于川省补用之处。实属徇庇市恩。断不准行。仍著该督饬令上紧缉捕。俟全行拏获。再行奏明请上□日。　　

○谕军机大臣等、陈预奏、灵山司巡检王邦彦呈递密摺、恳请代奏封固进呈一摺。王邦彦以巡检微员。辄敢擅递奏摺。希图召见。如此胆大妄为。肆无忌惮。若不明正其罪。何足以儆刁顽。著章煦、陈预、即将该巡检革职拏问。伊所欲面奏之事。竟不必向其询问。著按其应得罪名。即行定拟具奏。　　

○又谕、章煦等参奏、东省亏空最多之济宁州知州王旭昇、胶州知州周履端、原任章邱县知县王嵩三员、并日照县知县善宝一员。已分别降上□日将该员等革职拏问。交章煦等严审矣。此内王旭昇一员。与朱锡爵本有戚谊。前闻该员有贿赂营私情事。曾交章煦密查。据称查无实迹。兹据奏该员在历城任内亏空甚钜。必有致亏之由。著章煦等将该员严加根究。如该员有逢迎馈送。及同兴朱锡爵均有染指之处。迅即由四百里据实严参。毋稍瞻徇。将此谕令知之。　　

○旌恤陕西御贼被戕生员晏文质、民妇晏阎氏等十二名口、如例。　　

○旌表守正捐躯直隶沧州民李二妻徐氏。　　

○展缓山东章邱、邹平、济阳、临邑、齐东、平原、惠民、青城、商河、武城、新城、齐河、禹城。淄川、益都、临淄、寿光、昌乐、临胊、博兴、乐安、高苑、蓬莱、临清、夏津、邱、聊城、堂邑、博平、茌平、清平、冠、馆陶、莘、高唐、恩、汶上、阳谷、寿张、峄、德平、济宁、嘉祥、鱼台、濮、范、观城、朝城、钜野、单、城武、郓城、五十二州县、虫灾旱灾旧欠漕粮耔种仓谷。并缓徵上年被贼之菏泽、曹、定陶、金乡、四县、新旧漕粮。　　

○丁巳。谕内阁、胡克家奏、宿松县已故知县邹杰挪移库项无完、将历任知府查参追赔一摺。州县挪移亏缺。果系无力完缴。例应著落该管知府分半赔交。前任安庆府现调任苏州府知府申瑶。前署安庆府现任凤阳府知府倪思淳。均著革职留任。按照应赔银数勒限完缴。如限内全完准其开复。其另案已革前任安庆府知府姚鸣庭。应赔银两。并著移咨原籍。按限严追。以重帑项。　　

○又谕、上年逆首李文成贼党戕官滋事。占踞滑城。附近市集村庄。大半被其焚掠。居民荡析离居。实为可惨。大兵克复之后。该邑被难人民妇穉如何抚恤。避往他所者如何招徕。田庐何以各令复业。城署肆廛何以渐次修举。皆知县之责。必须有守有为真实爱民之员。方克胜任。革令孟屺瞻、非但不能整顿地方。抑且贪淫无耻。种种妄为。实从来所未有。著军机大臣即将上年孟屺瞻补授滑县之时。系何人保举。查明据实参奏。　　

○又谕、此次会试中式武举王君泰等六名、经覆试弓石与原册均不相符。所有列字围宿字围张字围之原监射。王大臣俱著交部议处。其辰字围不符者多至三名。著将该原监射王大臣加倍议处。　　

○谕军机大臣等、方受畴奏、讯据获犯晁世重、供称本年八月曾到工次、与曹县人张廷美等遇见等语。该犯曾被贼匪裹胁入夥。前此来工与张廷美等会遇。恐有串谋焚料洩忿之事。现在兴举大工。夫役众多。奸匪易于溷迹。著吴璥等饬委干员。严密访查。毋稍疏懈。再据戴均元奏、向遇堵筑工程、将应用料物购备足数之后、料贩等因工次不再购买、无可牟利、往往于将届合龙之时、潜将料垛焚烧、不得不重价向买以济急需、其堆置料物处所、应周围穵濠设卡小心防守等语、工次料垛最关紧要。该料贩等嗜利无赖。乘闲焚烧。希图居奇。自系事之所有。吴璥等当督饬员弁。并传知薛大烈分派弁兵巡缉。加意防范。如拏获此等奸贩。严加惩办示儆。至料物堆贮地方。穵濠周护。不能宽深。或再于濠内堆置棘刺等项。以杜偷越。著吴璥等酌量妥办。将此谕令知之。　　

○赏广宁门外普济堂煮赈小米三百石。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百九十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十九年。甲戌。冬十月。戊午朔享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○颁嘉庆二十年时宪书。　　

○谕内阁、本日孟冬时飨太庙。哈宁阿于应赞读祝时、遽赞饮福。实属错误。经景安参奏。本应将哈宁阿交部治罪。但伊一经罢斥。转得遂其偷安。且现在赞引乏人。哈宁阿加恩免其治罪。著革职。留于本衙门效力。仍充赞引差使。遇有飨祀大典。准其暂用赞礼郎顶带。平时不得戴用。俟经过天坛大祀三次、毫无错误。著礼部尚书奏明请上□日。傥稍有贻误。必当从重治罪。近来太常寺堂司各官。屡以礼节错误获咎。自缘斋戒不虔、以致愆仪失度。鉴观有赫。实堪祗畏。嗣后该堂官等、当督率执事各员、蠲洁致斋。恪恭将事。毋得心萌怠肆。致罹谴责。　　

○又谕、据董诰等查明上年那彦成等保奏滑县知县孟屺瞻原摺呈览。朕披阅原奏。上年滑城失守。悬缺无人。那彦成以地方急需干员。会同方受畴将孟屺瞻保奏。摺内称其办事勇干。能得民心。其时军务倥偬。孟屺瞻带兵堵巢□刀。劣迹未著。那彦成未加详察。率行会商保奏。固属冒昧至于克复滑城之后。孟屺瞻不能惠恤灾黎。转恣意贪淫。声名狼籍。计其在任将及一年。方受畴并不参奏。似此殃民败检之员。该抚竟毫无闻见。所谓察吏者安在。岂非形同木偶乎。那彦成、著交部议处。方受畴、著交部严加议处。寻议上。得上□日、那彦成著改为降三级留任。方受畴改为革职留任。八年无过。方准开复。　　

