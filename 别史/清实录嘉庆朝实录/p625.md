<!-- { "loadSidebar": true } -->
○谕内阁、本日恭举孟冬时飨太庙之礼。扎郎阿承充典仪。唱赞时声音清亮。节奏适宜。甚为可嘉。扎郎阿于坛庙典礼、仪文娴熟。供职多年。从无舛误。前因饰词保奏伊子图萨。革退都统。降为赞礼郎。今伊差使勤勉。著加恩赏给二等侍卫。仍兼太常寺赞礼郎。图萨于夏闲告祀天神坛时、唱赞错误。若交部严议。其咎止于黜革。因伊曾获重罪、邀恩贳宥。甫充典仪。又复不加敬慎。是以立付法司。仍寘重典。但念礼系中祀。伊过出无心。其咎亦尚在可宽。图萨著加恩释放。交扎郎阿领回。拘禁在家。不许出门滋事。　　

○琉球国中山王尚灏、遣使表贡方物、赏赉筵宴如例。　　

○丁未。上诣大高殿恩慕寺恩佑寺行礼。　　

○幸圆明园。　　

○诣安佑宫行礼。　　

○谕军机大臣等、百龄等奏、接奉谕上□日、将筹办堵筑缘由赶紧办理、并湖河水势、及被水地方情形各摺。览奏俱悉。李家楼漫口。前此伊等惑于减黄助清之说。欲暂缓堵闭。经朕剀切指示。百龄等悉心筹议。现已将该处挑工、派员设法集夫。以期与减坝以下挑工、同时并举。必应如此办理。毫无疑义。试思李家楼漫水下注。即使实能减黄助清。于河上有益。而下游灾区甚广。尚当权其利害轻重。迅即赶堵。况李家楼漫水、现在汇注洪湖、不能容纳。堰盱各工、亦皆著重。是于地方有损。而于河工亦觉无益。岂可尚存观望之心。著即克日兴工。李家楼一带毗连灾区。数十万人夫、可以一呼而集。务于今冬将挑工办理完善。一俟减坝工竣。即进占李家楼漫口。能于明年正月内合龙。桃汛以前、黄水不致加增。则于灾区河工、皆有裨益。若果如期蒇事。朕必加以重恩。减霸上段挑工、现已办有四分一经挑竣。赶紧将减坝口门堵闭。彼时有清水刷涤河身下游。计有两月之期。亦可以荡涤深通。所有上下游两处挑工、著于每一处完竣之时。即行具奏。其两处堵筑工程、著于进占之后。每隔十日具奏一次。但必须工坚料实。详慎办理。于迅速之中。又不可稍涉草率。至洪湖涨水、自开放仁礼智三坝之后。据称白马氾光诸湖、现尚足资容纳。恐三坝全开。来源甚旺。百龄等现拟湖内一形涨满即将凤凰壁虎二桥、开放宣洩归江。此等机宜。总在该督等相机妥办无令泛溢为要又另片称、此次工员日用、以及兵夫饭食、并一切杂项甚多、请于应领项内每两酌扣二厘、作为例外支销等语。工员等既无廉俸可支。日用无出。其余一切杂费、亦均无开销与其暗中影射。浮滥滋敝□大。自不如核实加以津贴。著即照所请、于应领项内每两酌扣二厘。作为例外支销。分别酌给。俾伊等无所藉口。但既准有此扣项。若于此外再稍有克扣。即系侵蚀。一经察出。必当重治其罪。并著百龄等随时访查。认真稽核。将此谕令知之。　　

○缓徵山东章邱、东平、东阿、汶上、济宁、新城、邹平、平度、昌邑、潍、胶、高密、招远、博兴、东光、堂邑、莘、馆陶、临清、邱、夏津、武城、历城、济阳、平原、临邑、朝城、寿张、阳谷、聊城、博平、茌平、清平、冠、高唐、恩、鱼台、三十七州县、并东昌、临清、二卫、东平所、水灾虫灾新旧额赋。及本年漕粮有差。　　

○戊申改江西安仁县县丞、为分防县丞。移驻邓家埠。临川县清泥司巡检、为东馆司巡检。给予关防。并拨铜鼓营新昌汛千总一员、兵三十名、归饶州营参将管辖。驻邓家埠。移大石口汛把总一员、驻新昌。存城外委一员、驻大石口。进贤县汛外委一员、兵十名、驻润溪。从巡抚先福请也。　　

○己酉。上以万寿节。御同乐园。赐皇子及王以下文武大臣、蒙古王公、外藩使臣等食。至壬子皆如之。　　

○改浙江海宁州南沙地方、隶萧山县。并移绍兴府同知驻赭山、为盐捕同知。赭山巡检驻河庄、为河庄巡检。从巡抚蒋攸铦请也。　　

○辛亥。万寿节遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○御正大光明殿。皇子、及王以下文武大臣官员、蒙古王、公、及外藩使臣等、行庆贺礼。　　

○癸丑。以仓场侍郎荣麟、署户部左侍郎内阁学士和世泰、署京营左翼总兵。　　

○调江西赣州镇总兵官沈洪、为江南徐州镇总兵官。徐州镇总兵官绰哈纳、为赣州镇总兵官。山东兖州镇总兵官多隆武、为安徽寿州镇总兵官。寿州镇总兵官陈广宁、为兖州镇总兵官。　　

○甲寅。缓徵山西保德、岢岚、兴、岚、静乐、河曲、五寨、潞城、代、九州县、旱灾本年额赋。　　

○给陕西神木、府谷、大荔、潼关、华、华阴、六厅州县、被水被雹灾民一月口粮。缓徵大荔、潼关、华华阴、汉阴、凤翔、渭南、朝邑、延川、榆林、葭、怀远、宁陕、十三厅州县、新旧额赋。并贷耔种、给房屋修费有差。　　

○乙卯。上诣安佑宫行礼。　　

○皇后千秋节。宫内行礼如仪。停止筵宴。及在外公主福晋命妇行礼。　　

○免甘肃各属、贫民元年至十五年积欠耔种口粮、及折色银。并宁夏府属未完渠夫口粮。　　

○丙辰。上诣大高殿寿皇殿行礼。　　

○还宫。　　

○调福建按察使刘大懿、为山东按察使。以服阕按察使王绍兰、为福建按察使。　　

○赏乌什办事大臣伊冲阿、头等侍卫为塔丙巴哈台参赞大臣。头等侍卫色玉慎、副都统衔。为巴里坤领队大臣。二等侍卫苏精额、头等侍卫。为吐鲁番领队大臣。奉国将军文弼、三等侍卫。为哈密办事大臣。二等侍卫色布徵额、头等侍卫。为塔尔巴哈台领队大臣。已革吐鲁番领队大臣爱星阿、三等侍卫。为乌什办事大臣。以正白旗蒙古副都统乌尔德呢、为库车办事大臣。正黄旗蒙古副都统福克精阿、为西宁办事大臣。　　

○户部议准、署陕甘总督董教增疏报、长安县、及乌噜木齐芦草沟所、开垦地七顷二十亩有奇。照例升科。从之。　　

○丁巳。谕内阁、户部议覆、吉林将军赛冲阿查奏伯都讷流民纳丁入册一摺。已依议行矣。其摺内称、嗣后令该将军严饬各边门关隘实力查禁、并饬该管官申明保甲之法、毋再容留滋敝□大等语。内地流民出口私垦。本干例禁。迨人数众多。难以驱逐。每阅数年查办。仍恳请编丁入户。不过以此后申严禁令不得再有私垦为词。该将军等亦视同具文。并不实力查办。殊非清源节流之道。著通谕直隶山东山西各督抚、转饬各关隘、及登莱沿海一带地方。嗣后内地民人有私行出口者。各关门务遵照定例、实力查禁。若有官吏互相容隐。私行纵放。一经查出。即据实参处。如此各省关禁一律申明。使出口之人渐少。则私垦之敝□大、当不禁而自除。该将军仍督令该管官、随时严查保甲。互相稽考俾得各专责成。毋致日久生懈。　　

○户部议准、吉林将军赛冲阿疏报、伯都讷、拉林河等处、开垦田四万八千二百四亩。照例升科。从之。　　

○戊午。谕军机大臣等、成林等奏、审讯会匪李添保、唐明三、供情分别办理一摺。此次拏获之李添保、既据审明、系与游金等拜会之李必丰又名添保。并非此案正犯。其正犯李添保、据唐明三供称改名黄添保。逃往归顺州卜村黄元济家藏匿。该匪与唐明三纠结滋事。系属案内要犯。该抚等先后拏到同名二人。其正身现任在逃。是此案巨魁尚未全获。且该犯曾有逃往越南之说。该抚现派员前往卜村查拏。务须严饬委员、慎密访缉。以期必获。不可又如前次将形迹相似之人、误拏邀功。转致正凶漏网。至该处大龙洞内有石笋下垂形似蝙蝠。并石床旁有石鹿形象或即系该犯等造作诡异。托名福禄。藉以惑众。前次成林查看之时。未将石洞即行堵闭恐愚民无知。听信奸徒煽惑。再向该处藏匿为匪。著即饬令地方官垒石堵闭。加以封禁。毋许居民人等潜往窥探。再该省近来拜会肆劫之案。不一而足。总在地方官随时随事、查缉化导。该抚尤当督饬各属、实力整顿。以期弛患未形、禁暴安良为要。将此谕令知之。　　

○旌表守正捐躯河南泌阳县民朱法广妻谢氏。　　

○己未。谕内阁、本日礼部具奏、福建原派伴送琉球国贡使来京之同知那绂病故、请上□日饬令直隶总督派员来京伴送起程、并照例行知沿途督抚、派员接替护送等语直隶总督温承惠、现在山海关一带查阅营伍。著交顺天府府尹、先行拣派明干之员二人由京伴送疏球国贡使起程。即行知直隶藩司方受畴、于知府丞倅中拣派二员。于河闲一带接替护送出境。其经过之山东、江苏、浙江、福建、各督抚一体遵照。派员于各省交界处所、接替伴护。至向例贡使来京。由入境省分派员护送。原应遴派二三员。沿途妥为照料此次琉球国贡使来京、张师诚仅派同知一员。以致该员病故、无人伴送回闽。办理殊属不合。张师诚、著交部察议。嗣后福建、广东、广西、云南等省、遇有外藩使臣入贡。著各该督抚均于文武员弁内、拣派明干者两三员伴送来京。以昭慎重。毋得止委一员。致有贻误。　　

○谕军机大臣等、据步军统领衙门奏、直隶沧州民人王大有、呈控张自明等殴伤伊父王其祥身死、贿买顶凶、并首出彭姓等盐店私卖给湖北三帮粮船盐一万八千余担、控县不为究办各等情。已明降谕上□日、交温承惠亲提审办矣。天津一带地方、向有土棍等私贩盐斤。卖给回空漕船。嵩年前在长芦盐政任内、派员查拏。缉获多起。春闲温承惠、曾奏及嵩年查拏私盐太严。于肩挑担负穷民、均一律搜查。未免过于苛细。嗣嵩年因另案降调。新任盐政祥绍赴任时。朕曾谕及查拏私盐一节、须酌量办理。宽严得中。今王大有所控沧州盐店卖给粮船私盐一万八千余担。酿成命案。系在八月二十一日。计其月日。已在嵩年离任之后。或系祥绍接任、因有前谕。遂将查缉员役概行裁彻。以致私贩公行无忌。亦属非是。温承惠、祥绍、仍各饬所属认真查禁。固不可过于苛细。使负贩贫民艰于谋食。亦断不可废弛怠玩。任其私贩夹带。致令滞销滋事也。将此谕令知之。　　

○缓徵湖北江夏、咸宁、嘉鱼、蒲圻、崇阳、通城、兴国、通山、钟祥、应山、襄阳、光化、荆门、当阳、武昌、汉阳、汉川、黄陂、孝感、黄冈、蕲水、潜江、安陆、随、江陵、松滋、枝江、宜都、谷城、二十九州县、及屯坐各卫所、旱灾新旧额赋有差。　　

