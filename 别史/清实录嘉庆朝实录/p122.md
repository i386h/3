<!-- { "loadSidebar": true } -->
○又谕、昨据倭什布奏、川省窜匪。合夥力扑卡隘。冲入楚境竹山竹溪一带。希图东窜。该省襄阳一带。与东路逼近。傥贼匪意存窥伺。欲图窜入。该处兵力稍单。恐不足以资堵御。著弘丰确探此股东窜贼匪。为数究有若干。如业经官兵截回。该将军不必轻动。若渐有东窜之势。即于驻防兵丁内。酌派一千名或五百名。亲自带领。号称数千。为倭什布等遥壮声势。并酌量迎头堵击。与倭什布等两面夹剿。更为得力如贼匪已逼逐出境。弘丰亦不必跟踪远追。仍带原兵回驻荆州可也。将此谕令知之。　　

○命嗣后东陵侍卫等俸米。折银支给都察院左都御史赵佑、以病乞假允之。　　

○癸酉。谕军机大臣等从前杨锡绂在漕督任内。办理漕运一切章程。俱属妥善迄今数十年。旗丁尚受其益。闻伊于派委员弁。催查漕运一节。尤不肯轻易差委。大率粮船开兑行走。各卫弁等故意钻营派委差使。藉催查之名。沿途需索。肆意苛求。而旗丁之苦累。已不可胜计。是慎委漕弁。亦剔除漕毙之一端。铁保惟当以杨锡绂之经理得宜为法。以富纲之贪婪勒索为戒。妥协办理。以副委任。将此传谕知之。　　

○又谕、自教匪滋事以来。四载有余。任其东奔西窜。总未歼除。固由带兵大员剿办不力。而地方要隘不能认真堵防。尤属贻误。若果能各按地方形势扼要拦截。则带兵追贼之人。无难即时赶上。奋力歼擒。是目前办贼机宜。以堵为上策总之能堵而后可以言剿。必能剿而后可以言抚。盖内地人民。非边徼外夷可比。如从前廓尔喀等部落。及现在青海番贼。滇南猓黑。果能畏罪乞降。将为首滋事之人献缚。即可令各安边界。就事完结。操纵在我。今贼匪俱系内地民人。在川楚陕甘一带。蹂躏地方。荼毒百姓。一处未净。即一日不能蒇事。断无置之不办之理。必须痛加一歼戮。使贼匪自知奔逃无路。畏惧投诚。方可行招抚之策。示之必克。其降乃固。而受抚以后。若止量加资助。给以口粮。不过为将就目前之计。转瞬仍形缺乏。此等既经从贼之人。无以谋生。难保其不复萌故智。该督抚等务须悉心筹画。设法妥办。将此谕令知之。　　

○又谕、魁伦奏川省剿抚情形。所论皆合窾要。惟欲将投出头目给与顶带一事。断不可行。此等曾经从贼之人。宥其一死。已属格外从宽。若给与顶带。何以服百姓之心。即乡勇等代官堵御。尚未能尽加奖励。而曾经从贼之人。股出后转得邀顶带之荣。恐乡勇见之。亦未免心怀觖望。此等投出邪匪。果能招徕同类。或临阵奋勇杀贼。尚可酌量加恩。断无一经投出即予顶带之理。此时魁伦甫经带兵。自当大加振作。所有川省各股零星贼匪。专交魁伦剿办。该督务须上紧截击。奋勉成功。将此传谕知之。　　

○又谕、昨据那彦成奏、已带兵驰赴留坝入栈。今川匪既有窜至凤县地方之言。那彦成相去不远。伊自当在彼截剿。但该处距省甚近。台布自当酌量情形。何处紧要。即于何处堵截。总之未经被贼处所。断不可任其滋扰。如凤翔。西安二府属。为陕省精华之地。尤应豫为防范。勿使该处民人有风鹤之惊。必当时刻留心。将此传谕知之。　　

○又谕、据贡楚克扎布奏、土尔扈特哈萨克偷窃马匹之克什克图等、审明定拟一摺。土尔扈特等越卡窃马。例应正法。但此案两处所窃马匹。俱经如数偿还。且非案关人命。而土尔扈特亲王车琳乌巴什、哈萨克公库库岱。各将属下窃马之人查出呈送。甚属可嘉。著格外加恩。将克什克图、托克托博勒图噜克、免死各枷号两个月。满日发往烟瘴地方。并著贡楚克扎布晓谕该王等、以朕嘉其恭顺。将其属下行窃之人免死。从轻办理。伊等宜倍加感激。诸事奋逸。以期仰承厚恩也。　　

○甲戌。谕军机大臣等、本日召见广东按察使吴俊、奏称粤东洋盗出没、因该省额设巡船、缉捕不能得力、经总督长麟、督率吴俊、照依商船米艇式样、于通省各官养廉内捐造、各船炮位、及每年修理、均系历任督抚司道府州县陆续捐办、共有一百余号、常川在洋游巡堵缉、遇盗即擒、声势颇为雄壮严密等语。粤东既有捐办米艇之法。近年洋盗稀少。已有成效。此外沿海省分。自可仿照捐办。以资缉捕。即或粤东洋面较宽。各省捐造米艇。不能如粤省之多。亦应酌量各处情形。或捐造二三十只。或四五十只。按照粤东之例办理妥协。绥靖海疆。必当一体交部议叙。以示奖励。将此各传谕知之。　　

○复翰林编检等官轮班引见例。　　

○以左春坊左庶子观諴、翰林院侍读鹤林、充日讲起居注官。詹事府少詹事平恕、署日讲起居注官。　　

○乙亥。上诣雍和宫行礼。　　

○丙子。孝圣宪皇后忌辰。遣官祭泰东陵。上诣慈宁宫寿康宫行礼。　　

○谕军机大臣等、广厚奏接据安肃道瑺亨咨会、川省贼匪抢渡白水江、阑入徽县之信现将各族野番分别剿抚、赶紧办理一俟完竣、即驰赴徽秦、协同剿办等语。所见甚是。现在贵德番众。业已悔过投诚。仅余上下刚咱两属。经广厚与台费荫移师示威。该番众甚形畏惧。已有投首之信。台费荫甫经到甘。情形尚未深悉。广厚虑及番众窥知内地有事。又生抗拒。是以暂行缓回秦州。先著蔡廷衡、回兰州料理军需。所办皆妥。若番众咸知畏惧。于可以彻兵之时。即行歇手。将一切办理章程。交与台费荫妥为经理。广厚即赴徽秦一带。协同剿办。即彼时探知贼匪已离甘境。该省防堵。亦须严密。将此传谕知之。　　

○丁丑。谕军机大臣等、据广兴奏报支用军需情形。将经手钱粮浮滥之府县三人。据实陈明。所办尚是。节次所发部帑。专为军需而设。而地方官往往以本省支用各款牵混。广兴奏明查办。系为慎重军需起见。且自到川总理以来。已经半载。一切办有头绪。著加恩仍留川省。帮同托津办理军需。将此谕令知之。　　

○戊寅。命热河副都统德勒克扎布、来京候旨。降黑龙江将军那奇泰、为热河副都统。以总管内务府大臣景熠、为黑龙江将军。户部尚书布彦达赉、兼总管内务府大臣。正蓝旗满洲副都统德麟、兼右翼前锋统领。　　

○大理寺卿富昆、以老病休致。　　

○己卯。谕内阁、向来保甲一法。原系比闾族党之遗制。稽查奸宄。肃清盗源。实为整顿地方良法。前据科道等条奏、节经降旨饬令各督抚等实心讲求。妥为办理。但定立章程。惟在简而易遵。切而可久。方能得有成效。如缮造循环册籍。务令地方公举诚实甲长。俾司其事。不经吏胥之手。至于稽查之法。地方官势难周历四境。应于因公下乡。随时询问。据其所言丁口。阅对牌册。或于审理词讼时。随意详诘。取册校核。则甲长等自不敢从中毙混。任意捏报、加以化导有主诫勉有法条析利害。申明约束。如有干犯禁例。牌甲知情不举者。查明随案示惩。庶几法立而人不敢欺。小民相劝于为善矣。特此再行通谕各该督抚等、务须督饬所属。实力奉行。以期闾里无所容奸。地方渐臻淳厚。毋得视为具文。仍致有名无实也。　　

○谕军机大臣等、吉庆奏、盗匪悔罪投首一摺。盗首冯胜。闻知节次投出盗匪俱已免罪。因带同家口。及夥匪等共四十一名口。一并投诚。吉庆等分别安插。严加约束。所办甚是。并据饬令委员及地方各官。于内地内洋。妥为招抚。不得擅入夷地夷洋一节。所办亦是。此等盗匪。在洋面行劫多时。自必积有赀财。现既令地方官分处安插。恐胥役等因其曾为盗匪有意勒索。或致别生事端。不可不严行查禁。至安南农耐盗匪。或有闻风来投者。即当送回本处。不独农耐之人。应行拒绝。即安南之人。亦不可收留。至此次投出盗匪多人。并著该督等留心查察。傥有安南农耐之人在内。即著酌给盘费遣回可也。将此谕令知之。　　

○朝鲜国王李算、遣使表贺高宗纯皇帝孝贤纯皇后孝仪纯皇后升祔礼成。并谢恩、及进贡方物。赏赉如例。停止筵宴。　　

○琉球国中山王世孙尚温、遣使奉表谢恩。及进贡方物。赏赉如例。停止筵宴。　　

○命工部右侍郎山东学政蒋曰纶、来京供职。以大理寺少卿戴均元、提督山东学政。　　

○以贝子永硕、为宗人府左宗人。镶红旗满洲副都统晋昌、为右宗人。　　

○庚辰。谕内阁、朕恭阅高宗纯皇帝实录。内载户部右侍郎赵殿最奏、州牧县令、出境迎接上司、久经严切申禁、今奉命查勘直隶河东等处河道、所过地方、知府牧令、每于数十里外迎送、甚至教官率领生员迎接道左、请一体禁止等因。国家设立州牧县令。为守土之官。原责以牧养斯民。勤勉吏治。若任意出境迎送上司。不特有旷职守。而夤缘奔竞等毙。即从此起。岂设官分职之意耶。至生员躬列胶庠。乃遇大员经过境内。亦有教官率迎道左之习。更属无谓。即朕每于巡跸所经。亦祇令地方官于二三十里之内。前来瞻觐若道途遥远。即不令前来。亦所以重职守。其前往热河时。因经过文庙。有生员在道旁跪迎。他处从无此事。今朕闻那彦成前于奉命往陕省时。沿途地方官多有远来接候、曲为逢迎之事实属外省恶习。此等积毙。州牧县令视为故常。恬不为怪。不独钦差大员过境。伊等极其承奉。即遇本省上司、及邻省督抚司道经过。该员等皆不惮远涉。纷纷迎送。转以此为见长之地。则地方应办事务。延拦贻误。不知凡几。著通谕各直省地方官。凡有守土之责者。务须各勤职守。傥遇上司钦差所过地方。其正印各员。非有公事传询。不得轻离职任。至教官为训迪之司。尤不应率领生员。道旁迎送。俱著一体严禁。傥经此次谕禁之后。尚复视为具文。仍蹈从前陋习。一经觉察。或被人纠参。必当严行惩究。以期官方肃而士习端。亦化民成俗之一道也。将此通谕知之。　　

