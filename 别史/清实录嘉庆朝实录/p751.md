<!-- { "loadSidebar": true } -->
○谕内阁、和宁奏、总管请借俸买置公寓一摺。该总管等督率官兵。护守陵山。例应就近居住。便于稽察。因向无随缺官房。均出赀租赁民房当差。未免拮据。著加恩准其照盛京副都统侍郎借款置房之例。福陵。昭陵总管二员。各借给四年俸银银五百四十两。置买住房。作为随缺官房。所借银两。即由盛京户部库贮薓余项下动支。分限二十年。在现任及后任总管名下俸银内。按照住房年月。扣完归款。　　

○谕军机大臣等、瑚图礼等奏、驳饬廓尔喀王来禀缘由一摺。披楞在廓尔喀西南。与唐古忒不通闻问。素无仇隙。岂有越境远来与唐古忒构衅之理。自系廓尔喀与披楞连年争斗。求助天朝。屡干驳饬。是以妄言耸听。希图赏赐金银。遂其私愿。所言实不可信。瑚图礼等缮檄驳斥。所办甚是。廓尔喀接到檄谕。如不再渎禀则已。如敢再来尝试。喜明等当严加驳谕、以天朝一视同仁。从无因外藩被兵赏助金银之事。即使以金银赏助。仍须尔国自为备御。如备御不力。非但赏去金银被其抢夺。即尔国自有财物亦难保守。尔国疆土。界在披楞及唐古忒之闲。披楞与唐古忒闹事。必先将尔国抢占。断不能越境而来。尔为天朝固守藩篱。即所以自固藩篱。无庸多为冒渎。如此明白饬谕。该国王自当畏服凛遵。不敢再行渎禀。但廓尔喀此次禀内、既有披楞欲将唐古忒霸占、再往内地闹事之语。边疆紧要。不可不加意备防。喜明等仍当密为留神。随时侦探。以杜窥伺而静边陲。将此谕令知之。　　

○又谕、蒋攸铦奏、甄汰广西省庸劣各员一摺。并据称于查阅营伍途次、访闻既确、据实陈奏、不及与抚臣会衔等语。外省地方官吏。查有庸劣不职之员。自应严加甄核。但此系地方公事。例应督抚会衔具奏。非如军政营制专隶总督者可比。况摺内所甄别者。全系广西官员。蒋攸铦并未与该抚会同酌办。遽以单衔入奏。未免专擅。殊失和衷共事之道。著传上□日申饬。并将原摺发还。著蒋攸铦与台斐音覆加酌核。联衔具奏。到日再降谕上□日。将此谕令知之。　　

○调礼部尚书景安、为户部尚书。户部尚书瑚图礼、为礼部尚书。　　

○是日。驻跸静宜园。至己亥皆如之。　　

○丙申。谕军机大臣等、据湖北学政朱士彦奏、该学政按试荆州、有福建汀州府上杭县人陈仁、投递禀帖、并太平册十二条、恳其转奏、其禀册内、有在四川犁头湾被贼掳去入夥之言、当将该犯拏获审讯、据供十六年八月闲、该犯由黔赴蜀、从乐山县前赴雅州、至犁头湾地方、有贼夥一二十人、将脚夫邬姓杀害、捆缚该犯抬至张老五家、逼令入夥、该犯当经应允、同吃血酒订盟、彼时见有章大五、金大五、铁大五、杨大五数人、张老五令该犯为伊子教书、并经管贼夥名册、册内开有一万多人、均是外抢窃贩私及双刀会添弟会贼人名目、张老五系大头目、年五十余岁、本系湖广人、入籍四川、章大五系广东人、铁大五系山东人、其金大五业已正法、余均不知姓名籍贯、该犯于十七年四月逃出、曾至伊叔叙州府经历署内不收、来至沙市等语。除降上

□日湖北督抚再将陈仁一犯研讯外。川省民情犷悍。贩私抢夺等事。本所时有。今据陈仁供吐张老五一犯、在犁头湾地方纠夥结盟。杀人无忌。其贼夥多至一万余人。载有名册。并有双刀会添弟会名目。不法已极。大为地方之害。川省文武众官。受国爵禄。不思除莠安良。一味因循疲玩。实堪切齿。著常明迅即遴派文武干员。前赴该处详细确查。是否陈三所供。有头目张老五、及章大五、铁大五、杨大五其人。如何结夥滋事。如踹访确实。著即按名查拏。无任兔脱。其册开贼夥一万余人。是何姓名。均在何处。现在该一带地方。有无双刀会添弟会名目。逐一详查研讯明确。妥为办理。即速由驿奏闻。不可养痈贻患。再向来该省秋审人犯。例由臬司勘定。总督核题。著常明查明本年该省案犯。分别情实缓决。由臬司何人勘定。是否均由署任之员所办。抑由前任臬司常发祥任内勘定办理。即行据实覆奏。将此谕令知之。　　

○调甘肃凉州镇总兵官罗思举、为四川重庆镇总兵官。重庆镇总兵官罗声皋、为松藩镇总兵官。松潘镇总兵官福智、为凉州镇总兵官。　　

○丁酉。谕内阁、李奕畴蒋予蒲奏、请将浙省晒扬耗米、缓俟下运带交一摺。本年浙江漕船。由杨村寄剥各帮。多添折耗。加以剥船饭食等项。费用倍增。现当回空南下之时。日食不无拮据。此内温州前至杭州二共八帮。丁力较乏。自应量为调剂。著照所请。将该八帮本年应交晒扬耗米。缓至下运带交。以纾丁力。　　

○戊戌。上御正直和平殿。勾到四川情实罪犯。停决斩犯三十一人。绞犯三十九人。余一百三十一人予勾。　　

○谕内阁、那彦成奏、请将因荒贱卖地亩、准照原价回赎、以恤贫民一摺。小民以耕作为业。藉资养赡。直隶大名等府属三十余州县。前因连年荒歉。民闲地亩。多用贱价出售。较丰年所值。减至十倍。本处富户及外来商贾。多利其价贱。广为收买。本年雨水调匀。而失业之民。已无可耕之地。流离迁徙。情殊可悯。亟宜官为调剂。以遂民生。著照该督那彦成所请。明定章程。自上年麦收以后。本年麦收以前。所卖地亩。准令照原价赎取。定以三年为期。俾贫民渐次复业。免致失所。此外山东河南两省上年被扰歉收各州县。并著各该抚饬属查明。一体办理。务令各地方官善为经画。毋许稍涉争竞。以期闾阎恒产有资。其安乐土。　　

○又谕、本日勾到四川省情实人犯内、由该省定拟缓决经刑部改入情实者十七起。所改各案。情罪俱属允当。朕详加酌核。此内惟林俸名一犯、故杀理斥之妻。原应勾决。因先被伊妻殴伤。是以未勾。其王老三一犯、犯窃被获。助势伤差。王庭相一犯、因口角细故。喝令子弟轮殴王庭扬多伤毙命。黄楞一犯、因邓氏诬窃争闹。金刃立毙妇女。以另伤其姑。谢允孝一犯、理曲逞忿。故杀徒手妇女。汪正太一犯、因口角细故。逞凶刃毙妇女、伤多且重。朱帼俸一犯、理曲凶殴。一死一伤。复致失火烧毙三命。汤奇仲一犯、因诬窃争殴。砍戳妇女多伤毙命。僧普济一犯、妒奸杀人。又另酿奸妇一命。周卯卯一犯、逞忿叠殴幼孩毙命。此九犯皆必应问拟情实。内朱帼俸一犯情罪尤重。即予以立决。亦不为过。李亭宽一犯、诬控图赖。致被诬之人自尽。黄大喻毋三让二犯、俱故杀病妻。情殊残忍。杨帼兴一犯、三次开棺见尸。周万林一犯、挟嫌听纠。殴戳曾尚恩伤重立毙。任会元一犯、逞凶叠殴杨幅章伤多立毙。王玉春一犯、逞忿故杀八岁义女。此七犯亦应问拟情实。必不可恕。秋谳大典。理应慎重详核。乃该省于应拟情实人犯。失出至十七起之多。办理实属轻纵。所有此次分别实缓核定具详之臬司、系由何人任内勘办。著查取职名。交部严加议处。其总督常明、著一并交部议处。寻奏、按察使常发祥、勘定二起。瞿曾辑、勘定十五起。得上□日、常发祥失出未及五起。著免其议处。瞿曾辑、著降三级调用。　　

○又谕、从前办理川楚陕三省邪匪时。地方官清查叛产绝产。甚属迟延。自缘三省地方辽阔。林薮邃深。事阅多年。易滋轇轕。其延缓尚属有因。此次平定教匪。如林清祝现等犯。其逆产即在近畿。此外李文成及附逆匪犯。大抵籍隶滑浚长垣东明开州暨曹定一带。逆产在千里之内。地势平衍。并无山林错杂。且前后三月。蒇事彻兵。为时不久。清查较易。前经降上□日饬办。延未办竣。又犯因循疲玩之锢疾矣。著顺天府府尹、直隶河南山东各督抚、迅即督饬所属。各将该管地方叛产并绝产勒限查清。奏明办理。毋得日久宕延。致吏胥等隐匿侵欺。种滋敝□大窦。　　

○以吏部右侍郎顾德庆、知武举。工部右侍郎鲍桂星、为武会试正考官。都察院左副都御史李宗瀚、为副考官。　　

○己亥。上御正直和平殿。勾到奉天、陕甘、浙江、情实罪犯。停决奉天斩犯四人。绞犯七人。陕甘斩犯十四人。绞犯十人。浙江斩犯四人。绞犯五人。余一百九人。予勾。　　

○谕内阁、太常寺于各坛奉祀。例徵草价。任令拖延。及题销时。又未详查银数。率以虚款具题。办理均属错谬。景安、贾允升、系自行查出。其自请议处之处。著加恩改为察议。舒宁著交部严加议处。奉祀王显俊、许春庆、钱孝荣、范扬兴、已革寺丞德龄、满兴、书吏顾沛苍、均著交刑部审讯。如讯有舒宁通同敝□大混情事。并著一并参奏。寻议上。得上□日、舒宁、著降二级调用。仍兼赞郎。　　

○又谕、吴璥等奏、新设副总河应否颁给关防等语。南河旧设正副总河。公用关防。如遇正总河携印外出。副总河即调用道印。此次添设之河东副总河。亦毋庸另给关防。吴璥未回署之前。著李鸿宾照例调用道印。　　

○又谕、马慧裕等奏、持斋诵经愚民、遵示呈缴经卷图像一摺。本年春闲。湖北民人余元漋等、遵示自首。缴出各种经卷图像。当经降上□日。将余元漋等免罪。并令嗣后如有曾经习教民人自行改悔到官者。即照此办理。兹又据湖北云梦等县民人陈金辉等、首称伊父向习天主教。该民人等相沿持斋念经。并未敛钱传教。今遵示具结改悔。将经卷图像及十字架等件呈缴。并经各该县亲赴各家逐细查看。除自行呈出经件外。并无别项违禁之物。所有云梦等县民人陈金辉等、著一并免其治罪。其缴出各经卷。除寻常释道持诵之经不应禁者、即著分给释道寺观、无庸销毁外。其应禁各经卷及十字架等件。即著该督抚亲视销毁。不必解部。　　

○又谕、广厚奏、查明苗疆均屯田租、酌将借垫各银谷分别捐赔一摺。湖南苗疆经费。前经展扣三成军需银六万两。发交买谷四万石。并余银二万零五百八十两以为储备。又苗粮盈余存仓谷二万一千七百五十三石零。因节年荒歉。及垫办公用。借动前项银两。并动用谷四万九千二十三石零。此内各苗弁借支丈田谷六千五百五十石。著加恩豁免。其余银两谷石。现据广厚查明实系因公动用。自应即速补还。以实边备。著照所请。将仓廒等项抵交谷一万三百九十七石七斗外。其所短银二万五百八十两。谷三万二千七十五石六斗。以谷一石作银一两。共计银五万二千六百五十五两六钱。准将广厚捐银六千两。翁元圻捐银四千两。并通省摊扣三成军需展摊一年。计银三万两归补。尚短银一万二千六百五十五两六钱。即著署辰沅永靖道姚兴洁照数赔缴。嗣后备储银谷。如遇有要需及租谷歉收不敷。非核实奏明。不得擅动。　　

○庚子。上幸静明园。　　

