<!-- { "loadSidebar": true } -->
○戊子。谕内阁、乡会试为抡才大典。必须诸敝□大肃清。真才乃出。向来内场舞敝□大。法令綦严。人知凛畏。近年朕遴派主考大员。率同房考等悉心校阅。尚知秉公衡鉴。未必有作奸犯科之事。在诸臣各知自爱。朕亦不疑及此。惟外场敝□大窦尤多。定例责成监临知贡举综理。并特派搜检及稽查龙门接谈换卷王大臣。自至公堂以及甎门。复均派有御史监察。即棘闱以外。又有巡墙御史、并营员等周围巡逻。立法本为周密。无如近日风气。因循塞责者多。实心任事者少。沽名邀誉者多。不避嫌怨者少。近闻外场官员、颇涉疏懈。竟不免有传递代倩等敝□大。若不严为剔除。则不才者妄思侥幸。而实学转致沦弃。殊非慎重科场之道。本年会试届期。诚恐外场官员仍蹈积习。且彼时正值朕巡幸淀津。或司外场者惮于启事。意存松懈。诸务办理草率。不可不豫行申诫。所有此次会试外场事宜。著责成知贡举、并派出搜检及稽查龙门接谈换卷各大臣、并科道等、一体认真严查。详悉示谕。务令士子等凛遵功令。恪守科条。毋许有接谈乱号等事。其棘闱以外巡逻之御史及步军统领衙门官员。并当加意巡察。不得视为具文。傥防范不严。有意宽纵。以致士子罔知儆惕。或有传递代倩等敝□大。一经发觉。除将作敝□大士子按律治罪外。所有派出大小各员、均干严议。凛之慎之。　　

○以服阕内阁学士顾德庆、为内阁学士。兼礼部侍郎衔。　　

○加赈甘肃皋兰、靖远、安定、泾、平番、五州县、被旱灾民。贷河、金、镇原、宁远、西和、崇信、六州县、贫民耔种口粮。　　

○己丑。上诣觉生寺祈雨坛拈香。　　

○还宫。　　

○遣官祭贤良祠。　　

○以候补三四品京堂庆格、为江苏按察使。　　

○以广东春江协副将胡于鋐、为南澳镇总兵官。　　

○辛卯。春分。朝日于东郊。上亲诣行礼。　　

○诣雍和宫行礼。　　

○幸圆明园。　　

○壬辰。孝昭仁皇后忌辰。遣官祭景陵。　　

○谕内阁、向例宗室犯军流徒枷罪名。均各按等差折圈。原因其系出天潢。虽身罹罪辜。仍为之存颜面、示区别也。无如宗室中之不肖者。不念国家爱护矜全之意。转若恃以无恐。往往不恤廉耻恣行不义。及至按律惩治。不过照常羁禁。人不及见。罔知愧恧。罚轻生玩。若非变通权衡。使知所儆惧。不足以挽回积习。嗣后宗室除奉特旨圈禁者、随时酌办外。其有犯军流徒枷等罪者。著于折圈本例内议加板责数目。自二十板至四十板。先于宗人府衙门、令该堂官看视。以家法责处。其圈禁月日。转可量为递减。著交管理宗人府王贝勒等、详查核议。奏上时著为定例。此朕保护天潢不得已之苦心。俾宗室人等咸知畏法怀刑。不敢陷身匪僻。从此罹罚者少。即所全者众也。　　

○旌表守正捐躯河南鲁山县民晏晚成妻王氏。　　

○癸巳。谕军机大臣等、据阿林保奏、于浙省沿海口岸、分别紧要次要、添派文武员弁、分防驻守、严拏接济一摺。海盗之未能克期殄除。总由接济之未能查拏净尽。近年浙省办理巡防口岸章程。不及闽省之严密。较之广东、尚为差胜。阮元去浙江巡抚之任。已及三年。今复任其地。务当认真筹办。以靖盗源。如从前邪匪奔窜山谷。坚壁清野。即能制其死命。洋面断绝接济。为制海盗第一善策。如果查拏严密。一切水米火药篷索等件无从透漏。其盗匪在洋劫掠商渔货物。亦不能上岸锁赃。匪众资生之路既绝。党夥必日形涣散。不患其不束手就缚。即沿海奸民、不能与盗往来。无从觅利。亦必各谋生理。复为良民。其浙省沿海土盗。亦应上紧缉拏。毋令日久滋蔓、扰害地方为要。将此传谕陡元、并阿林保知之。　　

○实授李景曾为浙江温州镇总兵官。　　

○甲午。命安河桥丰益仓看守官兵。照朝阳门外太平等仓例、改归中北二营、派拨稽查。　　

○乙未。谕内阁、国家每遇典礼庆成。在廷臣工。例得呈献词章。以申颂祝。本年朕巡幸淀津。诸臣自必循例恭进。但进册本由臣下抒忱献悃。如诸臣内习为文章者。用以导扬盛典。通达下情。揆之往籍。尚存古义。若本不娴文翰而倩人代作。转觉名实不符。嗣后凡遇庆典。除大学士领袖班联、应令一体恭进外。其尚书侍郎京堂科道等官、由科甲出身者。著照例备进。不由科甲出身者。俱著毋庸呈递。　　

○又谕、朕自临御以来。严饬各督抚等于任土作贡之外。不得别有进献。各督抚等日久遵循。罔敢违逾。自己咸知朕意。惟来年为朕五十诞辰。该督抚等承受渥恩。情殷祝嘏。或以五旬庆节。非常年万寿可比。辄欲竞献珍奇。用申诚悃。或督抚本无此意。而属员等藉端怂恿。希图见好。且可从中获利。亦情事之所必有。在封疆大吏。共砺廉隅。断不至因祝厘进献。致有簠簋不饬之事。但恐此端一开。则争长见巧。夸多斗靡。其敝□大有不可胜言者。况宫府所藏。百物充牣。朕躬行节俭。凡珍异华美之物皆所不取。实由天性。初非出于矫强。谅亦诸臣所共喻。明年五旬庆辰。除该督抚等应进土贡物、仍准循例进献备赏外。所有金珠玩好各物。概不准呈进。若督抚中有准其届期来京申祝者。祇准呈递如意。或系科甲出身素工祠翰者。并准其进献诗册书画。俾展庆忱。傥经此次训谕之后。该督抚等复有违例进献珍玩者。必当加以谴责。该督抚等务宜敬谨凛遵。以副朕黜华崇实谆谆教诫之至意。将此通谕知之。　　

○丙申。上诣大高殿行礼。　　

○还宫。　　

○是月。山东巡抚吉纶奏、恪遵圣训。益自加勉。得旨、当太平之世。遇许言之主。身为巡抚。孰不欲抒猷报国乎。然始勤终怠者多。慎终如始者少。盖心随境易。自不觉耳。能提省此心。常留意于吏治民生。保汝永承渥泽。勉之。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百九十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十三年。戊辰。三月。丁酉朔。贷库车、沙雅尔、被水回民耔种口粮。　　

○戊戌。谕内阁、通政使司副使阎泰和奏大挑举班壅滞请旨。酌量变通一摺。近年各省分发知县。班次较多。前次挑发人员。尚有未经补缺者。若此次仍照旧额挑发。恐需次多时。转形壅滞。但如阎泰和所奏、请将一等较旧额酌减一半所减之额即归入二等班内。则一等额数又未免较少。而二等额数过多。恐铨补亦多窒碍。未为允协。朕于藩邸时、两次亲理挑务其分别一二等旧额向所稔知所有此次大挑举人著于每两班二十人内挑取一等三名二等九名。以示体恤寒畯之至意。　　

○赏顺天等省丁卯科乡试年老诸生史景南等七十二名、举人、副榜、有差。　　

○己亥。上耕耤。诣先农坛行礼。更服至耤田所躬耕三推。复加一推。御观耕台。命睿亲王端恩、庆郡王永璘、和郡王绵偱、各五推。吏部左侍郎潘世恩、户部左侍郎赵秉冲、礼部左侍郎桂芳、兵部左侍郎多庆、刑部左侍郎广兴、工部右侍郎陈希曾、都察院左副都御史润祥、通政使司通政使书明阿、大理寺少卿福泰、各九推毕。顺天府府尹率农夫终亩。赏赉农夫耆老如例。　　

○庚子。旌表守正捐躯安徽阜阳县民张宜年女张氏。　　

○辛丑。上启銮。恭谒东陵并巡幸淀津。　　

○遣官祭历代帝王庙。　　

○以工部尚书曹振镛署吏部尚书。　　

○免跸路经过地方及天津府属本年额赋十分之三。　　

○是日。驻跸烟郊行宫。　　

○壬寅。以吏部右侍郎德文兵部右侍郎周兴岱、知贡举。大学士董诰、吏部尚书邹炳泰、为会试正考官。内阁学士秀宁、顾德庆、为副考官。　　

○旌表守正捐躯河南卢氏县民马金魁妻白氏。　　

○是日。驻跸白涧行宫。　　

○癸卯。谕内阁、前经降旨特派直隶总督温承惠查阅通省官兵。据温承惠奏明、所有马兰镇及山永三屯二协各兵俟此次差务完竣遵旨查阅。乃本日召见马兰镇总兵积拉堪免冠叩求。据奏马兰一镇官兵、多系守护陵寝。差使繁重。不能按期操演、应请停其校阅等语。所奏大属非是。各镇额设官兵。平时自当认真训练。岂得藉有差使。任其技艺废弛马兰镇额兵。有守护陵寝之责差使固重。但该镇兵额。计有一千余名即据积拉堪所奏、内有五百余名须常派差使。则除当差之外。尚有五百余名宁不可豫备抽阅。况本日询据积拉堪奏称泰宁一镇官兵。去年即经总督校阅。试思泰宁镇守护西陵与马兰镇守护东陵。并无区异。若谓泰宁一镇官兵。差使较少可以抽调＜闲＞阅则该处原设兵数亦较马兰镇兵数为少。何以调阅之外尚敷差使。况总督节制各镇官兵系属国家定制本应随时查阅且此次温承惠系朕特派前往若总督奉旨查看营伍。而总兵可以奉请停止。则总督又何以统辖各镇乎积拉堪系弃瑕录用之人。冒昧陈奏。大乖体制。著交宗人府会同兵部严加议处寻议革职。得旨、降为四等侍卫。仍戴宗室四品顶带在大门上行走。　　

○给巡视南漕御史衙门每月公用银八十两。　　

○赏浙江等省丁卯科乡试年老诸生吴凝瑞等五名举人。　　

○是日。驻跸隆福寺行宫。　　

○甲辰。上恭谒昭西陵。孝陵。孝东陵。景陵。裕陵。俱未至碑亭即降舆恸哭步入隆恩门。诣宝城前行礼。躬奠哀恸。王以下文武大臣官员均随行礼。　　

