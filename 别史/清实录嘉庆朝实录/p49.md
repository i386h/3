<!-- { "loadSidebar": true } -->
○戊子。谕军机大臣等、张汉潮一股贼匪。经宜绵沿途迎击。歼毙一千二百余名。贼仍折向通、巴、屯聚。现宜绵已饬田有成等在峡口屯扎。扼其入陕要路。至阮正通一股。由镇安折窜两河关。经参将李昌。迎头截击。不令窜入湖北。宜绵虑其渡江回川。飞咨兴肇、柯藩、绕出贼前堵截。所办尚是。此时该匪既不能与高均德等合夥。贼势更孤。惟当两面夹击。迅速歼除。又近闻川省领兵之员。惟富成最为奋勇。州县中则有刘清。每率众御敌。贼以伊为廉吏。往往引去。可见文武员弁。本不乏人。此外有似此者。勒保应随时察看。拔擢数人。其带兵怯懦。及声名平常者。即参劾治罪。如此赏罚严明。庶人知激励。于剿抚机宜。大有裨益。将此传谕知之。　　

○己丑。谕内阁、观成、刘君辅、剿办老木园贼匪。已阅年余。迄未蒇事。实属玩误迁延。观成、著即革职。刘君辅、著革去提督衔。均仍留该处带兵赎罪。以观后效。所有成都将军员缺。即著富成补授。　　

○旌表守正捐躯河南汝阳县民龚谬妻郑氏。　　

○庚寅。湖南巡抚妾晟奏、湖北抚臣汪新奏截湖南省嘉庆二年漕粮二十万石。分解武昌荆州。以裕兵糈。经臣酌请先解米十万石。余俟麦收后酌解。嗣据湖北司道详称。该省满汉兵丁。岁需米十三万四千七百七十二石零。请即解往。当即督饬司道。如数运交。现存南少漕米六万五千二百二十七石零。请拨归本省苗疆留防项下动用。似此转移调剂。两省兵米。均敷供支。而南省市粮民食。亦无虞缺乏。下部知之。　　

○以翰林院侍讲李传熊、充日讲起居注官。　　

○以安徽寿春镇总兵官定柱、为江南提督。调江西南赣镇总兵官王集、为寿春镇总兵官。以候补总兵官庆溥、为南赣镇总兵官。　　

○予四川阵亡协领塔克新、佐领石柱、云骑尉舍棱额、防御常福、德升、额勒精布、贵隆、骁骑校常龄、常善、巴哈布、委前锋校法什尚阿、齐克星阿、湖北阵亡守备利振纪、千总赵益元、袁玉禄、把总张锡龄、安清、武方明、董绍昌、陈虎、外委董兴方、张文荣、任禄、伤亡把总郭俊、祭葬世职如例。被水冲失三等侍卫台斐英阿、色克通阿、把总邹国泰、阎得贺、外委傅言珠、祭葬世职如阵亡例。兵丁清升等一千二百七十三名、赏恤如例。　　

○辛卯。军机大臣等、高均德一股贼匪。经德楞泰。额勒登保。分路兜击。而明亮行至二峪河。探知贼踪不赴兴安。即与德楞泰等合剿。杀毙二千余名。又歼其头目多人。现在该逆逃入秦岭深林。德楞泰等两路兜剿。务克期生获解京。至刘成栋一股。在远安南漳一带。奔窜无定。景安带兵无多。派拨堵截。尚能镇静。现文图由南漳截击。海兴阿等自远安追剿。景安一俟兵齐。即当督率兜剿。肃清楚境。将此传谕知之。　　

○拨部库银四百万两。解往四川。以备军需。　　

○壬辰。云贵总督鄂辉奏、兴义等处民苗。渐次复业。请收留防兵五千名内。酌彻三千名归伍。报闻。　　

○予湖北阵亡外委郭璋、祭葬世职。兵丁吴忠等三百三十一名、赏恤如例。　　

○缓徵直隶文安县水灾本年额赋。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆三年。戊午。夏。四月。乙未朔。享太庙。遣肃亲王永锡、恭代行礼。　　

○谕军机大臣等、秦承恩奏、李全与阮正通合夥。折回镇安。西窜汉阴石泉。若再任折窜五郎。乘闲北逸。惟宜绵、兴肇、柯藩是问。至高均德一股。屡经德楞泰等痛加剿杀。何以又任其由渭南华州分投北窜。德楞泰等并不绕赴贼前拦截。复蹈从前尾追积习。德楞泰、明亮、额勒登保、著严行申饬。其库峪口剿败余匪。经臬司台斐音剿洗净尽。所办尚好。秦承恩现在北路驻扎。并著台斐音帮同防堵。再观成、刘君辅、前因剿办老木园贼匪。未能办竣。降旨黜革。仍留该处带兵自赎。今阅所奏。首逆仍未拏获。实属无能。看来竟不足恃。昨谕令富成前往督剿。该将军当倍加感奋。及早蒇事。将此各传谕知之。　　

○丙申。上还宫。　　

○丁酉。改湖南辰州协右营辰溪汛守备。为辰溪营守备。归提标左营游击兼辖。拨原设溆浦汛千总、山塘船溪二汛把总、龙潭司辰溪县城外委五员。俱归守备管辖。从署总督姜晟请也。　　

○贵州犁平府亮寨长官司土官龙世宁、休致。以其子观远。袭职。　　

○上以常雩祀天于圜丘。自是日始。斋戒三日。　　

○己亥。上诣南郊斋宫斋宿。　　

○谕军机大臣等、景安一闻贼匪北窜。即与高杞、设法布置。能以少击多。歼贼多名。深为可嘉。现在陕省贼匪势已穷蹙。该处带兵大员多人。额勒登保。兴肇。俱著速赴刑州一带。帮同景安剿办。再贼匪系由川东窜入楚境。前此勒保曾派富林布。六十七。带兵剿捕。何以至今未见下落。或竟在川境逗遛。惟知驱贼出境。以邻国为壑。则其罪甚重。著勒保据实查奏、其高均德一股。系德楞泰明亮二人专责。若再不知奋勉。旷日持久。必当从重治罪。将此各谕知之。　　

○命翰林院检讨赵未彤、在上书房行走。　　

○湖广总督景安奏、剿杀白云山贼匪。赏候补参将揆明。副将衔。同知周季堂、守备张霞举、胥泗起、花翎。守备李永清等、蓝翎。　　

○庚子。常雩。祀天于圜丘。上诣诣行礼。　　

○幸圆明园。　　

○问太上皇帝安。　　

○辛丑。孝淑皇后殡宫月祭。遣官行礼。　　

○谕军机大臣等、罗其清一股。虽经恒瑞截杀。折回孙家梁。而贼首仍未拏获。且王三槐冉文俦等夥。又窜至巴州边界。欲与罗其清窜合。勒保、恒瑞、正可会合夹攻。将首逆一并擒获。不可再有稽延。庆成、打仗受伤。尚属奋勉。如即能调治全愈。自当仍留该处带兵。傥一时不能速痊。即令缓程回京。藉资调摄。将此各传谕知之。　　

○壬寅。加赈江苏丰、沛、铜山、邳、四州县、及徐州卫、被水灾民。给宿迁县灾民一月口粮。缓徵海、沭阳、二州县、新旧额赋。　　

○癸卯。以福建布政使高杞、为湖北巡抚。福建按察使李殿图、为布政使。浙江温处道刘烒、为福建按察使。　　

○旌表守正捐躯河南睢州民张大起妻程氏。　　

○甲辰。谕内阁、吉庆等奏、参革知县韦佩金。在粮台效力颇知愧悔自励。恳请免其发遣等语。所奏大属非是。上年狆苗滋事时。韦佩金。趋运军粮。心存推诿。经该督等参奏、当经降旨将该员革职。留于军营效力。并著存记。俟军务完竣。发往伊犁效力赎罪。俾办理台站军需各员。共知儆惕。此等革职之员。不过在彼随同行走。有何格外出力之处。乃该督等既参革于前。滋复以运粮无误。恳请宽宥。意图见好。前后自相矛盾。竟似恩威皆可由己出。实属错廖。况现在粤西军务虽已完竣。而川陕楚北剿办贼匪。尚未蒇功。转运军糈。甚关紧要。军法不可不重。似此贻误之员。得以邀恩免其远遗。何以惩一儆百。韦佩金。仍著发往伊犁效力赎罪。近来各路军营。藉催运粮饷。及团练乡勇。堵剿贼匪为名。保荐私人者。不一而足。既经带兵大员等列名保奏、亦不得不姑允所请。其中滥竽者甚多。而实在出力者十无一二。至于玩误劣员。伊等祇知意存徇庇。即偶于百什中参办一员。又思于事后为之开脱免罪。是办理军务。有勤无惩。惟听诸领兵大臣为市恩行私地步。现在各路军务办理迟延。皆由乎此。若不加之儆戒。更不足以肃军纪而饬官方。吉庆。台布。此奏大错。均著交部严加议处。并通谕各路带兵大员。及该督抚等知之。毋得仍踵故习干咎。　　

○乙巳。旌表守正捐躯江苏铜山县民王洪妻杜氏。河南内黄县民黄二塔妻耿氏。　　

○丙午。湖北宜昌镇总兵官张廷彦、以不能约束兵丁。革职逮问。以贵州都匀协副将王凯、为宜昌镇总兵官。　　

○以故奉恩将军苏清阿子达萨穆布、袭职。　　

○除江苏江宁县捐施义冢地十亩额赋。　　

○丁未。除江苏六合县坑没民卫田二十四顷额赋。　　

○戊申。以翰林院侍读陈万全、充日讲起居注官。　　

○旌表守正捐躯河南卢氏县民段玉儿妻党氏。　　

○己酉。以浙江杭州协副将英海、为衢州镇总兵官。　　

○庚戌。上御勤政殿听政。　　

○以詹事府詹事平恕、为内阁学士兼礼部侍郎衔。　　

○辛亥。孝端文皇后忌辰。遣官祭昭陵。　　

○壬子。户部议准、前署四川总督宜绵疏报、会理州、开垦田一顷一十七亩。照例升科。从之。　　

○癸丑。户部议准、直隶总督梁肯堂疏报、大兴、武清、顺义、怀安、遵化、丰润、栾、昌黎、八州县。并桃林口。开垦地六十八顷八十亩有奇。照例升科。从之。　　

