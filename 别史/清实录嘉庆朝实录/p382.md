<!-- { "loadSidebar": true } -->

○庚辰。春分。朝日于东郊。上亲诣行礼。　　

○谕军机大臣等、贡楚克扎布奏番族生齿日繁、现据再四哀求、以地窄人稠不敷牧放、恳将蒙古空闲地方租赁一段、每年添羊一千只作为地租、不敢再为越界滋事等语。蒙古游牧处所。原系天朝赏给。但该蒙古生聚有年。此时伊等因被人侵占。情急赴诉。自应将占居番众代为驱逐。并令该蒙古等各回原处。设卡宁居。岂能徇番众之请、将蒙古地界。任令伊等插帐迁居。遽行完案。此时一经降旨。将来蒙古等谓朕不能代伊驱逐番帐。转将其地予人。而番族等亦以此地系大皇帝指明赏给。彼此皆有藉口。成何事体。贡楚克扎布惟当遵照前旨。驱逐番帐。无许侵占。一面传谕蒙古等努力自强。不可豫存令蒙古让地之见。设或蒙古实在自揣积弱。不能固守其地。情愿将闲地赁给番族。彼时方可允为代奏。请旨办理。至番众所交羊只。既系蒙古地租。自应给予蒙古。断无将蒙古地方给与番族、而官收其羊只之理。即或蒙古不愿收取番族羊只。亦听其便。不必令其交官。致乖政体。至蒙古赁地之后。番族插帐居住时。仍当官为勘划地界。并严定罪条。设番族再敢侵越。即当查拏罚惩。设再滋事。更当从重定拟。庶蒙古等不致再受侵占。将此谕令知之。　　

○又谕、李长庚等因蔡逆大船在鹿耳门内。小船分泊洲仔尾一带。与岸匪勾联。当即务备火具攻烧。将贼船烧毁多只。生擒贼匪一百六十八名。蔡逆大船。既现泊鹿耳门内。口门外有沉船堵塞。正可水陆夹攻。不可稍有松劲。至鹿耳门外。系堵截海口要路。务须加意严密堤防。又台湾府城经贼兵攻扑多日。亟应救援。著速饬李应贵一路官兵。由大港直抵郡城。不可延缓。将此传谕知之。　　

○辛巳。遣官祭文昌帝君庙。　　

○谕内阁、据户部奏、议覆江省不能接运滇铜、请仍循照旧定章程办理一摺。滇省运京铜斤。向系由该省派员解送。嗣据永保奏请分省递运。经楚省奏明照议办理。今江苏省因河工海防、及办理漕务。均关紧要。难以再派运铜。自系实在情形。江省既不能接运。断无祇令楚省委员接运之理。看来三省递运一事。势属难行。著照部议仍循旧定章程。滇省委员径运进京。以归＜闲＞易。该抚惟当遴派妥员。将一切应领水脚等项、如数给发。毋得丝毫克扣。俾资支发。至该员等由滇起解押运。长途跋涉。经历风涛。苦累情形。朕所素知。将来该委员运送到京后。果能解交足额。并无迟误逾限之处。该部带领引见时。朕必当酌量施恩。加之鼓励。　　

○以都察院左副都御史成格、为经筵讲官。刑部右侍郎瑚素通阿、左副都御史初彭龄、署经筵讲官。　　

○壬午。谕内阁、赓音等奏役力疲乏、酌拟调剂以裨运务一摺。大通桥运京漕粮。所领脚价银两。近年因钱价昂贵。车户等经费不敷。应需调剂。自属实在情形。著加恩即照所请、将达庆等前奏停给车户之各仓收米个儿钱一项。每年约得银二千数百余两。且无庸扣存。暂行添补车户脚价。又大通桥承买官豆。并著每卯再加买一千石。其豆价银两。亦按卯于脚价内照例。扣交车户。俾得通融贴补。庶运费益臻宽裕。统俟将来钱价平减后。仍著该侍郎等随时酌量奏明。照原定章程办理。　　

○又谕、连日军机大臣会同刑部审讯粤省解到盗首李崇玉、将该犯供出那彦成给予银牌并印札等件。均经呈览。银牌泐有免死字样。已属不合。而札付则系授意总兵武隆阿、令署潮州右营守备。直书署守备李崇玉。并豫支行粮廪给。太不成事体矣。李崇玉系广东甲子司地方为匪首犯。人所共知。朕先有所闻。密令该督等查拏。上年该犯。闻拏脱逃。那彦成将伊亲属查拏审讯定案。照拟大逆律办理。缘坐发遣。该犯逃窜出洋。与盗首朱濆合夥。彼时那彦成因其与朱濆情意不合。遣人闲谍。若果能设法擒拏。将縳献之人奏明酌赏官职。尚属近理。乃那彦成诱致李崇玉后。辄赏给五品顶带。嗣该犯见降盗黄正嵩先已给用四品蓝顶。欲一律戴用。那彦成遂亦赏给。又因该犯称所赏之官。并无凭据。遽令总兵武隆阿给与守备印札。实出情理之外。国家名器。信赏必行。若如那彦成所办。是官员顶带、及一切印信札付。全不足凭。威福任意。是非颠倒。大负任用深恩。竟是丧心病狂。况李崇玉身系重犯。所求辄遂。设充其量。更有无厌之请。亦将曲从之乎。不意那彦成任意妄为。乖张纰缪。一至于此。前已有旨、将那彦成革职。令沿途督抚派员押解来京。尚属稍宽。著派乾清门侍卫庆惠、玉福、驰驿迎赴前途。传旨拏问。解交军机大臣会同刑部严审定拟具奏。武隆阿系专阃大员。曾在乾清门行走。亦当略知政体。当那彦成谕令给札时。理应力持正论。拦阻不给。乃竟率意听从。其咎甚重。本当革职惩治。姑念伊在川楚军营出力有年。曾赏给巴图鲁名号。素属奋勇。武隆阿著革去总兵。仍加恩赏留巴图鲁名号。作为二等侍卫。发往台湾。交与钦差大臣赛冲阿差遣委用。著吴熊光即传旨、令该员迅速前往。如果奋勉立功。再加恩赏。　　

○以工部左侍郎英和、为实录馆副总裁官。仍恭阅正本。　　

○以广西浔州协副将孙应奉、为广东潮州镇总兵官。　　

○予四川绵州捐赀修城之绅士郭大申等、职衔有差。　　

○癸未。以举行仲春经筵。遣官告祭奉先殿。传心殿。上御文华殿经筵。直讲官玉麟、邹炳泰、进讲孟子乐取于人以为善。讲毕。上宣御论曰。圣王存公天下之心。取善务极其量也。盖一己之聪明才智。奚能遍体庶民之人情物理哉。孟子论大舜以天下之善。公天下之人。治天下之事。故虚心延访。舍己从人。不知善之在己也。好问好察。见善乐取。不知善之在人也。人己同处于尽善。成己即所以成物也。取善而日进于善。成物仍归于成己也。君临九有。存大公无我之心。推胞与为怀之量。包含遍覆。无物不容。以众善治万事。取众善备吾身。君民一体。咸有一德。则政治蒸然日上。黎民于变时雍矣。若见善不迁。闻善不取。人皆不敢献其善。虽欲为善。从何得之。是自作聪明。难成治理矣。见善必取。取善必备。吾于此益加强勉。庶几可望三代以上之治。曷敢自恃乎。直讲官明志、刘凤诰、进讲易经有大而能谦必豫。讲毕。上宣御论曰。大易六十四卦。吉凶悔吝。互相变易也。孔子因卦名叙其次第之义曰。有大而能谦必豫。其旨极微妙矣。人君居九重。临兆庶。极尊崇富贵。诚大有之象也。守之之道。在乎能谦。不矜不伐。无虑无营。屏好大喜功之念。存满盈招损之心。兢兢业业。畏天爱人。以父母之心为心。则如保赤子。心诚求之。以天地之心为心。则民吾同胞。物吾与矣。不殖货利。藏富于民。所有者大也。谦尊而光。可以长享其有。而乐以天下。故谦之后、受之以豫也。若骄泰侈放。反谦之道。尚可得豫乎。在上不骄。高而不危。常存苞桑之喻。斯能保磐石之固。乃知谦以致豫。大圣之微言。人君之要道也。先忧后乐。治臻无为。同天下之豫。本一心之谦。时勉持盈保泰之衷。日省迁善改过之念。则敬怠明而安危著。可不知所先后哉。礼成。上幸文渊阁。赐讲官及听讲诸臣茶。复赐宴于本仁殿。　　

○遣官祭关帝庙。　　

○甲申。上御乾清门听政。　　

○遣官祭先医之神。　　

○谕内阁、朕恭阅皇考高宗纯皇帝实录。内载乾隆五十一年六月钦奉圣谕、前据曹锡宝奏、和珅家人全儿服用奢侈。器具完美。恐有招摇撞骗等事。著留京王大臣详悉访查讯问。务得实在情形。朕于此案总期根究明白。留京王大臣不可误会朕旨。将曹锡宝加以词色。有意吹求。务须平心静气。虚衷详问。如果和珅有营私舞敝□大款迹。不妨据实指出。朕必质询明确。如果得实。不妨将和珅治罪等因钦此。仰见皇考至公至明。纤微毕照。彼时御史曹锡宝参劾和珅家人全儿各款迹。其意本欲参劾和珅。又不敢明言。故以家人为由。隐跃其词。以为旁敲侧击之计。皇考因该御史陈奏。即恐和珅有营私舞敝□大情事。令王大臣虚衷详讯。并令曹锡宝指出实据。其时该御史若果能胪列款迹。皇考必彻底严办。立将和珅惩治。乃该御史仅一奏了事。迨叠经开示令其指实。曹锡宝毫不能指出确据。而王大臣于审办此事。存投鼠忌器之鄙见。颟顸完案。以致和珅益无忌惮。骄纵日甚。必至身罹重辟而后已。在当日王大臣等、以私意揣测高深。竟似查办和珅、未必仰合圣意。今恭阅实录所载节次圣旨。指示明切。至再至三。可见皇考于和珅种种不法。早经照及。特当日大小臣工。无一人举劾。是以未及究办耳。朕广开言路。整饬官常。惟期内外各大臣、奉公守法。若有败检营私之事。必不肯稍有回护。嗣后言官若弹劾大臣。必须将其贪劣款迹。指明参奏。朕必执法严办。但不得隐跃其词。徒博建白之名。转滋疑似之迹。于吏治官方。庶有裨补。特此宣谕知之。　　

○又谕、本日礼部会同銮仪卫内务府衙门具奏、请将皇子婚礼旧例、执事内灯笼火把红氊酌量加增。事属可行。至称向来皇子迎娶福晋、例无仪卫、因查亲王、郡王、向俱专设仪卫一分、谨公同商酌、拟比较亲王之例、增设皇子仪卫一分、于成婚迎娶时、陈设导引、礼成后即由銮仪卫另库收贮等语。所议大谬。皇子班次。本在诸王之上。至册封则位有差等、并非一例锡封亲王。朕兄弟中即有郡王贝勒。焉有于成婚时即用亲王仪卫之理。是皇子必应封亲王矣。况亲王未分府者。均不设用仪卫。若于成婚时概照亲王例制造仪卫一分。礼成后又复另库收贮。日后若祇封郡王贝勒。则此一分仪卫。又将焉用。该衙门议奏此事。不加详慎。甚属不合。此摺系礼部主稿。该堂官定议舛错。著交部议处。其率行会奏之銮仪卫内务府堂官。俱著交部察议。此后仍循旧章。不准用仪仗。又据奏、公主厘降时、请将应得仪仗、一例陈设导引等语。定例、固伦公主、和硕公主、本有差等。向各有仪仗一分。系归宁时陈设。今议于下嫁时。用以陈设导引。并非例外增添。自无不可。著照所奏办理。　　

○以詹事府詹事桂芳、太常寺卿扎郎阿、为内阁学士。兼礼部侍郎衔。　　

○乙酉。孝淑皇后忌辰。命皇次子旻宁祭陵寝。　　

○以故土默特喀尔喀贝勒达什布木济纳子伊什喇克巴、袭爵。　　

○上以祭社稷坛。自是日始。斋戒三日。　　

○丁亥。祭先师孔子。遣荣郡王绵亿行礼。　　

