<!-- { "loadSidebar": true } -->
○乙卯。谕内阁、前据刑部奏、审讯王三等勾通天津铺户贩运米石出城、恐有回漕情敝□大。当降上□日交那彦成查究。兹据那彦成奏称、天津烟户稠密、惟藉商贩米石接济、刑部讯出该铺户卢德等、自上年四月至今、共买运细棱米一万四千余石、于全漕似无大碍等语。奸商私运米石出城。本干例禁。京城居民繁庶。百倍天津。此项私运稄米一万四千余石。若云可济天津民食。独不计都城民食骤少此数乎。况天津一带。为漕艘经过通津。正系回漕敝□大薮。岂可不严密查禁。著那彦成仍派员确查、该处私运米石。若实系细米零星售买。无庸究办。傥将粗米搀混。影射回漕。即严拏按律惩办。以除积敝□大。并著刑部将王三等再行提讯。该铺户等所买米石。如有卖给旗丁口漕情敝□大。即确讯某帮某丁、开单咨行该督按名查拏究办。　　

○丙辰。谕内阁、孙玉庭奏请将溢额兵米、粜价充饷一摺。云南嵩明等九州县溢额米石。因仓廒不敷。收贮民房庙宇。日久潮湿。难免霉变之虞。自应量为调剂。著照所请、将此项米石饬令各该州县按照市价就近粜卖。其粜获米价。随时解交藩库。报拨充饷。以归实用。　　

○礼部以会试中额请。得上□日、满洲取中七名。蒙古取中二名。汉军取中四名。直隶取中二十三名。奉天取中二名。山东取中十七名。山西取中十二名。河南取中九名。陕甘取中九名。江苏取中二十名。安徽取中十四名。浙江取中二十一名。江西取中十八名。湖北取中十一名。湖南取中八名。福建取中十二名。广东取中六名。广西取中六名。四川取中六名。贵州取中九名。云南取中九名。　　

○丁巳。谕内阁、从来兵制与国赋相权而行。我朝建设各省营兵。久有定额。其小有损益。亦皆就地方情形。随时酌定。惟乾隆四十六年添补名粮额缺案内、一时各省骤添兵六万六千余名。为数较多。迄今三十余年。于武备无甚裨益。而帑项已多用至四千余万。前曾降上□日令大学士、军机大臣、会同兵部将增设兵粮额数、酌量汰减、详议具奏、本日议上。朕披览摺内、现在各省额兵六十二万四千余名。较之雍正年闲、及乾隆四十六年以前、所增实多。自应酌加裁减。惟各该省地方情形。有今昔不同者。亦当熟思审虑。各就现在经制。参考先后所设兵数、汛防控制情形。将应汰应留。通盘筹画。庶饷不虚糜。而兵皆足用。著各省总督、山东山西河南巡抚、成都将军、河道漕运总督、各将所属标下各营、及该提抚镇协等营兵内、每省可以汰减若干。据实具奏。汇交原议大臣再行核议。寻奏、除直隶、安徽、山东、河南、陕西、甘肃、六省。及河东河标、或兵额本＜闲＞、或控制紧要、难以酌减外江苏裁额兵三百六十五名。漕标裁八十四名。河标裁二十五名。江西裁额兵一千八十三名。浙江裁额兵七百二十八名。福建裁添募暂设兵一千三百五十名。马五百六十匹。湖北裁额兵一千六百三十六名。湖南裁额兵一千五百五十四名。山西裁额兵一千八百六十五名。四川裁额兵六百三十名。广东裁马六百九十六匹。广西裁额兵六百三十名。云南裁额兵二千三百三十二名。贵州裁额兵一千九百五十八名。统计裁兵一万四千二百四十名。马一千二百五十六匹。每岁共节省饷乾银二十七万一千九百三十二两有奇。米三万七千五百五十五石有奇。从之。　　

○又谕、明亮等奏、会议松筠条奏回疆事宜一摺。所议俱是。伊犁将军总统新疆事务。其南路地方向由喀什噶尔参赞大臣管辖。各城阿奇木伯克等缺。即由该参赞大臣验看。分别奏调验放。向例并不会商将军。若调赴伊犁验看。长途跋涉。殊非体恤之道。将军事权。亦不免过重。自应仍照旧章办理。至军台当差回众口粮。向不动支官项。从无年终咨报之例。其开垦闲田、疏引余水。系各城随时兴办之事。亦无庸另议升科。余俱照所议行。　　

○戊午。上幸静明园。诣龙神庙拈香。　　

○谕内阁、那彦成奏、于官兵携带幼孩、未能约束稽查、自行议罪一摺。那彦成身为统帅。于凯彻官兵。约束不严。致纷纷携带幼孩。本有应得之咎。惟念伊平素未谙军律。此次出征之时。朕亦未先行申谕。昨兵部议处军营各员。均已加恩从宽办理。那彦成自请交部严议之处。著加恩宽免。其请罚世职俸十年。亦减为五年。所有官兵等自滑县至出山海关一应车马供应。俱不准报销。罚令赔出。送回各幼孩经过直隶境内所需盘费等项。亦一并著赔。以示薄惩。　　

○拨直隶宣化天津两镇标兵各四百名、督标兵二百名、移驻大名左右、开州杜胜等营。从总督那彦成请也。　　

○旌表守正被戕四川汉州民文应爵妻赵氏。　　

○己未。谕军机大臣等、山东曹县定陶等处、上年因教匪滋事。民被兵火。朕悯念穷黎失所。叠次施恩。有加无已。但此次该省滋事贼匪。并非外寇。即系本地莠民。自为蹂躏。乡里受其荼毒。室家荡然。伊等亦无可怨尤。今朕保主赤深恩。为之给其口食。谋其生计。伊等天良具在。宁不知中诚感激。该抚当广出示谕。以尔等幸于兵燹之后。重乐昇平。今后惟当勉为善良。勿辜朝廷恩意。即如滑县一经贼匪屯聚。大兵所至。玉石俱焚。地方良民。被难者亦不可数纪。此后尔耆老百姓、及绅士人等、均不可不互劝戒稽查、勿为邪说所愚。勿为奸徒所煽。各安耕凿。保守家室。庶风俗淳良。永享太平之福。如此剀切晓谕。亦化民齐俗之一助也。将此谕令知之。　　

○展缓山东被贼滋扰之曹、定陶、菏泽、钜野、城武、郓城、单、濮、范、观城、朝城、金乡、十二州县、本年额赋。　　

○庚申。谕内阁、弘谦等奏、酌定云骑尉品级章京补缺章程一摺。五陵八旗额设云骑尉品级章京。遇有缺出。如本旗无合例应升人员。向系由京补放。于该处差使未能熟习。著照所请。嗣后该处缺出。本旗无应升之人。即在本翼三旗骁骑校、及读赞等官合例人员内拣选补放。毋庸由京拣补。所有现出镶红旗云骑尉品级章京员缺。即照此办理。著为令。　　

○辛酉。谕内阁、同兴奏讯明教习李庭业、未及告假离馆回籍、前于保奏防守出力绅士、不能详查、列入单内、实属疏忽、将李庭业解部治罪、并自请议处等语。上年豫东教匪滋事。巢□刀除迅速。各省所保人员。俱不免有冒滥。即如同兴摺内。所称曹济各属处处戒严。绅士等练勇防护。此虽捍卫城垣。亦系自保家室。如贼氛扰及。或婴城殄寇、著有劳绩。自当加以恩奖。其附近戒备之区。实系身先倡义。捐出厚赀。或将为首者甄叙一二人。此外随同守御者。安能一概滥及。著同兴将上次保列各绅耆、再行秉公确查。如有滥给者。即奏明彻销。不得稍存回护。该抚不行详查。将李庭业列入单内。著交部议处。至李庭业捐赀守城。查无捏饰情敝□大。其家有老亲。闻警奔归。亦属人情。惟未及告假擅自离馆。是其应得之咎。著刑部讯明。将所给议叙彻销。以抵其罚。无庸再行治罪。　　

○户部议准。湖广总督马慧裕疏报、汉川、沔阳、天门、江陵、四州县、丈出民业官荒田一百二万亩有奇。照例升科。从之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百八十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十九年。甲戌。夏四月。壬戌朔。享太庙。遣仪亲王永璇恭代行礼。　　

○谕军机大臣等、同兴奏、武城县教犯姜明、自行投首、现在回省讯办一摺。已明降谕上□日。将武城县知县吴士超、解任交该抚讯办。该抚即亲提案内人证。将徐炘邵得成等所供各情节。逐一严讯。秉公定拟具奏。该省民人往往惑于烧香治病。流入邪教。并著同兴广出示谕。以尔等乡曲愚民。若欲烧香祈福。则祠庙正神。原不禁瞻礼祈祷。若因患病病。则延医调治。比之师巫之说。信而可凭。其创立会名。传习不法经咒。托词治病。聚众敛钱。均系邪说诬民。大干法禁。一经被人控告。即不免拖累到官。求福而转以得祸。嗣后当共相劝诫。勿为邪说所愚。勉为安分良民。自不致被人讹诈牵引。罹于罪辟。如此剀切化导。庶可冀犯法者渐少也。将此谕令知之。　　

○拨天津北仓卸贮奉天米二万二千余石。备直隶各州县平粜。　　

○缓徵直隶开、东明、长垣、刑台、霸、定兴、新城、完、南和、平乡、广宗、钜鹿、任、邯郸、肥乡、曲周、广平、鸡泽、威、隆平、宁晋、文安、东安、清苑、唐、束鹿、安、故城、青、静海、沧、盐山、沙河、唐山、内邱、永年、成安、磁、元城、大名、南乐、清丰、龙门、冀、南宫、新河、枣强、曲阳、获鹿、安平、五十州县、连年灾歉新旧额赋仓谷。　　

○癸亥。谕内阁、户部奏请饬催各省州县徵存未解银两。开单呈览。内江苏安徽两省嘉庆十四年奏催案内未解银三百余万两。迄今数年。不特报解无几。而徵存者转益加多。现在此两省共未解银六百六十余万两。山东省亦增至五十万余两。其甘肃云南直隶福建广东等省。亦均有未解银两。实属因循疲玩。直省各州县经徵银两。乃国家惟正之供。度支经费所从出。若州县徵存而不解司库。以致部中指拨日形支绌。频年积压相仍。国用将于何取给。各督抚受朕厚恩。具有天良。无一实心办事。思之实深愤懑。全不以国计为念。一任不肖官吏拖延敝□大混。总不上紧清厘。明知经费未裕。琐琐焉议于常赋之外设法巧取。而置分应提催之款于不办。岂非本末倒置、公私罔辨乎。江苏安徽二省。为数最多。张师诚甫经＜闲＞调。胡克家亦到任未久。无所用其回护。山东省较之甘肃等省亦多致数倍。著严饬各该督抚、即督率该藩司、认真查办。各将徵存未解之款。尽数提解司库。报部报拨。如州县中有延不申解者。严参治罪。以儆其余。傥提催不力。则惟该督抚藩司是问。恐不能当此重咎也。　　

