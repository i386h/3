<!-- { "loadSidebar": true } -->
○乙卯。谕内阁、同兴奏请将东省州县佐贰等官廉俸等项仍解司收放、备扣垫款一摺。各省州县等廉俸役食银两。即于所徵耗羡项下坐支。著有定例。前此河南直隶、因藩库垫款过多奏请将酬县养廉办公银两解司支发抵扣姑允所请。俾资调剂。前降谕上□日内、即明示他省不得援以为例。今山东省又以抵扣曹工帮价等款为词。奏请援照扣坐。该州县于应行解还司库之款。如果任意迁延。该上司尽可分别参处。乃率请更改成例。各直省司库大率俱有扣款。若似此纷纷奏请。殊乖定制。同兴所奏不准行。著传上□日申饬。嗣后各省督抚。如再有奏将州县廉俸等项、解司收支者。除不准行。仍交部议处。　　

○又谕、据润祥、李可蕃奏、本月初十日、有内阁中书屈廷镇、在景运门内被人窃割海龙皮褂后襟、奏请申严门禁等语。景运门内。切近内廷。理宜整齐严肃。乃竟有窃割皮襟之事。各门稽查不密。致宵小混迹稠众之中。漫无辨识。著交步军统领衙门迅速查拏。务获究办。护军统领、管理禁门。是日系德麟直班。既经失察于前。又不据实陈奏。直同木偶。甚属平庸。德麟著传上□日申饬。并交部加等议处。嗣后景运、隆宗、后左、后右、各门。应如何稽察出入严密慎重之处。著军机大臣、内务府大臣、前锋统领、护军统领会同详议章程具奏。　　

○又谕、那彦成等奏、酌定挑变牧厂孳生马匹价值一摺。古城济木萨二厂马匹。前经长龄等奏请挑除变价屡经部驳。迄今又阅三年。迁延日久。马匹益形疲损。今那彦成等委员查验。酌中定价。著照所请。准其将挑出之三等马、每匹定价银五两。交地方官承变。四等马、每匹定价银四两交营厂酌量赔补。分别交贮道库。报拨充饷嗣后于两次均齐考成后。挑变一次。均著照此办理。　　

○以故扎噜特镇国公特固斯巴雅尔弟曼都巴雅尔、袭爵。　　

○免云南铜厂民欠工本银。　　

○丙辰。谕军机大臣等、本日据博庆额等奏、盛京所属各城民食缺额米石、前经奏请于秋后买补十二万石、今查明该处本年秋成歉薄、加以直隶山东商贩来奉贩运、以致粮价目昂、请再减去二万石、酌买米十万石以备支用等语。博庆额等摺内、前云秋收大半丰稔。后又云本年收成歉薄。已属自相矛盾。且该处既已歉收。焉得复有外来商贩络绎不绝。岂奉省之人。多储粮石足供贩运。而本境之人。乃口食无资、辗转流徙乎。博庆额等于地方年岁情形。至今犹未明悉实属矢口混说。昏愦糊涂。著和宁、富俊、即遵照前上□日、将被灾地方情形确实查明。有应行蠲免抚恤之处。迅速由四百里覆奏。其各城采买缺额民仓米石。该将军等分别确查、或通省各厅州县收成分数、尚有堪以采买者。或粮价增昂、即应奏请停买者。详查妥酌。一并据实覆奏。　　

○户部议准、云南巡抚孙玉庭疏报文山、恩乐、二县、开垦田七十五亩有奇。照例升科。从之。　　

○缓徵奉天册岩厅、马厂连被偏灾地亩花利银米。　　

○丁巳。谕军机大臣等、博庆额、继善、覆奏复州宁海县各村庄荒歉情形一摺、据称该二处得雨稍迟、闲遭风信、行据复州知州敖时汴、署宁海县知县胡绍祖、委员通判丰盛额、先后禀称秋收并不成灾。又据称和宁所经地方、俱系山僻滨海烟户较少、多属外来流寓、向无恒产、一遇歉收、势必他出谋食、其土著各户委无远去情事等语。所奏均属饰词。地方偶遇荒歉。司牧者自应体察情形。据实勘办。无令小民失所。即流寓民人。既在该处托业。一切户婚词讼等事。俱归该管官听理。独至年岁饥荒。则视同膜外。任其纷纷流徙。不加绥抚。有是理乎。著和宁、富俊、遵照前上□日。确查速办。其知州敖时汴、和县胡绍祖、所禀系在和宁未奏以前。抑系先经讳匿、闻和宁具奏后始行详报。所报是否确实。委员丰盛额、有无扶同徇隐情事。查明据实参奏。又和宁、赛冲阿、两次所奏、岫岩被灾民人迁徙情形。与复州宁海二处相同。博庆额等摺内亦未声叙。岫岩通判曾否禀报。著和宁等一并详查具奏。　　

○以云南曲寻协副将李锦麟、为广西右江镇总兵官。　　

○旌表守正捐躯江苏阳湖县民顾民书妻谢氏。　　

○戊午。仓场侍郎荣麟等奏、查出万安仓黑朽米石。得上□日、此案查出万安仓藏压黑朽米石、至八千余石之多。该监督等毫无见闻。如同聋瞽。实属溺职。齐斌、常泰、均著革职。交刑部审讯。其舞敝□大渔利之花户头役刘元泰、先因另案充徒。著刑部提回归案审讯。在逃花户张贵恒、杨廷栋、苏亮、三犯。著交步军统领衙门、勒限五日拏获送部。如逾五日不获一名。自行议罪具奏。五日内三犯全获。朕必加恩。至万安仓霉坏豆石甚多。方世德、本系该仓花户头役。前经犯罪发遣。著一并行审讯定拟具奏。所有刘元泰、张贵恒、杨廷栋、苏亮、方世德、五犯家产。著交步军统领等即行查抄。此项霉坏米石、应如何著落追赔之处。著仓场衙门查明议奏。　　

○谕军机大臣等、阳春等奏、噶哩噶达部落夷人马吝、带同通事汉人赵金秀、到藏朝佛、该大臣等察看马吝面貌光景、与西洋人相似、恐其素习天主教、假借朝佛之名、希图暗中传教等语。所虑甚是。近来西洋夷人。散布各处传习天主邪教。意图煽惑。甚不安分。必应加意严防。夷人马吝、据称系噶哩噶达部落。其地滨海。路通西洋。向不信奉佛教。今迂道远赴西藏。显系托名朝佛。潜来窥伺。或有隙可乘。即渐图传教惑众。断不可任其久留藏中。著瑚图礼等、即将该夷人驱逐出境。并通饬藏卫各卡伦、于该夷人出境后。随时防范。勿令再行混入。嗣后如有西洋一带夷人、以朝佛为名。前来藏地。即概行阻回。毋令入境。以杜奸萌。其汉奸赵金秀、以内地民人。由京师至广东。度越重洋。随夷人深入藏地。甚属可恶。著解交常明严审从重定拟具奏。将此各传谕知之。　　

○又谕、给事中甘家斌奏、风闻川省有无为老祖等教、潜相煽惑、请上□日饬禁一摺。四川东北下游一带。山深箐密。向易藏奸。兹甘家斌奏称该处现在又有无为老祖等教。与天主教大略相同。煽惑人心。恐致延蔓。所闻自必确实。著传谕常明、即饬川东川北各州县严密访查为首之犯。缉拏按例惩治。其被惑入教者、俱令首明悛改。该督等总须不动声色。弭患未形。不可姑息养奸。稍涉疏懈。　　

○又谕、本年各省粮船、于端阳节前埽数渡黄北上。回空船只、于十月内即全数渡黄南下。较之往年已趱早一两月。若似此行走迅利。漕政可冀日有起色。但恐各弁兵等、恃程限宽余。或再迁延观望。有稽时日。著传谕有漕省分各该督抚、严饬各州县赶紧交兑。漕运总督严饬各旗丁迅速受兑。务须冬兑冬开。以符定制。所有新漕头进大河卫扬州等帮。于明春正月闲。即催令渡黄。以后各帮。源源跟接。勿许脱帮。约计四月内即可全数渡黄北上。俾得早达天庾。毋稍迟缓。　　

○赏二等侍卫德通、头等侍卫。为哈密办事大臣。　　

○己未。谕内阁、阳春庆惠奏、嘉庆十三年内、布鲁克巴部长喇嘛曲扎、恳恩赏赐玉爵、宝石顶、花翎、敕书印信等件、彼时经文弼驳饬不准、嗣十五年内、喇嘛曲勒接管部长事务、改请赏给诺们汗名号、又经文弼阳春咨驳、两次驳饬之时均未入奏、兹据实查明奏闻等语。布鲁克巴部落。自雍正年闲投诚时。赏赐额尔德尼第巴名号。嗣后接充部长。俱仍前号。并无更易。今该部长曲扎、曲勒、僭越妄求。该大臣等自当一面驳饬。一面奏明请上□日。何得仅以咨覆了事。匿不奏闻。甚属舛误。文弼始终未经具奏。著交部加等严加议处。即回京候议。阳春具奏已迟。且此时必系因庆惠到彼查出。始行联名入奏。著照所请、交部严加议处。庆惠虽经查出具奏。伊到任已经数月其自请交部议处之处。著改为察议。寻议、文弼革职。阳春降三级调用。庆惠罚俸一年从之。　　

○又谕、德麟人本平庸。不堪造就。素日差使懒惰。屡经获咎。今景运门内窃割衣襟之事。又适系伊直班。本日及次日、俱未据实陈奏。迨润祥等奏闻之后。将伊交议。仅于带领引见时碰头。始终未将查缉情形奏及。昨日朕询问明志、据奏是日伊曾至德麟直宿班房告知。当令章京进房传说。未见德麟之面。自系彼时尚在高赴。其怠惰偷安纨裤陋习。仍未悛改。德麟著革去护军统领副都统。仍带降二级留任。在散秩大臣上行走。伊所兼差使多已革退。转得安逸。著管理火器营轮班直宿。　　

○谕军机大臣等、据温承惠奏丰润县张家庄地方、有匪徒聚众一二百人、乘夜偷扒盐坨、是否盐枭肆行无忌、抑系匪徒附和滋事、现已飞饬通永道李于培、务关参将庆昌、星驰前往察看、督同该处文武员弁就近查拏务获解究等语。丰润县地方。距马兰峪不远。为东陵风水重地。今张家庄有匪徒聚众之事。福长安想已闻知。如探听李于培等业将案内人犯拏获究办。该镇即无庸前往。若尚未办竣。著福长安于所属将弁兵丁内、选带数十员名。驰赴该处严密防缉。毋令匪徒向马兰峪一带逃逸。将为首之犯务获、解交直隶总督审办。以靖地方为要。将此谕令知之。　　

○以镶蓝旗满洲副都统那彦宝、为镶白旗护军统领。散秩大臣裕瑞、为正黄旗汉军副都统。　　

○以故广西思恩府阳万土州判岑熙子裕坦、袭职。　　

○旌表守正捐躯山东惠民县民刘景幅妻李氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百五十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

