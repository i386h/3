<!-- { "loadSidebar": true } -->
○又谕、满洲风俗淳朴。向俱娴习骑射、及马上技艺。感激君恩。为国效力。是以每遇出征。皆欢欣向往。所至立蒇大功。即派出随围。亦皆奋勉争先。其中不得派往者。即自觉愧报、并无遇差退缩藉端规避之人。何风之美欤。近来习俗日下。年少者惟图安逸。差使怠惰。技艺废弛。竟有不能骑马者。即如治仪正承昌。平日差使既属懒惰。而此次该衙门派出随扈恭谒陵寝。胆敢捏称葬妻。藉词告假。并不随往。即实有此事。亦非伊父母之事可比。况此语尚属虚捏实为胆大不法。若不严加惩治。将来满洲世仆。不知警戒。互相效尤。所关甚重。承昌、著革职。交总理行营王大臣、传集乾清门侍卫、大门侍卫、粘竿处侍卫、拜唐阿、銮仪卫章京及各处章京、拜唐阿等、眼同将承昌重责四十鞭。以示警戒。仍著胡季堂、立即派员押解发往热河。交德勒克扎布、令在该处披甲。严加管束。傥有逃走等情。拏获时即照例具奏正法。此旨著通行晓谕。嗣后满洲世仆。各勤厥职。以复淳朴旧风。毋得任意偷安。傥不知畏惧。仍复懒惰从事。则承昌即前车之鉴也。　　

○是日。驻跸半壁店行宫。　　

○甲戌。德楞泰奏报、痛剿川西窜匪。生擒贼目多人。得旨奖赉。授御前侍卫。　　

○又奏、节次打仗出力员弁。赏知州邹翰、游击李应元、都司刘彪、守备罗思举、毕万年、向春照、花翎。千总熊敏谦等、蓝翎。　　

○又奏、军营出力将弁。赏佐领达什、领催常存、都司张英桂、守备马元、千总马吉升、巴图鲁名号。骑都尉永德、防御富勒浑、协领迈昌阿、花翎。前锋黑成等、蓝翎。　　

○调直隶正定镇总兵官观祥、为宣化镇总兵官。宣化镇总兵官扎勒杭阿、为正定镇总兵官。　　

○是日。驻跸黄新庄行宫。　　

○乙亥。上诣大高殿行礼。时应宫拈香。　　

○还宫。　　

○祭先农之神。遣和郡王绵循行礼。　　

○谕军机大臣等、蒋兆奎覆奏、察看丁力。尚须划给正改二耗一摺。前曾节次降旨。将漕务陋规。全行革除。并酌增津贴银米。又准各船多带土宜。丁力已为充裕。现在各帮粮船。衔尾北上。朕派人密访。沿途并无需索旗丁费用之处。及抵通时。仓场侍郎、俱各亲身实力稽查。吏胥等不敢稍有勒掯。且闻其米色俱好。行走顺利。是今藏漕运。节省无数浮费。丁力已不致拮据。况东省帮船。即日抵通。而各省漕米。亦俱挽运在途。又何必于正兑之外。复将改兑耗米。再行划给。纷更定议耶。著传谕各该督抚。除今岁已经北来漕船。无容议增津贴外。再留心察看。每年俱。能如此挽运无误。即可照现定章程。永远遵办。傥试行一二年后。如果于前项津贴之外。丁力或尚有不敷。再将改兑晒扬米。奏明划给。以资运费。未为迟也。将此传谕蒋兆奎。并谕漕运总督。及有漕省分各督抚知之。　　

○旌表守正捐躯直隶束鹿县民李文蔚女李氏。　　

○丙子。谕内阁、仓场侍郎达庆等参奏、坐粮厅颜培天、贪酒任性、不晓事体、于禀事时傲慢无礼、或托故不到、现在南粮将次到坝、恐致贻误、请将颜培天彻回交部议处等语。上年九卿内。曾有人密保颜培天称其人尚爽直。惟性好饮酒。从前该员在甘肃知州任内。曾经福康安于计典内劾参。送部引见时。发往直隶以同知补用。推升礼部员外郎。朕原欲俟伊坐粮厅任满时召见。看其才具。再定去取。今据达庆等以嗜酒任性参奏。且于该侍郎前议论公事。语言唐突。少有不合。辄数日不往谒见。不特有乖堂属体制。而现在南粮将次到坝。于商办一切。恐有贻误。至所参颜培天查验米豆时。任听书役怂恿。有意从刻一节。询之达庆、邹炳泰、据奏抵通米豆、惟三船稍有潮湿、并无搀和、其余各船俱系乾洁、颜培天虽无勒掯之事、而任意苛求、实所不免等语。且今岁到通粮艘。朕早经派人密查。并将米豆呈览。皆系颗粒坚好。可见该侍郎所奏属实。颜培天著即彻回。并交部严加议处。所有坐粮厅一缺。著各该衙门照例速行保举。带领引见。候朕简用。　　

○以翰林院侍讲顾德庆、充日讲起居注官。　　

○丁丑。谕内阁、户部奏、各省支用耗羡银款。请酌量删减。并将闲款查明归款一摺。各省耗羡银两。系随正项徵收。即与正项钱粮无异。不得任意支销。向来动用耗羡。至一千两以上者。俱奏明请旨。原以杜浮冒滥用之毙。况各省本有存贮闲款银两。偶遇地方公务。自当先行尽用。如有不敷。方可借支耗羡。乃近来地方官。往往将闲款私行支用。及有应办公事。辄称需用孔亟。转不提及闲款。而于不应轻用之耗羡。任情挪借。以致日渐亏绌。各省督抚每遇动拨需项。率以本省无可动支。屡向部库请拨。既添沿途运费之烦。而本省应行存贮之款。日久胥归无著。现在各路军营。屡次获胜。奏报捷音。大功即日告蒇。一切善后事宜。需费浩繁。正资筹备。著照部议。所有近五年各省耗羡赢余内借款。责成各该督抚速行查明实数。补归原款。并将动支耗羡之款。各就该省情形。酌量删减。其各项闲款银两共有若干。亦著详查开单具奏、现已饬令部臣。将近五年案卷通行查对。俟各省奏到之日。再行核办。各该督抚务宜悉心查奏、毋任地方官隐匿蔽混。　　

○书麟奏官兵剿洗坝卡一带猓匪。得旨嘉奖。下部议叙。　　

○戊寅。谕军机大臣等、今日召见百龄。奏称凤凰城、叆阳边、鹻厂边、旺青边、英额等边以外、旧设有卡座十九处、自乾隆五十五年以来、共裁彻十三处、后又添设六处、边内旧设有卡座十九处、于乾隆五十五年裁彻一处、于五十八年又添设五处等语。凤凰城各边外地方。与高丽接壤。所关甚要。此等地方卡座。皆系太祖太宗开基之始。相度地势建设。非可任意更改。即今昔情形不同。亦断不至如此之甚。著寄谕晋昌。查乾隆五十五年将军系属何人。因何将此项卡座裁彻。后又因何添设。彼时曾否奏明。并著询问琳宁。再此等地方卡座。应否照现改之处安设。抑或仍应遵照旧设之处安设。著晋昌务于暇时。亲往详查。相度形势。务期防范严密。绘图具奏。不可稍有疏忽。亦不可拘泥固执也。　　

○又谕、本日召见新授湖南臬司百龄、据奏称伊行至广宁县之新民屯地方。查有番役头李德玉坐车一辆、在彼逗遛、当即询以现在奉旨裁革番役、该役何以尚敢潜出、恐有索诈情事、据称该番役已于二月十八日、业经协领安平革退、复将裁革番役谕旨系于二月二十日始行奉到、何以该番役辄称于十八日先行裁革之处、向其诘询、该役语言支吾、恐有别项情毙、当将该番役交广宁县知县张炳、解赴奉天府尹处审办。又据奏称行至宁远州地方、据知州刘大观禀称、有番役二名、在中后所讹诈铺户钱文百余千、业经拏获、亦令该州解往奉天审办各等语。盛京将军衙门。私添番役。扰害民闲。早经降旨令该将军等裁革。以除积毙。乃现在百龄来京。在途仍两次查有审役在外招摇讹诈之事。可见琳宁等竟系阳奉阴违。于奉旨裁革后。尚敢四出滋扰。未查办以前。更不可问矣。朕与留都百姓伸此公愤。必欲力除此辈。所有百龄查出番役等、自己解到省城。并著傅森、晋昌、会同兼管府尹穆克登额、一并提讯归案审办。以示惩儆。　　

○己卯。谕内阁、朕恭阅皇考高宗纯皇帝实录。参领金珩奏、请将各省驻防满洲、蒙古、汉军、官弁子弟、于岁科两试、令该将军考试马步箭、即送附近府院考取一事。皇考钦遵皇祖谕旨。以驻防弁兵子弟。有能读书向学者。听其来京应试。若悉准其在外应考。则伊等竞尚虚名。必致骑射生疏。操演怠忽。将来更有何人充驻防之用。将该参领申饬。事未准行。仰见我皇祖皇考睿虑周详。诚恐驻防弁兵。专习文艺。致弛武备再三申谕、意至深远。因思上年通恩条奏驻防事宜一摺。内称请令各处驻防旗人。另设学额。就近考卒入学。再听赴京乡试等语。彼时朕尚未恭阅实录所载此条。即交军机大臣议奏准行。盖因各处驻防兵丁。较之雍正乾隆年闲。生齿增倍。而披甲名粮。例有定额。概令食粮当差。则人浮于缺。势有所难。若徒手嬉游。毫无所事。必至习于非义。其有能读书向上通晓文义者。如必令远赴京师应试。资斧又恐不给。是以准就近应岁科试。以广进取之阶。我满洲根本。以骑射为先。若八旗子弟。专以读书应试为能。必将轻视弓马。怠荒武备。殊失国家设立驻防之意。嗣后各省驻防官弁子弟。不得因有就近考试之例。遂荒骑射本业。著该将军都统等、通行饬谕各官弁等、训课子弟。以骑射为首务。其攻肄举业者。仍当娴习骑射。务臻纯熟。以仰副皇祖皇考教育八旗。谆谆垂训。及朕多方造就之至意。将此通谕知之。　　

○谕军机大臣等、此次额勒登保带兵赴陕。相机剿办。所见甚是。与前降谕旨相合。惟带兵过少。竟未通盘筹画。岂因兵少贼多。不能痛剿。即任贼匪到处奔窜乎。额勒登保、德楞泰、二人。平日带兵。俱属奋勉。而额勒登保尤为操守清廉。奋勇出众。是以特加委任。用为经略。乃近日德楞泰带兵赴川西剿办。旬日之闲。三奏捷音。擒获首犯多名。而额勒登保带兵赴甘后。未能大有克捷。总觉迟缓。现在贼匪由甘窜回陕境。惟岱森保等杀贼二百余名。并未见额勒登保痛歼贼众。其奋勇出力之处。何竟远逊于德楞泰耶。此时额勒登保一路。与岱森保等会合。总计兵勇。亦止四千余名。自不敷剿贼之用。额勒登保应一面札知那彦成、将伊一路所带之兵。酌分一二千名。又前此陆续派调黔兵六千名。原分以三千名、交勒保带往川北。以三千名、交李绍祖、阿哈保、带赴陕省。但黔省官兵。未能一时全到。而川北川西。尚有应剿之贼。额勒登保可飞咨德楞泰、先拨黔兵一二千名。派阿哈保带领迅速赴陕。以资剿办。　　

○庚辰。上诣大高殿行礼。时应宫拈香。　　

