<!-- { "loadSidebar": true } -->
○癸亥。谕内阁、本日据绵恩等会同议奏、稽查禁门及行在扈卫各事宜一摺。已降旨依议。并饬令改正颁行矣。适恭阅皇考高宗纯皇帝实录。乾隆二十三年六月内。有疯颠僧人持刀入东华门一事。经军机大臣会同刑部议将未经拦阻之东华门进班护军参领等分别定拟。并将护军校护军等拟绞。钦奉谕旨、护军参领护军校护军等看守禁门。系其专责。似此疯疾之人。强行入内。当经以棍击毙。或以刃砍伤。俱分所当然。乃守御多人。竟不能一为拦阻。如军前遇敌。谅不过恇怯奔溃而已。尚能奋勇杀贼乎。此即应如所奏。亦无不可。但积习日久。实未尝经历此等事件。且人数众多。著加恩将拟绞之护军校努尔瑚讷、长玉、护军福森保等十六人、俱行宽免。发往拉林、阿勒楚喀、余依议。此系朕格外恩施。嗣后看守禁门之章京护军校护军等、各宜勤慎当差。严为守卫。傥训饬后。如仍前怠玩偷安。一经查出。必从重治罪。决不姑贷。不可因此次加恩。妄生希冀也。将此旨著八旗护军统领书于木牌。凡进班之处。俱行悬挂。悉令进班人等知之。钦此。仰见皇考准情定法、垂诫谆谆至意。因思前月逆犯陈德、手持小刀。直入神武门。于朕进宫时突出。逞凶拒捕。扎伤御前亲近王大臣。较之疯颠僧人持刀入东华门。其情罪尤为重大。然彼时未经拦阻之该管护军校护军等、均经拟绞。仰荷皇考特恩分别发遣。而此次逆犯陈德进东华门绕至神武门。该管护军章京护军等、不能先事查拏。经朕降旨分别惩处。止于革退枷责。其最重之贤福一人、亦不过发往热河披甲。实系朕法外施仁。逾格宽宥。嗣后禁城各门该管之进班大臣章京护军等、惟当各思感奋。按照所定章程。实力奉行。小心守护。傥日久因循。不思职守。致有废弛。必当重治其罪。不能曲邀宽贷。至前蒙皇考谕令将所奉谕旨书于木牌。悬挂进班处所。原欲使大臣官兵等触目警心。恪恭尽职。今阅时既久。此项木牌因已损坏。并不悬挂。以致进班人等不知儆惕。渐就懈弛。著前锋统领护军统领等、敬将前奉皇考谕旨、恭录一通。并朕此次所降谕旨、一并书于木牌。在各进班处所敬谨悬挂。俾知遵守勿替。以副朕训诫成全之意。　　

○德楞泰奏请奖励军营出力人员。擢知县刘迁、为同知。赏游击张绍绪、都司瞿心能、守备王正刚、花翎。把总胡魁等、蓝翎。　　

○加赏安徽按察使珠隆阿、巴图鲁名号。并朝珠银币。以在宿州剿贼出力也。　　

○旌表守正捐躯湖北襄阳县民牛定谷妻吴氏。　　

○予湖北阵亡兵丁陈有等四十一名、赏恤如例。　　

○甲子。谕内阁、给事中曹锡龄奏、请禁匿名揭帖一摺。据称律载凡投帖隐匿姓名告言人罪者。虽实亦置之重典。见者即便烧毁。无庸办理。即如陈德一案、为天下所共愤。近闻有匿名揭帖任意株连。致被告之人辗转系狱。如果属实罪无可逭。万一俱属子虚。则告者方萧然事外。而无辜者已受桎梏之苦。乞敕下法司仍照旧例办理等语。所奏全无良心。殊不成话。投匿名文书告言人罪一条。载在令甲。原指挟有嫌怨、因而讦人阴私、或捏造寻常款迹陷人得罪而言。至于指称叛逆。则非寻常款迹可比。前据诚存奏称、伊家拾有匿名揭帖。内称笔帖式兴德保父子曾与逆犯陈德熟识往来。现在尚有陈德夥党在外勾结情事等语。如此重情。若见者即便烧毁。无论事果属实。设别经发觉后。究出曾在某处投递揭帖。未经申理。罪不可当。即身为职官。见有首告谋逆之事。竟忍置之不理。于心安乎。譬如人詈己之父母。竟置而不问可乎。况良莠不齐。盛明之世。亦难保无枭獍之徒。即如陈德一犯、在禁城内持刀逞凶。又岂事理之所应有。乃今竟有其人。则投告此等重情事件。如诚存为满洲世仆。岂忍不奏。即朕亦不得不办。若所告果实。安得拘泥虽实不坐之条。竟置勿论。傥系告者有心诬陷。自当根讯确实。务得造言之人。治以诬告大逆之罪。庶使奸徒有所惩儆。是审理此等匿名揭帖。正所以申雪诬枉。严杜告讦。于律意本属并行不悖。况诚存初奏时。当经召见询问看伊人本朴实。自无妄希见好之心。且伊亦称此必系挟仇诬害者所为。当即谕令禄康等将兴德保父子传到。伊等请将兴德保解任。尚未准行。迨经军机大臣会同刑部堂官讯问兴德保父子实无与陈德往来情事复谕令详询兴德保父子、令将与伊等素有嫌隙之人。一一指出。以便根究得实。为之申理。亦并未将被告之人辗转系狱。致有苦受桎梏之事。该给事中不知详悉。遽以入奏。亦太不晓事矣。曹锡龄、著传旨申饬。并著将原摺掷还。至此案前经军机大臣会同刑部堂官在圆明园讯出大概情形后。于二十五日交与现在城内刑部各堂官在署审讯。今已阅五六日。尚未得有确实情节。颇属迟缓。仍著在城刑部各堂官速行研鞫。并著步军统领衙门详密访查。务将此案投递匿名揭帖之人。设法究出审明定拟、毋得再有稽延。致欲颟顸了事。　　

○是月。密谕玉德李殿图知朕闻姜开阳年纪老迈。记性日拙。精神日衰。藩司为通省领袖。岂可任其恋栈因循。汝二人速即公同密奏。候朕裁酌。又闽省漳泉二府。最为难治。而泉又甚于漳。总须培养出几个好府州县官来。庶几可望移风易俗。如知府王绍兰、守清政勤。冯国柄、民怀吏畏。徐如澜、精明强干。吴裕仁、善于控制。孙树南、勤于缉捕。此数人似乎可用。佐贰中柳成梅、亦得民心。高叔祥、官声颇好。朕所闻如此。汝等亦当留心体察。得一贤员。阖邑蒙福。庇一劣员。合郡受祸。近年以来。各省督抚奉公守法者居多。但止知洁己。未能用人。所以政不行而民益困。颇有大法小不廉之敝□大。有何益处。汝等患在不知人。斯所以不能安民。亟须勉之。朱批即速缴上。特谕。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。夏。四月。乙丑朔。享太庙。遣肃亲王永锡恭代行礼。　　

○谕军机大臣等、额勒登保奏截剿合夥股匪。虽稍有斩获。尚未办竣一股。额勒登保当严饬带兵将领。务将剿败所剩零匪、确探穷追。不留余孽。如能于四月内一律蒇事。则不但复还御前大臣、赏还紫缰并当再予加恩。功过惟汝自取。朕从无成见。况据覆奏现在带兵将领足敷分派。陕省征防官弁兵勇。尚有三万余名。较之千余贼数。几二十余倍。以多击少有何难办。惟三万余名兵勇内。随征者仅有六千余名。其余分拨防堵者、转有二万余名。在各路紧要隘口。自宜驻兵防守。但未必处处均属隘要。而兵勇等日久闲居。即趫健者亦转形疲弱。莫若于此项防堵将备兵勇内。挑选勇健者。派令随营搜剿。或就各该处地势察看。有可将卡隘量为移近、紧逼堵剿之处。则需兵较少。亦可腾出防兵、作为征兵于捕贼更为有益。此皆经略分内应办之事。额勒登保未见及此。即伊不能通盘筹画之咎。现在零匪虽属无多。而辗转奔窜。狡猾异常。此时惟当痛加剿戮。不必再事招抚。转致稽延。将此传谕知之。　　

○以甘肃河州镇总兵官皂保、为提督。江南河标左营副将仙鹤林、为河州镇总兵官。　　

○免陕西被贼滋扰之南郑、孝义、宁陕、西乡、洋、城固、宁羌、沔、褒城、留坝、凤、略阳、安康、汉阴、石泉、平利、紫阳、洵阳、白河、商、镇安、山阳、雒南、商南、咸宁、长安、盩厔、鄠、蓝田、渭南、郿、扶风、岐山、宝鸡、陇、汧阳、华、三十七厅州县、七年以前民欠额赋盐课常社仓粮。承办军需之咸阳、兴平、醴泉、临潼、高陵、泾阳、三原、富平、耀、同官、潼关、朝邑、郃阳、大荔、澄城、华阴、韩城、白水、蒲城、凤翔、麟游、乾、武功、永寿、邠、长武、淳化、二十七厅州县、旧欠银粮十分之五。并沿边转运军火之肤施、安塞、甘泉、安定、保安、宜川、延川、延长、靖边、定边、榆林、葭、怀远、神木、府谷、绥德、清涧、米脂、吴堡、鄜、洛川、中部、宜君、二十三厅州县、未完常社仓粮耔种十分之五。　　

○丙寅。上御勤政殿听政。　　

○谕内阁、四库全书内。恭缮皇考高宗纯皇帝圣制诗文。存贮诸阁。奎文炳焕。垂示万古。惟圣制诗自四集以后。文自二集以后。俱未缮写恭贮。理宜敬谨增入。此外如八旬万寿盛典、及续办方略纪略等书。亦应一体缮入庋藏。尚书纪昀、系纂办四库全书熟手。著即详悉查明开单具奏。　　

○又谕、户部奏、各省未完嘉庆六年分正赋等项银两、请勒限完交一摺。地方各项钱粮。乃国家惟正之供。自应各按年月尽收尽解。乃嘉庆六年分尚有未完正赋耗羡杂税、及历年带徵等项、共一千一百二十七万六千余两。均系七年分应徵、及本年四月奏销以前应完之款。岂容任意拖欠。著传谕各督抚、即行严饬地方官、务将此等积欠银两。迅速徵解。照该部定限、于本年十月内全数徵完。以清帑项。傥仍前因循辗转。巧为弥缝。抑或徵不足数。藉词延宕。即著该部将经手之员、指名严参惩办不贷。余均著照议行。　　

