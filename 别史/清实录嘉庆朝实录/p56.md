<!-- { "loadSidebar": true } -->
○丙辰。定留养及军徒脱逃改发例。刑部议、留养一项。原系国家矜恤孤独。特施法外之仁。似应量为推广。应请将例文内、情节较重者。共二十五条。概不准声请留养。一、强盗窝主、造意不行又不分赃者。一、旗下正身犯积匪者。一、拏获逃人。不将实在窝留之人指出。再行妄扳者。一、发遣云贵两广烟瘴偷刨人薓人犯、在配脱逃者。一、盛京旗下家奴、为匪逃走、犯至二次者。一、派往各省驻防满洲兵丁、临行及中途脱逃者。一、用药迷人甫经学习即行败露者。一、用药迷人、已经得财为从者。一、闽省不法棍徒。引诱偷渡之人。包揽过台。中途谋害人未死、为从同谋者。一、应发极边烟瘴罪人。事发在逃。被获时有拒捕者。一、开窰诱取妇人子女。勒卖为从者。一、旗人犯罪、发遣赦回、又生事故者。一、永远枷号人犯。已逾十年。原拟死罪。并应发新疆黑龙江者。一、大夥枭徒拒捕伤差案内之壮丁窝家者。一、军营逃兵、在军务未竣以前投首者。一、军营脱逃余丁被获者。一、用药迷人、被迷之人当时知觉。未经受累者。一、聚众夺犯杀差案内、随同拒捕、未经殴人成伤者。一、州省匪徒、在野拦抢四人至九人、未经伤人者。一、台湾无藉游民。凶恶不法。犯该徒罪以上情重者。一、贼犯犯罪事发抗拒杀差案内、为从在场助势者。一、罪囚越狱脱逃三人以上、原犯徒罪为从、及杖笞为首、并一二人原犯军流为从、乃徒罪为首者。一、洋盗案内被胁股役者。一、幕友长随书役等、倚官妄为、累及本官、罪应流以上、与同罪者。一、新疆兵丁跟役。如有酗酒滋事。互相调发者。其抢窃满贯拟绞缓决减等等项。情节较轻者。二十二条。准其留养一次。一、抢窃满贯拟绞、秋审缓决一次者。一、窃盗三犯、赃至五十两以上拟绞、秋审缓决一次者。一、内地民人。在新疆犯至军流。互相调发者。一、引诱包揽偷渡过台。招集男妇至三十人以上者。一、调奸未成。和息后因人耻笑。复追悔抱忿自尽致二命者。一、行营金刃伤人者。一、押解新疆遣犯脱逃。限满无获。为首情重者。一、川省匪徒在野拦抢十人以上被胁随行者一凶徒因事忿争执持军器殴人致笃疾者一夥众抢去良人子弟强行鸡奸之余犯问拟发遣者一三次犯窃计赃五十两以下至三十两者一三十两以下至十两者一窃赃数多罪应满流者一抢夺金妨伤人及折伤下手为从者一发掘他人坟冢见棺椁为首及开棺见尸为从一次者一开棺见尸二次为从者一窃盗临时拒捕伤非金刃伤轻平复者一抢夺伤人伤非金刃伤轻平复者一积匪猾贼及窝留者一回民犯窃结夥三人以上及执持绳鞭器械者。一、旗人逃走一月内自行投回。及拏获者一、行窃军犯在配复行窃者如不知悛改复行犯罪仍不准留养庶于矜悯之中。仍寓分别惩创之意再查由新疆改发内地人犯如窃盗临时拒捕伤非金刃伤轻平复。抢夺伤人伤非金刃伤轻平复。回民犯窃。结夥三人以上。及执持绳鞭器械三项情罪较重。如有脱逃自应照新疆人犯脱逃之例即行正法其余改遣人犯本罪原止军流。如有脱逃似未便统照外遣人犯一体办理。但究系由外遣改发内地亦未便仅照寻常军流脱逃例定拟。应请各按现犯本罪上加二等调发十条一抢窃满贯拟绞秋审缓决一次者。一、窃盗三犯。赃至五十两以上拟绞。秋审缓决一次者一、三次犯窃计五十两以下至三十两者。一、三十两以下至十两者。一、窃盗赃数多罪应满流者一抢夺金刃伤人。及折伤下手为从者。一、拨掘他人坟冢见棺椁为首及开棺见尸为从一次者。一、开棺见尸二次为从者。一、积匪猾贼及窝留者。一、行窃军犯在配复行窃者。于犯案发配时。即面剌改发字样以示区别从之。　　

○户部议准陕甘总督宜绵疏报、甘肃合水、灵平、罗、三州县、并红水县丞所属、开垦地一百七十三顷二十四亩有奇照例升科从之。　　

○丁巳上侍太上皇帝自避暑山庄回銮。　　

○诣文庙瞻礼。关帝庙城隍庙拈香。　　

○谕内阁、据保宁奏将伦窃民人马匹又复拒捕。抢夺马匹之土尔扈特喇嘛楚鲁木土尔扈特克哷扣本。审明正法等因具奏、案内参奏库尔喀喇乌苏领队大臣成德。并不遵将犯人土尔扈特等解往该游牧惩办。辄以河水涨发为词。将其台吉及属下人等、传至库尔喀喇乌苏惩办殊未允协等语。土尔扈特等、胆敢偷窃民人马匹。复又拒捕抢夺情殊可恶。保宁审明即行分别正法。甚属允当。至成德系伊犁协领。经保宁保举。朕始用为领队大臣。今伊并不遵奉将军委派。藉词偷安。擅自传集土尔扈特台吉及属下人等眼同将该犯办理殊属非是。成德著照保宁所请交部严加议处外仍著保宁将成德自补授领队大臣以来。有无任意自满。以致办理事务错谬之处。秉公详察。如有此等情节。即行据实参奏、毋得因系原保之人。自存回护也。　　

○景安奏、川省通江窜匪。扰至陕境之沿江一带。非希图抢渡北窜。即由南岸东奔楚省。奏入。谕军机大臣等、昨据秦承恩奏、张汉潮一股。从西乡堰口奔窜。宜绵已赶至石泉。并派柯藩庆溥等分布要隘。相机堵剿。是东面已有官兵遏其去路。未必即能窜入楚境。景安飞饬各营卡加紧防范。亦属先事豫防之策。但张汉潮一股。屡经官兵剿杀。势已溃散。乃明亮等跟踪追蹑。总未成擒。兹又任其窜至石泉焚掠。伊等带领如许劲兵。若再不能赶上贼匪。与宜绵等两面夹击。竟任东奔。阑入楚境。心当重治伊等之罪。并著宜绵王文雄等遵照昨旨。并力堵截。勿令贼匪北渡汉江东窜。至楚省巴东边界。亦关紧要。著高杞速行驰往。会同王凯、实力严防。　　

○革明亮、兴肇、花翎。以贼匪窜至石泉故也。　　

○云南提督文图、以疾乞假。命解任回旗调理。　　

○是日驻跸喀喇河屯行宫。　　

○戊午。驻跸常山峪行宫。　　

○己未。谕军机大臣等、现在各股贼匪仍折窜郭家沟一带与罗其清株守之箕山相近而罗其清又分遣夥党攻扑营山县城。徐添德一股。又奔逃舟口可见贼匪来去自如。毫无拦阻。惠龄等务须亲率官兵。严密攻围。按名擒获。若一时不能将各股贼首全数擒缚。与其东西驰击兵无定向莫若并力攻剿罗其清一股。此股贼众较多各贼藉其声势如将罗其清擒获。余贼自必瓦解。至勒保所剿冷添禄林亮功两股贼匪。傥略需时日。该处贼匪无多。何不于得力提镇将领内。酌留数人带兵在彼剿办。勒保当统领腾兵。速赴箕山。督同惠龄等、将大股贼匪剿净。更为得力。仍在勒保酌量而行。将此传谕知之。　　

○密云副都统观音保、以疾解任。以头等侍卫全福为密云副都统。　　

○是日。驻跸两闲房行宫。　　

○庚申。山东巡抚伊江阿奏、曹单等处前被水灾请截留漕粮米豆二十七万七千余石。以资赈济。从之。　　

○是日。驻跸要亭行宫。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆三年。戊午。九月。辛酉朔。谕军机大臣等、张汉潮一股。贼数无多。兹被官兵沿途截杀。现存不及三千人。况宜绵督率柯藩等、在紫阳防守。遏其东窜。秦承恩、王文雄、于通川分布剿防。明亮等正可迎头截击。何以复由小坝窜回四川南江县境。明亮、兴肇、著再传旨严行申余至勒保受朕逾格恩施。更当豫操胜算。近闻川匪有自相攻击之语。若果如此。贼党内离。勒保到彼。或设法用计赦冉文俦之罪。令为官兵前驱。进攻罗其清。可收以贼攻贼之益。并著惠龄等、一体留心设法为要。　　

○以镶蓝旗蒙古副都统翁果尔海、为英吉沙尔领队大臣。　　

○是日。驻跸密云县行宫。　　

○壬戌。谕军机大臣等、哈当阿奏、拏获洋盗审明正法。并因盗首蔡牵远扬未获。请交部治罪一摺。此次洋盗在台湾一带劫掠。哈当阿分遣将弁督率官兵。前后拏获盗犯多名。并前将遇盗畏葸之副将李鉷。据实参奏、办理尚属认真。所有该提督自请治罪之处。著加恩宽免。魁伦既不能认真督饬水师将弁上紧缉盗。而于哈当阿参奏李鉷又复心存回护。前已降旨严饬。兹盗首蔡牵等、已逃回内洋。且所余盗船无多。即责成魁伦。缉拏务获。若再致盗首远扬。则二罪并发。恐魁伦不能当此重咎。将此谕令知之。　　

○是日。驻跸南石槽行宫。　　

○癸亥。上侍太上皇帝还圆明园。　　

○诣安佑宫行礼。　　

○都察院左副都御史孟邵、以不能约束其子。降级调用。　　

○旌表守正捐躯陕西郃阳县民苗初妻孙氏。　　

○甲子遣官祭都城隍之神。　　

○丙寅。谕军机大臣等倭什布奏、睢州上汛。因连日疾风猛雨。黄河盛涨。水势高于堤顶。平漫过水一百五六十丈。大溜分注漫工者已有八分。入正河者仅止二分则下游自必即日断流。曹汛漫口可以堵筑而睢州五堡漫水。有洪泽湖为之归宿。较之曹汛工程。转易办理。向来北岸漫溢。漫水下注。势如建瓴。施工较为费手。南岸地势较高。且多平衍。分洩湖河云路较宽。易于堵筑。是以从前办理北岸漫工。曾有旨令于南岸。或酌行开放缺口。分洩水势。此时司马騊自己得信。驰抵睢工。即会同倭什布、督率工员。先将漫口赶紧盘头勿令塌宽。其睢州一带、及下游蒙毫等处被水村庄。著倭什布、朱圭、督饬所属妥为抚恤。至江境下游。现据李奉翰等奏已分段挑挖。仍当实力督办。普律深通。以便漫水归入正河畅行无阻将此各传谕知之。　　

○予湖北河南阵亡守备刘天锡、千总摆守德、刘国辅、把总许国桢、李大德、外委李芳、金廷廉、祭葬世职。兵丁喀尔玛喜等、五百二十八名、贵州征苗阵亡兵丁孙延桂等二名、土目周宗培等二名、赏恤如例。　　

○丁卯。孝淑皇后殡宫月祭。遣官行礼。　　

○予湖北阵亡领催噶尔汉布等十名、赏恤如例。　　

○予浙江伤亡兵丁刘孔文、广东伤亡兵丁麦奇高等九名、赏恤如例。　　

