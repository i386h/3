<!-- { "loadSidebar": true } -->
○丁未。谕内阁、我国家景运昌明。文治隆茂。八旗臣仆。涵濡圣化。辈出英才。自定鼎以来。后先疏附奔奏之伦。其足任干城腹心者。指不胜屈。而于骑射本务之外。留意讴吟、驰声铅椠者。亦复麟炳相望。前此铁保在京供职。曾有采辑八旗诗章之请。经朕允行。兹据奏进诗一百三十四卷。请赐书名。朕几余披览。嘉其搜罗富有。选择得宜。格律咸趋于正。而忠义勇敢之气。往往藉以发抒。存其诗实重其人。益仰见列圣培养恩深。蒸髦蔚起。正未有艾。爰统命名熙朝雅颂集。并制序冠于＜闲＞端。以垂教奕＜衤异＞。非徒赏其淹雅博丽之词也。著将原书发交铁保、付之剞劂。用昭同风盛轨焉。　　

○戊申。谕军机大臣等、倭什布等奏、拏获在洋叠劫并抢劫炮位盗匪朱亚三等、审明办理一摺。已批交刑部核拟具奏。并降旨将吕溁加恩以知县升用矣。惟阅摺内称、吕溁系雇募乡勇。督率追捕。并未将营汛弁兵曾否会同缉获之处。详晰声叙。海洋地方。营汛联络。专司缉捕。况高雷交界处所。尤易藏奸。自必设有营员。以资控制。何以此次擒拏各盗匪。祇有乡勇驾船追击。并未经会营协缉。国家设兵卫民。缉盗若专用乡勇。何必设营置汛耶。如果该地方官等、曾经咨会营员。而营员等推诿不前。则当将营员参办。或兵不堪任使。则当责惩训练。著倭什布等查明覆奏。　　

○庚戌。旌表守正被戕湖北京山县民吴甫潮妻丁氏。　　

○辛亥。孝恭仁皇后忌辰。遣官祭景陵。　　

○上幸静明园。诣龙神庙拈香。　　

○谕军机大臣等、惠龄奏、查明陕省各营军装马匹等项、请俟征兵全行凯彻后、再行估造等语。著照所请、准其展限暂缓查阅。并降旨谕知额勒登保矣。至摺内所称、官兵随征日久、奔走山径、于排队走阵亦多生疎之语。实属自相矛盾。随征官兵而不知排队。伎俩可知。但外省营伍操练、所演技艺。多系虚应故事。至临阵对敌。全不赖此。即如东三省劲旅。所向克捷。何尝讲习排队走阵等项虚文耶。该督惟当督饬镇将各员、平日认真训练。俾成节制之师。原不待查阅营伍之际。始求娴习技艺也。将此谕令知之。　　

○裁四川冕宁县训导一员。移驻雷波厅。增设雷波厅文武学额。从总督勒保等请也。　　

○河南河北镇总兵官常麟、以病解任。调直隶泰宁镇总兵官富兰、为河北镇总兵官。马兰镇总兵官兴长、为泰宁镇总兵官。以正白旗汉军副都统丰绅齐伦、为马兰镇总兵官。兼总管内务府大臣。署镶黄旗蒙古副都统阿明阿、为正白旗汉军副都统。　　

○甲寅。谕内阁、盛京三陵总管。既向无借给俸银之例。又非派令出兵制备军装者可比。此次文昌保具呈时。户部堂官禄康等、即应按例批驳。何以明知向无此例。率行具奏。并请嗣后补放三陵总管。亦一体借给。此端一开。将来凡与例不符之员。俱似此纷纷呈请。成何事体。户部堂官等、不过听信司官怂恿。意图见好于人。一经奏准。则恩皆归已、如此邀誉市恩。岂大臣公正居心之道。近日各部院衙门、多有陈请乞恩之事。从未见认真综核、任劳任怨者。记云善则归君。过则归己。今诸臣总思市恩见好。稍有建白者。共目为多事。此等习气。亟宜整饬。所有文昌保借支俸银之处。著不准行。户部堂官、著传旨申饬。仍交部察议。其承办司员、著交部议处。　　

○乙卯。谕内阁、此案缪细妹回殴小功服兄缪三康致死。律应斩决。又致母黄氏畏累自缢。例应照本犯罪名拟以立决。该犯身兼二罪。问拟斩决。已无可复加。但该犯祇科殴死服兄之罪。已应斩决。又因逞忿、累及所生。不可不量加严办。以昭区别。缪细妹、著即行处斩。仍于犯事地方枭示。俾乡愚触目咸知儆戒。嗣后有身犯二罪。俱应斩决者。均加拟枭示。著刑部纂入律例。用示明刑弼教至意。　　

○谕军机大臣等、本日朕披阅剿平三省邪匪方略。嘉庆二年九月内、宜绵奏军营情形。据称各州县团练乡勇。其中勇往出力者、固不乏人。但赏过则骄。威过则散。究非纪律之师可比。请于新兵外、各按省分、添练备兵、自一万名至五千名不等等语。朕犹忆从前奏到此摺时。当经恭请皇考高宗纯皇帝训示。仰蒙圣训、以军营乡勇不能绳以部伍。不若挑充入伍。可资约束。则多一兵丁、便少一乡勇。俟军务告竣后。或挑补营头。或散令归农。其事尚属易办。宜绵之言。似有所见。随降旨谕知四川陕甘湖北河南各督抚等、按照宜绵所奏之数。招募入伍。可见乡勇之不足恃。早经圣明洞鉴。示以办理之方。该督抚等如果及早遵行。彼时乡勇等贪得盐粮。自必咸愿应募。一经入伍。则驾驭较易。即事竣散遣。亦不虞其滋事。乃数年以来。督抚皆委之于经略参赞。迁延不办。各路军营、仍袭用团练之人。漫无控制。以致大功告竣后。散遣为难。其留军营者、不肯出力。徒糜盐粮。其散归者、或流而为匪。别生事端。年来叠次降旨、谕令妥筹安插。迄无善策。连日以来。又屡谕该省督抚等悉心筹办。此时各路乡勇内、如尚有情愿入伍者。自当即令归营食粮。但恐此等游民。惮于管束。未必情愿入伍。著该督抚等遵照节次谕旨。将乡勇有家可归者。酌加赏给。遣回原籍。取具收管印结。其无业可归者。或分给各大员及各厅州县署内、充当壮丁杂役。给以饭食。俾资糊口。总当使之有所羁管。足资生计。不能游荡为匪。方可日久相安。各督抚惟当速发天良。以国事为家事。妥协办理。勿再因循。将此谕令知之。　　

○以遣戍释回赏给员外郎前任陕甘总督宜绵、前奏乡勇情形。切中时敝□大。命以四五品京堂候补。　　

○旌表守正捐躯四川崇庆州民王万骥女王氏。山西临晋县民王讲娃妻赵氏。　　

○丙辰。谕内阁、据托津等奏、本年二进粮船、自四月二十九日首帮抵坝、至本月二十三日、仅有十一帮到通、二十四日以后至二十八日、五日内并无续到粮船、且据各运弁禀报、东省闸河内外、水势浅弱、草寺蒋家圈至四女寺一带、淤浅特甚、因无剥船、该丁自行刮挖、并用小划船轮转起剥、以致延滞等语前因汪镛具奏粮船脱帮情形。铁保总未奏及。特降旨令其明白回奏。嗣据铁保覆奏、因堵筑漫口。闭闸蓄水。暂令粮船停泊。现集夫挖浅。并添备剥船、催挽前进。惟未经详悉奏明。自请交部议处。当经降旨、以铁保尚系在彼筹办。其过止于声叙不明。加恩改为察议。今粮船在东省境内。节节迟延。并闻有每日祇行数里者。河水浅滞地方。致旗丁等自行刮挖。则所谓集夫者安在。各帮船自用划船起剥。则所称多备剥船豫备起卸者又归何用。看来铁保所奏、全系纸上空谈。并未认真办理。本日又据铁保奏、临清闸内外汶河、卫河、连次长水。帮船现在行走通顺。即该运弁所禀阻滞情形。系以前之事。而铁保前摺亦未据实奏明。实属讳饰。铁保著再交部议处。其草寺等处地方。前经铁保开单具奏、派委道将专驻催趱。著即查明各该处系何员承委督办。据实参奏。交部严加议处。　　

○谕军机大臣等、朕近闻本年豫省合龙后。黄流由云梯关入海。不甚畅利。竟有分溜直入洪泽湖、及淮扬一带运河、倒灌较往年为甚。此事殊有关系。海口一带、旧有阻遏。上年豫工未经合龙时。朕早为虑及。节经降旨令吴璥亲赴海口一带。随机酌办。务为一劳永逸之举。不可惜费畏难。申谕甚为明切。该督屡次奏到、皆言云梯关一带出水通畅。惟请再将黄泥嘴新河等处取直开挑。以收束水刷沙之益。本月初旬、复据奏称各工业经挑切如式、河水滔滔外注、并无阻遏等语。今黄流分溜直入洪泽湖、运河。是海口之不能通畅。已可概见。现在未交大汛以前。已形倒灌。将来伏秋大汛。清黄并涨。洪泽湖不能容受。各处工程。岂不大形危险。海口阻滞。本非一日。但上年有旨、特交吴璥查办。何以并不通盘筹画。以致本年黄水倒灌、甚于往年。该督前此办理。自不免存惜费之见。殊不知顾惜小费于前。即不免多糜帑金于后。试思海口消纳不畅。洪泽湖又遭淤浅。则河身涨满。滨河州县、在在可危。彼时设有漫溢。工钜费繁。又将如将办理。吴璥即不惜身家。更于国事何益。著传谕吴璥、即查明现在河水倒灌情形。务即设法筹备。不可迟缓贻误。　　

○予云南剿捕猓匪阵亡外委高彦、祭葬世职如例。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百三十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。六月。戊午朔。命礼部尚书那彦成驰赴河南查看河工。　　

○以贵州按察使董教增、为四川布政使。山东登莱青道李长森、为贵州按察使。　　

○己未。以兵部尚书长麟、兼署礼部尚书。　　

○庚申。谕军机大臣等、百麟奏查出江宁省遣回安南夷人闭阮□□恭等、私带仆人谢昌伶等、分别赎留一摺。闭阮□□恭等从前安置江宁时。身系夷人。即不应契买内地百姓为仆。今赏还该国。岂可任其携带前往嗣后陆续遣回之夷人、如有似此私带者。仍当一体照办。至闭阮□□恭等于江宁私置奴仆。该地方官何竟毫无觉察。若非广西地方查出截留。则内地齐民。转供夷人役使。殊与体制不合。现在谢昌伶等已交江南委员连契带回。著陈大文查明契内、系何处籍贯。何年契买姚成贵系何年经黄廷球收留。按照年分。即将该管各员、具摺参奏。　　

○缓徵四川生番滋扰之马边厅属冈外、烟峰、回龙、三乡额赋。　　

