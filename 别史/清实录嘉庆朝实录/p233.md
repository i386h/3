<!-- { "loadSidebar": true } -->
○丁未。谕军机大臣等、本日递到额勒登保奏函。仍不过铺叙剿办情形。并未与贼接仗。据称贼匪奔窜无定。自系实在情形。断不疑其虚诳。但事机所在。亦必须熟筹办理。若云智者无所用其谋。勇者无所用其力。遂不思多方设计剿办。岂有待贼匪自毙之理乎。至以功届垂成。刻下惟苟逆一股、办理棘手。自谓无能、而且无福。此语过当。额勒登保前此疏防。任苟逆窜入老林。将及半载。尚未擒渠获丑。其办理无能。朕亦不能为解免。至无福一语。额勒登保不但不可出此言。并不可存此心。设思伊若无福。何以能承受朕思。额勒登保惟当倍加奋勉。指日大功告蒇。晋爵酬庸。伊之渥被恩施者。正未有量。至摺内称仰慰高宗纯皇帝在天之灵。此乃朕之责任。朕受皇考付托之重。此为第一件大事。额勒登保能早建大功。宽朕之责。即以慰皇考之灵。若日久因循。则非但额勒登保之罪。实朕之罪。朕自亲政以来。宵旰忧劳。额勒登保冀以纾朕之忧。不知为君无去忧之时。剿贼一事。特朕心忧劳之最大者。其他雨旸年谷。吏治民生。在在关心。忧劳实无时或释。若额勒登保等将贼氛计日荡平。则振旅还朝。懋膺上赏。伊等之焦劳即可宽解。额勒登保不可不勉体此意。迅速蒇功也。将此传谕知之。　　

○以故睿亲王宝恩弟端恩、袭爵。　　

○旌表守正被戕四川遂宁县民张居义妾李氏。　　

○戊申。稽查内务府御史多福、博庆额奏、内务府养育兵缺。请照八旗例、由该管大臣挑补。从之。　　

○己酉。谕军机大臣等、川省夷猓、在峨眉雷波等处焚抢。经勒保派令丰绅、董教增、带兵前往。即交伊二人专心妥办。此时秋谳业已完竣。董教增惟应会同丰绅、将夷人系何种类。因何构衅滋扰。及人数若干。为首者系属何人。详悉查明。速由五百里先行驰奏。又勒保奏称、董教增等带兵至峨眉、传发木刻。夷猓大半退散。可见该夷等尚知畏惧兵威。祇须将为首滋事者严办数人。以儆其余。或讯系汉奸实有欺压夷人等事。尤当秉公究办。以服其心。固不可稍涉张皇。亦不可草率完事。将此传谕知之。　　

○德楞泰奏报、冒雨赶剿樊曾贼股。淹毙首逆樊人杰等、并将樊人杰妻子弟侄全行歼毙。余匪扫荡。得旨奖赉。晋封德楞泰三等侯。将军赛冲阿等、下部议叙。赏提督长龄、云骑尉世职。游击阎俊烈、以参将即补。起已革把总刘从善、为原官。赏出力兵丁银牌。并予军机大臣庆桂、董诰、戴衢亨、及章京等、优叙。奏事处接报、兵部递报、各官。加级。沿途驿递、查明奖赏。　　

○勒保奏报、歼毙贼首杨步青。得旨嘉奖。赏乡勇冉贵等顶带并蓝翎。　　

○展缓两淮板浦、中正、临兴、三场、水灾带徵灶课。　　

○辛亥。上御勤政殿德政。　　

○吏部议覆、御史周廷森奏请、饬令顺天府府尹移居公署。应如所请。从之。　　

○琅玕奏报、痛剿土地塘峨乐猓匪。总兵官书成等、下部议叙。　　

○旌恤遇贼捐躯湖南守备林子元妻张氏子宗鸿等五十九名口、如例。　　

○旌表守正捐躯奉天海城县民姜起先妻李氏。　　

○壬子。谕军机大臣等、本日据杨揆奏到峨眉、雷波、两处夷匪滋事、现在筹办缘由一摺。与前日勒保所奏。情形相同。但摺内祇称该厅县铜铅各厂。多与夷地毗连。此次缘汉夷争界。并有附近厂分贸易民人、在彼影射私垦夷地。因而该匪等生心烧抢等语。其实在因何起衅。焚掠时曾否伤害民人。及滋事夷众共有若干人。为首者系属何人。仍未详晰声叙。著勒保即遵照前旨。查明据实速奏。至该夷匪等滋扰边界。肆行焚抢。固不可将就了事。但此等徼外猓夷。一经董教增等带兵赴彼。该匪等即已退回卡外。可见尚知畏惧。即摺内所称夷性畏热。恐交秋后复出滋扰。亦尚系悬揣之词。此时丰绅带兵前往。若径行捣其巢穴。恐该处沿边夷种不一。转致惊惶失措。勒保接奉此旨后、当酌量情形。饬知丰绅等相机妥办。如该匪业已退避归巢。丰绅等祇须在卡内带兵驻劄。示以声威。谕令将为首之犯自行缚献。究明起衅首犯。正法示众。即可完局。如查系汉民理曲构衅。亦即对众将该犯正法。使该夷等心知畏服。可期日久宁谧。丰绅仍即带兵回至川北一带、办理搜捕余匪事宜。其峨眉雷波边界。就近交与该协营将领等、督兵驻彼弹压。以靖边隅。将此传谕勒保、并谕杨揆知之。　　

○又谕、本日由驿递到玉德等奏摺一件。朕详加披阅。系蔡牵盗夥、登岸抢去汛炮、及何定江追捕盗船擒获盗犯刘帮等六十名审拟办理二事。此内审办盗犯。系应发交刑部核拟之件。自应另为一摺。以便批发。今该督等将二事牵混入奏。殊属不晓事体。除将刘帮等案供节录发钞外。其办理盗匪登岸抢炮一事。仅称讯取该弁兵等确供。按例定拟。亦属非是。大担门、距厦门祇三十里。立有专汛。安建炮台。原为巡防洋盗而设。黑夜之中。遇有盗船近岸。即应用炮轰击。何以转被该盗夥舍舟登陆、将汛炮抢去。其伤毙弁兵仅止一人。自系在汛弁兵人少。致有疏失。看此情形。沿海所设墩汛。竟属具文。并闻该弁兵平日全不在汛地防守。且有私将炮位埋藏者。海疆重地。若营汛如此废弛。何以戢盗安良。著玉德等确切查明。如有前项情敝□大。即据实参奏。严行惩治。毋得仅照寻常疏防按例办理。将此谕令知之。　　

○甲寅。德楞泰奏、追剿樊人杰随营办事文员。并节次打仗出力员弁。赏参将马文斌、游击王占鳌、巴图鲁名号。和府金之忠、知州范继昌、游击乌勒喜讷、都司熊敏谦、刘廷斌、守备谢成贵、千总谢金章、花翎。千总赵先贵等、蓝翎。余升擢有差。　　

○命吏部尚书刘权之、刑部尚书德瑛、在军机大臣上行走。　　

○旌表守正捐躯河南永宁县民吴学治女吴氏。　　

○乙卯。额勒登保奏报、拏获首逆苟文明家属。开复额勒登保等、革职留任处分。提督杨遇春、下部议叙。　　

○命贝子奕纯、带领侍卫十员、往奠故礼部尚书达椿茶酒。赐祭葬。擢其子太仆寺少卿萨彬图、为内阁学士。兼礼部侍郎衔。　　

○以兵部右侍郎长麟、为礼部尚书。兼翰林院掌院学士。调工部左侍郎那彦宝、为兵部右侍郎。转工部右侍郎苏楞额、为左侍郎。以内阁学士吉纶、为工部右侍郎。　　

○调正黄旗汉军都统禄康、为镶黄旗汉军都统。以京营左翼总兵恭阿拉、为正黄旗汉军都统。转右翼总兵国霖、为左翼总兵。以正蓝旗汉军副都统广泰、为右翼总兵。内阁学士那彦成、兼正蓝旗汉军副都统。调镶蓝旗蒙古副都统台费荫、为镶白旗满洲副都统。以内阁学士纳清保、兼镶蓝旗蒙古副都统。　　

○戊午。谕内阁、三法司衙门议覆、湖北省左中义、将伊父左士潮存钱买谷。致伊父忿恨自尽。照原议违犯教令例定以绞候一本。细核此案情节。左士潮将卖牛钱文。欲行凑买棺木。伊子左中义、因先要买谷防饥。经左士潮向阻不听。并将旧存钱文一并买谷。以致左士潮忿恨莫释。投缳殒命。试思制备棺木。原系为子者分应尽心之事。今该犯不但不为伊父早行备办。并将伊父自备买棺钱文。忍心挪用。先买食谷。致伊父抱忿自尽。是其平日必不能孝顺其亲。非仅一时违犯教令可比。将来核办秋审。亦必予勾。左中义、著即行处绞。　　

○庚申。谕内阁、户部奏、核议陕西省题报嘉庆三年以前、收过军需银数一摺。该省办理军需。前后请拨帑饷甚多。自当划定年限。分别核销。是以上年正月闲即经降旨、令该抚将嘉庆三年以前领发军需银两。先行按款报销。迄今一年有余。始据将收过银数题报立案。殊属迟缓。至军需报销一切。总当核实办理。其实在用过银两。即稍有与例不符之处。或限于时地。或别有情节。亦不妨据实声明。奏请定夺。君臣之闲。相接以诚。岂可稍事虚捏。致蹈浮冒飞洒之敝□大。其官兵出境入境日期。尤关紧要。此次川楚陕三省、剿办教匪以来。官兵分路兜围追击。所向无定。或朝楚而暮川。或出境而复入。历年既久。不特部中无可查核。即带兵大员。亦不能一一记忆。惟在该督抚等、查照从前奏报原案。逐一详细核算。分别题销。以归核实。至部议立限一月。未免稍觉促迫。著加恩于接奉此旨后、勒限两个月。将嘉庆三年以前动用军需银两。速行遵照查明官兵勇练数目。及出境入境月日。造具各项清册。先行咨部备查。仍即分案题销。傥再有迟延。或局员及承办各员稍有敝

□大窦。即当指名严参究办。该督抚等不得扶同捏饰。致干重戾。其嘉庆四年以后支销各款。现在大功不日告成。亦应上紧陆续咨部核办。毋得任意延宕。　　

○又谕、上年永定河土石各堤、冲决多至三千数百余丈。虽系雨水异涨。究因下游高仰、不能宣洩所致。直隶历任管河各员。因循玩误。经理不善。咎无可辞。是以降旨令那彦宝等、查明土石各工用过银数。统照河工销六赔四之例。著落历任管河各员分别摊赔。以示惩儆。今据那彦宝等查明、此项应赔四成银三十八万八千五百二十八两零。请著落自乾隆三十八年起、至嘉庆六年六月止、历任各员赔缴。经军机大臣、会同吏部工部议准。并将历任各员应赔银数。分别开单进呈。请按限催追。本应即照所请分别著赔。但详阅单内、各该员在任远近不同。本身存殁亦异。若一律分摊。未免漫无区别。如乾隆五十年以前已故各员。离任既久。原难尽将办理不妥之处。责之年久各员。所有此项应赔银八万二千四百八十二两零。著加恩全行豁免。其乾隆五十一年以后已故各员。在任年月较近。于下游挑浚事宜。若能先时筹办。何至上年有溃决之事。是该员等获咎较重。但业经身故。比之现存各员。亦尚有区别。所有此项已故各员应赔银二十一万四千三百七十二两零。著加恩照各该员应赔之数。俱宽免一半。余著照承追定限完缴。至现存各员。在直隶居官者居多。该员等经管河务。既未能疏浚于前。又未能防护于后。其咎无可宽免。著即照数摊赔。如限完缴。此内原任同知杨奕绣、贾德、李炳、原任通判曾成勋、沈学山□原、五员。并著行文各该原籍。查明存殁年分。照此一律办理。至历任各员。既经著落分赔。所有应行查议各职名。著加恩宽免。　　

