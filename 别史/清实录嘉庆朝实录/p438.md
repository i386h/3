<!-- { "loadSidebar": true } -->
○又谕、左都御史赓音等条奏、各省来京控案、应请分别查办一摺。据称嗣后都察院收阅控案、果系案关重大、实在冤枉、曾赴该管上司呈诉不为伸理、及官吏骫法营私确凿有据者、即奏请查办、若未经在本籍地方及各上司先行具诉、并现在审办尚未结案遽行到京控告者、即咨行各该省归案速结等语。所奏非是。各省民人来京控诉。其案关重大者。固应奏明办理。若未经在本籍地方具诉、遽行蓦越来京者。正可奏明核办。治以越诉之罪。至外省审办未结之案。或因案情屈抑。奔赴来京控诉。若不具奏审讯。冤狱何由昭雪。即或逞刁挟嫌。砌词妄控。亦可随时惩办。以杜讼端。今赓音等概请咨回原省审办。自系因近日各省控案繁多。惮于逐件具奏。岂大臣敬事之道。朕日理万几。勤求民隐。即各衙门奏事较多。从未倦于披阅。若以改奏为咨。免致烦渎。遂将该衙门应奏之件。率意抑搁。是名为仰体朕躬。实则自耽安逸。赓音等著传旨申饬。嗣后总当酌量案情轻重、分别奏咨。不得将现办章程。妄思更改。其户婚田土钱债细务各案。仍照例将原呈发还。听其在地方官衙门呈告申理。以符体制。　　

○又谕、据刑部参奏广东省办理恩赦迟延一摺。各省军流以下人犯。自上年春闲、降旨分别减等。即经饬下各督抚造具清册。咨部核办。阅今已一载有余。即远如云贵及乌噜木齐伊犁等处、并四川省之案犯最多者。已俱先后题咨到部。惟广东一省、距京祇数千里。何以节据部催。总未咨覆。即或因该省案牍繁多。查办需时。亦何至经年累月、尚未造报完结。可见该省于此等事件。全未认真赶办。实为外闲疲玩恶习。吴熊光、孙玉庭、均著传旨申饬。仍著该督等查明系由何衙门办理延绥之处。指名参奏。至该督抚督催迟延。并著自请处分。　　

○又谕、玉庆等奏、讯明苏州府县、承审寿州三命重案徇情故出情节、按律定拟、并将该总督臬司分别参奏一摺。已批交刑部议奏矣。臬司遇昌、于此等重大之案。并不豫提犯证。亲行确讯。及府县具详后、又不细核案情。悉心推鞫。该司为刑名总汇。一任属员受嘱蒙详。颠倒狱情。竟同聋瞆。仅予革职。不足蔽辜。遇昌、著革职。发往乌噜木齐效力赎罪。至总督铁保、于特旨交审之案。即与钦差无异。乃并不亲提严讯。率据承审属员照拟定案。复失察周锷等徇情蒙混之敝□大。转以平反得实。代请议叙。实属错谬。铁保、著革退宫保衔。拔去花翎。仍交部严加议处。俟奏上再降谕旨。寻议革职。得旨、降为二品顶带。仍带革职留任。　　

○以詹事府詹事书明阿、为通政使司通政使。太常寺少卿钱楷、为光禄寺卿。　　

○癸未。上幸静明园。诣龙神庙拈香。　　

○幸静宜园。　　

○密谕吴熊光、孙玉庭、朕闻惩省水师。全不得力。兵骄将玩。于缉捕毫。不认真。实堪痛恨。即如造船一节。向系州县领帑建造。而船之可用与否。则全自营员操纵之。偶遇风涛。即报损坏。归咎于文员造船不坚。以掩饰其缉捕不力。朕再四思维。造船一节。即应令营员自造。设立保限。严课参罚。以专责成而免推诿。是否可行。朕亦不为遥制。汝等详悉妥议具奏。寻奏上。得旨、海疆新造战船。旧用文员承办。若改令营员自造。又恐寒苦将备承领钜工。办理亦未能妥实。此事总须文武官员公同经理。船只造成后。该管大员亲身查验。其偷减工料者核实参赔。若工料坚固。而管驾之员藉词刁难。立即严参示惩。如果统率之员、秉公持平。功过自两无遁饰也。　　

○谕军机大臣等、吴熊光奏、粤东缉捕情形、现须另行变通一摺。闽浙等省祇有外洋。惟粤省多一内洋。海道辽阔。又多渔船采捕。难保无通盗济匪之患。固系实情。但该省既有内洋。该督等身膺地方重任。即当将内洋缉捕之法。详悉讲求。实力办理。即如所论旧设炮台、多不得力、与其以有用之兵施于无用之地、不如彻去炮台兵丁、多备船只、又米艇在外洋不能得力、祇可留于内洋守御、须另造战船、以资外洋缉捕等语。洋面今昔情形不同。自当因时制宜。量为变通。以期得力。此皆地方官应办之事。粤省水师积习疲玩。此时欲筹办战船。先须激励将士。使之人人勇往争先。不避艰险。方可驾船追捕。否则即有坚固船只。出洋后停泊躲避。仍于缉捕奚益。吴熊光以钱梦虎才具远逊李长庚。即孙全谋亦属不逮。其意自欲得李长庚留驻粤省。以期得力。李长庚本系闽浙水师总统。此时特因追拏蔡牵来至粤省。至粤省自有本省水师。专司缉捕。何至无一人胜任。必须隔省大员督办。设此次李长庚不到粤洋。岂粤省缉捕之事、竟无人督办乎。所奏不可行。该督惟当将本省营员严加整顿。勿涉因循推诿为要。将此谕令知之。　　

○以西宁办事大臣刑部左侍郎贡楚克扎布、为察哈尔都统。转刑部右侍郎瑚素通阿、为左侍郎。以总管内务府大臣广兴、为刑部右侍郎。　　

○以正蓝旗汉军副都统景熠、兼正黄旗护军统领。调正黄旗汉军副都统明志、为镶红旗满洲副都统。以四等侍卫积拉堪、为正黄旗汉军副都统。　　

○调湖南按察使百龄、为江苏按察使。以两淮盐运使曾燠、为湖南按察使。　　

○广东碣石镇总兵官洪蕃锵、以年老休致。调浙江黄岩镇总兵官黄飞鹏、为碣石镇总兵官。　　

○是日。驻跸静宜园。至丁亥皆如之。　　

○甲申辅国公积拉堪、缘事革退。以其弟伊丰额、袭爵。　　

○乙酉。谕内阁、据温承惠奏、广平府知府雷纯、才具平庸、性情拘执、难胜表率之任、请旨勒休一摺。著照所请、雷纯即勒令休致。又据另片奏广平府缺、民情刁悍、恐部选初任人员、难期整饬、恳恩＜闲＞员补放等语。此则不可。各直省道府各缺。从前原按地方繁＜闲＞。分设题选请旨。已有一定章程。如该署督以广平府近日较为难治。即不妨于该省请旨府缺内、酌量奏请对换。至部选初任人员。于外闲吏治民生。非所熟谙。原在该上司于到任后随时教导。俾得从容学习。其实在才力不胜者。仍可据实劾参。兹温承惠因该参员不能胜任。遽欲将部选之缺请旨＜闲＞放。此不惟有碍铨政。且使各直省纷纷援例陈请。则将来部选各缺。必致日少。其在部需次各员、不益形壅滞乎。温承惠所请不准行。所有广平府知府一缺、仍著归部照例铨选。　　

○丙戌。上御演武厅。阅健锐营操。　　

○谕内阁、前经降旨、令八旗满洲蒙古都统、副都统、各将官马应否设圈餧养、抑应仍交官兵分拴之处。详悉会商。分别具奏。旬日以来。各该都统等陆续议上。主复圈者六摺。其主不复圈者三摺。朕详加酌核。自以复圈者为正办。盖圈马聚集一处。便于调用。点验易周。即有敝□大端。亦可随时查察。若分拴则散养各处。点验甚难。如或疲瘦短少。无从稽察。再遇调集之际。虚顶捏报。其敝□大更不可胜言。此时筹画马政。正当详虑熟筹。以期行之永久。所有会议摺内、除正蓝旗都统副都统恭阿拉等六人、以马圈难复、请分交下五旗王公及武职大员暂行餧养、实属妄言国事、不成政体、又镶红旗满洲都统副都统长麟、裕瑞、明志、及该旗蒙古副都统哈宁阿、四人、请于满洲旗分棚养马七十匹、蒙古旗分棚养马二十五匹、余马尽交察哈尔牧放、回护缺额、裁减太甚、二者皆断不可行、毋庸置议外。共余各摺内、主复圈者持论固是。但所议条款不同。尚须斟酌尽善。其主分拴者固属难行。但其条款内亦不无可采之处。除原议各旗都统等毋庸再行入议外。著于军机大臣内派董诰、戴衢亨、兵部堂官内派明亮、刘权之、万承风、邵自昌、汉军都统内派博兴、瑚图礼、丹巴多尔济、会同悉心论讨。详立章程。妥议具奏。候朕酌定。　　

○丁亥。月食。　　

○以祈雨、命庄亲王绵课、先期致祭宣仁庙。　　

○直隶马兰镇总兵官兼总管内务府大臣巴宁阿奏、拾获匿名揭帖。究出贼犯偷砍禁地树株。并将该汛弁兵等参奏。得旨、此案窃贼周明、敢于在红桩界内偷砍树株。情罪甚重。该管弁兵、平日既漫无觉察。迨查知松板来历不明。复不据实禀报。率行烧毁灭迹。殊属胆玩。所有贼犯周明、及已革鲇鱼关把总刘永春、汛兵头目何全、刘国栋、汛兵何伦、韩国太、张万全、毛贵等、及其余一切人证。均著巴宁阿迅速派员、遂交刑部严审定拟具奏。该管左营守备郭士祥、兼管左右两营中军游击常泰、于禁地被窃木植、并兵丁匿名控告。均不早为查办。恐有徇隐别情。亦著革职。一并交部审讯。巴宁阿、著交部严加议处。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百七十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。四月。戊子。上幸静明园。　　

○还圆明园。　　

○命仪亲王永璇、成亲王永瑆、定亲王绵恩、分诣天神坛地祇坛太岁坛祈雨。并于黑龙潭、及山高水长、设坛祈祷。　　

○己丑。孝端文皇后忌辰。遣官祭昭陵。　　

○上诣山高水长祈雨坛拈香。　　

