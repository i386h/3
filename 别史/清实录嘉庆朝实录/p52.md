<!-- { "loadSidebar": true } -->
嘉庆三年。戊午。六月。癸巳朔谕内阁、前据军机大臣会同吏部议奏广西省仓谷缺贮。将各该州县。及该管知府。直隶州。分别降革一摺。朕以年任久远。人数众多从宽降旨令该督抚将各该员在任居官若何。据实分晰查明具奏、兹据吉庆等将各该员出具考语。分别开单具奏请旨。仓储关系民食。理宜实贮在仓。乃该州县等、在任时任意亏短。而该管府州。并不核查揭报。本应照议降革。以示惩儆。但念此项亏短仓谷。尚非起自近年。多系辗转相因。官非一任。事阅多年。不忍概行褫革。所有此案应行降革各员内。除霍时茂等七员。既据该督等奏称才具俱属平常。著即照部议降革外。其议以降三级调用之知府直隶州涂日焕等十一员。议以降三级调用不准抵销之州县程如岳等十二员。又议以降调之丁忧留办军务知县史书笏等四员。俱著从宽改为革职留任。八年无过。方准开复。议以降二级调用不准抵销之州县袁镛等十二员。亦著从宽改为革职留任俟四年无过。方准开复。议以革职之州县五千骥等三十一员。著从宽免其革任。俟十二年无过。方准开复。此系格外施恩。各该员务须倍加感激。益知愧励。各该管上司。尤当随时留心查核。遇在劣员。即当据实参办。毋谓恩可屡邀自蹈重咎也。　　

○谕军机大臣等、长麟等奏、萨木萨克输诚向化、恳请内投一摺。览奏俱悉。萨木萨克、系回部嫡裔。该处布噜特。向俱借其名目。摇惑众听今因逋窜日久。穷蹙无依。而各布噜特。又闻喀什噶尔有调兵之信。不敢与之勾结。经长麟等晓谕令其内投。可期永除余孽。回疆益臻宁谧。实属极好机会。现在萨木萨克。已令其为首办事之迈玛特尼牙斯、赍递表文禀帖。并力辩上年并无纠众滋扰之事。自系感畏出于真诚此时自不必深诘。但其表文内。祇令伊子先行进京瞻觐。俟伊子由京回至鄂罗退帕后。再带家口同来。虽据迈玛特尼牙斯禀称、曾与彼抱经起誓。未必心存疑畏。长麟等严加驳斥。已令迈玛特尼牙斯、复往饬谕。令其携眷同来。萨木萨克如果倾心向化。遵照亲来。长麟等自当派委妥员迎出卡伦。分起照管。将萨木萨克父子。俱行送京安插。将此传谕知之。　　

○以广东澄海协副将黄标、为左翼镇总兵官。谕军机大臣等、黄标由参将题补副将。为时无几。因该员在粤三十余年。出洋捕盗。著有劳绩。是以特加恩擢。该镇到任后。务须认真缉捕。所获洋盗。较从前更当为数加多。俾洋面肃清。方为不负奖擢。傥始勤终怠。此后仍有洋匪滋事之案。则惟该总兵是问。不可不知感惧也。将此传谕吉庆。转谕该镇知之。　　

○喀什噶尔参赞大臣长麟等参奏、驻劄乌什办事大臣雅尔泰。私粜仓贮麦二千余石。得旨。雅尔泰革职拏问交长麟等秉公审办。赏乌尔图纳逊、三等侍卫。由军营前往乌什办事。　　

○甲午。湖广道御史汪镛奏、查向例、长随及家奴门子等、概不准捐。惟长随一项。人尤纷杂。每厕优伶。其中倚官致富者。不无幸进之心。改籍换名。滥竽冒捐。在所不免。以仆隶之贱。一旦荣膺章服。既于体统有碍。或竟与服役本官。共事一方。主仆杂居齐齿。更开夤缘徇庇之端。且此辈平日惟利是图。于为国为民之道。全未谙悉。幸登仕版。不惟有玷官方。且必大为民害。不可不杜其渐。查向例、报捐者惟凭京官印结。及地方官文结。原所以杜假冒。第恐奉行日久。视为具文。一遇情托贿嘱。即不免滥行出结。遂致长随亦得朦混上捐。请敕下各部堂官。及各省督抚。悉心查核。严谕出结人员。不得冒滥。及贿嘱勒索等情。傥有滥行出结。及藉端勒索者。一经查出。即行参奏。如此、庶足杜宵小幸进之心。而名器益昭慎重矣。得旨。该部议奏、寻议。该御史所奏、均属捐纳现行之例。将来报捐人员给照后。臣部仍行文原籍地方官逐细查明。如有前项违碍假冒等毙。地方官徇隐不报、即从重参办。滥行出结之同乡京官。一并严加议处。办理益为严密。从之。　　

○乙未。予故湖北巡抚汪新、祭葬。照总督衔赐恤。谥勤僖。　　

○予湖北阵亡参将罗廷弼、把总任作慧、张煜、外委胡登、祭葬世职如例。贵州剿苗阵亡千总戴得新、黄国喜、祭葬世职如守备例。广东捕盗伤亡把总黄廷育、祭葬世职。阵亡兵丁刘兴国等五十三名、赏恤如例。　　

○旌表守正捐躯直隶青县民孙八妻昝氏。河南安阳县民何起占女何氏。　　

○户部议准、江西巡抚张诚基疏报、南昌、分宜、永丰、崇仁、铅山、五县开垦田十顷六十亩有奇。照例升科。从之。　　

○己亥。孝淑皇后殡宫月祭。遣官行礼。　　

○辛丑。谕军机大臣等、现在贼匪既由宁羌翻山入川。自应设法绕截屡降谕旨。令德楞泰、明亮、于陕匪办竣后。即行赴川协剿。伊二人此时竟当带兵驰赴广元。绕出贼前迎击。并著勒保派兵。与德楞泰两面夹击。此股贼匪本由陕入川。经官兵截回陕省。今又由陕窜入川境。实属不成事体。德楞泰、明亮、务将此股贼首。一律歼擒。宜绵仍驻劄陕境。严行防堵。将此传谕知之。　　

○又谕、秦承恩奏请升补府州各缺一摺。此内榆林府知府。系于本年正月内出缺。并未据该抚具奏、直至该员家属回京。由旗咨报到部。始知该府久经出缺。前已据吏部参奏、其员缺已经简放有人该抚此时始行拣员题补。是明留此缺。多延时日以为保题属员地步。殊属非是。秦承恩、著传旨严行申饬。　　

○癸卯。谕军机大臣等、广厚奏陕省贼匪窜近甘境。经副将李文蔚等督兵截回。尚为奋勉。著宜绵查明该副将如果实在出力。咨部议叙。现窜匪离甘省甚远。且有李文蔚带兵驻劄。广厚所带固原兵五百名。自当速行彻回。以节糜费。广厚亦回省办理地方事宜。不必仍留该处也。将此传谕知之。　　

○勒保奏报、剿平梨儿坝贼匪。大宁县知县钟莲、以同知直隶州升用。　　

○又参奏、剿办开州坪贼匪迟延。致倾巢奔窜。革副都统六十七。总兵官富森布职。仍留军营效力赎罪。　　

○甲辰。以工部右侍郎吴省兰、为浙江乡试正考官。翰林院编修蒋祥墀、为副考官。太常寺卿童凤三、为江西乡试正考官。内阁中书徐志晋、为副考官。詹事府少詹事曹振镛、为湖北乡试正考官。内阁中书邵瑛、为副考官。　　

○以故二等辅国将军克明子伦中、袭职。　　

○丁未。谕军机大臣等、宜绵奏、陕省后股贼匪。剿洗净尽。首逆张添伦业经淹毙。但高均德、李全等、仍任窜入川省。迄未拏获。实属无能。宜绵、德楞泰、明亮等、剿办高均德等贼匪。已逾两年。强兵劲旅。亦皆在此一路。乃惟知跟踪追击。任贼匪往来奔窜似此年复一年何日始能办竣。岂竟欲待贼匪自毙耶。现在德楞泰已驰赴广元。务须绕前兜剿。即将高均德、李全、拏获。若贼首已与阮正通、冉文俦合夥。明亮尤当速赴川境。同德楞泰奋勇直前。将首逆一并擒获。即带劲兵。与勒保并力搜剿各股贼匪。毋得仍事尾追。致兵丁疲乏。贼得他窜。自干重戾。将此传谕知之。　　

○拨山西河南藩库银各三十万两。解往甘肃。以备军需。　　

○己酉。谕内阁、德楞泰前此剿办贼匪。迁延贻误。本与明亮同罪。因明亮列名在前。是以未将德楞泰一体治罪。今伊追剿高均德等一股贼匪。未能即行擒获。又任窜入川境。是其种种迟误之罪。与明亮相埒。德楞泰、亦著将御前侍卫、署领侍卫内大臣、都统、一并革去。仍留副都统职衔。戴罪图功。以观后效。　　

○庚戌。谕军机大臣等、据哈当阿等奏、在洋遗失奏摺公文一摺。此项奏摺既经在洋遇盗遗失。魁伦等何以并未具奏、该差李喜、跳海凫水后曾否遇救得生。如竟无下落。亦应查明照例赏恤。况金门系属内洋。今有盗船多只。围劫摺差之事。可见闽省洋面盗风尚炽该督等平日所奏实力缉拏之处。俱属虚词魁伦等著传旨严行申饬所有此项盗船。仍著该督等督饬严缉务获毋任漏网。　　

○旌表守正捐躯直隶磁州民李才妻索氏。守正被戕四川崇庆州民黄俸贵妻黄氏。　　

○癸丑谕军机大臣等、英善等奏、陕省贼匪。窜至两当略阳一带。所有甘省运川麦石。暂行停运。其拨川饷银四百万两。因栈道贼氛未靖。未经转运。是栈道尚未疏通军需粮饷。最关紧要岂可稍有阻滞。宜绵、秦承恩、系该省督抚。务须实力搜剿。肃清道路。俾得通行无阻。至粮饷入南栈后。勒保亦应派兵迎护。将此传谕知之。　　

○又谕、李奉翰等奏湖河各路宣洩情形一摺。此不过指运河尾闾。将来可期畅达而言。至此时曹汛漫工。尚未堵筑。须至七月秋收后购办料物。霜降后方可进占堵筑。计期已在九月望后。中闲为期正宽。山东曹单下游一带淹浸处所。已有十余州县。叠经加恩蠲缓。总须合龙稳固。居民方可奠安。从前该督等办理此项漫工。屡筑屡蛰。实难辞咎。今经宽予限期。此时正无工可办。闻山东江南交界地方。清口以上至曹工一带黄河。久经淤垫。往来商旅。可以步行。此系漫口下游。必须更加深通。将来开放引河时。始可期其畅注。而于坝工亦不致著重。该督等何不趁此时。将江境旧河下游一带正河。详晰履勘。高仰之处。即行豫为抽挑俾将来开放引河时。得以畅达下注。亦先事绸缪之道。将此传谕知之。　　

○予四川阵亡前锋参领七十一、副前锋参领存住、前锋校巴进、伊郎阿、副前锋校瑞麟、维和、富通阿、皂庆蓝翎长富兴阿、音德和、爱星阿、卓凌阿、德升、增福、笔帖式明禄、都司冯元培。云骑尉李寅、千总黄有学、把总江永辉、外委杨元成、蔡大勇、祭葬世职。前锋塔克尚阿等五十二名、兵丁刘杰等三百十三名、赏恤如例、　　

○复缓徵山东曹、单、济宁金乡、鱼台、嘉祥、城武、邹、滕、峄、汶上、十一州县、并临清、济宁二卫、新旧额赋。　　

