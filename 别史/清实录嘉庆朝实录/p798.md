<!-- { "loadSidebar": true } -->
○上以次辛祈谷于上帝。自是日始。斋戒三日。　　

○庚寅。上诣南郊斋宫斋宿。　　

○谕内阁、马慧裕等奏、湖北崇阳县士民具呈代前任该县知县李梦珠、出资捐复原官一摺。所奏不可行。李梦珠系部议降调、引见奉上□日以巡检补用之员。如果该员官声素好。于补用巡检之后。该督抚保题升用。尚无不可。若士民人等具呈代去任之员捐复原官。则此风断不可长。李梦珠著不准其捐复。　　

○辛卯。祈谷于上帝。上亲诣行礼。　　

○幸圆明园。　　

○诣安佑宫行礼。　　

○壬辰。谕内阁、庄浪城守尉员缺。即著德宁补授。毋庸彻回。其误将骁骑参领一体拣选。自乾隆四十五年以后。历案相沿。并非始自此次。所有此次拣选之值年旗王大臣、及承办章京均著免其议处。嗣后各处城守尉缺出。仍俱遵照定例办理。并著值年旗将拣定之员、先行咨明兵部查核。其不合例者、该部即行驳回更换。查明与例相符者再行带领引见。候上□日＜闲＞放。　　

○谕军机大臣等、庆保奏、查明粤西各属未经买补仓谷实在情形、恳请分限买补一摺。粤西通省动缺未买仓谷共四十余万石。仓储为国用攸关。岂容丝毫短绌。该抚将此项未买谷石、责成各州县、先行买补十五万石。现已收仓过半。余亦陆续报收。此后如值上岁、仍可买补十余万石。中岁亦可买补七八万石。务于四年之内。全数买足还仓。该抚即督率藩司等、认真经理。如有延不买补。及买不足数。或多买短发浮收勒索等敝□大。一经查出。即将该州县据实严参。并将督催不力之府州一并参处。其以谷价及民欠、留于后任作抵之敝□大。著永行禁革。如阳奉阴违。查出一并严参著赔。将此谕令知之。　　

○甲午。上御奉三无私殿。赐皇子皇孙亲藩等宴。　　

○御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。至丙申皆如之。　　

○乙未。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○丙申。上御正大光明殿。赐大学士尚书等宴。　　

○谕军机大臣等、百龄等奏、凌汛工程平稳一摺。河工为国家重大之务。上年三汛安澜。兆民乐业。国用亦多节省。朕召见吴璥、据云此次河底淘刷渐深。可保十年无事。吴璥所言如此。百龄等在彼目击情形。自亦相同。但不可因此遂心存自满。天道戒盈。百龄等总当常存敬畏。思全河大局、关系国计民生者甚钜。刻刻加意修防。方能有备无患。现在河口海口俱各通畅。湖水高于黄水二尺有余。足收敌黄之效。运河水势深通。重运首帮早已渡黄。事机极为顺利。此时要务。惟当将两岸堤堰。逐处留心察看。如有单薄残缺之处。即时补筑。务令一律巩固。虽无工处所。亦不可大意。平时补苴罅漏。所费钱粮、不过千百。而太平无事。则所省者不可数计。该督等常念未雨绸缪。防患未然。自能永庆安澜也。将此谕令知之。　　

○丁酉。以吏部右侍郎佛住、署工部右侍郎。　　

○己亥。上御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。　　

○谕内阁、理藩院转奏、据喀喇沁王满珠巴咱尔、陈奏秋狝情形十二条一摺。满珠巴咱尔、系行围领纛大臣。且系围长。行围事宜。理应条奏。且所奏十二条均系援引旧例。所奏甚是。其所奏支搭看城人等不许前一日出卡伦。仍照旧例于是日三更、出卡伦支搭。其芟割大营地基野草之绿营兵丁。亦于是日一同前往。至朕行围到大营驻跸后。严禁附近围场擅放鸟枪打牲。三条俱照所请行。如有违者。应如何治罪。及其余九条。并著总理行营王大臣公同理藩院一并议定章程具奏。　　

○庚子。上幸万寿山。　　

○辛丑。谕内阁、连日据广惠、策丹、徐锟、先后奏报、本月十七八日、天津得雪四寸。密云得雪三寸。古北口得雪五寸。惟京城内自去冬至今。未经得雪。十八日早闲雪花飘洒。积地亦未及寸。自或因政治未孚。遗孽未净。尚有沴气未除。不能感召天和。京城步军统领衙门、顺天府、五城、皆有缉捕之责。近日召见各该堂官等、询及督缉逆犯情形。或称察访无踪。或称眼线不确。奏对全无实心。频以虚言搪塞。即所谓传集属员兵役、严词督责饬令踹缉。亦不知实有其事与否。且不但逆犯祝现等六名、及次要之五十余犯、稽诛二载有余。即饬缉投递匿名揭帖各犯。如控告曹黑脸谋逆一案。控告张翔谋逆一案。控告苏楞额徇私受馈一案。控告昭梿贪酷各款一案。控告参领六十五派差不公一案。控告参领何铭盗用印信一案。访缉已久。亦未报获一犯。国家设立督捕衙门。专以盘诘奸宄。今如此因循疲玩。朕亦安用伊等为耶。所有步军统领衙门、都察院顺天府堂司各官。均应褫革治罪。但一经褫革。另行＜闲＞员接缉。则伊等置身事外。转得遂其苟安之私。步军统领衙门都察院顺天府堂官俱著传上□日严行申饬。此后朕亦不频见伊等。伊等亦何颜陈奏。仍责令访拏各案犯。该堂官等务激发天良。督率所属上紧严缉。毋得日久懈弛。自取咎戾。若能将要犯缉获。仍当加以恩施。其各勉力图效毋怠。朕计日以待之。　　

○壬寅。谕军机大臣等、据松筠奏请、将孜牙墩等犯缘坐妻女幼子十三名口、解交乌噜木齐都统分赏该处驻防官员为奴、以免长途解送等语。逆回孜牙墩、莫洛萨赉通事萨赖等犯缘坐家属。前经成宁等奏明解送刑部办理。今松筠奏称内地似此缘坐之犯。多发新疆。不知此等逆回在新疆犯事、其家属应行解送刑部办理。正与内地犯属发往新疆徙诸远方者、例意相同。若谓道路遥远。徒劳驿站。则近日发往新疆缘坐犯属。不下数百名口。此次逆回家属应解京者、仅十三名口。何至有劳驿站。松筠不知例意。所奏不准行。其孜牙墩三犯缘坐妻女幼子十三名口。著长龄于奉此上□日后、即解京交刑部照例办理。　　

○癸卯。孝圣宪皇后忌辰。遣官祭泰东陵。上诣恩慕寺恩佑寺行礼。　　

○谕内阁、向来恭遇大祀中祀。太常寺题请、或亲诣行礼、或遣大臣恭代者。其恭代之大臣、以仪亲王、成亲王、庆郡王永璘、定亲王绵恩轮流开列。内阁即于开列单内票拟一人进呈。朕思坛庙行礼。偶遇不亲诣之时、遣员恭代。自应于朕弟侄亲郡王内遣派一人。俾肃将骏奔。以供祀事。仪亲王成亲王均系朕兄。年在七旬上下。登降跪拜。礼节较繁。嗣后遇有恭代行礼之处。俱毋庸开列。著于庆郡王永璘定亲王绵恩肃亲王永锡三人内、轮流开列。票拟进呈。再遇岁时恭祭两陵。及坛庙视牲等礼。应以亲郡王开列者。仪亲王成亲王二人、除奉特上□日派出外。该衙门亦均毋庸开列。　　

○又谕。朱勋奏、查明伯克过境、委员接护交替日期一摺。向来回子伯克等年班进京。经过省分。例派道府大员接替护送。上年伯克过陕省时。朱勋并未派出道府护送。即或该道府等。应于冬闲往各属抽查保甲尽可于护送伯克后再往抽查。亦不为迟。朱勋仅派同知护送。实属违例。其伯克等入境出境程限。并未迟逾。朱勋前已交部议处。嗣后每年伯克过境。务遵照定例派委道府大员接护。毋再违误。　　

○谕军机大臣等、喜明奏、接到廓尔喀来禀遵上□日驳饬一摺。此次廓尔喀来禀内、有现在与天朝进贡、若投诚披楞、就不能容我与天朝进贡等语。其词实属狡诈。喜明等所与檄谕。措词犹未得当。应指出纰缪之处。责以大义。以该国久经投诚。即为天朝臣仆。如届期不行进贡。即属背叛。若将此禀奏闻、大皇帝必然震怒。立即兴师讨罪。是以不敢具奏。尔国来禀之意。不过要求天朝帮助。但天朝于边外部落、彼此相争。从无发兵偏助一国之事。尔国与披楞或和或战。即或竟投诚披楞。天朝总置不问。但届至贡期。仍当按例进贡。傥至期不来。即当奏闻大皇帝发兵进巢□刀。彼时尔国追悔何及。至尔国境内、天朝无驻兵之理。若系唐古忒边界。自有大兵镇守。披楞断不敢窥伺。傥敢侵及边界立即巢□刀杀。谅披楞么＜麻骨＞小国。何能为患。如此严词饬谕。自可破其奸谋。但喜明等于各处边界。不可不加意防范。傥披楞之兵。竟敢轶入边界。殊属不成事体。此时各卡隘原设之兵。殊不足恃。喜明等即于该处汉番官兵内、挑选数百名。派得力晓事将弁带领移驻该一面地方。镇静弹压。随时侦探。如有越界扰及者。无论披楞、廓尔喀、即当痛加巢□刀杀。以振边威。现已降上□日、令赛冲阿携带钦差大臣关防、前往西藏察看情形。赛冲阿到彼后。凡藏内一切事宜。著与喜明会同妥协办理。将此谕令知之。　　

○甲辰。谕内阁、赛冲阿等奏、审办兵丁挟忿纠众逞凶一摺。此案营兵孙占鳌、先经犯窃、改名入伍。知府叶文馥访知率同知县鲁凤辉查拏究办。该犯怀恨、纠约革兵陈俸等携带刀械。先后赴府县衙署逞凶放火。伤毙丁役数人。复以游击黄玉堂、平日管束严紧。将黄玉堂寓所焚烧。途遇丁忧县丞罗炳、经匪夥邱得胜用棍殴毙。不法已极。赛冲阿等当匪徒乘夜烧抢之际。持以镇定分派兵役、看守仓库监狱军装火药。次日城门照常启闭。市廛安堵。先后将首夥十六犯全行拏获。所办甚好。惟首犯孙占鳌、于省会重地。胆敢纠众逞凶连烧官廨。并手刃二人。系属罪魁。应凌迟处死、以昭炯戒。赛冲阿等、将该犯与杨贵等犯。一同问拟斩枭。尚觉轻纵。业经处决。著将孙占鳌妻子查明、俱发往伊犁、给额鲁特为奴。其问拟斩决之叶万春、王言、林占魁三犯。王言林占魁俱著即处斩。其叶万春一犯、于孙占鳌放火时。曾经呼名喊阻。因此官役等共闻孙占鳌之名、得以追踪捕获。该犯亦未敢抢上大堂。叶万春著改为斩监候。余俱照所拟完结。至赛冲阿自请严议。仅将该管营员职名送部查议。轻重亦未允协。孙占鳌等以营兵构乱。本管营员失察之咎甚重。著查明俱咨部严加议处。赛冲阿、常明、办理此案。镇静妥协。著加恩宽免处分。多隆武、提标系其专辖。著与叶文馥鲁凤辉俱交部察议。　　

