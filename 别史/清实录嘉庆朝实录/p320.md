<!-- { "loadSidebar": true } -->
○戊寅。驻跸常山峪行宫。　　

○己卯。世宗宪皇帝忌辰。遣官祭泰陵。　　

○谕内阁、我朝定鼎之初。本未有建储之典。自皇曾祖圣祖仁皇帝始立理密亲王为皇太子。嗣因缘事即未建立。我皇祖世宗宪皇帝皇考高宗纯皇帝皆密膺＜闲＞在肇承神器。迨朕兄端慧皇太子、仰蒙皇考恩慈。因为皇妣孝贤纯皇后所出。以嫡以贤。特行密立。祇以无禄。不获永年。命以皇太子典礼祭葬。自后未经续议建储。迨乾隆癸巳南郊大祀。朕荷皇考眷顾洪恩。始以朕名默告于天祖。然亦未蒙宣示。直至乾隆六十年、将行授玺典礼。于九月初三日、颁发明诏。立朕为皇太子。仰承付托获缵鸿图。是我朝皇太子之定名而正位者。自朕躬始。尔时敕立礼成。即奉命祗谒东陵西陵。并诣端慧皇太子园寝酹奠。当蒙皇考谕以端慧皇太子先曾密立。已有名分。应行叩跪之礼。非因以弟拜兄。训示周详。祗承无斁。今朕绍登大宝。自当别定礼仪。前据礼部等衙门奏、请行赐奠之礼。若照所议行。则当坐而奠酒。朕心究有不安。著于享殿外、陈设高几奠池。朕立奠三爵。随从行礼之大臣官员、于朕每奠一爵。行一叩礼。该衙门即遵照豫备。此乃礼缘义起。因时定制。著将此次举行仪注。纂入会典。俾亿万世子孙、有可仿而行之者。数典不忘。得所遵守焉。　　

○旌表守正捐躯山西翼城县民秦辉先妻祁氏。　　

○是日。驻跸两闲房行宫。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○谕内阁、前据德楞泰奏、蓝翎五品军功赵洪周掳入贼夥将苟文润歼毙献功。业经降旨将赵洪周仍以五品顶带赏戴花翎。并以千总补用矣。因思军功乡勇。年来各路军营奏报、屡见此项名目。朕风闻乡勇等随营打仗。给有四五六品至七八品军功顶带者、为数不少。并不奏明咨部。仅系经略参赞提镇等随时奖赏。给以委牌为凭。即文员督抚司道等办理粮饷等事。亦有一体赏给者。顶带为名器所关。锡予之恩。操之自上。岂臣下所当专擅。各路带兵大员等、即因军营鼓励起见。何难据实奏请。朕即破格施恩。亦不稍有靳惜。设人数较多。亦应汇奏咨部查核。若似此擅自行赏。一无稽察安保无冒滥徇私情敝□大。殊非慎重之道。且恐军功等回至原籍。恃有顶带。在外滋事。亦不可不防其渐。除现在军务告竣、所有各路军功乡勇、业经议定章程、通行遵照外究竟军功名目始自何年何处军营系由何人首先赏给。有无奏咨成案。著该部即将历年来军营档案。详查确据。奏明请旨办理。寻奏、此项军功、自乾隆五十一年、福康安剿捕台湾始。得旨、福康安早经身故。其余概免深究。嗣后遇有应行奖励之处。俱当奏明请旨加恩。不得仍前擅给。　　

○又谕、前因富俊宜兴联名奏请将大凌河马群五千六百余匹内、选出二千四百匹以备朕明年恭谒祖陵为随从官兵校尉等骑乘之用。经总理行营王大臣等议驳。朕即以为该处马匹。未必足敷分拨。复经降旨、令富俊查明具奏。旋据富俊单衔覆奏、大凌河实存马一万九千四百余匹。今经宜兴等遵旨驰往查验。据称查明该处五岁以上骟马二千二百五十六匹除照例备用外仅余二百六十六匹、留备补额尚恐不敷、实在无从挑选等语。果不出朕所料。锦州大凌河地方。本系该将军所辖。何难就近移咨确查马数。据以入奏。乃率称现存马一万九千四百余匹。及至朕特派宜兴等往查马匹仅止二千有余。竟至无可挑选富俊前奏实属冒昧。著传旨申饬。并交部议处。至宜兴于富俊初次具奏时。亦并未查明。率行联衔奏请。亦有不合。并著传旨申饬。仍交部察议。现在内扎萨克蒙古王公恭进马一万匹。已交总理行营王大臣等会议赏收章程。所有盛京差务需用马匹。自可按照旧例分拨其大凌河马匹。除现备之一千九百九十匹、仍照例备办外。不必再行筹办。致滋烦扰也。　　

○又谕、阮元奏、审拟革职副都统喜布禅、借用公项银钱一案。喜布禅身任副都统。遣伊子前赴荆州接取家眷。系属私事。即不应派兵前往。乃既擅派兵丁远离营伍。复因需给安家等费一时无措。辄令协领等于该营捐修旗纛等项公款内借动银四百两。又于收租差费款内、借用钱八十余千制办器物已属非是。但喜布禅既经借用。欲俟领有廉俸。一并归款。若于明俊参奏时即行据实奏陈自请治罪。今经该抚讯明业已措项归款。则其咎尚轻。乃前次摺内犹称向协领等询知该处兵丁凡遇差使、向有帮费、此次实系公同商议帮给兵丁远差、并非帮副都统等语捏饰具奏。祇以未能觉察为词。实属有心卸罪。傥此时尚未将银完缴。尚当照监守自盗律科罪。今姑念业已完赃。著加恩免其治罪。仍著发回荆州本营。赏给披甲当差。协领福云、格绷额、噶尔杭阿、听从借支。均有不合。著交部议处。余著照该抚所拟完结。　　

○是日驻跸要亭行宫。　　

○辛巳。谕内阁、御史乔远瑛奏、刑部被窃赃罚库银一案节次派员研讯迁延半载、仍未审得正贼真赃、请将该堂司各员分别核议等语。所奏甚是。本年二月内刑部被窃库银。当经奏明查审。半年以来。该部堂司、惟于看库之小马兵丁人等、反覆刑求以致各犯忽认忽翻总未得有确供。究有赃据。至今案无著落。早经朕节次训饬。试思刑名总汇之区。于本衙门被窃之事。犹日久听其悬宕。其他交审案件、有稍涉棘手者。又焉能迅速妥办耶。且监审不下二十余人。备受各刑。体无完肤。其中岂无一二冤抑。似此屡加刑讯。而赃贼未能究得。设竟拖毙无辜。成何事体。是办理此案。其迟延之咎。实无可辞。刑部各堂官内、祖之望甫经到任。旋复出差。加恩免其议处。长麟、赓音、亦审办未久著交部察议。董诰、德瑛、熊枚、姜晟、瑚素通阿、及审办司员、俱著交部议处。并著改派明干司员悉心研讯。务须赃证确凿。及早审结。毋得仍前延宕。其现在监审各犯内、有并无干涉者。即分别量予取保暂释。所有被窃银两。俟定案后。著于失察各堂司名下按数分赔完款。　　

○又谕、那彦成方维甸奏、乡勇郑忠祥、舒洪首告潜行勾结谋为不轨之赵恒裕张希贤等各要犯。密行查拏、全数弋获、审明大概情形一摺。讯据供称南郑县民人张希贤拜泾阳县民人赵恒裕为师煽惑谋逆。暗约郑忠祥等、在凤沔一带。以开铜厂为名。勾结棍徒并已散乡勇欲于七月二十四日、入汉中府城抢劫该乡勇郑忠祥舒洪、佯为应允。乡勇胡沛、赚得书信为据。一同投首。当经该督抚等密饬地方文武分投查拏。将张希贤、赵恒裕、及夥犯郑老么、高小二、马文龙等、全数拏获。所办甚好。汉南一带余氛。久经埽荡净尽。该犯张希贤等、辄敢借图开铜厂为名煽诱勾结。谋为不轨。实属罪大恶极。地方官一闻首报不动声色。按名查拏。不致要犯漏网。现在地方宁谧。民情照常。办理实为妥速。所有查拏匪犯各员、俱当加恩奖励。著该督抚将摺内朱笔圈出之南郑县知县李师白典史朱樒委署都司王卓、详悉查明、该员等有无升衔翎枝、与革职知县何绍衣、应如何施恩之处。一并据实保奏。至乡勇军功郑忠祥舒洪二人。先经赵恒裕等告以密谋。纠令入夥。欲为内外应合之计。该乡勇均不听从。遂彼此互商。定为首告之策。而乡勇胡沛、于赚得该犯书信确据后。一闻该犯定期起事之语。随即赶回送信。一同投首。地方官因得乘该犯等未经发觉之先。按名弋获。该乡勇自散彻以来。平日安分守法。而又深明大义不堕邪谋。实堪嘉尚。前日德楞泰奏到、乡勇军功赵洪周、身陷贼中。能将首逆苟文润乘机歼毙。来营献功。朕心深为嘉奖。业已降旨加恩今郑忠祥等亦系乡勇能如此守正急公自当特沛恩施。俾各省散遣乡勇闻而鼓励郑忠祥著加恩以五品顶带、赏戴花翎。即以千总补用。俟得缺后。仍送部引见。舒洪、著加恩赏给八品顶带。赏戴蓝翎。即以外委拔补其乡勇胡沛、著查明现在有无顶带。俟奏到后再行施恩又朱笔圈出之南郑县副役张耀、著该地方官优加奖赏。所有拏获张希贤等各犯。著该督抚等即审明定拟。一面具奏一面即于该处正法。　　

○安徽布政使邵洪、以病解任。以山西按察使朱绍曾、为安徽布政使直隶承德府知府景安、为山西按察使。　　

○裁新设围场副都统仍归总管专司。给围场总管印。隶热河副都统兼管。　　

○是日。驻跸密云县行宫。　　

○壬午。谕军机大臣等、铁保密奏清查事宜一摺。据称本身有亏业已参革丁忧告病离任人员、如限满不完者、各按日期提省押追、毋庸报部、一面分咨各旗籍、将该参员家产严密查封尽数估变、解东归款、统俟接任人员如数补完再行分别给咨回籍等语。所奏大谬。清查弥补一事。前已据该抚查明实数。拟立章程。奏请勒限追补。此项亏缺之款。总应责成现任弥补。盖缘现任人员接收交代之时。即前任积有亏缺。亦必经该抚等派员监盘。三面会同出具库贮无亏印结。然后准令离任。是参革丁忧告病各员一经交替以后。现任人员。即责无旁贷。若以本系前任亏缺未便因代补有人、致本身转得逍遥事外。祇当查明原亏实数。分别咨追各旗籍。如果逾限不完。确查该员实有隐匿家赀情事。则当据实参奏。请旨办理。今该抚奏称、将该员等提省押追。毋庸报部。试思此等离任人员。多有现官他省。即告病丁忧者亦系职官。尚有旗员在京当差者。焉有不行奏明、遽尔提往押追之理已属难行。至分咨各旗籍、查封该员家产。尤无此办法。查抄家产。原因官犯有贪劣款迹。情罪较重。参革后查抄示惩。若未经参奏奉旨。遽行知照查抄。是该旗籍竟听各督抚指示遵办。有如是专擅之督抚乎。若该旗籍接到来咨。仍须具奏请旨。则是掩耳盗铃。成何政体。且现在各省均办清查。设该督抚相率效尤。则彼此咨行查封。辗转往还。清查未有成效。而直省已滋烦扰。况弥补清厘。总期库帑有著。若该员等果系家产尽绝。则一经查抄。赔项仍属虚悬。更觉有名无实。铁保此奏实属糊涂。本应交部严议。姑念系密办事件。尚未举行。著传旨严行申饬。仍著该抚将东省清查之款。责成现任人员分限完缴。其应行咨追各员。另行妥筹设法办理。总期于库贮有裨。不致有纷扰之敝□大。方为妥善。将此谕令知之。　　

○缓徵山东濮、范、菏泽、东平、寿张、阳谷六州县、水灾新旧额赋。齐东、利津、沾化、蒲台、滨、海丰、钜野、济宁、金乡、鱼台、十州县、及临清卫、旧欠各项银。　　

○是日。驻跸＜髟了＞髻山行宫。　　

○癸未。驻跸大新庄行宫。　　

