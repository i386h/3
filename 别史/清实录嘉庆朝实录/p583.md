<!-- { "loadSidebar": true } -->
○丙子。谕内阁、近来诸臣内执法者少。废法者多。大率不肯存任怨之心。而惟知蹈市恩之习。夫立法创自祖宗。百余年来。奉行勿替。朕祇守成宪。诸臣即皆系佐朕执法之人。自当有善同赏。有恶共罚。况本朝法度公平。一切断罪论刑。从无过严失当之举。设使有过严失当者。诸臣亦惟当执法论奏。苟所奏得当。朕亦无不权衡末减。岂有阳奉阴违。私向罪人昵比之理。即如近日查出绷武布等获罪之后。发往吉林。彼时秀林等竟为之代修住房。佽助盘费。并且为之措缴官项。甚至馈送节礼多次。风闻各处遣戍官犯。竟有与将军并坐共食者。岂不可骇。朕于臣下所犯罪名。区别详慎。其罪不至死者。按照定律别军流。至于大臣问拟遣戍者。大率案情本重。尚不至于死。是以止坐谪戍。令其备尝艰苦。至于日后或加恩释回。或令其多住数年。或竟不准释回。皆必详审再三。归于至当。乃朕方令其折磨改悔。而该处大臣、转为经营曲庇、安其服食。便其起居。俾得花销逸乐。尽忘戍所之苦。岂非背法而行。必欲与朕意违拂乎。且人情照应。谁则能免。果系旧交戚好。现非执法之人。逢有谪戍远行。解囊佽助。此亦情事之常。若秀林等正系该处执法大臣。何得与本处罪人、私相交往。况其所给银两。又非己赀。不过将婪索赃私。供其挥霍。盖缘伊等在彼。亦自知营私败检之事。难免人知。豫恐发往之人释回传播。既可藉此弥缝。而又结交见好。豫为他日地步。其居心岂复可问乎。此等特上□日发遣之人。该处大员、尚敢如此庇护。无惑乎上行下效。各处地方官于发遣流徒常犯。皆一味博宽厚之名。全不认真管束。以致在配脱逃者、络绎不绝。如昨日广西逃遣。复来行在叩阍。成何事体。各省刑禁弛纵如此。国法安在。朕办理刑政。从不肯有意从严。天下臣民共知共见。而大臣中乃敢市恩取悦。徇私废公。则是朕之所恶。必欲庇之。国之所弃。必欲全之。将宪典竟可阻挠。罪人无所儆惧。朕岂肯以国家成法。任伊等废弛。将来势不得不大加整顿。激成猛以济宽。朕亦无如之何矣。将此通谕内外臣工、其各屏去私心。凛遵法度。勿徇情邀誉。自蹈重愆。以副朕谆谆训诲至意。　　

○旌表守正捐躯江苏崇明县民陈裕添妻胡氏。　　

○是日。驻跸常山峪行宫。　　

○丁丑。驻跸喀喇河屯行宫。　　

○戊寅。上至热河。诣文庙瞻礼。关帝庙城隍庙拈香。　　

○诣永佑寺行礼。　　

○谕内阁、仪亲王等奏、派往伊犁办理粮饷之额外主事职衔善良、前在颜料库员外郎任内、失察书吏王书常冒领库项、罚赔银八百两、现因赶紧起程、实在贫窘无力完缴、呈恳俟差竣回京、再行措交等语。善良既系贫窘属实。其应赔之项。势难立时追缴。但此时若令伊前赴伊犁。转恐藉赔缴官项为名致有需索情敝□大。善良竟不必派往伊犁。令其将应赔银两在京设措完交。所有伊犁办理粮饷事务。著另行派员前往。　　

○赏热河绿营弁兵、及额鲁特兵丁一月钱粮。　　

○是日。驻跸避暑山庄。至八月丁酉皆如之。　　

○己卯。谕内阁、近来告讦之风。愈趋险诈。刁民等知叩阍之案。无论虚实。皆先犯冲突仪仗罪名。遂将其欲诬之事。欲陷之人。私行缮写奏章。或封交部院衙门。或递交王公大臣及官员等私宅。恳其转奏。接收之人。不敢隐瞒。遂将原封呈览。如前日都察院所递云南民人万永宁之摺。尚不过迂腐之谈。无关紧要。至昨日御史王开云奏湖南民人陈廷瑜所递之摺。则竟系伊自行控告族人隐匿财产之案。曾经部断不服。遂哓哓琐叙摺内。递至朕前。欲图翻控。盖其意在叩阍。而又欲幸免叩阍之罪。居心实属阴险。且伊将原摺交与王开云时、则口称刘姓。及至披阅之下。始悉该犯姓名。种种挟诈怀欺。全系倾险刁控伎俩。小民等即实有冤抑。叩阍陈诉。尚不免于罪。而该犯等逞其讦告之私。又复巧避罪名。为鬼为蜮。刁风实不可长。亟应大加惩创。嗣后如有民人等转交王公大臣官员等代递密摺。如仅止条陈事件。言有可采。尚当量为嘉奖。即所奏祇系迂腐之谈。无裨政治。亦止发回原籍。交地方官严行管束。若系控告案件。即使所告得实。亦著将原告之人照冲突仪仗罪名、加重惩治。俾昭炯戒。所有陈廷瑜控案。现交留京王大臣会同刑部覆审。将来定案时即照此办理。寻奏上。得上□日、此案陈廷瑜以拟流加徒之犯。在保潜逃。复行诬控。又不亲自具呈。胆敢缮具密摺。诡造姓名。投入御史王开云家。恳其代奏。其居心阴险已极。若不严示创惩。将来告讦之风。诪张益甚。陈廷瑜著先在刑部衙门前枷号一个月示众。满日再照王大臣等所拟、发往黑龙江充当苦差。以示惩儆。嗣后再有似此狡诈棍徒。均著照此办理。　　

○庚辰。谕内阁、吴璥等奏、清江浦玉带河南岸文渠沟、宣放积潦、因陡遇风暴、掣通草坝、现已堵闭稳固、将承办工员分别著赔参处一摺。本年六月清江浦地方。久雨积潦。署清河县知县罗宾□羽远、急图疏消。将玉带河南堤铲成沟槽。以期洩乾底水。惟时猝遇暴风。署里河同知陈式平、所筑云昙口之坝。后戗尚未浇足。致风浪撞击。掣通坝身。蛰塌十六丈。吴璥等闻报驰往。督率道将厅县赶紧镶筑。堵闭断流。所有堵筑此项缺口应用钱粮。不准开销。即著落承办坝工未能赶紧浇戗之署同知陈式平、及急图宣放办理率忽之署知县罗宾□羽远、分别赔完。并将陈式平彻回。革去前加同知升衔。仍以通判效力。其办工之备弁兵役等、分别彻回。责革示惩。所有吴璥等自请议处之处。著照所请。吴璥、徐端、淮扬道叶观潮、著交部议处。至该处正河陡落时。闲有被水居民。虽经松筠吴璥等捐赀抚恤。仍著该督等详查。如有应行加恩之处。据实具奏。不可稍有讳饰。　　

○命广州将军庆溥、来京另候＜闲＞用。以前任西安将军皂保、为广州将军。　　

○遣乾清门侍卫庆长、往奠故土默特贝勒索诺木巴勒殊尔茶酒。赏银三百两治丧。　　

○旌表守正捐躯河南夏邑县民刘勇魁妻吴氏。　　

○辛巳。谕内阁、本日据步军统领衙门、及稽查俸米御史等奏、查出关领俸米以糠充数两摺。各官员赴通关领俸米。经朕特派步军统领及御史巡查。原欲使米石全数入城。不致颗粒偷漏。以杜回漕之敝□大。乃该车夫等胆敢串同铺户。先行在通售卖。将糠秕充数。希图朦混入城。情殊可恶。此项米石。是否系车夫铺户私行串卖。抑或竟系领米各员知情授意。不可不彻底根究。所有拏获之车夫黄五、管七等各犯、及未获之雇车人项五、鲍三、著一并拏交刑部、严行审讯。如祇系车夫铺户等串商敝□大混则已。傥领米之员、有商同牟利情事。即著严参。一体究办。此后俸米入城。务当严密抽查。毋任朦混。　　

○谕军机大臣等、福庆奏、伊家人高斌、检获匿名揭帖、控告吏部郎中吉龄、在张家口管理税差、将所收税银六千两、交赵四带京买房一事。吉龄身任税员。如果私将税银带京买房。其罪甚重。但系匿名揭帖。未可尽凭。恐有挟嫌诬控之处。现据伊呈内称有花户赵四、向与吉龄相好。经吉龄派其经管税口。其银两即系交赵四送回。且称吉龄因用赵四之后。遂将伊等彻回。是此事祇须查明吉龄是否信用赵四。并用赵四后彻回何人。则一切皆可根究得实。此案即著福庆车伊所属司员。驰驿前赴张家口查办。一面将吉龄暂行解任。如果查获赵四、讯有私送税银进京之事。再奏明将吉龄革职治罪。如严究并无私送税银之事。则应根究匿名控告之人。查拏惩办。将此谕令知之。　　

○江南河道总督吴璥、以病乞开缺。允之。以副总河徐端、为河道总督。并裁江南副总河缺。　　

○命工部尚书马慧裕、驰往南河。督办修复海口等事。　　

○是月。两广总督百龄奏谢。得上□日、汝竭忠尽力。应受恩施。朕望汝常守清心。永承优眷。切勿过劳。爱惜精神为要。随摺亲解佩囊封寄。如见朕面矣。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百三十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十五年。庚午。八月。癸未朔。以故四川上纳夺安抚司噶尔吗策登汪结子乌金工却登津、建昌道属越嶲厅土百户周文玉孙存、各袭职。　　

○甲申。谕军机大臣等、本日据松筠奏、筹办海口一摺。内称黄河受病之由。总缘嘉庆九年十年闲、吴璥徐端等、将黄呢嘴俞家滩二处逢湾取直以致水性纡缓、转至渟淤此时办理之法、仍须将旧时湾曲处所、修复如式此外祇须闲段挑挖、无庸大挑引河以致需用过多等语。黄河下壅上溃。自因尾闾不畅之故。今据松筠察看情形以为大溜不应直趋。当听其随湾就湾。深以当日所办为非。言之甚力。昨已降上□日将徐端补授河督。并派马慧裕前往督办海口。除俟马慧裕来至行在。面行详询外。徐端久任河工。现在总理全河。责抚旁贷。松筠所言是否实在情形。著即据实奏闻。不可稍涉回护。如事多窒碍。亦不必存附和之见。松筠所管事务较多。于海口事宜不能兼顾。此事全责成马慧裕徐端二人、会同经理。务当虚心讲求。以期蒇工完善为要。　　

○广州将军皂保、乞改京职。允之。调杭州将军福会、为广州将军。以热河都统积拉堪、为杭州将军。密云副都统毓秀、为热河都统。调镶白旗汉军副都统多福、为密云副都统。以叶尔羌办事大臣那彦宝、兼镶白旗汉军副都统。　　

