<!-- { "loadSidebar": true } -->
○己亥。谕内阁、前日据舒明阿奏、拾获匿名揭帖、控告健锐营翼长祥保等、因亏空库项、将出借兵丁红白银两、议改章程一案。当派松筠等会同刑部审讯。兹据讯明。此项健锐营库贮银两。前因兵丁指称红白事故。滥借滥应。扣款过多。以致公私皆形支绌。该兵丁借用后。每月坐扣本利。又公摊无著赔项。所领钱粮渐少。生计亦致拮据。上年经管理健锐营之王大臣等、奏改章程。借帑调剂洵为正办。于兵丁大有利益。舒明阿派管健锐营事务。在议改章程之后。伊若以此项银两、仍以借给兵丁为便。应向同管营务之王大臣会商具奏。设众人议论不合。伊即自摅己见奏明。请上□日核办亦无不可。乃伊于本年六月先向翼长祥保、谕令将库银酌议照旧支借。该翼长以奏定章程不敢擅改禀覆。舒明阿仍必欲饬令遵办。于本月操演兵丁时。复对众扬言将该翼长申饬。是其意专欲于众兵丁前见好市恩。以致在旁闻知者。心生觊觎。旬日之闲。遂有投递揭贴之人。假称公议以冀遂其私图。舒明阿沽名邀誉。招致浮言。咎无可辞。除将本案再行研究外。舒明阿著先行交部议处。　　

○以右春坊右赞善朱士彦、署日讲起居注官。　　

○缓徵两淮板浦、中正、临兴、三场、被水灶户新旧额赋。　　

○是月。四川总督常明奏、筹定编查汉民私佃夷地章程。一、查夷地在万山之中。佃耕汉民。各自成家。相距数里十数里不等。势难编连十甲一牌。但所佃之地。各有业主。如系土司地方。即以土司为纲。列佃耕汉民于后。夷人地方。即以夷人为纲。列佃耕汉民于后。各以道里远近。挨顺编连。将户口填入牌内。如有在彼窝匪滋事者。同牌之人、赴地方官呈首。傥该佃民情愿搬回内地。责成土司夷人投明立案。准其退佃注册。但不准将所佃之地、转佃他人。土司夷人亦不得将所退出之地、再招汉佃。违者照私入夷地例治罪。夷人一律究惩若土司有蹈前项情敝

□大。更当从严惩治。一、查宁远府西昌县之缺。前以地方紧要。奏请改为在外题调之缺。惟该府所属州县。地方辽阔。耳目难周。必须有分驻之员。方可就近稽查弹压。除原设之县丞巡检等官应请移驻外。尚须添员之处。即于通省额缺内。照例裁抵。择要添安以期防范。一、查建昌各营。从前分别汛地。原为防边而设。今汛地之外。增添场市。防边汛地。转在场市以内。现在编带保甲责重巡防。须择扼要之区。将原安各营汛、移查分拨驻劄以资控制。得上□日此皆汝应办之事。持之以久。行之以勤。毋托空言为要。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百六十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十七年。壬申。冬。十月。庚子朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○颁嘉庆十八年时宪书。　　

○谕内阁、松筠等奏、覆讯健锐营匿名揭贴一摺。健锐营上年奏改兵丁借款章程。借帑调剂。原系有益兵丁之事。舒明阿妄意更张。又不敢具奏。辄于操演众兵时。扬言市惠。以致召启浮言。昨降上□日将舒明阿交部议处。尚觉稍轻。舒明阿著改为严加议处。拉旺多尔济、丹巴多尔济、系管理管务大员。于生日收受该管官员敛送如意。亦有不合。著交部议处。嗣后凡管辖大臣生日。所属官兵、有馈送如意者。著严行饬禁。委前锋参领德福、于上官前有意见好代众购备礼物。著交部严加议处。匿名投递揭帖之人。交步军统领等衙门一体访缉务获究办。寻议上。得上□日、舒明阿照部议革职。加恩留其公爵。赏给头等侍卫。在大门上行走。拉旺多尔济、丹巴多尔济、各罚世职半俸六年。免其降调。　　

○辛丑。上诣恩佑寺恩慕寺行礼。　　

○幸圆明园。　　

○免直隶安、隆平、宁晋、新河、四州县积水地亩额赋有差。　　

○癸卯。上以万寿节。御同乐园。赐王以下文武大臣、蒙古王公、及外藩使臣等食。至丙午皆如之。　　

○甲辰。谕军机大臣等、阿克当阿来京。朕询问南河情形。据称近年以来糜帑之多、由于料贩居奇、遇有大工、重价购赠、所费多至数倍、河员胥受其累、共深愤嫉等语。国家修治河防。以卫民生一切事宜。皆系发帑经理。丝毫不假民力。其所需柴薪料束。亦用帑银市购。而奸商囤积。高其价值。转利于河工有事。以遂其三倍牟利之心。揆之情理。实为可恨。闻从前河工厅员所领岁修银两。系于年前秋冬闲早为按成发给。厅员等乘新料将登之际。豫先订买。其价所省甚多。而料物充足应手。亦不致别生他工。近年则给发较迟。至春工将举之时。料价日益昂贵。往往以数斤之价。购料一斤。层层亏折。积累日多。且每年所发岁修银两。由河库支拨时。先尽另项工程之用。各厅员既不能及时承领。而素与料贩交易。积有欠项。转不能不受其挟制。种种敝□大端。实为河工之蠹。著百龄、黎世序、设法筹画。当令复还旧制。将各厅员应领岁修例帑。按照成数。及早实发实领。俾得乘时购料。不致为奸商抑勒。至河防闲有险工。非例备料束所能敷用。不能不仓卒购买。以应一时之急。百龄等亦当常时晓谕。俾商民知以公事为亟。勿得贪利忘义。致撄众怨。或能设法查禁。俾附近农田所产秸束。悉向官厂售卖。奸民不得从中包揽渔利。令不扰而事易集。则更为妥善也。将此谕令知之。　　

○乙巳。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○御正大光明殿。皇子及王以下文武大臣官员、蒙古王公、外藩使臣等、行庆贺礼。　　

○戊申。上幸静明园。诣龙神庙拈香。　　

○谕内阁、上年降上□日令各都统副都统等、每月轮班上城稽察堆拨官兵。内除亲王、郡王、御前大臣、军机大臣、领侍卫内大臣、毋庸上城巡查外。其余管旗大臣、均各按月分次上城稽查。但思都统副都统内、遇有年老之员。乘马登城。亦觉未便。嗣后都统内有年至七十者。副都统内有年至七十五者。均著毋庸上城巡查。以示体恤。均不必来圆明园谢恩。　　

○己酉。皇后千秋节。宫内行礼如仪。停止筵宴、及在外公主福晋命妇行礼。　　

○庚戌命总管内务府大臣徵瑞、驰往天津。会同长芦盐政祥绍审案。　　

○辛亥。以正白旗护军参领宁庆、为镶红旗汉军副都统。　　

○命库伦办事大臣台斐音、伊犁领队大臣福勒洪阿、吹扎布、英吉沙尔领队大臣倭升额、和阗帮办大臣阿兰保、回京。以内阁学士镶黄旗蒙古副都统苏冲阿、为库伦办事大臣。头等侍卫博启图、塔清阿、为伊犁领队大臣。赏三等侍卫彦吉保、二等侍卫。为英吉沙尔领队大臣。二等侍卫庆通、头等侍卫。为和阗帮办大臣。　　

○旌表守正捐躯广西永福县民蒋登云女蒋氏。　　

○壬子。命协办大学士吏部尚书松筠、户部左侍郎初彭龄、驰赴江南查办事件。　　

○癸丑。上幸万寿山。　　

○以户部尚书托津、署吏部尚书。礼部尚书福庆、署理藩院尚书。刑部右侍郎章煦、署户部左侍郎。工部右侍郎许兆椿、署吏部左侍郎。　　

○甲寅。上诣安佑宫行礼。　　

○乙卯。上诣大高殿寿皇殿行礼。　　

○还宫。　　

○谕内阁、百龄等奏、营署箭厅失火、焚毁军装、请将防范不严之守备议处等情一摺。著交兵刑二部核议具奏。至该营署失火。军装被焚。系本年六月十三日之事。查讯明确。分别定拟。旬日即可具奏。乃该督等迟至数月之久。始行奏闻。实属延缓。外省办理地方事件。怠玩懈弛。即此可见。百龄、朱理、俱著传上□日申饬。　　

○又谕、长龄奏、湖南差弁中途被贼戕劫、勒限缉拏、先将原摺进呈一摺。此案湖南差弁毛超、赍摺进京。经由河南许州地方。与脚夫白德安二人同被劫杀。身受多伤。非寻常疏纵可比。著该抚勒限严拏务获。并将地方营汛官严参示儆。直省驿路。安设墩铺营房。原以稽查盗贼。乃近日率皆有名无实。致令奸宄肆行为害商旅。甚至将赍摺员弁、中途戕毙。废弛已极。著通谕各督抚、严饬所辖文武员弁、于驿站塘汛。认真整顿。实力巡缉。务使宵小屏迹。道途肃清。以靖盗风而安行旅。　　

○丙辰。谕内阁、直省驿路通衢。设立塘汛。亭堠相望。即闲有盗贼伏伺。而兵役巡逻。声气联络不难立时擒捕。规制最为周密。乃近日奉行不力。渐就废弛。朕于来往奉使臣工、询问沿途所经。据称营房大半坍圯。兵丁驻守巡查者。甚属寥寥。寒冬昏晓。孤行商旅。胥有戒心。甚至河南地方竟有戕劫差弁之案。若不严加整饬。则奸宄肆行。尚复成何事体。向来各省塘汛辽阔之处。州县官并增设更铺夫役。来往梭巡。近来相率裁汰。不以缉捕为事。宵小益无顾忌。著通谕各督抚、严饬所辖文武员弁。会同协力筹办。将境内墩汛塘铺、查明一律修整。派拨兵役。常川守望稽查。如有疏纵失事者。严参究办。若督抚讳匿不举。查出一并惩处。务使戢暴安良。共臻荡平之治。　　

○以降调户部右侍郎陈希曾、为内阁学士。兼礼部侍郎衔。　　

○丁巳。吏部议驳两江总督百龄等、请以宿迁县知县丁堂、调补上元县一疏。得上□日、丁堂处分在十五案以外。又系以繁调繁。与例不符。其请调上元县知县之处。不准行。朱理、百龄、俱著罚俸九个月。嗣后各督抚违例题请升调、经部议驳、并将该督抚议处者。著即另选合例之员具题。傥该督抚藉词员缺紧要。仍将议驳之员复行保奏。除所保之员、不准升调外。仍将渎奏之督抚、再行交部议处。　　

