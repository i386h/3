<!-- { "loadSidebar": true } -->
○己卯。谕内阁、御史谢崧奏、河漕员弁议叙太多、请核实办理、又地方候补不由河工出身人员、请停止改补河工二摺。所奏俱是。河工设立文武员弁。保护安澜。是其专职。其沿河各员。于漕运过境催趱迅速。亦系分内之事。近来河漕保举出力人员、本属过多。并有捐升降革两项人员。既非现在河工。亦一体保列奏留本省及捐复原官。实为冒滥。至地方人员。与河工本各有职守。此时河工人员尽敷差委。又何庸于地方人员内纷纷拨用。不过为该员等补缺升迁地步。亦属取巧。嗣后该督抚及河督漕督等。于每岁防工催漕人员。均不得率行保列。如遇有特上□日饬令保奏。准将尤为出力人员核实保举。勿许滥及多人。若未经奉上□日率行保奏者。或将捐升降革人员奏留本省、及捐复原官者。除不准行外。仍将该督抚河督漕督等交部议处。以杜奔竞而肃官方。　　

○又谕、庆保奏西隆州知州一缺、请以隆安县知县多福升补、并声明该员参罚系在十案以外等语。向来各督抚遇升调人员有参罚案件者。皆开列参罚清单附奏。朕披览时可以察其案情之轻重。以定准否。今该抚摺内祇称该县多福参罚在十案以外。并不开列清单。办理实属草率。除交吏部议奏外。庆保著传上□日申饬。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济龙王之神。　　

○谕内阁、英和等奏、南营汛地南横街地方举人刘经裕家被盗、将专汛都司及参将游击等参奏交部议处一摺。此案盗犯执持器械。吓禁事主。强劫银物。近在辇毂之下。实属目无法纪。著步军统领衙门、五城、一体严拏务获。按律惩办。至向例京城地方盗案。三月无获。始行题参。未免过宽。嗣后京城外七门以内。寻常窃盗案件。三月限满题参。如有执械吓禁强劫之案。二月无获。即行题参。其九门以内。寻常窃盗案件。二月题参。强劫之案。一月无获。即行题参。著为令。　　

○辛巳。孝淑皇后忌辰。遣官祭陵寝。　　

○谕内阁、巡视北城御史德庄等、参奏疏防盗案坊官一摺。此案盗犯持械入室。吓禁事主。强劫银物。胆敢于辇毂之下。肆行无忌。该管文武员弁。非寻常疏防可比。北城吏目梁习敏、著即革去顶带。专汛营弁、著步军统领衙门查明。亦即革去顶带。均勒令上紧缉拏。获犯之日。奏明开复顶带。如限满无获。即行参处。嗣后京城九门以内。及外城七门以内。有似此强劫之案。该坊汛员弁俱先行革去顶带。勒限严缉。　　

○旌表守正捐躯江苏江都县民妇杭翁氏。逼嫁捐躯湖北汉阳县民周海燕妻黄氏。　　

○壬午。谕内阁、和宁等奏、查明西宁县私运仓粮、并捏报采买大概情形一摺。此案河州知州前任西宁县知县沈仁澍、与已革西宁县知县杨毓锦、交代轇轕不清。沈仁澍离任三年之久。忽遣家人董幅赴西宁县私自开仓。搬运豌豆二千九百余石。实属胆大妄为。沈仁澍著革职拏问。杨毓锦任听沈仁澍遣人私搬豆石。且该县仓储、现在查明实贮粮九万八千余石。应拨兵粮、不过八千一十余石。尽敷支放。乃隐匿粮款。另估采买。杨毓锦前已革职拏问。著和宁、帅承瀛、提集该革员等。并沈仁澍家人董幅、及仓书人等。秉公严审确情。按律定拟具奏。西宁道龙万育、知府锦明、近在同城。并不据实禀揭。难免扶同徇隐情敝□大。俱著解任归案质讯。先福于陈启文禀揭杨毓锦隐匿仓粮。不行查究。沈仁澍侵冒银粮。龙万育徇隐不办。亦不据实严参。实属有心徇庇。先福著先行革去顶带。交部严加议处。即在兰州听候部议。所有陕甘总督印务。著和宁署理。　　

○癸未。谕内阁、汪志伊等奏、提审改教知县朱履中、禀揭原管道府得受陋规一案、解任藩司李赓芸自缢、怀有亲笔纸片、不肯认诬等语。此案前交汪志伊王绍兰审办。李赓芸系解任之员。该督抚并未派员看管。以致自缢。如李赓芸实无得受陋规之事。朱履中肆意诬讦。该藩司岂非含冤毕命。傥实有其事。则系畏罪自尽。藉免国法。汪志伊、王绍兰、办理疏忽。咎实难辞。俱著交部议处。现已派熙昌等前往该省秉公审办。所有案内人证。汪志伊、王绍兰、均毋庸覆审。著将已革改教知县朱履中、先行拏问。解任漳州府知府毕所譡、先行革职。及李赓芸家人黄升、并案内应讯紧要人证、俱严行锁押。分别监禁。派员严密看管。听候钦差审办。傥再有疏虞。定将该督抚治罪不贷。　　

○户部议驳吉林将军富俊奏、吉林各属民户滋生人丁、请照阿勒楚喀拉林之例、一律徵丁、核与定例不符、应毋庸议。得上

□日、部驳甚是。各直省续生人丁。康熙年闲奉有永不加赋恩上

□日。所当永远遵行。其阿勒楚喀、拉林、二处。系专为编查流民而设。岂得援以为例。将吉林阖属一律徵丁。富俊不知政体。著传上□日申饬。所该将军奏请将吉林、宁古塔、伯都讷、三姓等处滋生人丁起科加赋之处。著毋庸议。　　

○命吏部左侍郎熙昌、都察院左副都御史王引之、驰往福建审案。

　　

○以伊犁将军长龄、为陕甘总督。调盛京将军晋昌、为伊犁将军。吉林将军富俊、为盛京将军。以理藩院左侍郎西宁办事大臣松宁、为吉林将军。浙江衢州镇总兵官纳尔松阿、为西宁办事大臣。　　

○以广东按察使明山、为福建布政使。直隶清河道韩文绮、为广东按察使。　　

○旌表守正被戕四川阆中县民侯益妻魏氏。　　

○甲申。上幸静明园。诣龙神庙拈香。　　

○遣官祭先医之神。　　

○谕内阁、陈预奏查勘峄、滕、郯城、三县、贫民情形、恳恩赏给口粮一摺。东省上年被水各州县。前陈预奏请新正加恩摺内。未将郯城列入。降上□日饬查。据陈预查明该府县因郯城上年秋收五分有余。并未成灾。但现在该县及峄滕二县、多有乞食贫民。虽已出借仓谷。散施钱粥。时距麦收尚远。仍需量为接济。著加恩将上年被水之峄县侯孟社刘家村等二百十三庄、滕县黄家桥等六十四庄、郯城县长城保等二百八十七庄无力贫民、俱赏给一月口粮。照例折给。该抚即誊黄遍行晓谕。遴员妥速散放。俾穷黎均沾实惠。其郯城县被水村庄本年上忙新赋、缓至麦收后启徵。陈预、和舜武、未能先事确查。俱著交部议处。其遗漏详请之府县、著该抚查明即行参奏。寻议上。得上□日、此案陈预等将上年被水之郯城县遗漏请上□日加恩抚恤。情近匿灾。本应照部议降调。姑念一时＜闲＞用乏人。陈预、著改为降二级留任。和舜武职任藩司。先未申详。其咎较重。著改为降三级留任。以观后效。　　

○以内阁学士常英、为理藩院左侍郎。　　

○以户部左侍郎果齐斯欢、署吏部左侍郎。礼部左侍郎多山、署吏部右侍郎。　　

○乙酉。孝康章皇后忌辰。遣官祭孝陵。　　

○谕内阁、方受畴奏钱粮完解九分有余、请免上忙经徵督催各员处分等语。直隶二十一年分上忙钱粮、三河等州县未完银十九万三千余两。前降上□日令方受畴将徵解不力各州县、乃督催不力各道府直隶州职名、咨部议处。嗣经议定章程。各直省上忙钱粮将徵解实数造册报部。毋庸予以处分。统归入下忙办理。所有直隶上年上忙未完钱粮、徵解不力州县、及督催不力之道府厅州。俱著免其议处。其民欠未完钱粮、州县经徵不力处分。统俟奏销时核计分数。照例参处。　　

○丙戌。遣官祭关帝庙。　　

○谕内阁、御史谭瑞东奏、请仍令左右翼总兵分驻外城一摺。嘉庆四年添设左右翼总兵。彼时分驻外城一员。以资查察。嗣驻跸圆明园。该总兵等即轮流在园直班。若再分驻外城。势难更代惟在该步军统领、及总兵等、严行督饬营汛员弁。认真缉捕。予令宵小敛迹。辇毂之下、自可一律肃清。岂必移驻外城、始能禁暴诘奸乎。该御史所奏不可行。著无庸议。　　

○谕军机大臣等、本日吏部议奏、将先福照溺职例革职。已依议行矣。此案先福于陈启文禀揭杨毓锦隐匿仓粮。不行查究。沈仁澍侵冒银粮。龙万育徇隐不办。亦不据实严参。实属有心徇纵。著和宁等密加查访。先福有无得受该革员等贿赂。因而徇情袒庇。再先福在陕甘总督任内已将三载。其平日声名若何。此案之外、有无别项贪婪劣迹。并著留心密访。如查有婪赃实据。一面严行审讯。将伊任所赀财先行查抄。一面据实由驿参奏。奏到之日。以便派员抄伊在京家产。和宁等于定案时、再将先福按律拟罪。若查无赃款。和宁等于本案审结时、摺内声明。令先福在兰州候上□日。帅承瀛先行来京覆命。和宁署理督篆。俟长龄到任交代后。再行起程回京可也。将此谕令知之。　　

○丁亥。遣官祭昭忠祠。　　

○戊子。以故奉恩将军松廷子归当阿、袭职。　　

○协办大学士刑部尚书章煦、以病乞解任。赏假调理。以兵部尚书吴璥、署刑部尚书。　　

○缓徵江苏邳、沛、二州县、毗连灾区地方额赋。及未还仓豆。　　

○庚寅。谕内阁、御史萧镇奏清厘赋税、以裕国课一摺。直隶顺天府所属州县内沙压地亩。并入官抵帑、退差、退耕、各地。均应招佃报垦。乃延搁多年废置不办。一任奸胥蠹役隐匿期占。闲有小民呈请认种。辄往返驳查。多方勒掯。以致国课日久虚悬。著直隶总督、顺天府尹、即将前项地亩、分饬各该地方官、赶紧清厘。照例招佃报垦。如有胥役影射把持情敝□大。立即查明从严惩办。以除积蠹而清田赋。至酒税一项。应如何稽察、以杜包揽偷漏之敝□大。著崇文门监督妥议章程具奏。　　

○旌表守正捐躯直隶曲阳县民刘占金妻葛氏。　　

○辛卯。上幸万寿山。诣广润祠拈香。　　

○遣官祭历代帝王庙。　　

○给山东济宁、鱼台、二州县、上年被水灾民一月口粮。并贷耔种有差。　　

○壬辰。谕内阁、御史卿祖培奏请严拏窃盗、并禁止赌博各一摺。弭盗之方。全在平日稽查严密。自然宵小敛戢。该御史摺内称、涿州一带。现在禁止夜行。该处地当孔道。行旅往来。岂可任听捕务懈弛。转严夜禁。著直隶总督、顺天府、严饬地方官。认真缉捕。如有兵役包庇、窝家隐留情敝□大。立即严拏惩办。其徒流充警。并著查明定例遵行。勿任潜逃再犯。以靖奸宄。至赌博为盗窃之源。久干例禁。官员衙署、尤当杜绝浇风。并著一体申禁。有犯必惩。勿稍姑息。　　

