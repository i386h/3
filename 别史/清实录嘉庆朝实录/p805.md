<!-- { "loadSidebar": true } -->
○戊戌。谕军机大臣等、赛冲阿等奏、商办廓尔喀披楞交兵渎禀一案、先行驰檄诘责、随带兵前赴边境、胁以兵威一摺。所奏实属妄诞纰缪之至。此次令赛冲阿带兵赴藏。原为严防边界。并令该将军到藏、以奉上□日询问达赖喇嘛呼毕勒罕为名。不可稍露风声。乃赛冲阿竟不钦遵办理。辄首先出名。将让路阻贡之词。分驰二檄。诘责廓尔喀披楞。其诘责廓尔喀之词。已属糊涂无理。至诘责披楞。则谬妄更出情理之外。如披楞接到檄谕。该国王以让路阻贡之言、系廓尔喀捏禀。恳请天朝发兵。其将何以应之。若恃其险远。竟承认伊向廓尔喀曾有此言。又岂能因此一言、即大兴师旅、穷兵黩武乎。至廓尔喀屡次投禀请兵请赏。今接到檄文。即回禀以前此屡禀驻藏大臣、未蒙转奏。今闻大皇帝特差将军带兵前来。感恩欢喜。其让路阻贡之言。实系披楞所说。恳请天朝发兵。万里远征。国家何所为而出此。若如赛冲阿等檄谕所言。我兵两路进捣阳布。檄饬披楞攻其南面。则廓尔喀臣顺多年。不恤其难。转率同外夷夹攻其地。堂堂天朝。大体安在。赛冲阿此举。首鼠两端。进退无据。朕惟自恨误用无能奴才之咎。曷胜愤懑。看来伊因朕派令赴藏。即妄起贪功之心。欲构成边衅以邀爵赏。而置国家大局于不顾。是诚何心。太不度德量力矣。况如此重大军情。不待奏闻。先行驰檄。其专擅之咎。亦无可辞。赛冲阿著传上□日严行申饬。先拔去双眼花翎。降为二品顶带。喜明、珂什克、并不阻止。随同会衔。俱著降为三品顶带。喜明并拔去花翎。现在檄谕已发。料难追回。惟有静候该二国回禀。再行核办。其回禀赍到时。赛冲阿等即将原禀译出。不准增减一字。候朕指示办理。彼时边疆静谧。赛冲阿即带兵径回成都。喜明自回前藏。此时惟有严防边境。待以镇静。不许轻举妄动。若赛冲阿等再妄发檄谕。或带兵擅出边界。激成衅端。朕必将赛冲阿革职拏问。从重治罪。将此谕令知之。　　

○旌表守正捐躯河南新安县民燕景春妻高氏。　　

○庚子。上幸静明园。诣龙神庙拈香。　　

○壬寅。孝恭仁皇后忌辰。遣官祭景陵。　　

○上诣大高殿行礼。　　

○还宫。　　

○以夏至祭地于方泽。自是日始。斋戒三日。　　

○癸卯。谕军机大臣等、陈预奏设法缉拏祝刘二逆情形一摺。捕贼之法。如治疾然。治疾冀其速愈。方药不效。即当亟思改图。自十八年九月以后。饬缉在逃逆犯。其时各委员既无现任职守。携带眼目越境躧访。自必急于自效。乃已历三年。未获正犯一名。而贪功邀赏妄拏无辜者。指不胜屈。讼狱繁兴。簿书丛积。大失安民之心。转成虐民之政。且委员所到之区。张皇声势。即有真实要犯在境。亦必闻信远扬。是直驱之使遁。委员之流敝□大如此。朕是以降上□日、令将各委员停彻。责成地方文武、各就本境缉拏。须知各逆犯总不能遁于天壤之外。果能由一州一县以至一甲一牌。处处稽查周密。则逆犯纵令如鬼如蜮。亦将何所逃匿。前已屡经降上□日、谕知各州县如能获犯、即免其失察之咎。仍一体施恩。然地方官规避处分。狃于结习。仍恐观望迟疑。著该抚再行通饬各属。破除成见。前上□日具在。朕示大信于臣民。断无食言者。但令该地方官今日获犯。则虽自十八年九月以后、在该境潜匿。亦断不追论其日久失察之罪。仍必立予恩施。若本境懵无觉察。经邻境访获。则照乐陵县知县唐缙良之例治罪。傥更有昏愦之员。既经失察。虑干处分。访有要犯在境。私行驱逐。以冀目前暂时无事。一经查出。则故纵大逆。即与大逆同罪。尤为法所不容。该抚接奉此上□日。通饬所属。仍闲隔旬时。严檄督催。如该州县等访有确踪。或力不能掩捕。即令密禀该抚。立派文武干员协缉。总之捕拏逆犯。实心实力。必能有获。不在空言塞责也。将此谕令知之。　　

○甲辰。以故土尔扈特扎萨克贝勒巴图克什克弟巴图纳逊、袭爵。　　

○命大学士御前大臣前任伊犁将军松筠、即行回京。　　

○乙巳。夏至。祭地于方泽。上亲诣行礼。　　

○幸圆明园。　　

○丙午。遣庆郡王永璘、往奠故礼部尚书王懿修、茶酒。予祭葬。谥文僖。　　

○丁未。以翰林院编修郭尚先、为云南乡试正考官。内阁中书闻人熙为副考官翰林院编修黄安涛为贵州乡试正考官廖鸿荃为副考官。　　

○命科尔沁贝勒鄂勒哲依图、在御前大臣上学习行走。以御前大臣索特纳木多布斋、为镶黄旗领侍卫内大臣。兼正黄旗蒙古都统。　　

○以乌什办事大臣成宁、为直隶泰宁镇总兵官。兼总管内务府大臣。赏降调泰宁镇总兵官成书、二等侍卫、为乌什办事大臣。　　

○以广西浔州协副将刘廷斌、为右江镇总兵官。　　

○遣御前大臣索特纳木多布斋等、往奠故御前大臣喀尔喀赛因诺颜扎萨克亲王固伦额驸拉旺多尔济、茶酒。赏银二千两治丧。　　

○戊申。谕内阁、景安等奏、查明甘肃司库拨存新疆俸饷银两、并无亏挪、请将伊犁俸饷照旧汇拨一摺。伊犁官兵俸饷。向系汇入内地估拨案内、一同请拨。后因口外钱粮、各归本处奏销。奏明另案请拨。以致拨解较迟。嗣后著伊犁官兵俸饷、仍照旧定章程。附入冬拨案内。同时请拨。其各该省应解协甘饷银。务按照例限、如期解齐。所有本年长芦河东江西江苏山东湖北未经解到饷银。并著该部行文饬催。毋任迟延。　　

○谕军机大臣等、董教增等奏、＜口英＞咭唎国遣夷官禀称该国遣使进贡、于上年十一月起程、由浙江舟山一路水程入都、从前进贡、即系由此路行走、约本年五六月闲可到天津等语。＜口英＞咭唎国遣使进贡。由海洋水程至天津入都。业经准其入贡。第洋面风信靡常。该国贡船、现在未知行抵何处。著福建浙江江苏山东各督抚、各饬知沿海州县、一体查探该国贡船经过之处。如在洋面安静行走。即毋庸过问。傥近岸停泊。或欲由彼改道登岸。即以该国遣夷官向两广总督具禀后。业经奏明大皇帝。准其由天津登岸。天朝定例綦严。不许擅自改道。亦不准私行登岸。仍密饬沿海文武员弁加意防范。毋稍疏懈。将此各谕令知之。　　

○旌表守正捐躯江苏高邮州民王沅罄妻华氏。　　

○缓徵直隶正定、藁城、赞皇、三县、雹灾村庄新旧额赋。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十一年。丙子。六月。己酉朔。以户部右侍郎成格、署刑部左侍郎。　　

○辛亥。旌表守正捐躯直隶获鹿县民王幅明妻刘氏。　　

○癸丑。上幸静明园。　　

○甲寅。上御勤政殿听政。　　

○以通政使司副使鲍勋茂、为太仆寺卿。大理寺少卿西琅阿、为光禄寺卿。　　

○乙卯。谕军机大臣等、近日各处缉捕。率多以伪乱真。其逆案内、真正要犯。迄未拏获一名。推原其故。实皆由于不密。官弁兵役奉檄踹缉。往往张皇声势。逆犯岂无耳目。自必闻风窜匿。譬如钓者之于鱼。猎者之于兽。惟不惊不扰。巧于侦伺。方能有获。若先使之澜翻薮骇。则鱼已潜藏。兽已远遁。岂非徒劳罔益乎。著谕知那彦成即通饬所属。刻下缉捕之法。惟密之一字。最为紧要。果能不动声色。外示宽缓。暗布耳目。必能投闲伺隙。访有端倪。勿徒虚张缉捕之名。转致有妨实效也。将此谕令知之。　　

○旌表守正捐躯直隶磁州民杨四女杨氏。　　

○丁巳。兵部奏、议处盘获人犯、任意耽延、致令乘闲自缢之黑龙江将军特依顺保等一案。得上□日、此案特依顺保等、于盘获形迹可疑人犯王俊时。自应立即讯明虚实。分别办理。乃该将军因值年班进京。未及提讯。苏清阿署任将军。并不派员讯究。迨特依顺保回任。又迟延不办。致令该犯乘闲自戕。如王俊系属逆犯。转得幸逃显戮。若非逆犯。宁非拖毙无辜。是此疑案虚悬。皆伊等因循疲玩所致。著照部议、苏清阿降一级调用。特依顺保降一级留任。　　

○以署镶红旗护军统领乌勒德尼、为齐齐哈尔副都统。头等侍卫安福、为正白旗蒙古副都统。　　

○戊午。以翰林院修撰吴信中、为广东乡试正考官。编修钱林、为副考官。刑部郎中程祖洛、为广西乡试正考官。翰林院编修王赠芳、为副考官。编修何彤然、为福建乡试正考官。工部主事吴孝铭、为副考官。　　

○己未。上幸万寿山。　　

○庚申。谕内阁、户部宝泉局东厂匠役、讹索炉头喧闹滋事。该监督文禄等、平日办理不善。临时又不能约束。侍郎成格等、率将增复料钱、许给匠役三成。办理亦属软弱。文禄、象曾、业经交部严加议处。其宝泉局监督。著常格、温承惠充补。该二员无庸带领引见。即行赴局任事。成格、黄钺、管理钱法堂。均不称职。现经交部议处。那彦宝著调补户部右侍郎。兼管钱法堂事务。其未假满以前。著秀宁署理。熙昌著转补刑部左侍郎。所遗刑部右侍郎员缺、著成格调补。卢荫溥著调补户部右侍郎。兼管钱法堂事务。其户部左侍郎员缺。著姚文田调补。所遗礼部右侍郎员缺、著黄钺调补。　　

○以户部右侍郎那彦宝、兼京营左翼总兵。正红旗汉军副都统扎坤珠、为正红旗护军统领。　　

○旌表守正捐躯山西太平县民杨友洛妻赵氏。　　

○辛酉。旌表守正捐躯河南祥符县民段先妻张氏。襄城县民孙同州妻张氏。　　

○壬戌。命新调浙江巡抚张映汉、仍为湖北巡抚。调湖北巡抚杨頀、为浙江巡抚。　　

○甲子。上幸万寿山。　　

○乙丑。以翰林院编修黄中模、为湖南乡试正考官。检讨李德立、为副考官。编修宫焕、为四川乡试正考正。孔传纶、为副考官。　　

○旌表守正捐躯山东单县民乔美玉妻李氏。　　

