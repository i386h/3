<!-- { "loadSidebar": true } -->
○又谕、庆郡王永璘、自幼蒙颖贵太妃抚养。现值颖贵太妃七十寿辰。备物申祝。本属谊所应有。但必应在朕前先行奏明。方可呈进。今永璘竟不豫行陈奏。辄令护卫太监等径赴寿康宫陈递。经颖贵太妃处太监奏明。朕始得知。从前孝圣宪皇后每遇万寿庆辰。如和亲王、果亲王、及内外臣工等、备物申悃。无不奏明皇考。始行呈进。从未有擅自递进者此时颖贵太妃尤与东朝尊养礼节悬殊。乃永璘竟自令护卫太监递进。并不先奏朕知。交结近侍之旧习复萌。以此尝试朕能知否。若朕不能知。或知而不问。则故态复作矣。再从前恭遇皇考巡幸。朕与成亲王永瑆、俱谨随辇跸。不敢稍离。而永璘则往往偷安。行走落后。竟不系撒袋。直至驾诣行宫时。始随班跟入。今年朕恭诣裕陵。往还途次。留心察看。永璘尚不知悛改。仍复在后行走。并不随侍。永璘前在书房。即喜与太监人等相近。诸凡不知大体。著退出乾清门并交宗人府议处。加恩仍留内廷行走。随同仪亲王永璇等当差。以观后效。如再不知改悔。则当退出内廷。令随同闲散诸王行走。不能全其颜面矣。　　

○谕军机大臣等、川省之贼。因彼处无可掠食。是以窜入甘境。现经额勒登保等合兵追剿。自未必仍折回川。必思窜至陕省。而陕境石泉一带。现据台布奏称又有川省窜匪抢渡过江。距城甚近。该处兵力较单。难以堵御。看来贼匪彼此勾通。竟有分掣官兵之势。德楞泰自应即赴陕省。会同台布剿办石泉之贼。并防甘省窜匪折回陕境。又阑入陕豫交界。为要。将此传谕知之。　　

○又谕、现在川省贼匪。股数无多。而楚省剿贼。急需兵力。著魁伦于通省镇将中。如七十五阿哈保朱射斗等。察看何路距楚省二竹一带较近。即派一人速行带兵前往。协同楚省官兵并力合击。或截回川境。上紧剿净。如此方合封疆大臣任事之道。朕必特加优奖也。　　

○又谕、朕闻福建地方匪犯。往往暗通书役营兵。互相勾结。遇有抢获。将赃私三股均分。兵役等利其分肥。私通信息。不肯破案。其械斗伤人者。于地方官拏究时。仅将顶凶之人送出。将就了事。近年以来。并顶凶亦不肯遽行送出矣。至会匪一项。素以三指为号。虽无持咒念经等事。若非犯事到官。原可听其自然。如显有扰累良民。贻害闾阎情事。自未便置之不办。地方官因其由来已久。往往养痈贻害。势必无所顾忌。于吏治民风。均有关系。著传谕玉德、汪志伊等、遵照节次所降谕旨。悉心筹画。督同文武员弁。将械斗会匪诸毙。实力剔除。镇静办理。固不可怠缓因循。致滋贻误。亦不可过事张皇。转致激成事端。　　

○缓徵湖北被贼滋扰之竹山、竹溪、房、保康、南漳、东湖、兴山、归、巴东、九州县卫、本年春徵额赋。并荆州、荆左、荆右、沔阳、四卫、及枝江、松滋、宜都、当阳、四县、未完节年运费义帮等银。　　

○缓徵甘肃被贼滋扰之陇西、宁远、伏羌、通、渭、岷西、和、漳、秦、徽、秦安、两当、礼、阶成、十四厅州县、西固、三岔、二州同所属、本年春徵额赋。　　

○拨部库银四十万两。解往湖北。以备军需。　　

○辛巳。谕内阁、国家设兵。原以卫民。全在平时操练方能得用。第承平日久。文恬武嬉。各营伍将弁往往自耽安逸。竟不以操练为事。而该管上司。又复不加查察。以致日渐懈弛。即如调兵各省分。前曾降旨。谕令各该督抚提镇。按数召募新兵。以备操防巡缉之用。自须勤加训练。悉成劲旅一经调遣。即可得力。若仅以兵数充足。而不加之训练。仍属有名无实。转致虚糜帑项著各该督抚提镇。务须随时认真操练。使之技艺娴习。悉成可用之兵。以饬营伍而重巡防。至各省仓储。关系民食军糈。若于地方年岁丰稔之时。不行买补足数。设遇一隅偏祲。或他省有需用之处。何以接济。此皆守土大臣所应随时经画者。傥经此番训谕之后。各督抚提镇等、于营伍仓储。仍不肯实力整顿。一经查出。必当重治其罪。　　

○谕军机大臣等、去年八月以后。各处奏报、往往以贼势穷蹙为词。彼时即恐诸臣所奏、意在宽慰朕怀。未必确实。及腊月至今。四川各股贼匪。纷纷四窜。可见前此军营奏报贼势穷蹙情形。竟系饰词宽慰。看来此等匪徒。怙恶已深。愍不畏死。势难藉招抚为解散之计。惟有痛加剿杀。刬尽根株。但贼匪固应歼除。而良民尤当爱惜。从前屡被贼匪裹胁之故。总因地方官不能加意抚恤。惟知苛刻苦累。以致民志不固。遇贼逼胁。即甘心附从。此时惟。有晓以大义。庶可众志成城。著各督抚等严饬各属。广为开导。出示晓谕、以尔等世世以来。食毛践土。百数十年于兹。我朝列祖列宗。深仁厚泽。无不浃髓沦肌。即此时被贼处所。蠲赈并施。无非惠爱黎元。登诸衽席。小民具有天良。自当倍加感激。志切同仇。岂有一经贼匪逼胁。遽尔相从。以致身家不保。现在川陕各处。其结寨保聚者。贼匪即不能掳掠。尔百姓惟当集勇团练。固守村庄贼至则合力迎御。贼去则仍安生业。既可捍御乡邑。亦足自护室家。方不负朝廷教养之恩。如此剀切晓谕、则人思自卫。不致再为贼匪所掳。多一民即少一贼。从此民心益固。贼势益孤。可望克期蒇事。　　

○壬午。孝仪纯皇后忌辰。遣官祭裕陵。　　

○谕军机大臣等、现在山西河南边境宁谧。贼匪窜入陕甘。有大兵剿捕。断无阑入山西河南边界之事。第豫晋两省。毗连畿辅。必须兵强卒练。有勇知方。庶足以资保障。即或有需调派之处。亦可得力。著传谕伯麟。将征兵额数全行召募补足外。再召募数千名。吴熊光亦酌量情形。于已经募补外。再召募数千名。务须督饬镇将备弁等、勤加操练。缓急可恃。方为不负委任。即贼匪荡平之后。该二省多留数千兵丁。增添额饷。亦不为糜费也。　　

○加封天后垂慈笃祜四字神号。命册封琉球国正使翰林院修撰赵文楷。赍往福建致祭。　　

○癸未。特谕山东江浙各督抚、朕闻滨临江海一带。盐贩较众。颇少忌惮。内中恐有被贼难民。或裹去复出者。或弃贼逃回者。既失旧业。无所依赖。附客船顺长江而下甚易。陆续聚集。亦未可定。此等穷民。若仅数十人。赖私贩存活。于盐务尚无大损。原不必过事搜求。但闻近来有聚至三五百者。傥愈久愈多。地方官更不敢过问矣。况东南之人。浮而不实。易于流动。一夫疾呼。百夫响应。傥别滋事端。为害匪浅。是在良有司设法查办。缓急得宜。过缓则恐难图。过急又恐生变。须付托贤能州县。勤访密察。亦防患于未萌。暗弭奸宄之要务。不可视为泛常也。又闻浙江绍兴海宁接界之江滩上。聚匪数百。颇为过往客船之累。近虽有拏获。尚未尽清地方官每因案重则处分亦重。讳匿不报、因此盗风未能敛戢。各该督抚须共矢忠贞。安良除莠以国事为家事。化有事为无事。无事固不可生事。有事亦不须畏事。佐朕之不逮。庶几渐臻郅治欤。特谕。　　

○谕内阁、江兰历任藩司巡抚。声名平常办事任性。朕早已稔知。是以令其来京陛见。因彼时尚无别项劣迹。将伊留京暂补。兵部侍郎。嗣据初彭龄参奏、江兰前在云南巡抚任内。于抱母恩耕等井被水冲淹。有讳灾不办之事。令军机大臣传旨询问。并令伊明白回奏、江兰并不据实陈明。含混登答。曾降旨将江兰交部严加议处。伊自当听候部议。乃复具摺坚称实无淹毙人口。哓哓置辩。已失大臣之体。然朕尚恐稍有屈抑。复谕令书麟详查具奏。于部臣议请将江兰革职之处。暂改留任。俟书麟覆奏到日。再降谕旨。兹据书麟查奏。抱母恩耕二井。前被山水冲淹。井灶民房衙署盐仓。皆被冲塌。淹毙男妇三十二名口。被灾民灶三千四百余丁口。冲坍房屋一千四百余闲。经地方官禀报江兰祇于办理猓匪回省摺内。声明威远一带并无被水村庄转称收成极其丰稔。书麟办事素称公正。所奏皆系实在情形。是江兰竟系有心讳灾。其咎甚重。封疆大吏。于民闲水旱灾祲。自当据实速奏。以便降旨加恩抚恤。用苏民困。乃江兰玩视民瘼。并未即时驰奏、其被灾井灶。向俱奏明动项兴修。而江兰捏称向系盐道同管井同知大使等捐廉修办。不动正项。其饰词讳匿。尤为百喙难辞。又署镇沅州广照。原估修理五井工料银三万五千一百余两。系将井台木桥等项估计在内。其刘家井大井二处原止估银七百余两。而江兰一并牵混。以致驳饬。与原估数目。多寡悬殊。显系有心苛刻。至威远被灾时。该同知孙峻德禀报江兰。原称冲去人丁十余口。而江兰摺内。以孙峻德禀内。并未叙及损伤人口。更属支饰。又猓黑滋事。皆由盐斤堕销。地方官按户派买。借债缴课。蒙化等处刁民。遂借此滋事。江兰豫将此案卷宗抽匿。以为消弭地步。情毙显然。本应将江兰革职。交刑部审讯。发往伊犁。但江兰系属盐商。家赀丰厚。即发遣之后。亦必具呈请赎。转似利其赀财。江兰著加恩照吏部原议革职。即行回籍。并不准再行渎辩。及具呈捐项自赎等事。至伊子江平。伊曾奏请带同在万年吉地效力。今江兰既经革职。若伊子仍留该处。恐无识之徒。妄议或有出赀助工之事。国家经费有定。亦不藉此区区江平著即彻回。又书麟奏请将抱母恩耕二井堕销盐课。及垫用赈恤银。共五万三千九百六十余两。令江兰赔缴一节。抱母恩耕二井被灾。若江兰彼时据实奏明。自应照例停煎。焉有堕销盐课如许之多。此项亏短课项。皆系江兰讳灾所致。既经该督等奏请著赔。所有前项银两。著江兰照数缴出。于回籍后即行措办。解往云南藩库归款。毋得延缓。　　

○转兵部右侍郎刘秉恬、为左侍郎。以内阁学士陈万全、为兵部右侍郎。　　

