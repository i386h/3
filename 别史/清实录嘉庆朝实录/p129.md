<!-- { "loadSidebar": true } -->
○谕内阁、各省沿海水师。向例设有统巡、总巡、分巡、及专汛各员、出洋巡哨。近因各省奉行日久。渐有代巡之毙。即如统巡一官。系总兵专责。今则或以参疏游击代之。甚至以千总、把总、外委、及头目兵丁等、递相代巡。遇有参案到部。则又声明代巡之员。希图照离任官例。罚俸完结。殊非慎重海疆之道。著通谕沿海省分各督抚。嗣后均令总兵为统巡。以副参游击为总巡。以都司守备为分巡。傥总兵遇有事故。祇准副将代巡。或副将亦有事故。准令参将代巡。不得以千总外委等、滥行代替。以杜借端规避之毙。至山东水师三汛。向不参送统巡疏防职名。殊未允协。嗣后该省亦应一律遵办。以昭画一。此次通谕之后。各督抚等、务令水师各员、亲身出洋。梭织巡查。以期绥靖海洋。傥敢仍前代替。藉端推诿。一经部臣查出。或被科道纠参。则惟各该督抚等是问。将此通谕知之。　　

○谕军机大臣等、据吉庆等覆奏、总兵黄标、钱梦虎、在三沙洋面。查拏盗匪实在情形一摺。盗匪在洋肆劫。最为商民之害。沿海镇将。自当实力巡拏。俾盗匪敛迹。以期海疆绥靖。但洋面捕盗。必须生擒活口。或验明首级。方可定其真伪。此次弁兵在三沙洋面。于黑夜之中攻击匪船。盗匪因见兵船众多。且拒且逃。该兵弁等未能过船拏获活口。亦不及割取首级。在黄标钱梦虎二人。于洋面捕盗。素为出力。自无捏饰虚报情事。第恐该镇等属下员弁。或将商船认作盗船。查拏禀报、希图邀功。亦未可定。尤宜核实办理。嗣后吉庆等遇有禀报拏获洋盗案件。必须认真确查。以期毋枉毋纵。至投首之人。既免其死罪。自应妥为安插。但该匪等一时改悔投诚。难保其日久不萌故智。总宜加意防范。勿令复滋事端。为要。将此谕令知之。　　

○丁未。谕内阁、教匪滋事。起于湖北。沿及河南、陕、甘、四川、地方。往来逃窜。迄今四载有余。尚未荡平。朕心日深焦廑。推其蔓延之故。总缘领兵大员、及各督抚等、未发天良。既不能即在本境将贼匪剿灭。任其奔逸。而邻省又未能实力堵御。纵贼入境。即有能拏获一二贼首者。辄思藉此邀功。仍置余党于不问。以致辗转滋蔓。复行勾结。所至之处。荼毒生灵。劳师縻饷。不可胜计。伊等贻误之咎。实属百喙难辞。今当列其罪状。再行明白宣谕、俾众知之。如湖北教匪。在枝江宜都起事时。惠龄系湖北巡抚。在彼剿办。并未设有总统。嗣因永保由乌噜木齐回京。在西安地方、具摺请赴湖北军营。而福康安又保奏其人尚可用。是以授为总统。专剿湖北贼匪。乃永保坐拥多兵。毫无调度。贼匪在钟祥屯聚时。明亮驻劄钟祥之正南。合之东南西南三路。祇有兵三千余名。不敷防堵。永保在钟祥之北面。带兵九千余名。多寡悬殊。明亮与永保、以此遂生嫌隙。讵知贼匪不由明亮一路兵少处窜逸。转向永保北面兵多处奔逃。自此由钟祥北窜。焚掠滹河镇。窜至黄龙垱。皇考因明亮与永保彼此龃龉。恐误军务。令明亮前赴湖南专办苗匪。而永保仍前怠玩。不将贼匪在湖北境内殄灭。纵令偷渡滚河。阑入豫境。此永保首先纵贼之罪。其时景安若能在豫省各要隘。督率堵御。则贼匪前有拦截。后有追兵。亦不致肆力冲突。乃景安畏葸怯懦。有心避贼。仅在南阳株守。不发一兵。贼匪遂从武关窜往陕西。毫无阻挡。虽有庆成在河南卢氏一带打仗。稍挫贼锋。而已不能遏其西窜。此景安纵贼入豫。又复扰及陕境之罪。迨贼匪已窜至陕。秦承恩并未督率文武扼要堵截。听其由商州、镇安、逃往石泉、紫阳。而汉涨船只。又未尽泊南岸。使贼匪得以抢船径渡汉江。从汉中直窜川境。此又秦承恩纵贼入陕。又复扰及川省之罪。至四川教匪。其始不过王三槐、徐添德二人。在东乡、达州、滋扰。为数无多。彼时系英善、勒礼善、剿较。若即能奋力攻击。原不难立时扑灭。乃亦因循迟缓。致贼匪四出勾结。日聚日多。勒礼善旋在东乡被贼戕害。英善、虽带兵未久。尚未纵贼出境。办理迟误之罪。亦无可辞。至宜绵、以陕甘总督。总统军务。自到川省后。惟知在大城寨盖房居住。一年有余。并未与贼接仗。使贼匪得以从容裹掠。肆扰频年。至今未能剿尽。伊即年老多病。亦应及早切实奏恳解任。乃贪恋因循。致滋贻误。其罪实不可恕。至惠龄。系接办永保总统之事。带兵总不出力。因其在湖北时、曾将聂杰人、张正谟、刘启荣、生擒。在四川时、曾将罗其清、冉文俦、拏获。尚有微劳可录。且在军营尚无婪索赃私之据。前已降为侍郎。姑免追问。此外贻误诸人。除永保业经定拟应斩监候外。景安现已拏问。俟解京时、交军机大臣会同刑部、审讯定拟具奏。秦承恩前已革职。因伊有母丧。加恩令其回籍。今已将服阕。岂可任其安居故里。著费淳传旨、将秦承恩发往伊犁效力赎罪。押令即由籍起程。英善、著革去吏部侍郎。加恩赏四品顶带。随同和宁、仍在西藏办事。宜绵、若仍令以三等侍卫、办理乌里雅苏台参赞事务。不足示儆。著绵佐传旨、将宜绵革职。发往伊犁效力赎罪。即由该处发往。以上各员。经朕此次分别惩办。罪状昭著。嗣后各路领兵大员督抚等、任剿贼之责者。总须在本境将贼匪歼尽。不得纵令他窜。任堵御之责者。亦须在本境严密防守。不得任贼阑入。当以永保、景安、秦承恩、宜绵等、为戒。以期共知儆惕。奋勉成功。无负谆谆告诫至意。将此通谕知之。　　

○谕军机大臣等、此时陕甘川楚贼匪。分投奔窜。来往靡常。著责成各路领兵大员。自奉到谕旨之日为始。各将专办贼匪。即于本境剿尽。如甘省贼匪。专交额勒登保、那彦成、剿办。陕省贼匪。专交台布、剿办。四川贼匪。专交德楞泰、魁伦、勒保、剿办。湖北贼匪。专交松筠、明亮、倭什布、剿办。务将本境专办之贼。设法兜截。歼灭无遗。傥因剿捕紧急。窜逸出境。遂为了事。不但不能邀功。必当治以纵贼之罪。若各该省边界堵御不严。致贼窜入。亦必当重治疏防之咎。并著经略额勒登保。查明堵剿不力之员。即行据实参奏、总之堵剿各有专司。则贼匪所到之地。即不能复行窜越。而领兵大员。责成既专。亦无从推卸诿咎。庶各齐心并力。以期克日竣事。傥仍前延玩。贼匪迟完一日。不特朕心引咎。刻难自宽。内而军机大臣。外而带兵大员之罪。亦日重一日。诸臣务当凛遵训谕、勉之又勉。当以从前贻误诸人。作前车之鉴也。将此传谕知之。　　

○云贵总督书麟奏、攻克猓黑黄草坝贼巢出力人员。提督乌大经等、下部议叙。赏千总张国宝、蓝翎。擢守备。余升叙有差。　　

○转吏部右侍郎禄康、为左侍郎。调兵部左侍郎书敬、为吏部右侍郎。转兵部右侍郎惠龄、为左侍郎。以总管内务府大臣緼布、为兵部右侍郎。　　

○以新授热河副都统那奇泰、为乌里雅苏台参赞大臣。德勒克扎布、仍留热河副都统任。　　

○调正红旗蒙古副都统緼布、为正红旗汉军副都统。以头等侍卫温春、为正红旗蒙古副都统。　　

○戊申。上以颖贵太妃启殡。至吉安所临送酹酒。　　

○谕内阁、外省大员。遇有紧要公务。方可由驿递交兵部转奏。私事俱应差人具奏。今乌雅勒达、由塔尔巴哈台回京。于安定途次奏请前赴军营效力。乃系私事。即谓无人可差。亦不应由驿递交通政司转奏。乌雅勒达久任大员。何竟罔知体制。著传旨申饬。即令前赴经略大臣军营效力。　　

○谕军机大臣等、德楞泰已抵广元。筹办剿贼机宜。所见甚是。惟据称在礼县汪家川等处。将窜甘之杨开甲痛剿。歼毙伪元帅先锋一节。止报额勒登保。并未自行具摺。殊为拘泥。此后该参赞于打仗情形。务须随时见奏、今贼匪窜盐亭、蓬溪。该处西阻潼江。东阻嘉陵江。贼匪屯聚之处。实系绝地。德楞泰现由广元、昭化。直趋梓潼、绵州。自西而东。所有此股贼匪。即专交德楞泰剿办。务将贼匪悉数歼除。勿留余孽。即为德楞泰之功。朕必加以五等崇封。德楞泰从前搜捕贼匪。往往半途而废。以致齐家营高家营至今未靖。现将川西贼匪。交伊专办。不得复蹈前辙。施缙、甫由贵州赴川。于该处地利未谙。与李绍祖等俱听德楞泰节制。其实在出力者。即特行保奏、若有不遵调度者。即严参治罪。将此谕令知之。　　

○陕甘总督长麟奏、臣自入陕西潼关以后。沿途体察军务情形。领兵各大员。皆受恩深重。非不争先恐后。而贼氛尚未消除。其故非尽由剿捕之不力。实半由于堵御之无方。盖贼匪并无裹带。奔窜捷而出没无常。官兵各有军装。步伐齐而追寻自缓。且官兵不能追获之日。贼匪则合夥以掠乡闾。官兵甫将追及之时。贼匪又分股以竭兵力。官兵逐日追贼。总无停歇。贼匪方肆张狂。官兵已多疲备。此贼匪之计也。地方官吏。毫无筹画。百姓商贾。毫无防备。一遇贼至。官则束手不能救援。民则弃业悉行逃避。以致贼到处得志。到处得食。此贼匪之利也。欲破其计而绝其利。有地方之责者。非修筑堡寨。团练乡勇。不为功。若果堡寨处处修筑。乡勇团练整齐。能使百姓同心。则贼到一处。一处有守御。既不能恣意抢食。又不能迅速奔窜。官兵易于追寻。何患难于歼戮。臣酌定章程。由平凉至陇西各州。传集绅士百姓等、亲身劝谕、共知利害。倾心乐从。自必众擎易举。现又札饬各州县。毋得稍存畏难苟安之见。致失机宜。将应行堵御处所。一并妥为劝谕、奏入。谕军机大臣等、长麟奏贼氛未消。由于堵御无方。切中军营情毙。朕已早经见及。长麟到处晓谕百姓筑堡团勇。派员于川陕豫楚各交界。一体遵照。所办皆好。额勒登保病亦痊愈。现已带兵前进。尤为欣慰。甘省贼氛。不日可就肃清。长麟务当将粮饷悉心筹办。将此谕今知之。　　

○西宁办事大臣台费荫奏报、循化野番均已投诚。缴出所抢青海蒙古人户马牛羊。饬蒙古扎萨克分认领回。得旨嘉奖。授台费荫为头等侍卫。仍留西宁办事。赏州判佘景奎、姜有望、同知衔。　　

○陕西巡抚台布奏报、官兵连歼安康一带贼匪。枪毙首逆王金桂。得旨嘉奖。按察使温承惠。总兵官庆溥。下部议叙。擢乡勇刘国政、为把总。赏千总王英、蓝翎。义民首冉贵等顶带。　　

○己酉。春分。朝日于东郊。遣肃亲王永锡恭代行礼。　　

○孝昭仁皇后忌辰。遣官祭景陵。　　

