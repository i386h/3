<!-- { "loadSidebar": true } -->
○壬戌。谕内阁、朝廷设官分职。各有职守。分内之事。尚且自顾不暇。何必旁求他务。大廷日行政事。自有内阁传宣。布告天下。原不秘密。必欲先知。差人侦探。其心不可问矣。至于日日召见内外大小臣工。乃我朝之善政良法。永远奉行。切勿怠忽。若前明专任中涓。宰相皆不识面。沦胥以亡。可不戒乎。孰意近来恶习。竟将按日召见人名先后次序。各处报知。以为趋奉钻营之本。其心益不可问矣。有职守者。藉口探听本任差务。而别衙门之事。皆推卸于附禀。事后遁辞。其谁欺乎。尤可异者。毫无职任闲散王公、日日差人侦探政事。分旗结伴。又假手吏胥。非但心不可问。而且形迹可疑。此内布兰泰残废在家。亦差人侦探。实属奇怪至极之事矣。若再不力加整顿。必致政出多门。坏法乱纪。朝纲委靡。不能救药。揣摩迎合。狗苟蝇营。成何政体乎。朕兄仪亲王、年已七十有四。精力渐衰。所管之处甚多。恐有贻误。是以差人探听。况素常并非喜于探听事务。朕自知之。总因年长之故。其情可原。朕不忍劳烦长兄。有失颐养。祇留内廷行走。以昭恩眷。平日不必入直。惟典礼朝贺筵宴迎送等事。再进来行走。所有各项职任。全行开缺。另派人管理。成亲王前已获咎。此次同仪亲王俱著宽免。以示友于议亲之至意。其余所有有职任之肃亲王永锡等、各折罚王贝勒公俸六年。不兼职任之礼亲王麟趾等、各折罚王贝勒贝子公俸十二年。载铨等依议。所有各家听事人等、本应全行斥革。此次姑从宽免。自今日始。王公大臣、再有探听召见起数、及任外公事者。本人革职。探听之人发往伊犁。朕言不再。各宜凛遵。特谕。　　

○又谕、伯麟等奏、拏获争坝殴毙多名首从各犯、审明定拟一摺。此案袁文儒等、以争坝起衅。纠众聚斗。殴毙及落水淹毙者、共有六十余命之多。滇省风气素淳。今亦有此纠斗之案。不可不严办示惩。袁文儒纠众谋殴。手毙三命。情殊凶恶。著即依议斩决。谷小羊、袁文耀、许卓、毛恩兆、毛秉良、五犯。各毙二命。斗情亦凶。死非一家。罪应绞候。本年降上□日停勾。将来勾到时。亦必勾决。谷小羊等五犯。俱著即行处绞。余俱照所拟办理。　　

○调正白旗汉军都统松筠、为正红旗满洲都统。以郑亲王乌尔恭阿、为正白旗汉军都统。　　

○甲子。谕内阁、国家神武开基。清语骑射。乃满洲旧俗。根本重务。必当万年无忘。是以巡幸盛京。最为钜典。我皇考高宗纯皇帝。曾因亲诣盛京。垂谕后嗣。当眷怀辽沈旧疆。再三周历。或无识臣工。妄以为不宜。当律以悖命之罪。诛之无赦。其次即木兰秋狝。肄武习劳。亦必当恪遵成宪。永守勿怠。皇考圣制避暑山庄后序。追述圣祖仁皇帝始建山庄、所以诘戎绥遐崇朴爱物之义。世宗宪皇帝圣训。后世子孙当习武木兰。无忘家法。并申谕以敬告后人。若后人而忘予此言。则与国休戚相关之大臣。以及骨鲠忠直之言官。执予此言以谏之可也。煌煌圣训。昭垂奕禩。上年朕东巡祗谒三陵。松筠因畿辅小旱。上章阻止。此奏若出于他人。朕必律以悖命之罪。即予正法。因松筠身为首辅。且素有忠悃。中外之人皆可谅其无他。故祇以降谪示惩。曲从宽典。木兰秋狝。皇考虑及后嗣之不能式循。尚有望于忠谏。设有从而阻止者。亦不可不严示罚惩。兹特明降谕上□日。嗣后每岁举行狝典。或偶值天时水旱。朕心自有权衡。如此次降上□日启銮。届期适遇大雨。桥座被冲。即降上□日改期。并非因人奏请。傥有无识之徒。敢于朕前建言阻止者。必将其人立予革职。发往伊犁。以为阻挠大典委靡不振者戒。朕言不再。凛之勿忽。　　

○又谕、昨因各王公大臣、派人探听分外公事。业经降上□日分别示惩。其派出听事人等、本身并无差使。纷纷擅入禁门。总由门禁不严所致。所有景运门、隆宗门、后左门、后右门、及圆明园大宫门、东西如意门、清茶房、膳房、乾肉库各门。应如何严密稽察之处。著军机大臣、会同前锋护军统领、管理圆明园大臣、妥议章程具奏。寻议、仍照嘉庆十六年旧议章程遵行。从之。　　

○以福建道御史龚镗、为河南乡试正考官。翰林院编修刘斯嵋、为副考官。侍讲学士彭邦畴、为山东乡试正考官。编修宫焕、为副考官。编修陈鸿、为山西乡试正考官。检讨戚人镜、为副考官。　　

○乙丑。谕内阁、昨因严禁奏事门外探事恶习。虽经降上□日通行饬禁。若不定立章程。恐日久仍前任意探听。妄为传宣。王大臣等、如于奏事之日。各带一人在门外静候。豫备该王大臣召见尚可。若无故交头接耳、议论官事。殊属非是。著交御前大臣于每早未散之前。由乾清门侍卫内。著派二人。宫内在乾清门阶前。圆明园在奏事门外。留心稽查。傥有任意探听官事。传说召见大臣人数者。即行查拏。告知御前大臣、询明据实参奏。　　

○又谕、定例附近场灶地方贫难小民老幼残疾及妇女孤独者。准其挑卖零盐。原为体恤贫民之意。其非产盐处所。不在此例。若以少壮民人。及并非产盐处所。纷纷售卖。即与私盐无异。其匪棍枭徒。勾雇贫民。分拆零售。甚至担上插牌书写奉上

□日字样。尤属逞刁。不可不严行饬禁。嗣后附近场灶处所。例准挑卖之人。仍准其挑卖。每日亦祇准一次。不准更番出入。其余著概行禁止。如有担上书写奉上□日字样者。立即查拏。除治其贩私之罪。仍将擅写奉上□日加等治罪。以儆刁顽。　　

○丙寅。谕内阁、步军统领衙门、五城、有缉捕之责。因未获逆犯。日久稽诛。降上□日饬令认真侦缉。该衙门官弁兵役等、惟应密访确查。以期拏获真正要犯。翦除遗孽。乃弋获无期。辄将不必查拏之人。摭求充数。具摺奏闻。以见其勤于访缉。藉此塞责。即如前此南城御史奏、拏获击打鼓钹村民一案。已属无谓。本日刑部奏、讯明步军统领衙门盘获湖南生员郑国贞欲行呈递万年颂一案。更觉无谓。该生因朕六旬万寿。妄希恩泽。拟就颂论疏表。未谙款式。进京欲先求同乡京官阅看。若不违例。再行呈递。乃甫至广宁门外店内。即被盘获拘解。生员呈递封章。例应科罪。此非封章可比。况尚未呈递。则系无罪之人。七月以后。此等献词赋之人。恐益众多。若该官兵等遽行搜索拘禁。岂不太涉纷扰。嗣后步军统领衙门、五城、惟当各饬所属。密访逆犯。早期缉获。以正刑诛。不得妄拏平民。徒滋扰累。　　

○戊辰。旌表守正捐躯直隶河闲县民刘义妻高氏。　　

○赏修垫跸路桥道满洲绿营兵丁一月钱粮。民夫每名银二两。　　

○己巳。移山东汶上县县丞驻马村集。并铸给印。从巡抚程国仁请也。　　

○庚午。孝懿仁皇后忌辰。遣官祭景陵。　　

○谕内阁、方受畴等奏、蔺沟白河等处桥座、因盛涨未消、难以克期竣工一摺。本年秋雨连绵。山水异涨。各处搭造桥工已成复冲者业经数次。现在蔺沟白河桥座。十二日启銮以前。不能克期竣工。即再展三四日。恐亦未克赶办齐全。著改于二十日启銮。驻跸避暑山庄。本年回部及哈萨克等、于八月初旬来至热河祝嘏。届时尚有应行宴赉礼仪。其木兰狝典。虽系重大切要。但往返程途。核计日期。已属不敷。此次著停止进哨。二阿哥四阿哥奕纬阿哥。俱毋庸随往热河。八月二十六日自热河启跸。九月初三日回跸圆明园。　　

○以前任广东水师提督童镇升、为江南提督。　　

○予故江南提督马瑜、祭葬如例。　　

○辛未。刑部议覆、调任云南巡抚李尧栋疏报、民人刘得深、强奸室女吕氏一案。得上□日、此案刘得深强奸室女吕氏已成。致该氏羞忿自尽。实属淫恶。事犯在上年六月。本年又值停勾。未便令该犯久稽显戮。刘得深依议应斩。著即行处决。余依议。　　

○缓徵山东海丰县、被潮地方本年及上年额赋。　　

○壬申。谕军机大臣等、本日据吴邦庆覆奏、湘潭县土民客商互殴伤毙多命一案。摺内称已经验毙填格者六起。讯明弃尸河流者二起。在水捞获者二起。内湘潭五命。江西三命。无名男子二命。共止十命。与前周系英、及御史蒋云宽所奏、迥不相符。吴邦庆所奏恐仍有不实不尽之处。此案前闻被殴毙命者有数百人。后复闻有千人。其江西人均以红布缚首。公所内并将人钉掌于墙、及油锅煮人。该湘潭县令到彼后。见有骸骨甚多。令人用筐盛载移弃江中。今据该抚奏、江西人纠斗之时。实有以红带为记之事。该抚亲赴江西公所、验得捆缚人之空屋墙壁及地址、并无血迹。堂屋及凉亭石栏见有血痕。讯据住持僧福申供、系是日众人宰猪煮食有血溅污。至壁上有手掌血迹。系江西人头颅被伤用手擦血抹壁所致。勘辨并无钉痕。其江西公所。曾于夜闲有多人执持火把。肩挑水桶数担倾入江内。因虑有情敝□大。当雇人伏水捞摸。捞得骨殖数块。验系畜骨。并非人骨。并据僧福申供、是夜公所赴江边挑水。恐被本地人拦殴。是以多人执火。将厨下污水挑出。换回净水。并无别情。该抚所查。亦皆与传闻不符。又周系英续奏、传闻江西公所。于纠斗之日。先有妖僧画符数百道。环列于厅屋地上。先缚湖南人倒悬于屋梁之上。砍落其首。颈血遍洒符纸。令所纠之人各怀符一道。仍将余血冲入酒内共饮。始行殴斗。事后此僧旋即逃逸。以上各情节。吴邦庆摺内均未叙及。著庆保督率敦良即据实确查。案内因殴毙命者究竟共有若干人。即或弃尸江内。打捞无踪。亦必有尸亲邻右人等可以根讯。壁上血痕是否钉掌遗迹。煎人油锅是否现存庙内。锅之大小若何。江中捞摸之骨是人是畜。该县曾否有令人移弃骸骨之事。均无难验讯明确。所传妖僧果否实有其人。该督提到案内人证。逐一研讯。孰真孰伪。均须水落石出。不可一字含混。此案衅起嘲笑。积成仇隙。互相殴斗。或系江西客民强横。本地居民受亏。因而造播谣言。遂不免张大其词。其地方官虑干处分。又存化大为小之见。两造所言均有不实。该督务当秉公持平。据实查办。不可稍有丝毫偏倚。以成信谳而服众心。至该处商贾辐辏。挑夫人众。素好逞凶纠斗。该督于此案审明后。并著妥议章程。严行约束。以靖地方。将此谕令知之。　　

○旌表守正捐躯安徽六安州民余东山媳许氏。云南南宁县民吕维璧女吕氏。　　

