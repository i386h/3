<!-- { "loadSidebar": true } -->
○谕军机大臣等、孙玉庭奏粤东防剿洋匪情形一摺。据称舟师终年在洋迄无成效、从古以来治海疆者、论海防而未闻海战、是以此时以严守口岸、添驻兵丁为第一要务等语。此论尚属近理。粤东水师。废弛已久。纪律全无。遂致盗船四出为患。屡有上岸抢劫之事。孙玉庭以洋面绵亘三千余里兵分势单。营员又不得力。是以注意防守。为保护村庄之计。所奏不为无见。但所谓海防者。亦非专事株守。竟置舟师于不用。粤东官运盐船、及贸易船只。俱由海道行走。若无兵船巡护。任令盗匪抢劫。亦不成事。仍应责成营员、于洋面梭织巡查。往来缉捕。与防兵互相接应。设遇近岸之贼。实力捕拏。庶盗船畏惧远扬。沿海地方渐臻宁谧。将此传谕知之。　　

○旌表遇贼捐躯湖北竹山县监生魏正直妻何氏。武生魏兆青妻李氏。　　

○甲申。上诣大高殿行礼。　　

○还宫。　　

○谕军机大臣等、玉德等奏温州镇兵船、追剿蔡牵、被盗匪掷火焚烧、官兵俱遭戕害一摺。览奏不禁发指。蔡牵夥盗。向来不过在洋面游奕。劫掠商船。尚不敢窜入内洋。登岸滋扰。前据该督抚奏、蔡牵盗船驶至鹿仔港。抢夺木栅。已属愍不畏法。今于浮鹰洋面。经官兵追剿。盗匪向前拒敌。并敢将温州镇胡振声坐船。掷火焚烧。该镇及同船官兵均被戕害。实为罪大恶极。前闻蔡牵一犯屡欲投出。经伊妻劝阻终止。兹该犯胆敢伤害总兵大员。罪在不赦。断无招抚之理。即日蔡牵拏获后。当按叛逆律严办。其妻子等亦应问以缘坐。该犯籍隶闽省。陆路地方。谅必有伊近支亲属在彼居住。著玉德等密为查办。分别治罪。温州镇总兵胡振声、在洋捕盗被害。殊可矜悯。著加恩照提督阵亡例赐恤。查明伊如有子嗣。著于服阕后送部引见。此时官兵等见该犯戕害大员。自必同深愤恨。咸思灭此朝食。但不可稍涉大意。轻为尝试。总须谋出万全。持以慎重。以期一鼓成擒。玉德业已亲往督办。所有捕盗舟师。应即派提督李长庚总统。并著知会浙江江南各督抚提镇、派拨弁兵。于所在洋面。一体缉捕。通饬各海口要隘。禁止奸民接济米水柴薪。以清盗源。将此各谕令知之。　　

○上以孟秋时享太庙。自是日始。斋戒三日。　　

○乙酉。谕内阁、常麟本系乾清门侍卫。嗣经＜闲＞放河南河北镇总兵。自到任以后。凡营伍钱粮等事。历经该镇缮摺具奏。前因染患腿疾。恳请解任回旗调理。即应自行入告。乃札致马慧裕据情代奏。逮经降旨允准。并谕令病痊后仍在乾清门行走。该镇尤应专摺谢恩。而本日马慧裕奏到摺内。又有为常麟代奏谢恩一件。提镇本有奏事之责。常麟况系乾清门侍卫。于告病谢恩等事。辄札致巡抚代奏。殊非体制。且该镇近日曾有具奏营伍事宜之摺。并无一字叙及病状。经朕批回询问。伊亦未经覆奏。实属糊涂。伊原由乾清门行走之副都统出膺外任。将来回京病痊。原欲仍以副都统补用。今似此不晓事体。难期胜任。常麟著革去总兵。并退出乾清门。俟病痊后。赏给头等侍卫。在大门上行走。马慧裕系该省巡抚。兼理提督。该总兵非其属员。乃于常麟两次札致时。并不驳令自行具摺。辄为接收代奏。亦有不合马慧裕著传旨申饬。并通谕各督抚提镇一体遵行。　　

○丙戌。谕内阁、近闻畿辅各属地方闲有蝗蝻飞集。正当禾苗长盛之时。急宜赶紧扑捕。除谕知直隶总督、顺天府府尹、饬属上紧督捕外。著派长琇、杨长桂、前赴东路。至山海关一带。广兴、周廷栋、前赴西路。至正定府一带。通恩、陈钟琛、前赴南路。至德州一带。万宁、梁上国、前赴北路。至张家口一带。各督同地方官迅速实力扑捕净尽。毋任稍有滋蔓。致损田禾。以副朕廑念农功至意。所有派出各员。均著驰驿。　　

○谕军机大臣等、朕于本日清晨。在宫内披览奏章。适一飞蝗落于案上。当令捕捉。以示军机大臣。佥称实系蝗虫。续经太监捕获十数个。试思宫禁之中。尚能飞入。则郊外田亩闲。不知更有几何。若非飞蝗竟至御案。朕何由目睹。此乃上苍垂儆、俾朕早为饬办、用以保护田功至意。前因广渠门外、及通州等处。闲有飞蝗。一面派范建丰查勘。一面降旨令颜检查明覆奏。昨据奏现已扑捕净尽。并称飞蝗不伤禾稼。惟食青草。殊不成话。范建丰赴广渠门外时。见田禾被蝗食者已有十分之四。尚得云不伤禾稼乎。颜检不应出此。当于摺内批示、该督平日办事尚为认真。惟于摺内每敷陈吉语。未免近于虚浮。朕勤求治理。惟日孳孳。总以实不以文。即景星庆云。前史所称。朕皆不以为瑞。必果系时和岁稔。家给人足。方为有象太平。岂可稍有粉饰。如颜检之好语吉祥。则属员等意存迎合。偶有地方灾歉。亦必不肯据实直陈。闾阎疾苦。壅于上闻。吏治民瘼。大有关系。顷召见莫瞻菉、章煦、据称顺天府属。每有飞蝗。章煦连日在外扑捕。但顺天府所属印委各员无多。且近畿一带。既有飞蝗。则直隶各州县。自难保其必无。现已派卿员分赴各路督捕。仍著颜检迅派妥员。分投查勘。务期扑捕净尽。如有伤残禾稼、收成稍减之处。即据实查奏。候朕加恩。毋得仍前讳饰。致干咎戾。本日御制见蝗叹一首。并录交颜检阅看。其宫内捕获之蝗虫。一并发往。将此谕令知之。　　

○是月。密谕那彦成知、任官唯才。得人则治。陕甘重镇。外接新疆。非公正廉明。不能率属。非精明强干。不能治民。以诚信驭番回。以清介示僚吏。谳狱不厌精详。练兵必求精锐。汝诚国家柱石之臣。有为有守。惟有稍恃已之聪明不求人之谋议。夫一己之才力有限。仕途之邱壑难穷。务资兼听并观之益。莫为掩耳盗铃之事。汝虽署理。即同实授。莫存五日京兆之见。当体朕用人之苦衷。不可固辞。近日已有旨命汝仍入军机。原无用汝外任之意。孰意此缺忽出。内而大学士尚书。外而督抚。竟不得人。不得已命汝署理。汝应勉力办事。毋负委任。方维甸深可信任。朱勋、蔡廷衡、皆有才干。堪为辅助。庆章才识可用。惟守之一字未可深信。汝密志于心。从容察看。此旨密行抄写。时刻展观。大有益处。朱谕即行缴上。特谕。寻据那彦成奏陈感激下忱。并恳办理善后事宜完竣。换令回京。得旨、每日所行之事。不论钜细。先以毋欺为主。上可以对朕。下可以对民。即可无憾。切勿自以为是。尤须容人讲论。是者力行。非者置之。勉此数端。诸事思过半矣。至于内用一节。自有其时。此时尚早。密之。　　

○直隶总督颜检、奏陈感励微忱。得旨、用人最难。知人不易。须鉴空一切。莫设成见。是非自现。若心有偏袒。徒自乱耳。焉能洞照。逸之。　　

○广东按察使秦瀛、奏报到任日期。得旨、民命至重。务得确情。事务虽繁。不可草率。应正法者莫纵。被屈者一杖不可加。坚持此意。妥协办理。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百三十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。秋。七月。丁亥朔。享太庙。上亲诣行礼。　　

○谕内阁、永保奏查阅营伍情形各摺据称、将阅过各营官兵技艺优劣、分别等第、并将庸劣官弁等酌量降革、及将古州八寨屯军训练事宜、交总兵武隆阿会同该管道员就近校阅等语。自应如此办理。其所奏贵州苗疆地方、现有修办碉堡事宜。提督富志那熟悉该处情形。请敕令常赴松桃一带督同文员指示办理之处。亦著照所请行。惟据称贵州抚标中军参将珠当阿、永保自滇起程时。琅玕曾言及访闻该员年老近日多病属为查看。永保于校阅时、见该员履历填注五十九岁。实已六旬以外。身体病弱。不能骑射。请旨将该参将勒休等语。即著勒令休致。但该员既系年老患病。琅玕前在黔抚任内。自必早经知悉。何以并不即时参奏。此次自因特派永保赴黔查阅营伍。虑其看验得实。始将该员年老多病之言。向其告知。否则仍必隐默不言。姑容了事。殊属非是。各省武职大员。有营伍地方之责。衰病人员。岂能卧理。上官多一日姑容。公事即多一日废弛。前经叠降谕旨。令各查明具奏。若因此等老病人员内、有从前曾经出力者。亦何妨据实陈明朕自当酌量施恩。或令在京当差。俾资禄养。总不应听其贪恋外任。以致误公。即如前此将军张承勋、提督珠隆阿、总兵孝顺阿、均经朕访闻老疾。谕令来京。迨到京以后。果系龙钟衰病。可见各省似此者必有。外省积习率多容隐。若必俟朕一一访察。则安用封疆大吏为耶。嗣后各宜秉公查察。如属员内有实在老病者。即行分别奏劾。不得仍前徇庇。市私恩而废公义。傥经此次饬谕之后。再不据实陈告。将来该员等遇有陛见及引见来京。经朕看出衰老。必将该督抚提镇等治以容隐之罪。又据另摺奏、分别营伍兵丁技艺缓急、核剔积习、请旨敕交核议一摺。所奏本属可行。有何核议。国家设立武备。所以训练营伍者。惟枪箭最为利器。不独冲锋陷阵。藉资敌忾。即行围肄武。所贵获禽。均当以弓力劲而有准、放枪捷而多中者为上。其马射亦须挽强命中。马上稳实。始堪制胜。原不在进退步伐闲、讲习虚文。我朝东三省之兵。所以素称劲旅、战则必克者。职是之故。今绿营积习。于一切技艺率以身法架式为先。弓力软弱。取其拽满适观。而放枪时、装药下子任意迟缓。中者十无一二。即阵式杂技。亦不过炫耀观瞻。于讲武毫无实效。永保此次校阅。以实甄别。所办甚是。督抚提镇、均有统辖营伍之责。嗣后务当饬知将弁等、平时训练官兵。弓以六力为度。箭靶不得违式暗加宽大。放枪者、装药下子勾火均须迅速。而总以准头为要申明教诫。该督抚提镇等、尤不得养尊处优。自耽安逸。惟应不时亲加校看。以期卒伍皆成劲旅。力挽绿营虚浮结习。方为不负委任将此通谕知之。　　

