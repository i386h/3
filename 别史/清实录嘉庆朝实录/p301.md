<!-- { "loadSidebar": true } -->
○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命豫亲王裕丰、肃亲王永锡、质郡王绵庆、各五推。吏部右侍郎钱樾、户部右侍郎初彭龄、礼部右侍郎玉麟、兵部左侍郎成书、刑部左侍郎瑚素通阿、工部右侍郎莫瞻菉、都察院左副都御史舒聘、通政使司副使广兴、大理寺卿周廷栋、各九推。毕。顺天府府尹、率农夫终亩。赏赉农夫耆老如例。　　

○旌表守正捐躯河南鹿邑县民张永兴妹张氏。　　

○戊子。上启銮。恭谒东陵。　　

○免跸路经过地方本年额赋十分之三。。　　

○是日。驻跸烟郊行宫。　　

○己丑。遣官祭贤良祠。　　

○是日。驻跸白涧行宫。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。三月。庚寅朔。驻跸隆福寺行宫。　　

○辛卯。上恭谒昭西陵。孝陵。孝东陵。景陵。裕陵俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○是日。回銮驻跸桃花寺行宫。　　

○壬辰。以豫工东坝蛰塌。革留工帮办之云南布政使策丹等顶带。　　

○遣散秩大臣衮布扎布、往奠故阿拉善亲王旺沁班巴尔、茶酒。并赏银五百两治丧。　　

○是日。驻跸盘山行宫。至丁酉皆如之。　　

○癸巳。祭先蚕之神。遣妃恭代行礼。　　

○赐扈从王公大臣等食于静寄山庄。并赏赉有差。　　

○甲午。以前任云南布政使阿礼布、署云南布政使。　　

○乙未。旌表守正被戕乌噜木齐驻防闲散图瓦谦本妻成氏。　　

○丙申。伊犁将军松筠奏、察哈尔额鲁特兵丁。每年应交羊只请每只折银三钱交纳。从之。　　

○实授兴长、为直隶马兰镇总兵官。　　

○赏额鲁特被灾部落孳生牛马有差。并展驼匹纳生之限。　　

○丁酉。旌表守正捐躯河南扶沟县民胡大本妻梁氏。　　

○戊戌。拨山西粮三万石。解往陕西以备兵糈。是日。驻跸白涧行宫。　　

○己亥。谕内阁、昨据御史郑敏行参奏此次京察、都察院保送一等人员内有给事中宋澍上年陈奏日食不及七分、曾奉旨交部议处系谬妄不职之员、又御史费锡章、于嘉庆七年春闱监试、适主考熊枚奉旨出闱署理直隶总督该御史在至公堂向熊枚恳求随带出差、及带往直隶后、熊枚又因费锡章声名不好欲将该御史彻回费锡章尚在逗遛、即经砥柱指名参奏、是费锡章为人卑鄙不堪、今都察院将该二员首列一等、不特中外传为笑柄、亦无以清群吏而儆官邪等语。科道职司纠劾。如各部院堂官、果有不公不法瞻徇情面之事。自当据实陈奏。况京察为激扬大典。傥各衙门所保人员。实有奔竞营私情敝□大。科道等得有确据。尤应直言无隐。此次该御史参奏。若系六部及各衙门保送人员。或该御史亦在一等之列。则其言尚属因公。今郑敏行系参劾本衙门保送之员。而该御史又并未得列一等。是其居心即已涉私。但既有此奏。岂可不加详察。宋澍前年妄奏日食一事。业经交部议处。原不应保送一等今该御史目以谬妄不职。是否宋澍平素尚别有谬妄实迹。即费锡章、据称在至公堂众人属目之地。向熊枚恳求。该御史自系在闱目睹。何以不即时弹劾。直至今日保列一等。始行举发。究竟费锡章如何向熊枚恳求。其时至公堂众人属目。又系何人在旁一同闻见。其带往直隶后。如何声名不好。亦必实有劣迹可指。如该科道果系谬妄卑鄙。则岂特不可滥厕一等。直不应玷居官职何况台谏清要之秩耶。著郑敏行即将指出情节。一一据实回奏。毋得一字稍涉含混。至京察保送人员。三载考绩自应就数年中奉职无过之员。遴选荐举。今宋澍甫于前岁以言事议处。何以此次即将该员保送一等。或竟系瞻徇请托。伊近日办事有何出色之处。费锡章才具声名究竟如何。何以列入荐牍。并著都察院堂官据实覆奏。至熊枚在至公堂时。费锡章曾否向伊恳求。其在直隶时声名如何不好。熊枚是否因此令其回京。亦著熊枚据实具奏。勿稍徇隐。朕于用人行政。一秉至公即科道有所参劾必令据事指实。断不肯采听空言。轻为措置。今郑敏行所奏二事。不独有关人品。且京察为黜陟大典所系。都察院为风纪之司。若本人因不入上考。即摭拾他人瑕疵以快私意。势必倾轧成风。互相攻讦。成何政体。此事俟伊等回奏明确。再行降旨。　　

○是日。驻跸大新庄行宫。　　

○庚子。孝贤纯皇后忌辰。遣官祭裕陵。　　

○谕军机大臣等、那彦宝等奏报、连日河流形势、及趱办进占缘由一摺。据称东坝蛰塌之三十丈、埽段尚存水底、昨经补进八丈、近又接做十余丈、两坝相距共剩二十余丈、现仍按日施工等语。所奏不足为喜。堵筑漫工。全赖引河通畅。掣溜直趋。方能合龙。此次引河初开时。据称即祇掣溜四分。迨东坝蛰埽之后。溜势减至三分今又称初二日以后。溜势分为两股。一由东首仍归引河。其势较小。阅图内黏签称引河现行溜二分。殊深忧虑引河掣溜日形减少。而中洪十数丈之水。并无归宿。即将坝工勉强进占数丈。所谓不揣本而齐末。于事何益。况进占之后。急溜奔腾或水势稍长。或风力激撞。必致别有冲蛰。隳弃前功。岂不徒糜帑项。二十七日东坝蛰塌。受病全在引河不畅。岂可不治真病、妄投药石耶。前已降旨谕令将引河水势情形据实具奏。今据称引河下游、或有浅阻处所、已派员前往设法随时疏刷等语。仍未将引河实在形势。详悉声叙。朕风闻引河至第三十六段处所即形阻滞。阅所奏图内亦未将逐段工程地方。签贴明晰。而于二堡迤东旧河身抽沟一带。并未绘有溜行形迹。可见引河之水。尚不能流至下游。自系开挖未能得势。即使设法疏刷。而去路不畅。安能掣动全溜。且水行既已纾缓。沙停淤积尤所必然。目前急务。总以筹办引河为第一紧要。那彦宝等、不妨将进占工程暂行缓办。先当详勘引河形势。如何设法补救。俾资畅注。或原办实未妥协。此时必须另行办理。亦应上紧相度。奏明筹办。那彦宝等此次应得之咎。业已加恩宽贷。更不可回护前非。陈奏稍有不尽也。朕阅图内。引河头迤西淤出滩嘴一处。将大溜逼向西北。以致西坝顶冲。看来即将挑水坝往前迈进。亦恐不能得力。莫若将此滩嘴切去。则水势自可东移。又据称南首水势、现在坐湾折向北注等语。阅所奏旧图内。该处向未坐湾。此次自因迤北迎水坝前淤出新滩一片是以挑溜向南。势成坐湾。以致折回北注之水。愈形驶急。自应将此滩一并切去。至引河头分溜。势甚微弱。现于图内用朱笔画出可否于此处、将引河头设法改移。再行挑溜东趋似为、得势。然皆纸上谈兵。不可迎合。总宜相度地势高下引水归引河为急务。著那彦宝等详细斟酌。是否可以如此办理。悉心速奏。将此谕令知之。　　

○是日。驻跸三家店行宫。　　

○辛丑。赏跸路经过看守各行宫弁兵半月钱粮。　　

○是日。驻跸汤山行宫。　　

○壬寅。上谒明长陵。　　

○谕内阁、本日朕亲至明成祖长陵酹奠。并遣大臣分诣诸陵行礼。凭眺山陵。弥深殷鉴。敬念皇考高宗纯皇帝特谕重修明帝诸陵。明楼享殿。规制焕然。严禁樵苏。松楸无恙。兹朕銮辂经临。再申禁例。著该地方官、以时饬令守陵人户敬司洒埽。并严禁砍伐树木。永远遵奉。无得懈弛。以副朕恪守前谟、培护胜国陵寝至意。御制谒明陵纪事曰。明十三陵。在昌平天寿山。我朝定鼎后代为保护申禁樵采。恩礼之隆。自古未有。皇考特发帑金。一律修葺。朕缵承遗志。亲来叩奠。遍瞻榱桷式焕。松柏舒荣。益钦圣德之高深。弥凛守成之不易。殷鉴不远。天命靡常惟日孜孜犹恐有失。勤政实为君之大本。怠荒实亡国之病源。可不慎其几与。夫明代诸君。洪武、永乐、皆大有为之主。中叶以后。荒淫失德者鲜。亦无暴虐放恣诸敝□大。然其大病。则在于不勤政。耽宴安。夫不勤则上不敬天。下不爱民。人君为天之子。不敬则不孝。不孝之子。天必降罚人君为民之父。不爱则不慈不慈之父。民必偝之。天罚民偝。国事尚有为乎前明亡于宦官。固不待言。然深信宦官之故。亦由于怠惰偷安。不亲朝政。使此辈乘机弄权。而外廷臣工。君门万里。抱忠者徒上弹章。憸壬者竞图富贵。上下不交。遂成倾否不可救药矣。呜呼。明之亡。不亡于崇祯之失德。而亡于神宗之怠惰。天启之愚騃。虽系流贼作乱。而亡于宦寺之蒙蔽。蒙蔽之来。总由于君心不正。耽逸厌劳之君始则明知蒙蔽而甘受。继则入其术中而不觉矣。欲免臣下之蒙蔽。必先克勤政事。不自暇逸。宵小乌能施其伎俩哉。丹书曰。敬胜怠者吉。周公曰。君子所其无逸。古圣先贤。孰不以是为亟。敬怠之几。系于治乱。勤惰之别。验于安危。兹谒明陵。思及明亡之由。由于君心之怠忽。以致群小乘机。内外蒙蔽。遂沦于败。予敬守慈训。曷敢稍忽万几之繁。宵旰治理。庶几常承天眷。永保天命以巩固我大清亿万年丕丕基。时以怠忽之戒为戒。勤敬之心为心。则政无阙失。民隐上达予深信此理之不爽。书之自警。永绥我皇祚。可期郅隆之世。无疆之庥敢不勉诸。　　

○以前明后裔延恩侯朱毓瑞、为散秩大臣。　　

○赏看守明陵人银。　　

○是日。驻跸工部厂御营。　　

