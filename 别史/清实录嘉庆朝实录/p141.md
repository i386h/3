<!-- { "loadSidebar": true } -->
○己酉。谕内阁、朕在藩邸。不识魁俭。授玺以来。伊亦未曾入觐。去年魁伦至京。时常召见。始识其人。觉伊言论通畅。心直口快。似无欺隐。是以命伊暂署吏部尚书事务。颇能整饬部务。伊前在闽海关应赔短少盈余银十八万六千余两。竟至无可措缴。请将住屋入官。余在养廉内分半坐扣。朕怜伊外任多年。毫无积蓄。清介可嘉。特旨免交九万六千余两。又将所呈住屋赏还。嗣因勒保安坐军营。办理迟误。降旨拏问。另授额勒登保为经略。统兵剿贼。其总督事务。命魁伦于七月闲驰驿赴川署理。兼办达州军需。原未令伊剿贼。陛辞时谆谆面谕。数千百言。用其爽直。戒其卤莽。亲解荷包手赐。以宠其行。伊起程后。在途闲用六百里加紧之摺。妄报徐添德等穷蹙之信。彼时即不满意。降旨不令伊常用加紧之摺。至达州后。办理粮饷。又与广兴意见不合。屡次密参。俱无宝据。然广兴之少年任性。朕所素知。屡于伊奏摺中严加中饬。而广兴办理粮饷。实无贻误。况节次运川之饷。被松筠截留至九十余万之多。广兴能撙节妥办。不形置乏。实难加之以罪。魁伦祇知欲去广兴。于地方防堵要务。毫不介意。至十二月闲。额勒登保因窜陕之贼较多。川北之贼无几。以勒保为鉴。不敢逗遛。亲至达州与魁伦面商。留阿哈保、百祥、朱射斗、并官兵四千余名。令魁伦督率进剿邻水大竹一带贼匪。彼时伊若自揣才力不及。实不能任此重大之事。额勒登保亦必另委别员督率。仍令伊驻达州专办军需。伊竟不度德量力。直认不辞。额勒登保于元旦带兵由达州起程赴陕。若魁伦亦于元旦带兵追贼。虽不能必扫穴擒渠。而不予以暇。断无意外之变矣。乃魁伦以置办兵丁鞋袜为名。在达州安坐八日。又不差人侦探。沿途又缓程前进。仅奏报闻有残败摸桩贼匪冉添元等、在悦来场抢渡。经官兵击退等事。朕即觉其不妥。降旨申饬。催令速进。旋即奏报、贼匪于十五日在定远县石板沱地方踹浅过江。扰及从未被贼之地完善膏腴各州县。焚掠杀戮之惨。实不认言喻矣。而魁伦渡江追贼。仍不上紧。仅令朱射斗领兵前进。伊仍驻蓬溪附近地方。仍将寄广兴书信数件陈奏。必欲去之。其不知缓急。偾事丧心。一至于此。朱射斗旋即阵亡。贼势益炽。彼时原欲将伊革职拏问。奈无人接署。是以令伊严守潼河。俟德楞泰统兵进剿。为一鼓歼擒之计。伊亦绘图进呈。星罗棋布。分派兵勇。日夜严防。朕屡降谕旨。以潼河为伊生死关头。一误岂容再误。舌敝唇焦。谆谆训勉。及德楞泰统兵进剿。转战直前。擒获首逆十余名。歼戮及投首解散者。几及万余。朕即降伊为三品顶带。以完嘉陵江之案。少示薄惩。实为轻纵。孰意魁伦薄福小人。不能受恩。复于三月十八日。贼匪由太和镇王家嘴抢渡潼河。使河以南居民。又遭杀戮。使德楞泰三战之功。皆为虚举。若再不将魁伦按律治罪。则是朕回护自己用人错误之咎。废我大清国之法。朕非庸碌无能之主也。即将伊革职拏问。令钦差侍郎周兴岱。同署总督勒保严审魁伦。定拟具奏兹据审明情节。又究出魁伦妄报解火药营官阵亡一事。伊供辞尚多矫饰。未经定罪。现今勒保将魁伦送至成都监禁。拜摺后即统兵赴龙安剿贼。此事著在京之仪亲王、成亲王、大学士、军机大臣、刑部、六部满汉尚书、会拟罪名具奏。　　

○又谕、王大臣等会议魁伦罪名。请将魁伦照例拟斩立决。即于川省正法。所拟甚为允当。魁伦系朕特命署理四川总督。承办军务。种种偾事。较之景安、永保、贻误于前者。其罪更重。难以宽贷。即如和珅为皇考任用之人。朕因其擅权骫法。即于亲政数日内。将伊拏问治罪。赐令自尽。况魁伦系朕特用之人。岂肯稍存回护。伊又并非亲近之臣。罪状昭著。有何足惜。即照王大臣等所议。将魁伦在成都正法。综属罪所应得。但思前此拏获教匪贼首冉添元、陈得俸、俱在成都凌迟示众。今魁伦曾任本省总督大员。若亦在该处办理。不特有关国体。且恐百姓蔑视本省大员。易长刁风。非于魁伦尚有姑息也。魁伦现在成都省城监禁。著杨揆、先福、派文武妥员。将魁伦解京。沿途务当小心管押。若稍有疏虞。致魁伦畏罪自尽。必将该解员从重治罪。俟解到时。仍交此次派出会议之王大臣等、同赴刑部。复加审讯。照原拟罪名具奏、候朕再降谕旨。　　

○谕军机大臣等、颜检、乔人杰奏、察看隆平宁晋等处被水情形。先挑淤以消积潦一摺。隆平宁晋等处。因滹沱河与滏河会合。涨水淤塞。颜检等察看情形。挑挖淤积。以消积潦而利商艘。所见尚是。著传谕胡季堂。转饬所属。将大营上村一带运盐河道。及东旺至候高村之新挑河。并衡水县之安济桥孔。即日兴工。分别挑挖。又奏隆平宁晋二县被水低洼村庄。如积水不消。请将该处应徵钱粮豁免。并听村民迁居高阜处所一节。现在已将新挑河设法疏浚。所有未消积水。自可渐次宣洩。若该二县被水田地。未能及时涸出。其应完钱粮。实难以徵收。而民人又以迁居高阜为便。该处淤塞地段。即再动款挑挖疏消。徒费无益。自不如让地与水。转为利便。著胡季堂于秋汛后亲加履勘。将该处情形据实具奏。　　

○庚戌。上御乾清门听政。　　

○以詹事府詹事刘镮之、为内阁学士。兼礼部侍郎衔。大理寺卿继善、为都察院左副都御史。鸿胪寺卿阿隆阿、为光禄寺卿。　　

○辛亥。谕军机大臣等、伯麟奏将大同兵调赴河南。蒲州沿河一带。不可无兵防守。著伯麟仍酌派官兵。驻劄蒲州。　　

○那彦成奏、游击王延年、奋勇出力。赏花翎。　　

○予故予告大学士蔡新祭葬。谥文恭。户部尚书曹文埴祭葬。谥文敏。左都御史胡高望祭葬。谥文恪。　　

○壬子。谕军机大臣等、吉庆奏、洋匪杀贼投首。并率夥来投。分别奖赏安插各摺。览奏俱悉。海洋盗匪。因闻内地招安。咸思向化。吴海进商同夥匪。将盗首杀死。携带器械赃银等项。率众来投。罗成振自觅渔户。引报登岸。悔罪自首。愿为良民。此等改邪归正之人。相率内投。自应量加奖励。以示招徕。但洋匪投首过多。终欠妥协。且朕闻该督抚等招抚洋匪。往往以所带夥匪。及呈缴器械船只为数较多者。始行赏给顶带。而盗匪等或因人数无几。呈出之件亦属无多。不能仰邀恩赏。转向海洋劫掠商旅船只。以为邀赏之计。此等情形。实所不免。嗣后吉庆于投出盗匪。亦当详加查察。再此次投出洋匪内。其罗成振一名。业经吉庆赏给外委顶带。但盗匪等既经悔罪投诚。自当许其自新。复为良善。然遽行赏给外委把总顶带。或至为数日多。与营官不相上下。则伊等究系曾经为匪之人。于名器不无冒滥。吉庆等于奖励之中。仍寓慎重之意。方为妥善。将此谕令知之。　　

○又谕、据汪志伊奏、顺道查明漳泉所属之龙溪、诏安、马巷、海澄、四厅县地方。经该督抚等遴委才守兼优之同知汪楠等四员。力加整顿以来。现在民闲均不械斗等语。从来察吏为安民之本。欲使民风丕变。必先求吏治肃清。龙溪等厅县。一经良有司认真整饬。百姓皆知改除积习。是小民不难于化导。要在亲民之官。必得其人。假令督抚大吏等、亲至其地。劝民以善。而既去之后。地方官仍不免贪纵废弛安望愚民迁善远罪。而督抚又安能遍历所属、亲身劝谕乎。玉德、汪志伊等、总当于平日遴择贤食。俾之实心任事。为正本清源之道。如果州县官有认真出力。著有成效者。不妨据实保奏。破格升用。如或吏治废弛。即属故旧门生。亦当核实严参。以示惩儆。庶足以肃官方而安百姓。将此传谕知之。　　

○是月。江苏按察使张师诚覆奏、督拏徐属盗匪情形。得旨、能如此实力严查。地方必可清理。汝与岳起皆系至诚办公。毫无疏纵。然州县各员。未必皆能奉公守法。狡诈者藉此巧取于民。以良为盗。滥拏居功。愚懦者阘冗因循。隐匿不报。祇顾一身功名。不恤百姓疾苦。又有胥吏藉此乘风纵火。妄拏平人。以上诸毙。皆应留心。甄别贤劣属员。尤为至要也勉之慎之。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之六十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。闰四月。癸丑朔。德楞泰奏、军营出力人员。赏都司萧太和、日更太、守备袁升、侯大金、龙必达、虎正林、花翎。千总袁洪等、蓝翎。　　

○又奏、查明军营出力人员。加总管色尔衮、副都统衔。赏佐领德宁阿、领催常德、巴图鲁名号。防御五德、云骑尉德勒格尔绰克托、花翎。领催永海等、蓝翎。余升擢有差。　　

○拨部库银一百万两。分解河南、陕西、以备军需。　　

○旌表守正捐躯山西繁峙县民刘玉庭妻原氏。　　

○甲寅。以雨泽愆期。复命刑部查明久禁重案官犯。及官犯子孙不准当差应试者。并发遣新疆永远不准释回者。开单进呈。酌量加恩。　　

○命五城设厂平粜。　　

○以故广西安平土知州李廷栏子缉祐、袭职。　　

