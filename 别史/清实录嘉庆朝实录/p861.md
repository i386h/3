<!-- { "loadSidebar": true } -->
○给河南武陟修武二县。被水贫民一月口粮。并房屋修费。　　

○免云南夷匪滋扰及办理兵差之建水阿迷蒙自、石屏元江、文山通海、河西、?峨、宁昆明呈贡、晋宁河阳、江川、宣威、沾益、南宁陆凉、师宗广西、弥勒、太和、赵、云南、姚、镇南、楚雄、广通、禄丰安宁、恩安会泽、寻甸、嵩明、宝宁、武定、富民宁洱、他郎新平、新兴四十二厅州县及邱北县丞所属、并贵州威宁州、额赋有差。　　

○己丑。遣官祭火神庙　　

○谕内阁、吏部议驳直隶请员一摺所驳甚是。外省指名请拣人员。久经饬禁。该督请将周德纯刘耀林二员发直差委。实属违例。至该省候补及大挑知县共计尚有三十六员。其中岂无可以差委之人。若谓该员等才具尽属平常。何以不早行甄别劾参。该督等平时姑容市惠。及差委需人。又思另拣人员以供驱策。而于定例不符、及需次壅滞之处。均置之不问。甚属非是。方受畴、姚祖同、俱著交部议处。　　

○以吏部右侍郎周系英、署礼部左侍郎署兵部左侍郎刘镮之、兼署刑部左侍郎兵部右侍郎曹师曾、署工部左侍郎　　

○辛卯。谕内阁、本日朕恭阅皇考高宗纯皇帝实录。内载乾隆三年十二月谕、农田为生民之本。而树畜尤王政所先。周礼太宰以九职任万民。其二曰园圃毓草木。可以知所当务矣。朕临御以来。轸念民依。于劝农教稼之外。更令地方有司化导民人自勤树植以收地力以益民生。今尹会一奏豫省一年之内。已种树一百余万之多。朕思中州接壤畿辅。为南北往来之冲。并未闻有教民种植滋事繁扰之处。安见豫省之法。不可仿行于他省耶。至于五谷者。乃民命之所关。吾君臣受上天牧民之责。而于民之所资以生者转视为缓图。亦逐末而忘其本矣。地方有司。但知以簿书为事。自顾考成。幸免参罚。便为称职而究之牧民之要道。缺焉未尽。所谓父母斯民者安在乎。是在督抚大臣。董率州县官早作夜思。视百姓之事。如己身之事。勤勤恳恳。劝勉化导。俾百姓各尽力于南亩。野无旷土户无游民。纵不能如古人之耕九余三即有成效。亦必令有所储蓄以备不虞。则克尽牧民之本图矣。但小民识见短浅。不能虑及久远。必须良有司感之以至诚。使官民上下情意流通。有言必信奉令承教。出于自然行之既久渐臻家给人足之风。此等牧令真不愧古之循良。该督抚当优奖而荐举之。朕必加以迁擢。风示群吏。傥袭取虚文。不求实政。或且刑驱势迫。使闾阎未受盖藏之益。而已受繁苛之扰。此又国法所不贷者。可传谕各省督抚、善体朕心。勉力为之以副朕望。钦此。仰见我皇考重农务本爱育蒸黎之至意。夫国以民为本。民以食为天。而为民谋生计敦本俗者。良有司之责也。近日直省州县官关心民瘼者甚少。即有一二勤于所事者。亦不过催科听讼。自顾考成。苟幸无过。不知国家设立州县。号为司牧。以教养斯民。举凡田里树畜。民之所利。必为之尽心劝导。俾衣食有资。足以仰事俯畜。而后可以使之迁善而远罪。即如私枭拽刀手邪教匪徒。屡禁不绝。原其初皆因迫于饥寒。不过藉此罔利以谋朝夕。而不知其身已罹于刑辟。诚使衣食既赡。则亦知重于犯法。此在各州县尽心民事。为之兴利除敝□大。不以徭役违其农时。不以朘削竭其生理。使闾阎安乐。得以力耕南亩。实其仓廪。其五土所宜粒食之外。凡桑柘果蔬以及蒲鱼鸡豚咸令广为艺畜无业之民。或懋迁有无。或转移执事。皆可以自食其力。久之地无遗利。人无余力。齐民之家各有盖藏。虽未能比户可封。如此而陷于匪僻者。盖亦寡矣。此实国家根本之计。兴道致治之原。督抚责任封疆。为朝廷宣猷布化。当以此课州县之殿最。而不徒斤斤于簿书期会之闲。以厚民生。以正民俗。朕实有厚望焉。将此通谕知之。　　

○壬辰。谕内阁、本日朕恭阅皇考高宗纯皇帝实录。内载乾隆四年正月两江总督那苏图奏江苏巡抚许容丁忧回籍缘由得上□日、朕一闻许容之奏。即命徐士林前往代伊。而徐士林过于固执。又复具摺奏辞。是使许容不及见父生面者。非朕之过。乃徐士林之罪也。将此上□日□□奇彼。令彼观之。钦此。仰见我皇考孝治天下。于臣下乌私矜恤备至。因思张师诚前在江苏巡抚任内、以伊父患病。先经具摺恳请解任归省。朕已允其所请。乃张师诚不候谕上□日。将印信径交杨頀护理。自行回籍。巡抚大员擅离职守。不能不褫职示惩。但念张师诚究属愚孝。伊本系翰林出身。学问尚可。张师诚著加恩赏给编修。服阕后来京供职。再刘凤诰从前恭纂皇考实录。曾有微劳。学问亦可。亦著加恩赏给编修来京供职。　　

○又谕、史致光奏闽省积欠钱粮未完尾数较多、请分限追完一摺。福建省自嘉庆元年起至二十一年止。共积欠地丁银一百六十三万一千八十二两零。耗羡银一十三万八千六百六十三两零。历年既久为数较多念其或系畸零贫户。或系鬻产逃亡。该抚现在设法清厘。若将旧欠与新赋同时徵解全完。粮户势难兼顾。著加恩将元年起至十三年止、积欠丁耗银两。予限一年半。十四年起至二十一年止、积欠丁耗银两。予限三年。均自奉上□日之日起限。认真督催。于限内全数完解。傥逾限不完。除将包抗顽户惩办外。并将经徵督徵不力各员、一并参处。　　

○谕军机大臣等、长龄奏审讯东科尔寺呈控前任贵德同知嵇承裕、追出番族赔赃钱、不行给领一案。经该司道等历次会审、复经该督亲提研讯、实系该厅追缴各役长支工食、并非追出赃钱、西宁道陈启文总以臆度之词、再四驳查、并以臬司改供径详、出入人罪、禀请参奏等语。此案罪名出入。总以赃钱工食分判明晰为断。该督与该司道等研讯再三。既称嵇承裕并无侵扣赃钱确据。何以陈启文仍复固执己见。争辩不休。臬司屠之申。应行回避。著长龄再督同藩司程国仁、虚衷查讯。如案内实有迁就情敝□大。当据实奏明。不可回护。若案情毫无疑义。陈启文任性阻挠。延案不结。著即严行参奏。勿稍存调停之见也。将此谕令知之。　　

○展缓陕西富平、临潼、咸阳、三原、蓝田、邠、长武、定边、八州县、积欠额赋。　　

○癸巳。上幸万寿山。　　

○谕内阁、孙玉庭等奏王平庄民修土埽工程垫用藩库银两、请分年摊徵还款一摺。王平庄民修土埽工程借帑兴修。例应摊徵还款。惟念砀山等六州县本有带徵各年灾缓钱粮。及挑修河埝等银。若将此项土埽工程所用银两。勒限一年徵完。民力实有未逮。著加恩将此次王平庄工程借动江宁藩库地丁项下银三万八千五百余两。自嘉庆二十四年起。在于砀山、萧、铜山、睢宁、邳、宿迁六州县、额粮田内、分作二年摊徵还款。以纾民力。　　

○旌表守正捐躯安徽灵璧县民王贵孜妻申氏。　　

○甲午。上诣时应宫拈香。　　

○还宫。　　

○举行嘉庆二十二年大计。直隶、卓异官十七员。不谨官一员。浮躁官一员。罢软官一员。才力不及官四员。年老官三员。有疾官二员。奉天、卓异官二员。年老官一员。有疾官一员。江苏、卓异官十员。浮躁官一员。罢软官一员。才力不及官二员。年老官三员。安徽、卓异官八员。才力不及官二员。年老官七员。有疾官一员。江西、卓异官十员。不谨官一员。浮躁官一员。罢软官一员。才力不及官一员。年老官五员。有疾官一员。浙江、卓异官十二员。浮躁官二员。年老官七员。有疾官一员。湖北、卓异官九员。不谨官一员。罢软官一员。才力不及官二员。年老官四员。有疾官二员。湖南、卓异官十员。不谨官一员。浮躁官一员。才力不及官一员。年老官六员。有疾官一员。河南、卓异官十员。不谨官二员。才力不及官二员。年老官七员。有疾官一员。陕西、卓异官八员。不谨官一员。浮躁官一员。才力不及官一员。年老官四员。有疾官一员。甘肃、卓异官八员。罢软官一员。才力不及官一员。年老官四员。福建、卓异官十员。不谨官三员。浮躁官二员。才力不及官三员。年老官二员。有疾官一员。四川、卓异官十五员。不谨官二员。浮躁官一员。罢软官一员。才力不及官三员。年老官八员。有疾官五员。云南、卓异官十员。不谨官一员。浮躁官二员。才力不及官一员。年老官三员。有疾官一员。贵州、卓异官七员。才力不及官一员。年老官四员。有疾官一员。南河、卓异官二员。罢软官一员。东河、卓异官二员。才力不及官一员。年老官一员。分别议叙处分如例。　　

○以孟秋时享太庙。自是日始。斋戒三日。　　

○乙未。谕内阁、据理藩院奏驳原任巴林公赛尚阿之妻固山格格呈请进京、与例不符等语。定例凡在游牧居住之格格等、如有呈请进京者。十年后方准进京。但此内格格等之父母若年近六旬。迨十年后方准与格格相见一次。为期太远。嗣后格格等之父母、如有年逾六旬者著五年后准其进京。现在原任巴林公赛尚阿之妻固山格格未进京城。已逾三年。俟届五年之期。再行进京。著为令。　　

○又谕、和舜武奏、东省旧亏各员逾限追缴未清、请分别革职监追一摺。前因山东州县亏缺累累。特命章煦等彻底查办。经章煦等酌议章程。将嘉庆十四年以前旧亏各员、按银数多寡。分立限期追补。其无缺人员、较现任限期酌展一半。经大学士等核议。降上□日准行。兹据该抚查明旧亏各员内除李冈等二十二员、已全数完缴。刘世培等七员、已完缴初限银两。王旭昇等七员、另案参革监追外。其高廷魁等九员、追限届满。或缴不及额。或全未完缴。实属延玩。勒休知县高廷魁李观澜、俱著革职。同已革知县王朝凤、刘东里、汪德润、卢文乾、王廷元、袁洁、张畬一并监追。该革员等任所寓所及原籍赀产。俱著查封备抵。嵇承群等十一员统限未满。并有轇轕款目。著上紧清厘勒追。宋铭魏思诚二员。解过节省银两。较亏数均有浮多。著于限满后、再展限四个月勒追。如逾限不完。均照原定章程参办。　　

