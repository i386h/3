<!-- { "loadSidebar": true } -->
○谕军机大臣等、先福奏、陕甘道府、年底例应出考密陈、因该省系二十年补行十九年大计。该督甫经出考、向逢大计之年、无需再陈密考等语。此例出于何典。向例督抚于年底将提镇司道府各员贤否、出考密陈。朕将原单留中备览。其大计所出道府考语。则系题本。存吏部备案。二者各为一事。直省督抚、从无因大计之年、不陈密考者。今先福于甘肃提镇藩臬、仍照常奏及。惟道府各员、藉词甫经大计、不行出考。其意因该省现值查办仓库亏缺。将来定案时。该道府等必纷纷获咎。该督此时若与上考。虑及事后责问。如概与下考。则平日何不早行劾参。进退无据。故遁而为此一奏。先福有此隐情。何不据实直陈。乃饰词取巧。大属非是。先福著传上□日申饬。此次道府密考竟著停止。本年岁底再照例陈奏可也。将此谕令知之。　　

○乙巳。谕内阁、松筠奏请、按照旧例咨留书吏一摺。向来新疆各处书吏。五年期满后、咨部酌留。至九年役满。即以从九品未入流二项选用。嗣经御史高鹗条陈、役满即饬回籍。将已留再留之例停止。今松筠以该处书吏、熟谙者少。请仍照旧例办理。著照所请、新疆南北两路各处书吏。仍准其留满九年。报部回籍听候铨选。　　

○丙午。谕内阁、御史卢浙奏、严禁兵民挖取城根黄土、窃取甎块、并请培修城垣缺损各处一摺。京城内外城垣。根脚多有刨挖土坎。甎石亦有脱损。该御史所奏。系属实在情形。著步军统领衙门、严行查禁。将现在内外城根土坎。即行填筑完固。甎块脱损者。一律粘补整齐。嗣后傥再有在城根挖土。及偷窃甎块者。立即查拏惩处。其内城沟道、渣土填塞处所。并著于每年二三月闲、饬令该管官役人等、分段起除挑挖。以利水道。毋得视为具文。　　

○朝鲜国王李玜、遣使表贺万寿、冬至、元旦三大节。及岁贡方物。赏赉筵宴如例。　　

○丁未。上诣大高殿行礼。　　

○还宫。　　

○谕内阁、三载考绩。为国家激扬大典。朕厘工熙绩。统计三年功过。以示甄别。现在京察届期。吏部将京外各大员开单具奏。朕详加核定。大学士松筠、近年以来。办事渐觉任性改常。凡所陈奏、亦多窒碍难行。虽不至即予罢黜。无庸给予议叙。大学士董诰、托津、在军机处承上□日书谕。夙夜宣勤。兼综部务、悉臻妥善。大学士曹振镛、总理工部、兼管三库事务。均属妥协。协办大学士兵部尚书明亮、年逾八旬。精力尚健。办理兵部事务。毫无舛误。协办大学士吏部尚书章煦、前署直隶总督、缉获逆案要犯多名。办事认真。兵部尚书吴璥、督办睢工。经理完善。户部侍郎卢荫溥、在军机处承上□日书谕。甚属尽心。俱著加恩交部议叙。吏部尚书英和、户部尚书刘镮之、办事均各奋勉。但英和兼任步军统领。刘镮之兼管顺天府事务。皆有督缉之责。年来所获仅系余犯。于饬缉要犯、迄未报获一名。此时朕不将伊二人罢黜降罚。已属施恩。不能再邀甄叙。两江总督百龄、江南河道总督黎世序、于南河事务。经理得宜。工程巩固。从此可以长保安澜。百龄并能捕获逆犯方荣升、销除钜案。河南巡抚方受畴、综核仓库钱粮。并访获红胡匪犯数百名。山东巡抚陈预、清厘积案。督催仓库钱粮。均属认真。俱著交部议叙。余俱著照旧供职。　　

○戊申。谕内阁、陈预奏、遵上□日查办亏缺各员一摺。前因东省州县、亏缺仓库钱粮动盈钜万。特降谕上□日从严惩办。将十四年以后亏空各员、银数在一万两二万两以上者。分别予以实犯死罪。兹据陈预奏、查明从前单开各员。亏缺银数之内、尚有应准扣抵、及删除各款、其现经措缴者。亦请准其完解等语。此次革职拏问交刑部监追各员。其原开银数内、尚有军需、煮赈、修理营房、办理剥船等款。其例得准销者、本应作正开销。即例不准销者、经该抚查明实用有据、筹补归款、亦准其扣除。至摊捐各款。非正杂钱粮可比。亦著查明于亏缺数内划除。现在措缴者、必实已提存司库。方准作完。该抚再核明实亏银数。遵照前降谕上□日将一万两二万两以上者、解交刑部监追。限满之日。分别斩决斩候罪名办理。至已离东省各员、亦著照该抚所请、先行解至东省监禁。俟核算明晰。再将实亏银一万两二万两以上者。解交刑部一并办理。　　

○以协办大学士兵部尚书明亮、都察院左都御史茹棻、署经筵讲官。　　

○缓徵湖北沔阳、汉川、天门、江陵、四州县、上年被水淤田花利银。　　

○己酉。孝仪纯皇后忌辰。遣官祭裕陵。　　

○谕内阁、孝淑皇后陵寝。不宜用奉先帛。嗣后俱改用素帛。　　

○旌表守正捐躯江西广昌县民妇揭符氏。　　

○庚戌。谕内阁、景安等奏、核议甘省出借耔种口粮限期一摺。前据藩司严烺奏、请酌定甘省出借耔种口粮详奏限期。当经降上□日、令景安等查核具奏。兹据景安等奏称、甘省距京路途较远。若如该藩司所议限期、恐致稽延。另行酌议奏闻请上□日。著照所请。嗣后傥遇岁饥。仍照例随时抚恤外。其偶被偏灾之区。应于该年冬闲出借口粮者。于九月内具奏。收成不及六分、暨六分有余、应于次年春闲出借耔种口粮者。于年前十一月内具奏。歉收处所、应于青黄不接之时出借口粮者。于二月内具奏。该州县道府、如有详报核转迟延者。查明分别严参。仍著该督随时酌量。如计程不误限期。照常差人赍递。傥民食孔亟。准其由驿具奏。以重民瘼。　　

○缓徵福建平潭厅、及南日县丞所属、上年旱灾新旧额赋。　　

○是月。两江总督百龄等奏、编查保甲各事宜。得上□日、良法在好官办理。不可废弛。亦勿胶柱鼓瑟。仍在随时密访。若编入者即信为良善。漏名者即为匪徒。又失之远矣。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十一年。丙子。二月。辛亥朔。旌表守正捐躯河南西华县民赵文媳许氏。　　

○壬子。以举行仲春经筵。遣官告祭奉先殿。传心殿。上御文华殿经筵。直讲官英和、曹振镛、进讲孟子善教得民心。讲毕。上宣御论曰、君心民心。理一贯也。善教民者。能得其心也。所谓从欲以治。正其本也。道之以政。仅制其外耳。道之以德。斯格其内矣。天君泰然。百体从令。乌有犯上作乱之举哉。教也者。古先圣王驭世之大经大法。即在伦常之闲。惜乎奉行不善。舍本逐末。而民不率由。妄兴邪说。鼓惑痴愚。风俗日趋儇薄。皆在上位者不尽心化导之所致也。夫人情莫不欲安存而恶危亡。然而干名犯义之徒。莠言乱法之辈。虽用严刑峻法。尚不知改悔。其故何也。未得其心也。若平时宣三德。弼五教。仁以养之。义以正之。礼乐以陶淑之。政治以化导之。因民之所利而利之。修身及家。均平天下。民俗厚而忠爱生。孝亲敬君。明伦宣化。则正气充盈。民生安乐。皆善教之明效大验也。同其好恶。得心也。拂人之性。失心也。国家之得失。在乎民心之得失。民心之得失。在乎政教之隆替也。诚能君臣交泰。尽心教养。休戚相关。胞与为念。海宇苍生。同心向化。善教所得者大矣。直讲官佛住、卢荫溥、进讲易经君子以明慎用刑而不留狱。讲毕。上宣御论曰、圣人释旅象曰。山上有火。去而不留。仁义兼赅之至德也。刑狱者。庶民之身命所关。先王不得已而用之。哀矜恻怛之念。斯须不可去也。审察必极其详。而使无遁情。听断必尽其词。而使无伪说。勿以猛厉之言折之。而不能申其蕴。勿以慢易之心乘之。而必欲得其实。出入惟允。轻重得宜。公则明。偏必暗。勤则慎。怠必疏。公正勤敬。理刑之要道也。狱既成而断决宜速。不可留滞。使冤滥之气不伸。又增吏胥之勒索诡计。仍流于不明不慎矣。刑狱之敝□大。情伪百出。污吏贪婪。为鬼为蜮。若稍怠忽姑容。民不堪命。戾气腾达。上干天和。所系非浅鲜也。勤敬之功用。日勉于君心。明慎之效验。日见于行事矣。世道人心。日流日下。犯法者多。为民上者。宜思己过。不能格其非心。化其污俗。使之犯罪遭刑。日睹锒铛桎梏。伤心惨目。何忍因循怠玩。漠不关心。留狱盘诘。冤苦莫诉。非人心矣。明慎不留。诚用刑之极则。因循怠玩。百敝□大丛生。勤敬二字。不可稍忽。期于无刑。予之深愿也。礼成。上幸文渊阁。赐讲官及听讲诸臣茶。复赐宴于本仁殿。　　

○癸丑。遣官祭文昌帝君庙。　　

○大学士管理藩院事托津等奏、各回城伯克等年班来京。请将所带行李照例称验。除方物外。如有多带物件、及代奸商夹带私货者。查出参办。得上□日。年班回子伯克进京。沿途于例带斤数外。代奸商夹带私货。应以私货之多寡。定伯克处分奸商罪名之轻重。著理藩院会同刑部再行详议具奏。寻议、奸商托年班进京回子夹带私货、在五百斤以内者、分别拟杖。至六百斤者、杖六十徒一年。私货俱照例入官。每百斤加一等。罪止杖一百流三千里。回子伯克年班进京夹带私货、在百斤以内者、停升一次。至一百斤者降一等。私货俱照例入官。每百斤加一等。罪止革去伯克。回子王贝勒贝子公等年班进京夹带私货者、俱按其兼任伯克等第降革。私货俱照例入官。从之。　　

○以理藩院左侍郎苏冲阿、兼正白旗护军统领。调镶红旗汉军副都统文宁、为正蓝旗满洲副都统。以头等侍卫额勒经额、为镶红旗汉军副都统。　　

○以直隶马兰镇总兵官文孚、为锦州副都统。锦州副都统庆惠、为马兰镇总兵官。兼总管内务府大臣。　　

○正白旗护军统领福勒洪阿、以失察所属冒官诈骗。降二等侍卫、为叶尔羌帮办大臣。　　

○甲寅。遣官祭先医之神。　　

