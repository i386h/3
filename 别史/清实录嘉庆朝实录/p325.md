<!-- { "loadSidebar": true } -->
○己巳。谕内阁、礼部议驳、铁保申请增设左邱明世袭五经博士、即请令邱明善袭充一疏并将邱氏原志贴签进呈。内如宋给事中丁谓赞。丁谓在宋时并未曾为给事中。金王去非诗有请看廿一＜闲＞句。金时何得有廿一史。其余鄙俚不通之句。不一而足。至志内图像所画衣冠器具。皆非古制。显系牵引附会。即所称左邱明墓在肥城一节。前人屡经辨论。亦在疑似之闲。是该处住居邱姓。亦难定为嫡派后裔。铁保学问尚优。何以不加详察。滥行申请殊不可解。礼部所驳甚是。余俱著照部议行。　　

○庚午。谕内阁、给事中汪镛奏、现在五城御史坐城之期、大率五日一次、核计每月办事只有六日、殊觉过疏等语。所奏是。各衙门堂官。朕节经降旨、谕令于每日到署办公。以期事无旷废。乃近来不但巡城御史有坐城之期。即京堂官除六部外。其余各衙门、亦俱设有堂期名目。每隔三五日始一进署。以致案牍压积。岂勤勉办公之道。嗣后巡城御史除另有他事。准其闲日到署。其无事日期。俱著常川到署办事。至九卿各衙门非遇值日奏事之期。均应按日进署。毋许再有堂期名目。以重职守而儆怠惰。　　

○辛未。上诣大高殿寿皇殿行礼。　　

○还宫。　　

○壬申。谕内阁、据福庆奏、查出本年贵州乡试第十八名举人倪兆奎、第三场墨卷前后笔迹互异、讯明倪兆奎因患病不能完场、托同号生员胡姓等写完交卷、实无许给银钱代倩等事、请将倪兆奎革去举人、再行彻底严讯等语。乡试中式举人若果有枪倩情敝□大。自应严办。今倪兆奎带病入场。五策草稿俱已做就。委因第一二道誊完后寒热交作。眼花手颤。不能书写。恐致贴出。托同号之人写完。适邀中式。现据该抚传令默写头二三场诗文策稿。均无舛错。又经出题面试。文理亦属通顺。且验得该举人病发尚在未剃。面色黄瘦。可见患病属实。而代誊之同号生员。倪兆奎尚不能举出名字。是其平日本未熟识。非豫为倩雇可知看来此事并无关敝□大窦。倪兆奎尚可加恩留其举人。惟试卷托人代誊究有不合。著罚停会试一科已足示儆其代誊之同号生员、及外帘失察各员。均从宽免其置议。　　

○谕军机大臣等前于十二日、据姜晟等奏到、会筹初八日启放李工口门、掣减黄水以期船行通顺一摺当经降旨饬谕。计启放一二日后、河口自必通顺。姜晟等当已将回空帮船行走情形。驰奏在途日来殊深盼切。乃距今已阅十日。并无一字奏及。实不可解。如李工启放以后。黄水果已消减。清水足以畅注浮送。自应一面督催办理。一面用四百里奏闻。以慰廑注。即不能十分通顺。或帮船仍未能衔尾前进。亦应将实在情形具奏。另筹办法。何竟杳无信息。吴璥身任河督。运道是其专责。陈大文亦系兼官河防。夏闲湖水盛涨时。既不能斟酌机宜。妥为防护。辄将信义等坝启放。又被风掣开仁智两坝。致清水减洩太多。此时水落归槽。据徐端奏到、东河黄水甚弱。想南河自亦相同惟清水过形减耗恐掣减黄水。仍属无济此皆该督等办理不善之故。现因漕船阻滞议开李工为此万不得已之举。该督等犹不亟行据实奏报。可见前摺屡陈惶悚焦灼之语。不过纸上空谈。而朕实宵旰焦劳。无时或释昨曾有盼信诗。伫望极为殷切。乃该督等一味因循。不知仰体。殊属怠玩。陈大文吴璥均著传旨申饬。至漕运系吉纶专责。一切均应豫筹该漕督现惟驻守河口。同深焦灼。有何益处。若此时运道通行。回空帮船可以催趱归次。固属甚善。万一数日内不能畅行。来年各省漕米。必须起剥迎前交兑。方可不误运通。所有剥船、亟当飞咨有漕省分督抚早为筹办。至旗丁等生计本不充裕。重以久住河干。食用耗费。而来年挽运时、该旗丁应得之项。势不能在本省关支。该漕督亦应通盘筹画。将漕项各银米、如何酌量变通。就近拨款接济。俾丁力不形竭蹶。仍可按期抵通此乃目前最要之事。著吉纶迅速妥筹具奏。以期有备无患。若稍有贻误。恐该漕督不能当此重咎也此旨到日。仍著姜晟等、速将河口曾否通行、漕船如何挽渡情形迅即驰奏毋得再有延缓干咎。　　

○予四川阵亡把总罗昌庆祭葬世职乡勇陈家骏等三名、赏恤如例。　　

○癸酉。上诣时应宫拈香。　　

○谕内阁、前因百龄参奏、承办屈抑武缘县革生黄万镠等毁尸诬告冤拟绞候一案。当降旨派广厚驰往会审兹据百龄广厚审明定拟具奏。此案已革武缘令孙廷标于黄鸾翙戳伤黄文炀身死诣验时。既经仵作报有伤痕。呈出铁头禾枪凶器。该革令辄以死逾三十三日。斥令报作因病身故并将铁器伤改为竹器伤。详结完案。已属故纵凶徒。嗣伊家人曹诗、向凶手黄鸾翙索取银两许办轻罪。该革员事后闻知。仅止逐去旋即身故。迨尸亲复控时。该革员回护前非。随起意残尸。灭去生伤。另装死伤。以便反坐原告黄万镠诬控之罪。种种情节。既经彻底根究水落石出是其颠倒是非。任意藐法。莫此为甚。出乎情理之外。外省办理刑名。地方官往往规避处分。多方回护。宁使凶徒漏网冤及无辜。必锻炼周内以伸其说而后已。该管上司又多据详审结。草率了事。殊为可恨之极。近年来赴京控告各案。经朕特旨交审。其审属子虚者十居八九。谓此中一无冤抑。朕实难以凭信。总由各上司袒庇属员。不问事理曲直。惟知意存消弭。相习成风。牢不可破。试思各省控案、不一而足。若必俱派钦差前往审办。始能昭雪。又安用督抚为耶。此等积习。不特外省为然。即如前月北城劫盗捆缚事主业经呈报吏目冷暟不但不上紧缉捕转将事主磨折。逼令改供。规避处分虽案情与孙廷标出入人命者不同。而其有心捏饰变乱黑白事同一辙。旋经军机大臣会同刑部审明办理今孙廷标一案系百龄不顾情面始能平反重谳。前已赏戴花翎。并予甄叙著再加赏太子少保衔。以示优奖而儆疲玩。各督抚总应以百龄为法。有能秉持公正者。必当锡以褒嘉。傥仍瞻徇情面。一味颟顸。经朕访闻。或被人纠劾。必当加以严惩。断不稍为宽贷。所有已革知县孙廷标、于家人得赃。并不立时追究。又复袒徇舞敝□大。即与自受无异。伊家人业经身故。又安知非该革员得赃授意。巧为卸罪地步。且主使残尸。图倾人罪。实属惨酷。孙廷标著即处绞。以昭炯戒。俾各直省不肖州县官、知朕断不袒护污吏。而使良民抱屈。天日昭然。朕心可对。黄鸾翙用铁头禾枪戳伤黄文炀身死。占地逞凶。行贿脱罪。未便再稽显戮。黄鸾翙亦著即行处绞。公峨前任广西臬司时。于尸亲叠次上控。并未亲提研鞫。复仍交原审之孙廷标与委员会审。以致酿成冤狱。玩视人命。咎实难辞。不必交部严议。公峨著即革职。发往乌噜木齐效力赎罪。余俱著该部核议具奏。并将此案办理缘由通谕知之。　　

○以江西按察使衡龄、为贵州布政使。江南苏松粮储道许兆椿为江西按察使。　　

○赈黑龙江墨尔根打牲乌拉等处被水灾民。　　

○甲戌谕内阁刑部奏、核拟颜检奏缉获积匪马一虎审明定拟一摺所驳甚是此案先据深州民人赵陇云赴京控告特经降旨交颜检派委大员前往查缉。今据拏获马一虎、讯明祇系积匪猾贼将该犯照例拟遣但其纠结夥党多人已阅七年之久。犯案累累。脱逃后仍不悛改。胆敢将赃物赴集售卖。并有勒令事主取赎之事。种种肆行无忌竟系巨盗夥劫情形。岂寻常积匪猾贼可比此并非该部有心苛刻。吹毛求疵。外省恶习往往存化大为小之见。遇有地方盗劫案件辄以被窃申报而该管上司并不细心鞫勘率皆袒护属员照详拟结。以致凶徒幸逃法网。甚至养痈贻患。为害闾阎。于吏治民生。殊有关系。所有马一虎一案。著发交颜检另派公正明干大员详细研审。务得实情速行从重定拟具奏设再有回护希图含混结案不但将承审之员予以惩处即该督亦不能辞咎矣寻覆奏、前供并无不实不尽惟马一虎积赃在一百二十两以上。改拟绞决。余犯递减有差下部议行。　　

○又谕此案李翠岩向王畅和索欠无偿。转被王畅和掌殴。当经郭绍周等劝止。嗣王畅和同郭绍周等吃饭。李翠岩一时忿恨。即取柴斧砍伤王畅和顶心偏右。逾五日殒命。经原任云贵总督琅玕依故杀律、将李翠岩问拟斩候具题。原属允协刑部议以原题内李翠岩供招、祇是气忿难忍。起意洩忿并无顿起杀机有心致死之语。该督遽依故杀定拟。供勘不符。驳令研讯再议。所驳未为允协。此案王畅和掌殴李翠岩时、若李翠岩即将王畅和伤死。自当依斗杀定拟。不得谓之故杀。今王畅和将李翠岩掌殴当被郭绍周等劝止。已经息事。乃李翠岩因王畅和同郭绍周吃饭乘其不备。即取柴斧向砍。且又砍其致命之顶心偏右等处明系有心故杀。安得因其并无顿起杀机有心致死之供。遂以供勘不符议驳乎。近日刑部议驳外省题奏事件。如马一虎等案。甚为允当。节经降旨准行。若如此案、则难以供勘不符议驳。朕权衡庶务。惟持事理之平。并非于部臣所议概从允准。所有李翠岩一犯著仍照该督所拟故杀律斩监候、秋后处决。余依议。　　

○以奉恩辅国公绵佐、为正红旗汉军都统荣郡王绵亿、为正红旗蒙古都统。　　

○命塔尔巴哈台参赞大臣兴肇、阿克苏办事大臣富色铿额、驻藏大臣福宁、喀喇沙尔办事大臣麒麟保、古城领队大臣吉勒章阿、来京。以宁古塔副都统果勒明阿、为塔尔巴哈台参赞大臣。密云副都统永悫为阿克苏办事大臣。熊岳副都统策拔克、为驻藏大臣。护军参领副都统衔来灵、为喀喇沙尔办事大臣。二等侍卫扎朗阿、为古城领队大臣。黑龙江总管富登阿、为宁古塔副都统。调正红旗满洲副都统孟住、为密云副都统。以工部左侍郎苏楞额、兼正红旗满洲副都统。头等侍卫毓秀、为熊岳副都统。　　

○赏前任户部侍郎额勒布、四品顶带。以户部郎中用。前任刑部侍郎瑚素通阿、以刑部主事用。　　

○予陕西四川湖北阵亡游击朱集才、经历花君弼、千总李国泰、把总王世勋、杨禄、外委邓维士、蓝翎披甲哲逊保、候补外委乡勇王友贵、六品顶带乡勇向廷芳、八品顶带乡勇王大伦、祭葬世职。生员赵典成、兵丁赵得禄等一百五名、伤亡兵丁彭友贵等八十二名、赏恤如例。　　

○赠甘肃湖北军营病故浙江按察使王锟、光禄寺卿。湖北荆宜施道陈兰森、太仆寺卿。予祭葬恤荫各如例。　　

