<!-- { "loadSidebar": true } -->
○乙亥。谕军机大臣等、朕恭阅皇考高宗纯皇帝实录、内载乾隆五十一年据刘峨奏、拏获张均德一犯、讯据供称段文经曾向伊说、大名东南上、约六七百里路、有个大湖、那湖中巽卦的人最多、大半是使船的、段文经或逃往湖中潜匿、当经刘峨委员分往南阳微山蜀山等湖踹缉等语。上年直隶等省办理滋事匪徒。捕诛各犯。多系传习坎卦离卦之人。其巽卦教内同谋滋事者虽少。但均系八卦教匪党。自必声息相通。逆犯祝现等并次要各犯。在逃未获者尚多。必有匪夥窝留。大名府境东南六七百里之湖。系何湖名。其地当与山东河南毗连。著那彦成、同兴、方受畴、各饬属查明。其湖在何地界。湖内船户。是否至今尚多习教之人。如该处习教人众。即应密为查办。从此访察各逆犯踪迹。或可迅就弋获也。将此各谕令知之。　　

○江苏巡抚张师诚、因亲病乞假。允之。以钦差仓场侍郎初彭龄、暂署江苏巡抚。　　

○拨福建龙溪、海澄、南靖、长泰、四县、归石码通判兼辖。漳浦、平和、诏安、三县。归云霄同知兼辖。从前任巡抚张师诚请也。　　

○旌表守正捐躯陕西山阳县民阎登儒妻叶氏。　　

○丙子。上幸万寿山。　　

○谕内阁、汪志伊等参奏把总朱渥请革职审讯一摺。朱渥本系洋盗投首。施恩赏给把总自效。兹管驾营船赴台。乃敢捏报遭风、击碎船只、漂失兵丁。并将捞获炮位藏匿岛屿。其情节尤为可恶。此等狼子野心。显系故智复萌。如讯有蓄谋为匪及通盗情事。即行凌迟处死。并将妻子缘坐。以示惩儆。通判李维铮、访出捏报情形。即驰往查起所匿炮械。据实禀办。实属明干认真。著加恩以同知即用。　　

○丁丑。谕内阁、此案已革兵丁刘觐朝、挟本管都司沈文同革除名粮之嫌。捏造克扣兵饷偷卖仓粮各重款、来京呈控。现经审系全虚。此等刁风。断不可长。常明仅将刘觐朝照蓦越赴京告重事不实例、发边远充军。至配所折责安置。尚属轻纵。刘觐朝著加枷号三个月。满日重责四十板。发烟瘴充军。嗣后如有革兵控告本官、审系全虚者。即照此办理。　　

○戊寅。考试癸酉科拔贡。以大学士董诰、吏部尚书章煦、户部左侍郎果齐斯欢、卢荫溥、右侍郎黄钺、礼部右侍郎王宗诚、都察院左都御史戴均元、为阅卷大臣。　　

○己卯。谕军机大臣等、那彦成奏、直隶省自嘉庆二年至十八年积欠、及大兵经由各州县民欠地粮、并借给折色银两、共银三百四十余万两、米粮谷豆等项共一十四万余石、草六万余束、为数过多、请分别蠲免十分之三四五分等语。所奏乖谬之极。直隶省前次办理清查之后。业已严降谕上□日。各州县不准丝毫再有续亏。嗣后亦不得更藉清查名目。以为掩饰亏空地步。那彦成到直未久。复为此奏。自系该省属员、欲将亏空混入民欠之内。创为此议。觊觎邀免。那彦成受其怂恿。大胆冒昧率行入奏。著传上□日严行申饬。总不准再提此事。将此谕令知之。　　

○领侍卫内大臣庄亲王绵课等奏、紫禁城内外直班护卫大臣官兵规制已为严密。圣驾启跸后。无庸添派。惟查吉林黑龙江官兵最为骁勇。现在留京分补各营额缺者不少。应请于紫禁城四门、景运隆宗二门、进班章京兵丁定额内。每日酌挑二三名。轮流直班。向遇启跸之期。留京王大臣并不直宿。应照巡幸木兰之例。在紫禁城内轮流直宿。并添派健锐内外火器三营章京各一员。在东华门外直班。其圆明园直班大臣。向祇四员。应酌添直班大臣四员。轮流直宿。并令外火器健锐两营章京在园直班。得上□日、紫禁城内外、及圆明园各处、禁门栅栏守卫官兵内。著俱将吉林黑龙江留京官兵。每日酌挑数名。轮流直班。该官兵等骑射清语。较为娴熟。各营官兵相观而善。亦属有益。余俱照所议行。　　

○缓徵直隶大兴、宛平、通、固安、易、涞水、六州县、旱灾新旧额赋租银、暨应还仓谷。　　

○庚辰。上幸静明园。诣龙神庙拈香。　　

○辛巳。命吏部尚书章煦、刑部右侍郎那彦宝、查看运河。　　

○调兵部尚书刘镮之、为户部尚书。以仓场侍郎初彭龄、为兵部尚书。内阁学士庄予蒲、为仓场侍郎。　　

○壬午。遣官祭火神庙。　　

○谕内阁、荣麟等参奏通永道张五纬玩误漕运请交部议处一摺。北运河淤浅处所。前经该侍郎等、奏明饬交该道克期疏浚。乃并未测量挑挖。以致重运粮船。节节浅阻。实属玩误。现在漕艘衔尾而来。势难刻缓。著派内阁学士穆彰阿、光禄寺少卿吴邦庆、前往督率张五纬、将北运河所有横浅处所。逐一挑挖。务于半月内一律深通。俾粮艘畅行无阻。所有挑挖夫工之费。俱罚令该道赔出。不准开销。如办理妥速。从宽免其议处。傥再有延误。必当从重治罪。穆彰阿等奉上□日后。即日前往督办。不必来园请训。　　

○又谕、刑部议覆吉林偷窃官豆遣犯萧亚升、照原拟斩罪、请上□日即行正法。所议未为允当。萧亚升以免死发遣盗犯。起意行窃官仓豆石。固属藐法。但所窃豆石。计赃仅止十两以上。为数无几。若拟斩即行正法。设遇赃物倍多逾贯者。又将加以何罪。萧亚升一犯。仍照免死减等发遣盗犯在配犯该徒罪以上拟斩监候本例。与刘老二陈山二犯。均著斩监候秋后处决。嗣后免死发遣盗犯、在配为首窃盗官粮、计赃在八十两以上。拟以斩决。其不及八十两者。俱不得加重问拟。　　

○谕军机大臣等、上年九月十五日逆匪滋事之后。各逆等皆经陆续搜捕正法。惟祝现等六犯。系著名巨逆。当被逃逸。至今尚未捕获。此等枭獍之徒。秉性凶逆。现当查拏严紧之时。潜踪偷活。及日久稍一松懈。又必煽诱匪党。复图滋事。一有乱萌。则良民必先受其荼毒。至翦除芟薙贼徒。亦必同遭歼灭。是此时去恶不尽。关系实非浅鲜。朕屡经降上□日饬拏祝现等各犯务净根株者。意念实在于此。近日各该处缉拏匪犯。俱不得其要领。各该州县营汛。俱有一定界址。本境以内。耳目易周。掩捕易及。诚能果于本境之内。烛照数计。贼将焉往。若本境有无贼匪藏匿。尚茫无足据。一闻他境传有贼踪。即鬨然趋赴。相率争功。是谓舍其田而芸人之田。忘本逐末。无怪祝现等六犯、及其余五十余匪、日久逋诛。迄无一获也。缉捕之法。先怀义切同仇之心。勿存因循怠玩之习。当知该逆等、俱系覆载不容之人。非其平日同教往来情密者。谁肯不顾身家。收留藏匿。若该逆等无有容隐之家。逐日奔走道途。入市觅食。则此数月来侦缉四布。耳目众多。又何至毫无踪影。著传谕那彦成、同兴、衡龄、方受畴、各饬所属州县。先各就本境密访。有无习教之家。如有其人。不必亟亟查拏。再访察上年九月十五以后。其家有无远来形迹可疑之人。在彼留住。从此节节留心密访。果确有见闻。即迅捕确讯。如有真贼。何难就获。由一家而一里。由一里而一县。由一县而一府。而一府而一省。皆能办理得法。自无藏奸之处。惟在大小官吏。激发天良。共切同仇。毋奉行不实。视为海捕具文为要。将此谕令知之。　　

○又谕、李鸿宾奏各湖新收长水尺寸、及南粮二三进帮船行走情形二摺。朕特授李鸿宾为河东副总河。虽豫东两省河务。皆其所辖。但本年豫省防汛、及睢汛大工。专派吴璥在彼督办。伊不能顾及东省。其东省蓄水济运各事宜。则专责成李鸿宾一人经理。李鸿宾于豫省河务。此时竟无须过问。惟一意将东省临河两岸八处河潴、以及东境南界、江南北界、直隶运河、一应利敝□大情形。通盘筹画。泉源坡水应疏导者。及时疏导。湖底应开浚者。设法开浚。如果筹办得宜。来年重运经临。河流畅顺。即系李鸿宾之功。傥漕船再有阻滞。即系李鸿宾之罪。务勉之又勉。以副委任。至二三进帮船。现已跟接入境。本年在前帮船行走已逾定限。所有在后各帮。当迅速催趱。督令昼夜趱行。以速补迟。勿稍延缓。将此谕令知之。　　

○以都察院左都御史戴均元、署吏部尚书。理藩院右侍郎熙昌、署刑部右侍郎。　　

○以工部尚书周兆基、为国史馆总裁官。　　

○癸未。谕内阁、贡楚克扎布等奏请将应赔马匹牛羊作价扣廉完缴一摺。所奏甚属取巧。更兼胆大。在朕前竟朦混乱法。牧群牲畜。理宜孳养繁庶。不容稍有缺额。此项马匹牛羊。因倒毙亏缺。系由该都统等办理不善所致。经朕加恩免其治罪。责令分赔。亟应筹买足额。即所属地方现在采买牲畜较多。亦当分向他处设法购买。若扣廉作价。于亏缺之额。仍不能即时补足。纵使缴价倍蓰。亦与牧政无裨。贡楚克扎布。福珠隆阿。俱著传上□日严行申饬。即将应赔各项牲畜按限买补。买有成数。随时奏闻。缺额补足时。专摺具奏。彼时朕派员前往查验。如有朦混。定将该都统等一并治罪。　　

○又谕。松筠奏。查明回子通事阿布都克比尔身故缘由。附参署任阿奇木伯克。并自请议处一摺。此案前据松筠奏称。阿布都克比尔呕血身故。彼时朕即疑有毒毙灭口情敝□大。谕令松筠查讯。兹讯据回子伊斯麻依尔供明、实系伊第里斯巴克依、与阿布都拉仔斯二人、听从玉努斯之妇色奇纳、主使用药毒毙。果不出朕所料。除色奇纳。及伊第里斯巴克依、阿布都拉仔斯三犯、业经正法外。其时玉努斯年班进京。署阿奇木伯克事务之英吉沙尔阿奇木伯克玛木牡、毫无觉察。且年已衰老。著革退阿奇木伯克。伊斯麻依尔知情不举。仍发回喀什噶尔枷号。期满重责示惩。至阿布都克比尔被毒身毙。情殊可悯。著于抄变玉努斯财物项内。拨出银一百两。由恩长就近赏给伊子阿布都纳什尔。以示矜恤。松筠前此未经讯出。兹已查办明确。其自请议处之处。著加恩宽免。　　

○又谕、董教增奏、请审办逆伦重犯、仍照旧例审明后即在省垣正法、以昭慎重等语。此等逆伦重犯。罪大恶极。向令其解回犯事地方正法者。原俾众人触目警心。共知畏惧。但其犯事之处。或距省千余里及数百里不等。辗转递解。疏脱堪虞。设中途病毙。转得幸逃显戮。嗣后审办逆伦重犯。其距省三百里以内、无江河阻隔者。仍押赴犯事地方正法。其距省三百里以外者。审明后。即将该犯在省垣正法。首级解回犯事地方枭示儆众。　　

○甲申。以刑部尚书崇禄、吏部左侍郎吴烜、礼部右侍郎宝兴、充经筵讲官。户部右侍郎黄钺、署经筵讲官。　　

○乙酉。上幸万寿山。诣广润祠拈香。　　

