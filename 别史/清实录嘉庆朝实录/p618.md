<!-- { "loadSidebar": true } -->
○又谕、此次射布靶之前锋侍卫护军参领等、中箭人数甚属寥寥。惟左翼前锋统领鄂勒哲依图所管之前锋侍卫赓音通阿、镶白旗护军统领德麟所管之护军参领万神保、副护军参领富通阿、正蓝旗护军统领庆祥所管之副护军参领善彭、副护军参领赓音布五人。俱中箭三枝。余皆中箭一二枝不等。并无不中布靶之人。可见鄂勒哲依图等、平日操演尚能妥善。鄂勒哲依图、德麟、庆祥、俱著加恩交部议叙。其正白旗护军统领玉福所管之副护军参领伊林保等五人。内中箭两枝者二人。中箭一枝者一人。并无中箭三枝者。玉福著交部察议。镶黄旗护军统领明志所管之副护军参领福顺等五人。内福顺中箭二枝。奇成额中箭一枝。喀尔满等三人俱未中箭。镶蓝旗护军统领瑞龄所管之护军参领三人。内惟平山一人中箭二枝。其余俱未中箭。明志、瑞龄、著交部议处。马步箭乃旗人根本。而于武职尤为切要。凡管理各营武职官兵大臣等、理宜从严操演。务期悉臻精锐。除此次已将该管前锋参领护军参领之大臣等、计其中箭与否及中箭数目、酌量分别劝惩办理外。经此次办理之后。傥仍不妥为操演。以致中箭人数稀少。不惟将该员从重治罪。并将该管大臣等一并治罪。决不宽贷。　　

○湖南巡抚景安、因病乞解任允之。调安徽巡抚广厚、为湖南巡抚。以工部左侍郎钱楷、为安徽巡抚。　　

○癸未。谕军机大臣等、李亨特奏、请将河库钱粮滥支冒领之道厅分别办理一摺。据称查核接管卷内、有已革开归道林树芳具报、于上年霜降后十月起、至十二月止、共借给南岸七厅银二万八千九百五十两、查黄河各厅、霜降以后、并无抢办紧急工用、何至借银二万八千九百五十两之多、且并不遵照饬定章程随时报明、实属有心朦混、当经饬查、旋据下南、兰仪、仪睢、睢宁、四厅、将所借之银如数完解、其余三厅所缴银两、均未及十分之四、捏称前项借款、系购备橛木逼凌桩把□□宁绳匠工、及岁料例帮二价不敷、并镶埽夫工等项之用、现饬开归道严饬未完三厅、将借项追还道库归款、其滥支库项已经另案革职发往伊犁效力赎罪之原任开归道林树芳、系专管河库经手之员、未便令其置身事外、所有前项银二万八千九百五十两、在于该革员名下照数罚出充公、以昭炯戒等语。河库钱粮。丝毫皆关帑项。岂容滥支冒领。藉词捏饰。如果前项银两、并非豫购料物。备办工程。该员等通同擅支擅借。盈千累万。私肥囊橐。是直与侵蚀无异。岂革职追缴。遂足蔽辜。仍当治以应得之罪。李亨特所奏、名为从严。转不免失之宽纵。若系向来河员豫备次年工料。于秋冬闲物价平贱之时。借项购买。不过一时借用。将来仍于报销抵补。自有册籍可稽。则事属因公。其所办又未免过当。长龄甫经到任。无所用其回护。著将李亨特所奏、逐细查明。并调取案卷详核。如各厅员果有捏冒借支情敝□大。即行严参惩办。傥系因公豫借。亦即据实奏明。总须秉公核定。毋得稍存偏倚之见。将此谕令知之。　　

○转工部右侍郎顾德庆、为左侍郎。以顺天府府尹初彭龄为工部右侍郎。　　

○以镶黄旗汉军副都统富兰、为直隶正定镇总兵官。　　

○缓徵河南荥泽县水灾新旧额赋。　　

○甲申。谕内阁、大理寺向有汇奏永远枷号人犯之例。朕因京城现有贿嘱疏枷案件。于召见该寺卿员时。询以向来有无稽察条例。本日据该寺酌议察验章程具奏。京城暨各直省永远枷号人犯。向例大理寺仅行查各衙门。于年终摘叙案由汇奏一次。并无稽察。殊属有名无实。嗣后京城各衙门永远枷犯。著大理寺专司稽察。每月轮派堂官二员。司官四员。五日一次前往查验。如有疏纵等敝□大。即时参奏。每届三个月后。将稽察情形具奏一次。至枷号轻重本有定式。著刑部等衙门、将各枷犯所戴枷号尺寸斤两。开具印册。随时知照大理寺。以凭查核。其外省永远枷号人犯。恐贿嘱疏脱之敝□大。尤所不免。著各该督抚将军都统等、派员严查。如有情敝□大。指参重惩。仍于年终咨报大理寺汇奏。以符定制。　　

○又谕、许兆椿奏驳监生康文河条陈南粮借用帮船两截盘运一摺。漕粮南兑北交。春出冬归。自国初定制以来。遵循将近二百载。办理无误。近年粮艘稽迟。系由河道阻滞。并非漕运章程、尚有未备。康文河以草茅陋见。妄议更张。经许兆椿逐款议驳。朕详加披阅。其所驳俱系实在情形。前令百龄将该监生原呈带往江南。会同陈凤翔、许兆椿、核议。并将康文河解往备询。今许兆椿所议如此。百龄等所见想亦相同。康文河所言纰缪难行。不可留在南河妄言淆听。著百龄即将康文河解回原籍。交地方官严加管束。毋许滋事。　　

○以前任湖南巡抚景安、为内阁学士。兼礼部侍郎衔。　　

○赈江苏清河、安东、海、三州县、被水灾民。　　

○乙酉。谕内阁、朕巡幸在途。所有随从之王公大臣官员等。皆当于大营住宿。环卫周卢。方协扈跸之义。乃近日随从之员。多有贪图自便。于前一日晚门后。即先赴下营住宿者。殊违定制。嗣后随从之王公大臣官员等。皆著在大营住宿。毋得私住下营。其有奉派紧要差使。必须本日赶至下营。或次早于朕未到之前。有应行豫备事件。均著报明总理行营王大臣。以备查察。如有未经报明私往下营者。即著总理行营王大臣查明参奏。至此次扈跸大臣内、大学士庆桂、总管内务府大臣徵瑞、俱年逾七十有五。若亦在大营住宿。则次日须起早戒途。劳顿非宜。著加恩准其于前一日申刻、先往下营住宿。以示体恤。兼可查看行宫。此外各军机大臣、均著在大营住宿。次早先往下站豫备。至此后凡遇随围。非奉特上□日施恩准在下营住宿者。概不得违例自便。　　

○丙戌。孝懿仁皇后忌辰。遣官祭景陵。　　

○军机大臣议覆、喀什噶尔参赞大臣铁保等奏。乌什钱文不敷搭放一摺。查乌什兵丁盐菜。俱以银钱四六搭放。乌什每年例调经费银一万二千两。茶封折价银五百余两。已足敷用。所需钱款、每年在阿克苏支领。惟向来兵丁盐菜。系给普尔钱一百六十文。合银一两。自嘉庆五年奏准、银一两给普尔钱二百二十文。每年多放钱三百七十九串七百余文。不敷钱款。即以乌什铸局积存钱内添补搭放。至十五年积存钱款。业已用完。今拟将屯田兵丁裁彻六十五名。暨班外留驻之兵四十二名、全行归伍。并将兵丁食羊折价钱文。改为银钱四六搭放。应如所奏办理。以汰冗兵而节浮费。从之。　　

○予广东追贼淹毙千总彭朝胜、祭葬恤荫。兵丁马士龙等六十一名、赏恤如例。　　

○丁亥。挑浚直隶玉田县双城河。从总督温承惠请也。　　

○戊子。上幸静明园。诣龙神庙拈香。　　

○己丑。谕军机大臣等、据百龄奏查看王营减坝漫口情形。请暂缓堵筑。先赴下游察看海口。并绘图贴说进呈。朕详加披阅。减坝口门大溜。现已掣至九分有余。目下秋汛方长。徐州一带、在在俱系险工。若遽行堵闭缺口。水无所归。恐生他患。此时亦祇可暂缓。至下游海口一带。据陈凤翔称海口不能通畅。百龄询之黎世序、则称河身中段、积于三千余丈、其自东洼至海口、现尚深通等语。是陈凤翔黎世序二人之言。已不相同。百龄现已起程前赴海口、亲历履勘。自能得其实据。统俟查明熟筹妥计、详细具奏。再图内减坝口门之东。正河内有拦黄坝一道。实不可解。漫口未堵。大溜奔腾。若正河尚可分溜。则收窄口门。岂不较易为力。今该河督转行筑坝拦阻。岂非欲使正河断流。著百龄确切查访。所办或是或否。据实陈奏。将此谕令知之。　　

○庚寅。谕内阁、据管理西洋堂事务大臣福庆等奏、查得西洋人贺清泰、吉德明、现在年老多病、又毕学源尚能谙晓算法、此三人请令留京、其高临渊、颜时莫、王雅各伯、德天赐、四人学业未精、留京无用、请俱遣令归国等语、贺清泰、吉德明、毕学源、三人。著准其留京饬令在西洋堂安静居住。其高临渊等四人。著交步军统领衙门、于伊等起程时、派参将游击二员。酌带兵丁数名。伴送至良乡县。直隶总督另于文职同知通判内、武职都司游击内、拣派妥员。带同兵役接替伴送出境。其山东以下经过各省。均照直隶一体派员接替。递至广东。交该督松筠收管。俟有便船。饬令附载归国。其沿途所过地方、及到粤居住之日。均不许令与内地民人交接往来。傥有意外之事。惟伴送之文武官弁是问。慎之。　　

○以翰林院侍读李钧＜闲＞、为顺天府府尹。　　

○予广东捕匪被戕额外外委胡卓堂、兵丁邱正等五十一名、赏恤如例。　　

○辛卯。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○谕内阁、马慧裕奏、请将审案出力之知府吴之勷、候补直隶州张琴、施恩鼓励一摺。所奏非是。直省督抚于应审案件。派员随同讯办。系属常有之事。该委员既经派审。自当尽心研鞫。使狱无枉纵。案不迟逾。此乃职分当然。至若平反重案。经朕降上□日褒叙。系出自特恩。岂臣下所可渎请。况上控案件。多由地方官迟延不办所致。今审结者遽请优奖。而从前阘茸之员。又不行参处。岂非有劝无惩乎。近来外省大吏。多好于属员前见好。马慧裕倡为此奏。此端一开。各省纷纷效尤。闲遇审理一二案件。即冒滥保奏。成何政体。马慧裕所请不准行。　　

○壬辰。月食。　　

