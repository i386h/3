<!-- { "loadSidebar": true } -->
○甲寅。谕内阁、据给事中叶绍楏奏、民闲邪教最干法纪、每因传播日久、奸宄丛生、请饬令各督抚臬司出示晓谕、将律定罪名刊刷通行、俾小民深知远害、自行改悟、并请令各督抚体访各该省习俗所易犯而大干法禁者、一一摘录律文、明白晓谕、广为禁止等语。自古圣贤立教。惇叙彝伦。惟君臣父子之经。仁义礼智之性。为万世不易之道。朝廷之所修明。师儒之所讲习。必以此为正轨。他如二氏之学。虽儒者弗尚。以其法归于劝善惩恶。亦犹虞书迪吉逆凶之义。故神佛祠宇。列入祀典。瞻礼祈祷。亦律所弗禁。至若创立教名。私相授受。行踪诡秘。惟恐人知。斯则始于一二奸民倡为邪说。其意专在传徒敛钱。而愚民无知。惑于祸福之说。辗转传习。迷不知返。其初不惜捐资破产。饱首恶之囊橐迨经官府查办。则为从徒党。亦与为首之犯同罹法纲。贻害多人。深堪悯恻。如近日直隶、江西、福建、广东、广西、贵州、等省、每有奏办邪教及会匪等案。其案由虽各不侔。而蚩愚被诱。其情节大率相类。此等顽民。既经破案。不能不严行惩创。基先时化导。或可冀其觉悟改悔。陷法者少。著该督抚各就该省情形。叙次＜闲＞明告示。通行晓谕。使乡曲小民。群知三纲五常之外。别无所谓教。天理王法之外。他无可求福。从正则吉。从邪则凶。即闲有一二莠民设法煽诱。而附和无人。奇衺自以渐灭熄。风俗人心。庶可日臻淳朴。至该给事中请饬各督抚等刊刻律文广为晓谕一节。国家明罚敕法。刑人于市与众弃之。必将所犯罪名出榜晓示。原使愚夫愚妇。共见共闻。知所畏惧。而犯法者相仍。岂刊布律文。遂能止奸禁暴。况律文各有精义。乃朝廷用法之大柄。又岂编户愚氓、所可家喻而户晓耶。所奏不可行。将此通谕知之。　　

○旌表守正捐躯河南唐县民高华文女高氏。　　

○乙卯。改湖南镇筸镇标左右二营游击、前营都司、中左右前四营及中营后军守备、楷书钤记为篆文关防。从总督马慧裕请也。　　

○以四川雅州改设府治。增设雅安县学。将州学原额拔贡一名、归雅安县。仍设府学拔贡一名。从学政赵佩湘请也。　　

○丙辰。铸给直隶新设蔚州路都司关防。从总督温承惠请也。　　

○以移建陕西孝义厅于旧县关。拨镇安县民地三顷三十亩有奇。归该厅惩收银粮。从巡抚董教增请也。　　

○旌表守正捐躯浙江嘉兴县民妇缪陈氏。　　

○户部议准、直隶总督温承惠疏报、宝坻、安肃、天津、遵化、丰润、三河、香河、新乐、八州县开垦田一百二十顷有奇。照例升科。从之。　　

○丁巳。谕内阁、庆桂等会同刑部审讯王肇兴等、呈控孔传标诬扳赃银、直隶承审官刑逼教供、分别定拟一摺。邪教惑众敛钱。最为风俗人心之害。各直省皆应及早查拏。以靖邪慝。况畿辅为首善之区。尤不容有此等莠民潜滋煽诱。直隶上年。即有钜鹿县民孙维俭等倡立大乘教一案。现在滦州方。又查有董怀信等传授金丹八卦教一案。该省大吏。平时失于查察。已有应得之咎。及事发惩办。仍不免意存姑息。如温承惠办理孙维俭一案。于初交审讯时。即先有从宽之见。止将为首之孙维俭一犯拟以绞决。余犯概从轻减。即谓愚民无知被诱。案犯众多。未便悉寘重典。此内如李景幅等四犯、名为大会首。系帮同孙维俭倡教之人。比例拜会纠抢案犯。亦当拟以绞候。乃该省问官、置邪教重情于不问。不将李景幅等锁梏严鞫。转就所敛以少改多银数。株累多人。昼夜刑拷。而令李景幅等衣冠对质。快其私忿。是非颠倒。轻重混淆。何以彰刑法之平。李景幅、李经、吕兴旺、刘美奂、四犯。原拟发遣黑龙江。实属轻纵。著俱改为绞监候。入于直隶省本年秋审情实。交温承惠将该四犯严行锁押。分投发往顺德、广平、大名、永平、四府。严密监禁。若有别故。惟该督是问。至案内被诬之王肇基等、分别开复省释。内王肇兴刑伤最重。著于直隶承审官革职之沈华旭、薛学诗、俞英世、张学程、刘继昌、五人名下、各罚出银四十两。赏给王肇兴以示矜恤。吴兆熊首先有意迎合上官。以致各委员一味刑求。任情枉继。皆系听其指使。情节最为可恶。仅发往军台效力。不足蔽辜。吴兆熊、著改发黑龙江。温承惠办理此案。本失之柔懦。复被属员朦蔽。以致案情屈抑。现又有失察滦州邪教之咎。温承惠、著革退宫衔。拔去花翎。褫去黄马褂。降为二品顶带。仍交部严加议处。灵保本系刑部司员。素称能事。及身任臬司。刑名是其专责。乃于属员偏勘错拟。毫无驳正。一味迎合。殊属无耻。著降为三等侍卫。前往新疆换班。即由保定起程。不准来京。　　

○以喀什噶尔帮办大臣庆格、为直隶按察使。三等侍卫灵保、为喀什噶尔帮办大臣。　　

○旌表守正捐躯河南温县民吴土成妻赵氏。　　

○戊午。上幸万寿山。诣广润祠拈香。　　

○谕内阁、前定于本年七月兵丁军政。现在雨泽稀少。恐届七月、彼时大雨时行。道路泥泞。不便马步射。本年十月大阅既已停止。所有兵丁军政、著改于十月考验。　　

○又谕、吏部奏、据富俊等请以候补知县胡绍祖、补授宁海县知县现任宁海县知县许作屏、留省另补、请饬该府尹等据实声明等语。许作屏系宁海县宁缺知县。其应得处分。部议查级抵销。并未出缺应令仍回本任。胡绍祖官声虽好。系候补署任之员。应俟另有缺出奏请补用。若以胡绍祖补授宁海县转令许作屏留省候缺。殊与定例有碍。富俊、砥柱、违例奏请。著交部察议。　　

○又谕、据吏部奏查明嘉庆二年办理张思胜、董太、修庙骗钱一案、系在前任总督梁肯堂、臬司全保、任内。五年办理刘美奂、吴洛兴、杖责递籍一案、系在前任总督胡季堂、臬司同兴、任内。将该督等衔名开单请上□日。此二案该督等不能先事查拏。已有失察之咎。迨经破案。复意存姑息。将就完结。厥咎较重如梁肯堂、胡季堂、全保、其身尚在。必当加以重谴。今均已病故。姑免置议。其前任直隶臬司同兴、著交部严加议处。　　

○又谕吉纶奏前在山东巡抚任内、有安邱县民人王锡、强奸子媳王孟氏未成、致被王孟氏咬落舌尖一案、与近日晋昌所奏邢杰强奸子妇邢吴氏未成、被邢吴氏咬落唇皮、案情相同、现在邢吴氏已照律勿论、伊前办王孟氏一案、因格于妻殴夫之父母成例拟以斩决、奉经改为监候、秋审情实二次、未经予勾、现仍监禁、可否一体免其治罪等语。著交刑部查明王孟氏案情、与邢吴氏相同。即行释放。并著该部检查各直省、有与此二案情节相符者。均奏明画一办理。　　

○刑部议覆、广西巡抚成林疏称民人盘相晚、与族侄妇盘李氏通奸。殴伤该氏之父李凤铭身死。依律将盘相晚拟斩监候。李氏拟绞立决。得上□日、此案盘相晚、与族侄妇盘李氏通奸。已属有乖伦纪。乃于盘李氏之父李凤铭、前往捉拏时。复敢拾甎殴伤。并用刀连砍、立时毙命。凶很已极。除盘李氏应即处绞外。盘相晚原拟斩候。将来秋审时亦必予勾。盘相晚、著即处斩。　　

○己未。拨喀什噶尔阿克达什闲地四千亩。给道兰回子垦种。从参赞大臣范建丰请也。　　

○庚申谕内阁、据曹师曾奏胞弟师程幼聘原任协办大学士尚书彭元瑞之女为妻、师程九岁病故、彭氏时年十二、矢志守贞、现年四十六岁、本年二月闲呈报礼部请旌经部臣以年未五十、与例不符议驳、可否恳恩俯赐旌表等语。彭氏未婚守节。甫在髫龄。即深明从一之义。礼部以年未五旬。照例议驳。但核其守节岁月。实已逾三十余年。艰贞自矢。历久不渝。且彭元瑞、曹秀先、俱系一品大员。为江西望族。有此闺门节行之美。允宜及时褒奖。以彰风化而式闾阎。该氏现婴笃疾。著礼部速即题请旌表。以慰贞操。　　

○谕军机大臣等、据同兴奏、山东近年讼狱纷繁、且多京控之案除赶紧审办现已题咨完结外、其未结应奏者尚有二十六案、应咨者尚有一百零九案、委审之员、止有首府首厅、控案既多、非该二员所能清理、查有兖州府郑文明、武定府胡祖福、均长于听断、饬调来省分委审讯、统限四个月完结等语。所奏非是。东省未结各案。皆系该抚及臬司应行亲提督审之事。即案件繁多。亦祇可委省会府厅州县帮同审办。何得将现任实缺知府。辄行调省办理。该府各有本任及所属州县。其应办之事不少。一经调省。则伊等本任事件。又将委之何人。势必耽延积压。日渐废弛。是省垣之旧案未清。而外府之新案已积。该抚若谓首府于委审案件不能得力。即于该二员中拣选一员。与首府对调尚属可行。若径将该二员调省久往。武定距省虽近。已难兼顾。兖州地当孔道。滨河事繁。岂可令表率之员。日久旷职。况该抚摺内、称因公来省之员、委之帮办、往往视非本任之事、因循观望有名无实等语。因公来省之员。于审案既多观望。今郑文明胡祖福二员委审之案。亦并非本任之事。宁独不虑其意存观望。该抚措词直同醉梦。不觉自相予盾乎。同兴所奏断不准行。著传上□日严行申饬。迩来各直省均有积案。若皆如同兴所奏。将实缺知府调省审办。致旷本职。成何政体。东省候补各员中、谅不乏才具明晰者。同兴尽可于未经得缺人员内遴员委审。再同臬司亲身督办。何患积案不逐渐清厘耶。将此谕令知之。　　

○辛酉。上幸静明园。诣龙神庙拈香。　　

○壬戌。谕内阁、吏部议处妄奏偷翦发辫之御史荣椿、议以降四级调用一摺。从来讹言弗听。则人心自靖即圣人不语怪之义。从前乾隆年闲。直省讹传有翦辫之事。地方官纷纷查办。毫无证据。仰蒙皇考高宗纯皇帝洞烛情伪。饬禁妄拏。诏上□日甫颁。浮言顿息。阅今数十年来。无复有传说此事者。前日该御史以市井游谈。妄行入奏。并请通饬查缉朕披览时即知为子虚。当交军机大臣查询。伊无从指实。惟自认冒昧糊涂。降上□日将该御史交部严议。日来召询吉纶、据称京城内外。居民行旅安静往来。实无有敢造作妖言者。可见该御史所奏。毫无影响。朕若误信其言。据以查办。岂不株累多人纷纷滋扰耶。该御史陈奏谬妄。本应照部议降四级调用。姑念伊职系言官。例得风闻言事。若惩治过重。恐以后实有关系重大之事。伊等亦相率缄默。殊于言路有碍。荣椿著降一级以六部主事用。　　

○以审办上年清漪园失窃案犯完结、赏还内务府大臣穆腾额等翎顶。　　

○以翰林院侍读蔡之定、左春坊左赞善瞿昂、充日讲起居注官。　　

