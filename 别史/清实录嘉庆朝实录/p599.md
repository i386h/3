<!-- { "loadSidebar": true } -->
○御山高水长赐王公大臣、蒙古王贝勒、贝子公、额驸、台吉、及外藩使臣等食。至丁卯皆如之。　　

○乙丑。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○丙寅。上御正大光明殿。赐大学士尚书等宴。　　

○戊辰。上还宫。　　

○以下辛祈谷于上帝。自是日始斋戒三日。　　

○己巳。调镶黄旗汉军副都统德文、为正黄旗满洲副都统。镶蓝旗护军统领扎克塔尔为正黄旗护军统领。以三等侍卫富兰、为镶黄旗汉军副都统。已革正白旗护军统领瑞龄、为镶蓝旗护军统领。　　

○庚午。上诣南郊斋宫斋宿。　　

○辛未。祈谷于上帝。上亲诣行礼。　　

○诣恩佑寺行礼。　　

○幸圆明园。　　

○刑部奏、议覆湖北民妇张罗氏令伊媳取砒乘闲服毒一案。得上□日、此案张罗氏起意寻死图赖王家泽。令伊媳陈氏取砒。伊媳不肯前往该氏即诓称、止系携砒至王家泽家恐吓。并非真正服毒。伊媳始行取砒。该氏复将伊媳遣开。乘闲服毒。及伊媳知觉当即泣喊灌救。是张罗氏服毒身死。实为陈氏所不及知。且张罗氏毒发未死之前。业将自行起意寻死图赖、及诓伊媳取砒各情。向伊夫妾贺氏言明。并有贺氏不必责怨伊媳等语。众所共闻。所有陈氏问拟凌迟处死之处。著改为斩监候、归入本年秋审服制册内办理。　　

○谕军机大臣等、陈凤翔奏、查明湖河水势高低尺寸、并趱挑运河情形一摺。此时扼要机宜。全在蓄清敌黄四字。湖水得蓄高之效。始能全力敌黄。黄水无旁洩之时。自必迅流达海。如此不但以清刷黄。并可以黄刷黄。将来湖水汇黄东注。奔流湍急。河槽愈刷愈深。则黄水永无壅溃之虞。湖水永无泛滥之虑。即运河之淤垫。更当不挖自除。而其办法、全在堤堰坚固。多蓄清水。实为至要关键。陈凤翔惟当力遵朕训。即朕亦非悬度臆揣而得。实缘恭绎列祖列宗圣训。敬考前谟。历著成效。若舍此不遵。又将凭何办理。勉之望之。将此谕令知之。　　

○壬申。添设直隶建昌赤峰二营都司千总把总外委各一员。额外外委各二员。兵各二百名。朝阳营守备千总把总外委一员。额外外委二员。兵一百五十名。并于建昌、赤峰、朝阳、三营所辖境内要区。每营添设三汛。每汛各添设千总一员。额外外委二员。兵六十名。移蔚州路参将驻八沟。管辖建昌赤峰朝阳三营。并归提标统辖。热河都统兼管。移八沟营都司驻蔚州路。仍归宣化镇管辖。裁清家口滴水崖都司。四海冶堡守备。从总督温承惠请也。　　

○癸酉。孝圣宪皇后忌辰。遣官祭泰东陵。　　

○两广总督百龄、以病乞解任。命来京。为刑部尚书。调两江总督松筠、为两广总督。以刑部尚书勒保、为两江总督。　　

○以礼部尚书福庆、兼正白旗蒙古都统。　　

○甲戌。上幸万寿山。　　

○乙亥。谕内阁本日仓场侍郎奏、漕白粮分赔会议未为允协逐款陈明一摺。并恭录原奏、及户部原文呈览。当经朕召对玉宁等、面加垂询。所奏亦甚详晰。此项陈粳米八千石。自嘉庆十年冬闲起至十二年九月止俱已搭放完竣奏销在案。今议令自三年以后分赔。岂不于案外溢出。况事隔多年。今忽云此八千石有敝□大。而又不能指出确据。又漕粮霉变之米。于十四年五月十八日高添凤破案后。即经仓场侍郎以白粮既有亏短漕粮亦难凭信奏请次第清厘。面请另派大员。朕面谕汝二人即系新任。断无回护。即派汝二人盘查。七月十七日开仓盘粮。九月二十二日完竣。曾将亏短霉变米数具奏。设使彼时派庆桂董诰盘查。具奏漕粮有敝

□大。即令盘查之人赔偿。有是理乎。今议截至十四年七月十七日为止。分别追赔。是以查办之人。代认分赔之咎。且与白粮以五月十八日高添凤破案之日为止。办理两歧。至中西两仓白粮。六月二十日始行盘竣。曾于是月十四十五等日、因大雨廒座渗漏。沾坏米石。经监督等呈报、该侍郎于六月二十六日具奏。并请派员勘估修葺。是米石沾坏在先。接任监督出具收管在后。今议令向接管各员分别追赔。则前任监督。转得置身事外。殊未允当。以上三条。原议大臣董诰等、办理未免草率。俱著明白回奏。所有各文卷。户部俱有案可凭。前此查办时。若系该司员有意隐匿、不行送看。并著查参具奏。毋稍回护。寻奏、陈粳米八千石。应遵上□日将十一年以前各员、免其赔补。其漕粮霉变之米。应照白粮一律自五月十八日截止、新任仓场玉宁等、无庸著赔。中西两仓白粮。应仍在旧任监督等名下追赔。至全案册档。由户部司员汇送。并无遗漏。臣等前议拘泥例案。应请交部议处。得上□日、著加恩改为察议。　　

○丙子。谕内阁、勒保奏、恳将刑部郎中韩文绮、员外郎邱树棠、带往江南差委、酌量奏补一摺。在京部院大臣＜闲＞任外省。前曾有上□日、不准将所属司员奏请带往。以杜营求之敝□大。兹勒保所请、若系伊曾经历任地方如四川陕甘等省。则系为人择官。不特不允所奏。尚当予以应得处分。念伊此次前赴江南。于该省情形素未阅历。酌带信实可靠之员。以资佐理。尚属因公起见。亦不准随带两员。著加恩准其将刑部员外郎邱树棠、带往江南差委。如果实心任事。总俟三四年后。遇有两江知府缺出。奏请补用。嗣后不得援以为例。　　

○以兵部尚书刘权之、为国史馆副总裁官。　　

○戊寅。上诣大高殿行礼。　　

○还宫。　　

○朝鲜国王李玜、遣使表贺万寿、冬至、元旦三大节。进贡方物。赏赉筵宴如例。　　

○暹罗国王郑佛、遣使表贡方物。赏赉筵宴如例。　　

○己卯。孝仪纯皇后忌辰。遣官祭裕陵。　　

○谕内阁、本日稽查甲米御史良辅、甘家斌等奏、稽查甲米章程一摺。披阅各条。尚属可行。著照所请。将查米处所。移于朝阳门外路西。所有官房五闲。即为该御史等驻班之所。领米各车。每日限于己刻陆续赶到。如迟至未刻者。查取领放迟延职名议处。查米吏役。定为五名。由五城司坊各派一人。按月轮换。应需公费。交仓场侍郎照稽查俸米之例。于茶果项下动支。该御史等务须实力稽查。毋令日久生懈。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百三十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十六年。辛未。二月。庚辰朔。旌表守正捐躯河南汝阳县民杨玉妻刘氏。　　

○辛巳。谕内阁、向来朕驻跸圆明园。各衙门轮班直日。遇朕进宫至回园之期。前后班相距在十日以内者。仍按前班接算。如在十日以外。即另行轮起。此于政体无关。殊可不必。嗣后遇朕巡幸启銮、及冬闲进城。距回銮驻园、及次年幸园、为期较远。各衙门自应另行按班轮直。若平时进宫回园。无论在十日内外。前后班俱接算轮流。无庸另计。　　

○又谕、永定河南北两岸。上年漫溢之后。现须大加疏培。以御盛涨。又石景山东岸、亦有应添要工。皆系亟须办理。所有温承惠奏估需五万四千五百四两。著准其在大工项下动支。督饬承办各员。实力妥办。其另请于岁抢修项下添银八千两之处。虽据该督奏称下年不得援以为例。但永定河岁抢修银两。从前那彦宝已奏明于旧额二万二千两之外。添至一倍。嗣又据该督奏请五千两。并据声称作为定额。今甫隔年。即续有加增。安知来年该督不又托词多请。殊非慎重经费之道。著不准行。寻据温承惠覆奏、上年水势异涨。现在即需加镶。并多拆做之处。仍恳赏银八千两。购料贮工修防。将来仍不得援以为例。从之。　　

○以故喀尔喀扎萨克图汗扎萨克辅国公车登多尔济子索诺木车凌、袭爵。　　

