<!-- { "loadSidebar": true } -->
○丁丑。谕内阁、朕恭阅圣祖仁皇帝实录。康熙四十一年正月癸卯。谕大学士等曰、朕观诸臣任科道时。多有敢言沽直声以得升迁者。及为大僚。辄不敢言。问以小吏。皆言不知。前后顿不相符。因顾起居注官等曰、朕言可详记之。仰见圣明烛照。洞悉人情。百余年来。前后如出一辙。近日朕观科道诸臣、尚时有章奏。而部院大臣都御史副都御史等、则寂寂无闻。近日山东两案。皆系朕访察所得。并非言官弹劾。盖科道身居台谏。冀博敢言之称。数上封事。欲朕识其姓名。究其所言、或议改成例。或毛举细故。亦未有能除大奸厘大敝□大者。及洊历升阶。考其行事。与其言论。前后多不相侔。揆厥初意。本以建言为梯荣之具。甚或邀名听嘱。潜遂己私。如斯人者。尚安望其为国宣猷乎。至大臣等职分既优。倚任尤重。并非无言责者。且不时召对。遇事皆可敷陈。乃迩来罕有以直言著者。都御史、副都御史、则除闲日具奏控案之外。别无建白。其何以副朕明目达聪之意。夫人臣事君之道。首在毋欺。当嘉谋入告。一切毁誉荣辱之念。俱不应存于中。惟于国计民生。实有裨益。或除奸剔敝□大。确有见闻。均当剀切直陈。毋有隐讳。至于揣摩陋习。心有所冀。则矫讦以沽名。意无所图。则缄默以保位。尤当深以为戒。言行相顾。终始不渝。朝廷收谠言之益。国家著直臣之效。朕实有厚望焉。将此通谕知之。　　

○又谕、刑部将福建奉天二省缓决一二次人犯、分别准减不准减、开单具奏。朕详加披阅。福建省拟准单内、绞犯郑黄明一名、因见张南华入伊寮内窃米。夺下米袋。用拳殴伤其右眼胞。张南华倒地撒赖。该犯复用竹把叠殴。致伤其偏右脑后右臂膊等处、共十二伤殒命。是罪人不拒捕而擅杀。郑黄明、著不准援减。其拟不准减单内、绞犯陈振茂一名、因见洋船停泊海口。询知带有鸦片土。该犯用番银五圆买土三块。煎成鸦片烟一罐。陆续招人买食。自二月初至三月初止。除本银外。共赚番银六圆。经房主查知斥逐。旋被访获。鸦片烟本干例禁。但该犯买土煎卖。仅一月有余。非经年累月私开鸦片烟馆为害地方者可比。且所得余利。亦止番银六圆。其情节尚有可原。陈振茂、著准其援减。奉天省拟准单内、绞犯纷喷一名、因途遇民人李大功等私入禁山。偷打貂鼠。该犯声称拏住送官。李大功等携械扑拒。该犯随点放鸟枪。致将李大功打伤殒命。核其情节。虽死系行窃罪人。但该犯以火器致伤。罪干擅杀。纷喷、著不准援减。余依议。　　

○戊寅。谕内阁、军机大臣会同刑部议奏、将英纶拟绞请旨即行正法一摺。国家设立巡漕御史四员。自瓜仪以至通州。分段巡查。原以稽察敝□大窦。催趱迟延。从前积有陋规。节经裁革。添给养廉。以资办公。膺斯任者。理应洁己自爱。勤慎奉职。上年都察院请＜闲＞漕差。朕于科道各员。就引见时派出四人。英纶适在其内。朕素未悉其为人。及伊请训召见。即觉其人颇平常。当经严加训诫。嗣伊到任未久。旋奏请患病开缺。朕以其年力正强。疑有捏病情敝□大。另派赵佩湘前往。于其赴任时谕令密查。赵佩湘一至东省。即查其声名狼籍。据实密奏。而英纶迎遇赵佩湘、并告以病已渐痊。其为欺饰。已属显然。因密饬马慧裕、吉纶、将英纶劣款。再行详查。节据覆奏赃证确凿。实属目无法纪。巡漕御史、职在催查。今英纶于每帮船入境时。藉词恐吓。勒索帮银。该弁丁辗转攒凑。自必耽延时日。且银不入手。不予收文。及告病后、仍有印柄在手断难越过之语。是以催漕之官。为阻漕之事。并于查勘泉源。呵斥挑剔。婪索多赃。其挟势求索所部财物。于法实有所枉。至御史职司风纪。奉命巡查。设地方官有不公不法之事。尚应列之弹章。其该管弁丁夫役人等、如沿途有饮博宿娼等事、藉端逗遛者。该御史即应查禁惩处。乃英纶于行馆唤妓住宿。以执法之人。躬为此无耻之事。尤属卑鄙不堪。英纶系温福之孙。勒保之侄。旧家大族。世受国恩。乃贪污纵恣。一至于此。实属法无可宥。英纶、著即处绞。至英纶于巡漕时。每以捆打恐吓运弁。是以朝廷之刑法、为诈财之具。应即令其身受责处。用示惩创。著派御前大臣、军机大臣、会同刑部堂官、将英纶监提重责二十板。派御前侍卫富翰、刑部侍郎景禄、押赴市曹。监视处决。以为奉差官员、不念职守、败检贪婪、罔顾廉耻者戒。　　

○又谕、军机大臣会同长麟议覆、百龄等酌筹民夷交易章程。分别应准应驳具奏。所议甚是。嗣后各国护货兵船。俱不许驶人内港。夷商销货。令即依限回国。并令洋商早清夷欠。其澳内西洋人。不准再行添屋。民人眷口。亦不准再有增添。引水船户。给照销照。俱责成澳门同知办理。夷商买办。选择殷实之人。始准承充。至向来夷货到粤。皆由该国自行投行。公平交易。以顺夷情。今该督等请由监督不论殷商乏商。按股签掣。竟似以外夷货财、为调剂乏商之计。事不可行。著仍查明旧例。妥协办理。　　

○庚辰。谕内阁、前据董诰奏、有肥乡县知县万永福、差人投递禀帖。内有奏摺一封。求为代递。董诰未敢启封。当即进呈。朕阅后、因降旨令将该员解任来京。交军机大臣询问。兹据万永福称、伊于上年秋差、派办密云道路、时值大雨、屡经修垫、除资民力用银二千两外、仍赔用银八百余两、又天津差务、由省派令该县出大戏十番费银三千两、已交藩库二千两、尚有一千两未解、屡奉文催、因思承办差务、州县力不能捐办、不能不借用民力、闻将来尚有五台差事、道路较长、恐资用民力更多、因此冒昧陈奏、恳求治罪等语、朕躬举时巡、凡以修国典。勤民事。原非为侈游观。如每年率行秋狝。经过畿辅各州县。事关绥藩肄武。时值暑雨涂泞。即官民稍效劳费。均属分所应尔。至上年巡幸天津。省方观民。兼以阅视堤工。屡降明谕。饬诫疆吏。一切繁文糜费。概事摈除。乃该督等不知仰体朕心。沿途设有戏台点缀等项。朕当即训斥其非。该督等总以自行捐备、藉申忱悃为辞。今据万永福所言。仍系派之各州县。即肥乡一县已派至三千两。则此外各县所派。谅亦大略相仿。此皆该省办差官吏、下及官亲家人长随、藉以为名。人人希图从中沾润。遂不顾贻累地方。朕若彻底根究。该省大吏。岂能当此重咎。念其事属已往。姑免严办。惟该总督藩司办理不善。不可不加以惩儆。温承惠、著拔去花翎。褫去黄马褂。方受畴、亦著拔去花翎。用示薄惩。今年朕五旬万寿。即日启銮前赴热河。若该督等再于沿途踵事增华。但多建一牌楼。添一彩饰。必将该督等革职示惩。至巡幸五台。尚未定期。即将来有旨前往。设直隶山西途闲有建设戏台等项点缀者。亦必褫革不贷。朕言出法随。彼时毋悔。万永福越职言事。本有应得之罪。念其所言尚正。且事有实据。著免其治罪。加恩发往山西以知县即补。其肥乡任内未交银一千两。并不许再向催交。　　

○定江南徐州镇总兵官为要缺。镇标中营游击、城守营萧营各都司、中营游击、中军守备、为繁缺。中营驻防夏镇汛守备、为＜闲＞缺。改拨驻寿守备于徐州镇、为中营中军守备。河标左营副将右军守备、为中营驻防夏镇汛守备。从总督铁保请也。　　

○缓徵陕西泾阳、三原、富平、蓝田、蒲城、邠、乾、咸阳、醴泉、高陵、朝邑、武功、长武、咸宁、长安、渭南、耀、临潼、大荔、澄城、郃阳、白水、韩城、华、华阴、二十五州县、旱灾新旧额赋、并屯粮盐课。贷泾阳、三原、富平、蓝田、蒲城、邠、乾、七州县、灾民耔种口粮。　　

○辛巳。谕内阁、昨梁上国告祭回京。询知望祭元太祖、元世祖、系在德胜门外。因令军机大臣查始自何年。兹据查皇朝文献通考内载、顺治八年致祭历代帝王典礼、有望祭元太祖元世祖陵在宛平县北之语。顺治八年初议致祭历代帝王典礼。其时尚未有畅春园、圆明园。是以遇有典礼。即在德胜门外望北举行祭礼。此时若仍行照旧。则望祭地方。转在御园之南。于体制殊觉未协。嗣后遇有庆典。应致祭元太祖元世祖时。著于清河以北。昌平州以南。仍系宛平县所辖界内。择地举行望祭礼。著为令。　　

○谕军机大臣等、本日马慧裕赵佩湘奏、头进南粮帮船全出东境摺内、据称微山湖原存水七尺七寸七分、于初十十一两日、东南风大作、将湖水掣卷西岸、直至十三日风定水回、探量诸桩存水七尺二寸、计消耗水五寸七分、查微湖存水七尺、即不能外放、今可放之水仅有二寸、恐接济不敷、现在伊二人先后驰往韩庄设法勘办等语。韩庄八闸运河。全赖微山湖水势充足。源源铺注。今微山湖可放之水。祇余二寸。而粮船尚有三十余帮。经由八闸。计期需至月余。日久恐难接济。现在江境邳宿一带。水尚充足。军船可不至阻滞。但恐趱入东境之后。水已消耗。岂不又虞壅积。此事关系非小。亟应上紧筹办。吉纶系本省巡抚。乃今日奏报之摺。并未列衔。岂伊于此等情形、全不关心耶。吉纶著传旨申饬。此时微湖西岸之水。即使照旧漾回。谅亦有限。必须将各处来源。广为导引。如牛头河等处。本所以蓄水济湖。目下正资挹注。其应如何设法疏浚、并多备剥船以资起卸之处。办理不可刻迟。将此谕令知之。　　

○又谕、和宁奏庄浪土司鲁纪勋、恳请进京叩祝一摺。据称乾隆五十五年、高宗纯皇帝八旬万寿、有洮州土司杨宗业恳请来京、荷蒙恩允等语。可见土司叩祝万寿。本系旷典。我皇考高宗纯皇帝寿跻八秩。庆烁敷天。始俞允边徼远人。抒诚赴阙。今年系朕五旬万寿。并不举行庆典。所有庄浪土司鲁纪勋、著无庸令其来京。以示体恤。将此谕令知之。　　

○壬午。孝恭仁皇后忌辰。遣官祭景陵。　　

○上幸万寿山。　　

