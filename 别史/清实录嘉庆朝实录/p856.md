<!-- { "loadSidebar": true } -->
○军机大臣刑部审拟诬告叛逆一案。得上□日、此案喻庸鲲因挟鸡奸田林不遂、被田三锡等殴打之嫌。辄诬控田三锡等为叛逆。并将素有微嫌之钱尧兹等一并牵控。拖累无辜至数十人之多。又诬指钱尧兹之父为逆党。以致尸棺均被开验。险恶已极。喻庸鲲著即处斩。派侍郎彭希濂前往监视。先将该犯重责三十板。再行正法。案内被累之人。除已经释放者外。其现在到案质讯之人。俱传至法场。令其环视。以伸众忿。环视后、均即予省释。仍将喻庸鲲传首直隶元城县犯事地方。枭示儆众。　　

○谕军机大臣等、朕闻山东滕县、东阿、汶上、茌平、高唐、恩县一带。近有匪徒或五六人、或八九人、涂面执械。抢夺商旅。甚至打伤事主。将车辆径行赶去。实属目无法纪。有淮安营守备在高唐州被劫受伤。报经该州缉拏未获。至孤单行旅被劫后。以报官转至拖累。遂不呈报。地方官并不认真缉捕。但于驿店张贴告示。禁止店家放人早行。而沿途窝铺卡堡、大半倾圮。并无兵役巡查。以致东南孔道竟成畏途。过往车辆。非结帮不敢行走。东省为南北通衢。盗贼如此公行劫夺。大为行旅之害。前据陈预奏汶上县近有盗窝。已督同臬司温承惠派委干员驰往查拏。著和舜武到任后认真查办。责成各地方官实力捕拏。将各案盗犯勒限缉获。按律严惩。以靖地方而安行旅。其有任意废弛。并纵容捕役豢盗殃民者。立即严参示儆。毋稍姑息。将此谕令知之。　　

○以国子监祭酒善庆、为詹事府詹事。通政使司副使龄椿、为太仆寺卿。　　

○丁酉。谕内阁、据李振祜奏、上年浙江回空漕船、在东境带货逗遛月余、在后各帮以次积压、致脱空二十余日、请将江浙回空军船责成各粮道押尾催趱、毋得半途漫越前行、其江广军船、漕臣押至黄林庄、即派参游大员催趱出口等语。上年浙江回空帮船在途逗遛月余。自系李奕畴于中途漫越先回。仅谕令该弁丁等随后趱行。该帮船因无人约束。遂致任意迟延。嗣后回空军船。著该漕督率领各粮道押尾紧催。不得于中途漫越先行。务将各帮船全数及早催出江口。勿误新运兑开之期。以肃漕政。　　

○旌表守正捐躯江苏山阳县民裴广妻周氏。　　

○是月。新调山东巡抚和舜武奏谢。得上□日、山东最为难治。官吏疲玩。捕役养贼。民刁健讼。兵弁懈弛。而拽刀手、虎尾鞭、红胡子、盐枭各项匪徒。公然白昼拦抢。以致道路戒严。成何世界。尚有待时而动之邪教隐跃其闲。每思及此。寝食不安。汝须大加整顿。严缉匪徒。尽心竭力。毋负委任。勉之。

大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百四十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十三年。戊寅。五月。戊戌朔。谕内阁、朕前阅范祖禹唐鉴。见其摘取有唐事迹。论列得失。有裨治道。因命馆臣仿其义例。作为明鉴一书。盖以取鉴前代。其善政则因以为法。其秕政则用以为戒。亦即殷鉴夏周鉴殷之意也。昨日馆臣呈进明鉴五册。于万历天启闲载入我朝开创之事。后加按语颂扬。并论及前明用人不称其职。更为诞妄矣。我祖宗开基辽沈。其事备载于实录圣训、及开国方略。丰功伟烈。亿禩光昭。至明鉴乃系论列有明一代事迹之书。摘取一事。借鉴得失。非若编年纪月。事事胪列。今以兴朝之隆业。载入胜国卷中。于体例殊为背谬。如该总裁等豫行请上□日。朕必将不应编载之故。早为指示。乃并不奏明。率行纂辑。实属冒昧。所有该馆总裁曹振镛、戴均元、戴联奎、秀宁、俱著交部议处。总纂官朱珔、纂修易禧善、张岳崧、俱著交部严加议处。原书著发交该馆另行纂辑进呈。此数节按语系何人所撰。著军机大臣查明先行具奏。　　

○又谕、陈预自＜闲＞任山东巡抚以来。漫无整顿。从前和舜武、程国仁、分任藩臬时。地方积案渐清。京控亦少。迨伊二人升任后。臬司张五纬、不能称职。陈预亦毫无振作。吏治日形疲玩。温承惠接任臬司。积案已有四千余件之多。而来京控诉者仍络绎不绝。且滕县高唐一带驿路。盗贼公然涂面执械。抢夺商旅。州县官不认真缉捕。但于驿店张贴告示。禁止早行。昨召见浙江藩司伊什扎木素、据奏伊过东省时、亲见驿店告示。沿途劫案频闻。行旅皆有戒心。东省地方废弛至于如此。巡抚何所辞咎。陈预岂能复胜京堂之任。现在吏部因郓城县捕役豢贼、上司不行参劾一案。将陈预议以降调。无级可降。应行革任。本应即照部议革职。姑念其由刑部司员出身。于刑名尚为熟习。格外施恩。陈预著以刑部郎中降补。勉图自效。　　

○己亥。谕内阁、朕前降上□日令纂辑明鉴一书。其体例本仿范祖禹唐鉴。乃史论一类。非编年纪事之书也。唐鉴卷帙本＜闲＞。今所辑明鉴殆倍过之。但图篇帙繁富。于不应载者亦按年编入。其于体例先未精审。以致词义纰缪。大乖立言之上□日。昨已降上□日将总裁总纂纂修各官交部分别议处。此书著改派托津、章煦、英和、卢荫溥、和宁、充总裁官。另派纂修承办。所有原办之书。无论已进呈未进呈。俱著另行编辑改正。务归＜闲＞要。其从前纂办此书支过一应公费纸张银两。俱著曹振镛戴均元戴联奎秀宁四人、赔缴示罚。　　

○给山东海丰、沾化、利津、三县、被水灾民、并灶丁、一月口粮。　　

○庚子。孝诚仁皇后忌辰。遣官祭景陵。　　

○谕军机大臣等、方受畴奏、于初三日由保定起程前赴通永一带、遵上□日查勘一切情形。朕闻通州于四月初九日东门内失火。延烧至鼓楼。焚毁房屋至千余闲之多。方受畴道经通州。即亲赴察看。如有被焚无业贫民应行抚恤者。奏明酌加抚恤。该督再由彼直至山海关。将沿途雨水禾苗地方民情、及工程桥道逐一详查。到关后并派妥员出关。将关外百里内外情形一并查明。方受畴即行来京详悉面奏。本日辰时密雨沾濡。至午时益觉稠密。阴云普被。沐泽必广。此次各处得雨情形。先行据实具奏。将此谕令知之。　　

○旌表守正捐躯河南淮宁县民张华彩妹张氏。　　

○壬寅。上幸万寿山。　　

○谕内阁、本日据富俊奏、奉天所属地方、本年二月闲雪泽甚优、三月雨水稀少、四月初九二十一二十二等日、得雨二三寸至四五寸不等、附近省城一律普被甘霖、二麦畅茂、大田俱已出土、粮价平减、地方宁谧等语。此皆仰赖列祖默佑。昭鉴朕本年恭谒三陵。敬展孝思。特锡以康年。俾陪都臣庶、共享盈宁之福。乐伸瞻就之忱。至关内田禾情形。虽少次于关外。然永平遵化府州各属、上年秋收俱稔。节据方受畴富兰诚安等奏报、四月以后。自玉田以至临榆。均经得雨自四五寸至深透不等。是今秋跸路所经之地。俱已甘雨应时。禾苗芃茂。秋成可卜。惟近畿数百里内。虽连次得雨。尚未十分沾足。乃一二胆大包天之狂徒。辄借灾歉为辞。意欲阻止谒陵大典。现在麦收荒歉之区。不过顺天府属及保定各州县。昨已降上□日将本年上忙钱粮旗租全行蠲免。积欠粮租一并缓徵。此外直隶丰收之处甚多。著方受畴查明灾歉之区。无庸派办差务。令丰收各州县均匀协济。如此酌盈剂虚。亦不致重劳民力。特此明白宣谕。俾中外臣民咸知朕展谒三陵。上协天心。下恤民隐。实非游观巡幸可比。自此次降上□日之后。若再有饰词谏阻者。则是欲陷朕于不孝。朕惟有敬遵皇考高宗纯皇帝圣训。律以悖命之罪。将该员即行正法。不能曲为宽贷也。即面从腹非之徒。朕若查知。亦不姑恕。将此上□日通谕中外知之。　　

○给山东乐安县、被水灾民一月口粮。　　

○癸卯。谕内阁、吏部奏、议处纂辑明鉴之总裁总纂纂修一摺。朕前降上□日命馆臣纂辑明鉴一书。其体例原全仿范祖禹唐鉴。乃馆臣等意图卷帙繁富。以为书成奏请议叙地步。遂规仿通鉴辑览叙次。凡书内御批之关涉明代者。全行恭载。迨纂至万历天启年闲。又不请上□日。辄以兴朝之隆业。载入胜国卷中。以致按语措词乖谬。该总裁等均有应得之咎。此内秀宁系满洲大员。武不能教训兵丁。文不能编纂书史。况于国朝事实。尤应加意审慎。乃漫不留心。其咎更重。秀宁、著降为头等侍卫。前往新疆换班。戴均元、本有革职留任之案。部议降三级调用。无级可降。著加恩仍改为革职留任。曹振镛、戴联奎、俱著加恩改为降三级留任。编修张岳崧、撰拟按语。论明熹宗用人不当。已属失辞。又以熊廷弼比方李光弼。尤为纰缪。著即照部议革职。易禧善、纂辑明神宗朝事迹。按语颂扬本朝。虽乖体例。词句尚无大谬。著从宽改为革职留任。侍讲朱珔、此数卷按语皆非其所撰。惟覆校时不为改正。亦属疏忽。著从宽降为编修。以示薄惩。　　

○转刑部右侍郎廉善、为左侍郎。调兵部右侍郎穆彰阿、为刑部右侍郎。盛京工部侍郎明兴阿、为兵部右侍郎。以内阁学士同麟、为盛京工部侍郎。　　

○以工部左侍郎德文、为翰林院掌院学士。刑部左侍郎廉善、教习庶吉士。　　

○调镶白旗汉军副都统德文、为正红旗满洲副都统。以兵部右侍郎明兴阿、兼镶白旗汉军副都统。　　

○命英吉沙尔领队大臣乌尔卿额、回京。以头等侍卫秀宁、为英吉沙尔领队大臣。　　

○甲辰。谕内阁、朕五旬庆辰。近支亲郡王之在内廷行走者。俱曾优赏银两。明岁朕六旬庆辰。更宜推广恩施。凡近支亲王、郡王、贝勒、贝子、公、均各分别锡赉。仪亲王、成亲王、庆郡王永璘、定亲王绵恩、著每人赏银一万两。绵志、绵勤、奕绍、著每人赏银三千两。奕纶、奕绘、奕绮、绵慜、著每人赏银二千两。奕绪、载锡、绵偲、著每人赏银一千两。俱由广储司给发。用示朕敷恩衍庆、加惠宗支至意。　　

