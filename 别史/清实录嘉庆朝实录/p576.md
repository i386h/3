<!-- { "loadSidebar": true } -->
○谕军机大臣等、方维甸奏、查明蛤仔栏即噶玛兰地方情形一摺。噶玛兰田土膏腴。米价较贱。民番流寓日多。若不官为经理。必致滋生事端。现在检查户口。漳人四万二千五百余丁。泉人二百五十余丁。粤人一百四十余丁。又有生熟各番杂处其中。该处居民大半漳人。以强陵弱。势所不免。必须有所钤制。方可相安无事。其未恳荒埔。查明地界。某处令某籍民人开垦。某处令社番开垦。尤须分划公平。以杜争端。至所设官职应视其地方之广狭酌量议添。或建为一邑。或设为分防厅镇。俱无不可。其应设官长及营汛等事。该督于回省后、俟杨廷理等查禀到。时即会同张师诚悉心详议具奏。至台湾窎处海外诸务废弛。今方维甸到彼。于地方营伍力加整顿。酌改章程。若地方官谨守奉行。自可渐有起色。第恐日久生懈。且该处俱系漳泉粤民人杂处。素性强悍。总须时有大员前往巡阅使知儆畏。嗣后福建总督将军、每隔二年。著轮赴台湾巡查一次。用资弹压。将此谕令知之。　　

○赏福建捐赀集勇助巢□刀匪犯之五品项带文生陈大用、四品顶带。六品顶带贡生蔡邦光、五品顶带。　　

○移福建台湾县罗汉门巡检、驻番薯藔。从总督方维甸请也。　　

○癸未。谕内阁、此案在逃之舒黑子、现经缉获著交刑部审办。其北城冷泉村地方、有自缢无名男僧。亦经查访得实。即系殴死僧人洪志之正凶元玉一犯。该指挥李庭禧、于两旬之内。将二案凶犯弋获访明。尚属认真缉捕。著该城御史存记。嗣后该指挥如再有缉获案犯。该御史具奏时、即将此二案随摺声叙。候朕量予恩施。至该御史所奏、五城按地分理。本城遇有人命重案、凶犯在逃、即移会别城协力查缉、其无名无伤自尽等案、仅止详报本城、不复移会、请嗣后将各城所有各案、统于五日内通行移会、以便彼此查对等语。所奏甚是。著通谕五城、即照该御史所请行。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百三十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十五年。庚午。六月。甲申朔。谕内阁、祥保参奏、失察偷挖金块之额鲁特总管车伯克等、请交部分别议处、并自请察议等语。前屡降上□日严拏达尔达木图山内偷挖金块人犯。今附近达尔达木图以外布呼图山内。又有偷挖金块人犯。额鲁特等毫无觉察。不免另有情敝□大。总管车伯克、佐领莽租、派往巡查。亦未勘出尤属可疑。车伯克、莽租、均著革职。交祥保严审。傥有贪赃舞敝□大等事。即行定拟具奏。并著详讯挖金人犯。究系由何处行至布呼图山地方。即将该失察驻卡官员参奏。此事由祥保风闻查拏。其自请交部察议之处。即著宽免。爱新布著交部察议。再新疆滋事人犯。向有改发伊犁塔尔巴哈台、喀什噶尔等处之例。惟此等偷挖金块人犯。若均改发喀什噶尔等处。恐仍不免纷纷逃遁。复往产金地方偷挖滋事。著晋昌、祥保、将嗣后此等滋事人犯。或改发内地烟瘴地方。或改发东三省之处。会同核拟具奏。　　

○两广总督百龄奏大帮舟师歼擒洋匪多名。并擒获积年土盗。起已革提督孙全谋、为守备。千总黎英等、升叙有差。　　

○乙酉。谕内阁、德泰奏、接收库项、查出另款存贮应行报部银两一摺。据称接署藩司印务、核对库贮各项、内有向未报部银二十万九千余两、其亏在摊捐安南军需余剩项下、所少银二万余两、查系陆续动支借给各属修理衙署之用、现在分别提扣、归还军需余剩原款、又西隆军需余剩项下、有拨归西省兵丁应还借库银一万二千余两等语。各省库贮。国帑攸关。丝毫均应报部。何以该省库存银款。竟有未经报部之项。至二十万两之多。并擅行动支借用。悬宕未归。著该抚钱楷即行查明、系何藩司任内之事。据实严参具奏。其失察之巡抚、亦一并查奏。因思广西边远小省。藩库尚有此等情敝□大。则此外各省。更不能保其必无。亟当彻底查明。用归核实。并著各该督抚一体确查。如有似此未经报部款项。即据实具奏。免其究办。傥经此次谕饬之后。别经查出。必将该藩司及该督抚惩处不贷。德泰甫到粤西。即于署藩司任内查有未报库款。尚属留心。著赏加一级。以示奖励。并通谕各督抚知之。　　

○又谕、前因川省有匿名歌谣指讦勒保之事。特清额系本省将军。又护理督篆半年。断非毫无闻见。何以竟无一语奏及。令其据实回奏。兹据奏称、祇因无从指实、难以遽行究办等语。可见特清额于该省编造联赋早经知悉伊系该省将军近在同城明知总督有被人指摘之处不行具奏、已属不合。况两次护理督篆。总未奏及此事。咎更难辞。特清额著交部议处。　　

○谕军机大臣等、本日巡视中城御史奏、安徽天长县民人卢应远、呈控克减赈粮一案。已降上□日交广厚审办矣。地方偶遇偏灾。百姓嗷嗷待哺国家不惜帑金计口授食。原以拯济穷黎。即使地方官认真查办。在小民沾被已属无多。乃不肖官吏。每欲从中侵蚀。私肥囊橐。造报户口。则以少为多。施放赈银。则减多为少。且又需索造册放票之费。层层朘削。罔顾民艰是竟以朝廷之赈恤。徒饱贪污之欲壑。小民所得仅止数十文。何补于生计。而帑项动需钜万。思之实堪痛恨。上年山阳冒赈一案。甫经惩治。又有此克减赈粮之事。必须彻底根究。从严办理。以儆官邪。著广厚将所控姜振、万云等、亲提到案。详悉研讯。傥该县果有任听串通情敝□大。即著严参究办。其本省抚藩等、虽未经卢应远呈控。但俱失察于前。即董教增调任陕西。亦有应得之咎。广厚切不可稍存瞻徇。致干咎戾。将此谕令知之。　　

○丙戌。上幸万寿山诣广润祠拈香。　　

○谕内阁、据蕴端多尔济等奏、请将喀尔喀四部落与俄罗斯连界处所驻卡官兵、量加鼓励一摺。俄罗斯交界地方。所设卡座最为紧要。该扎萨克公及官兵等。每班驻守五年。如能稽察严密。自应奖励。著加恩嗣后该处驻卡章京、昆都扎兰扎萨克等、如踰三年。巡查妥善。该卡座并无盗贼事故。著各赏纪录二次。五年期满。再各赏加一级。其统辖边卡之公扎萨克等、五年期满。如果统辖严密著各赏加一级。其科布多、乌里雅苏台、驻卡官兵。亦著加恩于年满时。各赏给纪录二次。若各该卡座、遇有盗贼等事。即将该员等应得加级纪录扣抵。　　

○又谕、向来寻常发遣人犯、在配脱逃。其经官拏获者。杖一百。枷号一个月。仍发原处。其自行投首者。免其枷杖。发回原处。固属照例办理。但如前日吉林遣犯奇明阿、脱逃至六次之多。屡经拏获投首。仍不悛改。若竟任其自去自来。于罪名毫无增加。何以示儆。嗣后此等人犯。除脱逃在五次以内、仍照旧办理外。其脱逃在五次以外者。拏获之后。应照原罪量予增加。即自行投首。亦当酌议罪名。示以惩儆。傥竟脱逃至十次以外。则拏获投首。均应分别加重。著交刑部妥议具奏。所有奇明阿一犯。将来拏获投首后。即著照此核办。寻议、嗣后脱逃至五次以外。被获者枷号三个月。投回者枷号一个月。若脱逃在十次以外。被获者枷号六个月。投回者枷号三个月。均鞭一百。严加管束。并通行黑龙江吉林将军、及直省各督抚一体遵照从之。　　

○丁亥。谕内阁、恩长奏、河工岁料帮价借款、积欠日多、请复州县养廉赴司请领之例、以便扣收清款一摺。此项岁料帮价。应于州县养廉内摊扣还款。自嘉庆五年各州县将应得养廉在于应徵项下自行留支。在急公之员。尚知依期清解。而怠玩者遂多延宕。甚至因交代接任。辗转推诿。以致递年积欠。现在豫省欠至三十六万四千余两。自应设法清厘。以重帑项。著照恩长所请。豫省州县养廉。自嘉庆十六年为始。停其坐支。仍照旧在藩库支领。随时扣收。以期年清年款。所有从前未完银两。亦应勒限催提。但积欠较多。恐滋亏挪情敝□大。至按银数多寡、分限三年勒追、并将迟逾职名、照惰徵正项钱粮分别议处、其已经离豫各员著落赔缴之处。亦均照该抚所请行。他省不得援以为例。　　

○谕军机大臣等、本日松筠吴璥等奏、湖河水势工程各情形。现届大汛经临之际。一面先将御黄坝上紧堵合。俾免倒灌。其惠济正闸及王营减坝、皆系不可再缓之工。又海口工程。虽据奏称两岸长堤次第办竣。而堵筑漫口挑挖引河。工段正多。非可一时集事。若不分投并举。及早开工。又复辗转迟延。坐失事机。将来愈形棘手。该督等应一面购备料物分派工员。事事早为布置。一俟粮船渡竣。河口更无他事。即专意办工。愈速愈妙。此三事屡经该督等陈奏详议再三。经朕降上□日允办。若再临事犹豫。又待奏报。岂不有误要工。为政之道。不必烦言。惟求实事。果断乃成。因循必误近年以来。皆因推诿怠缓。是以迟至今日、切不可再蹈前辙。将此谕令知之。　　

○己丑。谕内阁、温承惠奏覆讯改拟吴桥县民苏立全罪名一摺。此案苏立全见有无名男尸。酷肖其弟。疑系黄四凭汤殴毙。故尔呈控。该县即将黄四凭汤熬讯。又据黄四凭汤诬供黄锡武、黄锡文、在场殴扎。以致黄锡武监毙。在苏立全祇系怀疑误控。而黄锡武之死。实因辗转诬扳。与伊何涉。乃温承惠审办此案。始则以苏立全诬轻为重至死罪、按律问流。迨经部驳以黄锡武冤毙。不可无抵罪之人。奏令覆讯后另行定拟。该督并未讯出别情。辄称遵照部驳。将苏立全照诬告人因而致死律。改拟绞候。今该督经两次部驳之后。仍将苏立全照诬告人致死律减等杖流。核其前后所叙案情。并无殊致。而于罪名生死出入。忽重忽轻。此岂慎重刑名、虚衷核拟之道。温承惠著照所请交部议处。苏立全一犯、应即照该督现在所拟、问以杖流。其知县杨学固、亦著照所拟问以杖徒。其余各犯、著交刑部查照原拟罪名核议完结。　　

○庚寅。以故一等伯赵其椿弟其桢、袭爵。　　

