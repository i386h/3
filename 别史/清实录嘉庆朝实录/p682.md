<!-- { "loadSidebar": true } -->
○庚辰。谕军机大臣等、据朱理奏称、江苏省清厘各州县亏垫案内、应行咨追各员、有现经升调外省、及已回旗籍者、每藉词推诿、希图宕延、请由该督抚即委员押解来苏质算严追等语、所奏不可行。各省州县亏垫各款。从前降上□日饬令该督抚设法清厘。原系各省自行密办之件。今该抚请将升调外省各员、饬令押赴原省。即如江苏州县中、此时升调外省者。道府州县等官、各省皆有。该抚岂能以现任官员、不奏明解任、即擅行押解赴苏。如一一奏明。尚何密办之有。且江苏一省如此办理。此外现办清查省分尚多。若皆仿照咨解。势必将实缺道府州县各官、纷纷互相解质。来往梭织。治丝而棼。尚复成何政体。该督抚仍当遵照奏定章程、核算明晰。勒限严追。如有抗违。即指明据实严参。以警其余。自可逐案清厘也。将此谕令知之。　　

○河南巡抚长龄奏、贾鲁河及惠济广惠等河。现已挑竣。惟该处土性松浮。上游荥阳一带。每遇山水涨发。挟沙下注。易致淤阻。从前惠济河设有岁修银四千两。在于耗羡项下动支。自乾隆十年大挑后。未经动用。请复循旧制、于此项银两内、每年支银四千两。作为岁修之用。俟报销完竣后。再于耗羡项下扣支。如无需疏浚。即将银两存贮。从之。　　

○以陕西按察使常格、为浙江布政使。江南江安粮道继昌、为陕西按察使。　　

○赈河南祥符、陈留、禹、中牟、仪封、兰阳、杞、新郑、许、临颍、襄城、长葛、汝、郏、宝丰、伊阳、十六厅州县、被旱灾民。　　

○辛巳。上诣安佑宫行礼。　　

○壬午。上以秋狝木兰。自圆明园启銮。命皇次子旻宁皇三子绵恺于八月初旬前往热河、随驾进哨。　　

○命仪亲王永璇、大学士勒保、协办大学士吏部尚书邹炳泰、兵部尚书福庆、留京办事。　　

○以湖北督粮道张凯元。为广西按察使。　　

○免跸路经过地方本年额赋十分之三。　　

○是日。驻跸南石槽行宫。　　

○癸未。赏密云县接驾兵丁半月钱粮。　　

○是日。驻跸密云县行宫。　　

○甲申。谕军机大臣等、晋昌奏、废员恒杰投递呈词、控告乌噜木齐都统兴奎各款、请派大臣前往查办等语。恒杰指控兴奎款迹甚多。且事有关系。必应钦派大臣前往查办。松筠熟悉该处事宜。设此时未经补授伊犁将军。亦必特派松筠赴彼查办。今事机甚巧。著即交松筠查办。并有上□日将长龄补授乌噜木齐都统。会同办理。松筠此时不必行走过速。著缓程前进。已谕知长龄、令其赶赴前途、与松筠会合。计行抵潼关。必当相晤。现将恒杰所控兴奎款摺、及呈出证据各件。俱发交松筠阅看。松筠晤长龄时。亦交伊公同详阅。伊二人即会同驰驿加紧速赴乌噜木齐、秉公审办。原造恒杰、已谕令晋昌派委妥员押赴乌噜木齐备质。松筠等行近该处。约计何时可到。先期知照晋昌、令其将恒杰如期解到。不可豫先等候。致有串供消弭情敝□大。恒杰人本虚浮。今被参之后列款讦诉。其呈内所称并非报复。原不足信。但款迹甚多。亦未必尽由虚捏。松筠等务当一秉虚公。逐款确查。如所控虚多实少。恒杰系获罪之人。又捏词倾陷。应加重问拟。若所控多有实据。闲有一二虚诬。但照例治以应得之咎。至兴奎年已衰老。即各款审系全虚。亦令其来京候上□日。一经得实。松筠等即传上□日将兴奎革职研讯。不必再行奏闻请上□日。以致往返稽迟。审明后。即行按律定拟具奏。不可稍存姑息。将就了事。其所供各款内、矢公教一款。最关紧要。新疆地方。岂可令兵丁官员学习书符念咒之事。此风断不可开。究竟由何传习。果否煽惑多人。著松筠等确查严禁。不可张皇株累。务令革除敝习。以靖边疆。至其余各款。如兵丁纵妻卖奸。佐领不行革退钱粮。任其冒领。而以子告父。原审官听情故出。又知县署内畜养女曲歌唱。及废员朱栋毒毙跟役。委员检验不实。如果属实。该员等均应革职审拟。此外关系官员营私舞敝□大之处。松筠等查明某款得实。即将该员一并革职严行审讯。其所控库尔喀喇乌苏领队大臣台斐音、于今岁上元前赴乌噜木齐看灯一节。该处领队大臣系台保。并非台斐音。著松筠等查明台保如实有擅离职守、逢迎都统之事。亦即据实参奏。将此谕令知之。　　

○直隶总督温承惠。参奏疏失饷银被劫之浙江委员熊浚。请革职、留于武清一带协缉。得上□日、熊浚无庸留于该处协缉。著该督即行解京、交留京王大臣会同刑部审讯。　　

○以河南巡抚长龄、为乌噜木齐都统。调浙江巡抚方受畴、为河南巡抚。以安徽布政使李奕畴、为浙江巡抚。调河南布政使蒋继勋、为安徽布政使。赏二等侍卫台斐音、三品顶带。为河南布政使。　　

○赏热河接驾兵丁、及看守避暑山庄弁兵、一月钱粮。看守口内口外各行宫弁兵、半月钱粮。　　

○是日。驻跸要亭行宫。　　

○乙酉。驻跸两闲房行宫。　　

○丙戌。谕内阁、初彭龄奏、吏部办理议处案件、轻重未协、据实陈明、请上□日查办等语。著派勒保、福庆、刘镮之、潘世恩、将所指吏部原议傅士奎、漆淕美、邱安校、及陈之揆、王廷格、各案。调齐文卷则例。秉公详核。如有办理歧误之处。据实参奏。　　

○是日驻跸常山峪行宫。　　

○丁亥。改铸广东督粮道管民屯粮料兼分巡广州府管辖佛冈直隶同知带理水利关防。并铸大埔平佛冈直隶同知关防。佛冈同知司狱印。从巡抚韩崶请也。　　

○户部议准、广西巡抚成林疏报、天保、奉议、二州县、开垦水田二十三＜土韦＞有奇。照例升科。从之。　　

○是日。驻跸喀喇河屯行宫。　　

○戊子。上至热河。诣文庙瞻礼。关帝庙城隍庙拈香。　　

○诣永佑寺行礼。　　

○赏热河绿营兵丁、及额鲁特兵丁、一月钱粮。　　

○是日。驻跸避暑山庄。至八月己酉皆知之。　　

○乙丑。谕内阁、据留京王大臣等奏、传讯已革同知熊浚呈出兵牌号簿、沿途文武俱粘贴印花、内载州县拨役二十八名、营汛拨兵十六名护送、惟天津县并无粘贴印花、杨村汛仅有兵丁罗亮一名、并据供称、伊曾面见天津县知县三次、嘱其上紧拨役、次日开船、仅有衙役一名、随即走散、杨村汛止有兵丁一名、在船支更等语、此案前据温承惠将移会迟延、及不亲身护送之县营各官参处、兹据供于例应拨派兵役、全行贻误。以致饷鞘被劫。疏玩已极。著温承惠再行确查据实参奏。　　

○又谕、百龄奏、前任闽浙总督方维甸现丁母忧一摺。方维甸历任封疆。均能勤慎尽职。因母老在籍侍养。兹伊母吴氏病逝。著加恩赐祭一坛。派江宁将军兴肇、前往奠醊。并著兴肇传上□日慰谕方维甸、令其节哀守礼。再图为国宣劳。　　

○谕军机大臣等、据吉纶等奏、查封兴奎、额僧保、家内赀财、讯出兴奎三子额僧保于本年三月初四日、自乌噜木齐回京、兴奎给伊银二千八百两、令其带回京中还帐生息等语、兴奎现任都统。廉俸有限。除伊每年用度外。给伊子带京银两、何以竟有二千八百两之多。此外伊署内谅必尚有存蓄。留为日用。伊子额僧保既经伊父交付银两带京。看来兴奎署中家务。亦必系额僧保管理。著留京王大臣会同刑部堂官、传到额僧保、严切讯问。伊父任所除交伊带来银两外。尚有存留若干。向其确实根究。再恒杰所控兴奎各款。除地方公事伊不能深悉外。其余如乌噜木齐地方传习矢公邪教、以及每年三节两生日收受馈送、该处协领成格在公堂醉骂、并今岁上元点放烟火花灯四款。俱系共见共闻之事。额僧保在署多年。不得诿为不知。著将此四款抄寄王大臣等阅看。向额僧保逐一确讯。如兴奎果有婪索情事。即著吉纶等将兴奎、额僧保、财产查抄。交造办处封贮。其兴奎长媳舒穆禄氏、及分居另住之次子阿灵保、所有赀产。均行给还。无庸查抄。将此谕令知之。　　

○河南巡抚方受畴、赏假回籍、以刑部左侍郎高杞、著河南巡抚。　　

○庚寅。免湖南澧、沅江。二州县。被水地亩节年缓徵银、并缓徵龙阳、武陵、澧、三州县、本年额赋。　　

○辛卯。谕内阁、弘谦等奏、据庄园头等呈称、官地不敷备办祭品、恳请补拨一摺。据称东陵后妃以下各主位桌张、自乾隆八年归并承办、内未准议拨地亩者、尚有五十五分、俱系该庄头等由租息内通融办理、现在物价昂贵、未免拮据、请酌半赏拨地亩等语。著交礼部详查档册、与所奏是否相符。如当年未经议拨属实。即奏明饬令直隶总督于附近州县内、查明官地酌半拨给。俾该庄园头等承领备办。以昭慎重。既经添拨地亩之后。如再有缺误。即奏明照例惩治。　　

○谕军机大臣等、百龄等奏、详查邳宿运河闸座、碍难添建一摺。江境邳宿运河、节年浅阻。朕意该处河道路长闸少。水势不能停蓄。以东境七十里河道递建八闸、比量参观。或应添建闸座数处。以节水势。是以降上□日令该督等核议。适阮元继有此奏。语相符合。复有上□日饬令详查速办。今据该督等查明地形土性。多有窒碍。添建无益。徒滋糜费。自系实在情形。朕办理庶政。惟求一是。从不豫存成见。即如该督等从前奏请于蒋家坝地方改建五坝。朕初意虑于民田有碍。未遽允行。嗣众议佥同。谓可收洩水之益。又免于跌塘。即降上□日准其办理。今邳宿添建闸座一事。朕并非必以阮元之言为然。该督等既确有所见。即从伊等之议停止办理。总期漕艘年年经行无滞。于公事有济。正无所庸其迁就护也。将此谕令知之。　　

○旌表守正被戕山东钜野县民郝西忠女郝氏。　　

○户部议准、两浙盐政常显疏报、长亭、玉泉、鸣鹤、海沙、四场、新开涂田灶地一千七百三十九亩有奇。照例升科。从之。　　

○除陕西宁陕厅、水冲营地五十八亩有奇额赋。　　

○壬辰。上御如意洲。赐扈从王、公、大臣、及蒙古王、贝勒、贝子、公、额驸、台吉等食。并赏赉有差。　　

