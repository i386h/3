<!-- { "loadSidebar": true } -->
○又谕、本年直隶省办理赈务、特派熊枚、周历巡查。以期肃清诸敝□大。实惠及民。闻熊枚初往查看时、于所过地方不辞劳瘁。认真访察。且行走甚属安静。嗣有人在朕前奏称、熊枚自九十月后、即不免有骚扰驿站、需索供应之事。甚至骑用驿马多至百余匹。州县中有马匹短少者、往往以钱文折交等语。朕即于熊枚奏事摺内、朱批密询。旋据熊枚覆奏、陈辩甚力。但朕既有所闻。自不能遽信熊枚一面之词。不行查询。是以复密降谕旨。令陈大文督同臬司瞻柱、秉公据实查覆。如果熊枚及随带司员仆从等、有骚扰驿站之事。必当治以应得之咎。兹据陈大文覆奏、熊枚经历各站、尖宿所需饭食、俱自行发价。随带司员、及仆从人等骑马不过三十余匹。系照常应付。颇属安静。不特臬司瞻柱、体访相同。即诘问熊枚所参各员、佥称委无需索情事。所论甚为公允。至老幼妇女、向熊枚缠扰求赈。原系地方官经理不善所致。熊枚面加呵叱。并令捐资补给。自应如此办理。是熊枚此次周查赈务。实属尽心妥协。而沿途行走安静。尤可确信。熊枚、著加恩在紫禁城骑马。以示优奖。至刑部司员刘珏、张鹏昇、随同办理赈务。尚为出力。又查无骚扰等事。既据熊枚保奏、著交吏部带领引见。其前此熊枚举劾各员。仍著陈大文俟赈务办竣后、与各该州县通行确核。分别具奏。再降谕旨。　　

○丁卯。孝庄文皇后忌辰。遣官祭昭西陵。上诣慈宁宫寿康宫行礼。　　

○以祫祭太庙致斋。前期命皇次子旻宁诣孝淑皇后殡宫行岁暮祭礼。　　

○命右春坊右庶子万承风、仍在上书房行走。兵部左侍郎陈万全、无庸在上书房行走。　　

○以江西南昌协副将亮禄、为云南开化镇总兵官。　　

○戊辰。谕军机大臣等、辛刘残匪四五百人。经杨遇春截杀一二百名。余匪窜入南山。前此窜匿南山贼匪。经官兵搜剿多时、始能肃清。今又被贼匪阑入。实为可恨。五郎地方、安设重镇。其南山各隘口、又添派兵弁、星罗棋布。原为严防窜匪而设。何以仍任贼匪窜往。岂该处新设营汛、尚未齐全竟无官兵在彼驻守耶。著惠龄、庆成、查明参奏。至由汉阴地方踹浅渡江之贼。庆成得信后、即飞饬参将吴亨衍、带领兵勇、由洋县抄出北面协剿。所办尚好。此股贼匪。前经长麟、陆有仁等、先后奏到。现已折窜安康镇安交界地方。当经降旨令长麟、庆成、前往督办。今庆成已带兵赴宁沔南郑一带。督率严防。距安康较远。且苟逆股匪、经额勒登保、德楞泰、两路大兵迎截。恐该匪被剿紧急。由川窜陕。汉南等处、边防甚关紧要。庆成竟不必前赴江北。即在宁沔一带、认真防守。以杜苟逆窜陕之路。其偷渡汉阴之贼。即责成吴亨衍剿办。惠龄已前赴凤县、与长麟会晤。该督接印后。无庸再往汉中。所有江北贼匪、专交惠龄、会同杨遇春督率剿办。　　

○以故科尔沁郡王喇锡噶勒当子桑济扎布、袭爵。　　

○福建巡抚汪志伊、因病解任。调安徽巡抚李殿图、为福建巡抚。以江苏布政使王汝璧、为安徽巡抚。调江宁布政使汪日章、为江苏布政使。以光禄寺卿先福、署江宁布政使。　　

○上以岁暮祫祭太庙。自是日始。斋戒三日。　　

○己巳。谕内阁、据礼部奏、朝鲜国贡使曹允大等、斋贡生至京。另赍奏本一件。抄录进呈。该国王以冲年袭封。奉职屏藩。适该国邪匪纠连。谋为不靖。即董率臣工、殄除魁党。宁谧国都。并将办理颠末、胪章入告。所奏已悉。惟本内所称邪党金有山、黄沁玉千喜等、每因朝京使行、传书洋人。潜受邪术等语。此则非是。京师向设有西洋人住居之所。祇因洋人素通算学、令其推测躔度。在钦天监供职。从不准与外人交接。而该洋人航海来京。咸知奉公守法。百余年来。从无私行传教之事。亦无被诱习教之人。该国王所称邪党金有山等、来京传教一节。其为妄供无疑。自系该国匪徒。潜向他处得受邪书。辗转流播。及事发之后。坚不吐实。因而捏为此言。殊不可信。该国王惟应严饬本国官民、敦崇正道。勿惑异端。自不至滋萌邪慝。至所称余孽或有未净。恐其潜入边门。所虑亦是。已降旨、饬令沿边大吏一体严查。设遇该国匪徒潜入关隘。一经盘获。即发交该国自行办理。以示朕抚辑怀柔至意。著礼部将此旨、行令该国王知之。　　

○谕军机大臣等、晋昌等奏抚恤外国遭风夷民。并派员护送来京一摺。所办殊未妥协。此等不识国名夷人。在洋遭风。漂至朝鲜国地方。经该国由凤凰城、移送沈阳。晋昌面加询问。给予衣食优加赏恤。即应令其仍附原船、任其自回本国。方为正办。何必拘泥元年旧案、护送来京。朕即位初元。外藩朝觐者多。是以饬令吉林将军、将鄂通国难民送京、以便查办。本年例应朝贡者。惟暹罗一国。此次遭风夷人。既询系不识国名。若暹罗国不能通其言语。即护送来京。亦属无益。现在该夷人等如未进关。著晋昌速行截回。傥已入关。即著直隶总督陈大文、转饬沿途州县。将该夷人等、交原派之员送回盛京。并著晋昌、赏给盘费。仍交朝鲜国、令附原船。送至本国。毋致稽留为要。　　

○庚午。以岁暮袷祭。遣官祭太庙中殿、后殿。　　

○谕军机大臣等、此次贼匪何赞等、与青号余匪杨掌柜合夥。窜至忠州。经勒保飞饬张志林、同游击唐际盛、夏云龙等、带兵追剿。歼获贼匪二百余名。并生擒伪元帅何赞。所办尚好。此股贼匪、讯据获贼供称向在老林藏躲。近因山内冰雪甚大。难以存身。是以出来打劫等语。此等零星窜匪本无伎俩。惟是潜匿深山。苟延残喘。兵至即伏匿不出。兵退即四出抢掠。并无自行投出之贼。亦断不可复事招抚。著勒保督饬镇将等、分股搜捕。遇贼即剿。务将各处老林内、藏匿余匪。悉数殄除。断不可以此等散窜之贼。稍涉大意。将此谕令知之。　　

○辛未。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭端慧皇太子园寝。　　

○遣官祭太岁之神。　　

○谕内阁、明亮从前在金川等处、曾经屡次效力。嗣遣往湖北剿办教匪。亦尚奋勉。后因追击窜匪。旷日持久。是以将伊革职治罪。寻又遣往湖北。追捕徐添德一股逆匪。节次擒获贼目。歼除贼匪。加恩赏给四品顶带。补授宜昌镇总兵。本年因念伊年迈有疾。乘骑维艰。谕令来京赏给二等侍卫。令在乾清门行走。今闻患病。朕心深为轸念。明亮著加恩赏给副都统职衔。仍在乾清门行走。令其安心调养。俟病痊再行供职。　　

○壬申。上御保和殿。筵宴朝正外藩。科尔沁、喀喇沁、巴林、敖汉、苏尼特、阿巴噶、土默特、翁牛特、喀尔喀、乌珠穆沁、阿巴哈纳尔、鄂尔多斯、奈曼、杜尔伯特、浩齐特、土尔扈特、青海、王、贝勒、贝子、公、额驸、台吉、塔布囊等、并暹罗国正副使。随文武大臣、以次就坐。诸乐并作。上进酒。召左翼、科尔沁卓哩克图亲王拉旺、科尔沁扎萨克达尔汉亲王丹曾旺布、喀喇沁亲王衔扎萨克郡王满珠巴咱尔、巴林扎萨克郡王索特纳木多尔济、敖汉扎萨克郡王德亲、苏尼特扎萨克郡王车凌衮布、土默特扎萨克贝勒理藩院额外侍郎索诺木巴勒珠尔、科尔沁贝子鄂勒哲依图、土默特扎萨克贝子固伦额驸玛呢巴达喇、右翼、喀尔喀扎萨克亲王固伦额驸拉旺多尔济、喀尔喀扎萨克亲王车登多尔济、杜尔伯特汗玛克苏尔扎布、科尔沁扎萨克郡王和硕额驸索特纳木多布斋、浩齐特扎萨克郡王敏珠尔多尔济、喀尔喀扎萨克郡王蕴端多尔济、喀尔喀扎萨克郡王萨木丕勒多尔济、回部郡王衔贝勒哈迪尔、土尔扈特扎萨克贝子沙喇扣肯、至御座前。赐酒成礼。　　

○额勒登保等奏报、剿办通江贼匪苟文明一股、斩获多名。并歼毙贼目苟朝献等。得旨奖赉拔兵丁李贵、为千总。　　

○是年。旌表孝子、江苏等省程宗海等十九名。孝妇、甘肃省张杨氏一口。守节合例、宗室佛亨妻赵佳氏等八口。满洲乌尔登额妻伊尔根觉罗氏等八十八口。蒙古阿林保妻赵氏等二十八口。汉军张崨妻李氏等二十四口。内务府伊凌阿妻王氏等五口。各省驻防兆俊妻傅氏等九十口。直隶等省、陈铨妻康氏等七百四十五口。未婚守志、江苏等省、李碧溪聘妻茅氏等二十一口。百岁寿民、妇、河南许重华等十七名口。五世同堂、安徽贡生崔必选等十五家。各给银建坊如例。　　

○一产三男、江西等省、马复顺等六家。　　

○会计天下民数谷数。各省通共大小男妇、二万九千七百五十万一千五百四十八名口。存仓米谷。三千四十八万三千八百七十九石四斗一升七合九勺。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之九十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。春。正月。癸酉朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○上以高宗纯皇帝三周忌辰启銮恭谒裕陵。　　

○免跸路经过地方本年额赋十分之三。。　　

○赏跸路经过通三河、蓟遵化、四州县贫民棉衣二万件。　　

○是日驻跸烟郊行宫。　　

○甲戌。谕内阁、向来祭社稷坛应用上戊本年二月初七日系上戊乃钦天监所定祀期、择用十七日次戊于典礼未协。仍著查照向例于二月初六日上丁祭先师孔子。即于次日上戊恭祀社稷坛。该衙门敬谨豫备。嗣后祭社稷坛俱遵用上戊。　　

○是日立春。顺天府进土牛春山宝座。　　

○驻跸桃花寺行宫。　　

○乙亥。高宗纯皇帝三周忌辰。上恭谒裕陵。未至碑亭。即降舆恸哭。步入隆恩门。诣宝城前黄幄行礼。读文奠酒毕随冠服篚至燎所跪奠尽哀乃退王以下文武大臣官员、均随行礼。　　

○是日。驻跸隆福寺行宫。。　　

