<!-- { "loadSidebar": true } -->
○上受天明命。协帝重华。天亶聪明。帝传精一。承手付太平之后。徵躬备多福之原。懿铄哉、生民以来未有之嘉会也。敬惟廿五年中。经纬万端。蟠际两大。垂千百王之模范。抚数万里之版图。奠亿兆人之家室。凡典章法度礼乐政刑。无不出之以诚。将之以敬。灵承有自。故申锡无疆。揆厥由来。储位兆于题春。佳谶符乎建号。潜孚默契。在诞圣之先。有不可思议者。若夫虹流电绕。镌宝篆于天地一家。云烂星辉。题瑶函于帝王统系。随鸾辂则赓歌际盛。游龙井而诗教得闻。苹香沜之侍侧承恩。毓庆宫之那居养正。盖保命于嘉乐。而毓德于初基者厚矣。皇天眷顾。祚我圣躬。自穹宇升香。越大廷授玺。上仪茂举。景贶毕臻。犹且凛谦抑之怀。效期颐之祝。特申舜让。未荷尧俞。迺敕下所司。灵台之时宪同刊。圜府之宝文并铸。垂为定制。用以示万年尊养之崇。洵为古今所创见。中庸言虞帝之为圣人。为天子。归本于大德。而申之以受命之可必。然则上之受命。受之于天。受之于列圣。受之于高宗纯皇帝。至于能继志。能述事。能觐光扬烈。实惟大德有以必之。稽诸在昔。唐宋内禅。事非得巳。均无足称。即姚妫姒三统相承。以天下为公。亦非继体之正。惟天佑于一德。溯大挠甲子。至御极丙辰。四千四百九十有二年。苞符翕应。以荟萃于昌期。而成此超图溢牒之盛轨。故受命若斯之隆也。夫受命以德。德之大莫重于事天。粤若春祈夏雩。圜丘方泽。斋居必恪。祀事必诚。时或彻仪卫以告虍□攵。制祝辞而将悃。所以承荃宰。迓蕃厘也。而其通幽合莫之理。悉备于南北郊二记中。一则曰极精微。再则曰极元妙。探本穷源。与祭法祭统祭义之文相表里。至右坛之步祷。岱宗之感应。水府之崇封。一念钦承。万灵拱卫。何莫非皇之敬德、所推而暨焉者哉。奉若者合天。聿修者念祖。当夫一堂聚顺。三载承欢。入则捧觞。出则掖辇。胪欢让善。情深而文明。逮亲政后。勒毕陌之丰碑。弁史宬之首＜闲＞。踵全韵以纪盛。述嗣统以扬徽。总六十年之圣德神功。悉加阐绎。昭告来兹。是惟圣人能知圣人。亦惟圣人能言圣人。其同揆而合符者。文德即世德也。由是而怀缔构。慎丕基。憬草昧之经纶。瞻尊藏之弓剑。晨兴雒诵。则五朝之彝训彰焉。秋驾再勤。则三陵之精爽格焉。松山书事。有伐崇遏密之文焉。风土联吟。有涉渭过涧之咏焉。近以迓在天陟降左右之眷。远以追开国艰难风化之自。加以推恩锡类。敬宗收族。教之以国语骑射。恪承先泽。而唐魏之淳风可复也。安之以田园庐舍。移驻陪都。而豳岐之旧俗可睹也。设巍科复章服以荣之。而菁莪棫朴之化。葛藟行苇之恩。遍诸同姓也。书云。克明俊德。以亲九族。斯之谓欤。为政以德。而懋德以勤。则未明求衣。秉烛视事。枢臣日接。庶尹旁咨。指示周详。唯疲玩因循是戒。省方设教。若台怀之为民祈福。津淀之遵海宣风。揽辔御舻。雍容和顺。固无日不与天下相见也。又如上塞秋狝。为万世家法。习劳肄武。岁以为常。而其大要见诸木兰记木兰杂咏图跋、与夫勤政箴勤政论勤政殿记者。详哉其言之矣。况乎典美劭农。心殷济众。耤勤吉亥。社报有秋。布闿于春韶。行糜于岁晚。与夫民谷之数。旸雨之宜。收获之多寡。市粜之贵贱。遐陬僻壤。靡不周知。而且谨正供之入。力绝溢征。杜邪慝之萌。首惩游惰。其或偏灾偶告。宵旰时廑。赐赈赐蠲。动以亿计。而六旬正庆。普免积逋至二千一百二十九万有奇。固宜登春台游寿宇者。熙熙然。皞皞然。翘首企足以台莱颂也。则善政之德在养民者又如此。是故参天两地。至敬也。报本追远。至孝也。朝乾夕惕。至健也。惠鲜怀保。至仁也。大矣媺矣。德至矣。蔑以加矣。然且崇节俭。明黜陟。慎河防。敕国宪。宣文教。诘戎兵。盖性敦朴素。事绝铺张。当席豫而履丰。恒戒奢而示俭。珠池养布特哈。则爱及蠃蛤之微。玉石委叶尔羌。则念及马驮之乏。上膳却万方之品。兼金定九牧之程。匪特入贡之异物胥捐。言利之小人不用也。属车所至。供亿无须。乡闾靡力役之征。陛枑鲜雕砻之饰。欣逢圣节。曲顺民情。心固乐其雍熙。事且防其浮靡。至于特颁明训。毋许再陈。则保泰持盈。圣心之所见者远矣。此商书慎俭之德也。万几初理。魁柄独操。首罪擅专。力除壅蔽。绝交通之朋党。斥侦探之吏胥。于是乎百僚有箴。谏官有论。实心行政有谕。除莠安良有诏。读皋陶之谟。恐旌别或爽也。志戒石之铭。恐脂膏或竭也。进贤以才为急。而有才无德者抑之。察吏以廉为先。而矫廉曲谨者辨之。取人不拘一格。而流品必不可淆。听言不滞一偏。而谗谄莫逃于察。尽竭心力。以报天恩。甄别贤愚。以肃吏治。此周官丕式之德也。怀襄之警。自古而然。往者波臣溢轨。搴茭下揵。虽数千万帑金无少靳。其乘势利导。则因东坝之蛰。而衡楼之大工以合。因六塘之改。而云梯之故道以修。因毛城之废。而虎山之新坝以筑。因仪封之漫。而武陟之巨浸以消。事机之顺。荒度之勤也。而三冬气暖。人力能施。九派流疏。神灵叠见。又其精诚之所为昭格也。此明德之媲于禹功者也。刑狱者民命之所系。故兼综庶政。恒以此事为兢兢。当爰书奏上。每予平反。有疑则敕覆。小民之以冤抑闻者驰大吏往治之。即至秋谳已成。犹特开一面之网。而于问刑之吏。深文防其罗织。讼牒儆其稽留。戒案牍之抑扬。禁桁杨之增设。提撕诰诫。至再至三。特制慎刑论、慎刑续论。务期无枉无纵。协于咸中。若行庆而沛鸡竿。吁泽而清犴狱。则又如天之量。所煦妪而覆焘之也。此宽德之洽于民心者也。几余典学。日有缉熙。经史而外。纪事本末、名臣言行录诸书。时加乙览。天章之富。文二集。诗三集。声之以味余之全集。而振之以余集。帝琴播咏。皇极敷言。云汉为昭。日星并寿。其嘉惠艺林者。则御经筵。幸翰苑。临雍特讲。释奠频行。续文颖之＜闲＞编。辑熙朝之雅颂。编明鉴以垂法戒。汇唐文以示楷模。庆榜四开。召试再举。驻防之籍。许与科名。名臣之乡。增其学额。一时四方俊乂。鼓吹笙簧。以期仰副右文之治。而人才蔚起。士习敦庞。乐育遍乎苗疆。肄业来于海外。所以崇正学。饬儒修。化之成。德之讫也。承平日久。生齿日繁。闲值小丑跳梁。自作不靖。譬之鸟有鸱鸮。兽有猰＜犭俞＞。鱼有鲸鲵。虫有螟螣。天并育而生。兵不得已而用。如五溪之苗。三省之逆。穷洋之逋寇。畿甸之莠民。西蜀徼外之夷。南诏江滨之猓。威弧所指。悉就荡平。虽迟速异宜。险夷殊势。而云旗窖炮迅雷疾雨之共效声灵者。实可见圣武布昭。天心助顺也。读十二辰兵事之诗。绎数百言邪教之说。武有七德。一身兼之矣。抑又闻之。无远弗届者。德也。旌节门之绰楔。化被索伦。则内地之沐德教者可知矣。赐耆老之诗章。欢腾土目。则近畿之被德泽者可想矣。是以蒙古诸部。世为臣仆。朝鲜、琉球、暹罗、南掌、缅甸、诸国。职贡时修。即＜口英＞咭唎穷岛细民。愿切就瞻。未娴仪节。犹复容以大度。予以便蕃。而阮福映之陈力于先。请命于后者。其忱悃更足多焉。则德威之所由致也。懋哉懋哉。贯道原。宣谊誉。斡洪运。召元符。天人之应既彰。而帝王之德备矣。且夫钦崇天道者。夙夜不敢康。顾畏民碞者。满盈不自启。古哲后遇灾省疚。居安思危。卒之功加当时。庆流后裔。以是知圣人之德。未有不恪恭震动以出之者。直省旱潦之不时。堤防之偶溃。潢池之自外生成。实由文武恬嬉。不能仰体德意。以宣化承流耳。乃圣德渊冲。引为己责。下罪己之诏。则修省常怀也。著守成之论。则愆忘是凛也。望雨而省愆。苦旱而成赋。则桑林请祷之心也。河决而吁神。风霾而纳谏。则松栋畴咨之意也。虽有休徵。不言符瑞。虽遇令节。俾减礼仪。惕励忧勤。二十五年如一日。以视易训自强。书陈无逸。其劼毖有深焉者。圣德所由隆。亦诸福所由备。用能敷天介祉。匝宇均禧。申命用休。曷有既极。然犹不自暇逸。必仰遵成宪。加惠藩封。周览川原。勤民整驾以致甫临跸殿遽陟鼎湖。昔曾巩谓宋仁宗岂弟之行。积之以诚心。民皆有父之尊。有母之亲。故弃群臣之日。人人感动欷歔。路哭巷祭。莫有知其所繇然者。呜呼盛哉。天之高也。地之厚也。祖宗之巍巍荡荡也。皆德所合。以熙鸿号于无穷者也。止敬止孝止慈止信。而体元者仁。曰恭曰从曰聪曰明。而作圣者睿。则惟我仁宗睿皇帝有以兼之。继自今布在方策。佑启云礽。世世万子孙。鬯洪庥。康舀禄。服教畏神。以膺此绵延之祚也。非圣人之大德。其孰能垂裕若此哉。　　

