<!-- { "loadSidebar": true } -->
○庚寅。谕军机大臣等、宜绵奏请、于四川陕甘共添练备战兵二万名。湖北河南各添五千名。分营操演。其言似属近理。然摺内称一月招募。两月勤操。又称一两月内贼匪全清。此种战兵。仍可放归本业。殊属自相予盾。试思招募既需一月。训练又复多时。然后调至军营。尚有数月之久。宜绵竟坐待新兵。不思进讨乎。但四川陕西湖北交界处所。曾经贼匪滋扰。而甘肃地处边陲。河南与陕楚毗连。防兵较少。自应酌量增添。况现在乡勇日支口粮。与兵丁相同。而绳以部伍。究非纪律之师。其有畏缩不前。或未便遽治以军法。转不若挑充入伍。既于经费不致虚糜。而于军令亦可整肃。且多一兵丁。便少一乡勇。即游手无藉之徒。一经招募入伍。可资约束。如军务告竣。或挑补营额。或散令归农。其事尚属易办。四川著交宜绵。湖北交勒保、汪新。陕西交秦承恩、柯藩。即照所请之数招募。其河南、甘肃、著景安、英善、体察情形。酌量增添。必须实力训练。可期实效。傥将来不能得力。则惟该督抚是问。　　

○吏部以大学士苏凌阿应定何殿阁请。得旨、著为东阁大学士。　　

○调江南提督王柄、为湖广提督。以山东兖州镇总兵官富成、为江南提督。　　

○旌表守正捐躯江西安义县民罗海文妻陈氏。罗胜章妻林氏。　　

○辛卯。调山东登州镇总兵官许世臣、为兖州镇总兵官。以胶州协副将穆维、为登州镇总兵官。署广东潮州镇总兵官路超吉、为湖北襄阳镇总兵官。　　

○缓徵山东城武、邹、滕、峄、四县、水灾本年漕粮。　　

○壬辰。以故喀尔喀赛因诺颜辅国公达什多尔济子呢玛、袭爵。　　

○癸巳。孝慈高皇后忌辰。遣官祭福陵。上还宫。　　

○谕军机大臣等、姜晟奏、续获芷江县安内传教及缘坐要犯一摺。此案郭贵山等、传习邪教。朕经该抚拏获分别办理。因传教之郭学胜。住居湖北来凤县地方。复密派干员拏获。所办甚好。至地方遇有邪教。固应留心查办。净绝根株。傥胥吏人等借此讹诈。扰及闾阎。甚或地方乡勇挟仇报复。任意诬扳。转致激成事端。亦属不成事体。该抚尤当转饬所属、严禁胥吏乡勇人等、勿任藉端扰累。以靖地方而副委任。将此谕令知之。　　

○又谕、闻近日贼匪每至一村庄。先将年壮平民逼令入夥。一遇官兵。辄令入夥之人当先抗拒。贼匪随后接应。若当先者被兵剿败。贼匪即乘闲先窜。官兵则随后杀掠报功。节次摺内所称杀贼无数者。大抵皆系逼胁平民。而真正教匪。早已远扬。所以日久不能成功。而新起入夥之贼。未必不由官兵驱迫所致。于事大有关系。著传谕带兵各大员、或于剿贼之前。遍行示谕、临阵时再传朕旨、谕以尔等被贼逼胁。本系无罪平民。与其为贼先驱。致遭歼戮。何不抛弃兵械。投顺官军。即得生路。或再能反戈剿贼。并可仰邀恩赏。庶被贼逼胁者。自不肯仍前为贼前驱。临阵时亦必多有解散。方可痛歼贼众。仍当严束士卒。秋毫无犯。方无忝将帅之任。傥经此次开导后。仍有前项情弊。伊等不但无功。并当重治其罪。凛之慎之。　　

○以故辅国将军绵龄子奕煌、袭奉恩将军。　　

○拨部库银二百万两。解往陕西。以备军需。　　

○上以孟冬时享太庙。自是日始。斋戒三日。　　

○甲午。谕内阁、此次川省奉节贼匪。窜入楚北利川境内。经汪新派令副将樊继祖。统兵堵剿。并令恩施、利川二县、约会川省奉节县。晓谕居民。同心并力。会合奋剿。旋经各该县尹英图、陈春波、周景福、会同千总等、共相激劝。督率三县士民。杀死贼匪一千数百余名。生擒贼目四十余名。又因贼分两股奔窜。兵勇亦分两路追剿。复杀贼二千余名。生擒二百二十余名。所办实属可嘉。除汪新等已另加优赉外。该省钱粮。前已有旨普行宽免。此次恩施、利川、二县、及川省奉节县、乡勇士民。均能齐心奋勇。同深敌忾。著加恩将该三县应徵钱粮。再行蠲免一年。以示奖义推恩至意。　　

○谕军机大臣等、姚之富。齐王氏。尤为贼首中紧要之犯。明亮、德楞泰、总当确探二省踪迹。专心设法擒获。此外四川贼首徐添德、王三槐、罗其清、冉文俦、责成宜绵。巴东贼首林之华、覃加耀、责成额勒登保等。老木园贼首、责成观成、刘君辅。安康贼首李全、责成惠龄、恒瑞、庆成。彼此各办各贼。不拘何路擒获贼首。即属该处带兵大员之功。何路任贼首纵逸。即系该处带兵大员之罪。将此各谕令知这。　　

○以剿除利川奉节贼匪功。赏知县尹英图、周景福、陈春波、知府衔。擢千总刘忠魁、为都司。外委刘文玉、为守备。　　

○缓徵齐齐哈尔、打牲乌拉、旗人应还仓谷。　　

○乙未。孝敬宪皇后忌辰。遣官祭泰陵。　　

○谕内阁、毕沅前在湖广总督任内。办理苗疆及教匪事务。失察之处甚多。功过尚待定论。竟不必与谥。　　

○缓徵直隶天津、青、静海、沧、四州县、水灾本年额赋。并旗租仓谷。　　

○命五城于冬春二季设厂煮赈。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。冬。十月。丙申朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭孝淑皇后殡宫。　　

○遣官祭端慧皇太子园寝。　　

○上幸圆明园。　　

○问太上皇帝安。　　

○颁嘉庆三年时宪书。　　

○戊戌。上侍太上皇帝诣恩慕寺恩佑寺行礼。　　

○己亥。上以万寿节。侍太上皇帝御同乐园。赐王、贝勒、贝子、公、文武大臣等食。至辛丑皆如之。　　

○谕内阁、李奉翰奏、随营办差勤奋出力之员。请分别加恩一摺。知府衔同知龚士煃、同知徐端、著加恩赏戴花翎。通判长生、著加恩赏戴蓝翎。但李奉翰祇系在沿江北岸一带。督率防堵。并未打仗。其随营人员。非有出众劳绩。因念李奉翰在彼防堵、尚为认真。是以姑准所请。嗣后不得复有干渎。致滋冒滥。　　

○明亮等奏、追剿败窜贼匪。自楚入陕。经过被扰村庄。有房屋为贼焚毁者。有盖藏一切、为贼搜劫无遗者。有男妇人口、为贼掳胁前去者。情形殊堪矜悯。此时已经被扰之处。急须安顿抚恤。未经被扰之处。急须布置堵剿。使贼匪无从劫掠。查各州县在城之民。城池足为保障。至村庄市镇。本属散处。仅恃一二隘口、乡勇防护。或相离较远。猝然遇警。不及应援。或山路分歧。有一二处设堵未遍。贼已阑入。年余以来。百姓往往一闻贼至仓皇躲避。粮食衣物。即为贼有。其躲避稍后者。该匪既劫其物。并掳其人。甚至备卫之火药器械。反以济贼。而该匪每到一处。有房屋以供栖止。有衣食以济饥寒。有勾结逼胁之人。为之引道路而供负戴。以是屡经剿杀。而夥党不加少。为今之计。欲筹恤难民而困贼匪。莫若饬附近有贼地方州县。于大市镇处所。劝民修筑土堡。环以深宽濠沟。其余散处村落。酌量户口多寡。以一堡集居居三四万为率。因地之宜。就民之便。或十余村联为一堡。或数十村联为一堡。更有山村窎远。不能合并作堡者。即移入附近堡内。所有粮食牛豕什物、一并收入。被难民人。即于其中安置。搭盖草棚。贼近则令各户壮丁、日夜更番守御。贼远则仍不禁其出入。俾得无误耕作。该壮丁各保身家。巡防自必奋勇。壮丁不足。更于难民中择其骁健者。充当乡勇。酌给口粮。即以代赈。每堡派文武妥员二三人。绅士耆老七八人。为之董率弹压。如此防范。未被难之户。得有捍御。已被难之民。得谋食息。且收养堡内之人。户口有稽。不特可免流离。抑且赈无冒滥。又其中有一二小人、曾经入教、首鼠两端者。亦皆有所拘束。不致附和勾结。设贼匪窜至。沟垒森严。难以冲突。矧各堡以逸待劳。并力抵剿。贼匪处处受敌。而人民不为逼掳。粮食牲畜不为抢夺。火药器械不为掠取。该匪将必饥饿穷戚。料难仍前四窜。加以劲兵云集。并力兜擒。定能按股歼除。似于御贼安民之道。均有裨益。奏入。谕军机大臣等、明亮等奏令川陕楚三省州县。相地设堡。阅之非不近理。但以事势而论。实为迂缓难行。地方屡被贼匪蹂躏。即欲筑堡保护。亦属无及。若贼匪已离之处。流散难民。方且安抚之不暇。岂可复兴此役。致劳民力。且滋惊扰。即如湖北襄郧等处。现据汪新奏被难民人。纷纷复业。搭棚收养。给予口粮。是难民甫免流离。正当招徕安集。俾得各安生业。设又令兴筑土堡团守。则民人既被贼扰于前。又苦官迫于后。欲息民而转以劳民。有是理乎。况此等事宜。本系地方官之责。或秦承恩汪新等、尚可筹办及此。明亮、德楞泰、系统兵大员。惟当以杀贼擒渠为事。今乃舍其急而图其缓。于军务未免分心。明亮等、著传旨申饬。　　

○以陕西巡抚秦承恩、在兴安督兵堵剿出力。加恩赏还翎顶。　　

○辛丑。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭显佑宫。东岳庙。城隍庙。　　

○上率皇子、王、贝勒、贝子、公、文武大臣、官员等、诣正大光明殿太上皇帝前行礼。礼成。上御座。皇子、王、贝勒、贝子、公、文武大臣、官员等、行庆贺礼。　　

○壬寅。孝淑皇后殡宫月祭。遣官行礼。　　

