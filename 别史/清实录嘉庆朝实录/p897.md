<!-- { "loadSidebar": true } -->
○癸酉。谕内阁、朕屡经降上□日。训饬内外衙门。力除因循疲玩。于应办事件。随时清理。不可稍有积压。乃近日各衙门。仍未能全行振作。即如昨日顺天府具题嘉庆十四年繙译会试场内供应钱粮一本。为数本属无多。即户部两次驳减。亦不难计日核办。乃迟至十年之久。方再具题。实属不成事体。该府尹等著传上□日严行申饬。此本内部驳二次。该衙门各于何年月日接到。均未声叙。亦属有意含混。嗣后凡经各部驳查覆题之本。俱著将于何年月日接到部文之处声明。以凭查核。其有遗漏者。著该部即行查参。　　

○又谕、朱勋奏、审明知县短价易银、并棍徒扰害一摺。此案赵广珠屡次扰害良民。复挟不准充当行头之嫌。咆哮公堂。起意纠众罢市。把持挟制。情殊凶恶。赵广珠著在犯事地方枷号半年。满日再发极边足四千里充军。解任保定县知县张学潮。著交部议处。余俱照所拟完结。　　

○又谕、朱勋奏、审办逆伦重犯一摺。此案张徐氏罔顾伦常。翁媳通奸。致伊夫杀死伊翁。罪陷恶逆。此等淫乱之妇。审明后亦应即正刑诛。张徐氏毋庸再交部议。著即处斩。余俱照所拟完结。　　

○旌表守正捐躯河南宝丰县民刘炳女刘氏。　　

○甲戌。上幸万寿山。　　

○谕军机大臣等、张映汉奏、审讯王起洪控告陈孔彰等、勾串伊子王文斗谋逆大略供情一摺。此案王起洪所控结党谋逆之陈孔彰程玉宁王国松王文斗等、已据该抚密委文武官弁悉数拏获。并查明各家所住房屋闲数。细搜均无收藏器械旗帜及不法字据。提讯陈孔彰等实系庄农度日。并无结盟谋逆情事。佥供王起洪因逼奸伊媳程氏不从。程玉宁系伊媳之祖。陈孔彰王国松等。系屡次从中理斥劝处之人。因此一并被控。王起洪诬告人叛逆。罪本应死。兹复讯出该犯在家蔑伦伤化。行同禽兽。因不遂所欲。辄捏造谋为不轨重情。陷害多人。此等淫恶凶狡之徒。岂可复留于人世。该抚一俟王起洪解到。即亲提陈孔彰等与之当面质对。如供证确实。即将王起洪一犯。先行斩决。在于本境枭首示众。再将审拟全案供情。照例具奏。将此谕令知之。　　

○以甘肃巩秦阶道德奎、为河南按察使。　　

○乙亥。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○丁丑。旌表守正捐躯直隶河间县民马德成女马氏。四川安岳县民萧世光妻漆氏。　　

○戊寅。上幸静明圆。　　

○旌表守正捐躯直隶永清县民王五妻王氏。　　

○赈直隶密云、滦平、二县、被水灾民。并给房屋修费。　　

○己卯。上诣安佑宫行礼。　　

○谕内阁、李鸿宾奏、漕标分发员弁过多、请将掣发武举、捐发备弁、暂停一年等语。所奏甚是。漕标分发员弁。原备随帮差委。今留标之员多至二百数十人。而催重押空等差。至多不过百余人。即已敷用。若再每年分发数十人。益形壅滞。闲居日久。易启夤缘。一经差派。必多需索。大为漕务之累。著该部即将漕卫掣发武举。并捐发备弁。停止一年。如仍形壅滞。再停一年。均无不可。俟人缺疏通后。该漕督再行奏请发往。　　

○庚辰。上以秋狝木兰。自圆明园启銮。　　

○命肃亲王永锡、大学士曹振镛、章煦、尚书英和、和宁、留京办事。　　

○兵部右侍郎英惠、以管道懒惰。降三等侍卫。调理藩院左侍郎常英、为兵部右侍郎。转理藩院右侍郎博启图、为左侍郎。以内阁学士裕恩、为理藩院右侍郎。　　

○以礼部左侍郎和桂、兼正黄旗蒙古副都统。　　

○免跸路经过由京至古北口地方本年额赋十分之四。由古北口至热河十分之五。　　

○是日。驻跸南石槽行宫。　　

○辛巳。谕内阁、朕昨日启跸。由圆明园至清河一带。京营地面。道路泥泞难行。据英和自请同翼尉等一并严议。连日阴雨积水。一时宣洩不及。情有可原。惟该处道路。伊等平日并不留心修治。仅于临时除垫。难免办理不善之咎。翼尉奎亮、富僧额、委协尉额勒锦、步军校伊勒通阿、俱著罚俸二年。英和著罚俸一年。均免其交部严议。其由大东门至清河道路。著于本年冬闲察勘高阜处所。另行修垫。　　

○又谕、管道大臣英惠、已革去侍郎、副都统、降为三等侍卫。若仅将管道官员降级。兵丁等重责。不足示惩。除虎枪长富宁外、将鸟枪护军校崇兴、守备冯成贵、兵丁等。一并革退。各回旗籍。以示惩儆。　　

○是日。驻跸怀柔县行宫。至甲申皆如之。　　

○壬午。谕军机大臣等、那彦宝奏、永定河北岸二工南岸四工漫溢情形一摺。前因永定河水势盛涨。特派那彦宝前往查看。兹于二十日午刻北二南四两工同时漫溢。著派吴璥那彦宝分投筹办。各将水势情形、口门丈尺、及水归下游、淹浸何处、先行查明。各自具摺奏陈。其所需工料银两。亦各自约计数目。先行奏明。由部库拨给。以便筹备料物。定期兴工。将此谕令知之。　　

○癸未。谕内阁、前因傅瑞祥一案。误抄谕上□日。究出该王公等、各派有护卫探听公事。当降朱谕将该王公等分别罚惩。嗣于召见廷臣时询及。俱奏称各王公等派人听事。相沿已久。并非始自近年。其最后袭职之王公贝勒贝子等。多系年幼之人。该护卫沿习探听。向其禀知。伊等并不解系不应为之事。且前此各护卫姓名。俱由萨敏供出。其萨敏有未经指实者。或知而不言者。或竟不认识者。该王公等俱幸免罚惩。亦未为平允。所有原折罚俸十二年之礼亲王麟趾等、著加恩改罚王贝勒贝子公半俸六年。原折罚俸六年之肃亲王永锡等、著加恩改罚王贝勒公半俸三年。仪亲王成亲王于此事前已加恩宽免罚惩。庆郡王永璘原折罚郡王俸六年。著加恩宽免四年。改罚半俸二年。　　

○甲申。谕军机大臣等、本日据英和奏、永定河漫水下注、由宛平县属之高立庄芦城村东流、已至南苑西红门黄村门墙外、尚未灌入苑内、现已派员防守、并行知顺天府府尹派员查看等语。永定河漫水下注。所淹全系顺天府属地方。英和已派员往查。岂刘镮之等尚未闻知。乃并未陈奏。本日刘镮之因署理三库具摺谢恩。亦未附片奏及。实属怠玩。刘镮之前次兼管顺天府尹。朕启銮后。因未奏缉捕情形获咎降黜。兹复加恩用为左都御史。仍令兼管府尹。于所属地方被水。不迅速查勘具奏。其因循疲玩习气。仍未悛改。著传上□日严行申饬。该府尹等接奉谕上

□日。即著汪如渊前往被水处所。详加履勘。水面宽有若干。深

约若干。下游淹浸系何地方。一面将水势情形据实奏闻。一面查明被水村庄应行抚恤之处。奏请施恩。将此谕令知之。　　

○旌表守正捐躯江苏丹徒县民蒋从松妻张氏。　　

○乙酉。谕内阁、禧恩奏参贻误要工之府县请交部严议一摺。署清河道保定府知府沈华旭、弃瑕录用。仍不奋勉。即著革职。密云县知县平和、著革职。此二员交吏部存记。永不叙用。　　

○又谕、永定河道李逢亨、经理河务是其专责。本年永定河漫口。虽由水势异涨。该道不多备料物。以致抢护不及。咎无可辞。李逢亨著即革职。交吴璥等饬令专办南四工漫口。如能堵筑迅速。工竣后奏明。再行酌量施恩。　　

○谕军机大臣等、据那彦宝奏、永定河北上头工水势漫溢、侧注口门约三百余丈、已掣动大溜七分等语。前因永定河北二南四两工同时漫溢。降上□日令吴璥那彦宝分往筹办。现在北岸上头工漫口三百余丈。该工地处上游。既已掣动大溜。河不两行。北二工漫口。自已汇归一处。其南四工漫口。谅必水浅挂淤。此时吴璥不必前往南四工。所有北上头工漫口。即交吴璥那彦宝二人会同办理。务同心共济。妥协筹商。以期迅速蒇功。李逢亨业已革职。其南四工漫口。易于堵筑。著吴璥等即饬知该革员。令其前往专办此处工程。以赎前愆。如果愧奋出力。工竣后再行酌量施恩。　　

○又谕、英和奏、永定河水势渐长、由三岔口头工洩出、将南苑西红门外迤南墙垣冲坏八丈余、水入南苑、有高米店等村难民数百名逃奔海子、现令移赴西红门内、暂为存身、备给口食等语。现已有上□日派韩鼎晋、奎耀、汪如渊、前往筹办抚恤。著即由广储司拨银一万两。交伊三人带往妥为办理。至南苑墙垣被水冲溃。溢入苑内。团河及南衙门两处地势较低。恐不免有浸灌情形。英和不能亲往。著传谕长申、逐加查勘。随时报明具奏。其进苑之水经由何处流出。一并查明覆奏。　　

○又谕、据刘镮之等奏、永定河漫水下注、大兴宛平两县所属求贤高米店等村、同时被淹。村民男妇尽赴南苑土堆避水逃生等语。永定河漫水下注。被淹村庄小民荡析离居。情殊可悯。亟应设法抚恤。现已有上□日由广储司拨银一万两。著韩鼎晋、奎耀、汪如渊、即带银前赴南苑内外被水地方。或散给口食。或折给银钱。并于附近高阜处所。搭盖棚厂。晓谕现在南苑避水贫民。以苑内系属禁地。今已搭有棚厂。可供伊等栖止。令其迁移就食。务各尽心抚恤。勿令失所为要。将此谕令知之。　　

○以刑部右侍郎廉善、署户部右侍郎。　　

○以办理白河桥工妥速。户部左侍郎禧恩、下部议叙。在工出力员弁、升擢有差。赏兵丁半月钱粮。　　

○是日。驻跸密云县行宫。　　

○丙戌。以光禄寺卿润德、为大理寺卿。　　

○是日。驻跸罗家桥行宫。　　

○丁亥。谕内阁、御史李远烈奏、秋谳届期、请申门禁以防探听一摺。秋审招册及朝审人犯。九卿科道于天安门朝房内会同覆核。其中有改重为轻。改轻为重者。彼此签商。原系公同定议之事。有何人必欲先知。从而探听。即使探听得知。亦何关于敝

□大窦。至东西长安门在官人役。例得出入。亦与内廷禁门迥别。该御史所奏。甚属无谓。著毋庸议。　　

○谕军机大臣等、据英和长申奏、永定河漫水溢入南苑情形、并现在筹办避灾难民事宜、刘镮之韩鼎晋等奏、派员查勘被水村庄及领银筹办抚恤各一摺。现在漫水浸入南苑草甸熟地。水势漫溢。宽至六七里。深至三四尺。著英和俟漫水稍消。遴派善于乘骑员弁。赴该二处行宫。详加履勘情形。据实具奏。至苑内避灾难民一千数百余名。英和等于未经接奉谕上□日之前。已派

