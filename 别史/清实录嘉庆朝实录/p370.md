<!-- { "loadSidebar": true } -->
○丙辰。谕内阁、前据那彦成等奏、已革南海番禺二县知县王轼等、禀出百龄在巡抚任内、用联枷致毙二命。又派伊家人任二、传令两首县代办供应物件、并于离任时、将一切玻璃紫檀物件搬运下船。并又据奏称那彦成有与百龄联衔具奏各摺、百龄到湖北后、将摺差截留、仅抄录朱批行文等款、情节重大。特派吴熊光。托津、驰往查办。先据吴熊光托津奏到查讯大概情形一摺。据称百龄供认在广东任内、曾因惩办棍徒、用过联枷、其与那彦成会奏之摺、因系巡抚衙门主稿、是以于到湖北后、将摺差截留、行文知会、至于在粤省起程时、将署内各物件、用人夫二千余名搬运下船一节、坚不承认、请将百龄解任质讯、其印务遵交瑚图礼兼署。已降旨允行。本日复据吴熊光托津奏到续行究出任二寄顿一摺。据称连日详细研讯、据任二供称、六月初二日、百龄自广东起身时、眷船随后行走、将历年积存之件、并广东署中原备器用家伙、私自搬取下船、于到楚后、觅得汉阳李姓栈房、运往安放、百龄均不知情等语。当将任二寄顿各件。逐一查明。其百龄署内物件。亦行查封。内即有木器挂灯等项。亦系广东之物。据百龄供称、均系任二私自安放、实不知情、惟自认糊涂昏愦等语。并据将百龄供单进呈。百龄素号精明。岂有于伊家人私带物件安置署内、竟毫无觉察之理。殊不足凭。且披阅单内、有买房六处。买地五十余顷。为价不少。伊本年出京时。曾闻其称盘费不敷。向人挪借银两。竟似清贫有素。而现在查出所置产业如此。其平日所为恐未足深信。百龄于在广东巡抚任内、与总督会奏事件。不将朱批移交总督。仅行恭录知照。又因惩办光棍。制用联枷。均属错谬。今又查出伊署内现有存贮广东物件。是其巧诈营私。不可不彻底讯明办理。现在吴熊光已赴两广总督新任。百龄著革职拏问。交托津会同瑚图礼提同伊家人任二、及广东人证。详细质讯。将所控自广东携带各件。一一点对。无任隐匿推卸。俟审讯确实后。再将百龄前此供认二款。一并核拟情罪。按律定拟具奏。　　

○刑部右侍郎王汝璧、以疾乞解任。允之。以都察院左副都御史四川学政周廷栋、为刑部右侍郎。　　

○以山东巡抚全保、为湖广总督。调安徽巡抚长龄、为山东巡抚。以湖南布政使成宁、为安徽巡抚。福建按察使韩崶、为湖南布政使。浙江杭嘉湖道袁秉直、为福建按察使。　　

○命翰林院侍讲周系英、提督四川学政。　　

○丁巳。谕内阁、据和宁奏、喀喇沙尔已故粮员伊精额、亏空库项、请将经手人证、提取研讯、并请将该管大臣来灵、交部严议一摺。所奏甚是。已故粮员伊精额、在喀喇沙尔办理粮饷十一年之久。亏短库项至一万两之多。何以来灵于本年接任时、并不据实严参。转以盘查仓库无亏。饰词入告。及至伊精额身故后、始行参奏。又未自请议处。殊属不合。或系来灵因从前曾受伊精额贿赂。代为隐瞒。此时接手之员。未肯接收交代。是以奏明办理。亦未可定。来灵著先行交部严加议处。至此案亏短库项。来灵既已徇隐于前。岂可复令审办。所有应讯人证。著交和宁亲提严鞫。按律定拟具奏。如讯明来灵有染指分肥情事。即著据实严参。其历任办事大臣。除普福、讷音、纳清保三员、业经病故外。所有德勒克扎布等五员、任内如何盘查交代。必有册档可稽。并著逐一详核。如有得受伊精额馈送贿赂扶同捏饰之处。一并据实参奏。　　

○谕军机大臣等、本日据戴均元奏到履勘运口水势情形一摺。并绘图贴说呈览。朕详加披阅。图内所绘形势甚属明晰。而自御黄坝迤南、至迤东一带。满幅皆系黄水。可见倒灌益甚。据戴均元奏称、自八月堵筑义字坝后、迄今三月有余、清水较高黄水未及一尺、距明春启放仅有两月、尽力收蓄、谅不能及二尺、初放时或可畅注、日久势弱、两水顶阻、或遇汛水涨发、仍恐不免黄水倒灌等语。所虑甚是。但据称与铁保徐端再四商酌。如遇两水相抵。不能不暂开峰山等闸。用减黄助清之法。来年重运、亦可不至浅阻。此则非是。蓄清敌黄。原系治河良法。乃自上年回空阻滞。经姜晟吴璥等筹启祥符五瑞等闸。掣减黄水。权宜济运。本年回空。则全系借黄济运。似此年复一年。黄水所到之处。在在停淤。日久竟成平陆。全河受病。关系非轻。今若再开峰山等闸。仍系上年掣减黄水办法。必致淤及下游。殊非正办。现据戴均元奏称、俟催令铜铅帮船渡竣。亟宜堵合御黄坝。将引河一并开挖。其临湖引河二道。赶紧挑竣。并将清江以下运河两腮淤滩。上紧开挑。此等应办工程。均著照所请办理。仍著铁保、徐端、会同戴均元、悉心商酌。熟筹良法。务使来年重运。可以通行无阻。而黄水不致仍前倒灌停淤。为一劳永逸之计。方为妥善。将此各传谕知之。　　

○旌表守正捐躯奉天承德县民刘自美妻李氏。　　

○己未。谕内阁、京城满洲蒙古八旗。生齿日繁。而国家经费有常。甲兵设有定制。势不能于额外增添饷项。俾资养赡。朕宵旰筹思。终乏良策。今人数众多。生计既不免拮据。而少年子弟、无所执业。亦恐启游惰之风。因思巡捕五营所辖马兵一项。本系召募充当。虽系绿营。究在京汛地面。向来汉军八旗、及内务府汉军人、均准挑补。满洲蒙古子弟、尽可一律充当。不特养育有资。且得归营管束。实属两有裨益。著满洲蒙古八旗都统副都统等、会同步军统领、及左右翼总兵。将五营马兵、查明额缺共有若干。此内除现在汉军充当者共有若干缺外。其余应酌分若干缺。照旧召募。以若干缺归入满洲蒙古八旗闲散人等分别挑充之处。议细筹核。悉心妥议具奏。　　

○以故奉恩将军珠灵阿子吉灵阿、袭职。　　

○调湖北提督定住、为乌噜木齐提督。以湖北郧阳镇总兵官庆溥、为提督。调河南河北镇总兵官呢玛善、为郧阳镇总兵官。以河南荆子关协副将蔡鼎、为河北镇总兵官。　　

○予四川湖北阵亡委参领额森保、富勒德恩、委防御富楚那、蓝翎马甲莫讷恩泰、把总杨宗雄、外委柴全、祭葬世职。蓝翎乡勇徐升、单贵、减半赏恤。前锋萨英阿等四名、兵丁许捷登等四十一名、赏恤如例。　　

