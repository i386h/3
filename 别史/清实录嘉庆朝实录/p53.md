<!-- { "loadSidebar": true } -->
○甲寅。谕内阁、云贵总督现在出缺。富纲才具虽属拘谨。但曾久任云贵总督。于边疆情形。尚为谙悉。所有云贵总督员缺。即著富纲补授。富纲于何处接奉此旨。即驰驿前赴新任。不必来行在请训。黔省苗疆。甫经戡定而军需销算等事。尤须实力清厘。富纲到任后。务当倍加勉力。奋发有为。将地方一切事宜。逐加整顿。以副委任。其漕运总督。著梁肯堂补授。并著即日前往。料理回空及明岁新漕等事。以期妥速无误。其刑部尚书一缺。现当办理秋审之时。一时未得其人。董诰现在守制。已逾小祥。计明岁春夏闲。即届服阕。著董诰暂行署理。董诰接奉此旨。亦不必前来行在谢恩。惟当在京悉心办理秋谳大典。及军营纪略等事此系朕不得已用人之苦心。当亦人所共谅也。　　

○予故云贵总督三等男鄂辉、祭葬。入祀贤良祠。谥恪靖。以其子鄂弥善、袭爵。　　

○乙卯。遣官祭火神庙。　　

○谕军机大臣等、勒保奏分路剿贼情形。虽将开州坪贼匪痛加歼戮。而各股著名首逆。仍未拏获一名。不为满意。现在王三槐等窜至陈家山地方。即系林亮功从前屯取处所。徐添德一股。亦向开县奔逃。三股贼首。自必逃聚一处。勒保现已带兵驰赴开县截剿。而德楞泰亦由广元驰赴南江一带。会同惠龄、恒瑞等、兜截李全、高均德、阮正通、冉文俦等各股贼匪。明亮自亦赶赴前途。与德楞泰等合力奋击。正当彼此约会。兜围截剿。务将各股贼匪。于七月内一并剿办完竣。将此传谕知之。　　

○勒保奏报、剿除川匪龚怀仁全夥。加道员李鋐、接察使衔。赏署知州赏发祥、蓝翎。生员李辉阳等升赏有差。　　

○以堵剿荆竹园等处贼匪。歼毙贼首林定相功赏候补同知方积花翎。　　

○以围剿荆竹园贼匪不力。革总兵官艾如文、副将王承勋、游击李乏荣、花翎。　　

○丙辰谕军机大臣等、魁伦奏拏获在洋叠劫盗犯一摺。内称拏获盗船一只起出大小炮位八门。此项炮位。岂盗匪仓猝所能铸造。若非沿海营汛炮位被盗抢窃即系汛兵私自卖给。或在洋遗失。其起出炮位。俱铸有营分及制造年月号数。无难查办。何以闽粤等省总未究办及此。著传谕魁伦等即将此案起出炮位。系何营分。如何被盗抢劫遗失之处。查明办理并著粤东督抚。照此一体严行查办。　　

○以翰林院编修王宗诚、为陕西乡试正考官。刑部主事王祖武、为副考官。内阁学士平恕、为江南乡试正考官。翰林院检讨万承风、为副考官。　　

○旌表守正捐躯山东泰安县民李成女李氏。　　

○丁巳。谕军机大臣等、景安等追剿竹溪一股贼匪。已除三分之二。而贼匪仍由竹溪窜入陕省平利县境。岂非驱入邻境。所办何事。景安、额勒登保、兴肇、著传旨严行申饬。前据宜绵奏、业于洵阳平利一带派兵堵截。今贼匪窜入平利之镇坪地方。正可迎头截击。何以未据宜绵奏报、而景安摺内亦未提及。现在额勒登保兴肇。已带兵三千余名。由镇坪入陕追剿。当与宜绵两面夹攻。若再任蔓延陕境。伊等自思当得何罪。至川匪王三槐等夥党一股。现已窜入大宁。难保不阑入房县归巴一带。景安已带兵驰往拦截。并令文图等分路严防。务须实力堵截。勿再任窜入楚界。慎之。至勒保剿办川东贼匪。仍任王三槐。徐添德等窜合一处。今又任贼匪由大宁一带分窜。似此往来窜扰。何日始能剿竣。勒保、亦著严行申余。现在勒保已赴开县督兵进剿。并令观成等于大宁奉节一带迎截。务须策励云贵新兵鼓勇直前将各股窜匪。一律歼除。毋任复窜楚陕。勒保系总统大员。所有陕楚各股贼匪。皆应通盘筹画。悉心调度。岂得专管川省一路。而各省窜匪。听各省自行剿办。以致彼此各不相顾。东击西奔。迄无成功。如此又安用总统为耶。今将各路带兵大员。为之分定责成。陕省令宜绵、与额勒登保、兴肇、为一路。专剿现窜平利之刘成栋等一股。楚省令景安、与王凯、文图、为一路。专堵现欲窜入楚境之川东贼匪。惠龄、德楞泰等剿办李全、高均德、阮正通等贼匪。如已与冉文俦、罗其清、合夥。则惠龄、恒瑞、明亮、德楞泰、作为一路。并力兜击。若贼首等尚在分窜。则惠龄、恒瑞、专剿冉文俦等一股。明亮、德楞泰、专剿李全高均德等一股。如此、则各剿各股。庶责有攸归。无可诿御。而勒保剿办王三槐等一股贼匪。仍当察探各路贼情。相机布置。为之声援策应。不拘何路。能将贼首拏获。俱系总统之功。若贼匪由何路窜逸。不特此一路领兵大员责有攸归。即总统亦无可诿罪。而各路领兵大员。仍不得推卸总统。稍存观望。必须各加策励。合力堵剿。贼匪方不致往来奔窜。若各股贼匪于何路逸出。即惟该路领兵大员是问。经此番训谕之后。若仍前观望。不知同心协力。奋勉图功。必将伊等从重治罪。再不能曲为宽贷也。将此各传谕知之。　　

○戊午抚恤琉球遭风难夷如例。　　

○己未赏热河弁兵一月钱粮。　　

○辛酉。谕军机大臣等、前闻各省贼匪窜入川境后。川匪以伊等桑梓地方。不容他省教匪前来扰害。是以齐王氏、姚之富、高添德、仍由川省折回陕省。而刘成栋、亦由川东窜回湖北。今高均德等在陕被剿情急。又复阑入川省。若川匪仍前与之为难。则该首逆等前有川匪阻挡。后有官兵追击。而宁沔一带。又有秦承恩。王文雄等、带兵防堵。无从窜入。正是极好机会。即此时陕匪已与川匪勾合。惠龄等何不设计离闲。俾其疑忌内溃。既可以贼攻贼。而官兵搜剿。更当事半功倍。以视东窜西击。惟事尾追岂不难易悬殊。惠龄等、于此等机宜。岂竟全未想及。一筹莫展耶。将此传谕知之。　　

○拨部库银一百万两解往湖北。以备军需。　　

○壬戌谕军机大臣等、司马騊奏抢护睢州高家寨要工平稳一摺。现在下游曹汛漫口。并未堵合。当此漫水下注之时。上游有何要工。急须抢护。不过工员等藉此以为沾润之计。司马騊初任总河。必须严加查核。工归实用不得看情面。任其藉词浮冒更不得因有此旨。即心存懈弛。遇实在要工。转有疏防也。将此传谕知之。　　

○旌表守正捐躯直隶冀州民苏元妻韩氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆三年。戊午。秋。七月。癸亥朔。享太庙。遣豫亲王裕丰。恭代行礼。　　

○谕军机大臣等、德楞泰、带兵七千余人。又与惠龄、恒瑞、会合一路。声势极为壮盛。岂尚不能速擒贼首。今冉文俦、与高均德勾合。贼情反覆。必不免自生衅隙。惠龄等、务须察探贼情。相机用计。若能设法离闲。使贼首各自相图。固属甚善。否则使其党与怀疑。渐形解散。我兵乘势进击。亦可收以贼攻贼之效。将此饬催。即将如何会合擒拏首逆之处。加紧驰奏、并传谕知之。　　

○丙寅。谕内阁、御史郑敏行奏、请令署尚书董诰、于办理秋审事竣、仍行终制一摺。前因刑部尚书出缺。正当办理秋谳大典之际。一时实无可补授之人。因念董诰已逾小祥。且在京闲住。是以今董诰暂行署理。并非实任。亦断不肯令其在禁近行走。该御史所奏、虽属有理。但于朕用人不得已权宜办理之心。犹未深悉。且向来似此者不一而足也。原摺著发还。　　

○戊辰。谕内阁、高杞奏、拏获捏造逆词倾陷良民之棍徒、审明正法一摺。此案襄阳县民陈万村、因图谋良家妇女。胆敢捏造逆词。图害无辜。实属狡险可恶。该县因其形迹可疑。即行拏获。该府亦即驰赴樊城。会同查办。究出实情。办理尚属认真。知府张瑢、知县陈宋赋、俱著交部议叙。以示奖励。　　

○谕军机大臣等、楚陕地方。现已无贼。但该二省。与川境在在毗连。难保窜入川省贼匪。不又思折回陕楚。其楚北之房县、归、巴、一带。著责成景安、率同王凯、防堵。陕省之平利、西乡、一带。责成宜绵、关腾、索费英阿、柯藩、堵截。汉中、宁、沔、一带。责成秦承恩、王文雄、防守。若川省窜匪。由何路窜入陕楚境内。则惟此一路督防之员是问。将此各传谕知之。　　

○以刑部员外郎朱文翰、为河南乡试正考官。户部主事汤藩、为副考官。署国子监祭酒胡长龄、为山东乡试正考官。内阁中书曹德华、为副考官。右春坊右中允祝曾、为山西乡试正考官。刑部主事戴敦元、为副考官。　　

○己巳。孝淑皇后殡宫月祭。遣官行礼。　　

○谕内阁、本日召见新授云南东川府知府李尧栋、奏称伊母年逾七十。云南路远。难以迎养。著加恩调补山东泰安府知府。俾遂乌私。其云南东川府知府员缺。即著鸣铎调补。　　

○庚午。谕军机大臣等、秦承恩奏、太平地方。另有贼股。陕省西乡、紫阳、与太平甚近。秦承恩、王文雄、柯藩、现在该处。即责成伊三人防守。宁、沔一路。有吉兰泰、李文蔚、分驻。务实力防守。毋使川匪阑入。将此传谕知之。　　

○以贝勒永鋆、为镶白旗护军统领。贝子永硕、为镶红旗护军统领。　　

○以工部侍郎成林、兼镶黄旗蒙古副都统。贝勒德麟、为镶黄旗汉军副都统。贝勒永臶、为正黄旗满洲副都统。太仆寺卿佛尔卿额、为镶红旗蒙古副都统。仍兼太仆寺卿。　　

○以镇国公永玉、总管内务府大臣緼布、为镶红旗汉军副都统。总管内务府大臣盛住、御前侍卫明安、为镶蓝旗汉军副都统。　　

○以正黄旗满洲副都统崇尚、为广州将军。正白旗满洲副都统德勒恪楞贵、为宁夏将军。　　

○壬申。孝懿仁皇后忌辰。遣官祭景陵。　　

