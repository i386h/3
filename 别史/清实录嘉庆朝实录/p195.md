<!-- { "loadSidebar": true } -->
○又谕、陕西首逆高三、马五、屡次戕害大员。前经杨遇春将高三歼毙。马五生擒。即在陕省正法。并讯据马五供称、曾经戕害惠伦、安禄、阿尔萨朗、丰绅布等。实堪痛恨。兹据陆有仁遵旨将高马二逆首级。派员解京。著派散秩大臣积拉堪、赴惠伦、安禄、坟园。乾清门侍卫庆惠、赴阿尔萨朗、丰绅布、坟园赐奠。将该二逆首级悬挂。令各该员家属观看。以抒忠愤。俟通行赐奠毕。即将二逆首级。锉碎扬灰示众。　　

○丙戌。谕内阁、各省及新疆遣犯。内有发给兵丁为奴者。均系情罪甚重。特令其备尝艰苦。俾知悔过自新。该管官于此等人犯。理应随时严加钤束。岂可令其充当长随。出入衙门。滋生事端。前此景熠将遣犯黄钦时、留署教曲。曾经按律治罪。乃现据继善奏、路经吉林。见理事同知硕隆武之长随胡成儿、即系发往吉林给兵丁为奴之犯。大属非是。除不准服役外。硕隆武、著交部议处。并恐各处似此者尚复不少。著通谕各将军、督抚、副都统、及新疆大臣等、嗣后于情罪重大发遣给兵丁为奴之犯。毋许夤缘服侍官长。致启干与公事之渐。傥阳奉阴违。一经察出。定将容留服侍之员、及失察该管大臣等、一并交部议处。　　

○以翰林院侍讲学士汪廷珍、署日讲起居注官。　　

○予湖北陕西四川云南阵亡知州王嘉猷、知县陆维基、涂陈策、州判李晨、盐大使李基善、典史蒋曰纪、杨炳文、杨堂、千总郑永泰、祭葬加等。世职如例。知州毛大瀛、知县王赞武、张位中、左观澜、州同王钟嶷、州判印万全、府经历陈栋、县丞叶槐、训导余文泰、从九品尹炤、未入流王壬、守备张龄霞、马存、把总张乃荣、张用章、刘钺、庞有仓、苏升、外委李育华、马仁、李镮、祭葬世职。兵丁董起成等二千三十七名、赏恤如例。　　

○丁亥。刑部议覆、安徽按察使恩长条奏、民人聘妻童养者。与人通奸。本夫有服亲属。杀死奸夫奸妇。部例向无明文。嗣后请照已成婚例办理。从之。　　

○己丑。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后殡宫。　　

○遣官祭端慧皇太子园寝。　　

○缓徵山西长治、长子、二县水灾本年额赋。　　

○拨部库银五十万两。广储司库银五十万两。解往永定河工次。采办料物。准照市价报销。　　

○庚寅。旌恤骂贼捐躯湖北竹溪县生员陈作舟、敖于頖、二十二名口如例。　　

○旌表守正捐躯四川泸州民颜尔宦女颜氏。　　

○增给右安门外赈厂京仓稄米。。　　

○贷天津被水各营兵丁一季钱粮。　　

○缓徵湖南武陵、龙阳、二县、水灾本年额赋。　　

○壬辰。拨内帑挑浚紫禁城内外大城以内、河道。及圆明园引河。　　

○免山西代、应、浑源、山阴、大同、繁峙、五台、忻、朔、定襄、崞、怀仁、十二州县、水灾本年额赋。　　

○缓徵陕西咸宁、长安、临潼、渭南、泾阳、三原、高陵、富平、耀、咸阳、兴平、醴泉、华、陇、汧阳、乾、十六州县、旱灾节年民欠额赋盐课仓粮。　　

○癸巳。上御勤政殿听政。　　

○谕内阁、本年京师自六月初旬。大雨连绵。河水涨发。直隶所属各州县民田庐舍。多半被淹。灾祲示警。朕心深为兢惕。当即＜闲＞派卿员。分路查勘。谕令一面奏闻。一面开赈。节降谕旨、分别蠲免钱粮。截留漕米六十万石。动支库项十万两。交熊枚等酌量分拨急赈。并于京城附近地方拨发银钱米石。设厂分给。又令兴工代赈。以期安抚穷黎。当此霪潦为灾。百姓流离失所。嗷嗷待哺。傥不立时降旨。发帑开仓。多方拯救。其过在朕。若既有银米。而地方官经理不善。以致惠不逮民。则咎在臣下矣。本日九卿等议驳御史胡钓璜、和静、条奏一摺。胡钓璜、则请令在京王大臣官员、及各庙宇铺户等、分养灾民。和静、则奏请京师限定赈期。晓谕灾民早回乡里。伊二人虽主见不同。均以各州县灾黎来京就食者多。鳃鳃过虑。试思各州县被灾百姓。如果纷纷赴京就赈。必因州县散赈。或侵肥入己。或假手吏胥。从中冒滥。有名无实。致百姓不能存活。弃家觅食。否则人情莫不系恋乡土。孰肯舍近图远。假如京师办赈。并不认真。则近者必致失所。远处灾黎。亦岂肯闻风踵至乎。该御史等并未将如何办赈之法。悉心条奏。其议均不可行。和静摺内词意尚无纰缪。无庸置议。至胡钓璜请将被水男妇发给京城内外庙宇、及王公大臣官员。铺户之殷实有力者。如雇工之例。各处分养。则荒唐已甚。此等被灾男妇。令其入庙居住。必至男女混淆。若责令王公大臣官员等分拨豢养。视如雇工。灾民必不乐从。难保无别滋事端。且以待赈之民。下侪厮仆。与犯属发给大臣之家为奴何异。试问前代救荒之策。有如此办理者乎。今该御史妄逞臆见。以必不可行之事。冒昧渎陈。本应照九卿所请、交部议处。念其究系言官。若因所奏失当。遽予处分。恐有奏事之责者。因此心生疑惧。缄默不言。但似此识见庸陋。亦难胜台谏之任。胡钓璜、不必交部议处。著斥退御史。仍回本衙门以原官补用。向来各部院衙门保送御史。往往将年老才庸者列名塞责。竟以风宪衙门。为投闲置散之地。殊属非是。各堂官于属员中优等出色者。自必留于本衙门办事。但亦应将才具稍次、明白有识之员。慎选保送。岂可令衰庸之辈。忝居言职。致陈奏多属不经。嗣后各衙门保送御史。务须认真遴选。勿得率意充数。自干滥举之咎。　　

○又谕、熊枚现署督篆。驻劄工次。陈大文不日即可抵京。熊枚俟陈大文接印后。不必留工。著即周历直隶办赈各地方。详细查勘。如果地方官有实心办赈、民情宁帖者。即将该州县存记。以备升调。傥有玩视灾务。将赈饥银米侵牟入己。即当奏明正法。即无侵牟之事。或任听吏胥中饱。致小民不得实惠。一经查访得实。亦应严参惩治。此事专交熊枚查办。傥稍有徇隐。咎无旁贷。　　

○以光禄寺卿善宝、为大常寺卿。　　

○甲午。拨内帑挑浚护城河。　　

○乙未。谕内阁、丰绅济伦等奏、遵旨查明乾隆五十年以后、历任管理奉宸苑事务之大臣、及承办官员、分赔圆明园等处应挑引河银两一摺。固应如此办理。但此事实由从前和珅任内务府大臣时、诸事专擅。其奉宸苑事件。虽非伊专管。总须向其关白。偶遇各处河道有应行挑挖者。该管官自必告知和珅。而彼时每值大雨时行之际。皇考驻跸热河。和珅遂尔置之不办。以致年复一年总未疏浚。是河道淤垫。皆因和珅废弛所致。迨嘉庆四年以后。朕尚未莅圆明园居住。而经管之大臣官员等、亦未将应行挑浚缘由。奏明办理。本难辞咎。但此二年中、从未有如本年之经旬大雨。且因军务未竣。朕曾降旨各处工程如可缓修者。不必急于兴工。伊等遂尔误会。将此项挑工亦未办及。今猝遭霖潦。致有积水泛涨。其贻误尚属有因。若追论此事玩误之由。其咎自以和珅为重。伊已早正典刑。无庸置议。其历任大臣卿员。均属随同和珅、因循延玩。而司员不过回明堂官。不能自定主见。若按照销六赔四之例。分别著赔。未免银数过多。朕细阅单内、如丰伸殷德名下应赔银二千九十余两。惟念其管理奉宸苑时。皆系伊父和珅代为主持。且伊家产籍没。经朕赏给余赀。作为公主养赡。今令其照数赔出。必形拮据。朕心有所不忍。所有丰伸殷德应赔银两。著加恩全行宽免。金＜闲＞应赔银三千六百余两。业经身故。所有赔项。自系伊子緼布代赔。现在緼布亦有应赔银一千四百余两。若令其一并缴出。当差未免竭蹶。金＜闲＞、緼布、著赔缴十分之三。丰绅济伦两任内、共应赔银三千七百余两。为数稍多。亦著赔缴十分之三。此外各该管大臣、及承办官员等、俱著赔缴十分之五。稍示薄惩。所有各员分赔银两。著即如数送交办理工程大臣明安、收贮备用。朕因此次奉宸苑挑浚河道。初议将历任各员量加著赔。用儆将来。是以稍为示罚。傥挑竣之后。各该管大臣及承办官员、仍不能随时留心查察。复致积淤。则一应挑挖工费。即著伊等全数赔认。不得援此为例也。　　

○命五城展赈一月。　　

○免直隶宁河、唐、东鹿、景、天津、静海、钜鹿、南和、鸡泽、大名、元城、玉田、丰润、柏乡、武强、沧、平乡、清河、昌平、阜平、藁城、无极、新乐、任、阜城、定、曲阳、蓟二十八州县、水灾本年额赋。青、唐山、□束强、获鹿、栾城、南乐、遵化、蔚、东光、九州县、本年额赋十分之五。蓟州、次年额赋十分之三。　　

○丙申。上幸静明园。诣龙神庙拈香。　　

○德楞泰奏、查明剿办徐添德出力各员。赏游击杨登魁、都司珠勒亨、高发荣、蓝翎委官昭福、骁骑校富永阿、托尔托善、花翎。骁骑校富森保等、蓝翎。　　

○拨广东藩库银二十万两。两淮运库银二十万两。解往四川。以备军需。　　

○丁酉。谕内阁、京畿一带被水灾民。节经发帑截漕煮赈。叠沛恩施。急为赈恤。此后尚有大赈。分别极次贫民。按例办理。而目前以工代赈。最为救荒良法。现在特派大臣。将永定河漫口淤沙。赶紧筑浚。及京城护城河等处。通行查勘疏浚。雇募附近灾民。俾得趁工觅食。惟向来办理工程。俱有工头承揽。一切雇集人夫。照料收管。皆系工头总司其事。诚恐伊等祇招雇向日做工熟识之人。未必令灾民佣工力作。则赴工之人。既误领赈。又不得佣资。两无所获。是以工代赈之举。仍属有名无实。所有挑筑永定河及护城河疏浚工程。著那彦宝、巴宁阿、会同直隶地方官。高杞、莫瞻菉、会同五城御史、顺天府。各行悉心筹画。务令灾民得以藉工糊口。不使工头从中垄断之处。酌定章程。妥议具奏。　　

