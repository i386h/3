<!-- { "loadSidebar": true } -->
○己巳。和琳奏、将鸦溪、大坡垄等处苗村苗寨。逐加搜捕。所有归降之苗。及乾州民逃避河溪者。妥为经理。现拟解散余匪。密筹彻兵。并设法进取平陇。又豫筹善后六条。一、清厘苗疆田亩以杜争竞。一、归并苗疆营汛以联声势。一。更定百户寨长名目。一。分别修理城垣。一、收缴苗疆鸟枪兵器。一、安顿被难民人。上命军机大臣核议。又谕、和琳奏搜剿贼匪。抚集民苗。所办俱好。惟收缴鸟枪一条。尚须斟酌。苗民向以打牲为业。恐未必能收缴净尽。此事仍交和琳酌筹办理。务臻妥善。至密筹彻兵。此时不可欲速。苗疆甫定。三厅要隘处。尚须兵力驻守。惟当将湖北云南兵。及患病疲乏者。先量为减彻。其有用之兵。不妨多留数万。俟大局完竣。再议全彻。总使有彻兵之名。无彻兵之实。方为妥善。寻军机大臣等议覆。均应如所请。从之。　　

○以征湖南苗匪出力。赏侍卫阿那保、墨尔欢保、都司陈天云、巴图鲁名号。游击八十四、宋浩修、千总唐玉龙、花翎。千总周国平等、蓝翎。　　

○辛未。以故云南景东厅属土知府陶士云子应昌、袭职。　　

○旌表守正捐躯江苏兴化县民王裔贵妻王氏。守正被戕贵州大定府民女吴氏。　　

○壬申。谕军机大臣等、哈当阿等奏、备弁兵丁。在洋遇盗被害一摺。此案业经咨会该督魁伦。自应将盗犯速行擒获。何以洋盗如此肆劫。戕害官兵至四十七员名之多。迄今未据该督将如何搜捕曾否就获之处具奏、看来魁伦自实授总督后。志得意满。不能承受朕恩。又据哈当阿等奏、盗匪言语。俱是粤省口音。所穿衣服。亦有外夷式样等语。岂以外夷盗匪。即任其在洋围劫耶。闽粤洋盗甚炽。而此次盗犯俱系粤省口音。可见广东尤为盗匪出没之地。吉庆著驰驿速赴广东。将艇匪起自何时。粤省督抚及地方文武如何疏纵。严行详查。秉公参奏、不可稍存讳饰。　　

○赈江南丰、沛、砀山、铜山、四县山东单县被水灾民。并蠲缓新旧额赋。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆。元年。丙辰。八月。癸酉朔。上诣文庙瞻礼。关帝庙城隍庙拈香。　　

○甲戌。谕军机大臣等、永保奏、分路堵剿钟祥贼匪。所办皆合机宜。贼首姚之富等现在钟祥。务须会合兜擒。按名拏获。并查明刘之协实在下落。严拏务获。以净根株。今恒瑞等带兵前抵钟祥。订期夹击。而明亮接永保知会。已与德光由荆州前赴钟祥。官兵四面围剿。贼匪自无从逃窜。永保等于歼净该处贼匪后。即速赴榔坪一带。合兵会击。肃清地方。将此各传谕知之。　　

○毕沅奏、当阳善后事宜六款。一、境内反侧初安。良莠难别。现择诚实可信之绅士乡勇。令严密查报遣孽。务绝根株。一、先后调到满汉官兵共二千余名。现在堪以接仗者。不过一千余名。已挑验有用之兵。知会永保。听候调遣。余俱分派各城防守。一、当阳兵力单薄。深资乡勇之力。除紧要隘口仍酌留防守外。余应分别裁彻。各归本业。一城内良民。被贼滋扰日久。应照水旱灾伤极贫例。普给三个月口粮。房屋被焚者。酌赏修费。一、贼众仓卒入城。官民士女守义捐躯者。现饬查事迹。题请议恤旌表。以示激劝。一、当阳东南二面城身残坏。文庙。及衙署、监狱、仓廒、亦经焚毁。急应修建。此外仓谷库银狱囚。荡然一空。现调取荆门州案据。查清另报、下部知之。　　

○署四州总督福宁等奏报、剿平旗鼓寨贼匪。得旨嘉奖。加福宁观成太子少保。赏总兵官诸神保、巴图鲁名号。游击董宁川、防御顺德、都司玉林保、守备本太、花翎。擢把总孙应奉、为守备。赏花瓴。拔兵丁宋吉如、为千总。仍与千总宋吉典等、俱赏蓝翎。余升赏有差。　　

○以故喀尔喀土谢图汗扎萨克辅国公巴勒达尔扎布子威多布齐旺袭爵。　　

○以故云南景东厅属三岔河土巡检杨起彬子天池袭职。　　

○旌表守正捐躯四川宜宾县民叶必聚妻董氏。　　

○乙亥。遣官祭关帝庙。　　

○谕军机大臣等、苏凌阿等奏、会勘丰汛六堡漫口。筹办堵筑。展宽引河一摺。览奏俱悉惟阅所进图内。引河虽已展宽。于吸溜究恐不能得力。或于引河头再为展宽。俾顺溜东注以归正河。岂不更为畅达。再缺口漫水。现据该督等于食城河向东处所。挑挖沟渠。何不将该处遥堤接筑。使漫水径直东注归荆山桥宣洩。以免徵山湖受淤。至微山湖虽已澄清。但由湖下注。必须穿运河行走。是否不致淤垫。基下游宣洩之路能否畅达所有骆马湖尾闾五坝。自应一律启放。俾由六塘等河归海。又丰沛一带地方。现经黄河漫过。自必多有停淤。将来量否可以种。该处地势本低。今有此淤泥停积。必加高遥堤。藉资培护。是否得有裨益。著一并查明具奏、又据奏、南运河佘家庄漫口。于七月十九日堵闭断流。前此漫溢之水。下游一带自必被淹。现在如何设法疏消。其被淹地方。亦著查明抚恤将此传谕知之。　　

○丙子。停止本年秋狝。谕内阁本日蒙古王公等、因哨内雨多泥泞难行。请暂停进哨。准其所请。但围上蒙古官兵。俱已到齐今停止行围。恐伊等回程盘费拮据。著加恩照例减半赏给。即令各回游牧。以示体恤。　　

○赏湖北青草窝军前兵勇一月钱粮。　　

○给河南就城县被水灾民一月口粮。　　

○丁丑。上侍太上皇帝御卷阿胜境。赐扈从王、公、大臣、蒙古王、贝勒、贝子、公、额驸、台吉、及入觐之青海贝子齐默特丹巴、贝子品级辅国公达玛琳、扎哈沁公托克多巴图、乌梁海散秩大臣布彦德勒克土尔扈特头等台吉额尔德呢等食。至庚辰皆如之。　　

○祭先师孔子。遣仪郡王永璇行礼。　　

○谕军机大臣等、前因朱圭在广东巡抚任内。地方事务。尚为熟习。是以擢授两广总督。嗣孙士毅大学士缺出。因朱圭系读书人。品行端方。且资格较深。欲加恩将伊补授。乃近日粤洋艇匪充斥。且驶入闽洋肆劫。比由朱圭不能始终奋勉。实力查拏。殊负委任。俟吉庆到粤。朱圭即行来京候旨。将此谕令知之。　　

○又谕、滇省威远厅所属猓黑。纠抢拒捕。该镇道等办理不善。著勒保、即速同珠隆阿、驰回滇省。相机妥办。并将湖南军营前调滇兵。酌量彻带二三千名。以资弹压。将此谕令知之。　　

○和琳奏报、三岔坪为平陇门户。该处苗众恳请投诚。臣谕令前躯杀贼。适平陇茵匪纠众前来。欲烧三岔平苗寨。降苗奋力杀贼。官兵乘势迎击。生擒吴八月之侄吴老二毙贼无算。得旨嘉奖。并赏赉降苗吴廷试等有差。　　

○以办理铜仁军务无误。赏道员张继辛按察使衔。知府程国玺、程煜、花翎。擢千总张绩、为守备。赏花翎。赏千总马崇德等、蓝翎。　　

○旌表守正捐躯湖北南漳县民何名夏妻罗民。　　

○戊寅祭大社大稷。遣怡亲王永琅恭代行礼。谕军机大臣等永保奏、钟祥北界邓家冈贼匪。被官兵痛加剿杀。贼势已挫。明亮现抵钟祥。与总兵杨秀观祥相地扎营。克期会剿。永保等自北而南。明亮等自南而北。前后夹击。自可一鼓荡平。又据奏、将黄州驻守及孝感彻回之兵。令原领将备。带赴枝江。交惠龄处帮同协剿。惠龄倍当奋力进攻。扫平贼寨。就近速赴榔坪。与永保等会同剿办。将此各传谕知之。　　

○以防堵钟祥贼匪功。赏总兵官杨秀花翎。　　

○己卯。谕军机大臣等、伊江阿奏、丰汛漫水。淹及鱼台济宁村庄一摺已降旨令苏凌阿等赶筑漫口。并于下游设法疏消矣。今思丰汛堵筑事宜。现有苏凌阿、兰第锡、督办。康在田在彼。亦未另有所见。现在东省因漫水漾入昭阳。微山等湖。复因大雨连日。湖内不能容纳。致穿入连河。两岸闲有漫溢于运。道甚有关系。亟须设法疏消。康基田系本省藩司竟当回至东省。妥为经理。务使运道不致阻碍。而被水村庄早得退涸。俟料理妥协后。再赴南河。帮同苏凌阿等堵筑断流。方为妥善。将此谕令知之。　　

○给山东济宁、鱼台二州县。被水灾民一月口粮。　　

○庚辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕内阁、前据魁伦参奏已革台湾道杨廷理。挟嫌编造年谱一案当经降旨。将杨廷理解京审讯。兹据军机大臣讯出杨廷理妄编年谱各情节。录供呈览朕详加披阅。杨廷理以监司大员。因传闻有升擢臬司之信。占听灶卜。已属卑鄙。及听邻庙鼓吹唢呐以与锁拏二字音同心怀疑虑更属猥陋不通。至所称知府邓廷辑。将伊前在侯官县任内交代未清闲款银作为亏空开报、致被严参一节虽系闲款。究属亏缺。乃不及早缴纳。实有应得之罪。即中以所参屈抑。亦应据实呈诉。乃辄编造年谱。刊送众人。以辩其屈。其谬妄更无可辞。但魁伦将伊照诈传诏旨例。问拟斩候引例定罪。却属过当。杨廷理。著发往伊犁效力赎罪以昭平允。朕于大小臣工功罪。无不权衡至当。如此案。既可以服杨廷理之心。亦足令此等卑鄙谬妄者咸知儆戒也。　　

○旌表守正捐躯安徽阜阳县民普瑞云女普氏。　　

○辛巳。太宗文皇帝忌辰。遣官祭昭陵。　　

○谕军机大臣等、魁伦奏、盗首纪培。率领夥党自行投出。经魁伦酌加奖赏。并择其年力精壮者。分配各兵船出洋缉捕。此等投出盗匪。或实系畏罪自首。或畏惧艇匪。相率投出。＜土交＞未可定。但既带同夥党二百余名。呈缴船只器械。尚属畏法。今令其出洋捕盗。伊等在洋日久。熟悉水道情形。自可得力。惟当随时留心。倍加慎重。又不可明示以疑彼之心。于密为防范之中。仍加之鼓励。俾收以盗攻盗之效。将此传谕知之。　　

○命侍卫佛尔卿额、往奠故喀尔喀亲王齐巴克多尔济茶酒。　　

○壬午。以故喀尔喀左翼扎萨克贝勒阿裕尔孙纳木萨口□赖扎布、袭爵。　　

○癸未。太祖高皇帝忌辰。遣官祭福陵。　　

