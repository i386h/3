<!-- { "loadSidebar": true } -->
○丁巳。谕内阁、国史馆纂办臣工列传。向不按年分先后以次进呈。其办理章程。本不画一。前日该馆进呈和珅列传。和珅逮问伏法。迄今已越十五年。始将列传纂进。已太觉迟缓。迨详加披阅。其自乾隆三十四年袭官、以至嘉庆四年褫职。三十年闲。但将官阶履历。挨次编辑。篇幅寥寥。至伊一生事实。全未查载。惟将逮问以后各谕上□日详加叙述。是何居心。不可问矣。和珅在乾隆年闲。由侍卫洊擢大学士。晋封公爵。精明敏捷。原有微劳足录。是以皇考高宗纯皇帝加以厚恩。奈伊贪鄙性成。怙势营私。狂妄专擅。积有罪愆。朕亲政时是以加以重罚。似此叙载＜闲＞略。现距惩办和珅之时。年分未远。其罪案昭然在人耳目。若传至数百年后。但据本传所载。考厥生平。则功罪不明。何以辨贤奸而昭赏罚。国史为信今传后之书。事关彰瘅。不可不明白宣示。所有承办和珅列传之纂修官。著查明参奏。交部严加议处。其正副各总裁校勘疏漏。均难辞咎。除陈希曾甫经到京、仍留原馆、毋庸交议外。董诰在馆年久。精神未能周到。著毋庸兼充正总裁。仍交部议处。景安现已年老。章煦甫经到馆。均免议处。毋庸兼充副总裁。著派曹振镛、托津、潘世恩、充国史馆正总裁。卢荫溥、充国史馆副总裁。将该馆纂辑各事宜。妥立章程。加意整饬。其和珅列传。著另行详查编次进呈。寻奏、删纂和珅列传之编修席煜、请革职审讯。得上□日、顾莼原纂和珅列传稿本内。本载有事实四条。皆和珅罪状。仰奉皇考高宗纯皇帝饬谕加以谴责者。葛方晋节去三条。席煜节去一条。其居心实不可问。除葛方晋业经身故外。席煜前已革职。著即行押解回籍。交江苏巡抚张师诚严行管束。令其闭门思过。不准外出。并留心稽察。如有怨望诗文。即奏闻将该革员拏问治罪。　　

○成都将军赛冲阿等奏报、官弁进巢□刀凉山番贼。歼毙为首凶夷毕格等。擢外委彭朝富、为把总。兵丁张勇、为外委。　　

○铸给湖南抚标右营游击关防。从总督马慧裕请也。　　

○戊午。以巡漕给事中李鸿宾、为河东副总河。　　

○己未。谕内阁、向来部院各衙门。遇有请派事件。均将上届派出各员。开列比较单呈览。此次考试拔贡。礼部单开嘉庆七年派出搜检王大臣内。已故者十二员。不应仍行开写。嗣后各衙门开列比较单。著将上届派出之员叙明共若干员。声明已故若干员。扣除。将现存者按名开单进呈。　　

○又谕、本日永锡等将原任察哈尔总管头等侍卫诺木齐、列入请补总管缺内拣选带领引见。诺木齐、前在察哈尔总管任内缘事革去总管。降为副护军参领。上年军营出力。授为头等侍卫。降级未久。岂可复为该处总管。拣选王大臣等漫不经心。除将诺木齐之名裁彻、毋庸带领引见。其原保之领侍卫内大臣荣郡王绵亿、署领侍卫内大臣睿亲王端恩、拣选之御前大臣庄亲王绵课、值年旗都统肃亲王永锡、苏楞额、奕绍、哈迪尔、崇禄、明亮、副都统瑞龄、西拉布、均著交部议处。嗣后总管任内获罪调用者。不准再放总管。　　

○谕军机大臣等、吴璥奏澍雨应时漕行顺利一摺。本年东省因湖潴短绌。漕艘挽运维艰。昨据同兴奏报、本月二十一二等日。得有透雨。河流增长。本日复据吴璥奏称、汶泗等河长水自二三尺至七八尺有余。运河存水四尺。足资浮送。现在东省得雨后。各处泉源旺发。河水充盈。粮艘连樯北上。自可以速补迟。惟向来东省值大雨时行之际。并不早为收蓄。任其汪洋旁洩。逮暑雨已过。湖水日形浅涸。始各处疏泉导流。而势已无及。频年重运经临。节节阻滞。职此之由。此时应趁河水长发泉源涌盛之时。核计运河存水。漕艘可以畅行。一面即将有余之水。设法导引归湖。则挹注从容。自胜于临渴掘井也。昨有上□日令吴璥前赴豫省防汛。并筹办睢工。特授李鸿宾为河东副总河。所有豫省河防及堵筑睢工事宜。李鸿宾此时不必兼管。惟督率东省道将厅营等催趱漕船。收蓄湖水。一切尽心筹画。其湖水所收尺寸。每月具奏一次。注明旧存底水若干。新收长水若干。开具清单呈览。吴璥专意经理河南工程事宜。亦毋庸兼顾东省。俟睢工合龙后。吴璥回至济宁。再与李鸿宾将全河大局形势机宜。详细讲贯可也。将此谕令知之。　　

○以陕西神木协副将齐慎、为西安镇总兵官。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百九十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十九年。甲戌。六月。庚申朔。日食。　　

○旌表守正捐躯江苏沭阳县民戴庭璠女戴氏。　　

○辛酉。谕内阁、那彦成奏、查明大名府属捐输煮赈绅民恳请奖励一摺。上年大名府属州县被灾地方。穷黎乏食。该绅民谊敦任恤。捐输银米。拯济乡闾。原系义所当为。即地方大吏嘉其好施乐善。奏请奖励。亦当示以限制。名器岂容太滥。所有单开之候选同知胡鉴堂、候选教谕李叙曾、候选县丞李友曾、著加恩交部议叙。其捐米一百石之朱阶、郭允淇、胡德隆、董克忠、胡郁文、王克念、傅永年、李连喜、石培金、顿成德、金盘铭、李元钦、刘天香、捐银四百两之朱汉书、刘士奇、张兰坡、俱著赏给八品顶带、其捐米五十石捐银二百两者均无庸议。　　

○直隶总督那彦成奏、办理赈务编查保甲出力各员。候选知县蔚音芳等、升补有差。　　

○壬戌。谕内阁、董诰等会议松筠条奏节省新疆经费、并查办屯地抽收木植二摺。乌噜木齐收捐监粮。从前虽经举行。但该处粮价近俱平减。此时定额过少。恐与内地收捐有碍。若定额过多。捐输未能踊跃。仍于仓储无裨。朕敬遵皇考圣谕。著照旧停止。永不准再言此事。言者必诛。其余各款。著长龄于到任后、会同高杞、再行体察情形。详慎筹度分析具奏。　　

○谕军机大臣等、连据同兴奏报、山东通省。于正月下旬以后。俱各得雨深透。直隶各属。亦据那彦成奏称、普被甘霖。闻豫省自入夏以来。雨泽稀少。又闻有旱乾之处。朕心深为廑念。豫省与直隶山东接壤。近日是否均沾渥泽。著方受畴饬属查明。迅速覆奏。再闻滑县城乡。因昨冬兵燹之后。气象忄□参凄。居民未获安处。著方受畴派员前赴该县。察看情形。如尚有未埋骴赂。亟为掩瘗。勿令日久暴露。又古有磔攘之礼。所以祓除不祥。或招延僧道。设坛建醮。为之禳解。俾沴戾消除。庶人心日靖。亦可以感召和甘也。将此谕令知之。　　

○又谕、据同兴奏、拏获抢劫案犯孙四朱林富并私枭曲二赵幅周等犯、饬提究办等语。山东沂水蒙阴等处。屡有匪徒抢劫。并私枭聚众拒捕伤差之案。经朕降上□日饬拏。据同兴奏报缉获孙四等犯数起。可见地方官若认真缉捕。奸匪自无能幸逃。何至盗风日炽。该抚务振刷精神。以戢暴安民为念。勿以此数案系奉特上□日饬办。即上紧踹缉。其余案犯。仍一昧因循延搁。终无宁谧之期矣。果能实力整顿。地方自日有起色。勉改恶习。以赎前愆。将此谕令知之。　　

○浙江布政使福昂、以因循疲玩。不能约束家人。降六部郎中。调云南布政使额特布、为浙江布政使。以山东盐运使刘清、为云南布政使。调云南按察使史致光、为贵州按察使。贵州按察使伊汤安、为云南按察使。　　

○平粜福建宁洋县、仓谷。　　

○癸亥。上幸静明园。诣龙神庙拈香。　　

○谕内阁、御史傅棠奏、近日刑部保题员外郎郎中、及派秋审处总办司员、该堂官不问办事能否、资格浅深、公同酌商、辄以家赀殷富年轻资浅之员、滥行保派等语。朕面询董诰、据称近日该部因秋审处该班听事人员较少、曾添派捐班司官七人、兼秋审处行走等语。刑部总办秋审处。为天下刑名总汇。自应将在部年久谙习刑名之员。派令行走。以资办案。今该堂官以年轻捐纳人员越次派充。此等少年一无知识。所谓未能操刀而使割。未闻以政学者也。此时名为资其奔走之劳。将来遇有升题保送等事。即指称在秋审处行走。豫为占先地步。必致各司历练勤能之员。转为遏抑。殊不足以重公事而示甄别。无怪乎啧有烦言。所有此次添派兼秋审处行走之邢承祖、王玉璋、盛思道、廖均、和庆、崇慧、赵协中、俱著彻退。饬令各回本司学习行走。　　

○甲子。谕军机大臣等、初彭龄会同蒋攸铦等奏、讯明王延瑞禀揭成林各款、并查明该省亏空、分别定拟各摺。成林在巡抚任内。声名平常。其恣意贪侈。必有实在劣迹。自应彻底严办。方足以定成林罪案。兹据初彭龄等奏称、成林于首县置办铺垫等项、并不发价、并家人裴兴等索取门包、每逢年节开送众家人名单、即在所给门包内分别赏给、以致家人益无忌惮、请将成林照家人索取陋规知情故纵罪坐本官律、拟以杖流、请上□日改发伊黎等语。所办显有不实不尽。疏脱劣员。是何意见。外省督抚参办劣员。始则据实纠弹。及结案时。又曲为回护开脱。将就完结。最为恶习。最为可恨。如裴兴等所供门包一项。成林既知其家人索自州县。于本署自赏家人时。公然开单分给。与成林取自州县何异。且纵令家人如此婪索州县。而成林转无自饱囊橐之事。亦理之所必无。初彭龄等以为罪坐裴兴一人。而以成林当其轻罪。实属曲为徇纵。错谬已极。至成林前奏、粤西各州县、因缉捕摊捐。亏缺银三十万两。据初彭龄等奏、查明此事。系属成林凭虚入奏。此语亦属颟顸。成林任粤西巡抚数年。何以忽将该省钱粮虚报数十万亏空。自因平日恣意贪婪。计算各属亏空。约有此数。恐致日久败露。故豫为此奏。以为将来弥缝脱卸地步。以上各情节。均关紧要。必应彻底根究。现在初彭龄已起程赴安徽省审案。著交蒋攸铦、会同台斐音、亲提成林、及伊管门家人裴兴等、覆加严鞫。务令据实供吐。另行加重定拟具奏。该督等毋得再有徇纵。致干咎戾。将此谕令知之。　　

