<!-- { "loadSidebar": true } -->
○以协办大学士吏部尚书松筠、兼正黄旗领侍卫内大臣。镶白旗汉军副都统和世泰、掌銮仪卫事。广州将军福会、为正蓝旗蒙古都统。　　

○戊寅。上还宫。　　

○以次辛祈谷于上帝。自是日始。斋戒三日。　　

○己卯。谕军机大臣等、伯麟等奏、檄调边外不法之土目张辅国、抗违不来、现督各土司集练会巢□刀一摺。土目张辅国即僧人铜金、原系汉奸、因其悔罪投诚。免其治罪。并加恩给予土目戮记。令其约束所属猓夷。无令滋事。乃怙恶不悛。上年胆敢勾结猓匪抢占各土司地方。肆行滋扰。又复纵令猓众焚劫土司地方。是该土目罪状昭著。断难稍事姑容。自应声罪致讨。以靖边隅。伯麟现已驰赴缅宁。著即在彼督率沿边将弁。严兵备御。以壮声威。其应给发该土司等银两火药等项。即饬知该道府转发接济。务期迅速歼擒。以除顽梗。各土司如将张辅国拏获。即饬令解至内地。伯麟审明后。由驿速奏。即将张辅国明正典刑。以彰国法。将此谕令知之。　　

○又谕、昨据张映汉奏、遵照部行查明湖北弥补无著仓库确数、核实办理一摺。所奏系属误会。各直省仓库钱粮。本不应有亏缺。前因各省有年远递亏。或历任各官身故无著者。接任之员。不能一时完缴。谕令各督抚设法弥补。每岁年终。密奏一次。以备查核。上年户部奏请将各省欠款报部查核。此内如灾缓钱漕、及民间积欠。原应分析咨部。部中核其能否依限催徵。奏明分别劝惩。若仓库亏空。系万不得已一时权宜密办之事。不可藉以为例。若部臣知有数目。即当照例参奏。治罪勒追。户部原奏、未经分析清楚。各督抚若据此即将亏空数目、按年报部。以空言塞责。该管州县。知系已经报部之款。或心生推诿。亦不上紧完交。办理转多窒碍。著传谕查有亏空各省之督抚等、嗣后仍遵照前上□日。将所属亏空。认真催追弥补。并于新旧交代时。彻底盘查。每岁年终。将弥补确数据实密奏。俟奏报全完日。朕仍分派大员前往确查。如有短缺情敝□大。惟该督抚藩司是问。无庸照户部所奏。纷纷咨部。徒以岁报具文。于弥补之法。转致有名无实也。　　

○庚辰。上诣南郊斋宫斋宿。　　

○辛巳。祈谷于上帝。上亲诣行礼。　　

○幸圆明园。　　

○御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。翼日如之。　　

○壬午。上御奉三无私殿。赐皇子皇孙亲藩等宴。　　

○以正红旗蒙古副都统那彦宝、为正红旗护军统领。镶白旗蒙古参领福珠隆阿、为镶黄旗蒙古副都统。　　

○释遣戍军台等处已革山东布政使杨志信、甘肃按察使朱栋、吏部侍郎刘凤诰、回籍。　　

○癸未。月食。　　

○上诣安佑宫行礼。　　

○甲申。上御正大光明殿。赐朝正外藩等宴。作乐赐酒。如除夕仪。　　

○御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。　　

○以工部尚书吉纶、署经筵讲官。　　

○乙酉。上御正大光明殿。赐大学士尚书等宴。　　

○谕军机大臣等、成林奏查明东西两省水陆界址、建设桥座、截捕盗匪、绘图呈览一摺。粤东土匪。多由水路窜入西省。该抚欲于江心建设浮桥。以资拦阻。派委员弁兵夫驻劄盘诘。遇有商旅船只。验明方准放行。盗匪乘闲伺劫。其行踪诡诈。岂尽公然显露盗形。令兵役得以指认查拏。或冒充商旅。亦事所恒有。安能一一区别。且守桥兵夫。良莠不齐。或有得钱卖放等敝

□大。于盘诘奸宄仍属有名无实。该处江面宽广。浮桥横亘。设遇江水涨发。恐桥座不免有冲失之虞。现据该抚奏称建桥估需银二万八千余两。先于鼓铸余息动用。该抚与司道等分年捐还。其岁需经费三千七百余两。派浔梧二府按年捐给。若船只漂淌。其重修之费。又出何款。该抚于此事利敝□大。全未通盘筹及。所奏殊觉难行。该处既系地方津隘。为捕盗扼要之区。或于东西两岸。建设兵房。酌派文武员弁。在彼驻扎。再于两岸各添设哨船二三十只。分拨兵役。往来巡逻。无论昼夜。了见形迹可疑船只。即驶往盘诘查获。似于缉盗较为有益。于经费亦觉稍省。将此谕令知之。　　

○丁亥。上御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。　　

○谕内阁、朕前定于二十年由热河启銮。前往兴京盛京。恭谒祖陵。礼成后由九关台边门经过蒙古地方。蒙古王公等、恳请豫备行宫。经朕加恩赏给丹巴多尔济银二千两。满珠巴咱尔、玛呢巴达喇、银各一千五百两。玛哈巴拉、贡楚克巴勒桑、银各一千两。并令丹巴多尔济总理此事。兹丹巴多尔济业已身故。恐伊子托恩多年虽及岁。不能接办。作即能办理妥协。彼时朕经过其地。未免思及丹巴多尔济。转增不悦。所有二十年七月前往兴京盛京。仍改照十年之例。由山海关行走。谒陵后。仍由原路回京。前所赏蒙古王等银。著毋庸缴还。伊等彼时随扈。亦须赏给路费。即将前赏银作为路费。前赏丹巴多尔济银。即赏伊子托恩多作为路费。其余蒙古王公等。仍照例赏给。　　

○己丑。谕军机大臣等、汪志伊等奏、闽浙两省舟师节次报获盗犯一摺。据称该省洋盗、节经严饬舟师分催缉捕、现计水陆先后拏获洋盗奸民、共二百五十三犯、其黄茂匪帮、经舟师追捕、原船已被击碎无存、黄茂一犯、仅坐小渔船一只、率夥数十人在洋窜匿、现分饬各舟师加紧追捕等语。前此地方文武各官。往往狃于招抚之说。以图将就了事。不思此等奸民。稔恶多年。商民受其屠毒。至为惨酷。一经投首。得以幸逃法网。而该匪等投首后。转瞬闲又故智复萌。逃逸下海。勾结旧日夥匪。仍肆行劫掠。是招抚不如巢□刀捕。历有明徵。朕屡经训谕。奈该督等姑息存心。终无成效。况受降宥罪。其法祇可施于外夷。若内地莠民。必当拏获严办。方足以彰国法而杜奸萌。现在该省洋面盗首。祇有黄茂一名。其势极为穷蹙。该督等断不可再事姑息。惟有严饬舟师上紧追捕。务期迅速歼擒。尽法惩治。以靖海疆。将此谕令知之。　　

○辛卯。孝圣宪皇后忌辰。遣官祭泰东陵。　　

○谕内阁、初彭龄奏熟筹下河水利、宜加修理一摺。江省高宝兴盐等处下河地方。势处洼下。为上游水潦奔汇之区。从前河道、屡经疏浚。今岁久淤塞。每遇洪湖盛涨分洩。运河不能容纳。而下游去路阻滞。数县民田庐舍。悉被淹浸。年来蠲赈频仍。多糜帑项。兹据初彭龄覆查明确。亟应先时修办。著照所请。将下河一带应挑应筑各工。即行勘估兴修。其应归官办银一万八千余两。照数动拨。应归商办银八万八千余两。饬令赶紧兴工。此内应归民办工程。急需银三十二万一千余两。著先行借款给发。俟年岁丰收后。摊徵归款。事关水利民生。百龄、黎世序、严饬承办各员。实心经理。张鼎、刘重、熟悉工程。现既委令确切勘估。其余工员。亦一并认真责成。务令工归实济。帑不虚糜。工竣后。百龄黎世序二人内、酌分一人亲往验收。如办理妥协。实于河工地方有益。奏明量予奖励。设有偷减草率情敝□大。立即严参治罪。毋稍姑息。　　

○谕军机大臣等、本日据拉旺多尔济、松筠奏、张家口蒙古妇人蕴济特、呈控协领图满得受贼犯银两。诬伊子达玛琳扎布等三人为盗一案。已有上□日交熙昌会同贡楚克扎布、来灵审办矣。此案达玛琳扎布、图克济、图布德恩等、均系总管鄂特欢派出查拏盗贼之人。连获十余犯。协领图满得受贼犯银两。转将达玛琳扎布等、严刑逼认通盗。定拟罪名。将已获正贼释放。如果所控属实。则图满得贿纵贼。诬良为盗。其罪甚重。熙昌等讯明。即将图满严参治罪。不可稍有回护。若达玛琳扎布等平日竟与贼犯相通。亦应按律究办。毋任狡脱。熙昌、贡楚克扎布、来灵奉上□日会同审办。务须秉公详慎。以期无枉无纵。将此谕令知之。　　

○壬辰。谕内阁、蒙古王公等坟茔。向无立碑之例。丹巴多尔济系旧蒙古。自幼在内廷豢养。经朕擢至御前大臣。一切差使。谨慎奋勉。著加恩准其建碑。即刊朕所降恩上□日于前。祭文于后。前赏丹巴多尔济银二千两。托恩多随扈盛京。无需如许路费。即著将此项建碑。以示朕体恤旧蒙古之至意。　　

○癸巳。上幸万寿山。　　

○谕军机大臣等、伯麟奏督饬巢□刀办边外首恶张辅国情形一摺。据称该督自驰抵顺宁之后、据报张辅国之党日杨文星、率领众猓首先投诚、惟张辅国竟敢恃险拒捕、经派出员弁、督饬耿马孟连猛猛三土司带练分路进巢□刀、连日将被贼侵占各寨、分投克复、伤毙贼匪多名、现在该督复添派员弁驰往各路督催土练进巢□刀、张辅国势已穷蹙、不难捣其巢穴、速就荡平等语。张辅国以内地奸民。滋事不法。投诚后、赦过家罪。令其充当土目。乃仍敢在边外跳梁。蚕食土司。肆其侵扰。并敢踞险立栅。抗拒官兵。凶悖已极。据称现在潜伏南兴地方。重重立栅。甚为坚固。附近并分布贼寨。是其势尚非十分穷蹙。此时乘胜进巢□刀。不可稍涉疏懈。著伯麟即晓谕各土司、以伊等被张辅国扰害侵凌。衔恨已久。今仗内地兵威。捣其巢穴。能将张辅国迅速擒获。则各寨从此永享安宁。一面督令各土练奋勇进攻。并饬知该道府将赏助该土司银米子药。应时接济。勿令缺乏。总期于瘴疠未起之前。将首逆擒获。断不可听其势迫请降。仍留余孽。擒获审明。即奏闻立正典刑。以安边境。将此谕令知之。　　

○甲午。命翰林院侍讲学士宝兴、在上书房行走。　　

○乙未。朝鲜国王李玜、遣使表贺万寿冬至元旦三大节。及岁贡方物。赏赉筵宴如例。　　

○琉球国中山王尚灏、暹罗国王郑佛、遣使表贡方物。赏赉边宴如例。　　

○旌表守正捐躯江苏吴县民陈双受妻成氏。　　

○丙申。予原任湖南按察使傅鼐、入祀名宦祠。从巡抚广厚请也。　　

○丁酉。孝仪纯皇后忌辰。遣官祭裕陵。　　

○上临故喀喇沁郡王丹巴多尔济、园居赐奠。　　

○戊戌。上诣大高殿行礼。　　

○还宫。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百六十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

