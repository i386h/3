<!-- { "loadSidebar": true } -->
○又谕、理藩院奏、明岁恭诣盛京。展谒祖陵请旨于左翼哲哩木、昭乌达卓索图、三盟御前乾清门行走蒙古王公台吉内、拣派数员、在山海关外接驾扈从等语。达尔汉亲王丹曾旺布等二十七人。均系世受重恩即令其全行随往。叩谒祖陵。亦属分所当然。但人数过多。且伊等往返不无糜费。所有御前行走之丹曾旺布、满珠巴咱尔、索特那木多尔济、巴勒楚克索诺木巴勒珠尔、玛哈巴拉、乾清门行走之诺尔布琳沁德亲、齐默特噜瓦达玛琳扎布、玛什巴图、锡第等十二人、俱著在山海关外接驾。即由彼随往盛京谒陵礼成回銮时。著于山海关外途次。各取道回游牧。乾清门行走之德威多尔济等十五人俱毋庸前来接驾。其右翼锡林郭勒、乌兰察布伊克昭三盟喀尔喀四部游牧较远。该扎萨克蒙古王公等。俱不必前来以示朕体恤之意。　　

○是月调任两广总督那彦成奏陕省善后情形得旨、今调汝重任竭力奋勉莫辞劳瘁上继汝祖之勋猷。下保庶民之性命钦哉毋忽。　　

○山东巡抚铁保奏谢宽免处分得旨、初莅外任。孰不愿做好官。但恐席丰履厚。渐改故步耳慎终如始。汝其勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百三十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。十二月。丙辰朔。　　

○丁巳。以故贵州印江县土县丞张希贤子庆三、袭职。　　

○戊午。上诣大高殿行礼。时应宫拈香。　　

○谕内阁、本日据董诰会同都察院奏、将侍郎成书等四人严加议处、分别降调一摺。此事成书等初奏时。以卢坤为刘权之取中门生。意存瞻徇。违例敝□大混。而保宁緼布不免扶同附和。联衔参劾。刘权之系军机大臣。是日被参之后。朕即不令随同召对。朕于诸臣从不偏袒。如果所参属实。则刘权之前在吏部尚书任内失察书吏舞敝□大一案。业经获咎。经朕加恩仍留尚书之任。量移兵部。若复敢瞻徇门生。有心敝□大混。即当革职治罪。保宁緼布设果扶同附和。即属溺职。至轻亦应镌级。是成书等一摺而劾一大学士两尚书。事关重大。是以特派董诰等、会同秉公查询严参。迨经查明例案。卢坤确系应补之员。刘权之于吏部咨驳后。已另将李鼎元拟补。咨取吏部汉员专条。成书等佥同画稿覆查。吏部已知前次咨驳错误。正欲检举。成书陈霞蔚二人兼署吏部。宁不知之。乃不俟覆到。即与刘凤诰德文联名参奏。是诚何心。复令传到伊四人逐一询问。伊等亦自认糊涂冒昧属实。朕尚虑有屈抑。连日召见廷臣。广加咨询。佥称成书等参奏实属错谬。众口一词。可见此事实由成书等四人怀疑挟制。任意措词。妄行参劾。竟系有心攻讦。此风断不可长。且部中办理公事。以画稿为定。若佥同画诺。又复横生枝节。成何事体。成书、陈霞蔚、于吏部一切例案。本应留心。何得以例应回避未便详查为词。况行查例条。并非核办事件可比。似此两部交涉之件甚多。有何引嫌回避之处。显系藉口支吾。今查询明确。成书等所奏全虚。若律以反坐之条。宁不当将伊四人参劾刘权之应得之罪罪之耶。凡弹劾一人必须罚当其罪。设大学士尚书等、果有舞敝□大营私情事。自当明列弹章。朕必彻底查究。若事涉虚诬。即司员笔帖式等、亦不当稍令负屈。况大臣乎。朕综理庶务。一秉大公。从不豫存成见。稍有偏倚。于部院诸大臣。岂肯轻为更易。即有因公错误。情节可原者。尚予宽容。必至万不得已。始加之黜谪。此乃用人之苦心。兹成书等四人、实属咎由自取。即照议分别降调。亦所应得。今朕格外从宽。量予轻减。成书、陈霞蔚、著加恩改为降四级调用。刘凤诰、德文、著加恩改为降一级、以内阁学士补用。刘凤诰既经降调。不应充实录馆副总裁。著仍充总纂官。责令专司纂办。勉图后效。设稍不尽心妥办。并或遇事辄有心见长。必当严加惩处。不能再邀宽宥也。将此通谕知之。　　

○以内阁学士明志、安徽巡抚王汝璧、为兵部左侍郎。内阁学士广兴、戴联奎、为兵部右侍郎。　　

○调正蓝旗汉军副都统本智、为镶蓝旗满洲副都统。以伊犁领队大臣菩萨保、为正蓝旗汉军副都统。调正红旗汉军副都统广兴、为正蓝旗满洲副都统。以喀喇沙尔办事大臣麒麟保、为正红旗汉军副都统。　　

○以直隶提督长龄、为安徽巡抚。直隶天津镇总兵官薛大烈、为提督。山东沂州协副将色克通阿、为天津镇总兵官。　　

○己未。旌表守正捐躯顺天大兴县民董二妻郑氏。。　　

○辛酉。孝惠章皇后忌辰。遣官祭孝东陵。　　

○予告大学士王杰、谢恩来京。命乘肩舆至隆宗门外。扶杖进内。以备召对。　　

○以翰林院侍讲学士秀宁、为詹事府詹事。　　

○壬戌。谕内阁、那彦成等奏、筹办宁陕及汉南各镇协营新兵借项置买地亩情形一摺。据称陕安镇营汉中协营并阳平关宁羌略阳等处新兵、与宁陕新兵、皆须一律置买地亩、俾裕生计、统计马步战兵八千六百一十七名、每名给与十两价银之地、共应需地价银八万六千一百七十两、请于嘉庆八年地丁项下、先行借支、在于节省马乾项下扣还、并交宁陕总兵杨芳等赶紧置买、兼令提督杨遇春督率办理等语。宁陕及陕安等处新兵。多系无业乡勇。应募入伍。生计未免竭蹶。自当先令衣食充裕。方可一律训练。且深山老林。逐渐开垦。则污莱日辟。耳目易周。亦不致有藏垢纳污之事。所奏自属可行。著照所请、每新兵一名。借给地价银十两。共银八万六千一百七十两。在于九年地丁项下借支。并准其于节省马乾项下。分年扣还。至嘉庆十五年冬季全数归款。至提督杨遇春、总兵杨芳等、平素带兵打仗。最为勇往。惟当责以训练新兵。至于买地纳粮丈量踏勘等事。必须详细经理。且伊等所用、不过营中字识等。于一切事件。恐不能谙悉。此事著派臬司朱勋、或其余道员内熟悉地方情形、办事结实者。令其会同该提镇、详悉筹办。务臻妥协。　　

○缓徵甘肃平罗县、被水灾民银粮草束。　　

○癸亥。上诣大高殿行礼。　　

○调湖南提督王柄、为福建陆路提督。以湖南镇筸镇总兵官仙鹤林、为提督。衡州协副将豆＜雨澍＞、为镇筸镇总兵官。　　

○甲子。谕内阁、和宁、伊斯堪达尔奏、调剂喀什噶尔英吉沙尔两属仓贮余粮一摺。据称该处仓贮三色粮八千四百余石、并备贮小麦一万石、足敷支放官兵口食、请将从前减运伊犁布匹改收之粮四千石、照乌什粜粮之例、于明春青黄不接之时、按市价酌减钱文出粜、并请将此项粮石、自嘉庆十年秋季为始、改收钱文、小麦每石交钱一百四十文、大麦高粱每石交钱一百文、以免各小回子驮运、以平回庄市价等语。著照所请行。仍将每年折收粮价钱文。搭放官兵盐菜。报部核销。　　

○予陕西湖北阵亡副将朱槐、千总岳士甲、高正龙、把总石廷相、张斌、外委杨大刚、陈贵、牟耀先、祭葬世职如例。　　

○乙丑。命户部左侍郎英和、右侍郎戴均元、驰往易州审案。　　

○丙寅。谕内阁、据宗人府奏、分赏宗室觉罗住房、伊等叩谢天恩、据情转奏等语。宗室觉罗等生齿日繁。此内有栖身无所者。是以前降谕旨、交该处酌量修造房屋。分赏伊等、俾敷居住。此实朕体恤宗室觉罗格外殊恩。伊等既各得栖身之所。理宜安分度日。随时修补。著交该王公等、转行晓谕各该族长佐领等。务将此项所赏住房。不时留心稽查。如有于保固限内、不久倒坏之处。即据实报明。将承修官参奏。照例赔修。傥该宗室觉罗等、将所得房屋。不知爱惜。任意毁坏。一经查出。该王公等即行参奏。将住房之人惩办。如保固限外倒坏。即著落该住房之人自行修理。著通谕住房之宗室觉罗等知之。　　

○丁卯。以故科尔沁卓哩克图亲王拉旺子噶勒桑栋罗布、浩齐特郡王敏珠尔多尔济弟贡楚克栋罗布、各袭爵。　　

○江南河道总督吴璥、因病命来京另候＜闲＞用。以护理河东河道总督淮徐道徐端、为江南河道总督。江苏按察使李亨特、为河东河道总督。均换二品顶带。　　

○调安徽按察使鄂云布、为江苏按察使。以甘肃平庆道杨頀、为安徽按察使。　　

○旌表守正捐躯广东鹤山县民王韩泰妻谭氏。　　

○戊辰。旌表守正捐躯安徽寿州民胡亮妻韩氏。　　

○户部议准、广东巡抚孙玉庭疏报、从化、开平、二县、开垦田五顷九十二亩有奇。照例升科。从之。　　

