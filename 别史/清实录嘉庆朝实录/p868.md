<!-- { "loadSidebar": true } -->
○又谕、随扈人员。屡经降上□日不准先走前营。况侍卫职司宿卫。更不得擅离职守。即非直班日期。亦应每日前赴宫门。乃庆善擅自前行。数日之久。杳无踪迹。此皆该管章京等、平日因循疲玩。约束不严。敏政、著革去办事章京。降为二等侍卫。普瑞、著革去侍卫什长。降为三等侍卫。俱毋庸罚俸。嗣后遇有办事章京、侍卫什长缺出。该二员永远不准挑补。　　

○谕军机大臣等、朕于本月十六日由盛京启銮。现至黄旗堡大营。两日天气晴朗。道途平坦。计于二十八日进山海关。是日即在文殊庵行宫赏饭。所有直隶文武官。向准入赏饭之列者。著方受畴查明开单、于三五日前具奏。候朕酌派。再十月初五日至兴隆寺行宫。初六日朕万寿庆辰。即在兴隆寺行宫驻跸一日。已有上□日派随驾之呼图克图喇嘛等、在兴隆寺唪经。方受畴不必因值庆节。又招集僧人等在寺祝诵。是日行在王公百官。及直隶文武官。在行宫行礼庆贺。但准于宫门及牌楼悬挂彩。此外一切照常。不得又添繁文缛节也。将此谕令知之。　　

○伊犁将军晋昌奏、审拟披甲乌木柯依、踢伤闲散占巴拉克巴毙命一案。得上□日、此案乌木柯依、因占巴拉克巴年老酒醉绊跌、将伊詈骂。并用火池柴棒向殴。该犯用脚踢格、致伤左乳毙命。依斗杀律问拟绞候。本应归入缓决。惟占巴拉克巴年逾九旬。乌木柯依格殴致毙其命。情近侮老。著入于明年秋审情实。　　

○缓徵山西阳曲、太原、榆次、徐沟、静乐、隰、盂、岢岚、八州县、旱灾雹灾本年额赋。　　

○缓徵陕西吴堡县、雹灾本年额赋。并给灾民一月口粮。　　

○是日。驻跸黄旗堡御营。　　

○癸丑。都察院奏福建同安县民苏添来、呈控匪徒纠众抢劫、地方官不为究办一案。得上□日、此案同安县民苏添来、所控该县匪徒叶艺等、倚恃族众、纠约多人。持械抢劫伊叔苏玉家。将苏玉登时砍毙。自嘉庆十一年控经该县勘验详报。迄今十三年之久。案悬未结。经尸属控告百余次。总未缉犯究办。该省吏治因循疲玩已极。深可痛恨。除汪志伊、王绍兰、业经褫革外。董教增史致光接任以来。并不严催督缉。著传上□日申饬。该督等即饬属将叶艺等各犯迅速拏解。亲加严鞫。按律定拟具奏。不得再行批委、延玩干咎。所有十一年九月以后之历任道府知县。著该督等查明在任月日。按其迟延久暂。据实参奏。交部分别议处。原告苏添来、该部照例解往备质。　　

○以广东海口协副将丁绍奉、为碣石镇总兵官。　　

○旌表守正捐躯河南太康县民女张氏。　　

○是日。驻跸蒋家店御营。　　

○甲寅。缓徵河南武陟、修武、孟、安阳、汤阴、内黄、临漳、汲、新乡、获嘉、浚、十一县、水灾新旧额赋。　　

○展缓广东高要县、被水地亩带徵额赋。　　

○是日。驻跸常家屯御营。　　

○乙卯。上诣北镇庙拈香。　　

○遣官祭历代帝王庙。　　

○谕内阁、盛京陵寝宫殿。以及缭垣梐枑各项工程。前于嘉庆十年有上□日。令盛京将军、会同盛京工部随时修整。并著军机大臣、每阅二年。提奏请上□日。＜闲＞派宗室王、贝勒、贝子、公、暨大学士、六部尚书等数人。前赴盛京查看一次。又向例每届五年。派京卿一员。巡查奉天。由盛京五部侍郎内奏派二员。巡查吉林、黑龙江。因思派员巡阅。原以慎重官守。稽查懈怠。然定立年限。则期可豫知。即有敝□大端。不难先期掩饰。于事仍无裨益。嗣后该三省、届期阅看巡查之例。俱著停止奏派。朕酌量应行查阅之时。特上□日派员前往。以昭核实。　　

○又谕、盛京桥梁道路。历届俱准其照关内之例。一体报销。此次朕再莅陪都山海关以外跸路。自大台至兴京。由兴京至盛京。均未修治妥协。所有此数站桥道动用钱粮。俱不准开销。责令富俊分赔一成。多福分赔三成。承办各员分赔六成。其大台以西、至山海关外桥梁道路。仍加恩准其照关内之例。一体报部核销。　　

○又谕、伊冲阿奏、匪徒聚众偷挖铅砂、械斗拒捕、将委拏玩误各员据实参奏一摺。热河承德府属烟筒山。聚有匪徒。盗挖铅砂。争硐械斗。经伊冲阿访闻。派员查拏。所办甚是。朕每年驻跸热河。烟筒山在承德府境内。岂可容留匪徒。聚集滋事。必应严行查禁。著该都统责成地方官。将烟筒山永远封禁。出示晓谕。不许奸徒私自开采。随时巡查驱逐。如敢聚集多人。立即严拏。从重惩治。至此次派委都司陶振邦、经历王恒德、经该都统饬缉为首要犯三十余名。仅获纠挖首犯六名。其械斗及拒捕伤差要犯。一名未获。实属延玩。陶振邦、王恒德、俱著先行革去顶带。勒限责令缉拏。如能将要犯拏获多名。再行奏请开复。傥敢仍前怠玩。即行革职示惩。　　

○缓徵甘肃皋兰、武威、西宁、大通、四县、被旱被雹被水地亩本年额赋。　　

○是日。驻跸广宁行宫。　　

○丙辰。谕内阁、庆善、系傅恒元孙。世禄之家。非不知法度者可比。身充侍卫。年甫二十二岁。初次当差。即贪图安逸。不肯骑马。在途雇车乘坐。即此一端。已应责处革职。乃复擅离职守。私出四百里外。向庄头索取租银。旷误至十余日之久。实属胆大妄为。敏政、当庆善告知欲赴闾阳驿索取租银。不行阻止。转为之画策。令捏病请假。及庆善遣仆告假。心知其伪。复对众佯言。令其安心养病。不可他往。实属巧诈。托津等、将该二人俱拟发新疆。实属罪所应得。著派二阿哥、四阿哥、及御前大臣、军机大臣看视。先将庆善重责六十板。即行发往伊犁。效力赎罪。敏政重责四十板。即行发往吉林。效力赎罪。此次系用内廷发出之板扑责。尚属从轻。以家法处治。嗣后侍卫内如再有似此违禁私行者。朕必亲临看视。用刑部官杖重责。决不宽恕。其各凛遵毋怠。　　

○是日。驻跸金刚屯御营。　　

○丁巳。谕内阁、孙玉庭等奏、酌议粮船归并装兑、以节糜费一摺。江苏东台县、应运漕粮。不过一万七千余石。乃历来派装漕船。至七十余只。米少船多。帮丁藉端勒索。徒为地方之累。著照该督等所请、自今冬为始。将该县额徵正耗米一万五千三百九十余石。改归兴化、通州、盐城、三所、二十八船装运。其以凤还漕正耗米一千七百余石。即派装兑之二十八船分装洒带。计所装米数。与各帮情形相等。毫无偏枯。此外毋许多派一船。致滋敝□大窦。至此项漕米。既经归并装载。原设船只。计有赢余。并著该督等查明。除应行拆修者、照例变价外。其尚堪兑运船只。遇有他帮届限应造之船。即拨归抵用。以节繁费。　　

○又谕、孙玉庭等奏请定盐捕通判惰销处分、并责令营员一体缉私一摺。湖北宜昌府拨贮淮盐十万包。设立盐捕通判、领运分销。向止定有缺销罚扣薪水章程。并未明定惰销处分。以致日渐懈弛。任听川私浸灌。不特宜昌一府销不足额。下游纲引。悉受其害。自应严定考成。俾有专责。著照所请。即以每年运盐十万包。作为十分销数。责成该通判缉私运售。如销不足额。按照惰销分数据实参处。分别降革。其宜昌上游归州一带。并著宜昌镇派弁督兵会同移驻文员、实力缉私。如上游堵截不力。准该通判禀揭。查明该文武员弁、严参究办。务各行之以实。以肃鹾政。　　

○调正黄旗领侍卫内大臣鄂勒哲依图、为镶黄旗领侍卫内大臣。以兵部尚书和宁、为正黄旗领侍卫内大臣。　　

○调盛京将军富俊、为吉林将军。以正白旗汉军都统赛冲阿、为盛京将军。调热河都统伊冲阿、为正白旗汉军都统。以吉林将军松宁、为热河都统。　　

○怡亲王奕勋薨。遣热河都统松宁、往奠茶酒。赏银二千两治丧。派散秩大臣宗室奕礼、照料丧务回京。予祭葬。谥曰恪。　　

○旌表守正捐躯浙江遂安县民余作熟妻陈氏。　　

○是日。驻跸兴隆屯御营。　　

○戊午。谕内阁、从前皇考高宗纯皇帝万寿庆辰。遇在避暑山庄时。王公百官。皆穿蟒袍四日。朕此次万寿在兴隆寺行宫。前后皆值行程。与皇考驻跸山庄不同。著传知扈从王公文武百官。十月初五日、自五里墩起程时。仍穿行衣。至兴隆寺即换穿蟒袍。初六日穿蟒袍一日。初七日起程时。仍换行衣。其兵丁人等行衣。各听其便。　　

○又谕、董教增等奏、商民置造海船、免立禁限一摺。闽省商民置造海船。大小本无限制。嗣因洋匪滋事。劫坐商船。奏明商民造船。祇以一丈八尺为准。原属一时权宜之计。现在洋面肃清。该省商民、以船小不能重载。难涉风涛。多致失业。并官运兵粮。亦多积压。兹据该督等查明。请复旧章。著照所请、嗣后商民置造船只。梁头丈尺。照前听民自便。免立禁限。仍报官给照验烙放行。其配载米谷。亦令查照旧章。如数配运。毋任积压。　　

○军机大臣等奏、审拟已革侍卫扎兰保呈控协领扎呼岱一案。得上□日、此案已革协领扎呼岱、因承办薓务。辄向入海民人散放小票。勒索帮银。又私役军人。擅行枷号。此二事实系违例妄为。扎兰保因向扎呼岱索诈不遂。即挺身具控。尤为卑鄙无耻。情节俱属可恶。扎呼岱、著改为枷号两个月。俟将本年所放薓票、查明有无塌欠、追赔完竣。即带同妻子发往福建驻防。充当披甲。扎兰保、现已解京。著即在京枷号两个月。满日带同妻子发往广东驻防。充当披甲。该二犯本身止准披甲。永远不许升迁。其子孙等仍准出仕当差。余依议。　　

○旌表守正捐躯山西沁州民牛石柱妻王氏。浙江长兴县民钱广秀妻石氏。　　

○是日。驻跸杏山东御营。　　

○己未。上御行殿。勾到新疆、云南、贵州、广西、情实罪犯。停决新疆斩犯二人。绞犯四人。云南斩犯四人。绞犯四人。贵州斩犯八人。绞犯九人。广西斩犯八人。绞犯六人。余七十人予勾。　　

○旌表守正捐躯山东兰山县民郭运方妻张氏。　　

○赏广宁门外普济堂煮赈小米三百石。　　

○是日。驻跸五里河村御营。　　

○庚申。上御行殿。勾到奉天、福建、广东、情实罪犯。停决奉天斩犯七人。绞犯十二人。福建斩犯三人。绞犯二人。广东斩犯三人。绞犯十四人。余一百五人予勾。　　

○谕内阁、朕此次临幸盛京。御前行走之噶勒桑栋罗布、布彦温都尔瑚、乾清门行走之诺尔布琳沁、锡第、俱扈从当差。今伊等各回游牧。年班若复令来京。往返不无跋涉。本年年班均著加恩不必来京。俟明年七月至热河接驾随扈进哨。以示朕体恤蒙古臣仆之意。　　

