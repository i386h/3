<!-- { "loadSidebar": true } -->
○又谕、松筠奏、行抵叶尔羌、面询玉努斯、及差赴霍罕之阿巴斯供词一摺。玉努斯身为郡王。现系阿奇木伯克。乃率自遣入前赴霍罕。送礼通好。访问萨木萨克之子下落。致被爱玛尔轻视。向其所遣之人。争添礼物。不肯见面。并令称其为汗。皆由玉努斯多事取辱。现在霍罕地方。讯明并无萨木萨克有子之说。而爱玛尔因见玉努斯卑礼厚币。从而生心。旋即遣人前来。欲在喀什噶尔、添设哈子伯克。玉努斯无端生衅。是即其罪。松筠现将玉努斯摘去顶翎。在叶尔羌看守。一面前赴喀什噶尔。讯办恩长具奏霍罕遣使缘由。并确查玉努斯各项款迹。著即据实讯明。秉公定拟。如玉努斯之咎。祇在革职以下。松筠奏明。候上□日饬遵。其其罪系在革职以上。著松筠一面具奏。一面解京。听候核办。现在该处有换班之领队彦吉保、百祥、回京。著即派令押解玉努斯到京。勿稍疏失。松筠于此案讯明具奏后。仍由喀什噶尔参赞大臣行文。饬知霍罕伯克爱玛尔。将玉努斯前此私自遣人送礼现在查明治罪缘由。明白晓谕。俾爱玛尔得知原委。自不敢生心轻视。其恩长等失察之处。著于定案时一并附参。将此谕令知之。　　

○赛冲阿奏、追巢□刀汉江北岸红号绿号股匪。并生擒首逆罗怀等。得上□日嘉奖。擢游击余步云、为参将。并赏巴图鲁名号。赏千总严登第、把总杨映春、李万春、花翎。骁骑校哲库讷等、蓝翎。余升补有差。　　

○以正红旗汉军副都统文凯、为乌里雅苏台参赞大臣。塔尔巴哈台参赞大臣松福、为正红旗汉军副都统。　　

○己亥。孝淑皇后忌辰。遣官祭陵寝。　　

○谕内阁、上年九月内。贼匪突入禁门。以及直隶河南山东逆党同时滋事。皆由林清造谋主使。往来勾结实为元恶巨憝。而其同谋助逆、倚为心腹者。除拏获正法各犯外。尚有祝现、刘呈祥、刘第五、董伯旺、支进财、五人。又刘成章一犯、系李文成义子。李文成遣令来京。与林清约期造反。此六犯关击紧要节经降上□日纳饬拏。迄今数月。总未弋获。现在京城。审办逆案。伏法已二百余人。河南山东及直隶边界。全就肃清。即陕省南山匪徒滋事之案。日内官军连次大捷。亦歼获渠党殆尽。而此逆党数人。尚在窜逸稽诛。成何事体。前因步军统领、五城、顺天府各衙门缉获要犯。屡经破格施恩。优加升赏。近日来又相率懈弛。实属可恨。其奏获之犯。大率皆临时胁从。给与刀布者。该犯祇图一时免祸。接受后、或在家不敢同行。或中途畏罪逃遁。其罪止于知情不首。即或幸免数人。尚无大害。若祝现等数犯。实系蓄心谋逆、显为悖乱者。该犯等一日不获。则遗孽一日不尽。大臣官员等、具有天良。宜如何认真查缉。乃各该衙门、于应缉要犯。泄泄不问。惟将余犯奏获数人。以为搪塞地步。仍蹈因循怠玩陋习。岂实心任事之道乎。著再严饬步军统领、五城、顺天府、各发天良。督率所属。将祝现等各犯、上紧设法。密访踪迹。务于一二月内。勒限缉获。果于限内报获。审讯明确。则赏格具在。必立予恩施。若逾限不获。即将该大臣官员、以及番役人等。分别惩治。决不轻恕。其从前获犯受赏者。有功必录。亦有过必罚。不能幸邀宽贷也。　　

○旌表守捐躯云南沾益州民吕开元女吕氏。　　

○庚子。谕内阁、那彦成等奏、查明古北口营马亏短、旗马未能照例拴养情形、分别拟议一摺。古北口营马。历年亏缺。扣存马乾买补。并未赔价。所有未经买补马八十匹。并动用马乾买马银两。著历年提督将备等、照数分赔。其旗马一项。自嘉庆十三年。至十七年折变马价。支领马乾银两。除办理马匹事件、动用各款免其著赔外。历任正署提督办公赏兵。各有动用之项。殊属不合。积拉堪用过银二百两。著交部察议。福长安用过银四百七十余两。伊系弃瑕录用之人。又私行挪用公项。著交部议处。薛大烈用过银二千七百余两。喜明用过银四千八百余两。均著交部严加议处。伊四人所用银两。仍著照数赔缴。不准分限。余俱照所议完结。　　

○又谕、巡视东漕给事中李鸿宾奏、续开新泉、请令按名汇册报部一摺。东省运河。全资泉源接济。多浚一泉。即多收一泉之益。乃该地方官、每因惜费。懈于疏挑。以致多所淤塞。著照该给事中所请嗣后各州县疏出新泉。由巡漕御史查勘具奏后。该州县即将泉名勒石。申报各上司。由抚臣汇册咨部。如有湮废。确查扣除。其将新泉隐匿朦混不报者。该上司查明参处。　　

○又谕、给事中李鸿宾、条奏三省善后事宜一摺。所言切中时敝□大。皆应速办。上年直隶豫东三省交界奸民滋事。皆由林清首倡逆谋。枭獍豺狼。滔天之罪。寸磔不足蔽辜。其从逆徒党。亦皆被其煽惑。罹刑网、伏诛夷者。殆以万计。而良民受其荼毒。因而戕生荡析者。更不可胜数。朕思之实为悯恻。三省连年本多荒歉。兹又加以兵燹。闾阎凋瘵。若再不尽心抚字。其何以拯救黎元。前屡颁谕上□日。令该督抚等加意赈恤。分给银米。并于各处多设粥厂。俾道路饥民。咸资糊口。今据该给事中奏称、粥厂虽设。而民居窎远。老弱卧病。枵腹余生。不能赴食。并有匍匐而来。未得食而先毙者。殊堪悯恻。直隶大名、山东曹州、情形相同。而河南滑、浚、中牟、睢、郑、祥符、考城、宁陵、各州县为尤甚。夫以民就厂。何如以厂就民。此时亟应多为筹备米粟。酌量村庄远近。添设粥厂。或本境米粮稀少。即就近于丰熟地方、广为采买。督抚大吏、下及有司。皆有为朕牧民之责。伊等动辄以捐廉办公为请。朕多不允纳。若仰体朕保赤之诚。以俸入所余。倡先施济。使地方富户绅民。共知则傚。能令灾民多所全活。其所济者大矣。又所奏查禁地窨一节。上栋下宇。庐舍廛。各有恒式。今奸民等创为地窨。为鬼为蜮。小而窝藏奸赌。大而聚匿凶徒。皆倚以为巢穴。不可不严行查禁。著三省督抚、即分饬地方官、访明现在巢窟。令其自行毁除。若不毁除。或经官查出。或被人告发。以违制论。并出示晓谕。毋许再有私造。以杜隐慝。又所奏严禁私渡一条。据称官渡因查人过严、难民致被拦阻、而私渡得钱卖放、奸民转可偷渡、三省沿河地方、及河南睢宁二境、黄河口门以下、比比皆是、坝上棚民、因禁渡路毙日多等语。渡口盘诘奸宄。若因此稽留难民。为暴商旅。是防敝□大而适以滋敝□大。著该督抚分派妥员。于官渡私渡。一体留心查察。如形迹可疑、及带有违碍字迹器具者。即行查缉。其勒索钱文、苦累平民、卖脱奸宄者。查出从重惩治。毋稍姑息。又所奏派兵会哨一事。搜捕余匪。弹压地方。防兵不能旷日久驻。该给事中奏请仿江海会哨之条藉以察勘营汛。稽查匪党。是亦弭患之道。但每月二次。亦未免太数。应如何按计营汛程途远近。拨派弁兵。轮流巡缉。俾居民无扰。奸匪潜踪。著直隶河南山东督抚、酌议章程。妥协办理。　　

○谕军机大臣等、现在著名逆犯。如祝现等尚在窜逸稽诛。其余饬拏各犯。并直隶豫东巢□刀散零匪。均不免有潜踪伏匿者。该犯等闻有兴办大工之信。或逞其狡计。冒充夫役。溷迹其中。乘闲焚烧料垛。恐致人心惊惧。历来办理大工。总派武职大员。带兵在工次弹压。此次又当加倍慎重。著河南巡抚方受畴、多派文武干员。常川驻工。昼夜巡逻。以杜奸宄而靖人心。将此谕令知之。　　

○以前任工部左侍郎顾德庆、署兵部左侍郎。　　

○赏圆明园直宿官兵银。　　

○辛丑。谕军机大臣等、山海关地当要隘。那彦成藉查阅营伍。察看一路土俗民情。于事甚便。其经过之滦州一带。向有卖符传教匪徒。曾经惩办有案。现在该处有无传习邪教之事。或祝现等要犯。在彼潜匿。亦未可定。那彦成并当留心访查。如能弋获要犯。更为有益。将此传谕知之。　　

○又谕、本日朕恭阅皇考高宗纯皇帝实录、内载乾隆四十三年十一月丁亥圣谕。昨召见雅德、据称回子伯克、每日俱上大臣衙门。每见必叩头行礼。殊属非是。中国之待外藩。原有定制。不在接见间过事森严。朕抚驭怀徕。回子等无不感恩知法。不敢稍怀异心。然而必命大臣前往驻劄者。乃国家亿万年之计。我后世子孙。不可不善体朕意。将所定成法。永远遵守。大臣等果能正己率属。恩威并施。伊等自然悦服。倘回子伯克干犯法律。据实参奏。小则降革。大则予诛。亦不为过。若徒倚恃尊严。欺陵作践。断乎不可。不但见回子伯克、不可如此。即土尔扈特金川番子见大臣。亦不可如此等因。钦此仰见我皇考统驭外藩思深虑远之至意。国家抚有万方。长驾远驭。回疆卫藏。俱特派将军大臣、驻劄抚绥。当令知大皇帝威德远播。统于一尊。同深感畏。至将军大臣等、于回番伯克部长。虽有约束镇抚之责。然同为朝廷臣子。于接见时、自当各按定制。以礼相遇。若妄自尊大。将伊等视同奴隶。殊乖抚绥之义。且伊等于将军大臣之前。几同臣僚。又何以辨上下、别等威乎。著传谕该将军大臣等。并转饬所辖各处。务遵照乾隆四十三年颁发圣谕。恪守定制。不可将外藩等欺陵蔑视。并将此上□日各抄录一通。永远奉行。　　

○河南巡抚方受畴奏、军营出力人员。赏道员赵麟、按察使衔。都司汪凤临、花翎。全保等、蓝翎。知府昌宜泰等、加衔升叙有差。　　

○壬寅。上御勤政殿听政。　　

○谕内阁、御史卓秉恬奏慎重保举一摺。朕惟为治在乎得人。知人则哲。自古其难。虞书明四目。达四聪。所以广求贤之路也。上年降上□日通谕满汉文武一二品大臣。保举贤员。密疏入奏。冀收登崇俊良之益。今该御史谓假以密保之名。安能必其无私。与其密保而慎所举。何若明保而示以公。试思三载考绩。内而京察。外而卓异。莫非明列荐章。若密保、则大臣各举所知。以备＜闲＞擢。即古人荐贤为国不市私恩之义。使必令其露章入告。则人之才具。安能有醇无疵。设御史等各以恩怨为毁誉。纷纷以某所举为不公。交章论列。效明季把持攻讦陋习。尚复成何政体耶。至云迩曰外闲、竟有钻密保之语。该御史既有所闻。著即将钻刺者何人。受其钻刺之大臣何人。或系徇情。或系受贿。据实指名参奏。朕必立行究治。以为植党援私者戒。若并无其人。该御史以空言阻挠善政。阳博建白之名。阴闭进贤之路。则用人行政。朕自有权衡。断不能在求贤望治之心、为浮言所摇夺也。　　

