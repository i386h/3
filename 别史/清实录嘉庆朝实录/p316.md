<!-- { "loadSidebar": true } -->
○谕军机大臣等、吴熊光自＜闲＞用湖广总督以来。朕即闻其接待属员。过于严峻。批禀事件。往往措词过当。因其在军机章京年久。拟写谕旨于训饬之语。习以为常。率意书写。迨高杞到京。朕询及吴熊光办事如何。据称性情躁急。及询以操守。则称其颇为廉洁。旋经初彭龄密参吴熊光收受秦泰馈送、及得受匣费、交伊亲戚李世望代为营运三款。经朕饬交各处密查。均无确据。已将此事明降谕旨。并分别惩办矣。但人言可畏。岂尽无因。物必先腐也而后虫生之。试思各督抚中、何独于吴熊光编造蜚语。今事已讯明。该督尤不可不返躬自省有则改之无则加勉。若以初彭龄所参不实。而廉洁之名又为朕所知。辄意存自满。不加检束。则是吴熊光自取咎戾。不能永承恩眷。凛之慎之。至文禀批答。自有一定体制。即使属员偶有过失。亦应明白开导。何至动遭呵斥竟与拟写谕旨相似。亦非体制。若云该督曾在军机行走。则军机章京中。如勒保方维甸等、亦俱行走有年。＜闲＞放外任。并未闻伊等于属员批禀、有似吴熊光措词过当之处。嗣后该督务须平心办事。不可仍前躁妄。用副委任将此谕令知之。　　

○予四川陕西湖北阵亡副将张应贵、祭葬世职。如总兵例。都司彭家栋祭葬加等。世职如例。佐领赓音保、领催苏图、守备安朝聘、千总徐成龙、龚俊伍、把总高以福、外委马朝銮、胡承烈、伤亡千总蔡恩荣、杨仕龙、祭葬世职如例。千总衔乡勇王福、祭葬世职。如守备例。乡勇王上达、王名达、祭葬世职。如千总例。武举戴天福、前锋萧德、祭葬世职。如把总例。监生夏训忠、马兵曾继先、乡勇杜正心、刘杰、徐朝贵、刘起贵、祭葬世职。如外委例。贡生张胜耀、武生陈鹏飞、领催福纶等二名、兵丁阮得胜等二十八名、乡勇汪周全等三千八百三十五名、赏恤如例。　　

○予四川阵亡协领塔克新、祭葬世职。如副都统例知县陆霖、张宁阳、典史杨永锡、防御贵隆、额勒精布、守备杨成白、祭葬加等。世职如例。兵丁许成龙等二名赏恤如例。　　

○旌表守正捐躯广东乐昌县民张元胜女张氏。　　

○缓徵甘肃皋兰、西宁、碾伯、金、宁朔、五县、水灾本年额赋。　　

○乙巳。谕内阁、百龄奏、审明潘甫周在左州地方、被李正智等谋毒毙命、该州捏造情节、分别定拟一摺、李正智起意用药迷人。窃取财物。潘甫周毒毙。情殊可恶。李正智、著即处斩枭示。已革知州周丰、于尸弟潘甫立喊禀后。并不据实验详。缉究正凶。又复规避处分。改换报呈。捏作雷击身死。几致凶徒漏网。仅拟杖流。不足蔽辜。周丰著发往伊犁效力赎罪。　　

○旌表守正捐躯陕西韩城县民孙家修妻陈氏。　　

○丙午。上以秋狝木兰。自圆明园启銮。命皇次子旻宁随驾。　　

○命仪亲王永璇、大学士保宁、协办大学士尚书朱圭、尚书德瑛、留京办事。　　

○免跸路经过地方本年额赋十分之三。　　

○展缓河南中牟、郑、荥泽、荥阳汜水、新郑、安阳汤阴、临漳、林、武安、涉、内黄、汲、新乡、辉、获嘉、淇、浚、济源、修武、武陟、孟、温、洛阳、巩、孟津、河内、原武偃师、登封、嵩、商邱、宁陵、封邱、滑考城、延津阳武、兰阳、祥符、陈留、杞、睢、四十四州县、上年水旱蝗灾带徵额赋。及应还常社漕仓谷石耔种有差。　　

○是日。驻跸南石槽行宫。　　

○丁未。赏密云县接驾兵丁半月钱粮。　　

○是日。驻跸密云县行宫。　　

○戊申。驻跸要亭行宫。　　

○己酉。以牲兽稀少、停止本年秋狝、谕内阁、木兰秋狝行围所以肄武怀柔。我朝家法相承。百有余年。行之勿替。朕恪守成宪不敢废弛。前年即敬谨举行。见围场鹿只等项已觉稀少。自不免有偷窃情敝□大。是以特设围场副都统。严立章程。专职稽查。上年驻跸热河。特派员前往围场查看鹿只。更形缺少。始停止行围。并早经降旨、以本年必当进哨。饬令豫为查察。乃自夏闲先后派满珠巴咱尔、贡楚克扎布、驰赴围场阅看。均称鹿只仍少。朕尚不深信。是以特命御前大臣拉旺多尔济、亲往履勘。具奏情形无异。并据查奏、系因近年来砍伐官用木植之外。多有私砍者。并任令奸徒私入捕捉牲畜以致鹿踪远逸。实属不成事体。除另降谕旨查办外。所有本年木兰行围。不得已仍著停止。朕于八月二十一日、自热河启銮回跸。谨涓三十日、恭谒东陵九月初一日、告祭裕陵隆恩殿工成。初四日、驻跸南苑。初八日回至圆明园。　　

○又谕、据拉旺多尔济奏遵旨赴木兰查勘本年所定十三围地方内、巴颜布尔噶苏台、巴雅尔额尔衮郭、威逊格尔、巴颜喀拉四围、并未见有鹿只、并详看各围场鹿只甚少者四十余处、又称该处砍剩木墩、余木甚多兼有焚毁枯株犹在、往来车迹、如同大路、运木多人各立寮铺、以致鹿只惊逸伤损、并查有奸徒乘闲逸入、偷打鹿只、是以较前更为短少等语。围场为肄武重地自应严密稽查毋令有私砍木植、偷打鹿只等事今因节年有大工是以砍伐官木。司其事者。办理不善任令匪徒逸入私立寮铺。影射偷砍。运载出境牟利其未运之木。尚堆积路隅。不可胜数。及闻知朕行围伊迩。复将余木焚烧灭迹。竟系烈山泽而焚之。禽兽逃匿可见热河副都统总管等、竟藉工程木植为名。任令通同舞敝□大。情事显然。况伊等从前原奏、祇于十四围无碍围场处所、砍伐木植。今砍伐至四十余处之多。且于现定行围处所、肆意偷砍。致令鹿踪远逸。并有携带鸟枪、偷打鹿只、售卖鹿茸之事。是以国家百余年秋狝围场。竟与盛京高丽沟私置木厂无异。而习劳讲武之典。连岁阙如。成何事体。不可不严行惩究。此项工程需用木植。系嘉庆四年闲、前任热河副都统德勒克扎布、总管姚良、奏请办理。接办者系庆杰、董椿、穆腾额、伊等不但办理不善且恐有别项情敝□大。德勒克扎布、姚良、均著来京候旨。庆杰、董椿、穆腾额、热河佐领德新泰、均著解任、交总理行营王大臣、军机大臣、行在刑部、详悉审讯具奏。至韦陀保调任未久。亦尚能留心查察。但在任已阅一年。而鹿只仍前稀少。亦难辞咎。韦陀保著革去副都统。作为围场总管。　　

○以吐鲁番领队大臣玉衡、为库伦办事大臣。头等侍卫安福、为吐鲁番领队大臣。　　

○赏热河接驾兵丁、及看守避暑山庄弁兵、一月钱粮。看守口内口外各行宫弁兵、半月钱粮。　　

○是日。驻跸两闲房行宫。　　

○庚戌。谕内阁、前因查办户部宝泉局亏短铜斤一案自嘉庆四年十月以后。各该监督等均有得赃短铜情事。当经降旨、谕令该部将失察之历任管理钱法堂满汉右侍郎、按照在任年月之久暂。并收运铜斤次数之多寡。分晰开单呈览。兹据该部查明缮写清单具奏。朕阅单内。惟额勒布在任几及三年。收过八运铜斤。共计售卖余铜十四万三千余斤。历任最久。收铜最多。况额勒布本系户部司员。于度支事件最为熟悉。屡经有人密保、称其谙习部务。是以于两年中超用副都统。即授为户部右侍郎。管理钱法堂。并授总管内务府大臣。派管各项差使。额勒布自当随事黾勉实心供职。而于户部事宜。尤宜格外剔除敝□大端。以期仰副委任。乃于宝泉局监督等得受赃私短收铜斤。竟尔毫无觉察。任听营私舞敝□大实属溺职。且额勒布近年办事多舛。即如此次赴豫督办衡家楼善后工程。朕原以其平日召对时一切敷陈。似尚能通晓事体。是以特派前往。伊亦称平日颇讲河工。及至到豫后所论俱不切实。甚至前次奏开沟放淤一节。既与马慧裕、徐端、筹商办理。而摺内复称伊未谙河务。岂敢妄议修防。明系意存推诿。豫为卸过地步。迨接奉谕旨后。忽用五百里驰奏。致骇听闻。不但行不逮言。而且动多错谬。实难胜卿贰之任。看来额勒布竟系器小易盈。不能承受朕恩。本应即予革职。姑念伊在户部有年。著加恩降补户部郎中。所有衡工河防事务。额勒布既称未谙。无庸管理著交马慧裕、徐端、督办其随带之户部员外郎定住、及那彦宝带往留交之兵部主事赵麟、即著驰驿回京供职。额勒布此时仍当暂驻豫省。专办河神庙工。如遇有应行奏闻事件。著告知马慧裕徐端、代为转奏。统俟庙工完竣。自行回京。赴部供职。不准驰驿。其在任一年有余之原任侍郎周兴岱、钱樾、虽亦经收铜四运七运不等。但业于另案降调。初彭龄在任未久。祗收一运。并无余铜。且已另案革职。均无庸议。那彦成于署任内曾收铜五运。著降三级从宽留任。禄康署理未久。戴衢亨本任及署任十一个月有零。均曾收铜二运。著降二级从宽留任。其嘉庆四年以后、有曾署理钱法堂之侍郎、未曾验收铜运者。亦有失察之咎。并著该部查明议处具奏。　　

○德楞泰奏报搜捕四川余匪。得旨奖赉。赏还额勒登保、德楞泰、紫缰双眼花翎。提督杨遇春、丰绅、马瑜、提督衔田朝贵、下部议叙。赏兵丁一月钱粮。　　

○调兵部右侍郎那彦宝、为户部右侍郎。理藩院左侍郎贡楚克扎布、为兵部右侍郎。　　

○转理藩院右侍郎明兴、为左侍郎。以喀什噶尔参赞大臣和宁、为理藩院右侍郎。仍留喀什噶尔办事。调正蓝旗满洲副都统英和、为镶黄旗满洲副都统。以刑部右侍郎英善、兼正蓝旗满洲副都统。　　

○以詹事府少詹事万承风、为詹事。　　

○缓徵安徽怀宁、桐城、潜山、太湖、宿松、望江、贵池、青阳、铜陵、东流、宣城、南陵、当涂、芜湖、繁昌、无为、庐江、和、含山、全椒、二十州县水灾新旧额赋。给庐江东关等二十二保灾民一月口粮。　　

○是日。驻驆常山峪行宫。　　

○辛亥。以擒获四川贼首罗思兰等。拔马兵舒秀、为千总。外委王万得、为把总。　　

○是日。驻跸喀喇河屯行宫。　　

○壬子。上至热河。诣文庙瞻礼。关帝庙城隍庙拈香。　　

○诣永佑寺行礼。　　

○是日。驻跸避暑山庄。至八月丙子皆如之。　　

○癸丑。以岁周甲子、停止秋决。谕内阁、我国家重熙累洽。世际承平。从前康熙二十三年皇曾祖圣祖仁皇帝以岁逢甲子渥沛恩纶。停止秋审。逮乾隆九年甲子再周。皇考高宗纯皇帝式循前典解泽载敷。曾奉特旨、将是年情实人犯停止勾决。兹又届甲子纪年。朕绍承洪绪。寰＜宀禹＞恬熙。允宜恪遵成宪省岁恤刑。所有本年朝审秋审各省情实人犯、著加恩停其勾决。一切条款。著该部查议具奏。　　

