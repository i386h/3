<!-- { "loadSidebar": true } -->
○又谕、明亮、永保等、带兵剿贼。种种迟延玩误。捏饰谎报、及得受馈送各情节。松筠所拟。俱属按律办理。除明亮。永保。俟解京后另降谕旨外。兴肇本系糊涂无能。其在军营带兵。惟知随同明亮支吾朦混。节次明亮所发奏摺。或竟未与兴肇阅看。即打仗处所。亦未必亲到。祇系随同列衔。其罪较轻。非因伊系宗室。即从末减。兴肇、著改发乌噜木齐效力赎罪。交与兴奎严加管束。庆成从前带兵。曾经受伤。此次系自行屡请前往军营。且击剿张汉潮时。亦尚能跟踪追蹑。伊以受伤之人。尚思出力。情殊可悯。而其从前在湖北军营。剿办贼匪。彼时系永保总统。景安在豫防守。庆成祇系带兵协同剿贼之人贼匪阑入豫境。窜往来陕西。亦非其贻误。庆成。著改发伊犁效力赎罪。交与保宁严加管束。　　

○命睿亲王淳颖、定亲王绵恩、在御前行走。　　

○廓尔喀额尔德尼王喇特纳巴都尔、吉尔巴纳租塔毕噶尔玛萨野、表进年贡。赐敕奖赉如例。　　

○赏额勒登保四川藩库银一万两。德楞泰五千两。以充军赏。　　

○旌表守正捐躯直隶无极县民刘泽东妻魏氏。浙江龙游县民许文盛妻俞氏。　　

○户部议准、广东巡抚陆有仁疏报、恩平、西宁、二县、开垦水田五十二亩有奇。照例升科。从之。　　

○己卯。上诣南郊斋宫斋宿。　　

○谕内阁、前据费淳奏、富纲在总漕任内。有得受卫弁银两之事。曾经降旨。令书麟详悉查讯。兹据书麟覆奏。富纲在任时。有已故守备支秀发、向众告知在济宁谒见富纲时。面向言及赔项甚多。用度不敷。似有欲令帮助之意。嘱令各备弁量力馈送。各备弁于禀见时。富纲亦曾露用度不敷之语。是以各措银一二百两至三百余两不等。俱交支秀发转交富纲管门家人刘姓接收等语。富纲系漕运总督大员。不知洁己奉公。乃向所属备弁需索帮费。约计书麟查奏清单。富纲于江浙两省备弁内。所得馈送已不下万两。而江西、湖广、豫东等省。备弁有无馈送。现尚未经查出。是富纲任意贪婪。实为卑鄙无耻。富纲、著革职拏问。交书麟严审定拟具奏。并著查抄家产。以为大员贪黩者戒。　　

○庚辰。冬至。祀天于圜丘。上亲诣行礼。恭奉高宗纯皇帝配享如仪。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭端慧皇太子园寝。　　

○停次日朝贺。　　

○以恭奉高宗纯皇帝配天礼成。颁诏天下诏曰。朕惟明天察地。仰洪造以升禋。假庙飨亲。崇上仪而陟配。明堂宗祀。伊嘏颂于我将。时夏陈常。率育歌夫帝命。粤稽殷荐。懋著隆规。我国家久道化成。大猷光被。昊慈笃眷。世德重熙。太祖高皇帝太宗文皇帝世祖章皇帝圣祖仁皇帝世宗宪皇帝俱已配享苍穹。垂光亿祚。钦惟皇考高宗纯皇帝德孚位育。撰合清宁。审视听于民情。顺行生于物化。缉熙夙夜。裕康强纯固之神。保定升恒。恢溥博高明之量。肃精禋而昭事。诚格居歆。彰显道以敷施。德崇孚佑恩膏布濩。雨露涵濡文治光昭。星云糺缦。神功丕运。侔怙冒以无私。清问常周。俨鉴观之有赫。体元建制齐七政于乾仪。省岁安氓。协五辰于时纪。平成厎绩。巍荡难名。演羲画而万国咸宁。绎箕畴而庶徵来备。建百世不祧之庙。率祖攸行。慰八纮怀德之心。配天其泽。允宜陟泰坛而右享。继列圣以时歆。是用博考前章。奉道上典。敬昭告天地宗庙社稷。率诸王贝勒文武群臣。于嘉庆四年十一月二十六日冬至。恭祀上帝于圜丘。奉高宗纯皇帝配享。嘉庆五年正月十八日次辛。祈谷于上帝。五月初一日夏至。恭祀皇地祇于方泽。并奉高宗纯皇帝配享。荐敬荐时。福嘏偕申于妥侑。事天事地。孝熙并洽于尊亲。既懋崇徽。爰宣浩泽。所有事宜。开列于后。一、各省乾隆六十年以前积欠缓徵地丁耗羡、及民欠耔种、口粮、漕粮、银两。俱著豁免。一、各省乾隆六十年以前积欠缓徵、并民借米、谷、草束、俱著豁免。一。历代帝王陵寝。先师阙里。应遣官致祭。著察例举行。一、五岳四渎等祀。应遣官致祭。著察例举行。一、直隶各省童生入学额数。大学著增七名。中学增五名。小学增三名。诏到举行一次。不著为例。一、地方有才品优长。山林隐逸之士。著该督抚核实具奏、酌予录用。一、各省民人孤贫残疾。无人养赡者。地方官加意抚恤。一、各省要路桥梁。及过渡船只。闲有损坏。妨碍行旅者。地方官查明。随时修理。一、直省军流以下人犯。分别减等发落。一、伤病留营兵丁。不能充伍者。该管将弁查明。本家如有子弟至戚。可以教练差操。即令顶食名粮。免致失所。于戏。诒谋垂佑启之仁。敷闻在下。观德协穆清之化。峻极于天。绥我思成。浃神人而播恺。锡兹祉福。胥宇宙以覃庥。布告天下。咸使闻知。　　

○谕内阁、前以祈谷乃新春典礼。自应在立春以后得辛举行。明岁庚申正月初八日上辛。应行祈谷大祀。系在立春以前。因致祭日期。业于昨岁奏明高宗纯皇帝。不敢改议。是以降旨仍照礼部等衙门题日期行礼。嗣后祈谷大祀。总以春后得辛为度。本月二十六日。南郊大祀。恭奉皇考升配。先期诣坛斋宿。斋宫内向俱悬挂皇考御制诗章扁额。并陈设御笔诗册。朕自受玺后。即敬念皇考精诚对越。举凡治法心法俱见之于御制诗中。朕每遇宿坛。必将诗扁。诗册。恭诵一周。以昭虔恪。此次敬阅至乾隆己酉年祈谷礼成述事诗。内有今年九日立新春祈谷虔应值次辛之句。因恭查诗注。内载今岁正月初九日立春。若用初四日上辛祈谷。则尚在腊月内。是以用十四日次辛。仰见皇考圣意。亦以祈谷典礼。应在立春以后得辛举行为是。明岁庚申祈谷日期。上年虽经礼部等衙门循例具题。惟敬忆皇考尝举论语祭如在。祭神如神在及吾不与祭如不祭之言以示训。自嘉庆元年以来。皇考传位后。凡遇郊坛大祀。俱系朕恭诣行礼。是以每次具题致祀日期本章。俱令送朕阅看。明岁庚申上辛。系在春前。该衙门具题。原系错误。而朕因是时。适值皇考圣躬不豫。心绪焦切。未经看出实朕之过。惟念事属既往。所有礼部、太常寺、及钦天监等衙门应得处分。俱著宽免。其明岁庚申祈谷典礼。仍改用正月十八日次辛举行。　　

○以南郊大祀。恭奉高宗纯皇帝升配礼成。予执事陪祀之王公大臣官员等、加级纪录有差。赏乐舞生、校尉、拜唐阿、护军、步甲等、一月钱粮。　　

○拨部库银一百五十万两。解往四川、陕西。以备军需。　　

○调正白旗汉军副都统定柱、为成都副都统。成都副都统明兴、为正白旗汉军副都统。以喀喇沙尔办事大臣阿尔塔锡第、为镶红旗蒙古副都统。户部郎中额勒布、为镶蓝旗汉军副都统。　　

○辛巳。谕内阁、礼部查奏、嘉庆元年以后换铸印信时。将湖南永绥厅、及直隶永年等县。已于清字篆文永字阙点。惟各省旧印尚未查改。实为疏忽。请交部察议等语。各省文武衙门印信。应随时盖用。其清篆有与朕名上一字同音者。自当一体阙笔。著照所请。通行各省。均照四川永宁道印信之例办理。至另片所称殿名、门名、清字未经阙点者。请一体改正。又嘉庆元年以前、王公等册诰、未经阙点者。应令宗人府查明缴回修改等语。殿名门名由来已久。未便另易。至王公等册诰。系皇考颁发。且祇系敬谨供奉。非印信常用者可比。俱无庸一体修改。至诗韵内上声第二十八部。已改俭字为部首。业于春闲、经武英殿奏明、刊刻通行矣。余著照议行。　　

○壬午。四川布政使林俊、因病解任。调甘肃布政使杨拨、为四川布政使。江西布政使广厚、为甘肃布政使。以江西按察使邵洪、为布政使。广饶九南道阿林保、为按察使。　　

○癸未。命散秩大臣田国荣为正使。内阁学士英和为副使。往朝鲜国。颁高宗纯皇帝配享郊坛诏书。　　

○以故广西庆远府属忻城土知县莫若恭侄世禧、袭职。　　

○是月、两广总督吉庆等遵旨覆奏、西洋夷商来粤贸易。向系以货易货。或有不敷价值。亦系互用番银。尚无携带纹银出洋之事。惟贩来钟表玻璃等物。以无用易有用。未免稍损元气。若内地不以此。等为要物。夷商自无从巧取。得旨、朕从来不贵珍奇。不爱玩好。乃天性所禀。非矫情虚饰。粟米布帛。乃天地养人之物。家所必需。至于钟表。不过为考察时辰之用。小民无此物者甚多。又何曾废其晓起晚息之恒业乎。尚有自鸣鸟等物。更如粪土矣。当知此意。勿令外夷巧取。渐希淳朴之俗。汝等大吏共相劝勉。佐成朕治。　　

○大学士伊犁将军保宁等奏、军机大臣议准各省保举驻防旗员。遇有绿营缺出。与在京八旗一体轮缺升用。又驻防中有情愿赴考者。准其就近考试查新疆驻防人员。于内地情形。不能熟习。且自骁骑校至佐领。递有应升之缺。并无壅滞。所有保举升用绿营之处。似无庸议。至新疆系用武之地。习武为先。亦无庸令其考试得旨。所见甚是。依议。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之五十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。十二月。甲申朔。上诣大高殿行礼。　　

