<!-- { "loadSidebar": true } -->
○癸未。孝圣宪皇后忌辰。遣官祭泰东陵。上诣恩慕寺恩佑寺行礼。　　

○以大学士禄康、兼步军统领。　　

○予故步军统领宜兴、祭葬如例。　　

○甲申。上幸万寿山。　　

○谕内阁、薛大烈奏查明色克通阿任内马政废弛、及砍伐官山木植情形一摺。据称古北口餧养马匹、向系于立夏前拨一半往牧厂出青、秋末后即回槽饲餧、今查知色克通阿在任时、于上年春闲、差派把总毛大忠等、于口外马厂盖造棚槽二百余闲、费用银二千九百余两、使马匹在厂过冬、冀期节省草乾、经将备等再三禀阻、仍执意办理、现经派员往查马厂地方山荒草枯、河冰冻结、马匹饥渴交加、疲瘦过甚、以致行走无力、归槽甚难、又在槽马匹、亦经该提督验明、因麸料不足、均致疲乏、其马厂新建棚槽、计用木植一万五百余件、上年兴工时、色克通阿谕令外委杨天和在富贵山地方购办、现在查明该处树株狼籍满地、车辆斧凿甚多、有民人刘添明、在彼结夥砍伐、已拏交地方官审办等语。马匹关系差操。必须餧养膘壮。每年出青回槽。例有期限。乃色克通阿前在古北口提督任内。将出青马匹。竟令在牧厂过冬。以致疲乏不堪。几于不能行走。而在槽之马。因麸料减少。亦俱一概羸瘦。实属逞臆更张。废弛营务。且擅砍官山木植。建盖马棚。以致愚民乘机牟利。结夥入山。大干例禁。其咎均重。除另降谕旨交薛大烈再行确切查明。色克通阿在任有无别情、另行核办外。色克通阿、著交部严加议处。先将乌噜木齐都统开缺。即著来京听候部议。　　

○谕军机大臣等、据积拉堪等奏、盘查乌什仓库亏短、并究出佛伦保索取礼物等款、据实参奏一摺。佛伦保身系新疆办事大臣。到任之始。因阿奇木伯克送礼皮张内数目短少。不肯收受。即令章京达灵阿代为传说。令各补足送去。现据达灵阿及阿奇木伯克俱已供认。并违禁役使兵丁擡轿。又收受管理屯田处公送礼物。亦已讯明。是佛伦保之贪鄙妄为。实有确据。且于乌什仓粮亏短之处。并不查明参办。即冒昧陈奏无亏。佛伦保著传旨革职拏问。交该将军松筠严审定拟具奏。至乌什仓贮粮石共计二十余廒。现据奏称盘量十一廒、业经亏短一千二百余石。将来盘查完竣。恐尚不止此数等语。佛伦保甫经到任。所有亏短仓粮。恐系历任积亏。或竟有辗转交代捏报并无短缺情敝□大。不可不彻底根究。新任乌什办事大臣纳尔松阿、著于到任后将此项各廒仓粮。逐细盘查。究系亏自何年。其时办事大臣系属何人。一并据实参奏。其专司粮饷之小京官张观、并著革职归案讯办。将此各传谕知之。　　

○调宁夏将军兴奎、为乌噜木齐都统。以镶蓝旗蒙古副都统珠隆阿、为宁夏将军。内阁学士明志、兼镶蓝旗蒙古副都统。　　

○赏三等侍卫福勒洪阿、头等侍卫。为伊犁领队大臣。　　

○乙酉。谕内阁、松筠等奏遵旨办理叛匪缘由一摺。宁陕遣戍降匪。本系桀骜不驯之徒。狼子野心。日久断难安静。朕早已料及。节经降旨令该将军参赞等密为留心查办。不可姑息。今塔尔巴哈台安插降匪蒲大芳等三十一人、果有聚谋不轨之事。可恨已极。松筠一得祥保之信。即密派伊犁领队大臣色尔衮前往。藉巡查金厂为名。不动声色。与祥保及本处领队大臣百顺、爱新布、连夜带兵分赴各屯。将蒲大芳等悉数拏获。鞫讯之下。该犯无可置辩。立将该降匪等三十一名处斩枭示。所办妥速可嘉。松筠派色尔衮前往。可谓得人祥保、色尔衮、百顺、爱新布、均著交部议叙。其随往奋勉之满洲锡伯索伦察哈尔额鲁特等处官兵、著松筠等记功记名。遇缺尽先升补。其出力之绿营弁兵、著行文陕甘总督、遇有本营缺出。即行拔补以示鼓励。至马兵陈先贵、步兵张洪二人同由宁陕遣戍前往。一闻蒲大芳等商议谋叛。即逐一指名首告。实属能知大义。著加恩均即以把总超用。拨归乌噜木齐提标当差。准其娶妻成家。用示激劝。至此外同在塔尔巴哈台当差之戍兵马友元等二十四名、松筠现在派令雷仁前往带赴伊犁安插。并请将南路分戍之宁陕归伍兵丁一百三十七名、一并陆续调赴伊犁安插。所办甚是。松筠仍当督饬各营将领留心防范。有犯即惩。不可稍存姑息。　　

○丙戌。谕内阁、前因审办广兴出差婪赃一案。言官等竟无一人弹劾。特令将籍隶山东之科道、查取职名。交部议处。本日据吏部奏请将该员等均议以降二级留任。尚觉过轻。科道职司纠劾。遇有不公不法者、原应随时参奏。乃广兴两次奉差前往山东审案时。擅作威福赃私累累。声名狼籍。其籍隶山东之科道。岂无闻见。即一时不能得其贪婪实据。按款参奏。亦应将外闲传闻周全天下事广聚世闲财之谣。及早密陈。以备查访。朕自能权衡办理。乃心存观望。相率缄默不言。殊非国家设立台谏之意。近日科道各员条奏。大率摭拾细故。或由部院衙门擢用者。即将原衙门成例多方挑剔。有意纷更。细核多不可行。此内或挟私报复。或受人嘱托。均未可定。而于此等败检婪赃之大臣。并无一人指名登诸白＜闲＞。若不严行处分。何以示惩。所有光禄寺卿前任兵科给事中汪镛、光禄寺少卿前任刑科给事中贾允升、兵科给事中周廷森、掌广东道御史李本榆、掌江西道御史孔昭虍□□、江西南安府知府前任掌京畿道御史苏兆登、均著于现任内降一级调用。　　

○以翰林院侍读学士吴烜、侍读蔡之定、署日讲起居注官。　　

○朝鲜国王李玜、遣使表贺万寿冬至元旦三大节。进贡方物。命例外豫进本年万寿贡物。准作下年正贡。并赏赉筵宴如例。　　

○丁亥。谕内阁、朕自嘉庆四年亲政以来。＜闲＞擢各省臣工。文职自藩臬以上。武职自总兵以上。于来京瞻觐时。俱吁请恭谒裕陵。经朕加恩允准。俾申感慕之诚。计至今已阅十年余矣。彼时该员等、或因曾受皇考＜闲＞用渥恩。经朕复授显职。特于陛见时恳请叩诣山陵。藉展忱悃。原系理所宜然。现在各省文武大员。多系在乾隆年闲庶寮。经朕渐次洊擢。若亦准陈请叩谒。未免无所限制。嗣后升任来京入觐之文武大员。著无庸再行奏请。　　

○谕军机大臣等、董教增奏查明安省亏空情形、请酌改弥补章程、以收实效一摺。安徽各州县未完仓库两项、共银一百八十余万两。经历任巡抚先后奏请展限弥补。至嘉庆二十二年即可全数清完。兹据董教增奏核明节年提解银数。仅完银五十余万两。而自八年以后。实又亏银三十万九千余两。是名为弥补亏缺。实则掩旧挪新。若不实力清厘。何所底止。此项仓库未完银两。本系格外施恩。准其密为筹补。必须立定章程。期收实效。方可于事有济。该抚摺内称冲途州县、差务赔累处于不能不亏之势等语。看来该省弥补不力。总藉口于差务支应。浮费繁多。以致未能节省报解。此实近年陋习。殊不知驿站支应。本有例销之款。即稍有不敷。亦应设法调剂。何得藉此亏缺库项盈千累万。若不亟加整顿。杜其流敝□大。即年年弥补。亦不能核实清理。嗣后该抚惟应通饬所属大加减省。不惟钦差过境、不得任意浮糜。即本省大吏、遇有查阅营伍履勘地方等事。一应尖站供顿。亦当倍加俭约。该州县等自不致有赔累续亏之敝□大。至此时新亏各员。本应查明惩办。姑念辗转接受。人数众多。且致亏之由。尚非侵渔入己。著照该抚所请。将新亏之项。准其自十四年为始。分限四年完缴。如尚有拖延。即著严参究办。其无著之九万余两。先行弥补。于四月内勒限全完。至旧亏未完之项。准其于院司道府州县养廉、每年酌扣五成。由司库存贮归款。藉资弥补。其州县互相津贴一节。尤应妥为筹办。勿任本任之员心存诿卸。津贴之员得以藉口。此后不得再有挪新掩旧之事。仍于每年将实在完补数目具奏一次。该抚务须率属实力遵行。勿仍以差务赔累为词。藉端延宕。将此谕令知之。　　

○以降调刑部侍郎秦瀛、为光禄寺卿。　　

○命通政使司通政使温汝适、提督陕甘学政。　　

○旌表守正捐躯河南上蔡县民李佃妻郝氏。　　

○戊子。旌表守正捐躯河南禹州民赵成寅妻冯氏。　　

○己丑。孝仪纯皇后忌辰。命皇次子旻宁祭裕陵。　　

○庚寅。上诣大高殿行礼。　　

○还宫。　　

○谕内阁朕于三月初三日。祀先农坛礼毕。举行耕耤。礼成。启銮恭谒西陵。是日从耕之三王九卿及侍班观耕大员。均应送驾。并有派出扈跸者。若俟侍班行礼完竣。赶赴前途。未免稍形迫促。因思礼以亲耕为重。朕恪恭祀事躬举四推。聿伸诚敬。其随从襄礼者。正不妨略从权宜。此次从耕之三王九卿、著不必开单请派。其应行进犁进鞭播种及有执事各员。著于在京未派随扈人员内照例请派。派出之员。即无庸赶往送驾。此外陪祀之王大臣等、于朕亲祭后先往送驾。扈跸者即应扈行。除御前乾清门侍从诸臣外。俱不必在坛所伺候。　　

○旌表守正捐躯山东寿张县民冯有贵妻王氏。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳。二月。辛卯朔。谕内阁、本年朕五旬万寿庆辰。各直省督抚并将军都统副都统提镇等均情殷祝嘏。届期自必奏请来京惟是外省文武大员。俱有统辖地方之责。若彼时纷纷赴京。非所以重职守。特命军机大臣等、将外省大员内、近有曾经年班陛见来京者详悉查明兹据开单进呈。已于单内用朱笔圈出。所有文职之督抚。著派温承惠、和宁、阿林保、勒保、汪日章、吉纶、成宁、阮元、先福、常明、韩崶、章煦、其武职之将军提督副都统著派富俊、德楞泰、薛大烈、田永秱、恒福、斌静。届期均各前来叩祝。此外未经派出各员俱毋庸复行渎请。即有奏请之摺。朕亦断不允准。将此通谕知之。　　

