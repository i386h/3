<!-- { "loadSidebar": true } -->
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十三年。戊寅。十一月。乙未朔。谕内阁、长龄等奏、后藏堪布多带包物一摺。本年后藏班禅额尔德呢遣使进贡。例外多带物件一百余包。本应照例扣留。该堪布吁请自雇脚力。随后行走。不敢烦劳驿站。念其远来朝贡。姑如所请。赏给路票。令其由内地行走。以免盘诘。至该堪布例外多带包物由藏启行时。该驻藏大臣不先行查禁。听其违例多带。著查明交部议处。嗣后西藏堪布进贡来京。务令遵照定例。除正贡包物外、如有例外多带货物。听其自备夫马。所过驿站。概不准应付。以肃邮传。　　

○谕军机大臣等、阮元等奏、暹罗国进贡正船在洋遭风、副船先已抵粤一摺暹罗国王因来年朕六旬万寿庆节。遣使备进方物。实属恭顺。现在副贡船已抵粤省。惟正贡船在洋遭风。不能赶于年节到京。著阮元等令该副贡使暂行在粤休息。一面确查正贡使下落。如能随后到粤。由该督等酌量派员护送。于明年九月到京。傥正贡船竟无下落。即令副贡使于明年九月内到京。将副贡船所载方物。一同赍进。其正贡船内漂失方物。行文该国王、令其不必补贡。以示怀柔。如查明实已漂没。仍奏明量加恩恤。　　

○旌表守正被戕江苏泰州民郜蒙磬妻严氏。　　

○丙申。谕内阁、果勒丰阿因此次朕临幸盛京。派散秩大臣布都尔瑚纳前往广略贝勒褚英坟墓赐奠。具摺谢恩。此乃九月初五日之事。果勒丰阿何以迟至两月之久始行谢恩。昨因归化城所属大青山一带地方缉捕疏懈。屡有蒙古贼盗劫夺之案。曾将果勒丰阿等申饬。兹复于遣奠伊始祖坟墓迟延谢恩。果勒丰阿平素诸事不能决断。一味迟延。于此可见。著传上□日申饬。　　

○又谕、御史孟晟奏、各省试用佐杂、请饬禁分驻地方一摺。州县官各有地方之责。若令试用佐杂等员分驻集镇。必致干与公事。需索乡民。且由上司派往。或与州县官偶有微嫌。藉词捏禀。潜相倾轧。不特事权不一。抑且敝□大窦丛生。该御史所奏、不为无见。嗣后各省分发佐杂人员、俱饬令常在省城听候差委。遇有派往各州县差使。亦定以限期。事竣即行销差。不许藉端逗遛。致滋扰累。　　

○又谕、刑部衙门具题吴奇绿诱奸陈氏、致陈氏被奸受伤身死一案。声明陈氏年已十三。与例载强奸十二岁以下幼女因而致死者有闲。将吴奇绿依斩决例量减。问拟斩监候。陈氏年甫十三。去十二岁者一闲吴奇绿诱与行奸。致陈氏被奸受伤身死。情殊可恶。问拟斩候。秋审情实。亦必予勾。吴奇绿著即处斩。　　

○户部议准、前任浙江巡抚杨頀疏报、富阳、临海、宁海、兰溪、奉化、象山、乐清、七县、开垦地一百四十九顷十五亩有奇。照例升科。从之。　　

○蠲缓直隶滦、昌黎、乐亭、清河、宣化、五州县、水灾雹灾本年额赋有差。并缓徵旧欠额赋仓粮。及蓟、卢龙、景、阜城、故城、青、静海、沧、盐山、元城、大名、南乐、清丰、龙门、新河、赵、隆平、宁晋、十八州县、新旧额赋仓粮。给宣化、清河、二县、贫民口粮。　　

○丁酉。上御懋勤殿。勾到河南、山东、情实罪犯。停决河南斩犯五人。绞犯二十九人。山东斩犯十一人。绞犯七人。余七十四人予勾。　　

○巡视南城御史清安等奏、正蓝旗马甲伊兴都生女不报、披剃为尼一案。得上□日、此案著交刑部审讯。伊兴都身系旗人。生女隐匿不报。辄令披剃为尼。大干例禁。定案后、著将伊兴都同眷属俱改发外省驻防。其失察漏报入档之历任参领、佐领、骁骑校、族长、著查明年分交部分别严加议处。都统、副都统、著查明交部分别议处。　　

○戊戌。谕内阁、湖口捞存吉兰泰盐斤。正课早经全完垫解。辛工撙节银两。亦无庸归还。余存盐斤。现据查明陆运实难销售。所有未完充公银二万二千四百七十四两零。俱著加恩豁免。即将存盐赏给贫苦蒙古挑贩。俾资生计。　　

○命协办大学士吏部尚书戴均元、为上书房总师傅。　　

○以服阕侍郎王宗诚、署礼部右侍郎。　　

○正蓝旗蒙古都统睿亲王端恩、因病开缺。以镶黄旗蒙古副都统孟住、为正蓝旗蒙古都统。吐鲁番领队大臣福荫、为镶黄旗蒙古副都统。　　

○己亥。谕内阁、吏部议驳御史尹佩棻条奏六部衙门封发公文每日派司员一人专管、及州县等官不即完缴罚俸银两、酌予处分二款。所驳俱是。著照部议毋庸更张。惟近来各直省督抚遇有升调缺出。往往将罚俸处分过多者。违例奏请。经部议驳。仍复渎奏。冀邀恩准。嗣后各督抚奏请升调人员。如罚俸案件在五十案以内者。仍准专摺奏请。其罚俸在五十案以外者。概不准奏请升调。若违例渎请。吏部径行议驳。仍将该督抚参处。　　

○又谕、向来索伦等进贡貂皮。挑验及等第者。照例赏赐。其有不及等第者。念其既已足数。酌量减半赏赐。近年来所进貂皮、俱不及等第。闻该索伦等将上等貂皮、带至京师私售。既多获价值。仍得减半赏项殊不足以昭劝惩。此次貂皮足数、著免其处分。不及等第、著毋庸减半给赏。此皆将军特依顺保办理不善。现已调任。著新任将军松宁到任后、严行查察。如有前项私行售卖以下等皮张充数情敝□大。即行严参治罪。毋稍宽纵。　　

○刑部奏、审拟领催富森布冒领红白银两定罪一案。得上□日、此案富森布充当领催。因家计贫乏。辄敢捏报红白事件四次。冒领官银五十六两。实属贪鄙可恶。若因赃银业经花用。著落该参佐领分赔。该犯转得脱身事外不足示惩。富森布侵冒赃银。著仍按数追赔。追不足数。将伊房产什物变偿。如实不能完。再行奏明。著落该参佐领赔缴。富森布再加枷号两个月。满日发往伊犁充当苦差。　　

○调黑龙江将军特依顺保、为乌里雅苏台将军。以热河都统松宁、为黑龙江将军。调察哈尔都统伊冲阿、为热河都统。镶黄旗蒙古都统庆溥、为察哈尔都统。以礼部尚书穆克登额、兼镶黄旗蒙古都统。　　

○以贵州松桃协副将特松阿、为云南昭通镇总兵官。　　

○予故乌里雅苏台将军喜明、祭葬如例。谥勤毅。　　

○贷奉天辽阳、广宁、承德、海城、宁海、岫岩、六处、被水灾民一月口粮。　　

○庚子。上诣雍和宫行礼。　　

○谕内阁、御史冯清聘奏、佐贰不得委署正印一摺。分发试用捐纳议叙佐贰等官。定例不准委署正印。其正印官猝有事故出缺。该府并无候补正印人员。势不能不令佐贰官暂行代理。但此事可暂而不可久。著各督抚饬知各府。如所属州县骤然出缺。一面委佐贰官代理。即日具文申报。该督抚接到申文。立即遴委正印官迅速前往接署。不得令佐贰官久占署缺。以符体制而肃官方。　　

○又谕、御史冯清聘奏、各省械斗重案、请饬立限速办一摺。各省械斗之风。固因民情凶悍。亦由地方官平日不能尽心化导。及呈报到官、或控经上司提审。又复藉词耽延。以致沉冤莫雪。积案相仍。如福建民人詹绒等、呈告叶瑞连聚众逞凶一案。延至十九载不为审理。实属因循疲玩。此种恶习。亦不独福建为然。直省大吏、务各严饬所属。振刷精神。于地方词讼事件。逐日清厘。其恃强纠斗重案。立即严拏重惩。勿事姑息。俾凶顽知所儆惧。则善良得以各安本业。吏治民生。均日有起色矣。将此通谕知之。　　

○谕军机大臣等、前据富俊奏筹议开垦屯田、并请查明伯都讷围场荒地备垦。当降上□日交松宁详查妥议。俟定议后再行会同富俊办理。兹据松宁将议开双城堡屯田章程开单具奏。并以试垦伯都讷围场地亩经费不敷。请俟双城堡屯地陆续升科后接办。富俊现已调任吉林将军。著将松宁所议章程。再交富俊覆加核议。松宁所定银数是否丰俭合宜。屯丁是否即可养赡家口。尽力开垦。务期国帑不致多糜。而于旗民生计。亦实有裨益。方为经久良策。其伯都讷地亩、应否酌分缓急次第办理。该将军议定即行覆奏。本日又据松宁等奏、站丁藉地当差、今因私相典卖、若将各站丁地亩普行勘丈、每名留给十晌、余俱入官徵租、丁力拮据、请仍其旧等语。此事并著富俊悉心核计。应如何派拨均匀。俾各有力当差。不致私行典卖。妥议章程具奏。　　

○正蓝旗蒙古都统孟住、以谢恩愆期。降为正黄旗蒙古副都统。以左翼前锋统领奕颢为正蓝旗蒙古都统。正黄旗蒙古副都统载铨、为左翼前锋统领。　　

○旌表守正被戕山西陵川县民郝李锁妻贾氏。　　

○免安徽宿、灵璧、泗、三州县、凤阳、长淮、泗州、三卫、旱灾水灾本年额赋有差。并缓徵来年额赋。及旧欠耔种俸工等项。缓徵五河、盱眙、天长、凤阳、怀远、寿、凤台、潜山、芜湖、繁昌、定远、和、怀宁、桐城、当涂、无为、巢、庐江、十八州县、及建阳卫、本年额赋。并积欠银米耔种口粮有差。赈宿、灵璧、泗、三州县灾民。给灵璧、泗、五河、盱眙、天长、凤阳、怀远、七州县、贫民一月口粮。　　

○辛丑。上御懋勤殿。勾到直隶、山西、情实罪犯。停决直隶斩犯七人。绞犯十二人。山西斩犯七人。绞犯九人。余七十一人予勾。　　

○刑部议覆、署浙江巡抚董教增疏报、民人陈思美故杀侄女陈阿猫一案。得上□日、此案陈乐氏因图分继产不遂。起意将夫兄之妻吴氏谋毒毙命。复因吴氏之女阿猫、声言伊母身死不明。必欲报讐。辄捏造阿猫与工人通奸。致被惨伤身死。该犯妇谋毙一命。又诬蔑致死一命。凶狡已极。问拟斩候。秋审情实。亦必予勾。陈乐氏著即行正法。陈思美、听从妻言。故杀侄女。著绞监候入于明年秋审情实。　　

○调吏部右侍郎成宁、为仓场侍郎。兵部右侍郎德文、为吏部右侍郎。以镶黄旗满洲副都统英惠、为兵部右侍郎。　　

○以前任库尔喀喇乌苏领队大臣佛安、为正蓝旗汉军副都统。　　

