<!-- { "loadSidebar": true } -->
○戊辰。谕军机大臣等、本日军机大臣会同户部仓场侍郎议覆、百龄等筹济缺额漕粮一摺。所议甚是。已依议行矣。京仓储贮。足敷接济。该督等所请收买行月耗米。徒然多糜帑项。著即饬知各该粮道、毋庸办理。其徵存历年缓漕正耗等米、四万五千九百余石、即行催齐搭解运通。至江西湖北湖南滨临水次州县、每省酌碾常平仓谷二十万石一款。著该三省巡抚、各将该省水次州县常平仓谷现存数目查明、每处可以碾动若干、即行分别派碾。于帮船开行之前、交兑洒带运通。一面奏闻。一面办理。勿致迟误为要。将此各谕令知之。　　

○己巳。上御乾清门听政。　　

○谕内阁、御史孙世昌奏、各直省嗣后拏获最要次要各犯、不得遽请于该省正法、应令派员押解送部覆讯等语。所奏甚是。上年逆案内尚有最要次要各犯六十余名未获。各该省文武员弁。自应志切同仇。上紧缉捕。俾逆恶不至稽诛。惟其闲贪功嗜利之员役。即不免有妄拏故勘、诬陷平民之事。亦必当立予昭雪。并将该官役等治以应得之罪。以示创惩。林清潜伏京畿。为贼匪渠魁。其豫东两省紧要贼目。皆系曾与林逆往来勾结者。所有单开最要次要各犯。一经拏获。必须解京审讯。并令留质之人辨认。方有确据。著通谕各直省、嗣后拏获最要次要人犯、该督抚等讯明后、一面录供俱奏。即一面派委妥员押解来京。交刑部覆审。不得以该犯刑伤甚重恐幸逃显戮为词、奏请即于该省正法。以慎刑章而杜冤滥。　　

○以光禄寺卿多山、为太常寺卿。　　

○旌表守正被戕河南滑县民妇文武氏。　　

○赈陕西神木、府谷、怀远榆林、四县、被霜灾民。　　

○庚午。谕军机大臣等、松筠等奏、遣犯魁敏悔罪情形一摺。所奏非是。传习邪教人犯、于未破案前自首到官。具结改悔。方准免罪。西洋教被诱从犯、于到官未定案时。当堂悔悟出教。亦准免罪。从无定罪遣戍之后、因其改悔、复准减免之例。即寻常斗殴等犯。亦不能于定谳决罚之后。再加曲宥。魁敏世习西洋邪教。从前获案时、经刑部再三开导。始终执迷不悟。特降上□日发往伊犁。永远不准释回。此等怙恶之徒。无论决不改悟。即果悔过。亦难末减。况新疆各城、现在发遣逆案内入教从犯甚多。岂到配后自称改悔、松筠即代为奏请减罪耶。松筠总不能执法。一味姑息。是诚何心。所奏断不准行。将此谕令知之。　　

○又谕、韩鼎晋奏、请添设回民学额一款。断不可行。回民散居各省。所在皆有。非如苗民之聚集一方者可比。湖南苗民、另行编列字号。原所以示区别。若各省回民、久与本处生童一体考试。如果文艺可观。原准取入学额。并无多寡限制。若如该学政所请、将回民专列字号。则直省各州县皆有回民。处处援以为例。岂不将学额广行侵占。必致彼此攻讦。转非相安之道。所奏著毋庸议。将此谕令知之。　　

○又谕、本日据韩鼎晋奏榆绥地方情形一摺。据称、该学政由宁夏接考榆林等属、路经边墙内外、得悉本年内地及蒙古地方荒歉情形、询问仓中积贮、据该州县俱称、从前因公动用俱有案据、现在皆属空虚、该处土瘠民贫、向无采买之例、兼连年歉收、无可筹补等语。边防以积贮为先。民食兵糈。胥关紧要。榆绥界处北边。闻近年流民甚众。各属仓贮空虚。缓急之闲。恃何接济。此项仓谷、该州县既称因公动用。并非亏缺。自有案据。何得日久因循。并不设法补足。著朱勋即查明各州县缺谷实数、酌量情形。次第筹补。务令仓储充实。有备无患。又据称榆绥一带被灾较重、虽经加恩赈恤、缘沿边地方、向来尚有蒙古粮食接济、本年蒙古地方荒歉情形、与内地相似、故市集粮食甚少、所有口外种地民人、现俱闻赈归来、其蒙古乏食贫民、亦均逃入内地、必须分别办理、妥为安置等语。榆绥地方连年荒歉。向赖蒙古粮食接济。今蒙古亦遭荒歉。民食愈艰。该处现在办理赈恤。但本年从口外闻赈归来者较多。且蒙古民人、亦纷纷因逃荒而至。该抚当加意经理。俾穷黎口食有资。或酌给路费。资遣出口。务令流离安集。地方宁静。不可心存玩视。稍有贻误。将此谕令知之。　　

○以故一以英海子禄贤、一等男庆玉子钟灵、各袭爵。　　

○辛未。谕内阁、昨据正红旗满洲呈进承袭颐龄所遗男爵家谱。仅将承嗣之子恩绪缮写。向来进呈家谱。俱将本生祖父履历详录进呈。即谱内不能注写。亦应另片具奏。仪亲王平日办事最为详细。此次何以如此疏忽。除恩绪业经引见承袭外。仍著该旗将恩绪祖父履历查明覆奏。嗣后八旗袭职。如有继嗣袭职者。务将其本生祖父履历查明具奏。庶杜捏报冒入旗籍之敝□大。　　

○又谕、前经降上□日令紫禁城各门进班官兵内、添派东三省数人、原因该处之人、技艺熟习。在各门当差。于事有裨。嗣召见永臶、西拉布、瑞龄、问及。俱奏称、各门均有三省之人。昨派苏尔慎、安成、往查。惟景运门有一护军校。东华门有一护军。其余各门俱无。甚属非是。朕前令添派该处之人者。并非专指新到京之人而言。即在京居住二三代者。亦系其人。永臶等未悉此意。于见面时妄奏。均有不合。永臶、西拉布、瑞龄、均不称职。永臶著革去前锋统领。照例上朝。西拉布、著革去护军统领。仍留副都统总兵之任。瑞龄、前将圆明园西边堆拨官兵、不必每日出派具奏。彼时朕即当面申饬。今又擅于朕前妄奏。尤属非是。况伊名声亦属平常。瑞龄、著革去护军统领副都统。管理圆明园。在散秩大臣上行走。再昨日系正黄旗进班。该旗护军统领百顺、进班之护军统领敬徵、未能查出。亦属疏忽。百顺、敬徵、著交部议处。其景运门司钥长广泰、东华门副护军参领广福、著免其议处外。其余各门进班章京等、均著交部严加议处。以示儆戒。　　

○以故二等男颐龄子恩绪、袭爵。　　

○又镶黄旗蒙古副都统奕颢、为左翼前锋统领。户部右侍郎成格、兼正红旗护军统领。正红旗汉军副都统成德、为镶蓝旗护军统领。调镶红旗蒙古副都统福会、为正黄旗满洲副都统。以工部左侍郎景禄、兼镶红旗蒙古副都统。　　
大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十九年。甲戌。十二月。壬申。谕内阁、本月初四日曾经降上□日那彦成以伊到任以来、直隶省于应缉要犯未获一名。令其嗣后凡遇奏事之时、俱将缉捕情形附奏。傥有一次疏漏。定行谴责。那彦成接奉此上□日之后。于本月初十日奏陈惶悚情形。自请严议。经朕施恩宽免。姑著存记。乃本日那彦成差人呈递奏摺。朕逐一披览。于所属官员、有举有劾。独于缉捕一事、摺内既未陈奏。亦无附片声叙。以特上□日饬谕之事、那彦成竟不凛遵。实属玩泄。那彦成、著传上□日严行申饬。仍交部议处。　　

○以詹事府詹事汤金钊、为内阁学士。兼礼部侍郎衔。　　

○以内阁学士那丹珠、兼镶黄旗蒙古副都统。　　

○减江苏江都县洼地九百一十八顷七十八亩有奇额赋。并除旧欠。　　

○癸酉。谕内阁、贡楚克扎布、在察哈尔都统任内、上年挑备军营马匹。率以驽马充数。吉林黑龙江官兵过京时、俱不愿承领更换。嗣饬令查拏逆犯曹纶。贡楚克扎布、因见宣化镇出兵名册有曹纶在内。未经详查。率以曹纶业经出兵具奏。设彼时曹纶闻知查拏之信、先有自戕情事。或出口远避。致乱臣贼子、不能明正典刑。成何事体。此二事获咎俱重。皆应革职。经朕格外施恩。仅予薄惩。免其革任。乃此次年班到京。于召对时、奏及捕贼一事。痛哭不止。声震殿陛。语言亦不明析。伊谓秦庭一哭。见其忠心恋主。正所谓今之愚也诈而已矣。上年逆贼之变。贡楚克扎布未在京城。此时若偶因论及前事。愤懑流涕。尚属情理所有。亦何至痛哭不休。以致应对失次。迨降上□日交军机大臣询以捕贼一事。伊究竟有何主见。据称欲朕降上□日宽其一线、将逆犯诱出、再将该犯正法等语。无论祝现等六犯、散窜各方。即诱出一二人。其余数人闻风藏匿愈固。不能以次捕诛。即此六犯全行投出。尚有次要五十余犯。见此六犯被诛。又岂有不远扬深匿之理。况国家搜捕逆党。明颁诏令。若如贡楚克扎布陋见。其何以示信于天下。贡楚克扎布至愚极诈。昏愦无能。不胜察哈尔都统之任。著革去都统。赏给三等侍卫。派往新疆换班。以观后效。若再犯法。未必能还京矣。　　

○又谕、自上年九月十五日以后、节次拏获逆犯。审明已至东华门外、见门闭跑回者共有三十四名。是日该班官兵等、仓猝遇警。亟将门扇掩阖。使群贼不能乘机窜入。较之西华门之漫无捍御者。其功罪实觉悬殊。前已施恩将革退官兵、分别降补。兹再行加恩。其原降为委护军参领之双福、遇有副参领缺出。仍著带领引见。原降为护军之真武保、业已挑补护军校外。其双全一员。遇有护军校缺出。即行挑补。原降为马甲十四名内、除昆仑保、富清阿、傅森布、德克金布、泳恰布五名、业已挑补护军外。其巴彦图、玛达春、双祥、那林、福克精额、全泰、官绍、钟安、严喜九名、遇有护军缺出。即行挑补。　　

