<!-- { "loadSidebar": true } -->
○又谕、据图桑阿等奏、将疯病殴人致毙之刘金顺。及推跌毙命之任为瑞。审明定拟绞候等语。此两案一系疯疾复发殴毙人命。一系推跌致死。尚非故杀者可比。固应照内地之例。入于缓决办理。但乌里雅苏台。地属口外。究与内地不同。所有此二案人犯。俱照所拟绞候缓决外。仍不可拘泥内地之例。遽行减等发落。陕西按察使姚学瑛、缘事解任。以署布政使倭什布、兼署按察使。　　

○辛酉。谕军机大臣等、前据苏凌阿等奏报合龙。朕心方深欣慰。乃本日据伊等奏、合龙后因凌水陡长。坝身蛰二十余丈。恳请交部从重治罪等语。此次坝工既合复开。自因镶压不坚所致。但适值上游凌水下注。乘风冲击。以致人力难施。事出不期。何忍治伊等之罪。现在坝基。自当另行移筑。苏凌珂等于引河迤下地势较高之处。盘立坝基。从此筑做。上有挑水坝遮盖。下有大坝兜束。俾缓水势而资拦护。所想亦是。惟阅图内所筑挑水坝。丈尺尚短。不能逼溜直入引河。朕意何不趁此向东接筑。挑溜既为得力。而新坝口门亦可免著重。又现挑引河。虽系旧有河形。究觉稍窄。何不再往北展宽。若于朱笔所圈处所。斜向东北。归入前挑引河。以资畅达。如此办理。则形势较为径捷。而新挑引河。亦可省工段绵长之费。又前挑引河头。现筑土坝。转恐有碍溜势。或可不必拦截。俾大溜顺由挑水坝东趋下注。亦可藉分口门溜势。已于图内用朱笔标识。著发交苏凌阿等酌量办理。　　

○又谕、据魁伦奏、现因缉捕洋匪。经费不敷。请于闽省藩库。借银八万两。除归还司库垫款三万余两外。尚存银四万有余。以为续后支给之用等语。该兵丁等奉派出洋。冲风破浪。若令于所得饷银内。自备口粮。不足以示体恤。自应照该督所请。于藩库项下照数借给。于缉捕较为有益。至营船原为捕盗之用。乃摺内称营船笨重不能得力。是何言乎。魁伦务须督饬所属。实力查拏。以清洋面而安商旅。又据哈当阿奏查拏盗匪一摺。盗船乘风逃逸。踪迹往来无定。惟四面兜捕。方可缉捕净尽。现在闽洋盗风未戢。皆哈当阿失于于巡捕所致。咎实难辞。著传旨申饬。务须饬属严拏。不可以盗踪已离台湾。即为安靖。以致远扬漏网。致干咎戾。　　

○上以冬至祀天于圜丘。自是日始。斋戒三日。　　

○壬戌。谕军机大臣等、吉庆奏、访出洋匪聚集并藏匿船只各处在安南境内。且有该国隐匿贼匪之情。此时若行文该国。反致贼匪闻信潜逃。所见尚是。刻下暂且无庸行文晓示该国。俟派往访查官员呈报到日。吉庆当不露声色。妥为办理。即将贼首擒获。以绝根株。　　

○两广总督吉庆奏、粤省十府三州之内。八郡皆系滨海。自惠。潮。以迄雷、琼、袤延二千余里。处处毗接外洋。今拟将海防分为三路。西路高、雷、廉、琼、所属洋面。每有盗匪伺劫商旅。琼州、孤悬海外。雷州、近接夷洋。查盗船俱在江坪白龙尾一带藏躲。而雷属之海安、与琼属之海口、二营。隔洋对峙。中闲水面。仅八十余里。向来盗船。俱由此处潜驶来粤。现于二营各派兵三十号。分作两帮。遴委将弁。往来巡缉。轮赴龙门。硇洲。涠州等处搜拏。自惠州平海以东。至潮州闽粤交界。是为东路。饬南澳镇总兵林国良。领兵船二十只。上紧堵拏。并咨会闽浙总督魁伦、札饬铜山营。配兵船二十号协缉。至广州、肇庆、所属之虎门、大鹏、广海寨、老万山等处洋面。是为中路。派参将黄标、领兵船三十只。实力追捕。总期将盗首擒获。悉绝根株。至洋匪所需硝黄米谷淡水。自系图利奸徒接济。现派员密赴各口岸访拏严究。再兵丁月饷无多。出洋捕盗。力难裹带。每名每日。应请给盐菜口粮银五分。在藩库杂款项下。作正开销。得旨。嘉奖。如所请行。　　

○旌表守正捐躯江苏沭阳县民华槎住妻王氏。安徽灵璧县民王绍汤女王氏。　　

○癸亥。上诣南郊斋宫斋宿。　　

○谕内阁、玉德奏、前在山东巡抚任内。有博兴县银匠张介平、私雕假印。串商地保张思诚。诓骗花户钱粮一案。该抚照冒支钱粮例将张介平拟以斩决。经刑部议驳。应照伪造衙门印信诓骗财物例。改拟斩候。查此案系玉德主见。从重问拟。据实陈明。恳请交部议处等语。朕披阅之下。此案张介平私雕假印。诓骗粮户马廷公等钱文。均系应徵地丁银两。无论其已未入官。即属正项钱粮。不得谓为诓骗财物。刑部堂官何以拘例改拟具题。传询刑部堂官。据阿桂面奏、此案到部时。阿桂以例有专条。应按照办理。张介平一犯。情节较重。入于本年秋审情重人犯之内正法。已足示惩。与刑部堂官商酌改拟等语。此事阿桂因该省援例。尚须斟酌。告知刑部堂官。尚属留心。该堂官等既以阿桂所见为是。自应将改拟缘由。专摺具奏、请旨定夺。乃仅照例具题。殊属含混。且此等关系罪名轻重刑部改拟之本。向来内阁票拟。俱用双签。并有票三签者。一票部驳甚是。一票依议。一票著照该督抚所拟。今内阁仅票单签。亦属疏漏。朕日理万几。于各部院寻常题本。岂能逐字检阅。或偶有疏略。而此案刑部既未专摺具奏、内阁亦未票拟双签。并非朕之疏略。试思张介平一犯。该部既入情重办理。即照玉德原拟斩决。亦无二歧。是刑部改拟此案。拘泥例条。于情节轻重。未能细核。尚无大错。但不专摺请旨。则咎无可辞。阿桂与胡季堂等、均著交部严加议处。其票本之大学士。亦著交部议处。玉德等原拟尚无不合。著免其交部。朕办理庶狱。无不悉心权度。折衷至当。而于臣工功过。亦必权其轻重。随时劝惩从不肯稍任含混也。　　

○谕军机大臣等、玉德奏、洋盗率众投首呈缴器械一摺。此等盗匪。一经拏获。俱应立正刑诛。今因其悔罪投首。稍知畏法。与始终怙恶者有闲。免其一死。已属法外施仁。若再赏给顶带。非所以昭法纪而严创惩。兹玉德将梁得光递回原籍。交地方官管束。所办尚是。嗣后闽浙洋面。有似此投出盗匪。即照玉德所奏办理。但盗匪递籍后。务饬该管州县严加管束。如仍有出外为匪之事。惟该督抚及该管地方官是问。将此谕令知之。　　

○旌表守正捐躯四川大邑县民张开顺妻李氏。　　

○甲子。冬至。祀天于圜丘上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭端慧皇太子园寝。　　

○停次日朝贺。　　

○乙丑。以皇次子旻宁行成婚礼。赐宴如仪。　　

○通政使司参议初彭龄、参奏江西巡抚陈淮、居官贪黩。信任南昌县知县徐午。串通舞弊各款。上命署两江总督苏凌阿、兼署江西巡抚。前往江西。偕户部右侍郎台布、将陈淮解任研鞫。嗣讯明徐午代陈淮垫发骡价。又修造庙宇。勒派属实。命一并革职逮问。　　

○命河东河道总督李奉翰、迅赴丰工。会办堵筑事宜。　　

○丙寅。上侍太上皇帝诣寿康宫行。　　

○谕军机大臣等、前此明亮等初到平陇。所奏之摺。未免心存迁就。幸朕节次降旨。令其坚持定见。上紧进攻。伊等始能专心剿办。屡有克捷。将贼匪紧要石卡。次第夺获。现在官兵层层围裹。直接平陇后山。贼情倍加震慑。并经明亮等一面督兵搜剿。一面另派将弁。由鸦溪镇溪所疏通道路。所办可嘉。据奏乾州、永绥、所属各苗投顺者。又不下五千余户。该降苗等闻事竣后有设立苗守备千把等官。甚为歆羡。此系好机会。降苗等纷纷投出。贼势日孤。明亮等、著即上紧剿办。迅奏捷音。　　

○大学士等议覆、明亮等奏请将凤凰、永绥、乾州、三厅。改为直隶同知。凡民苗事件。归长沅道核转。凤凰城巡检。乾州城巡检。俱改为苗疆经历。管司狱事务。乾州添设巡检一员、驻河溪。永绥厅排补美巡检、移驻隆团。麻阳县添设县丞一员、驻岩门。其原设巡检。移驻高村。均应如所请。至三厅旧例五年加衔。三年升用。今暂改为三年俸满。加知府衔。留任三年。保题以知府升用。俟此任之后。地方安静。仍照旧例办理。其所称三厅到任后即给升衔。及辰沅道加按察使衔。应毋庸议。从之。　　

○明亮等奏报、攻克菜冲、土贯坡、湖耳坳等处石卡。得旨奖赉。赏守备王荩臣、花翎。以都司升用。赏兵丁一月钱粮。　　

○旌表守正捐躯四川合州民王庭仁妻袁氏。　　

○丁卯。上诣大高殿行礼。　　

○予湖北阵亡马兵曹伟等十一名。赏恤如例。　　

○旌表守正捐躯河南许州民李观成妻董氏。　　

○免福建莆田、晋江、惠安、同安、马家巷、龙溪、漳浦、海澄、诏安、九厅县、潮灾旧欠额赋。　　

○戊辰。宜绵等奏报、剿除兴安贼匪得旨奖赉。擢外委刘满贵为守备。兵丁周孝为千总。余叙赏有差。赏兵丁一月钱粮。　　

○己巳。谕军机大臣等、永保等奏黄龙垱贼匪。复偷渡滚河。向西窜逸。阅图内方向。贼匪因吕堰驿等处有官兵截杀。是以向西奔窜。但贼匪已奔向牛首一带。而官兵仅在竹条铺截剿。并未绕过晋鼓庙、许家集、一带迎头截杀。是官兵在贼匪之后尾追。一任贼匪西去逾远。而光化县城。是否有兵防守。若无所拦截。任其沿途逼胁。裹掠良民。岂不使未经遭贼地方。复受蹂躏。著永保等明白覆奏、至光化一带。与郧西等处毗连。相近陕西商州。若不亟为堵截。设贼匪窜入郧西一带。或与陕省教匪勾结。更属不成事体。陕西紫阳、平利等处之贼。不过川省阑入余匪。易于扑灭。现在既有此事。宜绵、秦承恩、柯藩、三人。可以不必同赴川省。著传谕宜绵等、将兴安贼匪剿净后。即著柯藩速赴紫阳一带。将阑入贼匪截杀净尽。肃清陕界。再赴川省达州协剿。兴汉地方。亦关紧要。秦承仍在该处弹压。宜绵迅赴商州、郧西、堵剿。勿使黄龙垱逸匪。阑入勾结。至景安现在魏家集驻劄。贼匪或因西路堵截严密。复向北窜。则邓州、新野、地方平衍。又无要隘可扼。设被贼匪四散抢掠。更难搜捕。著传谕景安、设法筹办。或多雇乡勇。或抽拨附近兵丁。总期防范严密。不使逸匪窜入豫境。方为妥善。　　

○以故大学士公追赠郡王衔傅恒、协办大学士尚书公兆惠、大学士闽浙总督贝子赠郡王衔福康安、四川总督伯赠公爵和琳、配飨太庙。　　

○云贵总督勒保等奏报剿擒大鬼＜屯土＞教匪首夥。得旨嘉奖。下部优叙。赏兵下一月钱粮。　　

○以贼匪偷渡滚河西窜失机。革永保、恒瑞、庆成、太子太保、花翎。舒亮、巴图鲁名号、花翎。并革延绥镇总兵官杨秀等职。留军前效力赎罪。　　

