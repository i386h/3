<!-- { "loadSidebar": true } -->
○癸巳。谕内阁、大挑举人。原为疏通寒畯。俾免淹滞。挑选时并不试以文艺。祇就其人年貌。分别去取。立法遵行已久。亦断无复行考试之理。而希荣干进者流。妄生冀幸。贿嘱情求。均所不免。并闻从前大挑。有豫先私许银数封贮、于挑得后凭票交兑者。士论沸腾。去取未能允协。嗣经刘权之条奏。皇考因特派皇子与大臣等、公同拣选。朕与成亲王、于乾隆五十二年、六十年。曾两与其事。溯自乾隆三十八年癸巳。已蒙皇考密缄朕名。缵承大宝。而丁未乙卯两次大挑。俱蒙皇考＜闲＞派。仰见圣心于此一事。委任至为慎重。乃彼时即有人将与挑举子。托言私宅宾友。竟敢在朕前呈递名条者。朕与成亲王密记所托姓名。屏而不录。今其人尚在朝列。亦不必明言。使彼内愧于心耳。试思内廷皇子。尚有人敢于请托。况王大臣乎。此次大挑。经朕派出王大臣等。谅不敢为受贿营私之事。而徇情听嘱。实不能保其必无。即有谨饬自爱者。面为拒绝。亦未必肯将嘱托名条。遽行陈奏。但此等夤缘舞敝□大之徒。若不严办一二。不足示儆。今特明颁谕旨。如尚有向派出之王大臣、暗递名条请托者。即著密封进呈。朕必将嘱托之人。分别惩治。王大臣给予甄叙。傥有心隐匿。存息事之浅见。经朕访闻。或别经发觉。定将王大臣一并治罪。决不宽贷。至王大臣派出后。理应慎密关防。从前朕蒙＜闲＞派挑选后。即同成亲王在上书房住宿。并恐伺候太监多系直隶籍贯。与该省举子或有认识往来。因豫为防检。不令跟随。祇带谙达等二三人。今派出王大臣等、即著在紫禁城内住宿。自择谨慎家丁跟随。至多不得过三人。勿离左右。毋许逐日更换。致滋物议。其如何按照班次、秉公挑选之处。前降谕旨甚明。著王大臣等遵照妥办。以副朕剔敝□大遴选至意。　　

○又谕、前据祖之望查出军犯书德、沿途假充犯官、恳求书信各等情一案。当即降旨、将陈崇本、孙玉庭、陈兰森等、交部严加议处。并谕令倭什布查讯确情具奏。嗣经吏部议处、请将陈崇本等均照例革职。彼时尚未据倭什布奏到。未经降旨。本日倭什布奏称、遵旨询明陈崇本、孙玉庭、陈兰森等、均实给与书德信函。陈崇本、并曾帮助银五十两。陈兰森、帮助银八两。本应均照部议革职。但念孙玉庭、并未传令书德进见。亦未帮助银两。仅给与书信。较之陈崇本、陈兰森、情节稍轻。且该员平日居官。声名尚好。若竟予罢斥。殊觉可惜。孙玉庭、著革去顶带。加恩改为革职留任。八年无过。方准开复。陈崇本帮助银两较多。陈兰森助银较少。虽稍有区别。而核其情节。均应革职。但孙玉庭既已加恩改为革职留任。该二员亦可量从末减。陈崇本、著加恩降为编修。即著来京供职。陈兰森、著拔去花翎。加恩降补通判。留于湖南。交该抚差遣委用。向来内外大小各官。往往藉年谊世好。书札往来。私行嘱托。此等陋习。相沿已久。况并非年家故旧。听信假冒之词。辗转请托。恬不为怪。于官常吏治大有关系。此案朕尚从宽办理。嗣后京外官员等、俱宜各加谨凛。毋蹈干谒请托之敝□大。傥再有似此致书嘱托者。一经发觉。必当严行惩办。不少宽贷。将此通谕知之。　　

○旌表守正捐躯河南郑州民张二妮妻张氏。　　

○甲午。上诣寿皇殿行礼。时应宫拈香。　　

○琉球国王尚温、以册封王爵。遣使奉表谢恩。恭进方物。命留抵下次正贡。赏赉如例。　　

○乙未。书麟等奏报、孙清元等、枪伤首逆苟文明、并歼擒贼匪多名。得旨嘉奖。下部议叙。弁兵升赏有差。　　

○长龄奏报、分路进剿冉逆贼匪歼贼多名。得旨嘉奖。总兵官杨奎猷等升叙有差。　　

○旌恤遇贼捐躯湖南守备张栋妻卢氏。并被戕之幼子长春如例。。　　

○旌表守正捐躯直隶长垣县民汤桂妻翟氏。江苏荆溪县民吴坤元妻缪氏。　　

○丙申。额勒登保奏、剿办南山贼匪出力员弁。命总兵官穆克登布、在乾清门行走。赏已革副都统纶布春、蓝翎侍卫。余升赏有差。　　

○旌表守正捐躯江苏震泽县民周云陇妻陈氏。广东四会县民钟红胜妻余氏。　　

○丁酉。上御乾清门听政。　　

○以故喀尔喀车臣汗扎萨克郡王玛哈锡哩弟巴图鄂齐尔、袭爵。　　

○以太常寺卿多永武、为大理寺卿。翰林院侍读学士亮保、詹事府少詹事王绶、为詹事。　　

○赏贤良后裔、原任工部尚书汤斌四世孙生员念曾、举人。一体会试。原任广西巡抚傅宏烈六世孙现任县丞徽珑、知县。　　

○旌表守正捐躯直隶磁州民罗长金妻张氏。　　

○戊戌。谕内阁、据吉庆瑚图礼奏、夷洋盗匪、潜入粤洋、上岸劫夺、请将遂溪县知县翟察伦、参将杨桂、交部严加议处一摺。翟察伦、杨桂、均有地方专责。平日于临海地面。并未先事豫筹。妥为防范。以致洋匪登岸。掳去男妇七人。并牲畜什物等件。始行带兵往拏。实属疏玩。仅予交部严议。不足示惩。翟察伦、杨桂、俱著革职。留于该处协缉。俟此案匪犯就获后。再行奏明请旨。　　

○己亥。祭先农之神。遣肃亲王永锡行礼。　　

○谕内阁、本年入春以来。雨旸时若。畿辅地方。麦苗出土后。俱极畅发。本日时雨霶霈。倍资长养。麦秋可冀丰收。实深欣幸。现值恭谒裕陵释服之期。典礼重大。必应亲往。非寻常巡幸地方可比。敬思皇考御极初年。曾因青苗在地。未谒泰陵行二周年礼。仰见皇考轸念穑事艰难至意。但释服之礼。较之二周年祭礼尤重。不敢辍行。而膏雨应时。麦苗芃茂。正须善为保护。以承天贶。朕廑念民依。凡遇跸路所经。先派令大臣等管护民田。毋许随从人等于经过地方。稍有践踏禾苗之事。在王公大臣官员等、自能仰体朕意。必由正道两旁行走。惟所带跟役人等、往往率意驰骋。取道民田。罔知顾惜。及官役前往查拏。又增一番践踏。尤于大田无益有损。此次除特派管道大臣加意查察外。所有随从之王大臣官员等、俱著各将所带跟役。谆切诫谕。严加管束。毋许驰骤麦田。并著直隶总督饬令地方官、广为出示。一体禁止。以副朕慎重田苗、保护民食至意。如有随从跟役人等、不遵约束。任意作践。即立拏严惩。并将本主一并议处。决不宽贷。将此通谕知之。　　

○又谕、江西宁州地方。于嘉庆三年秋闲。有逆匪刘联登等滋事即时扑灭一案。朕闻彼时官兵未到之前。该州士民。各自保护村庄。同心抵御。以故贼匪不致蔓延。立就擒获。该抚虽经量加奖赏。并未奏明办理。曾谕令张诚基查明在事出力者。据实具奏。候朕加恩。兹据奏民人李君弼等五名、或枪毙首逆。或拏获贼首。武生梁韬等十名、或把守紧要隘口。或协同官兵歼贼。均系最为出力之人。开单进呈。民人李君弼、著赏给把总职衔。温逢尧、徐植三、陈秀凤、詹茂林、俱著赏给外委职衔。仍询明如愿入伍。即令其随营差操。遇缺补用。武生梁韬、著赏给把总顶带。监生梁岐、周泮、张映璧、著赏给从九品顶带。民人周海澄、周安国、张茂堂、吴耀寰、吴豫源、陈文选、俱著赏给外委顶带。以示奖励。该州士民等、敌忾同仇。知方向义。州治保护无虞。著将宁州改为义宁州。俾该处绅民顾名思义。益勉敦庞。用副朕嘉惠善良至意。　　

○庚子。礼部以会试中额请。得旨、满洲取中七名。蒙古取中二名。汉军取中三名。直隶取中二十五名。奉天取中一名。山东取中十九名。山西取中十四名。河南取中十四名。陕甘取中十三名。江苏取中二十二名。安徽取中十五名。浙江取中二十五名。江西取中二十二名。湖北取中十二名。湖南取中十名。福建取中十七名。广东取中十四名。广西取中七名。四川取中十名。贵州取中八名。云南取中十名。　　

○予甘肃阵亡总兵官李绍祖、游击段逢春、千总孙永年、把总李攀龙、王照远、尚坦、外委徐德建、马顺、张林、赵宗文、蒋芳、陕西阵亡参将刘成得、千总马廷魁、把总刘映昇、马占熊、袁璋、张殿元、外委郭永锡、四川阵亡千总严正一、把总杜耀先、祭葬世职。兵丁李大盈等八百三十四名、土练博度等二百五十四名、乡勇杨廷赞等一千二十名、赏恤如例。　　

○予福建出洋淹毙外委薛国珍、许得荣、祭葬恤荫如例。。　　

○辛丑。上以高宗纯皇帝三年服阕、行释服礼。启銮。恭谒东陵。　　

○贵州镇远府属偏桥长官司土官安定远、因病告替。以其子汝桂、袭职。以故四川土百户安中子贞亚那木扎勒、袭职。　　

○免跸路经过地方本年额赋十分之三。　　

○是日。驻跸烟郊行宫。　　

○壬寅。谕军机大臣等、瑚图灵阿等奏、查明齐齐哈尔抚恤口粮情形一摺。据称现在灾户人等、正需接济、若俟黑龙江等处粜粮价银再行给放、不若即在库贮银两内动用、照市价折给等语。此事总因景熠、恒伯、彼此各逞己见。议论参差。以致去年十二月应给之粮。延至本年二月始行放给。已属迟缓。又二月内甫放一次。即以无粮停止。灾户岂能久待。著即照瑚图灵阿等所请、准其动用库贮银两。照市价按户折给。俾灾户早沾实惠。仍严查侵冒等敝□大。其灾户应领六月八月之粮。亦准其作为一二次。如数并月给予。以赡生业而免纷繁。又另摺奏协领德成呈控恒伯各款。请将恒伯等解任质审一节。德成所禀各款。如果情敝□大属实。自应于钦差到日。即行呈控。何以俟瑚图灵阿等、将恒伯所控景熠各款审讯的实。始行控禀。其所控条款。俱系干涉恒伯之事。看来或系景熠因已革职拏问。指使德成具控。以图报复。且德成亦系恒伯所参短放俸银之人。遂尔听从出名控告。俱未可定。但既经指控。自当彻底根究。恒伯前已革去副都统。著解奉国将军之任。协领德成、及德成所告之协领阿尔萨兰、俱著解任。交瑚图灵阿等审讯。至恒伯挪用库银。是否确实。及收受蒙古女子。或系为妾。或仅为使女。俱无难详讯得实。一并审明定拟具奏。又德成控款内。有新任将军那奇泰、于前岁进京之时。恒伯令托勇武、赶至中途索讨用过税钱一摺。德成所控。干系那奇泰、只此一款。现在那奇泰尚未到任。著瑚图灵阿等。先向恒伯讯明。如果属实。再行参奏请旨。再另片奏讯恒伯称、前此亲封奏摺后。没有检点。不知如何将不全摺底一片、封入部文内等语。此系密奏摺底。恒伯岂有不谨慎收藏。何至误封兵部咨文内。显系支饰抵赖。并著瑚图灵阿等、再向伊讯明实情具奏。。　　

○予陕西追贼淹毙把总王日英、外委蔡辉林、祭葬恤荫。兵丁吴瑞同等一百九名、赏恤如例。　　

