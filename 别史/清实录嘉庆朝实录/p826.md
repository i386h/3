<!-- { "loadSidebar": true } -->
○癸卯。谕内阁、现在天气暑热。朕阅射布靶之日。诸王贝勒贝子、及满汉文武大臣、年届六十以上者。站班时、著于阅看一二人后。即行退班。以示体恤。每年自五月初一日为始。著为令。　　

○旌表守正捐躯山东蒲台县民赵小黑妻杨氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百三十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十二年。丁丑。五月。甲辰朔。旌表守正被戕湖南湘潭县民龙南芳妻周氏。　　

○乙巳。谕内阁、孙玉庭等奏、请将参革原署丹徒县杨超铎拏问严究一摺。此案前已降上□日、将杨超铎革职交松筠胡克家会同严讯确情、定拟具奏。嗣松筠回京。该省督抚接办。所有案内行贿免验各情已据众供确凿。杨超铎恃无质证。狡供不认。该员业经革职。尽可严行刑讯。乃复专摺差赍奏请将杨超铎拏问。岂非故延时日。任伊弥缝。实属因循疲玩。可恶已极。此摺系胡克家主稿。孙玉庭会衔。胡克家著交部议处。孙玉庭著交部察议。稍示薄惩。再有如此疲玩者。定行治罪。至案内理事同知德喜、于禓超铎申报时饬驳提审。县役杨锦、复向邬勒兴阿商量行贿。以致邬勒兴阿情急自缢。是否德喜亦有诈赃情敝□大。著孙玉庭胡克家据实确查。一面严饬速拏杨锦、韩升、到案。提同杨超铎严审定拟具奏。如德喜亦有索诈情事。一并革职归案办理。外省督抚大吏。分当整饬吏治。严明率属。乃于贪劣之员。罪案昭著。犹复辗转迁延。不肯严究。因循疲玩恶习。可恶可极。经此次训谕之后。若仍不知悛改。定行惩处不贷。　　

○以京畿雨泽愆期。命刑部查奏部中及直隶军流以下人犯、减等发落。　　

○丙午。孝诚仁皇后忌辰。遣官祭景陵。　　

○谕内阁向来新进士朝考以论诏疏诗四项命题。其诏题多系拟古。朕思士子文艺。试以论疏诗三项其优劣已可概见。拟作古诏。不过临时强记敷衍成篇。况可拟古诏。本属无多历科命题几遍嗣后新进士朝考、著裁去诏一道以论疏诗三项命题。著为令。　　

○又谕、各直省大吏参奏职官、有请上□日解任者。皆因案在疑似之闲。虚实未定。是以祇令暂离职任。以备质讯。如审明该员并无不合。或虽有应得处分。不过止于降罚。未至革职者。仍即奏明令该员回任、听候部议。若案关重大。业经讯有端倪。并事涉赃私众供有据。惟该员尚未承认者。如昨日胡克家所奏、署丹徒县知县杨超铎、早经奉上□日革职。又复奏请拏问。似此往返延挨。岂不与该员以弥缝之暇。实为外省疲玩恶习。嗣后凡先经奏请解任之员、有应革职审讯者。该督抚一面先将该员革职。一面专摺奏闻。不必候上□日。即行提讯。以杜因循而成信谳。　　

○命刑部左侍郎秀宁、内阁学士汪守和、教习庶吉士。　　

○授一甲一名进士吴其浚为翰林院修撰二名进士凌泰封三名进士吴清鹏为翰林院编修。　　

○丁未。旌表守正捐躯湖北江夏县民饶世洛妻郭氏。　　

○缓徵直隶安新安、二州县、上年水灾额赋。　　

○戊申上诣大高殿行礼。　　

○还宫。　　

○以夏至祭地于方泽。自是日始斋戒三日。　　

○己酉谕内阁、和宁等奏、请将降调试用同知沈鹏等十一员、加倍捐复原官、留甘补用一摺试用同知沈鹏等十一员。均因甘省赈案出具空印册结获咎仅予降一级调用。已从轻议。前此本案内降调道员苏成额、经该督抚奏恳捐复。降上□日不准。和宁等岂不知之。今复为此奏。此等劣员、俱请留于该省。于事何益。且外省州县官、恃有捐复之例。在任时先不洁己奉公。或豫为积蓄。以为后日地步。亦于吏治有损。和宁等所奏不准行。沈鹏等十一员、俱仍照部议降一级调用。　　

○庚戌。引见新科进士。得上□日、一甲三名吴其浚、淩泰封、吴清鹏、业经授职外。赵柄、徐璂、朱阶吉、吴敬恒、龚裕、裕泰、沈兆澐、赵荣、徐培深、廖鸿苞、罗瑛、周宏绪、曾锡恩、徐法绩、龙元任、周贻徽、刘嘉会、彭玉田、雷文模、易曰廉、浦曰楷、李煌、王植、巫宜禊、潘光岳、郎葆辰、许乃赓、沈巍皆、陆尧春、张日晸、毛树棠、蔡学川、祁墡、董承熹、时式敷、吴坦、马伯乐、王贻桂、赵先雅、汪琳、岳镇东、俞登渊、祥宁、李钧、周如兰、王金策、成世瑄、陈肇、陈澐、章启、潘光藻、绳格、穆馨阿、刘冀程、陈功、叶殿铭、裘元俊、王铸、王兆琛、宗室保瑞、龙瑛、毛家槐、李惺、庞大奎、德兴、胡国英、冯赓扬、闵受昌、黄德濂、许湘、强望泰、俱著改为翰林院庶吉士。孙如金、张颉云、胡锡麟、朱能作、赵炳言、胡柏材、庄瑶、吾德宁、董基诚、徐泮、李长峰、叶梦芝、涂国用、谭敬昭、魏鸿、王允中、李镕经、贾扬宗、林士斌、张惇训、熊璞、吴大宣、余毓祥、张士醇、张澧中、汪河、德玉、邹楠、陈燕、李佩莲、廖运发、那丹珠、张绍衣、宗室功普、戈其迈、廖甡、樊师仲、徐鼎臣、陆元烺、杨凝阳、陈宗鲁、宗室桂彬、郑凤翔、永泰、李开元、罗士蒸、马光澜、俱著分部学习。陶惟煇、有庆、丁泰、沈第、王辑宁、吴思权、柳际清、奚先恺、阎学海、刘承谦、何有书、李仙蟠、张海澜、俱著以内阁中书用。孙鹏九、李廷辅、张楷、倪植、边孔扬、俱著以国子监学正学录用。贾亮采、邵堂、胡岩、张攀桂、杨所宪、王克敬、张富经、杨作梅、彭履垣、郜文英、汪云任、刘祖焕、康节、金开第、吴曾贯、郑谦、杨景轼、牟雯、倪济远、王鹄、王吉士、文廷杰、周百顺、方亨衢、王正、袁汝嵩、雷文楣、时联辉、段程式、萨尔吉祥、李光瀛、张伟、杨学颜、林筠、裴成章、卢超宗、江舻、于殿章、段联锋、吴尚知、查耀文、郭墇、叶桐封、朱士达、刘邦鼎、胡效曾、张梦骥、杨霖川、王元洪、吉秉奇、董宪、黎永赞、俱著交吏部签掣分发各省以知县即用。候补主事谭骧、著以六部主事即行选用。余著归班铨选。　　

○辛亥。夏至。祭地于方泽。上亲诣行礼。　　

○幸圆明园。　　

○壬子。谕内阁、国家勤恤民隐。凡直省讼狱、有冤仰莫伸者。准其来京呈控。代为申理。原恐覆盆之下。日月照临所不及。特以通达下情。开除壅蔽。意至善也。乃人情诪张为幻。或案本细微、而架词耸听。或事皆虚诞、而捏砌重情。以致案牍繁滋。敝□大端百出。历经刑部奏定、将越诉诬控人犯、于本例加等治罪、又各递加一等。现已无可复加。本日该部议请、嗣后在问刑衙门呈控事件者。令于呈尾将代作之人、注明姓名籍贯住址。一并传案详讯。一经审属虚诬。将具呈人照例反坐。代作者与犯人同罪。其主唆之人。起意者仍以为首论。或审明另有唆讼别案。即照积惯讼棍例治罪。若呈内不将代作姓名住址开载不准收理集讯时代作之人、提传未到。又别无证佐。即将所控立案不行、分别注销所奏殊未允协断不可行。具呈之人。知有不写代作人姓名不准收理之例。何难诡托写入。以求准理。又或将素有仇隙者。豫为冒写。以图拖累。皆情事所必有。其代作呈词者。案情审实。与伊毫无所益。一经审虚。罪与原告同科。其人岂肯自将姓名载入呈内。势必假捏诡名。脱身事外。及审虚坐诬之时。人本乌有何从提讯。是科条愈繁。巧诈愈滋。于防伪除奸之道。相去益远而抱屈衔冤之真情。无处申诉。上干天和下害民命。朕不忍为也。莫若明白晓谕、俾小民＜闲＞而易遵。嗣后凡有控告事件者。其呈词俱责令自作。不能自作者、准其口诉。令书吏及官代书、据其口诉之词。从质书写。如有增减情节者。将化书之人照例治罪。其唆讼棍徒、该管地方官实力查拏。从重究办。毋稍轻纵。庶讼源既清。而讦告之风、自可渐息矣。其属员被参后、诬揭上司者、均各于应得罪名上、加一等治罪一条、著照该部所议行。　　

○又谕、本日刑部奏、恩丰仓苏拉傅长受、砍伤王立儿、复自行划伤一案。审明傅长受实因旧患疯病复发。砍伤王立儿。并自行划伤。移时殒命。别无起衅根由。因思疯病就痊者。其病根未除。仍或不时举发。定例素患疯病之人不准服官著役。乃日久因循。往往务为姑息。不行查察。著通行晓谕嗣后紫禁城内、及圆明园附近各处、无论官员兵丁、以及苏拉茶房皂役人等。凡有神气恍惚疯病形迹者。俱即查明、饬令解退。不准当差行走。并著总管内务府大臣查明所属官役人等。一律办理。经此次晓谕之后。傥不认真查察。致有因疯滋事者。定将该管官严惩不贷。　　

○甲寅。上幸静明园。诣龙神庙拈香。　　

○旌表守正被戕广西北流县民庞潮玉妻梁氏。　　

○乙卯。谕内阁、前日吏部将失察宗室福存赴妙峰山烧香敛钱之宗人府王公及族长等、遵例于五日内议处具奏、摺内声明以可否抵销请上□日。经朕降上□日将宗人府王公等准其抵销。族长等不准抵销。吏部奉上□日后再行分别查办。乃宗人府王公等于次日朕临幸静明园时在道旁碰头谢恩。殊属错误。王公大臣遇有处分事件、特上□日宽免者自当碰头并具摺谢恩。若部议降罚、有上□日准其抵销。并未宽免。仍应视其有无级纪。无级纪者、即按所议处分。有级纪者、亦应分别销除。与宽免者迥不相同。嗣后有似此者俱著无庸谢恩。　　

○旌表守正捐躯湖北宜城县民妇朱孙氏。河南确山县民张明智妻田氏。　　

○丙辰。命皇次子智亲王旻宁皇三子绵恺分诣黑龙潭觉生寺祈雨。　　

○遣官祭关帝庙。　　

