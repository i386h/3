<!-- { "loadSidebar": true } -->
○又谕、费淳覆奏、徐州之邳州、宿迁等处飞蝗。近日旋飞旋落。现经分投扑捕。惟菉豆等项杂粮稍有受伤。其丰沛砀、三县、亦有飞蝗。不致停留。又据扬、镇、常三府禀报所属闲有飞蝗过境。并据分委扑捕各员禀报、庄稼偶有噆食。亦不致成片段等语。江省沿海一带。既经长有蝗蝻。飞落他处。该地方官即应具禀督抚。该督抚等亦当即时陈奏。乃从前并无一字入告。直待朕访闻后降旨询问。始据费淳奏称、徐州府属闲有飞蝗停落。旋即扑灭。未伤禾稼。复经降旨、以该处既有飞蝗停落。岂有成群来往。忍饥待毙、竟于禾稼一无伤损之理。谕令查明据实具奏。今果据奏称菉豆等项杂粮稍有受伤。又称庄稼偶有噆食、并扬、镇、常三府亦有飞蝗停落等语。可见前次所奏。并未确实。若非朕根切询问。则竟以虚词搪塞。外省粉饰朦混。实为恶习。朕视民如子。民闲耕种收成。与朕息息相关。傥稍有灾伤。必当随时抚恤。所费者官帑。并非地方大吏各出己赀。不知何所瞻顾而必壅于上闻乎。今徐州等属地方。庄稼既被蝗孽。恐费淳所称杂粮受伤、及噆食不成片段之语。仅据属员禀报之词。尚未详尽。陈大文此时谅已接任。著即派委诚实妥员。前赴被蝗处所。查明各该处田禾如果受伤无多。大局实系丰稔。自不应率报成灾。致启捏冒。傥实有伤禾稼。或于收成分数稍减。或竟至成灾。有应需赈济缓徵之处。即著据实详晰具奏。毋得稍有隐饰。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥七月。戊申。上以三省厎定。余孽全平。诣安佑宫行礼。　　

○军机大臣庆桂等奏、查明四川陕西湖广河南应行遣官告祭名山大川。陕西西岳华山。昭灵普润太白山神。河南淮渎之神。济渎之神。黄河神。四川江渎之神。灌县敷泽兴济通佑王。承绩广惠显英王。湖广南岳衡山。又山川祠宇灵迹显应处所。湖北武当山真武帝君庙。荆州关帝庙。四川梓潼县文昌帝君庙。陕西汉江之神。终南山之神。定军山汉臣诸葛亮祠。奏入。谕内阁、川省军务告蒇。捷书驰奏。八表同欢。因思前此兵燹扰及三省地方。并曾窜及豫境。大兵所至。仰赖山川效灵神祇助顺。用得师行贞吉。全奏厎平。允宜修举明禋。敬答鸿佑。所有四省岳渎诸神。湖广、河南、著派赓音、邵自昌、于审案事竣后分往告祭。陕西、著派额勒布、初彭龄、于查办事竣后分往告祭。四川、即派勒保亲往告祭。凡载在祀典者。著该衙门照例撰文。将应用仪物。虔备发往。其向来告祭所不及而自用兵以来、经过名山大川灵迹显应各祠宇。经军机大臣查明开单进呈。均著颁发藏香。分交承祭各大员一体申谢。　　

○又谕、御史明恒奏、请添派员弁护送御宝一摺。所奏尚是。銮辂巡行。内阁官员恭赍御宝。理应由御路行走。因护送人员无几。垫道兵丁无由辨识。多被阻攩。致由便道赍行。殊乖体制。嗣后赍送御宝。除内阁官员照例护送外。著照该御史所请。添派绿营马兵四名前导。千把总二员后护。毋许垫道兵丁混行拦阻。以昭严肃。　　

○又谕、緼布等奏、请将记名以繁缺知府用之郎中温承志、升衔留任一摺。各部郎中俸满截取时。该堂官等往往先以繁缺知府保送。及至引见记名后。则又以在部得力为辞。奏请留任。因恳赏升衔顶带。办理殊属未协。司员等在部行走。至郎中截取之时。年分已久。其平日办事才具。堂官等自己灼知。如果其人本堪外任。而办事谙练。为该部得力之员。何难据实声明。留部办事。俟京察时再照例保举。何必遽行保送外任。若既已保送外任。而记名后又复奏留。是明明欲为该员图给升衔地步。近于取巧市恩。嗣后各部堂官等、遇司员截取时。惟当公同详酌。除照例分别保送繁＜闲＞缺知府外。如果系必须留部之员。即具摺奏明。将来入于京察一等。设或京察引见时。经朕记名外用。而该员系部中必不可少之人。准该堂官据实奏留。仍不得以升衔恳请。著为令。所有温承志一员。著注销繁缺知府。准其留任。不必赏给升衔。　　

○两广总督倭什布奏、缉获广东东莞县会匪出力人员。知府福明等、下部议叙。　　

○以四川陕西湖北三省军务全蒇。赏八旗兵丁半月钱粮。　　

○己酉。谕内阁、玉德李殿图奏、审拟胡汫蓝田等械斗毙命一案。已谕令刑部速议具奏矣。闽省漳泉地方。风气犷悍。多有械斗毙命之案。近年来申谕该督抚等遴选守令。善为化导。泉州守王绍兰、声名本好。自擢任以后。颇能整顿。民俗渐驯。凶斗案件日见稀少。方应恒、声名本属平常。迨任漳州府后。又不能实力奉职。今于所属械斗重案。既知该县获犯不办。并不严行督催。以致拖毙多人。纵犯脱逃。且于讯释无干人等之后。尚复有意瞻徇。不将该县揭参。实属徇庇不职。方应恒仅予革职。不足示惩。著发往乌噜木齐效力赎罪。至该革令黄士堂、于致死三命重犯。不能立拏究办。迨拏获在场从犯。又不拘禁。以致拖毙脱逃多名复敢规避处分。匿不通报。并于堂弟家丁书役属员通同受贿故纵罪犯。毫无知觉。非寻常昏庸不职可比。黄士堂著发往伊犁效力赎罪。外省官官相护。于所属劣员。不行据实揭报。辄复心存袒庇。以致诸务废弛。实为恶习。各督抚等、惟当痛加惩诫。严察属僚。以端吏治而振民风。　　

○又谕、此案龚学科因园旁桑树被伊胞兄龚昇禄砍伐。该犯外回瞥见。疑系邻人偷砍。当时叫骂。经伊兄龚昇禄告知。并斥其不应混骂。该犯不服。因被伊兄揪扭。该犯辄用竹杆殴伤其额颅额角手背等处。已属有心干犯。迨伊兄于劝开后。赴该犯门首叫骂。复闭门不理。以致伊兄气忿莫释。投缳殒命。是该犯先既肆殴。继复怙恶。刑部以其殴系致命处所而非重伤。将该犯仍照逼迫本律拟以绞候。系属依律科断。但服制攸关。情罪较重。龚学科依拟应绞。著赶入本年秋审情实办理。　　

○兵部议覆、两广总督倭什布疏劾失察永安县会匪武职各员。请将专汛之弁斥革。兼辖之副将等、降二级调用。查级议抵免其降调。得旨、此案失察会匪。纠众焚掠。与寻常失察案件不同。副将萨哈苏、署副将事参将张士英、都司全保俱著降二级调用。不准抵销、余依议。嗣后文武官有失察邪教会匪滋事重案。其应议以降调者。均按所降之级实降。无庸查级议抵。著为令。　　

○庚戌。谕内阁、玉德等奏、漳州府知府裘增寿、系藩司裘行＜闲＞胞侄。例应回避。现在浙省知府内无人堪胜此缺。而闽省亦无堪调之人。夹片陈请、将永春州知州冯国柄升署等语。漳州府一缺。向系请旨＜闲＞放。该督抚即谓此时民风刁悍。必须熟悉地方之员。前往整顿。亦须择其于例无大违碍者。奏明＜闲＞补。今知州冯国柄、既未卓异。又未保过堪胜知府。且于补授永春直隶州之后。尚未引见。何得遽行奏署繁缺知府。似此违例保奏。恐开督抚专擅之渐玉德等所请不准行。该督等既称闽浙二省皆无可调之人。因思直隶正定府知府景敏、人尚明白能事。著调补福建漳州府知府。其正定府一缺。即著裘增寿补授。著各该督等照例给咨。令各赴新任。至漳州地方正资整饬。景敏到任之后。设于地方情形未能熟悉。难于胜任该督等仍当据实奏闻。不得以该员系特＜闲＞之人。稍为迁就也。　　

○谕军机大臣等、楚境余匪。统计不过八十余人。吴熊光当上紧搜尽。铲绝根株。著责成庆成、庆溥吉林泰、李天林等、奋力追捕。克期完竣。其另片所奏挑留黑龙江奋勇官兵一百十三员名。楚省平地居多。东三省马兵驰骤。较为得力。而黑龙江官兵弓箭。贼匪更形畏惧。应即将此项官兵、交与庆溥等带领排搜。自属有益。即彻回稍迟。亦无不可。至另摺奏称、将本省官兵、密为分派陆续抽调、先将两广湖南官兵照数彻回等语。所办非是。外省官兵。自调赴从征以来。已阅数年。今搜捕垂竣。奏报肃清。若复于各营汛续调官兵。未免民情疑骇。且新调兵丁。于各处山林径路向未熟悉。难期得力。况一彻一调。沿途应付供支、及借给行装安家等项。亦属虚糜。莫若将两广湖南官兵先行彻遣回营。至湖南官兵。系该督所辖。即余氛净埽以后。或有需资弹压之处。亦不妨再行酌留。陆续彻归尽可毋庸亟亟也。将此传谕知之。。　　

○举行嘉庆七年大计。贵州、卓异官五员。不谨官一员。罢软官一员。年老官五员。有疾官一员。广东、卓异官十三员。不谨官一员。罢软官一员。年老官四员。有疾官二员。才力不及官三员。浮躁官一员。江西、卓异官十一员。不谨官一员。罢软官一员。年老官四员。有疾官一员。才力不及官二员。浮躁官一员。山东、卓异官十二员。不谨官二员。罢软官二员。年老官八员。才力不及官四员。浮躁官二员。分别议叙处分如例。　　

○辛亥。上诣安佑宫行礼。　　

○谕内阁、据御史茅豫奏。敬陈留京王大臣事宜一摺。王大臣等留京办事。自应共在一处。公同商酌。方符体制。嗣后王大臣等每日进内。俱著在文华门门房会齐。每次行在本报发回时。著王大臣等在文华门会同开拆。遇有交办事件。即在彼商办。再此次朕启銮后。皇后驻圆明园。王大臣等俱无庸赴园请安。惟上书房总师傅、总谙达、著隔数日诣圆明园一次。　　

○补行嘉庆二年七年军政。山东、卓异官三员。罢软官二员。才力不及官一员。分别议叙处分如例。　　

○免安徽望江、宣城、南陵泾、贵池、青阳、铜陵、石埭、建德、东流、寿宿、凤阳、怀远、定远、灵璧、凤台、泗、盱眙、五河、二十州县、并新安、宣州、建阳、安庆、凤阳、长淮、泗州、七卫、上年被旱被水灾民额赋。　　

○壬子。上以秋狝木兰。自圆明园启銮。命皇次子旻宁随驾。　　

