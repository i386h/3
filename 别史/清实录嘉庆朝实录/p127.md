<!-- { "loadSidebar": true } -->
○谕军机大臣等、此次兵勇赶上贼匪。追杀三十余里。歼毙三四百人。生擒一百余人。似属得手。讵贼匪数千。突出冲截。朱射斗落马被伤阵亡。将弁兵丁。俱有损折。览奏实深轸惜。此次挫失。实由贼多兵少。并非打仗不力。官兵一挫之后。未免稍阻锐气。自不必复事穷追。魁伦惟当于潼河一带。严密堵御。以遏贼匪奔窜成都之路。至七十五既因足疾不能骑马。而鲜大川一股。现在川陕楚交界屯聚。伊所带兵力亦属无多。即令仍在原处堵御。不必调赴川西。现在川省督兵。祇有魁伦一人。目前官兵偶有挫失。正须持以镇定。慰问伤亡。休息士卒。以冀军威再振。魁伦当坚持定见。料理军务。不可心忙意乱。转致有误事机也。将此谕令知之。　　

○又谕、嘉陵江西岸繁庶之区贼匪久经窥伺。自额勒登保。德楞泰。俱离川省。以致贼匪抢渡西窜。魁伦行走迟缓。又未妥为调度。在蓬溪屯劄。仅派朱射斗等、往文井场追剿。众寡不敌。阵亡官员兵勇如此之多。是额勒登保、德楞泰、率行赴甘。俱有应得之罪。现在甘省窜匪。有额勒登保、那彦成、在彼督剿。又有广厚、吉兰泰、庆成等、带领甘凉兵数千协剿。德楞泰、应即迅速由阶文一带。过白水江。径赴川西。帮同魁伦剿办。所有川西之贼。责成德楞泰、魁伦、勒保、三人并力同心。迅速截剿。将此各传谕知之。　　

○又谕、川西尚须兵力接济。著常明再于各营内抽拨精兵二千名。并拣选曾经行阵之将。分起管带。接续前赴川省。勿稍延缓。　　

○又谕、据魁伦奏、朱射斗在蓬溪剿贼。被埋伏之贼突起。以致失利。推原其故。贼匪狡诈百出。凡遇官兵迎截。先令裹胁难民。及老弱在前。精锐在后。我兵鼓勇直前。将老弱之贼剿杀。又分别抚恤裹胁难民。及至遇贼精锐。而我兵一鼓作气之势已过。贼匪得以肆行抗拒。官兵转致失利。嗣后领兵各员。截剿贼匪时。其在前老弱。及裹胁民人。听其奔窜。不必迎剿。总须专注贼匪精锐。及马队之贼。奋力冲击。方可得手。又贼匪奸计。往往一面迎击官兵。一面分股抄出官兵后路。突入营盘。并于山径丛杂之处。故为奔逃。引诱我兵追蹑深入。而贼匪或于山沟内多为埋伏。我兵猝不及防。为贼掩袭。以致损折。著各路领兵大员。留心慎重。豫操胜算。以期所向克捷为要。将此谕令知之。　　

○以广东巡抚陆有仁、为工部右侍郎。盛京刑部侍郎瑚图礼、为广东巡抚。调盛京户部侍郎瑚图灵阿、为盛京刑部侍郎。盛京兵部侍郎成书、为盛京户部侍郎。以通政使司通政使穆克登额、为盛京兵部侍郎。兼管奉天府府尹事。　　

○以四川候补总兵官刘之仁、为川北镇总兵官。　　

○广西太平府佶伦州土知州冯峻柱、因病告替。以其子廷琚、袭职。　　

○拨部库银一百万两。解往陕西。以备军需。　　

○丙申。谕军机大臣等、各路军营。除勇健可用各兵外。其随征疲乏。及老病残伤。留于各该地方调养者甚多。即如魁伦现赴川西。系将各路拨回达州养伤养病之兵。挑拨应用而额勒登保。亦曾经奏及前锋伍灵阿。甲兵长云保等、因病留养广元。病痊后、仍托故逗遛。并不赴营。是其明证。此等废残老病之兵。既不能打仗杀贼。而留养该处。又需给与口粮。徒滋糜费。额勒登保应先将附近营分。查明裁彻奏闻。其余较远各路。即行文该领兵官员。详查实数。一体办理。额勒登保再行通盘筹画。将此次添调湖南。贵州。两广等省新兵。分别派拨。俾各路皆为劲旅。此等疲病兵丁。亦自乐于回营。此时及早彻归。俾其调养平复。仍可于本营当差。岂不两有裨益乎。将此传谕知之。　　

○丁酉。谕军机大臣等、伯麟奏、山西省各营兵丁。俱挑补足额。现在陕匪尚未剿净。著伯麟即抽拨精兵数千名。拣派将弁管领。驻劄蒲河一带地方。听候谕旨派往何处。即便就近起程。该处离省较近。此项生力兵丁。暂住沿河晋省边界。亦足藉资保障也。　　

○以故广西向武州土知州黄坤宁子锡曾袭职。　　

○戊戌。谕内阁、朕惟崇俭黜奢。治道所尚。朕素喜俭朴。乃出于天性。一切起居服御。不肯稍事纷靡。仪亲王永璇等、素所深知乾隆四十年以前。书房中每遇年节馈岁等事。于师傅及诸昆弟等、偶有备物将意之处。不过如意荷包食物。此往彼来。互相酬答。从未有以陈设玩器相持赠者。迨近年以来。不免踵事增华。沾染习俗。闲有陈设之物。朕已深为憎厌。总由习尚浮侈。外省官员。养廉丰厚。又三节两生日。得受属员规礼。惟以华靡相高。遂致吏治难以整顿。至在京官员。得项本属有限。亦复转相仿效。渐事奢靡。又藉口于俸入较薄。日用不敷。最为陋习。是以朕于亲政之初。节经降旨停止贡献。禁绝苞苴。以期还淳返朴。复我满洲敦庞风气。使旗民人等、咸知节俭。庶生计日臻宽裕。训谕再三。至为严切。乃本日肃亲王永锡、因三阿哥于本月十八日上学。备进玉器陈设等物。并不奏明。辄令伊本府太监。转交皇后饭房太监递进。实大不是。向来皇子上学。外廷臣工本不应与闻。即朕兄弟子侄从前入学读书。廷臣亦初不知有其事。如仪亲王永璇、成亲王永瑆、庆郡王永璘、定亲王绵恩等均系近支。因曾在上书房读书。备物致送。亦祇系笔墨等件。并无玉器。若永锡祇系远派宗藩。三阿哥上学。与彼何涉。若伊先行陈奏朕必不准其呈递。又况所进之物。内中并有玉器陈设等件。乃并不奏明。私遣太监递送至皇后饭房。更属冒昧。永锡自因恭阿拉之女。系属伊媳。欲因此牵涉瓜葛。在朕前尝试。伊即与恭阿拉谊属姻亲。互相往来。原所不禁。与朕同皇后何涉。岂得因此而干及内廷皇子乎。其心不可问矣。前此庆郡王永璘、于颖贵太妃七十寿辰。备物申祝。因其未经先行奏明。辄令护卫太监擅自呈递。是以将永璘退出乾清门。并交宗人府议处。但永璘本系内廷王子。又因幼蒙颖贵太妃抚养。呈递寿仪。理所宜然。所欠者未奏耳。今永锡迥非永璘可比。乃似此妄行呈递。其罪更重于永璘百倍。且永锡管理圆明园八旗事务。诸事高兴。擅将宏雅园私行居住。现在二十七月内。朕尚不诣圆明园。而永锡转将官园私住。有是理乎。永锡种种不合。著将所管镶蓝旗汉军都统、及管理圆明园八旗事务。俱行革退。仍交宗人府议处。伊子敬敏、著革去副都统散秩大臣。敬叙、革去额外散秩大臣。俱在闲散王公上当差。稍示内外之限制。至内外臣工。此后如尚有不知谨饬。仍前以陈设玩好、私相馈送者。一经察出。必重治其罪。决不姑贷。将此通谕王公内外满汉大臣等、一体凛遵。并著传集各亲王郡王。将永锡所进物件。当面掷还。　　

○谕军机大臣等姜晟奏抽调兵一千名。驰赴襄郧一带该处现有贼匪滋扰。姜晟宜加宪持重。惟当与松筠。明亮。相机筹酌。傥尚需兵力。姜晟仍于湖南各营。再调一千名。前赴湖北。以资剿办。将此传谕知之。　　

○参赞大臣那彦成奏追剿秀金山贼匪。得旨嘉奖。授副都统扎克塔尔、为镶白旗护军统领。副都统衔纶布春、为镶黄旗蒙古副都统。副都统衔桑吉斯塔尔为正蓝旗蒙古副都统。擢领催常安、为蓝翎侍卫。赏兵丁一月钱粮。　　

○以镶白旗护军统领永臶、为镶蓝旗汉军都统。以呼伦贝尔总管岱森保、为镶黄旗汉军副都统。　　

○调正蓝旗蒙古副都统托津、为正红旗满洲副都统。镶黄旗汉军副都统文宁、为正蓝旗满洲副都统。　　

○以正白旗汉军副都统明兴、为吐鲁番领队大臣。参赞大臣德楞泰、为正白旗汉军副都统。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之六十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。二月。己亥。谕军机大臣等、贼匪分窜川西。朕于数千里外。时刻焦廑。寝食不宁。岂魁伦目击情形。竟坐守蓬溪。任贼奔窜乎。魁伦惟当知愧知感。与德楞泰。勒保。并力截击。再阿哈保、前与朱射斗、在高院场剿贼。朱射斗阵亡。阿哈保冲围而出。自系败衄退回。本当按军律治罪。今朕不加严谴。仍留副都统之任。现在贵州兵到川。著交阿哈保分带与施缙协力剿贼。傥再有疎懈。必当从重治罪。将此各传谕知之。　　

○庚子。谕内阁、据理藩院奏、回子郡王衔贝勒哈迪尔之母。请旨给予诰封等语。从前各城回子。及在京回子王公等、并未编旗分佐领。是以不予诰封。惟哈密、吐鲁番、已编定旗分佐领之回子王贝勒。与蒙古王公扎萨克等、一体给予诰封。今哈迪尔已入镶黄旗蒙古旗分。现在御前行走。著加恩照旗人例赏给诰封。其余回子王公。仍照旧例不必给予。　　

○谕军机大臣等、弘丰奏贼匪至均、谷、一带。仍折回西窜房县山内。与前此吴熊光奏报相同。惟弘丰以房、谷、山险路杂。所带兵一千名。尚属单薄。未便深入。已形畏怯。仅派协领富魁。在襄阳迤西扎营堵御。又因贼匪扰近保康。恐其西窜远安。复将官兵分拨五百名。派赴荆门堵截。是兵力又駣免分而见单。全不知行军之道。著明亮。即将弘丰派在襄阳荆门之兵。一并酌调。会同松筠由东而西。相机堵剿。将此传谕知之。　　

○以故广西太平府上龙司土巡检赵纯嘏弟纯臣、袭职。　　

