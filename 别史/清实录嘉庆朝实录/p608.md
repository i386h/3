<!-- { "loadSidebar": true } -->
○直隶宣化镇总兵官图兴阿年老。命回京。以前任江西九江镇总兵官刘荣庆、为宣化镇总兵官。　　

○命修筑直隶任邱等州县长堤、并雄县叠道。以工代赈。　　

○戊辰。策试天下贡士朱壬林等二百三十七人于保和殿。制曰、朕诞膺昊眷。寅缵丕基。于今十有六年。幸函夏宁谧。海洋肃清。惟日孜孜。冀臻上理。探帝王建极之原。期河漕安澜之庆。刑罚清而民讼息。操防肃而兵制严。尔多士以敷奏为明试。爰资启沃。伫听嘉谟。危微精一之上□日。为帝王道统所开。尧曰执中。舜曰用中。汤曰建中。与中庸致中和之义有合否。朱子谓大学之格致诚正以至修齐治平。始终不外一敬。中庸之圣神功化。枢纽不外一诚。心法治法一以贯之。二书实括其全。能申明其意欤。真德秀大学衍义。略治平而不言。何欤。唐太宗帝范。范祖禹帝学。以及大宝丹扆之箴。有可采欤。洪范皇极。汉儒训为大中。宗儒又以为不然。何欤。禹之治河。先疏下流。禹贡一书可按也。若今之治河。则兼欲利漕。其治法不过曰疏曰浚曰塞。潘季驯云。水性不可拂。河防不可弛。地利不可强。治理不可凿。此诚不易之论也。夫以堤束水。以水刷沙。自有成法。顾何以浊流或致分侵。运道或成淤淀。以借黄济运。苟且目前。不顾后患。宜用何策使之涓滴不入。又能利漕。其于入口出口堤防牐坝之利。宜何如置力欤。国家数百万漕。岁资济运。而施工亦所费不赀。必使清足敌黄。黄不倒灌。水得遄行。帑归实用。始于河漕均有裨益。讵可因循怠忽。致失机宜欤。虞廷弼教。钦恤惟刑。周官大司寇以五刑纠万民。有五禁五戒。所以使勿犯也。有三刺五听。所以致其慎也。有三赦三宥八议。所以加之仁也。肉刑除于何代。五刑之属三千。夏商与周同否。法与名何以分为二家。兵与刑何以合为一典。人命至重。所谓悉其聪明。致其忠爱。岂不在折狱者之无成心、无偏见欤。朕哀矜庶狱。每阅谳牍。再三审慎。以期无枉无纵。而司狱者或以姑息为阴德。或以武健为胜任。岂称不刚不柔受王嘉师之意欤。兵可以百年不用。不可以一日不备。易占利用。书称克诘。礼有搜苗狝狩之典。皆于农隙讲武。所以振国威也。周制寓兵于农。管子作内政而兵农以分。汉有南北军之屯。唐有府兵彍骑之制。宋有禁兵乡兵之殊。元立五卫。明设京兵边兵。统属异同。其详若何。今直省营制。非不勾稽有册。＜闲＞阅有规。校练有期。侵冒有禁。保无有老弱充伍、巡防疏惰、习为具文而无实效者乎。近日又有团勇练勇之称。究竟有益无益。其何以副朕整饬戎行设兵卫民之意。多士试详言之。夫心法为宰化之枢。河防为安民之本。刑罚中而祥风洽。训练谨而武备修。皆致治之要图。经邦之大计也。多士学古入官。讲求实用。其各以素所诵习者著于篇。毋泛毋隐。朕将亲遴焉。　　

○钦差侍郎成格等奏、审明山西民人杜子海挟制讹诈、致令县官自缢一案。得上□日、此案杜子海、本系蔑伦重犯。被控到官。该管知县陈绍贵、意存姑息。改写供词。从轻审办。该犯不知感愧。转藉端讹诈索银、多至数千。以致本官被逼自缢。情节殊为可恶。秋录应入情实。亦必予勾。杜子海、著即处绞。以昭炯戒。　　

○以雨泽愆期。命刑部清理庶狱。并以河南山东缺雨。一体遵照办理。　　

○赏二等侍卫台保、头等侍卫。为库尔喀喇乌苏领队大臣。　　

○贷兴京锦州、金州、熊岳、复州、辽阳、岫岩、各城兵丁旗仓米。　　

○己巳。上幸万寿山。　　

○庚午上诣大高殿行礼。时应宫拈香。　　

○还宫。　　

○谕内阁、前据管理钦天监事务定亲王绵恩等奏、查得嘉庆十八年癸酉时宪书系闰八月、是年冬至在十月内、为向来所未有、因复查得十九年三月、亦无中气可以置闰、应否改为十九年闰二月等语。朕思置闰自有一定。非可轻言更易。恐该监推步之处或有舛错。因降上□日交绵恩等、再行详细通查。兹据奏称、溯查康熙十九年、五十七年、俱闰八月、是年冬至仍在十一月、与郊祀节气均相符合、今嘉庆十八年闰八月、冬至在十月内、则南郊大祀。不在仲冬之月、而次年上丁上戊又皆在正月、不在仲春之月、且惊蛰春分皆在正月、亦觉较早、若改为十九年闰二月、则与一切祭祀、节气均属相符、复将以后推算至二百年、其每年节气、以及置闰之月、俱与时宪无讹等语。定时成岁。所以顺天行而厘庶绩。南郊大祀。应在仲冬之月。上丁上戊。应在仲春之月。此外一切时令节气。皆有常则。今据该监上考下推。直至二百年之远。必须改于嘉庆十九年二月置闰。始能前后吻合。实为详慎无讹。自应照此更正。至该监此次推算。据称系时宪科五官正王嵩龄、何元泰、陈恕、何元海、四员将十八年时宪书与万年书校出之后、向该堂官告知、复行详查具奏等语。王嵩龄等四员、俱著施恩各加二级。其管理监务之定亲王绵恩、著施恩纪录二次。监正额尔登布、福文高、监副吉宁、陈伦、李拱辰、高守谦、俱著施恩各加一级。至从前何以于嘉庆十八年八月率行置闰。彼时职司推步者实有错误。著该监查明。如其人尚在。应奏闻候上□日治罪。　　

○谕军机大臣等。松筠等奏、闽洋余匪庄三央嘱被掳粤民、代恳赴粤投诚一摺。洋匪游奕驶窜。往往因捕急投诚。藉作缓兵之计。此等狡狯伎俩。已成习惯。现在各洋面俱就廓清。庄三等穷蹙乞哀。难保非虚饰情词。冀延时日。即如该匪所称并未杀害商贾一节。伊等在洋日久。粮食俱尽。岂能不劫掠商船。既肆劫掠。又岂能一无杀害。况炮械等件。若非出于掳掠。又系从何得来。所称殊不可信。松筠等探听虚实。傥该匪竟系诈降。即迅速兜巢□刀。不可姑息。如系实心投首。自可循照前此办理降匪章程。妥为安插。至该匪因族中命案逃避下海等情。著张师诚即行访查庄三原籍。是否伊族中殴毙人命。该匪畏累潜逃。或殴差毙命。即系该匪之事。则投首后亦当治罪。如实系宗族命案。与伊无干。该县令有心株累。致良民被逼为盗。即指名严参以凭究办。将此各谕令知之。　　

○以祈雨三坛、斋戒一日。　　

○辛未。上诣天神坛。命皇次子旻宁皇三子绵恺分诣地祇坛太岁坛祈雨。庆郡王永璘祭宣仁庙。　　

○御乾清宫。召读卷官入。亲阅定进呈十卷甲第。　　

○谕内阁、本日朕恭诣天神坛虔祈雨泽。乘舆进先农坛东门。派出随祭之阿哥、及扈从之御前大臣侍卫等。俱于门外下马步行随入。约行二里许方至坛所。朕由神祇门进坛时。天色未晓。及祭毕出坛。见神祇门外路西车轿马匹甚众。人声嘈杂。该处距坛内不过数十步。至朕下轿处祇十余步。如各官员应至该处下马。何以阿哥及御前随从之人、转于先农坛门外下马。著交查坛之庄亲王绵课等查明是否向例相沿。抑系始自此次。其神祇门外。系由何处派员稽查弹压。此次门外之车轿马匹、均系何员乘入。从何门而进。一并查明参奏。不可回护取和。朦混了事。寻据参奏将该管官分别议处。并声明陪祀之王大臣俱已散归。不能按名指参。得上□日、坛庙执事陪祀。皆有册籍可凭。无难稽考。此系绵课等意存回护见好。著传上□日申饬。交军机大臣将是日在天神地祇二坛执事之礼部太常寺等衙门堂司各官、并陪祀之王大臣官员、查开职名具奏、概行交部议处。成亲王、荣郡王绵亿、是日在先农坛外门稽查。距坛内稍远。伊二人及随带之章京、著交部察议。庄亲王绵课、仪亲王、在坛内稽查。未能先时驱逐。亦未经参奏。伊二人及随带之章京、著交部议处。庄亲王绵课、仪亲王、并著退去稽查坛庙差使、庆桂年踰七旬、不能久立。亦著不必稽查坛庙。其神祇门外管理路西之护军参领等、著交部严加议处。护军等每名各责二十板。护军统领玉福、著交部议处。嗣后先农坛以内各坛宇。每遇亲诣及遣官祭祀之日。俱不准开北街门。擅放车轿马匹。所有执事陪祀之王大臣官员。均于南街门外下马步入。坛门以内。亦不许支搭帐房、以昭整肃。　　

○又谕、宗人府刑部等衙门、将问拟军流徒罪照例圈禁之宗室觉罗、及解部折枷官犯、并在京现审案内军流各常犯、核明情罪、分别应减不应减、开单请上□日各摺。朕详加披阅。内宗室果敏、系因容留旗人在家聚赌。情节尚轻。著准其减等。宗室秀全、系因扎伤雇工。现已圈禁期满。著免其责罚。官犯那昌阿、审因挪用库项。核其擅动仓米。系煮粥散赈。尚属以民事为急。著准其减等。余俱不准援减。其常犯王步廷等、著照该部所拟办理。　　

○壬申。上御太和殿传胪。赐一甲蒋立镛、王毓吴、吴廷珍、三人进士及第。二甲毛鼎亨等九十二人进士出身。三甲王禹功等一百四十二人同进士出身。　　

○幸圆明园。　　

○癸酉。谕内阁、给事中陆言奏、请敕禁非刑、及断罪应照本律一摺。所奏甚是。问刑衙门、遇有应加刑鞫之处。本有一定制度。若私造非刑。任意残酷。必至损折肢体。戕害性命。殊失国家钦恤之意。摺内所称鹦哥架天平架等名目。皆非刑典所应有。必系外省州县任意创为。因而相习成风。该给事中谅非凭虚臆说。著各该省督抚严行饬禁。如有此等刑具。概令毁除。傥嗣后再有私行造用者。立即参办以儆残酷。至于定拟罪名。尤应准情酌量。按律援引。不得意为重轻。前曾降上□日、禁用不足蔽辜及从重字样。近来问刑各衙门、又渐有用未便仅照本律致滋轻纵请照某律定拟字样者。是于本律之外。抑扬其词。深文曲笔。又何以昭刑罚之平。亦宜永远禁止以绝流敝□大。内外问刑各衙门各宜凛遵。仰体朕明慎用刑之至意。将此通谕知之。　　

