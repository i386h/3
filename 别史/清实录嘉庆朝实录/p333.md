<!-- { "loadSidebar": true } -->
○甲戌。谕军机大臣等、据徐端奏请陛见。已谕以南河现有要工。令俟明年酌量可来时、再行来京矣。适有人条奏南河情形。据称本年清口阻滞、一因启放四闸、宣洩过甚、致清水更无余蓄、一因衡家楼堵筑漫口、南河各员并不先期疏浚正河、以致合龙后下流阻遏、其积年受病最深者、则置束清坝不办之故、又称此次引黄助清、无异延贼入屋、引之甚易、去之维艰、此时应将运口正河、挑挖宽深、祥符五瑞二闸、赶紧堵闭、其束清一坝、仍照旧规核实成做、高堰石工、或将坍损之处、一律补修、此为最要、其加高或可从缓、惟湖身淤垫、当另筹挑洩之方等语。所奏皆切中利敝□大。与朕节次所降谕旨相合。河防要务。全在随时疏浚。俾下流不致阻遏。方为正办。而束清一坝、尤关紧要。必须按年镶做坚实。启闭合宜。潴蓄清水。俟重运将抵河口时。拆去坝身。而后清水湍急。力可刷黄。运口方能通畅。近闻南河工程。办理多有草率。束清坝工。并不仿照旧规妥办。任意启闭。吴璥因体弱多病。不能亲查督饬。或道将厅员等、竟有偷工减料情敝□大。俱未可知。至此次所开引河。祇就正河低洼处所抽挖沟槽。不过一时权宜之计。即加筑高堰石工。姜晟等奏到时。朕即以湖底若未淤垫。何以欲将堰工加高。且逐渐培增。伊于何底。总非经久无敝□大之策。节经降旨训示。其祥符五瑞二闸。亦屡次谕令堵闭。徐端到任后。务将各工详细查勘。一律妥办。其束清坝工。尤当核实镶做坚实。以资蓄清。如查出工员等有草率偷减情事。即应据实严参惩办。徐端甫离南河。今又特经＜闲＞调。不可稍有回护徇庇。再闻南河近年办料。较前减少。该河督亦当一面购备宽余。以便随时应用。转瞬开春重运经临。必须先将坝工筑固。运口挑挖宽深。养蓄清水。使帮船得畅资浮送。方为妥善。所有原奏一件。著抄奇徐端阅看。正在降旨闲。适据汪志伊驰奏、请将高堰石工循照旧规办理一摺。据称接到陈大文吴璥来咨、以高堰工程需用石料、在苏松太仓三府州、采用洞庭山石三万四千八百丈、实非二三属员力能承办之事、从前乾隆十八年六十年两次兴工、系派山东安徽江苏三省采运、及河员自赴产地购办、本年江苏各属被水州县、现在查灾散赈、收漕兑运、事务较多、既不能赶办石料、且运石赴工、必须经由徒阳运河、现在回空过竣、即须煞坝兴挑、及至正月开坝、正值重运北行、若须将石料于冬底办齐、春初兴砌、亦有赶办不及之势等语。加筑堰工一事。前据该督等奏到时。朕本以为于蓄清济运事宜。无相关涉。即欲加倍增筑。似非日前急不可缓之工。今据汪志伊奏称、采办石料运工如此艰难。自系实在情形。陈大文系该省总督。兼管河务。地方皆其所属。当会同商办时。宁不通盘计算。详查例案。斟酌妥筹。如以堰工为必不可缓。即应豫为设法。或查照成案。先期分投采办。以应要需。岂有率咨该抚责成三府州、猝行购办三万四千余丈石料之理。此时该州县查灾散赈。收漕兑运。诸务丛集。无论不及购办。即采办齐全。而徒阳运河业已煞坝。现距岁除祇阅一旬。安能趱运到工。种种窒碍。岂非慢令致期耶。又据汪志伊奏、该督等请调上下江州县十数员承办等语。从前河道工程。往往有派令州县办理之事。以致地方职守旷废。且动多赔累。未免藉词亏空。有关吏治。是以嘉庆四年闲、特经降旨通行禁止。陈大文等前次率行违例奏请。亦属非是。陈大文、吴璥、均著传旨申饬。现在吴璥将次离任。徐端著即迅速驰赴新任。会同陈大文、汪志伊、悉心筹度。究竟高堰石工、是否可以缓办。其采办石料、应如何酌量办理之处。即行据实妥议具奏。勿稍回护。其湖身应如何挑浚。祥符五瑞二闸、现在是否堵闭、有无难办之处。并著徐端查明具奏。吴璥仍遵前旨。俟徐端到后。即行来京。将此谕令知之。　　

○乙亥、刑部覆奏、盛京将军富俊等奏、已革员外郎顺安、因邹端犯事监禁、诈取邹连银两、解任员外郎松山、通同家人王升等夥骗未成、审拟治罪一案。得旨、此案先经盛京将军富俊等、将已革员外郎顺安、拟发伊犁。解任员外郎松山、请革职发往乌噜木齐。原属失之轻纵。当交刑部会同宗人府核拟具奏。兹据奏、议将顺安、松山、均改依官吏因枉法事受财计赃八十两绞监候律、拟绞监候。详阅伊二人情节。有见赃不见赃之别。顺安因韩丰久有谢银二百两之语。即含混允诺。且当邹连将银安放炕上时。顺安并未拒绝。私念邹端将来无事。此银即可收用。是其事虽未行。赃已入手。至松山于邹连等向伊央求。原答以奏摺已发。碍难办理。祇可于现办文书内设法。邹连等知事难挽回。虑受欺哄。并未将银两送交。而松山恐外闲声张。旋即自行禀办。与顺安之收受赃银者。实属有闲。顺安著依拟绞监候、秋后处决。松山著革职。改为发往伊犁效力赎罪。余依议。　　

○云南广南土同知侬世昌、因病告替。以其弟世熙、袭职。　　

○丙子。上幸瀛台。喀尔喀扎萨克头等台吉旺沁扎布等十人、土尔扈特郡王策伯克扎布等六人、杜尔伯特汗玛克苏尔扎布等十六人、额鲁特总管博本等十二人、暹罗国正使呸雅梭挖理巡段呵排拉车突等四人、于西苑门外瞻觐。　　

○以天暖冰薄、停止冰技。仍给半赏。　　

○丁丑。谕内阁、太常寺奏、大祀阅视祝版及恭请祝版执事官员、应否加等穿用朝服、恭请训示一摺。所奏是。向来恭值祈谷常雩南郊典礼。前期阅视祝版。因宿坛斋戒。并须恭诣皇穹宇皇乾殿拈香。是以执事官员、俱穿蟒袍补褂。此外如社稷坛、四孟时享太庙、阅视祝版日期。应穿补褂。至岁暮祫祭、前期阅视祝版。并元旦、万寿、告祭太庙等处、前期恭请祝版。本系在应穿蟒袍补褂日期之内。所有执事官员、自应照例穿用。乃太常寺相沿加等穿用朝服。并以阅视祝版、如遇朝期应穿补褂之日、执事官亦加穿朝服。皆非体制。从前太常寺堂官过于小心。出自臆见。而会典内并无明文。殊未允协。嗣后祫祭太庙、前期阅视祝版。及元旦、万寿、告祭太庙等处、前期恭请祝版。所有执事官员、俱照常穿蟒袍补褂。毋庸加等穿用朝服。至阅视祝版。如遇朝期。亦毋庸加穿朝服。以昭画一。并著纂入会典则例。永远遵行。　　

○又谕、本日据军机大臣会同刑部奏、审明赞礼郎清安泰所控盛住款迹、分别定拟、将盛住照例问拟斩决、请旨定夺一摺。盛住系孝淑皇后之兄。朕断不肯稍存姑息。亦不肯有意从严。以示无私。惟斟酌情理。权衡定罪。以期折衷至当。陵寝重地。界限綦严。如有犯者。原当以禁桩之远近。定罪名之轻重。盛住如果在红桩以内开采山石。则法无可贷。即奏请定夺。朕必立予刑诛。今盛住开采山石。系在青桩以内白桩以外。其闲本有行宫庙宇营房及居民田舍。与切近禁地者不同。阅嘉庆五年刑部修改例文。牵引旧例。将青桩内取土取石、与设窰烧炭一律科罪。本未明晰。盛住为人。朕所素知。伊糊涂狂妄。屡获愆尤。是以不加倚任。兹在工次种种怠玩。于该监督等禀请开采时。并不详查旧例新例。辄予准行。罪由自取。惟检查乾隆四十二年马兰镇总兵满斗、于五花岭峰口拆开石墙、乘马往来意图自便一案。经军机大臣会同刑部问拟斩决。犹蒙皇考高宗纯皇帝鉴其法重情轻。特降谕旨、引唐书权善才等误斧昭陵柏一事。将满斗改为斩候。今盛住所采山石。系办理营房工程所用。较之满斗又有公私之别。远近之分。自当量予原减。盛住著加恩免死。发往乌噜木齐。自备资斧效力赎罪。限于二十四日起程。毋许逗遛。监督洪廷裕、福奎、明椿、福成额、听从石商之言。辄行禀知开采。七十三、系属总管。均当科以为从之罪。现在盛住业已施恩。所有洪廷裕等五人。前已革职。著加恩免其军罪。福宁、德音、既不知采石情事。尚无不合。著准其开复原官。照旧供职。毋庸再交议处。余依议。所有此条例文。著大学士会同刑部悉心商酌。分别禁限之远近。以定罪名之轻重。另行妥议具奏。寻议、请嗣后凡在红桩以内、盗砍树株。取土取石。开窰烧造。放火烧山者。仍照旧例办理。其在红桩以外。白桩以内。所有民闲取土取石、不及一丈、自种私树、概不禁止外。其开山采石。掘地成濠。开窰烧造。放火烧山者。即照红桩以内减一等。为首发近边充军。从犯杖一百徒三年。白桩以外。青桩以内。再减一等办理。从之。　　

○调密云副都统孟住、为正黄旗满洲副都统。袭封承恩公。正白旗满洲副都统多善、为密云副都统。正黄旗满洲副都统明兴、为正白旗满洲副都统。　　

○戊寅。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○己卯。上幸瀛台。　　

○谕内阁、户部奏、核议颜检查奏。应徵八项旗地租银、及各年缓带租银、追存未解各款一摺。又清厘直隶节年积欠钱粮一摺。又查明初二两次清查亏欠银两、并分晰开单呈览一摺。朕详加披阅。多系踰限不交、及款项牵混轇轕不清。总由该督等平素不能督率清厘。催徵怠玩。又复回护属员。以致各款纠缠。藉词延宕。其节欠钱粮。业经该督奏明于本年统行清理。何以又请分限带徵。为属员开脱处分。殊非慎重帑储之道。现已降旨将裘行＜闲＞调任直隶布政使。著颜检督同该藩司、按照部议各摺。详细查核。彻底清厘。将如何立限完交之处。酌量妥筹。分晰列款。开单据实具奏。至该省初次二次清查。原系该员等亏缺之款。经朕格外施恩。不即治以重罪。谕令立限完交。自应严行催追。分别办理。如查明续有亏挪。即当严参惩办。何得以州县贤愚不一、恐有续亏为词。希图再作清查地步。著该督等即行核实查办。此后毋得再请清查。徒以纸上空谈。久延帑项。致干咎戾。其所请追存各款案内银二十六万九千余两。亦不准其留用。　　

○调福建布政使裘行＜闲＞、为直隶布政使。直隶布政使瞻桂、为福建布政使。山西按察使景安、为直隶按察使。直隶按察使傅修、为山西按察使。　　

○庚辰。孝庄文皇后忌辰。遣官祭昭西陵。　　

○上诣慈宁宫寿康宫行礼。　　

○体仁阁大学士刘墉卒。晋赠太子太保。入祀贤良祠。遣庆郡王永璘、带领侍卫十员。往奠茶酒。赏银一千两。并命其侄江苏学政镮之、来京治丧。予祭葬。谥文清。　　

○命太常寺卿莫晋、提督江苏学政。　　

○免四川野夷滋扰之雷波厅本年额赋。　　

