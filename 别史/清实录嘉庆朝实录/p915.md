<!-- { "loadSidebar": true } -->
○己丑。以举行仲春经筵。遣官告祭奉先殿。上诣传心殿行礼。御文华殿经筵。直讲官穆克登额、黄钺、进讲大学知止而后有定。定而后能静。静而后能安。讲毕。上宣御论曰、道在一身。而能周乎天下国家者、大人之学也。明德新民止于至善。方为有本之学也。知其所止。能真知灼见至当不易之理。事机之来。应之以正。克去己私。复于天理。心如止水。湛然澄洁。知止之功用备矣。功用既备。而后心之所应。不倚不偏。志之所向。无欺无隐。养心公正。立志清明。公正清明。纯一不已。化去物欲。致中和之极。则常确然而有定矣。志既定又在随时颐养。遇事琢磨。在安居无事之日。修涵育操存之道。言必顾行。念守口如瓶之戒。思不出位。体深藏若虚之言。即遇意外之变。自有一定之理。所谓猝然临之而不惊。无故加之而不怒。渊衷定见。臻于冲漠。绝乎纷扰。常泰然而能静矣。心既静然后能包括群动。揆度事理。无不暇裕周详、各臻其极矣。天行至健。天心至静。静为动之体。动为静之用。法天行政。常坦然而能安。从此循序渐进。修齐治平之全体大用、由近及远、胥归至善矣。直讲官穆彰阿、王鼎、进讲书经在知人。在安民。讲毕。上宣御论曰、安民为致治之要。知人为安民之本。人君一身临万民。一心用百官。欲令官无旷而民得所。唐虞之世已见其难。三代而下更不易矣。人君代天图治。岂能独理。所赖内外百官、寅亮天工。分司其事。职任既繁。任使倍众。欲使人人称职。是诚难矣。知其心术。见其德业。舍其所短。用其所长。去取之闲。务期至当。不以小眚掩大德。不以微过治重咎。必使才称其职。德称其位。为人君能哲而惠。则所知皆正人。所用尽贤臣。岂患民不安乎。既为人君。孰不愿天下乂安。兆民乐业。所以不能如愿之故。由于不能知人、不能用人也。得贤才则治。任佥壬则乱。彼贤才固吾所用。而佥壬岂自荐乎。亦吾所用也。勿责彼之不肖。惟自怨己之不明耳。若知其公忠清直、勤慎廉明、必应久任观成。始终保全。咸有一德。所谓任贤勿贰也。若知其巧言令色、尸禄保位、必应立加谴责。驱斥遐方。永绝仕路。所谓去邪勿疑也。百官庶绩其凝。万民安常处顺。知人诚安民之要。在人君之鉴别去取皆得其当。知之一字难矣哉。礼成。上幸文渊阁、赐讲官及听讲诸臣茶。复赐宴于本仁殿。　　

○遣官祭文昌帝君庙。　　

○缓徵山西保德州、本年额赋。　　

○庚寅。上幸圆明园。　　

○谕军机大臣等、据朱勋奏、西宁道雒昂、详揭青海办事大臣秀宁、任意高兴、有碍地方八款、并将原揭咨送军机处呈览、此案著即派长龄前往审办。该督于途次接奉谕上□日。即日驰往西宁。将秀宁传上□日解任。一面将雒昂所揭各款。逐一秉公查办。如揭内所称派委笔帖式富隆阿、出口会勘阿勒塔布拉克牧地。拆毁双阿博卡堡。派兵驱逐番帐四款。秀宁所办、是否任意舛谬。有无贻患地方。均各确切查明据实覆奏。至所揭秀宁违例坐轿。纵容轿夫聚赌。及听戏宴会。携妾同赴会场各款。更难掩人耳目。该督到彼后、无难一访而知。又候补府经历胡彬、在该大臣署中办理事件。有无倚势招摇。秀宁委用该经历。有无交通过付婪索赃私。并著详细察访。一经审有实据。著即将秀宁革职定罪。不准请交部议。该督一面具奏。一面将秀宁带至兰州听候谕上□日。前长龄于西宁办事大臣出缺时。曾奏请将秀宁果齐斯欢二人内＜闲＞调。此案特交该督查办。不可以前经保奏、稍涉回护。自蹈愆尤。现已有上□日令朱勋仍留兰州暂署督篆。该督俟审案完竣后。再回省城接印可也。将此谕令知之。　　

○赏喀什噶尔帮办大臣素纳、头等侍卫。为西宁办事大臣。三等侍卫色布徵额、二等侍卫。为喀什噶尔帮办大臣。　　

○辛卯。谕军机大臣等、据延丰奏淮南各口岸邻私浸灌、场灶透漏、以致累年销绌引滞、课悬本搁、楚岸则有四川巫山大宁一带盐埠口岸越境侵销、一由水路入宜昌荆州等处、一由陆路入房县竹溪等处、其陕西之商南平利一带私贩、由汉中顺流而下、至襄阳德安等处分售、名曰潞私、河南自南阳之李官桥各铺、贩至谷城等处售卖、名曰豫私、湖南衡州府属之常宁、耒阳、安化、各县毗连广东、永州府属之江华、永明、零陵、东安、各县毗连广西。俱由各该商埠越界浸灌、江西口岸则有闽浙粤东私盐、处处可通、粤私陆路由兴国县入吉安府属之万安等处、水路由赣县入下游之吉安临江等府、闽私一由崇安县经过江西之铅山弋阳入饶州府属、一由光泽县入江西新城县境、赴建昌抚州等府销售、浙私一由广信府属之贵溪、入饶州府属之安仁等县、一由徽州府属之祁门建德等县、入江西之饶州府属浮梁德兴等处、至安庆、池州、太平、江宁、为淮南纲食口岸、又为场盐偷漏、船户夹带、沿途偷卖、侵占引额、请饬各该督抚实力缉私、又疏销引盐为盐道专责、向来各省因考核过严、虑干处分、不免有多开轮售、捏报分数之敝□大等语。近年楚西各口岸私枭充斥。官引滞销。国课既多虚悬。商力亦虞支绌。现据该盐政查明私盐浸灌处所。著该督抚等各饬所属文武地方官、无分畛域。实力侦缉。务将巨枭窝囤。随时随地。严拏惩办。不得互相诿卸、或仅将寻常小贩缉拏数案。藉以塞责。总期私枭敛戢。俾官引得以畅销。以裕国课。至各该盐道疏销纲引。是其专责。按照分数以定考成。并著该督抚核实稽查。务令各盐道将销售轮盐实数、按季据实开报。不得以开轮未售之盐入数作销。以杜规避。将此各谕令知之。　　

○又谕、松筠遵上□日覆奏查看盛京官兵演围情形一摺。据称盛京官兵每次皆行二十余围。官兵等恐应交鹿尾不符原额。因于兴京等城闲散满洲内、挑选数百名随带于围外帮放鸟枪。自系该处官兵技艺平常。始藉闲散之力打牲。嗣后行围若将闲散裁汰。则所获牲兽必少。著传谕松筠将盛京官兵等妥为训练。务期人各精锐。将技艺平常者渐次革退。于余丁内、挑选技艺优长者充补。则行围自可得力。然必令用箭射兽。不准施放鸟枪。如遇熊虎。著仍照旧例专用长枪。傥地势险峻。再用鸟枪。断不可雇觅民人。放枪打兽。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○旌表守正捐躯云南定远县民侯德周女侯氏。　　

○癸巳。孝淑皇后忌辰。遣官祭陵寝。　　

○谕内阁、礼部向例、凡祭祀斋戒期内、如遇忌辰、有执事及陪祀人员俱常服挂朝珠。无执事不陪祀人员、常服不挂朝珠。嗣后大祀典礼。无论亲祭遣官、遇忌辰在斋戒期内者、俱照向例行。至中祀之典。朕亲诣行礼者亦照向例行。其遣官致祭者、有执事及陪祀人员、著常服挂朝珠。无执事不陪祀人员、仍俱穿素服。著为令。　　

○旌表守正被戕湖南宁乡县民周先才妻张氏。　　

○甲午。春分。朝日于东郊。命皇次子智亲王旻宁恭代行礼。　　

○遣官祭先医之神。　　

○谕内阁、给事中周鸣銮奏、请除拖欠钱粮积敝□大一摺、直省地丁钱粮。皆国家惟正之供。不容稍有侵欺拖欠。上年朕六旬大庆。普免天下积欠银谷、数至二千五百万之多。原系特沛之恩。将以藏富于民。欲使闾阎益臻充实。并非为贪官污吏、开欺隐之门。今该给事中奏称、官吏侵渔动至盈千累万。小民妄希蠲缓、不肯踊跃输将。总由该管官不能查察督催、以致逋欠积久愈多。此敝□大实有。总在上司不肯认真查核。一味姑容取悦下僚之故。著通谕直省督抚各严饬所属州县、将应徵钱粮、按限徵收、随时报解。督徵各上司认真稽查、层层考核。傥有侵匿拖延。立即严行揭参按律究办。并晓谕小民及时输纳正供。不得妄冀蠲除。藉端抗欠。使官皆奉法。朘削无闻。自民乐趋公。输将恐后矣。　　

○乙未。遣官祭关帝庙。　　

○谕军机大臣等、山东吏治民风。积久敝坏。而近日尤甚。朕闻该省词讼之繁。始由于官吏之不办事。今又变而为不敢办事。欲结一案。而辄虑翻控。欲用一刑、而辄虑反噬。鞫案之时。有倚老逞刁者、有妇女肆泼者、有当堂愤起者、有抗不画供者、地方官平日全无恩信及民。临事又多畏葸。以致莠民日益得志。良懦甘受欺陵。州县若此。地方何由得治。统辖州县者知府。其案为州县不能结者、即应由各该管知府直隶州办理。乃山东遇案动辄提省。更或各府州因其事难办。具禀请提。冀图卸责。及提至省城。则尽委之于首府。稽压拖累。百敝□大丛生。在首府舍己芸人。日不暇给。而省外各府、食禄而怠于事。岂不竟同虚设。又东省盗贼充斥、捕役悉与勾连。往往劫取牛马、定价勒赎。是直明目张胆、毫无忌惮。捕务废弛若此。小民何以宁居。又东省仓库当清厘之后。全在杜截新亏。惟于交代时认真盘查。有亏即参。庶州县共知畏惧。乃该省交代。有三四任以致十余任轇轕不清者。该管上司一味徇隐。旧亏未补。新亏又续。更复何所底止。著程国仁大破情面、实力整顿。督率知府以及州县、殚心尽职。剖决词讼。务秉公正。其刁徒讼棍。按律惩治。捕役有勾通盗贼者、尽法严办。州县应徵钱粮、各令随时报解。严查交代。杜绝续亏。庶诸敝□大渐除。地方日有起色。再朕闻山东有罢病知府二人。其一廷鏴、已据程国仁劾参。其一熊方受、步履艰难。且闻其买妓作妾。所用家人多系优伶。终日沉昏。废弛公事。程国仁系属汉人。于廷鏴满员则加以纠劾。熊方受汉员、则意存袒护。其将何以使僚属心服耶。著即行查明据实参奏。又前据该抚奏有匿名揭帖控告福泰者、当经降上□日交该抚查办。何以尚未覆奏。著即确查款迹、遵上□日由驿速奏。将此谕令知之。　　

○命刑部右侍郎文孚、由河南驰往甘肃审案。　　

○丙申。上幸静明园。诣龙神庙拈香。　　

○遣官祭昭忠祠。　　

○谕内阁、朕前闻豫省承挑引河工员、有情急轻生者、降上

