<!-- { "loadSidebar": true } -->
○谕军机大臣等、德楞泰等奏酌留兵丁并山内巡兵一摺。陕省南山汉南地方。现已宁谧。惟汉中系扼要之区。当此叛匪甫定之后。不可不留兵弹压。著照所请、即将征兵内汉凤略阳宁羌阳平四营陈兵六百名。给予盐粮。暂留汉中。即派薛大烈在彼驻劄统领。俟过麦收之时。察看情形。再行酌彻。至山内游匪尚多。德楞泰等请挑兵一千五百名分投搜缉。自应如此办理。所有应支分例。著准照本省会哨兵丁之例支给。俟缉捕游匪事竣。即可酌量停止。将此谕令知之。　　

○又谕、德楞泰奏、奉派查阅川省营伍、接到谕旨、先行覆奏一摺。现在陕省地方业经宁辑。德楞泰拟在汉中暂驻十数日。即先由川省次第周历巡查。据称各营内新兵、大半由乡勇入伍、且有赦罪教匪在内、平时习于战斗、入营后野性未驯、将弁待之过宽、即不知法度、驭之过严、又不能忍受等语。驭兵之道。不过恩威两端。若如德楞泰所云。竟似现在川陕各营情形、迄无善处之法。此论未免胶滞鲜通。朕意该处各营兵丁、既多桀骜不驯之气。未便再因循迁就。姑息养奸。自应肃清军纪。执法严明。以期渐消恶习。但严者非苛刻之谓。总在为将领者、平日正以持身。凡于兵丁发饷派差等事。毫无私曲。有应行体恤者。为之设法筹画。按照军律。以时训练。遇有拣选拔补额缺。秉公晓示。使兵丁等之于将领。知感知畏。不敢稍存蔑视之见。设有逞凶滋事之徒。立即按法严办。以儆其余。如此威以渐立。法以驯成。亦何患营伍不肃然改观乎。至新兵陈兵、尤不可意存区别。如新兵中即有罗贵之深明大义、奋勇杀贼者。是以加恩超擢。并特旨赏给巴图鲁名号。以示旌奖。各营陈兵人数众多。亦岂尽皆安分守法之人。总当＜闲＞良除莠。一视同仁。则伊等更无可藉口。致生疑惧。此次德楞泰查阅营伍时。当先将此意训诫各镇将。使之正已率下。以尽统驭之道。再体察各兵丁情形。尽心抚导。方为不负委任。将此谕令知之。　　

○西安将军德楞泰等奏、西安满营餧养马匹。与绿营兵情形相同。请一并设立棚槽。官为餧养。从之。　　

○是日。驻跸隆福寺行宫。　　

○乙未。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○遣官祭历代帝王庙。　　

○是日。驻跸桃花寺行宫。　　

○丙申。驻跸盘山行宫。至庚子皆如之。　　

○丁酉。赐扈从王公大臣等食。并赏赉有差。　　

○戊戌。孝昭仁皇后忌辰。遣官祭景陵。　　

○谕内阁、温承惠奏、查明天津县海税盈余案内、应行分赔独赔员名银数、恳请将独赔各员暂缓离任、勒限追赔一摺。并分缮清单进呈。朕详加披阅。此项徵收盈余银两。前已奏准。自乾隆四十三年正月起、至嘉庆十一年十一月止。按照每年动用之数。查明自行挪用、与上司提用者。分别著赔。其自行动用全数著赔银两。即照挪移库银之例、离任分别问拟。统限一年全完免罪。其未至二万两者。仍准其开复。本属按例办理。姑念此项海税、向未定有盈余额数。该员等遂沿为落地税陋规。随时动用。核其所开津贴款目。尚属以公济公。究与挪移库项者有别。且事阅二十余年。历任人数较多。所有应行分赔独赔银两。著加恩将乾隆四十三年、至五十二年、应赔之数全行豁免。仍于五十三年起、分别著落赔缴。其独赔银两。该署督奏请勒限二年之处。并著加恩再展二年。勒限四年全数完交。仍加恩暂行留任。傥逾限不完。方治以应得之罪。以示逾格矜全曲加体恤至意。　　

○又谕、广厚奏、兵丁李林、谋杀本管把总、已经致伤、审明定拟一摺。此案兵丁李林、因挟把总吴宗圣审断驳减银两、及误差斥责之嫌。辄敢起意谋杀。持刀连戳二伤。军士干犯本管将弁。最应严办。以肃营规。今李林以兵丁谋戕本官。不法已极。况新疆重地。尤不当稍稽显戮。广厚于审明后。应一面奏闻。一面将该犯即行正法。乃仍驿奏请旨。广厚历任藩臬大员。非不谙事理者。何拘泥乃尔。所有李林一犯、著即处绞。至把总吴宗圣、于所管兵丁出钱敛会随同在内。复屡次逼索钱文。卑鄙不职。俟先将李林正法后。再将吴宗圣革去把总。重责四十棍。递回原籍。余俱著照所拟完结。　　

○己亥。遣官祭贤良祠。　　

○辛丑。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○以光禄寺卿胡长龄、为太常寺卿。　　

○是日。驻跸白涧行宫。　　

○壬寅。驻跸烟郊行宫。　　

○是月。江西巡抚金光悌奏查阅省标营伍情形。得旨、江西营伍最平常。甚懦弱。必须加意训练。渐臻强壮。勉之。　　

○河南巡抚马慧裕奏陈感悚下忱。得旨、汝立身尚正。惟驭下过宽。贻误地方。皆汝辈无能大吏酿成。再不振作。恐不免矣。慎之。　　

○陕甘总督全保奏陕省事竣。起程前赴甘肃。并陈整顿各营伍事宜。得旨、所论皆是。然必须言行相符。不虚委任。汝在楚诸事因循。竟有全不管三字美称。试问于心。如何对朕及百姓。再不勉励。恐不免左迁矣。慎之。　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百七十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。三月。癸卯朔。上诣元灵宫永慕寺行礼。　　

○是日。驻跸旧衙门行宫。　　

○甲辰。上行围。　　

○谕内阁恭纂皇考高宗纯皇帝实录。现届告成。尚书德瑛、曹振镛、均著加恩充实录馆正总裁。所有皇史峸、盛京、尊藏本二分。首页应列前衔。著查照旧式。将　　

监修总裁庆桂、总裁董诰、德瑛、曹振镛、四人衔名排次缮写。　　

○是日。驻跸南衙门行宫。　　

○乙巳。上行围。　　

○祭先蚕之神。皇后亲诣行礼。　　

○谕内阁、朕展谒西陵。道经畿甸。原任大学士朱圭之墓、近距跸路数里。追维哲辅。逝已三月。瞻眺松阡。中心怆恻。著派侍郎英和、于本月初五日前往赐奠。以达朕怀。　　

○是日。驻跸团河行宫。　　

○丙午。上行围。　　

○谕军机大臣等、松筠奏访察玉庆劣迹、据实严参、就近暂令广厚前往确查一摺。玉庆人本喜事。素不安静。自＜闲＞任新疆办事后。屡欲讨好见长。纷更旧制。是以特降谕旨。令松筠随时访查。今果查出款迹种种。实属任意妄为。如土尔扈特汗台吉兄弟二人争产一事。玉庆擅令丹津旺济勒、帮助伊兄纳木扎勒多尔济、每年给与元宝八锭、大缎十匹。并令出具印文。彼家事与玉庆何干。朕并未派玉庆管理土尔扈特汗家务。原可置之不问。即果骨肉分争。具禀控诉。亦应秉公办理。乃妄逞臆断。勒令出银帮助。恐玉庆亦不免有希图藉端分肥情事。又玉庆向丹津旺济勒要猞猁狲皮一百二十张。当时虽据巴桑覆称不能找得。是否随后觅送。尚未可知。但以办事大臣、向该管汗索取皮张。实属卑鄙。又据防御扎克桑阿禀称、已革把总方天印哭诉、以玉庆先曾令伊寻觅骟骡、因未应承、随即藉事参革、并称玉庆勒索当铺银两、系该处胡千总攒收、并给玉庆收受等语。此时方天印已解至兰州。松筠行知陕甘总督截留详讯。即著松筠飞咨该督。将方天印速解伊犁。归案审讯。务须彻底根究。俾无遁饰。现在松筠令广厚以查台为名、前赴彼处查讯。著即交广厚将玉庆先行解任。审讯大概情形。带同人证解往伊犁。会同松筠秉公审讯。如讯出婪赃确据。即将玉庆革职拏问。按律定拟具奏。去年严办都尔嘉。玉庆岂不知耶。今竟敢如此妄为。情节可恨松筠不可因系琳宁之子、稍存回护。必须严办示惩。以儆贪墨。其喀喇沙尔办事大臣员缺已令那彦成补授。松筠接奉谕旨后。即传知那彦成、令其速赴新任并令伊于到任后查讯玉庆。如此外尚别有骫法营私情事即一面知会松筠归案审办。一面将伊任所赀财严密查抄。其库车办事大臣、即暂令布彦图署理。将此谕令知之。　　

○以二等侍卫祥保、为伊犁领队大臣。　　

○赏看守南苑各行宫苑户半月钱粮。海户银一千两。　　

○是日。驻跸新衙门行宫。　　

○丁未。上诣惠济龙王庙拈香。　　

○谕内阁、前据汪志伊奏、拾获匿名揭帖控告荆州将军积拉堪、与地方官交接等事当即降旨交汪志伊查办。并著该处副都统色布星额、三成、明白回奏。兹据汪志伊、色布星额、三成、覆奏、积拉堪实有与知府林岚在署观剧等事。实堪诧异积拉堪受朕重恩授为将军理宜洁己训练官兵。不当与文官交结稍干与地方之事。今积拉堪因知府林岚屡次邀请。辄往伊署内宴会观剧。又去年三月咨行印文由知府衙门借取养廉银二千二百五十两至今尚未扣还。又因知县方遵辙办理盗案缉捕不善。寄信与该省总督全保、欲将方遵辙参奏革职。太属多事深负朕恩积拉堪前已令开缺来京。仍著交宗人府严加议处。色布星额、三成、与积拉堪近在同城。明知此事不行阻止。又不据实参奏。甚属非是。色布星额、三成、俱著解任交部严加议处。所有荆州左翼副都统员缺。著太原城守尉常春补授。右翼副都统员缺。著庄浪城守尉德昌补授。常春、德昌、接奉此旨。俱著即赴新任。不必来京谢恩请训。惟新任将军永悫副都统常春德昌一时不能到任。永悫未到任以前将军印务著湖北提督庆溥暂行署理。寻议、将积拉堪革去不入八分辅国公。色布星额、三成、俱降三级调用。得旨、积拉堪著革去公爵。仍留四品顶带。赏给四等侍卫余依议。　　

