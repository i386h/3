<!-- { "loadSidebar": true } -->
○是月。闽浙总督玉德等奏、办理闽省积亏情形。得旨、实力整饬吏治。民生自安。仓库原为卫民。断不可损下益上。大亏元气。君与民原同一体。身心相应。少有损缺。朕刻不能安。知此义方可谓国之大臣。致君泽民。曷可偏废。勉之思之。　　

○广西巡抚谢启昆奏弥补亏空之法。称各省仓库。大局约有三变。始则大吏之贪黩者。利州县之馈赂。偾事者、资州县之摊赔。州县匿其私槖。而以公帑应之。一经离任。则亏缺累累。大吏既饵其资助。不得不抑勒后任接收。此亏空之缘起也。继则大吏之庸闇者。任其欺朦。姑息者。又恐兴大狱。甚至以敢接亏空者为能员。以禀揭亏空者为多事。以致州县视若已资。取携如寄。并有藉口亏空过多。挟制上司。升迁美缺。此亏空之滥觞也。近年诸大吏共相濯磨。各州县亦争先弥补。但原亏之员。大半死亡遣戍。现任者历年赔补。未免囊槖空虚。且弥补之法。宽则人心生玩。而胥吏因缘为奸。急则众志惊惶。而百姓先受其累。此立法之难也。况各省多寡不同。难易迥别。一法立即一毙生。惟在因地制宜。请敕下各督抚。先查明实亏数目。及原亏职名。除本员现在者照例办理外。其损亏无著之项。详记档安。使猾吏无可影射。多分年限。使后任量力补苴。不必辗转诛求。亦不必程功旦夕。督抚革陋规以清其源。倡节俭以绝其流。讲求爱民之术以培元气。奖擢清廉之员以励官常。似此日计不足。岁计有余。不数年闲。休养生息。不独仓库完善。而吏治民生。亦蒸蒸日上矣。得旨、所论甚是。三年有成。亦不为缓。总之仓库原不应有亏。必须实贮。然亏损之由。非一朝一夕。则补助之道。岂可骤施。况应酬交接之人。存亡离散。无可著追。忍令现任之人。倾家荡产乎。况亦必不肯倾家荡产。反借此以剥削小民。肥家入己。此事朕见得清。知得透。然则任其亏缺耶。自应熟筹善法弥补。全在上司培养元气。躬行节俭。以不收之陋规。耗羡之盈余。缓缓归款。上行下效。未有不能完之理。卿其善为料理。特谕。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之六十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。夏。四月。癸未朔。日食。　　

○享太庙。遣豫亲王裕丰、恭代行礼。　　

○甲申。谕内阁、刑部核拟河南省封邱县民樊克敬砍死奸夫郭倌郭行、请改依本夫奸所获奸非登时而杀例。拟以满徒、并酌改条例一摺。殊欠斟酌。据称樊克敬自邻村回家、见郭倌郭行同在伊家内、与伊妻杜氏说笑、见伊奔避、伊向杜氏究出奸情、当将杜氏殴詈、经樊良等劝散、樊克敬睡至三更、复携刀寻至郭倌郭行门口、将郭倌郭行先后杀毙等语。此案郭倌郭行与杜氏在屋谈笑。形迹固属可疑。但此等乡村小户。男女聚谈。亦所时有。且郭倌郭行兄弟二人。同时在彼谈笑。并无行奸实迹。樊克敬素知郭行等在门口睡卧。于殴詈伊妻劝散后。候至三更。持刀将郭倌等杀毙。安知非有别项情节。今既经该抚讯明据供定案。亦不必以此揣度情形。复行深究。且此等人犯。虽经定拟绞候。将来办理秋审时。亦系列入缓决。即情实亦不予勾。若竟将该犯末减则与奸所目睹行奸。非登时杀死者。无所区别。樊克敬、著仍照原拟办理。其并非奸所获奸登时追捕杀死奸夫之案。亦仍照定例办理。毋庸议改。　　

○乙酉。谕内阁、上年魁伦在京时。屡次在朕前恳求前往四川剿贼。并言伊前任四川营官。熟悉地方情形。于办理啯匪时。昼夜乘马搜捕。不予以暇。啯匪奔逃疲困。用能克期竣事。彼时朕已觉其言大而夸。因川省带兵大员。办贼迟缓。用额勒登保为经略。令魁伦暂署总督。原不任以剿贼之事。魁伦自到川后。于办理团聚堡寨事务。尚为妥协。嗣因大股贼匪窜往甘省。经略额勒登保带兵赴甘。遂将川省剿贼事宜。交与魁伦接办。魁伦若自揣不能胜任。或留额勒登保在彼。或奏明另派他人接手。乃竟欣然乐从。直任不辞。而接办以后。复藉等候调兵。料理军装为词。在达州逗遛八日。致贼匪得以抢渡嘉陵江。肆行焚掠。魁伦于贼匪渡江后。始带兵前往。仍未亲身督战。仅令阿哈保、朱射斗、分兵追赶。后无接应。以致朱射斗被贼抄截。力战阵亡。魁伦因此更形恇怯。不复带兵剿贼。专在潼河一带。督率防守。当贼匪抢渡嘉陵江时。势颇鸱张。若逞其奔突。竟可直犯成都。幸而贼匪专以掳掠为事。在西充地方。因徐添德生日演剧酣饮。无暇往扑魁伦营盘。而魁伦因贼匪休息之暇。得以分布兵勇。防守潼河。又幸朕早降谕旨。令德楞泰带兵由陕赴川协剿。德楞泰星夜带兵。从广元昭化直赴川西。连次克捷。将首逆陈得俸、冉添元、李斌等、先后歼擒。因念魁伦不能防守嘉陵江之罪虽重。而防守潼河。尚能严密。俾德楞泰得以紧追贼匪。痛加歼戮。魁伦亦尚有微劳。是以加恩不即斥革。降为三品顶带。仍留总督本任。其疏于防江之罪。即以此示惩。不更交部严议。并节次降旨。以防守潼河。系魁伦生死关键。不可再有疏忽。谆谆饬谕、至再至三。乃昨据魁伦奏、贼匪在太和镇上游之王家嘴地方。抢渡潼河。朕因此刻深焦廑。幸德楞泰带兵踵至。无分昼夜。尽力追击。擒殄首逆要犯。及大小头目。共歼贼匪一千三四百名。生擒匪犯一千三百余名。并救出被围四寨难民万数千人。川西窜匪。指日即可肃清。而魁伦前此既纵贼渡过嘉庆江。今又纵贼窜渡潼河。不特川西繁庶之区。遭贼蹂躏。而茶毒生灵。又不知凡几。若不将魁伦治罪。则贻误封疆者何以示儆。魁伦、前已有旨革职拏问。其四川总督。已令勒保暂行署理。魁伦、即著交勒保审明。按律定拟具奏、在成都监禁候旨。至魁伦之子三等侍卫完颜扎拉芬、昨已退出乾清门。今魁伦既获重罪。且完颜扎拉芬人亦平常。不胜侍卫之任。著革职闲住。伊家原有之轻车都尉世职。著该旗于年终照例办理。至阿迪斯系大学士公阿桂之子。上年经朕加恩补授成都将军。自应倍加感奋。力图报效。伊素有足疾。如果自自揣不能称职。即当面奏更换。乃彼时并无一言恳辞。到川以后。额勒登保等祇令其驻劄大宁防堵。自系知其带兵剿贼。不能得力。从此阿迪斯在大宁株守。迄今半载有余。并未移动。前此川北贼匪抢渡嘉陵江。扰及川西完善地方。阿迪斯系本省将军。竟视同膜外。既不带兵速往。又不据实奏闻。经朕节次严饬。自知获罪已重。并接到魁伦令伊剿办川北贼匪知会。心怀恇怯。始行具摺。以冬闲腿疾复发为词。恳请斥革。以遂其避贼之计。试思阿迪斯若非心存恋栈。何不于上年冬闲即将腿疾奏出。而必迟至今日乎。显系有意诿卸。丧良昧心。本日复据奏称。伊驻劄大宁。并无专防贼匪。因患足疾。不能带兵剿贼。在重庆候旨。更不成话。阿迪斯既玩误于前。又复捏病避贼。不料阿桂竟有此不肖之子。大伤伊颜面。此而不加严办。则满洲勋旧后裔。岂不相率效尤。阿迪斯、著革职拏问。交与勒保按律严审定拟具奏。候朕再降谕旨。其成都将军员缺。已著德楞泰补授。所有阿迪斯长子三等侍卫兼头等轻车都尉那彦瞻、次子候补中书那彦柱、三子那彦福、四子六品荫生那彦堪、本应革职发往伊犁。从前阿桂在云南军营获罪。阿迪斯弟兄即曾发遣。伊宁不记忆。但念阿桂屡著功动。久任纶扉。恪勤供职。不认将伊孙多人均令遣戍。且那彦成现在军营出力。今那彦瞻等、即系那彦成嫡堂兄弟。因此格外加恩。免其发遣。俱著革职在家闲住。其阿迪斯承袭公爵。及那彦瞻所袭轻车都尉世职。俱系阿桂所得。并著该旗于年终照例办理。将此通谕知之。　　

○谕军机大臣等、现在防堵贼匪。必须乡勇之力。但闻各省招募乡勇。多系随时招集。贼至则聚而防守。贼去则散归本业。且技艺生疏。毫无纪律。徒有虚名而不得实用。自不如团练乡勇。常给口粮。随同官兵。分布要隘。较为得力。然团而不练。亦仍不过虚名充数。朕闻河南乡勇。每人日给钱文。勤加操练。至今团而不散。于防堵最为得力。长麟、台布、现亦筹办团勇。将此谕令知之。　　

○德楞泰奏报、剿擒潼河窜渡贼首雷世旺等。得旨嘉奖。晋封子爵。实授成都将军。出力员弁。下部优叙。　　

○上以常雩祀天于圜丘。自是日始。斋戒三日。　　

○丙戌。增喜峰口罗文峪驻防兵丁米折银数。如密云等处例。从户部请也。　　

○以故奉恩将军咸总子松桂、袭职。　　

○旌表守正捐躯湖北应城县民陈云汉女陈氏。　　

○丁亥。上诣南郊斋宫斋宿。　　

○以镶黄旗护军统领积拉堪、为前锋统领。降前锋统领德麟、为正蓝旗护军统领。调正蓝旗护军统领扎郎阿、为镶黄旗护军统领。　　

○以陕西陕安道文霈、为山西按察使。　　

○以四川督标中军副将薛大烈、为川北镇总兵官。甘肃庄浪协副将九十、为西宁镇总兵官。调四川松潘镇总兵官李绍祖、为广东高廉镇总兵官。以四川阜和协副将吕朝龙、为松潘镇总兵官。　　

○以贻误军务。革游击衔吉兰泰职。枷号示众。革山西按察使瑺亨职。遣戍伊犁。　　

○拨广储司库银十万两、热河银十万两、广东银三十二万两、分解陕西湖北。以备军需。　　

○戊子。常雩。祀天于圜丘。上亲诣行礼。　　

