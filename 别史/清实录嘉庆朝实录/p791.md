<!-- { "loadSidebar": true } -->
○己丑。谕内阁、绵课等将宗人府圈禁宗室觉罗事宜。酌议章程具奏。其所请于寄存八旗官员赏俸项下余剩利银内。拨银二万两。交芦商生息。以利银作为圈禁宗室觉罗饭食炉火之费。著照所请办理。议给饭食每名每日给银二钱。由该管章京。派役设厨。代为制办。其管理空室该班之笔帖式。亦著添给饭食。与圈禁人等饭食在一处制办。毋令稍有区别。或烹饪失宜。不堪食用。致滋口角。至所称圈禁后。有争吵互殴等事。令该管章京板责一节。所议仍属空言。断不能行。该管章京职分较卑。令其看视责打。若圈禁之人不服管束。转属不成事体。嗣后圈禁滋事者。如罪应板责。著该管章京。禀明该堂官亲往看视责处。若情节重大。再行具奏。其比照刑部监狱。每月初二十六日。令宗室亲族人等入内看视。初三十七日。令觉罗亲族人等入内看视。不准妇人入内一节。亦属未周。刑部监狱犯人。尚准母妻进监看视。圈禁之宗室觉罗。其母妻自应准其按期至空室看视。于关门时放出。此外亲族人等之妇女。概不准放入。余依议。　　

○谕军机大臣等、蒋攸铦等奏、查明洋商拖欠夷人货帐银两、业经停利归本、请勒限分年清还一摺。此项洋商节年拖欠夷人货帐银两。据该督等查明各行欠项。自嘉庆十七年至十九年。共还过银一百三十万两零。现尚欠夷帐一百六万零。按照欠数多寡。分定年限归还。该商等经此次清厘之后。自遵照定限。一律清还。毋令再有拖欠。惟是该夷人以货易货。乃垄断盘剥。任令疲商赊欠。即明知亦有不得过十万之旧章。朦胧匿报。亦应严行饬禁。近年内地银两为外夷贸易携去者。动逾百万。日久几同漏卮。著该督抚及该监督留心稽察。如外夷有以奇巧货物、携至洋行重价求售者。该监督断不准用重价购买呈贡。亦不许私行留用。此等物件。饥不可食。寒不可衣。令其将中土财贝。潜就消耗。太觉不值。殊为可惜。果能实力禁绝。该夷人等知内地不宝异物。不能行销。则来者渐少。易去银两。亦必日减。亦节财流之一道也。将此谕令知之。　　

○庚寅。给河南陕、灵宝二州县、地震灾民一月口粮。　　

○除江苏靖江县、坍废地一十九顷二十七亩有奇额赋。　　

○辛卯。谕内阁、本日六部各衙门俱无陈奏事件。自系因明日为御门办事之期。各该堂官等。皆须进内。即有应奏之摺。亦统于明日呈递。本日姑且高眠。以遂其安逸之私。每岁冬令。往往如此。朕屡申诰诫。而因循疲玩积习仍复未除。夙夜匪懈之义。谓之何哉。除内廷行走诸臣。常川入直。刑部昨日甫经奏事外。其余各部院衙门堂官。俱著传上□日申饬。嗣后务激发天良。各勤其职。于所办事务。尽心经理。应奏者即行陈奏。应引见者即行带领。勿得任意耽延。致有积压。傥经此次训饬之后。仍复玩泄从事。即责令该堂官等朝朝待漏。以儆其惰。毋谓教戒之不早也。　　

○壬辰。上御乾清门听政。　　

○谕内阁、翁元圻奏、本年应行搭运通米、请分两年带运一摺。本年湖南省应行洒带运通米六万四千石。该军船尚有装运额粮。若洒带过多。丁力未免拮据。著照所请。准其分限于二十二十一两年。均匀搭运。　　

○以太仆寺卿齐布森、为都察院左副都御史。前任陕西布政使庆炆、为通政使司通政使。　　

○旌表守正捐躯浙江临海县民何名洙妻金氏。　　

○癸巳。上御懋勤殿。勾到朝审情实罪犯。停决官犯五人。斩犯三人。绞犯十三人。余十一人予勾。　　

○谕军机大臣等、朕闻湖南州县官。遇值歉岁。详报多有不实。词讼到官。不即为听断。辄先索取陋规。有挂牌投到门规房规铺堂坐堂各项名目。每项索大钱数十千不等。而出票签差。更多需索。一有株连。即至累月经年。盗案贼赃已获。捕役等每勒掯不发。索取银钱。被盗之家。多不愿领取原赃。甚且捕役卖盗诬扳。拘系良民。图赖吓诈。交纳钱粮时。州县官私加名色。有短封补水补平投匮上票等项。每两定数之外。私加银六七钱不等。又该省大员。因公过境。地方供应。每年所费。动辄数千两。虽经饬禁。而阳奉阴违。迄未裁革。以上各款。均于吏治攸关。该省果否有此积敝□大。巴哈布、系新任之员。无所庸其回护。著于入境时。详加察访。如查有前项敝□大端。即严行禁革。以饬官方而安民业。　　

○甲午。圣祖仁皇帝忌辰。遣官祭景陵。上诣寿皇殿行礼。　　

○乙未。谕军机大臣等、御史卢浙奏、直隶省官荒地亩并各项入官地亩积案久延、请上□日敕令总督遴员查办一摺。直隶天津、丰润、青、静海、沧、盐山、任邱、宝坻、宁河、九州县。马厂官荒地六万五千八百余顷。丰宁县马厂入官地五千余顷。及旗员抄产入官、并入官抵项私典入官地亩未经办结者。共一百九十六案。屡经户部奏准降上□日。饬令该督等委员勘丈。召垦升科。乃因循已久。有阅十余年。或数十年。尚未勘报者。实属怠玩疲懈。若系官吏本家私田。孰肯听其荒废耶。先公后私之良臣竟少。深可浩叹。兹据该御史奏称、查明天津沧州等九州县官荒地亩、除造报升科外、尚有未丈地万顷有奇、声请展限、迄今二载、仍属虚悬等语。此项官荒并各项入官地亩。坐落该州县境内。若果认真查勘。何至事隔多年。尚未勘报完竣。现在直隶候补人员甚多。著那彦成于候补之道府丞倅州县内。遴选妥干能事者数人派令分赴各该州县。将此项官荒地亩。详悉查明。其已经勘报者。即行报部升科。未经勘报者。逐一履勘。普行召垦。按则升科报部。并将各项入官地亩分别变价招佃。一并迅速办理。如有奸胥猾吏、侵隐霸占、从中抗违者查出从严惩办。所有派出各员。责成专办此事。毋得另有差委。该督酌定限期。先将该员等名姓开单具奏。如果能认真查办。妥速蒇事。俟办竣后。奏明将该员等尽先补用。以示鼓励。傥玩泄从事。即行彻回参处。将此谕令知之。　　

○旌表守正捐躯四川雅安县民雷振远妻王氏。　　

○丙申。谕内阁、御史胡承珙奏、整顿直省亏空敝□大端一摺。所奏俱是。国家仓库钱粮。原不应丝毫亏缺。乃各直省积敝

□大相仍。现在江苏、山东、安徽等省。已节次严饬查办究其致亏有由。不塞其源。徒截其流。就令一时弥补有效。日久难保不仍蹈故辙。即如藩库滥行借放。由于支发钱粮。有扣成之敝□大。利其多扣。遂将不应借之款、不应借之员、概行借放。自应严行禁革。以杜冒滥。州县之亏空。由于交代不清。上司抑勒后任接收。逾限不行结报。务令遵照定限。一有迟逾。即行揭参。傥上司扶同徇隐者。一并从严惩办。至于动用钱粮。各令依限报销。毋得藉词延宕。日久愈滋牵混。其摊捐津贴名目日增。州县派累繁多。安得不形竭蹷。著各藩司剔除冗滥。逐一大加删减。以苏其困。若升调各缺。则全在大吏公正严明。为缺择人。毋为人择缺。并以操守之廉洁。出纳之谨慎与否。分别举劾。以为劝惩。庶俾吏尽贤能。人知奉法。渐可塞其漏卮。凡此皆屡经饬谕。该督抚其各矢天良。实力整顿。视国事如家事。各饬所属。痛改因循怠玩积习。洗心革面。日起有功。傥仍罔知悛改。视侵帑为故常。则国法具在。毋谓诰诫之不早也。将此通谕知之。　　

○又谕、本日户部等衙门议覆川省巢□刀办中瞻对军需条款内。将赏需一款议驳。均已依议行矣。我朝开国以来。无论大小军务。从无带兵大臣。擅取银两什物。作为军需之事。自福康安、带兵巢□刀办台湾、廓尔喀、湖南苗疆、历次任意咨取犒赏。由银两缎以至布匹烟茶。无所不备。在福康安当日。原系假犒赏为名。于领到后。除给赏之外。尽皆饱其私橐。以后遂纷纷效尤。藉此名目。虚糜帑项。揆厥由来。实福康安为之作俑。方今寰宇承平。自可无兵革之事。即或偶有徵调。带兵大员。总不许擅取官帑。以为私犒。报销册内。将犒赏一项名目。永远革除。如有带兵大臣违禁。向承办军需之人。咨取赏需者。即令承办军需之人、据实参奏。将带兵大臣治罪。若承办军需之人、徇隐滥应。除不准开销外。仍将带兵大臣、及承办军需之人。一并治罪。决不宽贷。　　

○丁酉。月食。　　

○赏八旗兵丁、一月钱粮。　　

○缓徵甘肃皋兰、金、靖远、安定、陇西、平罗、西宁、盐茶、八厅县。雹灾旱灾霜灾新旧额赋。　　

○戊戌。谕内阁、伊玛依尔、于孜牙墩起意谋逆时。能不顾私亲。立时禀首。实为深明大义。著加恩赏给七品伯克、以示鼓励。　　

○己亥。谕内阁、朕恭阅世祖章皇帝实录。内载顺治十三年谕礼部。治天下。必先正人心。正人心。必先黜邪术。乃有左道惑众。如无为、白莲、闻香等教名色。邀集结党。夜聚晓散。小者贪图财利。恣为奸淫。大者招纳亡命。阴谋不轨。屡行禁饬。余风未殄。京师辇毂重地。借口进香。张帜鸣锣。男女杂遝。喧填衢巷。公然肆行无忌。若不立法严禁。必为治道大蠹。尔部大揭榜示。今后再有踵行邪教。仍前聚会烧香敛钱号佛等事。在京著五城御史。及该地方官。在外著督抚按道有司等官。设法缉拏。穷究奸状。于定律外。加等治罪等因。钦此。圣训煌煌。仰见我世祖崇正黜邪、思患豫防之至意。无为、白莲、闻香等教。自顺治年闲。已有此名目。百数十年来。重典惩治。所办钜案。不一而足。至前年林清等。犯门倡乱。仍由邪教而起。近又有方荣升、藉兴复旧教、潜蓄逆谋之事。虽已悉就诛夷。但恐愚民迷惑者多。仍未能尽知悔悟。因思奸民倡为邪教。其始不过一二人。私立会名。敛钱惑众。地方官若果能认真查访。立即捕拏惩办。自不至纠集多人。渐成滋蔓。即如林清、方荣升、皆系邪教案内为从拟徒之犯。其初未必遽萌异志。当其谋复旧教、倡首传徒之日。地方官漫无觉察。无人过问。迨徒党渐众。遂有阴谋不轨之心。若及早查办。何至如火燎原、变生仓猝耶。著通谕京城及各直省官吏有地方之责者。凡有习教结会之事。一经访闻。即将为首之人。迅速擒捕。按律严惩。毋稍存姑息之见。以为自积阴功。不知养痈贻患。纵令煽惑多人。酿成逆谋。则生灵荼毒。玉石俱焚。其所损阴骘甚大。若惩一儆百。使乡曲愚氓。皆知邪教为必不可习之事。渐染日少。所保全者众矣。诸臣当明于大义。为国家除邪去慝。不可存妇孺之仁。而忘弭患于未形也。朕法祖垂训。永保苍生。诸臣若视为故套。漠不关心。非我族类矣。将此通谕知之。　　

