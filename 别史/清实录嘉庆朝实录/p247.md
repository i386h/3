<!-- { "loadSidebar": true } -->
○又谕、粤东归善县添弟会滋事一案。先于八月二十二日。吉庆奏到拏获首夥四十余名。投出者一百九十余名。地方业已宁谧。二十九日奏摺内。忽称归善、博罗、共有会匪一二万人。此二摺情形互异。嗣后所奏各摺。始则称东莞、增城、龙门、等处。均有匪徒。既复添入河源、归善、石龙、三处。而瑚图礼所奏东莞等六处。并无会匪。及至攻克羊矢山、罗溪营、贼巢。据称贼匪万余。擒斩者三千余人。其余贼匪。并未声明窜往何处。迨攻克罗浮山拏获首逆陈烂屐四后。突于十月二十一日。奏到博罗匪徒曾鬼六。勾结永安匪曾清浩、官粤珑等数千人。而二十七日奏摺。祇称曾清浩等纠夥数百人。本日奏到摺内。又称曾清浩率夥投出四千余人。官粤珑、赖东保、两起。尚有二三千人。且于曾鬼六一犯。并未提及。所称赖东保一起。前奏未见其名。种种歧异不一而足。那彦成抵粤后。即将指出吉庆陈奏不符之处。密为查访。此案究竟因何处起衅。是否吉庆滥杀激变。据实直陈。将此密谕知之。　　

○庄静固伦公主下嫁土默特贝子额驸玛呢巴达喇。上御保和殿赐宴。如初定仪。　　

○原任喀喇沙尔办事大臣明兴奏请、吐鲁番赫色勒图喇、安占等处、旧坍田六顷有奇。听民开垦。岁得租银。分给九屯官员、修理运粮车辆。从之。　　

○调山东巡抚祖之望、为陕西巡抚。以山东布政使倭什布、为巡抚。按察使陈钟琛、为布政使。内阁侍读学士金光悌、为山东按察使。　　

○以剿办云南威远猓匪功。道员春贵等、下部议叙。　　

○免云南邓川州、被水灾民本年蠲剩条公等银十分之七、及应徵秋粮。　　

○辛未。上御乾清门听政。　　

○以都察院左都御史恭阿拉、署步军统领。　　

○旌表守正被戕伊犁商民高满良妻黄氏。　　

○免云南新兴州、水灾本年额赋。　　

○壬申。上诣雍和宫行礼。宣仁庙凝和庙火神庙拈香。　　

○癸酉。以故奉恩将军那尔善子松吉达萨穆布子文特布、各袭职。　　

○甲戌。上御懋勤殿勾到奉天、浙江、湖广、情实罪犯。停决奉天斩犯一人。绞犯一人。浙江斩犯一人。湖广斩犯十二人。绞犯十九人。余八十九人予勾。　　

○遣官祭先医之神。　　

○谕军机大臣等、本日乌大经奏、江外野犭□栗、复行渡江滋扰一摺。维西一带犭□栗匪。前据琅玕奏称、经官兵屡次痛剿后。业已畏惧乞降。其首逆恒乍绷、逃匿江外。亦不难设法弋擒。并留兵二千名。分派将弁。沿江防堵。自应布置周密。何至又有渡江滋扰之事。该匪等偷渡之处。系何江岸。何人汛地。著琅玕即查明参奏。犭□栗匪系边外野夷。似此反覆无常。愍不畏死。若不大加惩创。何所忌惮。著琅玕等即将前此奏彻各兵截回。迅速剿办。俾知畏慑。至此次渡江贼匪。自仍系恒乍绷往来勾结。正可乘其过江。设法搜擒。若将该首逆擒获。余匪望风奔溃。自不难迅就蒇事矣。　　

○乙亥。谕内阁、礼部等衙门奏、阵亡官兵、例应祔祀昭忠祠、因现在军营陆续咨报人数众多、祠内所设牌位龛座、不敷安设、请另为筹办等语。随征官员兵丁等、为国宣劳。捐躯矢节。我皇祖世宗宪皇帝悯念忠勤。特于雍正二年建立昭忠祠。春秋从祀。实属酬庸旷典。近来剿办教匪。已届七年。官兵等、无不齐心敌忾。其闲效命疆埸者。亦复不少。现当大功告蒇。允宜报祀酬勋。风励荩节。兹据礼部等衙门称、昭忠祠内配室两庑。不敷安设。即另为添盖祠宇。亦事属可行。但念阵亡官兵等。檄调各省者居多。且有各处召募乡勇。非尽系八旗、及顺天府属之人。莫若于外省各府城内。如关帝庙、城隍庙、地址。有可展拓者。祔祠从祀。既足安妥忠魂。令其各依故土。又可使其乡闾亲属。共睹共闻。互知感发。亦足以昭激劝。其应如何筹办之处。著大学士、九卿、妥议具奏。　　

○丙子。上御懋勤殿。勾到江苏、安徽、江西、情实罪犯。停决江苏斩犯三人。绞犯十人。安徽斩犯一人。绞犯三人。江西斩犯二人。绞犯九人。余六十四人予勾。　　

○勒保奏报、生擒黄号贼首唐明万。得旨奖赉。游击罗思举、陈弼、下部议叙。余赏赉有差。　　

○四川川北镇总兵官薛大烈、因病解任。以阜和协副将达自祥、为川北镇总兵官。　　

○予四川陕西阵亡协领和兴额、祭葬世职。如副都统例。佐领捷庆、阿勒当、防御丹巴、骁骑校福禄珅、珠衣保、额外骁骑邦都尔、前锋委官乌尔恭额、领催委官乌充额、蓝翎领催额勒京额、察浑特、蓝翎甲兵七保、把总伍孝、李占魁、外委徐形正、龙起奉、祭葬世职。兵丁王克已等六百二十四名、赏恤如例。。　　

○旌表守正捐躯江苏南汇县民杨大观妻乔氏。　　

○丁丑。谕内阁、本日绵课等奏、裕陵圣德神功碑楼石料、采运工价、及绳斤银两。请援各工二八加价之例核给一摺。已交总管内务府大臣等核议具奏矣。上年因雨水较大。食物昂贵。石作商人。不无负累。曾准绵课等将运工石料未经到工者。比照各工二八加价之例。酌增钱粮。此系为一时积潦泥泞。采运维艰。是以暂行恩准。而彼时绵课等摺内。即未将加价一节。声明何日停止。本年春秋雨水调匀。非如上年霪潦可比。兹绵课等又以地土潮湿。载重道软。行车负累。请加石料采运工价、并绳斤银两。工程例价。自有定额。若似此逐年递加。并无限制。将何所底止耶。况既加则不能再减。实属取巧。且摺内称今冬赶运、明春竖立、即可告成等语。明知裕陵圣德神功碑楼。事关重大。朕必亟思瞻仰。早望告成。故为此奏。以冀必邀恩准。即绵课等因工程紧要。实有必须加增之处。亦当亲往确勘。再行奏请。试思万年吉地工程。前派汪承霈、范建丰、额勒布、管理。伊三人尚轮流前往。不时查察。今裕陵圣德神功碑楼。较之万年吉地。尤应慎重。何以绵课等于查看则并未亲往。于工价则屡请加增。在伊等未必于此中有意浮开。冀图沾润。亦断不敢出此。而监督等员、则难保无此种情敝□大。又如向来先领银到手。即按成数侵用。故智复萌矣。绵课等听信工员怂恿。冒昧奏请。殊属非是。均著传旨严行申饬。绵课本非内廷行走诸王。又不兼管旗务。著于一二日内。即行收拾起程。前赴裕陵。常川在彼督办。俟工竣、候旨再行回京。绵亿、緼布、各有应管事务。亦著轮替前往。随时查察。以昭敬慎。　　

○以故喀尔喀赛因若颜扎萨克辅国公拉玛扎布子车布登多尔济、袭爵。　　

○奉恩将军喀勒崇阿、因病告退。以其弟博奇屯、袭职。　　

○戊寅。以故奉恩将军成宗孙庆尧、袭职。　　

○己卯。上御懋勤殿。勾到河南、山西、情实罪犯。停决河南斩犯一人。绞犯六人。山西斩犯六人。绞犯五人。余七十人予勾。　　

○额勒登保奏报、截剿川界窜匪。生擒首逆叶二。得旨嘉奖。侍卫穆克登布、下部议叙。　　

○户部议准、前任山东巡抚和宁疏报、诸城县、开垦旱田一十六顷七亩有奇。照例升科。从之。　　

○庚辰。圣祖仁皇帝忌辰。遣官祭景陵。　　

○上诣寿皇殿行礼。　　

○辛巳。缓徵广东被贼滋扰之博罗、永安、二县、本年额赋。　　

○壬午。谕内阁、兴肇等奏称、此次和阗采办白玉二十七斤、次白玉二十四斤、各一块。请将回子伯克伊斯玛伊勒、爱玛尔和卓、二人赏戴花翎。回子爱玛沙等七人赏戴翎顶等语。所奏殊属非是。和阗为产玉之区。该处伯克等率领回民捞采玉石。每年解运至京。祇系任土作贡之意。今兴肇等因伊斯玛伊勒等、采获白玉二块。斤数较重。辄请赏给翎顶。此玉有何足贵。翎枝顶带。为国家名器所关。该伯克及回子等、如果奋勉勤能。于防卡屯田、一切差使、办理妥协。该大臣等据实奏闻。必照所请加恩。用示奖励。岂得以采获玉斤较重。遂为伊等之功。滥行恳请乎。朕数年以来。节经降旨、停止中外臣工贡献。凡金玉珠宝等物。概不准呈进。前叶尔羌采得数百斤成块大玉。业已运送起程。曾降旨即于所至地方截留弃置。兴肇等宁不知之。况此区区数十斤之玉块。又何足为贵乎。朕所宝者。惟在时和年丰。民安物阜。一切耳目玩好之物。素性实所鄙弃。若如兴肇等所奏。获一玉块。即锡以翎顶之荣。则伯克回子等势必争相慕效。专以搜采大玉。希冀邀荣。而外间无识之徒。或因此妄生揣摹。此则甚有关系。兴肇、额勒金布、均著传旨严行申饬。其所请赏给翎顶之伊斯玛伊勒等、俱不准赏给。并著晓谕各伯克回子等、嗣后惟当实力当差。如有出力之处。该大臣等奏闻时。必当加恩赏赉。至此次该回子因未得大玉。诵经祈求。此语如果属实。更觉无谓。岂采得大玉。即为伊等报效乎。所有现获大玉二块。如可趁例贡之便送京。方准其附带。若沿途运送稍有不便。即掷于该处。不必呈进。将此通谕知之。　　

○癸未。上御懋勤殿。勾到直隶、山东、情实罪犯。停决直隶斩犯五人。绞犯十人。山东官犯一人。斩犯二人。绞犯十八人。余七十三人予勾。　　

○甲申。上诣宣仁庙凝和庙拈香。　　

○莅庄敬和硕公主第。　　

○乙酉。上御懋勤殿。勾到朝审情实罪犯。停决官犯四人。斩犯二人。绞犯七人。余十三人予勾。　　

○予原任湖北竹溪县知县宗超海、陕西白水县知县王希伊、入祀名宦祠。从总督吴熊光、惠龄等请也。　　

○丙戌。上御乾清门听政。　　

○谕内阁、川陕楚三省大功指日告竣。军营带兵出力各员。均应分别加恩。因思从前军务获咎之人。亦当核其情节。量加恩贷。原任提督吉兰泰、总兵索费英阿、前因防剿不力革职。于军营枷号。俟军务完竣后发往伊犁。嗣经释枷发遣吉林。作为披甲兵丁。原任总兵官信、前因带兵玩懦。问拟斩候。现在监禁。兹蒇功已近。念伊等频年带兵。亦曾出力。吉兰泰、索费英阿、均著加恩释令回旗。作为披甲。官信、情节较重。著加恩发往乌噜木齐效力赎罪。至原任总督魁伦之子完颜扎拉芬、因伊父获罪。发往伊犁。念其年幼无知。伊父军营贻误之罪与伊无涉。著加恩释放回旗。充当披甲。　　

○额勒登保奏报、追剿黄蓝线等号贼匪、生擒首逆景英等。得旨奖赉。晋封额勒登保为三等侯。擢乾清门侍卫穆克登布、为御前侍卫。赏骑都尉世职。千总李荣橰等赏蓝翎。余升赏有差。　　

○旌表守正被戕直隶清苑县民王元吉女王氏。　　

○免四川夷匪滋扰之雷波厅属东宁、广余、二乡、本年额赋。　　

○丁亥。上诣昭显庙时应宫拈香。　　

