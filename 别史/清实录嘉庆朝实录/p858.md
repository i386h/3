<!-- { "loadSidebar": true } -->
○刑部议覆、四川总督蒋攸铦疏报、民人杨道虞戳伤服兄杨道双身死一案。得上□日、此案杨道双与大功服弟杨道虞之妻张氏通奸败露。杨道虞将张氏殴责。张氏立誓拒绝。业已寝息。后因杨道双潜至张氏房后檐下站立。杨道虞瞥见。料其复来续奸。即用刀戳伤杨道双殒命。杨道虞刃毙大功服兄。如果于撞破奸情之日登时戳毙。是谓激于义忿。业已隐忍寝息。复因在伊妻房后檐下站立。用刀戳毙。则杀非奸所。亦非登时。若杨道双与杨道虞居住遥远。忽于数里外夤夜潜至张氏房后躲匿。尚有图奸形迹可指。今杨道双与杨道虞本系贴邻。焉知非偶由张氏房后经过。杨道虞因疑生忿。遽行杀害。即供词内是日饭后杨道双曾与张氏会遇、有欲与续旧之语。此言是否张氏当时告知同室之人。抑系杨道双身死之后方有此语。或张氏意存护夫。于事后装点。亦未可定。杨道双被戳后、延至半月方因伤身故。曾否取有生供。事关伦纪。必当切实查明。以成信谳。著蒋攸铦再亲提此案犯证覆加研讯。据实具奏。　　

○谕军机大臣等、朕闻山东近年以来吏治废弛。州县官因循疲玩。积习牢不可破。于上司全无畏惮。昨李鸿宾来京召见。据奏伊在东审案。于应提人证提催不到。咨行陈预饬提。仍复迟延不解。是该州县于钦差巡抚、均无畏惧之心。抗玩若此。尚复成何吏治。和舜武到任后、须大加整顿。查明州县中怠玩尤甚者。指实参革数员。以警其余。庶可挽回恶习。至东省盗风甚炽。行旅戒严。实因各州县衙役内即有为盗之人。所有境内盗贼。皆其包庇。平日坐地分赃。遇案缉拏。则潜通信息。令其先期远遁。是以盗劫之案、十无一获。该抚当严查密访。将衙役内身为盗贼、及通盗豢盗者、缉拏到案。尽法惩治。庶刬其根株。则余匪知惧。可冀盗风日戢也。再本年四月海丰一带猝被风灾。其尘霾所及数百里。吹至京师尚至昼晦数刻。则其初起之地激荡海潮。淹浸者自必甚重。著该抚再行确查。如藩司广庆前奏抚恤业已周遍则已。若尚有隐漏。即据实奏请。候朕施恩。无稍讳饰。至祝现等六逆。断不可任其漏网。该六逆虽未必全在东省。然数年来察看踪迹。在东省潜匿者必居其半。昨降上□日停缉余匪。该逆等见近日缉捕渐宽。自不似前此藏身之固。正可密加侦缉、以期弋获。该抚不可存欲速之见。亦不可心存怠忽。将此事竟视同海捕也。将此谕令知之。　　

○以翰林院侍读德宁、为湖南乡试正考官。刑部主事马毓林、为副考官。翰林院侍讲顾元熙、为四川乡试正考官。编修颜伯焘、为副考官。　　

○以河南按察使琦善、为江宁布政使。太仆寺少卿敦良、为河南按察使。　　

○己未。缓徵山西麦收歉薄之阳曲、太原、榆次、徐沟、静乐、五县、本年额赋。并带徵额赋米豆。　　

○庚申。孝恭仁皇后忌辰。遣官祭景陵。　　

○上幸静明园。诣龙神庙拈香。　　

○谕内阁、据宗人府奏、镇国公永康守护东陵三年期满一摺。永康系二十三贝子之孙。自伊祖父守护东陵。已历多年。诸务谙习。况其京中府第业经交官。若将其更换来京。转恐不免拮据。永康著加恩毋庸更换。令其永远守护东陵。永臶俟年满时再行照例具奏。　　

○又谕、董教增奏审拟已革守备蔡必达、请免其治罪作为兵丁效力一摺。此案已革守备蔡必达于本管洋面商船两次被劫。既不追捕盗犯。事后又讳匿不报。此等怯懦之员。岂可复令留伍食粮。蔡必达著即在本汛地面枷号三个月。满日发往伊犁。以示惩儆。嗣后巡洋官弁有似此玩视捕务者。俱照此办理。　　

○给直隶坐落灾地各营兵平粜米石。　　

○辛酉。谕内阁、健锐营前锋穆图杭阿殴伤伊父一案。该管大臣请将该翼长章京等交部议处。奏上时、朕当谕令兵部查例具奏。兹据该部查明旗营及各省驻防遇有蔑伦之案。该管官例无处分。并查地方蔑伦案件。府州县等亦无议处定例。官员于所属旗民失误公事。不能约束训诫。自应加以惩处。若旗民私家事务。该管官安能一一查及。即谓翼长等有管教兵丁之责。亦断无虑及其殴辱父母豫为教戒者。该管大臣未能区别公私。但以一经参处自占地步。于事理殊未允协。所有穆图杭阿该管翼长章京等、俱著免其议处。嗣后遇有此等事件。均毋庸将该管官奏请交议。　　

○予遇贼不屈被戕甘肃皋兰县阴阳学训术刘尚杰、入祀忠义孝弟祠。从陕甘总督长龄请也。　　

○壬戌。谕内阁、绵课等奏恭修玉牒告成、请将功课最多各员、于一等之中予以格外从优、余俱列为一二等给予议叙一摺。玉牒篇页虽繁。中多空白之处。以字数核计。较之他项书籍功课实少。所有提调纂修督催收掌誊录等官、以及供事人等、均不准从优。俱归入一等内与二等人员分别议叙。嗣后宗支蕃衍。如卷帙倍增。再行加恩。　　

○以玉牒告成。总裁庄亲王绵课以下、赏赉有差。　　

○癸亥。谕内阁、富俊等奏、盛京及所属州县、于四五月闲普被甘霖、极为深透沾足、二麦耔粒坚实、田苗畅茂、粮价平减、地方宁谧等语。此皆仰赖列祖默佑。昭鉴朕本年恭谒三陵。敬展孝思。特锡以康年。俾陪都士庶均沾乐利。富俊平素为人朴直。毫无欺隐粉饰之词。此实朝野所共信。乃御史李广滋、前奏盛京办理差务张贴告示。按亩摊钱。科派累民。其意不过藉此为词。阻挠谒陵大典。经奕绍戴均元带同该御史逐一查明、所奏俱属虚诬。以该御史陈奏不实。降上□日彻回原衙门以编修用。复据奕绍等奏、途次有广宁民人李齐家呈控乡约赵魁派夫折钱一案。访明李齐家与李广滋同族。于广宁途中曾经相见。奏交富俊等审办。兹据富俊等向李齐家搜出寄伊子李九韶家信、内称初八日下晚在新民屯见过御史、与御史说明、复向李齐家究诘。据供伊系李广滋族侄、曾于广宁途次谒见李广滋、商量递呈、添改处系李广滋亲笔等语。李广滋身为御史。胆敢与族人李齐家朋比为奸。代为添改呈词。必欲实其前言。阻挠大典。是何居心。谬妄已极。著派穆彰阿即日驰往前途。传上□日将李广滋革职拏问。解送刑部。交军机大臣会同刑部严审定拟具奏。寻奏上。得上□日、改发乌噜木齐效力赎罪。　　

○又谕、和舜武奏、勒限清厘积案、并京控案件酌议分提审办一摺。山东讼案纷繁。皆由地方官平日怠于听断。以致日久延搁。愈积愈多。亟应上紧清厘。著即照所请、按起数之多寡。分别勒限审结。该抚仍随时查察。其因循玩泄之州县。即照易结不结例参处。至京控交审各案。钱粮专交藩司亲审。命案专交臬司亲审。兼涉钱粮人命者。巡抚亲提审讯。如檄提犯证。州县抗延不解。立即指名严参。仍遵照十九年谕上□日、每月将已结若干起、未结若干起、自行具奏。该抚等总当秉公研鞫。亦不可一味欲速。草率定案。傥审结之后。两造未能输服。又复翻控。仍与未结无异。如果该抚等办理认真。积案全清。朕仍必施恩甄叙。以示奖励。　　

○谕军机大臣等、御史王允辉奏、近日东省窝贼之家、多有冒捐功名、勾通州县吏役相与袒护、地方官为吏役蒙蔽、或捏饰不报、或改盗为窃、并访闻齐河县有训导李淳琳被盗之案、报县后被该县勒留数日、典史赔银了事、长山县孟王庄腰庄朱博寨等处有一夜连劫之案、具报后该县勒令事主改盗为窃、并访闻新城县张官庄王姓、高苑县范家村之范秀、孙家集之孙瞻汝、均系窝主、高苑县捕役张怀德、又系总窝、请饬查办等语。东省近日盗劫频闻。乃竟有窝盗之家捐纳职官。与吏役交通庇护。受贿分赃。亟应严行查办。此等奸民在家时即以窝盗为事。冒捐职官。较之倡优隶卒、尤为污贱。若令滥入仕途。尚复成何事体。著和舜武即督率臬司温承惠实力访查。严拏重惩。勿令漏网。其齐河长山讳盗赔赃各案、及新城高苑等处窝盗各犯、一并查访明确缉拏到案。按律严办。不可稍存姑息。将此谕令知之。　　

○旌表守正捐躯山东新城县民董二喜妻刘氏。单县民寻尚魁女寻氏。　　

○甲子。谕内阁、长龄奏审明云骑尉江芝捏名揭控总兵游栋云一案、按律定拟一摺。此案江芝以世职拨镇标差委。因弓马生疏。屡经游栋云责处。本系咎有由取。节次派赴台站当差。日久未换。辄敢挟此微嫌。起意填砌重款。假捏他人姓名揭告。已属险诈。乃于驿递奏事文报内、潜将呈词装入。直达御前。尤为胆大。较之寻常匿名告言人罪者、情节更重。该督将该犯依律问拟绞候。将来归入秋审情实。亦必予勾。江芝著即行处绞。以昭炯戒。游栋云违制坐轿。例应革职。其私役兵丁及家人仆妇带领子女观操。皆其罪之轻者。游栋云前已降上□日黜革。念其曾在军营著有劳绩。遽予废弃。亦觉可惜。著加恩赏给经制外委。交与杨遇春标下差遣委用。不准该提督保奏。候朕施恩。　　

○乙丑。上幸万寿山。诣广润祠拈香。　　

○谕内阁、温承惠奏、审讯寿光县民蒋柱呈控伊子被媳董氏谋毒毙命一案大概情形、请将指控贿和之县令解任质审一摺。寿光县知县陶釴、著解任交该臬司提同保正张梦龙等、一并归案研讯。至此案下毒情形。蒋柱与伊妻张氏所供不符。而蒋董氏供出同时中毒之蒋小兑妮、系属要证。自应提案质对。以成信谳。乃该臬司饬县差提蒋小兑妮。蒋家妇女竟群出殴差。迨蒋小兑妮到案。蒋柱复与伊妻张氏闯入司堂。撞头肆闹。实属刁恶。目无法纪。将来定案时无论所控虚实。所有殴差妇女、均照殴差例治罪。蒋柱张氏、均照闹堂例治罪。虽系妇女、不准收赎。嗣后各直省如有妇女殴差闯堂之案。俱著照此办理。　　

○又谕、吴璥奏、核议扬河西岸堤工请筑碎石坦坡一摺。扬河西岸堤工、临湖隔运。风水洞及三元阁对过两处情形著重。著准其包筑碎石坦坡。以资捍御。该督等即饬令工员照估兴修。于未经抛筑以前。先将基址工料验明。工竣后该督等亲往验收。如长宽高深丈尺均属相符。准其报销。傥有偷减浮冒等敝□大。即行据实严参惩办。毋稍姑息。　　

○旌表守正捐躯河南光州民阮真科侄女阮氏。　　

○命再拨京仓麦五千石、粟米五千石、交顺天府分厂接续平粜。　　

