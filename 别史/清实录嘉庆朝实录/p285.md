<!-- { "loadSidebar": true } -->
○谕军机大臣等、黔省官兵。经该督陆读调回。并将随营征勇以次裁彻。又于通江等处搜获零匪数名。概行正法。自应如此办理。惟太平沿边山内老林。尚有零贼数十人。现在田朝贵所带兵勇计有二千七八百名。不啻数十倍于贼。尽敷搜捕。该镇将务于冬初悉数歼除。若迟至冬令。不能净尽。必立降严罚。断不姑息。不许又以冰雪凝冱、艰于前进为词。予贼以暇。任其潜匿深山。若再延至春月。又复勾结多人。仍似往年光景。则更不成事体矣。勒保当严行督催。不得稍涉松懈。将此传谕知之。　　

○庚戌。谕内阁、嵇承志奏、豫省于九月初九日大雨昼夜、河水增长、卫粮厅属衡家楼无工处所、南岸忽生滩嘴、挺入河心、将全河大溜圈注北岸淘刷、于十二日夜闲、又复风雨交作、溜势更紧、正在抢护之际、十三日未刻、堤身忽然蛰陷、登时过水三十余丈、尚在塌卸、赶紧盘头裹护等语。览奏实深惶惧。目下已过霜降。水落归槽。方期各工巩固。兹豫省封邱汛衡家楼无工处所。因风雨交作。南岸滩嘴逼溜北趋。以致堤根刷陷。过水三十余丈。此虽由溜势湍激。人力难施。但嵇承志有河防专责。平日未能豫筹妥协。致有疏虞。咎无可辞。嵇承志著交部严加议处。巡抚马慧裕、兼管河务。并著交部议处。所有该管文武各员。著查明参奏。其落水弁兵、有淹毙者。并著查明恤赏。　　

○辛亥。敕谕管理国子监事大学士刘墉、祭酒润祥、顾德庆等、我国家列圣重光。以典学亲师为首务。群士沾濡化雨。浃髓沦肌。朕绍承大烈。嘉庆三年。即举临雍之典。八年于兹。兢兢业业。不敢昕夕愆忘。今仰荷洪慈。武功蒇事。文教宜修。首善之地。尤加意焉。夫学以明伦为本。士以喻义为先。伦不修而以文贲饰。义不明而以利计私。何以为士子之倡乎。学校之科条。非不灿然。顾或于伦物不躬行。则三德六行。皆空华矣。或于义利不明辨。则服古入官。皆市道矣。尔监臣可不孜孜以是道其国子。尔多士可不汲汲以是臻于高明。毋以为迂阔而远于事情。毋以为陈言而不求切己。朕所厚望于臣工庶士。涤濯其心。诚勤无懈。以培植贤才。为国桢干焉。各宜交勉。特谕。　　

○谕内阁、前召见孟住、问及奉移孝淑皇后梓宫时。伊家属何人恭送。据孟住回奏、伊家无人恭送。嗣又询问、据称伊妻前往恭送等语。朕以孟住系孝淑皇后外家。于孝淑皇后梓宫奉移时。孟住阖家自应感荷深恩。出于至诚。踊跃从事。旋派扈从孝淑皇后梓宫人员。朕将明德派出。并未派伊。及派随入地宫人员。又将伊兄盛住派出。亦未派伊。此等差使。孟住理应恳请出派。乃伊漫不感悟。并未乞请。殊属无用糊涂之至。难胜内务府大臣之任。孟住、著革去内务府大臣。并革退管理茶膳房、及崇文门税务副监督。加恩仍留副都统乾清门侍卫。孝淑皇后梓宫奉移时。并著伊随往。　　

○谕军机大臣等、据马慧裕奏、封邱汛堤工蛰陷、现在赶紧查办情形一摺。昨据嵇承志奏、衡家楼大堤蛰塌三十余丈。今据该抚勘得北岸堤工蛰陷过水。势若建瓴。以致掣动大溜。尽由口门奔注。现已塌宽一百余丈等语。计马慧裕发摺之期。距嵇承志奏报、仅阅两日。已塌至一百余丈之宽。水势甚属浩瀚。现在水头向东北行走。由封邱、浚、滑、一带下注。恐下游州县猝遇水灾。亟须查明抚恤。朕心殊深廑念。著该抚一面会同嵇承志、相度情形。速备工料。上紧堵筑。一面饬委道府大员。赶紧确查下游地方。有无伤损人口、及冲刷城池仓库等事。妥为经理。如有应行蠲赈之处。即行奏请加恩。仍著将水势经过某州县地方。并曾否抢筑裹头。溜势是否稍定。先由五百里速行驰奏。以慰焦思。详思绘图贴说。约计办理大概情形。续即由驿具奏。　　

○又谕、直隶大名一带。与封邱、浚、滑、毗连。其下游即系山东曹州等属。现在水势向东北行走。著铁保亲往查勘。是否有碍运道。颜检即派委道府大员星夜驰往。查明现在河溜经过州县。即遵照前旨、各将该处田庐人口有无被水成灾之处。一面据实奏闻。一面将应行抚恤事宜。各行妥速办理。将此谕令知之。　　

○以已革辅国公晋昌弟晋隆、袭爵。　　

○命吏部尚书刘权之、兵部右侍郎那彦宝、驰赴河南勘办河工。　　

○以失察偷砍木植。革盛京副都统成林职。以正蓝旗满洲副都统宜兴、为盛京副都统。　　

○予福建故大学士蔡新、入祀乡贤祠。从巡抚李殿图等请也。　　

○壬子。谕内阁、候补笔帖式景安、曾任河南巡抚。该省地方情形。自为谙习。著自备资斧。前往豫省河工。交与那彦宝等差遣委用。　　

○谕军机大臣等、南山余匪。裹胁至二百余人。公然窜至镇安。焚毁兵房。肆行无忌。已有遗灰复然之势。看来驰奏肃清以后。不特带兵人员心存懈弛。即额勒登保亦未免急思凯旋。稍有松劲。且所称零匪二百余人。系得自方维甸来信。而杨遇春杨芳等竟未将贼数据实具禀。即川楚二省。均尚有零匪数十人。额勒登保此时尚系经略。各路搜捕情形。摺内并未提及。似未经得有信息。可见各路镇将。并不上紧追捕。即其明验。杨遇春、著拔去花翎。杨芳、前已拔去花翎。著再摘去顶带。吴廷刚、亦著摘去翎顶。均著传旨严行申饬。额勒登保、亦著传旨申饬。现在杨遇春已抵镇安。额勒登保亦已亲往督办。著即严饬该提镇等合力兜围。务于十月内、将此股零匪歼尽。固不可使之窜入豫境。亦勿令阑入二竹界内。此时额勒登保尚有搜捕事宜。即德楞泰到陕。亦不准即行来京。俟办竣此股零匪。即当由五百里驰奏。候朕谕令进京。再行起程。若再稍有怠忽。不特将杨遇春杨芳吴廷刚等严行惩治。即额勒登保亦不能辞罪矣。凛之勉之。至现彻各兵。如有尚未出境者。仍当酌量暂留。其应彻乡勇。本系无业之徒。惟利是趋。此时零匪尚在奔窜。或该勇等散遣之后。无所依归。又思入夥。不可不豫为防范。著额勒登保酌量情形。如现彻之勇尚有未出陕境者。即截回带同搜捕。暗事羁縻。统俟剿尽南山零匪后。再行裁彻。再此股为首之犯。额勒登保仍应悬立赏格。设法擒获。余匪更易翦除。　　

○又谕、据额勒登保奏、零匪窜至镇安。沿途焚掠。德楞泰此时将抵陕省。著即驰赴镇安会同剿办。　　

○又谕、据颜检奏称、长垣县南治堈等村、因黄水自西南而来、流入该县之沙河、一时宣洩不及、以致漫溢出槽、现已飞饬徐逢豫驰赴查办等语。是黄水业已漫入直隶境内。一切抢护疏消、及查办抚恤事宜。均关紧要。大名道徐逢豫、才具中平。不足深恃。颜检现办十月差务。未能分身。著即遴派明干道府大员、驰往该处查勘。究竟漫水经过几州县。道里若干。所过村庄。有无伤损人口。淹浸田庐。现由何处出直隶境。下注何处。是否正溜均向长垣一带直趋。抑祇系分注漫溢之处。一接委员禀报。即由驿星速驰奏。朕宵旰系怀。无时或释。该督务当饬知地方官妥为经理。所有被水地方应如何加恩抚恤。一面办理。一面奏闻。再豫省堵筑此项工程。需料繁多。该省今年闲被旱蝗。恐一时难于采买。畿辅地方。秋收丰稔。购办较易。该督当豫饬邻近之正定、顺德、广平、大名等属、多为储备。一俟豫省需用协济若干时。即可照数解往。以应急需。至豫省现在尚能赶办料物若干。需用邻省接济若干。并著嵇承志、马慧裕、通盘核计。随时具奏。嗣后该督奏报漫水情形。俱著由驿驰奏。　　

○调镶黄旗蒙古副都统托津、为镶黄旗汉军副都统。镶黄旗汉军副都统富僧德、为镶黄旗蒙古副都统。镶白旗蒙古副都统裕瑞、为正黄旗汉军副都统。正黄旗汉军副都统格布舍、为镶白旗蒙古副都统。　　

○予浙江故鸿胪寺卿衔御史冯浩、入祀乡贤祠。从巡抚阮元等请也。　　

○癸丑。上御勤政殿听政。　　

○谕内阁、大学士会同吏部议覆、御史贾允升条奏各款。分别准驳。已依议行。内如清查驿站一款。各省驿站安设马匹。原以应付办公。遇有大臣官员等奉差经过之时。若于例给马匹、不能应付足数。或马匹羸瘦、不堪驱使。以致耽延稽滞。此系玩误公事。自当将该州县等参办示惩。若应付本无不足。马匹膘壮。而奉差之员。于例外多索。甚至纵容跟役人等多方作践。横索使费。此又系差员有意骚扰。该州县即当申报上司。据实具奏。无论军机及在内廷行走大臣等、朕必严行究办。至外省督抚司道等、遇公出之时。往往责令本省州县备办夫马。需索供应。书信往来。亦每由驿驰递。辄填用四五百里。甚至长随家人等因私事外出。亦复骑用驿马。沿站需索。大为驿站之累。此皆朕所素知。督抚中未必肯效法岳起清苦俭朴。能不过于奢靡。亦可徐臻朴淳。则大省民力矣。嗣后督抚司道等官、俱当力除积习。各自检束。设有前项情事。一经参奏。或经朕访查得实。必当加以严惩。至所议严禁官价一款。各衙门需用铺户货物。自应各照市价平买。安得辄立官价名目。向铺户等纷纷科取物件。倚势病民。嗣后著将官价之名永远禁革。违者照例惩处不贷。将此通谕知之。　　

○又谕、陈大文、吴璥奏、徐州河务道徐端、现报丁忧、请旨＜闲＞员补放一摺。徐州道经管工程。为南河最要之缺。一时难得其人。因念徐端本系河员出身。自擢任徐州河务道以来。每当大汛紧要之时。抢险要工。均能奋勉出力。兹据报丁忧。未便另易生手。徐端著不必开缺。令其回籍治丧百日。仍回徐州署理河道印务。俟服阕另请实授。此系朕因河道要缺需人起见。并非破格夺情。开在任守制之渐。　　

○谕军机大臣等、前据庆杰奏、哨内每岁冬令、有民人偷打牲畜、私卖牟利一摺。现届冬令。著庆杰于十月内带领热河兵丁百余名。会同韦陀保进哨。迅为巡查。傥查有偷打牲畜之人。严行拏获。照新定条例办理。不可草率塞责。　　

