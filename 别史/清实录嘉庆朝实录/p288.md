<!-- { "loadSidebar": true } -->
○谕军机大臣等、现在封邱汛漫口、大溜全掣。漫及直隶长垣、东明、开州、并东省曹、濮、菏泽等州县。至张秋地方。穿过运河。汇注盐河入海。其江南下游。水势自日见消涸。该省清黄交汇处所。为粮艘必经之路。今黄水断溜。恐运道不无浅阻。来春重运北上时。若豫省漫工已早合龙。河归故道。自可无虞。傥年内未能蒇工。届期必至阻滞。自宜豫为筹画。俾重运不致贻误。方为妥善。即著吴璥于清口一带酌量筹办。并将现在情形、及如何办理之处。迅速具奏。再江省由清口至徐城以下。黄河断溜谅多淤垫。亦当趁此水涸之时。或逐段挑挖。或酌抽沟槽。一俟黄流顺轨。下游不致高仰。方能畅达无滞。　　

○是月。山东巡抚铁保奏、东省地处冲衢。官兵除解犯护饷缉匪外。有催漕差使。遇有出差。每摊扣饷银。相沿帮贴。众兵得项既少。差使又繁。易启勒索帮规之事。查藩库有积年所存朋银、及马乾等项。现拟动借银一万八千两交商生息。按大小营头。自数十两至百余两。均匀摊派。以为兵丁差费、修理器械之用。于戎政大有裨益。得旨。依议妥办。勿令不肖胥役入己。兵不得实惠矣。　　

○署河东河道总督嵇承志等奏、衡家楼漫工应挑引河。遵旨在对岸西南孟家庄滩面。就其兜湾之处。开挑引河。直对漫口迤东十五堡。甚为得势。得旨、不可迎合。惟期得地利。顺天时。及早合龙。救万民之命为急。　　

○四川总督勒保奏、审明凶狡不法兵丁。必须立彰刑宪。以儆凶顽。得旨。所办俱是。流离甫定。应用重典。不宜姑息。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。冬。十月。壬戌朔享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后殡宫。　　

○遣官祭端慧皇太子园寝。　　

○颁嘉庆九年时宪书。　　

○癸亥。上幸圆明园。　　

○谕军机大臣等、此时川省客兵、业经全数彻完。本省各官兵、自未可即时议彻。该省山内老林、零星未净之贼。此次各路搜获者。即有二三十名。可见匪徒未能绝迹。楚省余匪三四十人、又窜至大宁边界。此等零匪。保无因天气渐寒。暂匿山内。迨至春融。复乘闲出扰。勾结渐多。勒保务当严饬镇将、实力搜擒。仍加意巡防。至来春永就宁谧。方可彻兵。如复有萌蘖。则惟该督是问。又奏嘉陵江为川省紧要之处。恐零匪假充良民。偷渡川西。须留兵防范。川西地方久经宁谧。此时若以防范窜匪。到处宣布。恐愚民又生惊疑。该督惟当不动声色。密札文武各官留心察访。勿令遗孽潜逃为要。将此谕令知之。　　

○又谕、上次吴熊光奏称、首逆王世辉等、带领刀矛手二十四人。往竹山奔窜。此次摺内又称、陆续凑合共有四十多人数日又复增添。看来军营所报贼数。总不确实。此时该逆既分两起奔窜。其窜往川省者。吴熊光当严饬麻光裕等、上紧尾追。与川兵夹击。其逃往顺水溪一带者。即饬李东宣等、迅速搜捕。务于十月一律蒇事将此谕令知之。　　

○甲子。谕内阁、前因晋省行销蒙古盐斤。日久漫无限制。谕令伯麟、与旺沁班巴尔、会商妥议兹据筹定章程、查照从前奏案、阿拉善地方、每年准造船五百只、每只装盐四十石、计二万八千斤、由阿拉善王给与执照、运至山西例食口盐各地方贩卖等语。内地行销口盐。原因轸念穷苦蒙古。令其藉沾余润。向年由水程运贩。行之已久。奚忍加之厉禁。顿至窘乏。然不定以限制。则口盐私贩日甚。增添船只。偷越原定地界。以致官引滞销。累及内地商民。亦非一视同仁之意。此后著照伯麟所奏、以明年二月为始。所有蒙古水运盐斤。照旧例每年用船五百只。装载额定盐斤。均由阿拉善王旺沁班巴尔给发执照。交与地方官并各卡巡委员、验明放行。其所收执照。俱汇送巡抚衙门、查对数目相符。再行销毁。此外不得再逾定数。如有越界多贩者。即照内地查拏私贩之例。一律办理。该抚仍当随时留心稽察。勿任官员等稍有骚扰。致滋敝□大端。至该处盐斤。经此番立定章程。内地行销盐引地方。更无阻滞。该盐政等、惟当督率商民。妥为经理。不得再有藉词堕销。以副朕柔远便民、一律施恩至意。　　

○又谕、现在直隶长垣、东明、开州、三州县。因豫省黄河漫口下注。被水成灾。已饬令布政使瞻柱、携带银两。前往办理抚恤事宜。但时届冬令。小民田庐储蓄。猝被淹浸。饥寒交迫。朕心深为轸念。著再派鸿胪寺卿通恩、候补卿姜开阳、驰驿前往该处。督同地方官实力经理。务令惠泽及时下逮。灾黎不致失所。俟督办十余日。赈恤各事。具有章程。即由该处驰赴山东张秋一带。查勘运河被灌情形。回京覆奏。　　

○仓场侍郎达庆等奏、通州北门外温榆河。为粮船起卸之所。现在河形东徙。请＜闲＞派大臣勘验疏浚。得旨、著长麟、戴均元、前往会勘兴工。　　

○乙丑。上以万寿节。御同乐园。赐王以下文武大臣蒙古王、公、等食。至戊辰皆如之。　　

○谕军机大臣等、据多善等奏、叶尔羌城垣年久倾颓、业经阿奇木伯克阿克伯克等、带领回子等自行修理等语。叶尔羌城垣年久倾颓。自应勘估具奏。动用公项修理。不可稍累回民。即回子等感恩报效。亦应请旨兴修。多善等并未先行具奏。任意扰累回民。修理城垣一千一百余丈。殊属非是。除将多善等严行申饬外。并通谕新疆各城将军大臣等、嗣后凡遇工程。该将军大臣等务须请旨遵办。不可似多善并不具奏。即行扰累回民也。　　

○又谕、额勒登保奏三省荡平以来。已逾三月。而南山零匪。今复有二三百人。且到处掠食。抢船渡江。肆行无忌。现在窜至西乡。已与川省毗连。额勒登保当速行知会勒保、札令田朝贵带兵迎剿。两面夹击。若能在陕境就地歼净。更为妥善。额勒登保、当知愧知奋。毋再因循。致干重谴。将此谕令知之。　　

○以叶尔羌阿奇木伯克等、率领回众自修城垣。赏玉苏布、塔木萨克、托克托尼杂尔、花翎。　　

○户部议准、陕甘总督惠龄疏报、乌噜木齐塔西河所、开垦地十七顷十亩。照例升科。从之。　　

○丙寅。命酌留山东菏泽、濮、范、郓城、曹、定陶、寿张、阳谷、东昌等州县卫、应运米麦豆十一万余石于本省备赈。。　　

○丁卯。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭显佑宫。东岳庙。城隍庙。　　

○上诣安佑宫行礼。　　

○御正大光明殿。皇子及王以下文武大臣官员蒙古王公等、行庆贺礼。　　

○己巳。云贵总督琅玕奏、生擒贼目别的扒、并首逆恒乍绷家属、出力人员。参将成文等、升叙有差。　　

○庚午。上诣大高殿寿皇殿行礼。　　

○还宫。　　

○以查办威远思茅一带。刀永和仇杀起衅。并孟连土司与铜金争界、及驱逐偷渡过江之猓黑三事妥协完竣赏云南巡抚永保、二品顶带花翎。加道员敦柱、按察使衔。知府福桑阿、道衔。总兵官书成等、下部议叙。　　

○免河南封邱、滑、祥符、兰阳、考城、阳武、延津、七县、水灾新旧额赋。　　

○辛未。皇后千秋节。宫内行礼如仪。停止筵宴、及在外公主福晋命妇行礼。　　

○命广东惠州府粮捕通判、仍驻府城。毋庸移驻陆丰县甲子司地方。从总督倭什布请也。　　

○壬申。上诣雍和宫行礼。　　

○以孝淑皇后梓宫奉移山陵。前期至静安庄殡宫奠酒。　　

○还雍和宫驻跸。　　

○谕内阁、军机大臣会同户部议奏、嵇承志马慧裕恳请暂开衡工捐例一摺。国家偶值度支繁费之时。请开事例。原非得已。此次豫省衡家楼漫口、工费甚钜。若非军兴八载。节次动拨饷项数逾千万。即该河督等合词吁恳。朕亦断不允行。今大功虽经厎定。而一切善后事宜。尚多需用。复值此河水漫溢。亟须克期堵筑。工程紧要。刻不容缓。不得不宽为筹备。著姑准所请、暂开衡工事例。一俟该处漫工告竣。即降旨停止。所有应行核定条例。著即会同吏兵二部详议具奏。　　

○云贵总督琅玕奏报、生擒首逆恒乍绷、得旨嘉奖。下部议叙。赏道员丰绅、知州史绍登、花翎。乡勇禾君相、千总衔并蓝翎。余加衔议叙有差。　　

○以京营左翼总兵范建丰、署万年吉地总管内务府大臣。右翼总兵恭阿拉、兼摄左翼总兵。　　

○以江南太湖协副将孙廷璧、为狼山镇总兵官。　　

○赏已革兵部侍郎江兰、七品小京官。命赴南河效力。　　

○免直隶长垣、东明、开、三州县、水灾额赋。已徵者、作为次年正赋。　　

○缓徵江苏句容、六合、盐城、砀山、邳、山阳、阜宁、清河、桃源、安东、宝应、铜山、萧、宿迁、睢宁、十五州县、淮安、大河、徐州、三卫、被水被旱漕粮额赋。　　

○癸酉。上至静安庄。临送孝淑皇后梓宫启行。　　

○诣火神庙拈香。　　

○甲戌。缓徵安徽凤阳、寿、凤台、怀远、定远、泗、盱眙、五河、宿、灵璧、天长、十一州县、及各卫、水灾新旧漕粮额赋。　　

○缓徵甘肃宁夏、平罗、二县、被水马厂租赋。　　

