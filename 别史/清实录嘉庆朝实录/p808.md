<!-- { "loadSidebar": true } -->
○以詹事府少詹事汪守和、为山东乡试正考官。刑部主事吴恩韶、为副考官。翰林院侍读瞿昂、为河南乡试正考官。编修胡敬、为副考官。工部主事徐镛、为山西乡试正考官。宗人府主事汪鉴、为副考官。　　

○乙卯。敕谕＜口英＞咭唎国王、曰。尔国远在重洋。输诚慕化。前于乾隆五十八年。先朝高宗纯皇帝御极时。曾遣使航海来庭。维时尔国使臣。恪恭成礼。不愆于仪。用能仰承恩宠。瞻觐筵宴。锡赉便蕃。本年尔国王复遣使赍奉表章。备进方物。朕念尔国王。笃于恭顺。深为愉悦。循考旧典。爰饬百司。俟尔使臣至日。瞻觐宴赉。悉仿先朝之礼举行。尔使臣始达天津。朕饬派官吏在彼赐宴。讵尔使臣于谢宴时。即不遵礼节。朕以远国小臣。未娴仪度。可从矜恕。特命大臣于尔使臣将次抵京之时。告以乾隆五十八年。尔使臣行礼。悉跪叩如仪。此次岂容改异。尔使臣面告我大臣。以临期遵行跪叩。不致愆仪。我大臣据以入奏。朕乃降上□日于七月初七日。令尔使臣瞻觐。初八日于正大光明殿赐宴颁赏。再于同乐园赐食。初九日陛辞。并于是日赐游万寿山。十一日在太和门颁赏。再赴礼部筵宴。十二日遣行。其行礼日期仪节。我大臣俱已告知尔使臣矣。初七日瞻觐之期。尔使臣已至宫门。朕将御殿。尔正使忽称急病。不能动履。朕以正使猝病。事或有之。因祇令副使入见。乃副使二人亦同称患病。其为无礼莫此之甚。朕不加深责。即日遣令归国。尔使臣既未瞻觐。则尔国王表文亦不便进呈。仍由尔使臣赍回。但念尔国王数万里外。奉表纳赆。尔使臣不能敬恭将事。代达悃忱。乃尔使臣之咎。尔国王恭顺之心。朕实鉴之。特将贡物内地理图画像、山水人像收纳。嘉尔诚心。即同全收。并赐尔国王、白玉如意一柄。翡翠玉朝珠一盘。大荷包二对。小荷包八个。以示怀柔。至尔国距中华过远。遣使远涉。良非易事。且来使于中国礼仪。不能谙习。重劳唇舌。非所乐闻。天朝不宝远物。凡尔国奇巧之器。亦不视为珍异。尔国王其辑和尔人民。慎固尔疆土。无闲远迩。朕实嘉之。嗣后毋庸遣使远来。徒烦跋涉。但能倾心效顺。不必岁时来朝始称向化也。俾尔永遵。故兹敕谕。　　

○谕内阁、此次＜口英＞咭唎国进贡使臣。至天津海口登岸。特命苏楞额、广惠、传上□日赐宴。令其谢宴行三跪九叩礼。如合式即日带领进京。如不谙礼仪。具奏候上□日。其原船勿令驾驶。仍由原路回津。泛海还国。苏楞额、广惠、故违上□日意。径行带来。又纵令原船私去。伊二人之咎在此。因事已不妥。又命和世泰、穆克登额、迎赴通州演礼。以七月初六日为限。限内行礼。即日带来。满限尚未如仪。即行参奏候上□日。和世泰、穆克登额、于初五日含混具奏。初六日径自带来。朕于未初二刻御勤政殿。召见伊二人。先询以演礼之事。伊二人免冠碰头云。并未演礼。及至再问。以既未演礼。何不参奏。和世泰云。明日进见。必能如仪。此一节伊二人之咎。已同前二人矣。至初七日早膳后。卯正二刻。朕传上□日升殿。召见来使。和世泰初次奏称不能快走。俟至门时再请。二次奏称正使病泄。少缓片刻。三次奏称正使病倒。不能进见。即谕以正使回寓赏医调治。令副使进见。四次奏称副使俱病。俟正使痊愈后。一同进见。中国为天下共主。岂有如此侮慢倨傲、甘心忍受之理。是以降上□日逐其使臣回国。不治重罪。仍命广惠护送至广东下船。近日召见廷臣。始知来使由通州直至朝房。行走一夜。来使云。进见朝服在后。尚未赶到。便服焉能瞻谒大皇帝。此等情节。和世泰见面时何不陈奏。即或遗忘。或晚闲补奏。或次日一早具奏俱可。直至将次升殿。总未奏明情节。伊二人之罪。重于苏楞额矣。若豫先奏明。必改期召见。成礼而返。不料庸臣误事至此。朕实无颜下对臣工。惟躬自引咎耳。四人之罪。俟部议上时。再行处分。先将此上□日通谕中外。及蒙古王公等知之。寻议上。得上□日、苏楞额、革去工部尚书。镶红旗汉军都统。加恩以三品顶带降补工部左侍郎。仍留总管内务府大臣。广惠、降内务府八品笔帖式。和世泰、革去理藩院尚书。镶白旗汉军都统。仍留公爵。总管内务府大臣。穆克登额、革去礼部尚书。镶黄旗汉军都统。降补镶蓝旗汉军副都统。　　

○命大学士松筠、管理吏部理藩院事、兼镶蓝旗满洲都统。　　

○以热河都统和宁、为工部尚书。兼正黄旗汉军都统。调正黄旗汉军都统庆祥、为热河都统。镶蓝旗满洲都统崇禄、为镶红旗汉军都统。　　

○丙辰。以吏部左侍郎戴联奎、为都察院左都御史。转吏部右侍郎王鼎、为左侍郎。以内阁学士茹棻、为吏部右侍郎。　　

○以詹事府詹事珠尔松阿、为通政使司通政使。　　

○丁巳。孝懿仁皇后忌辰。遣官祭景陵。　　

○以署湖广总督都察院左都御史马慧裕、为礼部尚书。都察院左都御史庆溥、为理藩院尚书。工部左侍郎景禄、为左都御史。　　

○以贝子奕绍、掌銮仪卫事。　　

○调正红旗蒙古都统肃亲王永锡、为镶白旗汉军都统。以右翼前锋统领吗呢巴达喇、为正红旗蒙古都统。调正蓝旗蒙古都统晋隆、为镶黄旗汉军都统。以睿亲王端恩、为正蓝旗蒙古都统。调镶蓝旗汉军副都统诚安、为镶蓝旗满洲副都统。　　

○以湖北巡抚张映汉、署湖广总督。　　

○戊午。上幸静明园。诣龙神庙拈香。　　

○以正黄旗汉军副都统裕全、为右翼前锋统领。　　

○己未。谕内阁、此次＜口英＞咭唎国遣使入贡。其在天津谢宴不能如仪。匆遽带领登舟北来。乃苏楞额广惠之咎。及至通州。未曾演礼。含混具奏。径带来京。乃和世泰穆克登额之咎。迨初七日朕传上□日升殿。召见来使。该贡使等由通州起程。行走竟夜。未至馆舍。先抵宫门。因朝服未到。不敢瞻觐。彼时和世泰若据实奏闻。朕必降上□日改期。俾达其万里来庭之意。乃以失体之词。连次入奏。以致遣还来使。不能成礼。和世泰办理舛误。固咎无可辞。但是日廷仪已备。除军机大臣托津、因病给假。董诰、卢荫溥、并无殿上执事外。其御前行走之王公大臣等、及内务府大臣。均身在殿廷。目睹其事。颇有心知当以实奏闻、恳请改期者。乃坐视和世泰惶遽失措。无一人肯为指引。而事后召见。竟有旁观者清之语。既知和世泰茫无主见。何不代奏。即或不敢代奏。何不提醒和世泰令其实告。平时和颜悦色。临事坐视偾事。仕途险巇。一至于此。可胜浩叹。在和世泰获咎。其事甚小。诸臣独不为国事计乎。嗣后当屏除私见。共矢公忠。以谋国是。勿谓事不干己。心存膜视。以仰副朕谆谆诰诫之至意。　　

○庚申。上御勤政殿听政。　　

○谕内阁、前据御史卿祖培参奏、温启鹏、常起等、纵仆殴官、藉势横行、先后降上□日。将温启鹏、常起、解任交刑部质讯。兹经刑部讯明温启鹏等十四员、因常起升官。在聚兴堂设筵作贺。散席后各乘车归寓。适侍卫于贯甲、便服乘坐驴车。对面相遇。彼此争道。常起家人庞太、用马鞭向赶驴车人殴打。并将于贯甲额颅殴伤。于贯甲口称伊系侍卫。司务徐甲椿车夫刘三、见于贯甲未戴顶帽。谅系假冒。随喊令只管殴打。并与司务李文光车夫田姓上前帮揪。温启鹏、常起、实无喝令情事。于贯甲、身系侍卫。应戴翎顶出门。定例宗室觉罗如不身系黄红带、被人殴打者。照殴打平人例办理。宗室觉罗。尚以平人论。何况满汉职官。不戴顶帽。即系平人。于贯甲、未戴翎顶。即口称侍卫。旁人焉能凭信。刑部将庞太等照殴六品官律加等问拟。若所殴之官。身戴顶帽。又将何所区别。庞太、刘三、著俱照寻常争斗殴人成伤本律。笞责发落。无庸加等杖枷。常起、徐甲椿、李文光、失察家人车夫殴伤于贯甲。著交吏部、都察院、照例议处。温启鹏等十二员、是日虽同筵席。与斗殴一事。均无干涉。著无庸议处。于贯甲、以现任侍卫、不戴翎顶。在街市行走。本应斥革。姑念被殴成伤。免其置议。　　

○以内阁侍读学士瑚松额、为太仆寺卿。　　

○旌恤遇贼捐躯直隶长垣县武生崔清彪、民人郅天才等、十四名、如例。　　

○辛酉。谕军机大臣等、赛冲阿等奏、据廓尔喀国王来禀、已与披楞讲和、赶办贡物、禀求示期进献、情词极为恭顺等语。廓尔喀、与披楞、和议已成。彼此息争。边境宁谧。赛冲阿奏请俟披楞禀覆到日。即行回川。计此时披楞覆禀。应已到藏。该将军查看无事。即回成都本任。至廓尔喀、备办表贡。请示期进献。该国系久经臣服之国。岂有因此一事。令添备一贡之理。即谕以该国与披楞连年构兵。今和议甫成。得以安辑。大皇帝体恤藩服。俾令休养安息。此时毋庸赶办贡物。仍遵照一定贡期。于嘉庆二十二年差噶箕头目。于年内到京。照例朝觐。以示怀柔。该将军等接奉此上□日。即檄谕该国王祗遵可也。至披楞已与廓尔喀讲和。将来禀覆。谅无异说。如禀词极为恭顺。著由四百里具奏。如尚有应行查办之处。由五百里具奏。无庸再发六百里急递。致骇听闻也。将此谕令知之。　　

○壬戌。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○以山东按察使程国仁、为甘肃布政使。直隶天津兵备道张五纬、为山东按察使。　　

○癸亥。谕内阁、御史罗家彦奏、补放首府遗缺知府、请饬各督抚遵上□日办理、以杜钻营一摺。各省首府缺出。令各该督抚拣员调补。其所遗之缺。应即以＜闲＞放之员奏明补授。原不准一调再调。致启为人择缺之渐。至新授道府。由京员＜闲＞放者。虽在部院历练有年。于外省吏治。或未谙习。该督抚派令审办案件。以试其才具之短长。系为察看人才慎重地方起见。此事何关敝□大窦。该御史所奏。饬令即赴新任之处。著无庸议。且日前该御史条奏＜口英＞咭唎国入贡一事。亦属取巧。朕因该贡使虽有失礼之愆。其国王万里输忱。奉表纳赆。实为恭顺。酌收其图画数件。并颁赏该国王珍玉数事。早经降上□日办理。该御史于数日后。闻知信息。摺内将赏收图画等词。摭拾具奏。作为己意。明系沽名。自为见长地步。近日各御史条奏率多私见。并非出于公论。甚属可鄙。言官言事。首在慎密。切勿为人驱使。此等情敝□大。均在朕鉴察之中。慎勿巧为尝试也。　　

○甲子。上诣安佑宫行礼。　　

