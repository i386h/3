<!-- { "loadSidebar": true } -->
○壬辰。谕内阁、晋昌等奏、审明已革佐领乌尔图、夥同贼犯谋害防御海宁阿、从严定拟一摺。此案于上年十一月内。据晋昌等奏坐卡章京捏禀舞敝□大等情。朕即以贼犯黄帼有偷砍木植。乌尔图既系知情。其所报海宁阿患病外出不知去向。焉知非卡员等夥同作敝□大。海宁阿一人独不肯染指。致遭谋害。与从前王伸汉谋死李毓昌情事相类。当饬该将军等、务查海宁阿实在下落。勿任稍有枉纵。续据该将军等、讯出海宁阿于乌尔图私带贼犯。曾有欲行禀揭之事。乌尔图到案。供词犹复狡展。复经朕降上□日将晋昌等审办此案失之宽缓。严行申饬。兹据该将军等、讯明乌尔图于上年派充坐卡总巡。行至叆阳边门。即商同黄帼有私带贼犯樊十等出边打牲。并私穵人薓。出边后坐卡防御海宁阿屡向不依。嗣又将乌尔图纵令出边之黄帼有张得占等拏获。不允赎放。乌尔图遂与樊十商同诱令海宁阿同赴江边钓鱼。乘其不备。樊十点枪将海宁阿立时打毙。卓青阿黄帼有帮同擡尸抛弃江中灭迹。其与王伸汉谋害李毓昌一案。情节相似。骸骨漂流。更为忄□参酷。果不出朕所料。可见听讼必须细心。设竟如晋昌等初奏颟顸率结。使正凶漏网。奇冤莫雪。成何事体。乌尔图身系职官。夥同贼犯越边偷窃。已行同盗贼。因海宁阿持正不依。遂商同致毙。樊十本系贼犯。手戕职官。该二犯情罪重大。俱著即行处斩。于行刑时先重责四十板。樊十并著枭首江干示众。乌尔图之子不论几人。俱著发往伊犁以示重惩。黄帼有先有划破海宁阿脚心之语。已有谋害之心。卓青阿虽曾将人命事大之言。向乌尔图劝阻。然仍持竿赚海宁阿至江边钓鱼。后复帮同弃尸。该二犯均属同谋加功。著即照谋杀人从而加功律、问拟绞监候。赶入本年秋审情实。其余罪名。著军机大臣会同行在刑部再行核议具奏。海宁阿以防御微员。于佐领乌尔图纵贼出边。屡加阻斥。其拏获黄帼有等之后。不肯徇情赎放。乌尔图分给马匹。又拒不收受。并备呈欲行控揭。守正不阿。以致被害。实堪嘉悯。海宁阿著加恩照三品参领阵亡例。给予恤典。并著该将军查明伊现有几子。或无子嗣。并查明兄弟几人。是否有子。堪以立继。覆奏到日。再行降上□日施恩。寻奏上。得上□日、海宁阿长子双英、赏给骁骑校。　　

○是日。驻跸大新庄行宫。　　

○癸巳。祭先蚕之神。皇后亲诣行礼。　　

○遣贝勒奕纶、往奠故贝勒衔贝子弘谦、茶酒。　　

○是日。驻跸＜髟了＞髻山行宫。　　

○甲午。谕内阁、常明奏、访获妄布邪言兴教惑众骗钱。匪犯分别审拟一摺。此案黄子贤胆敢借治病为名。倡立鸿钧教名目。惑众敛钱。情罪重大。该督于审明后。业经恭请王命。将该犯按律处斩。余犯徐占林子等、俱著照所拟分别办理。毋庸再交部议。署卭州事茂州直隶州知州戴三锡、于稽查保甲之时。能将邪言惑众匪犯。立时访获究办。尚属能事。戴三锡、著送部引见。再降恩上□日。　　

○又谕、百龄等奏、查覆茅豫劣迹并初彭龄各款一摺。初彭龄经朕擢用有年。内任卿贰。外历封疆。宜何如励精图报。乃于署江苏巡抚任内。沉湎于酒。以致办理稿案。亲自书题者五十三件。画行者五十二件。其委茅豫代为书题者五十七件。画行者二千五百二十一件。巡抚衙门稿案。皆系地方刑名钱谷要务。何得假手于人。朕日理万几。于臣工奏牍。无不亲加批答。初彭龄辄敢自耽逸豫。倩人画诺。然则署理抚篆。所署何事。上年初彭龄参劾陈桂生续报收银文册先后互异一摺。系于十月初九日拜发。其摺内称陈桂生并不声明何员挪解。含混具报。其时陈桂生实已将署溧水县知县刘翰周另详揭参。系与续报收银文册。同于十月初八日到院。业经初彭龄于文面标明日期。乃有心隐匿原禀。摺内漏不声叙。现据茅豫供称、此件另详并未给看。则初彭龄于此事、竟系有意文致陈桂生之罪。是诚何心。各处钦差督抚奏摺。奉有朱批发回。应各自祗领拆阅。现据茅豫供称、初彭龄与百龄等两议查办亏欠章程。奉到批回时。将百龄等原摺私自拆阅。见有不敢昧良辜恩之语。遂谓百龄等有心将伊参斥。发怒胪款将百龄等劾奏。至茅豫并未耳聋。现据自行供认系属捏报。并称初彭龄先许代为告病。以上各款。实属改弦易辙。任性妄为。初彭龄两经部议革职。初次朕念其平日尚称敢言。且历官资格较深。加恩降为内阁学士。嗣又从宽宥过。降为侍读侍讲。兹复查出种种谬妄。本应革职发往伊犁。以示惩创。姑念伊母年已九旬。朕所稔知。原欲于今岁伊母生辰。加以恩赉。今初彭龄自罹愆咎。不能仰承恩眷。实为不孝。若其母因子远戍。晨夕思念。或有意外之虞。初彭龄虽咎由自取。朕心殊为不忍。初彭龄、著革职。施恩免其发遣。令在家闭门思过。不准出门。若再妄为。定不轻恕。著将此上□日及百龄等摺。与茅豫供词。交曹振镛英和景安传到初彭龄、令其阅看。俾自知罪愆。并可知茅豫之为人。初彭龄有何登答。著曹振镛等据实覆奏。　　

○吏部议准、湖南巡抚广厚奏、永州府属江华县属之上五堡岭东二处地方。绵亘百余里。距县城窎远。兼之界连两粤。民猺杂处。最易藏奸。请将与江华县同城驻劄之永州府理猺同知。移驻涛虚。就近督率锦冈巡检抚绥缉捕。从之。　　

○缓徵四川阆中、苍溪、南部、广元、昭化、巴、通江、南江、剑、九州县、本年春季额赋。　　

○是日。驻跸白涧行宫。　　

○乙未。驻跸隆福寺行宫。　　

○壬申。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○是日。回銮。驻跸桃花寺行宫。　　

○丁酉。孝贤纯皇后忌辰。遣官祭裕陵。　　

○赏直隶扈卫弁兵等银币有差。　　

○是日。驻跸盘山行宫。至辛丑皆如之。　　

○戊戌。赐扈从王公大臣等食。并赏赉有差。　　

○谕内阁、富俊等奏、请将办理薓务不力之局员、及查拏私薓各员弁、分别议处勒赔一摺。吉林抽收薓余银两。该刨夫揽头等、自节次接济之后。十八年按则抽收。有盈无绌。业已著有成效。乃十九年抽收薓余不敷官用银、至五千二百余两之多。自系局员办理不善。或巡查疏懈。又有偷漏情敝□大。自应分别惩创。著照所议。将查拏私薓各员弁、开具职名交部议处。其不敷银五千二百九十九两零。即著落局员协领巴善等四人勒限分赔。至该刨夫揽头等、既经官为调剂。仍不急公交课。亦应酌量示罚。著于常例每两薓抽收银二十两之外。加抽二三两以补官用。　　

○己亥。谕内阁、祥保等奏、军台续添口分羊只、请由口北道库余存利银内拨给一摺。著照所请、阿尔泰军站续添口分羊只。每年应拨价银五百两。准其照数支给。俟太仆寺扣还牛羊群息银足敷一万两后。仍交口北道发商生息。以备拨用。　　

○庚子。谕内阁、那彦成奏、运库存贮盐斤加价银两、恳请交商生息一摺。著照所请、准其将长芦运库现存加价银六十余万两内、拨出五十万两。交长芦盐政发商承领。按月一分生息。每年息银六万两。即由盐政委员解交藩库兑收。以五万两办理水利。以一万两作为每年恩赏官兵、及整理各兵衣履鞍马之用。水利银两。照例报部核销。其奖赏官兵一款。由藩司造册报总督衙门查核。　　

○又谕、百龄等奏、请于徐城以上因山改建减水氵□衮坝一摺。治黄之法。堤防与减洩、二者不可偏废。近年南河减水各闸。日渐淤废。遇大汛水长之时。骤难消减。南北堤岸。在在可虞。该督等议请将十八里屯两闸中闲。铲平山顶。留口门三十余丈。作为天然氵□衮坝。以虎山腰作为重门擎托。并于引河两岸加培堤堰。以资宣洩异涨。尚为因地制宜。工归节省。著照该督等所请办理。即行按估兴工。务于五月内一律完竣。其估需银四十余万两。即于此次请拨银一百五十万两内动用。事竣核实造册报部。作正开销。其改堤作堰。有占废民地之处。查明照例题豁。　　

○辛丑。赏故达赖喇嘛呼毕勒罕银币。以第穆呼图克图领办达赖喇嘛事务。　　

○壬寅。驻跸白涧行宫。　　

○癸卯。谕内阁、文贵、久祥、熊如澍、左元镇、李晓林、杨贤敬、王鋐、刘载铭、赵璐、俱著准其捐复。秦锡畴、雷长春、刘种桃、田体清、姚荣琳、傅承缃、汤曰濩、卫贤书、诸载阳、赵纪昌、俱不准捐复。其秦锡畴一员。先经部议降调。奉上

□日送部引见。如于未经引见时呈请捐复。该部核其事出因公。原可照例拟准。今秦锡畴业经引见。奉上□日以县丞补用。该员补官后俟合例应升。自可循叙迁擢。乃此时甫经奉上□日降补。旋即捐复原官。成何政体。所有率行拟准之吏部堂官。著交都察院察议。嗣后有似此引见奉上□日降用人员。俱不准捐复原官。著为令。　　

○赏跸路经过看守各行宫弁兵半月钱粮。　　

○是日。驻跸烟郊行宫。　　

○甲辰。上诣元灵宫永慕寺行礼。　　

○谕内阁、蒋攸铦等奏、请设法清厘民闲积欠钱粮一摺。国家任土纳赋。钱粮为维正之供。岂容小民抗欠。粤东额徵地丁。现尚有未完银一十三万七千余两。此内南雄仁化共有五万余两。潮阳揭阳劣衿大户包纳抗拒。甚至差役不敢下乡催徵。自应设法清厘。除潮阳揭阳两县、责成该府督县严徵分别核办外。其南雄仁化两州县。著照该督抚所请。即派委妥员、协同该州县、勒限两年。各将所属田亩粮户。逐一核实查勘造册。将应徵新旧银米。务于限内徵齐。其粮户未清者。令执业之人。将积欠银米完纳。冲压荒芜者。照例豁免。该二州县经徵十四年以前钱粮处分。暂免核计开参。至沿海居民有争控匿税沙坦地亩。本应照例入官。姑念该业户已费工本。未便令其失业。著每亩上则追花息银八两。下则追银四两。给照升科。其追出花息。即作为委员经费。并以拨补虚粮之用。　　

○以镶蓝旗满洲副都统福勒洪阿、为正白旗护军统领。直隶马兰镇总兵官福长安、为正黄旗汉军副都统。以山海关副都统文孚、为马兰镇总兵官。兼总管内务府大臣。正白旗护军统领富兰、为山海关副都统。　　

○是日。驻跸旧衙门行宫。　　

○乙巳。上行围。　　

