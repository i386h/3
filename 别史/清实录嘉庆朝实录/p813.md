<!-- { "loadSidebar": true } -->
○又谕、祥保等奏、据实检举一摺。向例外省秋审予勾、及立决人犯、奉文适遇停刑期内。均严密封存。候至过期。始行办理。今祥保等于九月二十日后停刑期内。将绞犯萨拉图等处决。不谙定例。糊涂已极。祥保、棍楚克策楞、俱著交部议处。寻议上。得上□日、此案祥保于停刑期内。将绞犯萨拉图等处决。不谙定例。转将呈报商阻之署参领旺楚克、参奏革职。实属糊涂。兵部议以降二级留任。尚觉过轻。祥保、棍楚克策楞、本应降调。姑念一时更换乏人。俱改为降三级留任。　　

○旌表守正捐躯河南镇平县民王三妻时氏。　　

○丁酉。户部议驳、直隶总督方受畴奏请宽免交代迟延处分一摺。得上□日、部驳是。直隶省州县交代未结各案。上年据那彦成奏准予限清厘。嗣后奏准展限。正展限期。统应于本年闰六月为止。其迟延各案。自应开参职名。岂得援引前案。概请宽免。方受畴甫任总督。即率为此奏。代属员开脱处分。著交部议处。其迟延各案。仍查取职名送部议处。其自上年清厘以后。该省新案交代报部者。仅止八案。此外交代各案。必致又涉迟延。并著该督严催造报。毋再玩延。　　

○戊戌。上御懋勤殿。勾到朝审情实罪犯。停决官犯一人。斩犯五人。绞犯十四人。余十九人予勾。　　

○己亥。谕内阁、大学士吏部户部会同议驳蒋攸铦条奏变通成例四款。所驳俱是。各部院保送繁缺知府。该堂官祇能就其在部院行走才具、视其堪任繁剧者。公同保列。并未亲验其治郡政绩。岂能将堪胜兼三兼四缺分。细为区别。蒋攸铦所见未免胶执。即令伊为部院堂官。亦岂能如此较短絜长耶。惟近来各部院于俸满截取人员。保举繁缺。诚未免过滥。嗣后各该堂官务秉公甄别。视其才具实优者。方可保列繁缺。不得以保＜闲＞得缺较迟。遂一概徇情滥举。保膺繁剧。其所保人员。如将来不称方面之任。原保＜闲＞缺者、该堂官尚可从轻议处。原保繁缺者、即将该堂官加重议处。至大计卓异人员。其在任政绩。向例叙入题本。其才具已足表见。若既列上考。复另摺保荐。概免其停升处分。亦于定例未协。其获盗人员。核实升补。及酌核失察属员亏挪处分二条。亦多窒碍难行。考课吏治。旌别贤能。惟当随时整饬。非更改成例即能收效也。　　

○又谕、本日潘世恩差人赍摺奏请终养。又因伊子中式举人。具摺谢恩。潘世恩前以丁忧回籍。本年九月服阕。又值伊子中式举人。伊系一品大员。自应亲身来京。具摺陈谢。即因伊父年逾七旬。欲求终养。亦应于到京召对时。据实陈情。朕必俯允所请。今伊摺内祇云体察伊父精神迥不如前。并非疾病沉笃。刻不可离。潘世恩来京往返。不过月余。乃惮于跋涉。轻率陈请。殊乖人臣之义。潘世恩著降为侍郎。准其终养。俟养亲事毕后、来京以侍郎补用。　　

○命协办大学士礼部尚书章煦、在军机大臣上行走。　　

○缓徵甘肃宁朔县、水灾新旧额赋。　　

○辛丑。谕内阁、杨頀奏署旁书吏房屋失火请交部议处、并自行赔修一摺。杨頀著免其交部议处。其被烧书吏房屋。准其自行赔修。至失火之屋。系刑房书吏所居。恐现办案卷内有关涉该书吏事件。意图灭迹。乘夜纵火焚毁。其所供厨灶遗火之处。未可遽信。著该抚详细查究。如得有端倪。即提该书吏严讯。讯明情敝□大。从重定拟具奏。　　

○旌表守正捐躯直隶晋州民周来仪妻马氏。　　

○壬寅。上御乾清门听政。　　

○谕内阁、本日大学士会同该部议奏天津添设水师一摺。竟系误会朕意。前因天津为畿辅左掖。降上□日添设营汛。原以京城八旗生齿日繁。欲仿照密云增设驻防官兵。俾资移驻。并非添设水师营汛船械。此次所议各条过于繁琐。著大学士会同该部按照密云驻防官兵规制额数。另行悉心妥议具奏。　　

○又谕、永祚奏赴监查验添建狱房、众犯等抢地叩头、感激恩施、不敢壅于上闻、据实具奏等语。外省添建监狱。系常有之事。永祚奉派查验狱房。祇应将工程情形。据实覆奏。乃将狱囚感激之词。附片声叙。竟似代狱囚等谢恩。实属荒唐乖谬。不知体制。永祚著交部严加议处。寻议革职。从之。　　

○癸卯。旌表守正捐躯江西上犹县民陈棕柄妻方氏。　　

○甲辰。谕内阁、国家设立部院衙门。遇有交议事件。各堂官应虚衷商搉。俟询谋佥同。方可画稿联衔具奏。如事关重大。有交大学士军机大臣会同各该衙门议奏者。原以一人之心思有限。众人之才识无穷。尤应公同筹酌。以期事臻尽善。或其事众人皆以为是。中有一人。独觉其非。即应抒其所见。向众人剀切陈说。其言果当。众人自当择善而从。其言不当。众人亦可面折其非。如其人心仍不服。朝廷本有两议之例。即当自抒己见。据实直陈。候朕裁定。朕执两用中。言之是者即降上□日俞允。言之非者亦必降上□日驳正。乃近有公同会奏之事。有一二人又于召见时以所议未协。向朕前密陈。是竟强勉唯阿。而复退有后言。其心实私而不公。岂忠诚体国之义乎。嗣后凡遇特交会议事件。务须公同定议。必意见毫无异同。方可会衔陈奏。若意见不合。即单衔具奏。其会奏摺内。无庸列名。此时在廷并无揽权专擅之臣。傥有遏抑群言阻其独奏者。准其人指名参劾。若于画稿具奏之后。向朕前别生异议。则是首鼠两端。其人殊不足取。兹特明降谕上□日。详悉晓谕。以后凡特交会议摺内。俱先将此上□日恭录于前。所有此次御史罗家彦条奏筹画旗民生计交八旗都统会议一摺。奏上时即著将此上□日载入。　　

○又谕、御史孙世昌奏、请将秋朝审册籍早送详阅一摺。秋谳大典。与议各员。自应悉心详核。每年九卿科道所阅招册。刑部于七月二十日后始行分送。距上班之期。祇三四日。未免稍促。嗣后刑部堂议、著较向年移前数日。其招册亦可赶早分送。俾得从容核阅。以昭详慎。　　

○又谕、御史孙世昌奏、棚民滋害请严申议准章程一摺。安徽徽州府属棚民于嘉庆十二年议定章程。以租种山场契约年限为断。限满退山回籍。其未载年限者。亦不能过十年。迄今已届年限。据该御史奏该处老棚不退。新棚日增。恐限满棚民仍在彼占种滋事。著康绍镛督饬该地方官详查。现在棚民业经限满者。概令退山回籍。仍按年造册报部查核。再棚民限满。地方官延不查办。应予议处。如从前未经定有处分。著该部明定处分。奏准后、由该管上司照例查参。　　

○调盛京工部侍郎恩宁、为盛京刑部侍郎。以密云副都统多福、为盛京工部侍郎。　　

○乙巳。上诣奉先殿寿皇殿行礼。　　

○谕内阁、陈预奏、查明泰安兖州沂州登州四府属、原参亏缺各员、分别全完未完实亏银数请上□日一摺。各该参员完缴银两。虽据藩司详明全数清缴。而陈预未经查验。尚不足信。著陈预即亲赴藩库查明。实系缴存在库。并无虚捏牵混。所有全完之原任知县朱奕勋、张京、吴璋、周崇礼、宋铭、陈醇、陈淦、周景岩、蒋因培、原任通判钱日炤、原任知州胡道垠、俱著准其开复原官。留于东省各照原缺繁＜闲＞酌量补用。其现经完缴抵除核计实亏银数已在五千两上下之杨希贤、袁洁、徐霖、陈锡龄、张畬、彭骥、曾冠英、善宝、八员内。除善宝另归参奏亏缺之案审办外。其余七员。仍著按限勒追。如果全完。该抚再行奏明请上□日。其完缴抵除外亏数尚在一万两以上之朱安国、喻春林、张孚远、徐秉谦、张煦、周履端、六员内。除周履端另有参奏亏空之案现应审办外。其余五员。亦著照该抚所请。暂缓解部。先在东省监追。如不能依限完交。俟六府二州清查完竣时。有应行解部之员。一并解交刑部监追。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百二十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十一年。丙子。十一月。丙午朔。贷甘肃皋兰、狄道、渭源、西宁、宁朔、陇西、宁远、安定、岷、通渭、两当、十一州县、被雹被水灾民口粮。　　

○上以冬至祀天于圜丘。自是日始。斋戒三日。　　

○丁未。谕内阁、百龄等奏、守备押催帮船、迅速回空、请赏加都司衔等语。本年运河水足。重运抵通较早。袁州卫守备牛斗南、催趱出力。业经加恩交部议叙。此次押催回空船只。迅速渡黄。亦因水势充足。并非由催趱得力。若亦吁请恩施。竟似岁以为常。与漕船行走迟滞年分催趱出力者。转无所区别。所有该督等、请将守备牛斗南、赏加都司衔、著不准行。如该弁将来另有催趱奋勉之处。再行保奏。　　

○改广东新宁县海矬场大使为上川司巡检。广海寨司巡检为主簿。从巡抚董教增请也。　　

○户部议准、山西巡抚衡龄疏报、宁远厅属、开垦地七十二顷有奇。照例升科。从之。　　

○赈直隶安、新安、雄、高阳、四州县、被水被雹灾民。并蠲缓雄、高阳、任邱、蓟、霸、保定、文安、永清、清苑、安肃、新城、蠡、献、天津、青、静海、沧、盐山、南和、任、元城、大名、南乐、清丰、龙门、冀、新河、隆平、宁晋、博野、完、祁、河闲、阜城、三十四州县、及津军同知所属、新旧额赋有差。　　

○减免直隶文安县、洼地额赋十分之五。　　

○戊申。上诣南郊斋宫斋宿。　　

○己酉。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○停次日朝贺。　　

