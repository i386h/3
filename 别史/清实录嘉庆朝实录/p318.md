<!-- { "loadSidebar": true } -->
○又谕、本日刑部堂官具奏、审拟密云县已故马甲音达浑之妻赵氏、殴伤伊姑高氏、并已革前锋达丰等挺身作证一案。究出达丰素与赵氏通奸。因伊姑高氏与媳口角起衅。气忿向揪。达丰因护赵氏殴有多伤将达丰问拟发黑龙江当差。赵氏发给驻防兵丁为奴。此案高氏与赵氏、系属姑媳伦纪攸关若高氏系由伊媳赵氏殴伤。则赵氏即应照律拟斩。如果达丰因护赵氏、将高氏殴打方可照刑部所拟完结但细核案情安知达丰非因与赵氏通奸情密。恐赵氏身罹重辟遂将高氏被伊媳殴伤、代为承认以冀避重就轻。况达丰系年轻强横之徒傥系该犯所殴则高氏受伤应重。今不久而已平复。似系妇女所殴轻伤。则赵氏殴姑。转恐属实。且高氏与伊子富勒浑原供、俱称赵氏按殴属实。此时集讯之下。何以又云从前未经据实控告。恐究出奸情。颜面攸关。种种疑窦不可不详加覆讯著刑部堂官再亲提高氏详加开导。以伊媳赵氏犯奸。不服管教。屡行撒泼淫悍已极。此时复何所顾惜。代为隐忍。如究出伤由赵氏。则殴姑重情。必当按律定拟若果系达丰所殴。即可照原议完结该堂官等务当虚衷研鞫。讯出确情。固不可锻炼成狱亦不可回护原奏、致有轻纵。俟覆讯到时再降谕旨。　　

○庚申。谕内阁、各省学政。现届应行更换之期除顺天学政王懿修、江苏学政刘镮之、例不更换、山西学政陈希曾、甫经＜闲＞放其余应行更换省分、届时再行降旨外。所有现出试差各员内经朕＜闲＞用者。自应先期颁发谕旨。俾令早日接奉。不致于典试事竣徒劳往返以示体恤。浙江学政、著潘世恩去山东学政著万承风去。湖南学政、著吴廷琛去。均于出闱后、留省接印任事。广东学政、著茅元铭去。即于福建典试毕后、驰赴新任。俱不必来京请训。　　

○又谕、前据太常寺卿诚存奏、读祝官明善、呈控宗室德顺、与经书孙照勾通克扣钱粮等款、及贝勒绵律携带在逃已革经书王玉书、更名复充并用库贮席片木料搭台演戏一案。当派尚书德瑛驰驿前往查办兹据德瑛审拟具奏。明善所控德顺与孙照勾通克扣钱粮、盗卖差缺、及已革经书王玉书盗卖户役米石、避罪潜逃、复由贝勒绵律自京带往再充经书等款审明大半属实惟所控贝勒绵律、擅将库贮席片木料搭盖凉棚戏台一款。讯明贝勒绵律、并未动用库贮木料等件。而搭台演戏。已属实有其事陵寝重地理宜严肃。虽距大红门三十里系属红白桩外在愚民无知。如乡闲报赛祀神。演剧尚所不禁而绵律系属近支宗室特派前往守护。乃罔知恪恭谨凛。塔台演戏。是诚何心贝勒绵律、著交宗人府严加议处。宗室德顺任听经书孙照、藉端渔利。复令已革经书王玉书改名王瑞亭、进署帮办牛羊圈事务著交宗人府议处至盛住于史文明等呈诉孙照借钱扣利。并不奏明办理、仅将孙照革役著追已有应得之咎今于明善所控各款。及绵律演戏一事并未能豫为查出据实参办均属失察。盛住著交部议处余著交军机大臣会同行在刑部、详细核拟具奏寻议上得旨绵律、著罚贝勒俸五年。加恩免其斥革。彻令回京。余依议。　　

○辛酉。命户部侍郎戴均元、教习庶吉士。　　

○以太常寺卿邵自昌、为大理寺卿。　　

○补行嘉庆七年大计。四川、卓异官十五员。才力不及官一员。不谨官二员。有疾官三员。浮躁官一员。年老官九员。分别议叙处分如例。　　

○壬戌。遣官祭关帝庙。　　

○谕内阁、嗣后进哨举行秋狝曲礼。一二品以上各大臣、随至围场者。著给领马三匹其不随至围场、仅止随扈进哨者。著给领马二匹。以示体恤。至此次停止进哨。所有扈从回銮之大臣侍卫官员兵丁等应得马匹。仍著照旧例给领。　　

○又谕、向来旗丁交剩余米。原准售卖。但不得卖与别帮挂欠之丁。任令敝□大混。况现行新例。俱系官为收买。今台州后帮军船亏短米石。竟敢私自买补。并将驳回霉变之米。复又私运至坝。而各帮余米。公然卖与该旗丁凑合足数。均属有干法纪。著将私买私卖之旗丁及船户人等、交刑部严审定拟具奏至粮道达琳、及押运通判德克进布领运千总张超群、于该帮运通米石霉变及亏短、至一千二百余石之多已属咎有应得又于该旗丁等私自买补搀入米石。毫无觉察俱著交部严加议处。　　

○谕军机大臣等玉德等奏查明温州镇及同船官兵被害情形一摺。蔡牵一犯在洋叠劫多年。今经官兵督捕。胆敢肆行抵拒。戕害总兵大员、并弁兵多名实属罪大恶极。亟当严行捕获。尽法惩治现据该督等查明蔡牵祖坟刨挖将尸骨扬灰自应如此办理尤须严饬统率舟师之提镇上紧追剿。并通饬各海口员弁、一体实力缉拏速行弋获以靖海洋。胡振声此次出洋不察风色致有失陷。固不免稍涉冒昧然该镇首先驶船出洋。督兵攻击。被贼船围拢放火焚烧时该镇犹在船头喝令杀贼情甘一死。奋不顾身较之畏葸退避者、相去悬绝若转咎以失机使将弁等遇出洋捕盗之时必致以持重为名。裹足不前于海洋殊有关系胡振声照提督阵亡例赐恤。并将其子嗣查明、于服阕后送部引见其随同被害之把总冯光升、及兵丁八十一名、并照阵亡例赐恤所有救援不及之海坛镇总兵孙大刚、及署副将蔡安国、张世熊、前经部议革职已降旨从宽留任。此次玉德等参奏之将备邱良功等四十九员内除高麟瑞一员、前已降旨革职、交阮元审讯定拟外。余姑照所请、分别革职留任革去顶带。各令戴罪立功。又摺内称胡振声有内侄林际泰、由贼船放回。自必洞悉贼情。有无伪设官职名目。一经询出。即速奏闻。将此谕令知之。　　

○又谕、本日军机大臣奏、接刑部来咨、转据乌噜木齐都统咨称、该处头屯所地方。有乾隆三十六年安插之安南夷民黄公缵等二十二户。应否一体准其回国。经军机处查明、黄公缵系前安南王莫氏后裔。因黎氏灭莫。改姓脱逃。在猛天寨地方居住。复被安南攻击力不能敌。率其眷属一百余人、于乾隆三十四年恳求内附当经准其留于近边安插嗣该国王请将伊等发回治罪。驳饬未准。旋发交乌噜木齐安置。此项安南人户、与现在释回之黎维祁、带同内投者。情节不同。自难一律办理。著传谕该都统如此时黄公缵等各户无恳求回国之语。即当置之不论。傥伊等因闻黎维祁带来各户、俱得回乡。亦欲恳求归国。该都统惟当谕以尔等本与黎氏为仇。来投内地。而现在得国之阮福映即系黎氏旧臣大皇帝虑尔等归国之后转致失所。是以曲为体恤不将尔等交回该国。尔等惟当乐业安居。不必再为渎请。如此明白晓谕。伊等自当感激恩施也将此谕令知之。　　

○以兵部左侍郎刘凤诰兼署吏部左侍郎。　　

○以都察院左副都御史舒聘、陈嗣龙、监临顺天乡试。大学士董诰、为正考官。礼部左侍郎玉麟、太仆寺卿莫晋、为副考官。　　

○癸亥。遣官祭文昌帝君庙。　　

○谕内阁、陈大文等奏、审拟私挖官堤人犯一案。讯出李元礼因黄水漫滩。淹浸田庐。纠众盗决大堤进水。以图自便。郭林高教令决堤僧人木堂极力怂恿。纠人助挖。经该督等审明、将李元礼、郭林高、二犯问拟发近边充军。僧人木堂、量减一等问拟满徒。系照本例办理。但大堤以内。均系民田庐舍。该犯等以河滩自有之田亩被淹。辄敢决堤进水。设或堵闭稍迟。水势一经流入。则堤内田庐。岂不尽被淹毁。以邻为壑。损人利己。其居心实属忮忍。况现当大汛经临、堤工吃紧之时。非寻常盗决可比。陈大文等所拟罪名尚轻。李元礼、郭林高、僧木堂三犯、著刑部另行核拟具奏。其为从之僧道学等七犯、即照所议完结。寻奏上。得旨、李元礼、郭林高、枷号两月。发极边烟瘴充军。所有酌改盗决堤防罪名各条。纂入则例。　　

○谕军机大臣等、王汝璧奏、清查安徽省仓库、分别追补一摺、据称饬司通查该省亏补实数、凡有原案不实不尽之处、悉行核正、现在未完银一百八十九万余两内、共流抵有著银一百三十四万余两、其余五十五万余两、均系无著应归于现任弥补酌看通省各属情形、每年约可节省银十五万两、以之弥补无著款项、不过四年之闲、即可如数补足等语。安徽省清查仓库。既经王汝璧查明确数。自定四年限期。全行完补著即照所请办理。此摺已交军机处存记。该抚务须认真督饬所属、责令撙节用度。将无著之款。固应弥补。即有著之款。亦必须追补兼施。以期仓库均归实贮。仍随时留心严饬各属、毋许藉词弥补、稍有劝输派累扰及闾阎。傥既经弥补之后、复有亏短即当严参治罪。该抚此次奏定限期后、仍著每年年终、汇奏一次。俟十三年奏报全数完补时朕当特派大臣前往查核。如彼时仓储库贮。尚有丝毫亏短。即惟该抚是问将此谕令知之。　　

○甲子。遣官祭昭忠词。　　

○谕内阁、朕兄成亲王自幼精专书法。深得古人用笔之意。博涉诸家。兼工各体。数十年来临池无闲。近日朝臣文士之工书者。罕出其右。早应摹勒贞珉。俾广流传而王撝谦自矢。不肯遽付钩镌。昨特命军机大臣传旨、谕令将平日所书各种。自行选择刻石。始据王具摺陈谢。遵旨于回京后觅工摹刻。著照所请、以诒晋斋名颜其卷帙王即缮朕此旨。勒冠＜闲＞端。以当制序。本日王所奏之摺。亦著另书一通。附刊于后。以志一时翰墨欣赏之盛。　　

○以吏部右侍郎恩普、兵部左侍郎刘凤诰、为实录馆副总裁官。并命刘凤诰、专勘稿本。　　

○命太常寺少卿梁上国为奉天府府丞兼学政。工部右侍郎曹振镛、提督江西学政。大理寺卿邵自昌、提督福建学政。礼科给事中王麟书、提督河南学政。翰林院侍读学士周兆基、提督安徽学政。右春坊右中允吴烜、提督湖北学政、光禄寺少卿马履泰、提督陕甘学政。都察院左副都御史周廷栋、提督四川学政。刑部员外郎祁＜土贡＞、提督广西学政。礼部郎中谭光祥、提督云南学政。翰林院修撰顾皋、提督贵州学政。　　

○以吏部左侍郎李钧＜闲＞、兼署工部右侍郎。兵部右侍郎陈霞蔚。兼署吏部右侍郎。　　

○旌表守正捐躯山东福山县民苏岩妻牟氏。　　

○乙丑。太宗文皇帝忌辰。遣官祭昭陵。　　

