<!-- { "loadSidebar": true } -->
○辛亥。谕内阁朕恭阅皇考高宗纯皇帝实录。内载乾隆六年七月钦奉谕上□日。朕惟保天下者。求久安长治之规。必为根本切要之计。制治未乱保邦未危者。必以风俗人心为本。人心正则风俗醇。而朝廷清明。国祚久远。我国家受天景命。皇祖皇考厚德深仁。渐被海宇实皆不世出之君。朕缵承大统。早夜孜孜历观史册。继世相承爱民勤政。若是其积累深而涵濡久者盖不数觏。且内无诐谒之女宠。干政之宦官朝无擅权之贵戚大臣。外无拥兵之强藩巨镇不但无其人。无其事且无几微之萌蘖。宜其教化兴行。习俗美盛。措天下于泰山之安。乃朕澄心静观今日之人心风俗。居官者以忠厚正直为心。而身家利禄之念胥泯。未能也。为士者以道德文章为念。而侥幸冒进之志不萌。未能也。民皆家给人足。渐臻端良朴愿之风。未能也。兵皆有勇知方。足备干城腹心之选。未能也。朕中夜以思。朝乾夕惕。若蹈虎尾。涉于春冰。惟恐堕成业而失事几。然此非朕一人所能独理也。内外诸臣当股肱心膂之任。必当以皋夔稷契为心。屏畏难之见。除苟安之习。凡吏治之得失。人才之贤否。民生之休戚。皆宜熟筹而切虑。夫王道虽无近功。而未始无成效。惟在正其心术。固其本根勿为目前之计而为久远之图。我国家无疆惟休。实有厚望。易曰、安而不忘危。治而不忘乱。是以身安而国家可保也。我君臣其共勉之等因钦此。圣训煌煌仰见我皇考思深虑远、致治万年之至意。自古国家长享太平。未有不加意于人心风俗者。而人心之所以正。风俗之所以醇。则系乎政教之得失。其事隐于无形。而及乎自微之著。则为国脉之所系。未可视为迂图也。朕绍承丕绪。夙夜兢兢。仰惟皇考当日以官常士习民生军纪数大端。殷殷在抱。至今日更何敢谓已治已安。不思默化潜移。为亿万年图治求宁之计。但天下之大。万民之众。非一人所能独理。所望内外诸臣、各举其职。视国事民事。皆如一家一身。思日赞襄。弼予不逮。为君者有持盈保泰之心。为臣者亦当有忧盛危明之识。朕拔诸侪伍之中。任以股肱心膂。原欲其以远大自期。将以致君尧舜。必先许身皋夔。矢以实心。佐以实政。乃合古人进思尽忠退思补过之义。若狃于故常。因循怠忽。但为身家利禄之谋。则一事之不理。一民之失所。其患必有所伏。岂称朕宵旰勤求之意乎。夫朝廷者人心之本。封疆者风化之原。内外臣工。果能精白乃心。夙夜匪懈。图其远者大者而不为苟且便安之计。以匡国政。以厚民生。我国家万年不拔之基。其庶有赖矣。将此通谕知之。　　

○又谕、朕恭阅皇考高宗纯皇帝实录。内载乾隆六年七月钦奉谕上□日。外省官员现任之时。不许建立生祠。例有明禁。或去任之后。实有功德在人。甘棠留咏。彼地官民建祠以志去思者。准其留存。如郝玉麟、卢焯之在闽省。居官平常。并无出众名誉。而建立生祠。书院肖像置牌。妄行崇奉。似此滥觞之举。何以示旌扬而昭激劝。闽省如此。恐他省亦复相同。著各督抚秉公察核。慎勿瞻徇情面。务使群情允协。公道常存。庶于人心风俗。有所裨益等因钦此。仰见我皇考循名责实至意。直省名宦乡贤。必其人实有嘉言懿行。方可俎豆馨香。使后人知所则傚。若以碌碌无所表见之人厕名其闲。则贤否混淆。转不足以兴士民景仰之思。即如近日原任侍郎万承风、内阁学士钱樾、皆经礼部奏准入祀乡贤。伊二人平日居官。不过循分供职。并无杰出谋猷。祇以官登卿贰本籍绅士私相推誉。遂得崇奉乡祠。但似此滥竽。凡居官通显者。身后人人得登祀典。岂合古人表里旌闾之义。除既往者无庸追论外。嗣后直省督抚、遇有呈请入祀名宦乡贤者务核明其人生前居官政绩。确有裨于国计民生。胪举事实。方准具题。礼部秉公覆核。再行具奏请上□日遵行。如仅以人品端方、学问优长、空言誉美、并无实迹者。该部即行议驳。以昭慎重。　　

○又谕、连日各王公等、会同兵部带领护卫引见。询问该部。祇据王公等咨送、缮写绿头签、会同带领。并不加以查验。定例在京各旗营拣选升补人员。必先咨兵部查核。直省升调各项人员。兵部亦必先行考验。始行引见。何以王公护卫。独无此例。殊非核实之道。嗣后王公等拣选护卫。著先咨兵部查核。并传到考验。庶会同带领引见。不同具文。用昭慎重名器之义。　　

○壬子。谕内阁朕每日召见军机大臣。所咨议者朝廷政治。及各省奏牍应行训示谕。上□日召见各部院旗营大臣。所延访者即系本部院旗营之事。都俞吁咈。惟日孜孜。从未有舍政务而泛谈琐事者。各大臣俱宜仰体朕意。殚心公事。方为无忝厥职。乃近日风气。惟军机大臣承上□日书谕、及应办事件。均系公同筹酌。章京等不过随同缮写。该大臣仍详加核正。不敢辞劳。即内务府大臣、遇事亦系公同办理。该司员等奔走奉行。不能操其长短。至各部院事件。则无论巨细均先由书吏拟藁、呈送司员阅看然后司员呈送堂官画诺具奏。是大权移于在下。岂非冠履倒置乎。著通谕各衙门堂官。身居高位。凡事皆当尽心竭力。自出权衡。不得诿卸属员。身耽暇逸。其有特交会议事件。凡与议之王大臣、俱限于一二日内齐集公所。当面公同商办。不准令司员章京往来传禀。互相推卸。朕实代为抱愧。嗣后如有不到者。即著到班之王大臣指名参奏。毋稍徇隐。到班后在官言官。毋许口若悬河。泛论别事。　　

○又谕、御史吴杰奏题调缺出、毋得将违例之员、往返奏请徒令署员久占实缺一摺。各省州县题调缺出。该督抚自应迅速拣选合例人员。奏请升调。如所奏之员、经部议驳。该督抚另行拣员奏请。其未经奉上□日允准之前。亦未便于数月之内、再易生手徒增辗转交代之烦。上年江苏元和县出缺。该抚以李景峄奏调。奉上□日斥驳后又经两次拣员奏调。始行议准。是李景峄署任日久。系因续调之员、又经议驳之故。委署权在上官。安能以此责李景峄以久占署缺之非该御史所奏。著毋庸议。　　

○癸丑。谕内阁、御史蒋云宽奏、榆林府知府沈相彬、前因拏获师来明、以同知奉上□日记名、嗣经讯明师来明并无习教从逆情事、免其置议、与从前徐锟原奏拏获僧人广安之把总郑克俭等、先经奉上□日升补、审虚彻销之案相同、请饬更正等语。沈相彬所缉之师来明。因直隶获犯张洛焦供指系入教从逆之犯。降上□日令朱勋饬缉。旋据朱勋奏委员沈相彬立将师来明缉获。朕因其办理迅速。尚属能事。是以交军机处记名。并非沈相彬自行妄拏邀功亦非朱勋保荐。乃系朕之特恩任用。续经审虚。与奉委承缉之员无涉。较之广安之案情节不同。况黜陟权衡言官岂可操纵。该御史所奏著毋庸议。　　

○又谕、松筠平日好为违道干誉之事。今于察哈尔都统将次卸任。复将不合例人员、违例奏请调补。欲留为去后之思。实属本性难移。著照部议降二级留任。不准抵销。瑞龄＜闲＞任察哈尔副都统。原令其随事匡正。乃一味随同附和。不能胜任。著革去副都统。回京在散秩大臣上行走。仍带降二级留任。不准抵销　　

○以前任古城领队大臣额特布、为太仆寺卿。　　

○以热河协领海昇、为察哈尔副都统。　　

○甲寅。谕内阁天坛望灯杆木中有虫蛀处所。形迹显露一望可见。该奉祀官王显俊自应遵照定例于两月前呈报。乃具报迟延。非寻常疏忽可比。吏部议以降三级留任。尚属轻纵。王显俊著降三级调用。不准抵销。如无级可降。即行革职。穆克登额、哈宁阿、明志俱著降二级留任。韩鼎晋、善禄、俱著销去纪录八次。免其降级。其从前罚俸一个月三个月之处。各注于纪录抵销。桂龄、著销去纪录四次。仍降一级留任。其从前罚俸三个月之处。注于纪录抵销。　　

○都察院奏、河南民孙为先呈控父冤一案。得上□日、此案孙世修前以派折殃民等情在步军统领衙门具控。降上□日交陈若霖亲提审讯。陈若霖即与钦差无异。自当遵上□日亲审。乃转委殷知府代讯。以致孙世修心怀不服。遣子来京复控。该抚系刑部司员出身。非不能讯案之人。乃养尊处优。遇事委之属员。陈若霖著交部议处。该抚即将此案人证亲提覆讯。秉公定拟具奏若再委员代办。定将该抚治罪陈预即前车之鉴也。慎之。　　

○步军统领衙门奏、拏获僧人广修收藏军器一案。得上□日、此案僧人广修于京城庙宇内收藏器械多件。本年四月以后。又携带器械出入城门数次。该管地面及城门官、因循怠玩漫无觉察。著英和等查明参奏。加重惩治。其拏获广修起出器械之步军校等、著英和酌量奖赏。英和、那彦宝、穆彰阿虽有失察之咎。但此案系该衙门自行拏获。功过尚足相抵俱著加恩免其议处。　　

○乙卯。谕内阁朕恭阅皇考高宗纯皇帝实录。内载乾隆六年十月钦奉谕上□日近来臣工办事。率狃于观望迎合之陋习。朕于事之应宽者宽一二事。而诸臣遂相率而争趋于宽。朕于事之应严者严一二事。而诸臣遂相率而争趋于严。自外观之。似有君令臣共风行草偃之象。而究竟诸臣之趋承惟谨者。多出于自私自利之念。不识大体妄为揣度。此乃为功名爵禄得失趋避之计耳。其于朕大公至正因物付物之心。何曾符合耶。九卿督抚、皆朕股肱大臣国计民生。均有攸赖。宜深体朕怀。各自省察警惕。以襄治理等因钦此仰见我皇考垂训深切著明。朕今默观内外臣工。其蹈此陋习者。仍复不异夫天下事有万殊。而以理裁决一事自有一事之权衡。故其事应宽。则因而宽之。其事应严则因而严之。在朕本无成见。即一日之内。此事从严彼事从宽。亦以事理为准。并非以一日之喜怒。有畸轻畸重于其闲也。诸臣乃欲就一事之宽严。揣朕意之所向。相率迎合不亦左乎。大臣膺朝廷重寄。果能心存至公。为国为民。即是非意见。与朕不相符合。守官执法。中立不倚。朕亦必能鉴其悃忱。若揣测朕意。以取容悦是皆希恩固宠。为身家利禄之计。将匡弼奚赖乎。兹特通谕内外臣工、办理一切公事。宽严轻重。惟当以斟酌情理为去就。不可以揣摩意上□日为从违。庶事得其平。亮工熙绩用副朕执中图治之至意。　　

