<!-- { "loadSidebar": true } -->
○协办大学士礼部尚书纪昀卒。遣散秩大臣德通、带领侍卫十员往奠茶酒。并赏银五百两治丧。予祭葬。谥文达。　　

○庚午。谕内阁、前据禄康等奏、据贵州正安州知州德顺呈称、伊父五灵泰、于钱局监督任内。兑收朱士龙一起铜斤。本有挂欠四万四千余斤。其后如何补足、及售卖余铜等事。俱系署监督户部员外郎百贵任内之事。与五灵泰无涉。又收受节礼三百两。系问官逼勒画供。定案时、刑部堂官并未过堂。伊父无从申诉。被屈不甘。恳请陈奏等情。并将原呈进呈。当经派令庆桂等会同秉公查审。兹据奏称、查明上年刑部审办此案时。因首先作敝□大之书吏童焕曾、业经正法。无从详究历任监督赃据。率据书吏王蔚堂等所供、铜斤短少由于快收舞敝□大。遂以各该监督收铜时。查有挂欠、并无余铜售卖者。即为无敝□大。其并无挂欠、而有余铜售卖者。即系有敝□大。悬揣定案。至五灵泰任内所收朱士龙一起。实系短少铜四万余斤。报明钱法堂。确有案据。旋即卸事。以后收兑足数。系署监督百贵任内之事。刑部因该革员亦有收受馈送一节。率同董成谦等一律科罪。实属自乱其例。请将五灵泰、照监临官员索求所部财物计赃准不枉法论至死减一等律。又按照一年限内全完、应行免罪例。声请钦定。并将刑部堂司官等、分别革职严议等语。是刑部办理此案。总因蠹吏童焕曾先已正法。无凭根究赃私。讯办本不确实。其五灵泰收铜一起。报明实有短少。既云有挂欠即无敝□大。乃与收铜毫无挂欠并有余铜售卖者、科罪漫无区别。何足以服其心。至五灵泰得受书吏馈送银三百两一节。现据讯明、刑部承审司员。向其屡次根究赃银数目。五灵泰先后画供承认。并非得自刑求。可见收受属实。况此等陋规。从前历任监督。亦未必一无沾染。即以五灵泰而论。收受或不止此数。或不及此数。俱未可知。总与短少铜斤本案无涉。惟既经查出。即属有干功令。五灵泰著加恩免罪。发往热河。赏给披甲当差。至凤麟、丁树本、董成谦、遐龄、祁韵士、五人。既得受书吏馈送赃私。于蠹吏串通舞敝□大亏折铜斤之处。岂得诿为不知。伊等所受之银。自即局内短收之铜。情罪本重。是以上年刑部照不枉法赃定拟时。经朕降旨改照枉法赃治罪。嗣该部办理朝审停勾。将凤麟等归入情重案内。朕以该犯等所得赃私。究未讯有实据。始终尚属疑案。当与军机大臣等论及罪疑惟轻之义。未予勾决。今五灵泰业经末减。凤麟等系同案人犯。其情罪既稍觉可疑。且已一律完赃。亦不必令其久系囹圄。但较五灵泰之罪。轻重判然。不可不量加区别。凤麟、丁树本、董成谦、遐龄、祁韵士、均著加恩免其死罪。发往伊犁。充当苦差。以示法外施仁至意。刑部承审司员、于五灵泰呈递亲供时。并不详查钱法堂收铜案卷。又未将百贵传讯。实属草率错谬。本应照议革职。但德庄、吉禄等、于讯究五灵泰时。屡经追究赃私。并不以系属旗员、稍存袒护。若遽因此褫职。恐将来承审司员。遇事不肯认真推鞫。殊有关系。贵保、石俊、德庄、吉禄、恒安、盛泰、六员。均著从宽改为革职留任。八年无过方准开复。刑部堂官、于该司员审办此案草率错谬之处。未经驳查。定案时又不再行过堂录问。咎实难辞。董诰在军机处行走。事务较繁。且上年秋闲扈从热河。旋又典试顺天。此案未经到署覆讯。尚属有因。著加恩改为交部议处。其余办理此案之刑部堂官。著交部查明严加议处。　　

○予四川陕西阵亡守备罗光元、把总王登科、外委朱启才、蓝翎乡勇马怀珠、蓝翎领催张家布、蓝翎披甲托科岱、祭葬世职如例。　　

○旌表守正被戕河南舞阳县民王汉平妻徐氏。守正捐躯湖南蓝山县民唐亮彩妻杨氏。　　

○辛未。上幸静明园。诣龙神庙拈香。　　

○命兵部尚书刘权之、为礼部尚书。协办大学士。加太子少保。转都察院左都御史陈大文、为兵部尚书。以仓场侍郎邹炳泰、为左都御史。调兵部右侍郎吴璥、为仓场侍郎。以内阁学士刘跃云、为兵部右侍郎。　　

○山东布政使策丹、年老。命来京。以三四品京堂补用。以浙江按察使文霈、为山东布政使。福建汀漳龙道景敏、为浙江按察使。　　

○癸酉。谕内阁、昨据会典馆呈进事例。内有礼部冠服一本。擡头处于世宗庙号上一字写作圣字。当经签出。令总裁官自行议罪。并将纂修校对等官一并议罪。本日保宁等自请革职。并请将总纂汪德钺等革职交刑部治罪等语。朕于各馆呈进书函。及各部院一切奏摺本章。内有关系天祖典礼。必先盥沐启函。即寻常事件。恭遇列祖列宗庙号。自系大经大法所在。捧绎之余。敬畏严恭。实出于不自知。是以寓目倍加详慎。此内设有缮写错误字样。一经看出。若不指明查处。不惟朕心有所不敢。亦且有所不忍。从前屡有错误。节经降旨通谕。饬令一体敬谨详阅。免蹈愆尤。今进呈会典事例。于擡头字样复有讹写。可见诸事漫不经心。实非寻常错误可比。若照伊等自请处分。将大学士尚书八人概行罢斥。朕固不为己甚。然大臣等设豫存此见。以为即有错误。总可冀幸宽免。则此心即属不敬。遇事必多舛错。况进呈事件。钜细总当留意。若云伊等所管事务较多。无暇详阅。则朕躬揽万几。又何以事事必亲披览乎。此次书写擡头错误。既经朕指出。各总裁等安能辞咎。保宁、庆桂、董诰、朱圭、刘权之、德瑛、戴衢亨、长麟、均著加恩改为革职留任。八大臣中实心任事者。必知悛改。因循保位者。亦不过视为泛常。或谓朕过于苛细。亦未可知。自问于心。能无愧乎。朕于诸大臣恩意有加。现因书籍错误。大学士尚书等八人。同时概予以革职留任。朕心己为之不怿。诸大臣等尤当仰体此心。时怀敬谨。用副成全。亦不但呈进书籍为然也。至总纂汪德钺、协修杨树基、校对边廷英、均系专办书籍之员。其咎更无可逭。均著革职。从宽免其交部治罪。嗣后该总裁等、务须各思愧奋。于进呈书籍。倍当小心详阅。所有该馆进书章程。著保宁等另行妥议具奏。总在办理详慎。期于无误。不可欲速夸多。致涉草率。　　

○乙亥。春分。朝日于东郊。遣庄亲王绵课行礼。　　

○上御勤政殿听政。　　

○以翰林院侍讲瑚素通阿、为内阁学士。兼礼部侍郎衔。大理寺卿成格、为都察院左副都御史。　　

○户部议准、陕甘总督那彦成疏报、乌噜木齐塔西河所、开垦地七顷五十亩。照例升科。从之。　　

○丙子。谕内阁、前锋统领绵佐等奏、本月二十日午刻、有民人手持铁枪、向神武门甬道奔来、经该班护军章京舒当阿、护军校护军等拏获、将该犯击毙、请将该班之章京护军校护军等分别交部治罪、并自请交部严议等语。凶犯萨弥文、胆敢持械向神武门甬道奔来。目无法纪。情罪重大。业经即时砍毙。除已交刑部戮尸示众外。护军参领舒当阿、率同护军校等、将该犯萨弥文即时拏获。该员帽上被砍二处。实属勇往可嘉。舒当阿著赏给副都统衔。护军校八十四、额闲受重伤二处。八十四著以委护军参领升补。仍赏银二百两。令其在家调养。护军莫尔根布、被该犯将手指砍伤。亦属出力。著以护军校升补。仍赏银一百两。护军图塔布、夺获该犯手持之枪。并将该犯头颅刺击。亦属奋勇。著加恩以护军校升用。仍赏银五十两。以示奖励。该犯究系绵佐等所管人员等拏获。所有绵佐等自请严议之处。著加恩宽免。是日值班之护军校护军等、经军机大臣查讯。或系协捕。或系在门看守。尚无不合。著加恩免其治罪。至该犯系由北上门外西栅栏走进该处值班步营官兵、未能拦阻。甚属疏懈。所有该班之步军等、除交刑部审讯定拟外。步军校英良等、俱著交兵部议处。右翼翼尉富僧额、委翼尉扎拉芬等、均难辞咎。均著交兵部察议。禄康、福会、系统辖之员。亦难辞咎。著交部察议。　　

○旌表守正捐躯直隶束鹿县民赵瑞照妻刘氏。凉州驻防马甲四十九妻敖氏。　　

○戊寅。上幸万寿山。　　

○礼部议准、江西巡抚秦承恩、学政曹振镛奏、万载县土棚籍考试。请于原额十二名外加额四名。不分土棚籍。合考取进。从之。　　

○己卯。谕内阁、松筠等奏、伊犁遣犯赵郭磬、殴毙马甲花沙布、按律拟绞、请旨即行正法一摺。赵郭磬本系棍徒扰害、发遣伊犁为奴之犯。到配后于小铺生理。因索讨花沙布旧欠未偿。辄用拳殴花沙布立时毙命。似此怙恶不悛。自应一面奏闻。一面即将该犯正法。以昭炯戒。何时请旨遵行。转致久稽显戮。赵郭磬、著即处绞。此后发遣新疆为奴人犯。复于配所杀人。如此情节凶恶者。即著按律正法。一面具奏。毋庸先行请旨。　　

○又谕、朕闻从前阿拉善亲王旺沁班巴尔在日。凡事不遵旧制。每多任意违例。即如将伊胞妹聘给凉州鲁姓土司为妻。蒙古地方所产之盐、越境多运他处贩鬻。多购内地木植修造船只。贩运盐斤、定额之外多带口粮。多买茶叶。此等违例之事。皆附近该游牧之奸民猾商代为任意渔利。旺沁班巴尔、系蒙古臣仆。若与满洲蒙古人联姻俱可。土司系外夷番子。岂有将伊胞妹聘给土司之理。向来各处蒙古。从无此事。如果属实。殊为大谬。但此事虚实未定。如旺沁班巴尔尚在。朕必查明重治其罪。今已身故。姑免深究。至蒙古地方所产盐斤。准在该游牧附近地方售卖。原期有裨于蒙古人等。但恐蒙古与汉人互相争利滋事。是以从前明定疆界。永远遵行。至越境购买木植茶叶、以及多带口粮等事。均属违例。旺沁班巴尔受朕厚恩。世袭王爵。如果似此妄为。实属负恩。朕既有所闻。若不明降谕旨训饬。倘玛哈巴拉惑于奸徒之言。致干罪戾。朕心深为不忍。著理藩院将此旨宣谕新袭阿拉善亲王玛哈巴拉。令其嗣后将蒙古地方所产盐斤。务遵原定例额贩鬻。毋许多载越境贩卖。其内地木植茶叶。亦应照例购买。毋得逾额。运盐船只携带口粮。亦不许多带。即将办理此事之奸民猾商、严行查出。送交陕甘总督衙门。不准容留一人。并将所属蒙古人等妥为管束。安分度日。以期永受朕恩。傥经此次训谕之后。尚不敬谨遵行。仍如伊兄旺沁班巴尔妄为。定当严行究办。决不姑贷。勉之慎之。　　

