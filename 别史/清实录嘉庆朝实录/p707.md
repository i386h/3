<!-- { "loadSidebar": true } -->
○那彦成奏、巢□刀灭河南辉县贼匪歼毙首逆出力人员赏营总和福、已革总管舒尔哈善、副都统衔。佐领永海、特里善营总阿尔逊、参领巴图噜、德海、德林保、侍卫苏伦保、都司赵启贵巴图鲁名号。参领巴扬阿德清克仁阿巴尔精阿、佐领安出拉、额布臣骁骑校贵当阿、富色纳、领催永谦、岱清保、富里善、游击马正元、安惠、都司马鸣谦、守备唐俸千总张作功王万得、饶成富、花翎、前锋讷清额等、蓝翎。知州衔宋炳等、升补有差。　　

○赈河南祥符、陈留、杞、通许、尉氏、洧川、鄢陵、中牟、兰阳、仪封、郑、禹、密、新郑、裕、叶、太康、许、临颖、襄城、长葛、汝、鲁山、郏、宝丰、伊阳、宁陵、睢、商邱、鹿邑、柘城、洛阳、偃师、巩、登封、光、虞城、安阳、汤阴、临漳、武安、内黄、获嘉、辉、封邱、考城、河内、济源、修武、武陟、原武、阳武、孟津、舞阳、罗山、淮宁、沈邱、荥泽、浚、宜阳、南阳、南召、邓、閺乡、西华、项城、郾城、六十七厅州县、叠被水旱灾民。给封邱、阳武、新乡、获嘉、辉、林六县、被贼难民两月口粮。　　

○丁酉。谕内阁、十六日二阿哥接册宝内廷行走之亲王、郡王、固伦额驸、军机大臣上书房师传、管理内务府大臣、及公孟住、公舒明阿准其到撷芳殿道喜送如意。此外王公文武大臣、俱不准去。违者治罪不恕。　　

○戊戌谕内阁、国家求治之道。所宝惟贤。公孤卿尹其才猷器识。朕自勤加甄别。至百僚庶司势难遍观尽识。惟在大臣推贤让能。方合以人事君之义嘉庆四年、曾降上□日令部字大臣密保贤员嗣考言询事。洊加＜闲＞擢。贤才颇由此而进。现当整饬纲纪之时。尤当博选贤能共襄治理。著通谕满汉文武一二品大臣、各举所知必灼见为才品卓越、有守有为者。密疏所长登之荐牍。古人内举不避亲。外举不避仇果其有裨于国即属亲故。俱不必存避嫌之心。但不得植党徇私。妄相援引。朕观其所举益可收明目达聪之效。傥平日实无素信之人不得滥举充数。该大臣等务各秉公忠荐贤为国用负朕登崇俊良至意。　　

○又谕据钦天监奏、正阳桥护城河水、周流环绕、直达通潞合之正阳门永定门南北方位、正协水火既济之义、今天桥南河泊六处、阅年渐久泥土半淤审度地势似涉水火相争应请将两岸积土趁势填实等语正阳门就外城形势而论地居坎位。永定门在其南。地居离位正阳桥近北导引河流委输通潞。恭读皇考高宗纯皇帝圣制正阳桥疏渠记本取坎离既济之义辨方正位。巩固皇图。彼时司工官未喻圣意。遂穵河泊六处。我皇考以成事不说。故不待请而为之记。兹正阳桥一带护城河渠。浮沙淤垫。亟宜疏浚。以达流泉。其天桥迤南河泊六处。该监审度象涉水火相争与圣制文协坎离以亨既济本义。殊不符合。其地依形家言。为都城明堂。法宜坦平正直。今四凸参差于郊坛左右观瞻亦复不肃著照钦天监所请。交步军统领衙门即用两岸积土。将河泊六处一律培垫。以大和会而昭荡平。敬述圣制文奠经涂以巩皇图本义。该衙门即择吉办理。　　

○又谕、御史傅棠奏、请定内外大臣在任年限、及兴修水利、以裕民食二摺。所奏俱不可行国家＜闲＞用臣僚。内而部院大臣。外而督抚藩臬。其才具之优绌。与职任之繁＜闲＞。不能不随时量能器使。期于人地相宜。若如该御史所奏、必拘以年限。始行更调。岂该员于＜闲＞用后不能胜任。亦必曲为姑容、待其限满耶。至所奏请将直隶东豫歉收地方。凡淤塞水道坍塌堤岸。急为修整疏通。该三省现在办理军务京外各项工程、尚因军兴概行停止。宁于此时转令工役繁兴。劳民糜帑。尤属迂阔不达事理。该御史所奏。著均毋庸议。　　

○谕军机大臣等、新疆南北两路。自乾隆年闲开辟以来。设立驻防以资控驭。地方辽阔。道路遥远。各路卡伦驿站。繁费在所不免。从前新疆经费系由内地拨解备用。岁以为常。原难一时裁减。惟思巴里坤乌噜木齐已列为郡县。南路各城回民、岁输贡赋。亦比于齐民。大率与内地无异。其伊犁塔尔巴哈台兵丁、亦多给与屯田。该处自平定以来五十余年。人民日聚。土地日辟。今昔情形不同。因时制宜。亦宜量加裁定。著传谕松筠、长龄、将新疆南北各城、及镇西迪化二府州所属。每年出纳大数。通盘核计。其地利所产。人力所生。是否岁有增益、不须取资内地者。约有若干。即不能以该处岁入给该处之用。但使经费岁有所减。则于国用不无稍裨。此事关系甚大。总在松筠等公忠体国。实心擘画。务为经久无敝□大之策。朕亦不责以近功速效也。　　

○己亥。孝惠章皇后忌辰。遣官祭孝东陵。　　

○谕内阁、涿州固安二处。为京师往来孔道。行旅络绎。奸宄易于溷迹。著顺天府会同直隶总督、严饬该州县留心查核。并添派干员帮同稽察门关。巡逻市镇。勿稍疏懈。　　

○又谕同兴奏、请定邻境州县缉拏要犯事例一摺直省州县各有疆界。定例拘传邻境人犯必关移本地方官票传移解原以杜冒名妄拏。扰害平民之敝□大。若案关重大。如现在缉拏逆犯。自应量为变通。免致稽迟时日。漏洩风声嗣后如查拏逆案要犯。邻县踹明住址。准其选派干役就近速往掩捕。仍密具文移。另派妥役关会本邑地方官。并免其不及协拏处分。庶冒充延搁之敝□大。可以悉除。其寻常命盗户婚田土案件关提人犯。仍著照旧例行。　　

○降乌什办事大臣爱星阿、为蓝翎侍卫。以二等侍卫西拉布、为乌什办事大臣。　　

○广西思陵土知州韦一彪、因病告替。以其子绣、袭职。　　

○庚子。谕内阁御史童槐奏、请将逆匪案内应拏要犯、开写清单、交步军统领等衙门及各省指名查拏、其迹涉疑似者、盘获先审确据、毋得草率送部、以滋冒混、有妄拏邀功诬捏者、按律惩处、毋使以伪乱真等语。所奏甚是。近日各处具奏盘获形迹可疑之犯。据供京师附近及外省地方。皆有伏匿夥党。指证甚确。及交步军统领等衙门、暨各督抚按名拏获审讯。情节半属子虚。且有挟嫌诬捏者。与正案全无干涉。而正案内在逃要犯。节经降上□日严饬查拏。步军统领顺天府五城等衙门、缉获者甚属寥寥。专待指名。方能拏解。如此孰不能为耶。外省拏解者亦多诈伪。是内外各衙门、皆役志于虚无疑似之地。而转令正犯日久稽诛。又涉因循疲玩。办理颇为失当。此案未获凶渠内、有首助逆谋者。皆罪大恶极。若不迅就捕诛。则遗孽尚存。必至又萌逆志。著交军机处将现在京外未获各犯内、查明最要次要、开写姓名籍贯清单。交步军统领顺天府、五城、及应缉省分之将军督抚等分饬所属。上紧踹缉。并广出示谕。责令首报以期必获。如捕获最要人犯。官弁立加超擢。兵丁重赏超拔。民人优加赏赉。其捕获次要之犯。亦分别奖赏。但必须质讯明确。实系正犯无疑方录其功。将此通谕知之。　　

○辛丑。谕内阁、给事中杨怿曾奏、请严禁结会进香一摺。地方不逞之徒、学习拳棒、拜会结盟、及愚民聚众烧香等事。地方官原应随时饬禁无如各省官事怠玩成习。不加禁止。以致民闲视为故常。此等风气。亦不独颍亳陈州等处为然。亟应严申禁令。著通谕京城及各省地方官严行出示晓谕。以四民各有本业。内修伦纪。外奉王章。即为致福之本。若结会烧香聚众迎神。例有明禁。自此次示谕后。如再有击鼓鸣锣扬幡赛会者。该地方官即将为首之人严拏惩办。以端风俗而正人心。　　

○又谕、富俊奏、请定内外臣工三年更调、并禁止奢糜、讲求武备各款。国家＜闲＞用臣僚。量能器使。其职事修废。必随时甄核。若概以三年为期。其称职之员、正资整顿。何必亟于更调。其不胜任者。又安能曲为姑容、待其限满乎所奏殊于吏治无裨。至士民婚丧劳。自应称家有无、随宜成礼。无如人情竞尚浮华。且侈靡者群相歆羡。转以俭质者为非。遂至贫富相耀。取非其有。靡所不为。敝习相沿。伊于胡底。著八旗及直省大员、善为化导。使人人知礼让为先。廉耻为重。一切鲜衣美食。缛节繁仪。俱无足贵尚。庶崇实黜华。风俗人心。可冀日臻淳朴。其兵丁操演弓力。当以挽强为尚纵不能悉挽八力以上。若六力则颁诸令甲。著八旗护军前锋健锐等营、嗣后挑缺拣选。务以六力弓为合格。其不入格者。毋许滥充。至东三省官兵技艺扰娴。实堪嘉予。此次调赴军营各官兵。俟凯彻回京之日。著御前大臣领侍卫内大臣、会同挑留二三百员名。分派京城各处当差。以收相观而善之益。并著该大臣等每届五年、奏请挑送一次。即以此次为始。著为令。　　

○那彦成高杞杨遇春奏围攻滑城、急切不能摧破。并连日贼匪出城冲扑、官兵截击巢□刀杀各情。得上□日、顿兵坚城之下。已月余矣。况新年已近。外藩俱集。必得旬日之内歼除净尽。不可再迟。所有指名严缉各逆犯。不可令其漏网。汝三人合力同心。奋勉迅速办理。朕惟计日以待捷音。实深焦急。汝三人不可稍有耽延。慎重妥速为要。　　

○命大学士曹振镛、吏部尚书章煦、礼部尚书成宁、兵部尚书明亮、刘镮之、工部尚书英和、在紫禁城内骑马。　　

○户部议准、前任陕甘总督那彦成疏报乌噜木齐头屯所、开垦地三顷。照例升科。从之。　　

○壬寅。谕内阁、御史王家栋奏称、明岁立春较迟、请缓至春融、再行诹吉幸圆明园、并西直西便等门、向系夜闲启闭、请严为查察等语。圆明园内安佑宫供奉神御。向来每遇回銮。必亲诣虔告。本年九月。因正在查办逆案。未及亲诣行礼。每年万寿节俱幸园受贺。今岁酌减礼仪。仅于宁寿宫锡宴一日。其时明降谕上□日。即以岁朝礼节。一切如常。不再矫情删改。宣示在廷。圆明园为皇祖皇考临幸之所。百年以来旧制相沿。诸事吉祥。明岁新正。安佑宫行礼。不敢再迟。且每岁外藩入觐。例于正大光明及同乐园山高水长等处。张灯宴赉。藉示怀柔。朕并已将一切承应故事大加删减永著为例。祇酌存典礼。以联中外上下之情。若待至春融幸园。相距不过数旬。而新正令节诸仪文。多因以旷废。岂曰宜之为礼乎该御史不能深悉内廷规制。所奏著毋庸议。至所称西直西便等门、子夜即开。车马络绎。稽察难于周密。嗣后朕驻跸御园之日。所有奏事引见各大臣官员、俱于前一日出城。在附近住宿。则城门即可照常启闭。应如何定制之处。著军机大臣、会同步军统领衙门、详议具奏。　　

