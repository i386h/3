<!-- { "loadSidebar": true } -->
臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十九年。甲戌。十二月。丁巳朔。谕军机大臣等、初彭龄奏已革藩司隐匿亏短银两、册报多寡悬殊一摺。此案溧水县亏缺银数。先经初彭龄饬查。据陈桂生册报实亏银九千二十两零。及初彭龄交卸抚篆之前一日、复据陈桂生详称、溧水县应解本年上忙、有挪解奏销之项。当经初彭龄劄饬李长森查明系何员垫解。现据李长森等、查得本任溧水县知县克什布经手钱粮。亏短银六万五千二十两零。该署县刘翰周、将上忙挪解奏销银七千二百九十两。较之陈桂生初次册造该县亏缺银九千余两之处。多至五万余两。此非续亏而何。不可不查明严办著交托津景安初彭龄会同审办。即将溧水县知县克什布革职拏问。已革藩司陈桂生、亦著拏问。并饬提该县经手库书人等一并严讯。将该县所亏银两是侵是挪、陈桂生有无通同隐匿等敝□大。遂一讯明。按律定拟具奏。如该督抚有知情徇庇情事一并据实参奏。不可瞻徇情面。将此谕令知之。　　

○又谕、前据甘家斌奏、候选道廖思芳、访知逆犯刘第五在山东曲阜县境内潜匿。带同眼目王幅擒获。解往江南审办。嗣据百龄奏称、该犯于上年三月、在金乡县见过林清、封伊伪职。九月在定陶滋事后、复至曹州府城外焚掠等语。现在刘第五业已解部。经军机大臣会同刑部提讯。据称素系铁匠营生、并未习教。其在江南原供、系廖寅署内拔贡生向姓家人宋遇所教、周知县、万知县、在运司署内、刑吓诱供、每讯供词、廖思芳必在旁探听、并经廖思芳给伊衣帽等物、伊始混供等语、此案廖思芳误听妄拏。即应释放。乃复将错就错。又复刑吓逼诱。是其缉拏要犯。并非志切同仇。为国除害。全系贪功冒赏私见。执迷不悟。以假乱真。置国法民命于不顾。是诚何心。可鄙可恨。上年逆案内要犯、日久未获。此时正在上紧查拏之时。全在访拏讯问之员、实心从事。若一味捉风捕影。妄拏无辜。锻炼成招。直至朕特派大臣审讯、始与昭雪。则被诬之人。其所受毒苦、已不可胜言。似此纷纷扰累。各省效尤。迄无底止。成何事体。此事必应查明严惩。以挽作伪浇风。托津、景安、皆深知近日外省妄拏情敝□大者。著将廖思芳、万承纪、周以勋、拔贡向姓、及伊家人宋遇、俱提至清江浦亲加研讯。将此案妄拏妄勘各情节、彻底究明。如宋遇实有捏供教诱情事。即照诬陷人叛逆例治罪。或系廖思芳及拔贡向姓等指使、并万承纪周以勋有心故勘、分别严参治罪。百龄如有偏执不公情事。一并据实劾参。毋稍徇隐。将此谕令知之。　　

○戊午。谕内阁、蒋攸铦奏、请生监考试、概令默写圣谕广训、以端士习而厚民风一摺。向来直省各学政岁科考试取进童生。覆试时、定有敬谨默写圣谕广训之条。诚以士为民倡。果能平时服诵。相与宣讲。内而砥厉躬行。外而化导乡俗。自见薰德善良。风气日臻淳厚。其直省各学监生、不由童试。素未诵习。而生员于取进后、亦日久不复循诵。该生监等身列胶庠。为齐民之表率。尤应令其修德怀刑。导民先路。著礼部通行直省各学政、嗣后岁科两试并贡监生录科考遗。均一体敬谨默写圣谕广训一二百字。其不能默写者。按其文艺递降等第。及斥置不录。庶该生监等勤加肄习。共相渐摩。俾乡曲小民咸知观感。用副朕化民成俗之意。　　

○谕军机大臣等、蒋攸铦等奏密陈夷商贸易情形、及酌筹整饬洋行事宜一摺。所奏俱是。粤省地方濒海。向准各国夷船、前来贸易。该夷商远涉重洋。懋迁有无。实天朝体恤之恩。然怀柔之中。仍应隐寓防闲之意。近来＜口英＞咭唎国护货兵船。不遵定制。停泊外洋。竟敢驶至虎门。其诡诈情形。甚为叵测。蒋攸铦示以兵威。派员诘责。该大班始递禀谢罪。此后不可不严申禁令。该夷船所贩货物。全藉内地销售。如呢羽钟表等物。中华尽可不需。而茶叶土丝在彼国断不可少。傥一经停止贸易。则其生计立穷。书云、不宝远物。则远人格。该督等当深明此意。谨守定制。内固藩篱。不可使外夷轻视。嗣后所有各国护货兵船。仍遵旧制。不许驶近内洋。货船出口。亦不许逗遛。如敢阑入禁地。即严加驱逐。傥敢抗拒。即行施放枪炮。慑以兵威。使知畏惧。所有该督等请严禁民人私为夷人服役、及洋行不得搭盖夷式房屋、铺户不得用夷字店号、及清查商欠、不得滥保身家浅薄之人承充洋商、并不准内地民人私往夷管之处、均照所议行。将此谕令知之。　　

○又谕、御史王嘉栋奏、请开水利以济民生一摺。据称、浙江杭嘉湖三府被旱歉收、现在青黄不接之时、又值米价昂贵、贫民艰于谋食、请开浚西湖、以工代赈等语。西湖为浙西水利攸关。田畴广资灌溉。康熙雍正乾隆年闲节次动项兴修。迄今阅时已久。湖身淤垫。水旱难收蓄洩之利。该御史所奏、自系实在情形。著颜检详加履勘。如应行兴办。并可以工代赈。即奏明妥办。其所请动用景工生息、及海塘节省银两。亦著该抚查明应如何借动及分年摊还之处。一并妥议具奏。但此事原为利民起见。该抚勘明后奏请办理。不可谓出自上意。恐无识之徒。妄行揣度。以为豫备南巡。则与朕兴利惠民之意。大相刺谬也。将此谕令知之。　　

○己未。命户部尚书景安、礼部尚书戴均元、理藩院尚书和世泰、在紫禁城内骑马。　　

○拨江苏省城附近仓米六千石、备赈。　　

○庚申。谕内阁、鲍桂星奏、请酌定武英殿章程一摺。内称、总理应于修书时按期到殿、公同商办、无事之日、亦不时亲往稽查一款。武英殿设立总理二员。督办一切事务原应常川到殿以专责成。现在定亲王绵恩、不兼御前大臣差使。尽有余闲。嗣后总理二人、俱著随时亲赴武英殿。督率所属、认真经理。毋许疏旷。其余所奏各款。著交军机大臣议奏。　　

○又谕、朕屡经降上□日饬令步军统领顺天府五城各衙门、以查拏逆犯一事、不可舍近求远。王畿之内。尤当首务肃清。所有编查保甲一事。尤当认真厘剔。不可使有逆犯隐混在内。乃前日南城指挥汪忠增、果于青龙桥地方、侦获逆犯宋二即宋广弼一名。讯系陈显家佣工之人。曾经入教谋逆。连日从宋二根究。又讯出有前在逆犯龚恕家佣工之王路一名。现即在大有庄居住。青龙桥大有庄等处。俱附近御园。其地与皇城之东华西华门外相等。该犯等竟敢在彼潜匿。数月未经查拏。并据宋二供称、该犯前在大有庄李七牛十铺内居住之时。彼处编查门牌。系书写宋五名字等语。编查保甲。先须分别考莠良。既编之后。必须认真查察。若一经编成册籍。即据以为凭。不复再加厘剔。奸宄得以冒托。岂不又成具文。著□谕步军统领顺天府五城各衙门、务当同心协力。无分畛域。即门牌内业经填注姓名之人。亦须详查来历。核对年貌。并密访有无匿名隐混情事。不得以有人具保、即将就塞责。如此爬梳剔抉。庶奸宄无所容身。既不可外示张皇。尤不可内存疏懈。功则同赏。过则同罚。其各凛遵毋怠。　　

○谕军机大臣等、入冬以来、步军统领、顺天府五城、所获各犯。据供皆系远窜外出。近日始行逃回。其往返皆自直隶地方经过。该省官弁、何竟毫无闻见。那彦成到任以后、将及一年。该省从未获犯一名。豫东二省、尚偶有就获逸犯。独直隶竟似置此事于不问。何以疲玩至于如此。昨经降上□日严饬。那彦成、接奉谕上□日。宁不动心。乃本日具奏各摺、并不将现在缉捕情形具奏。可见泄泄沓沓。全不系念。实属毫无愧怍。良心何在。因循疲玩。故态复萌矣。此上□日到后。务当激发天良。加倍奋勉。嗣后凡遇奏事之时。俱著将缉贼情形详悉奏闻。傥有一次疏漏。该督难逃谴责也。将此谕令知之。　　

○辛酉。以工部左侍郎穆克登额、为礼部尚书。都察院左副都御史景禄、为工部左侍郎。礼部右侍郎穆彰阿、署刑部左侍郎。　　

○调镶红旗汉军副都统普恭、为镶白旗满洲副都统。以内阁学士常英、兼镶红旗汉军副都统。　　

○壬戌。孝惠章皇后忌辰。遣官祭孝东陵。　　

○谕内阁、御史陶澍奏、外省州县积习、请治其源以端吏治一摺。各州县为亲民之官。惟在牧养有方。教化有法。斯吏治端而民生日裕。乃因循疲玩。相习成风。若不亟加整顿。何以革敝

□大习而励官方。如该御史所称、州县交代亏空。上司惧干失察之咎。勒令新任接收。又藉公科派、有筹补帮助贴赔使费等款。及豫备赏号、派办供给、压荐幕友、滥送长随、并委员需索、提省羁留。种种若累。皆各省实有情形。总缘外省大吏不以吏治为事。其始稍开其端。久之扬波逐流。日甚一日。陋习相沿。遂至成为锢敝□大。虽有一二自好之士。亦不能卓然自拔。今欲清其源。责在大吏。著通谕直省督抚藩臬等、务各洗心涤虑。饬纪整纲。伊等养廉优厚。一切赏需供顿。不可丝毫累及属员。其州县官因摊捐羁候、横被苦累之处。查明悉予裁革。俾贤能者得以自立。中材以下亦无所藉口。庶几大法小廉。吏治日有起色。以厚民生。以兴民行。胥于此端其本焉。　　

