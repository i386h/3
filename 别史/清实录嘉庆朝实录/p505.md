<!-- { "loadSidebar": true } -->
○庚午。谕内阁、户部奏直隶三次清查案内、各州县所报前任亏缺、应行题请开复各员、是否均有确据、请饬令温承惠督同方受畴彻底根查一摺。此案节经户部咨催奏催。迄今已逾两载。总未据该督分晰奏咨。实属迟缓。该省向以承办差务为名。于地方应办要件。率多藉词延宕。殊不知该督等于每岁春秋二次经理大差。为日甚属有限。何至于该部节次行催事宜。频年罔应。疲玩已极。所有三次清查案内、先后题请开复之各该州县未完各年应徵银两。是否实有前任亏短之项。该员等从前交代时、曾否报明有案。著温承惠督同方受畴逐案详查。务于封印前据实具奏。毋再延缓。其应请开复者。即一并汇题。以省案牍。傥后任开复而前任有不认亏空者。惟该督及藩司是问。该省自此次办理三次清查后。节经谕令不准复有清查名目。该督等不得任意拖延。希图为亏缺各员弥缝牵混。自干咎戾。　　

○予福建捕盗淹毙外委武镛、祭葬恤荫。兵丁林国望等十三名、吉林追贼淹毙领催徐怀信、兵丁爱星阿等二名、云南剿猓阵亡兵丁李天受等四十二名、四川、陕西、湖北、阵亡武生焦楫、兵丁朱凌云等十九名、浙江捕匪伤毙兵丁王太等二名、赏恤如例。　　

○旌表守正被戕四川会理州民李成彩女桂英。　　

○辛未。谕内阁、旧制清明节谒陵行敷土礼。惟于二十七个月之内举行一次。以后均系遣员恭代。从前我皇祖世宗宪皇帝皇考高宗纯皇帝皆按定制举行。礼不敢踰。自当敬谨遵守。惟是朕仰蒙皇考高宗纯皇帝恩慈眷佑。溯自乾隆癸巳年。即蒙圣心＜闲＞畀。立为皇太子密书存记。至乙卯九月。始明降谕旨敕立。深恩付托。实已二十余年。迨至丙辰元旦。授玺大廷。犹复训政三年。孜孜不已。鸿慈笃眷。尤为从来所未有。春秋霜露。十载于兹。朕心罔极之思。岂寻常孺慕所能尽。明年又适届朕五旬诞辰。春闲本应谒陵伸慕。若不躬亲敷土。于心实觉不安。有未可限于常制者。明年朕于二月十七日启銮。二十日恭谒东陵。二十一日系清明节。敬于是日亲祭裕陵。再举行敷土礼一次。稍申瞻恋之诚。礼成回驻盘山。于是月二十九日进城回宫。三月初一初二两日斋戒。俟初三日亲祭先农坛行耕耤礼毕。即于是日启程驻跸黄新庄。前诣西陵展谒。取道潭柘寺拈香。于十一日至香山驻跸。十六日回圆明园。所有应行各典礼事宜。著各该衙门敬谨务备。　　

○壬申。命大学士庆桂为正使。内阁学士哈宁阿为副使。持节赍册宝、册封諴妃刘佳氏为諴贵妃。册文曰、朕惟灵钟瓜瓞。祯符开五代之祥。化赞袆褕。吉事锡六宫之福。欣歌麟趾。式贲鸾章。咨尔諴妃刘佳氏、德协柔嘉。仪彰淑慎。承恩椒殿。已看九御攸崇。送喜桐阶。岂惟一人有庆。既延厘于宝祚。宜颁贶于瑶光。是用晋封尔为諴贵妃。锡之册命。尔其乡和懋迪。聿襄中壸以垂型。嘉瑞频仍。长奉宸轩而拜命。钦哉。　　

○命大学士禄康为正使。内阁学士玉福为副使。持节赍册印、册封吉嫔王佳氏为庄妃。册文曰、朕惟升椒佐治。肃雍襄九御之勤。衍瓞推恩。敷锡普六宫之庆。值云礽之肇祉。贲纶綍以钦承。咨尔吉嫔王佳氏、赋质金照。秉心玉粹。柔嘉维则。鸣环永叶乎徽音。淑慎其仪。献茧克修夫内职。是用晋封尔为庄妃。申之册命。尔其恪膺茂典。益彰褕翟之辉。式迓繁厘。光赞睢麟之化。钦哉。　　

○命礼部尚书恭阿拉为正使。内阁学士博庆额为副使。持节赍册、册封贵人刘佳氏为信嫔。册文曰、朕惟教崇妇学。推恩赞褕翟之华。瑞启孙谋。锡命笃云礽之祜。椒涂普庆。鞠采增荣。咨尔贵人刘佳氏、柔则夙持。令仪早著。分丝献茧。襄蚕事于中宫。顾史陈图。识鸡鸣之大体。是用晋封尔为信嫔。锡之册命。尔其思名义而彰顺德。凛羲经履信之文。展功绪以答徽章。佐周雅嗣音之化。钦哉。　　

○谕内阁、本日据御史福克精额条奏一摺。内称管理三库大臣、于所属司员、向有考察之责、若遇京察届期、到任未久、于所属贤否勤惰恐难深悉、请稍为变通、以专考察一条。所奏不为无见。管库大臣、近日虽按年更换。将来即闲留一二年。未为不可。惟更换之年。若适当京察届期。此数年内属员贤否自未能深悉。嗣后三库司员京察。著三年内之管库大臣、会同考察。以归核实。又据奏工程事宜、仍由该管处承办一条。此断不可行。办理各项工程。向例钦派大臣督办。原以特派之员、无所回护。于稽核工程。较为有益。若径由各该处承办。则其中如有偷减侵蚀情敝□大。更复何从稽核乎。此奏必系听人怂恿。不问可知。朕亦不加深究。至所奏直省府州县、请令各该督抚随时考察、南河捐办土方议叙事例、请酌增武职、通仓及城外各库进城米石、请设法稽查、抄产隐匿地亩、多有荒芜、请饬地方官查办各条。及各城外大道旁应行挑穵沟渠之处。均著各该衙门详议具奏。　　

○癸酉。谕内阁、武乡会试为抡才大典。较试技艺。必须膂力超众。方可入选。即如硬弓一项。能开十三力至十五力者。向来甚多。闲有开十二力者。朕所素知。本年各省进呈武乡试题名录。朕详加披阅。其填注技勇。尚多可观。惟湖北省题名录内取中共二十五名。而竟有十六人开弓仅止十力。殊属软弱。常明办理武闱。取中太觉宽滥。著交兵部查明、如与定例不符。著即参奏。　　

○又谕、前因马林家母女被杀身死正凶未获一案。特经降旨、饬令步军统领衙门、顺天府、五城、一体严拏。勿任漏网。如不能迅即就获。著每月具奏一次、自请处分。旋经朕宽限改为两月奏请处分一次。后又改为四个月一奏。各该衙门自应遵旨上紧踹缉。乃自上年六月至今。凶犯总未弋获。本日复据邹炳泰等奏称现又届限满、自请交议殊属延玩。看来伊等不过视为海捕具文。每届限满。辄照例奏请议处。伊等亦明知部议上时。仅得罚俸而止。是以相率因循。督缉迄无成效。若不立限严惩。何以示儆。试思此案以辇毂之下。白昼行凶。连毙二命。岂寻常命案可比。乃日久稽诛。成何事体。今特明定限期。予以处分。所有此次缉捕不力之步军统领、两翼总兵、顺天府府尹、五城御史、毋庸再交部议。均著降一级从宽留任。如再届四个月仍未缉获。则当以次递加。予以降二级留任。又届四个月。降三级留任。又届四个月。革职留任。又届四个月。即著实降一级调用。朕计日以待。断不宽恕。仍著军机大臣存记。届期提奏。各该衙门务当上紧饬属严拏务获。毋得再有迁延。自罹重咎。　　

○又谕、朕因部院衙门向来办事每多因循延搁。节经降旨训谕。乃昨日递事者仅止礼部会同内务府奏事一件。除此无一件陈奏者。又无一引见人员。本日则各衙门多有陈奏事件、并各带员引见。两日之闲。事务繁＜闲＞不同。殊非认真办公之道。昨日若云无事。何以今日如此之多。朕日理万几。未尝稍懈。并不因偶值事多。惮于省览。正恐或有闲旷。易滋积压之敝□大。而诸臣等往往性耽安逸。图便己私。其身兼旗务者、或俟本旗值日之期。始行奏事。又或探听是日有无外传地方。希省早起。并不将应办公务随时陈递。以致多寡悬殊。居心怠玩。实属非是。嗣后各大臣务宜恪勤供职。随时办事。随时具奏。毋得稍存迁就观望。致有耽延。若再有积压不奏者。即以违旨论罪。其无悔。　　

○予四川伤亡外委徐琯、祭葬世职、如把总例。陕西阵亡兵丁史贵等四名、乡勇唐万友等十四名、四川湖北伤亡兵丁施开榜等二名、河南乡勇邱洪量、赏恤如例。　　

○琉球国贡使杨克敦、在途病故。赐恤如例。　　

○甲戌。圣祖仁皇帝忌辰。遣官祭景陵。上诣寿皇殿行礼。　　

○乙亥。上诣大高殿行礼。　　

○幸北海。阅冰技。　　

○谕内阁、前因各省积欠为数甚多。特经降旨勒限严催完报。兹据户部奏称、直隶等十五省、除去缓徵带徵、仍有未完地丁等银八百一十七万八千二百九十余两、较上年具报积欠数目、所完尚不及十分之一、而十二年分又续增未完地丁等银三百一十九万八千九百余两、连前共有一千一百三十七万七千三百余两之多、请旨饬催等语。此皆由该地方官任意因循。总未实力徵催。每至参限将满。该管上司往往曲为庇护。将经徵之员、设法调署。俾接徵者另行起限。以致州县各官恃有此规避之法。率皆怠惰徵催。各欠愈积愈多。关系甚重。自应严定考成。以杜敝□大端。嗣后遇有调署人员。著将该员名下详查果无应徵未完钱粮。咨部核明。方准调署。如有经徵参限届满违例调署者。将该督抚查参示儆。仍著各督抚将节年积欠银两一体立限严催。并确查是否实欠在民。如各州县有从中侵挪亏蚀情敝□大。立即指名参办。务期国课得就清厘。毋得仍前延玩。将此通谕知之。　　

○旌恤遇贼被戕陕西生员任策勋、民妇王杨氏、如例。　　

○丙子。户部议准、贵州巡抚福庆疏报、湄潭县、开垦田三十八亩有奇。照例升科。从之。　　

○丁丑。以皇次子旻宁行初定礼。赐宴如仪。　　

○谕内阁、本日户部核覆直隶总督温承惠题报嘉庆十二年大兴等州县应蠲钱粮一本。现已依议行矣。此次大兴等州县应蠲钱粮。系因上年巡幸木兰、沿途经过地方、加恩蠲免钱粮十分之三。该督接奉后。即应查明题报。乃事隔一年之久。而钱粮仅止二百二十两零。为数又属无多。何以稽延时日。至本年七月始行具题。近来外省办事每多因循。而直隶为尤甚。温承惠著传旨申饬。嗣后务宜随时整饬。不得仍前疲玩。　　

○又谕、据御史黄任万奏、请续选钦定四书文、以正文体一摺。制义一道。代圣贤立言。本当根柢经史。阐发义蕴。不得涉于浮华诡僻。致文体驳而不醇。溯自乾隆四年。皇考高宗纯皇帝钦定四书文选。凡前明大家名家。悉按其世代裒次。而于本朝文之清真雅正者。一并采列成编。选择精严。理法兼备。操觚家自当奉为正鹄。乃近科以来。士子等揣摩时尚。往往摭拾竹书路史等文字。自炫新奇。而于经史有用之书。转未能潜心研讨。揆之经义。渐失真源。今该御史奏请厘正文体。固为矫敝□大起见。但摺内所称欲另选近年制义以附钦定四书文之后。此则尚可从缓。度思近时能文之士。求其经术湛深。言皆有物者。未必能轶过前人。即广徵博采。亦恐有名无实。是惟在典司文衡之臣、悉心甄别。一以清真雅正为宗。而于引用艰僻以文其固陋。专尚机巧以流入浅浮者。概屏置弗录。则海内士子自各知所趋向。力崇实学。风会日见转移。用副国家振兴文教至意。　　

