<!-- { "loadSidebar": true } -->
○又谕、本日巡视中城御史皂麟等奏、拏获假官诓骗从犯陈焕文一摺。据称副指挥孔传葵、缉捕尚属认真、可否量加鼓励等语。近日五城等衙门、于缉获逃犯摺内、往往将缉犯之员。附请奖励。朕核其案关重大者。闲予降旨施恩。但思向来外省缉拏邻境盗犯。有送部引见之例。其各项人犯、亦有计算拏获次数、分别给予议叙者。所有步军统领五城顺天府等衙门拏获逃犯、亦应视其案犯之重轻。次数之多寡。分别等差。定立章程。俾勤于捕务之员知所奖励。亦复示以限制。不致妄生冀幸。著吏兵二部详查例案。悉心妥议具奏。寻奏、请嗣后五城司坊各官拏获邻境逃犯、实系外来潜匿、罪应凌迟斩绞立决、并请旨即行正法者。准其送部引见。候旨升用。如系寻常斩绞监候人犯、应准其每名加一级。军流遣罪人犯、每名纪录一次。徒罪人犯、每二名纪录一次。如祇系五城命盗案犯、由别城地方官拏获、以及前官任内逃犯、经接任官拏获者。俱应仍照向例分别给予议叙。凡拏获逃犯、由该城御史奏请议叙。统俟刑部核覆罪名。知照吏部。再行办理。所有孔传葵拏获假官诓骗从犯之处。即应照此办理。至大兴宛平二县、向来开参承缉、以及获犯议叙职名。俱由直隶总督查明咨部。惟该县等系属京县。驻劄内城。凡有奉旨通缉案犯、俱令一体限缉。其有拏获外来潜匿凶盗各犯、以及五城命盗等项案犯、由顺天府奏请议叙者。亦应照五城司坊官之例。至步军营巡捕营等官、如有拏获外来潜匿各项逃犯、由步军统领衙门奏请议叙者。均照五城文职等官议叙之例。从之。　　

○都察院左都御史特克慎、以衰老休致。以正红旗蒙古都统王集、为左都御史。右翼前锋统领奕绍、为镶黄旗蒙古都统。贝勒永臶、为右翼前锋统领。　　

○乙巳。谕内阁、宗人府奏、审拟宗室幅清泰、调戏程氏一案、并端恩自请议处一摺。此案幅清泰身系宗室。乃称为兆四。兆赵同音。竟与汉姓相混。此与向来称宗室为黄某、如出一辙。沾染恶习。恬不为怪。即此一端。已当治以忘本之罪。况宗室理应居住城内。幅清泰辄搬移崇文门外。更属不安本分。即未滋生事端。亦当加以惩办。现又罔顾廉耻。调戏妇女。似此甘蹈下流。殊玷宗室颜面。宗人府拟以圈禁一个月、加责二十板、尚觉过轻。幅清泰、著圈禁一年。满日加责四十板。以示惩儆。朕于宗室谆谆训诫。不啻至再至三。迺伊等总不自爱。违理犯法之事。层见叠出。总由管理宗人府王贝勒及该族长等、平日怠于教训。视荡检踰闲之辈、漠不经心。以致屡限于罪。实属咎无可辞。所有失察此案各处分。毋庸再交部议。著即照本日都察院吏部所议。失察端成一案、仪亲王、成亲王、定亲王绵恩、贝勒永珠、永臶、各罚职任俸三个月。总族长端恩、罚一品俸二年。族长额勒兴额、降一级调用。学长庆贤、罚养赡银一年半。并革退学长。嗣后该王贝勒族长等、务当加意教导。随时稽察。遇有此等混称汉姓、及出城居住者。即查明治罪。不待犯案后始行惩治。庶禁于未然。咸知束身奉法。无负朕告诫苦心也。　　

○又谕、本日军机大臣将工部堂官失察书吏等舞敝□大冒领户部三库银两物件次数、查明开单呈览。近年工部堂官。惟緼布在任最久。一切敝□大端。皆由伊怠玩废弛。不加整饬。以致书吏等任情藐玩。无所不为。其咎最重。使其身尚在。不但褫职。并应治以应得之罪。今伊已身故。又无子嗣。姑无庸议。其余各堂官、除失察冒领内务府库银一案、已先经交部分别议处察议外。大学士费淳、才具本属中平。特因资格较深。且已擢至大学士。是以令其兼管部务。伊在部有年。于此等大敝□大毫无见闻。前因管理三库时、系兼管工部。有失察冒领银物之案。业交部严议。兹又于本部书吏冒领三库银物、失察至五次之多。咎无可辞。著先拔去花翎。不必兼管工部事务。再行交部严加议处。曹振镛、失察冒领三库银物四次。成书、蒋予蒲、各失察冒领银物三次。均著交部议处。英和、失察冒领银物二次。陈希曾、顾德庆、各失察冒领物料二次。多庆、周兆基、邵自昌、各失察冒领银两一次。邹炳泰、戴衢亨、福庆、各失察冒领物料一次。均著交部察议。苏楞额、阿明阿二人、前已分别革职治罪。此次失察之处。毋庸复行交议。　　

○谕军机大臣等、本日马慧裕奏、豫筹经理不能归次帮丁运务缘由一摺。新漕关系紧要。现在江境守冻各船、已凿开河泓一道。可以依次挽行。马慧裕惟当督率地方官弁、上紧催趱。总以归次为要。多一帮归次。即省一帮掣肘。不可稍有怠玩。若归次过迟。则新漕尤不可不豫为经理。数日来、节据各省奏到、浙省拟用减歇帮船、再加洒带。江西湖广、拟雇备民船在途迎兑。并请筹款办理。已降旨照各该督抚所奏事宜、妥为豫备。今马慧裕筹办此事。以雇船受兑、诸敝□大丛生。转恐耽延歧误。其意欲将浙江江苏安徽江西四省、存次新船。先行按数装载。此外或量为洒带。或仍俟续行归次之船、补足装运。其湖广省则欲另行添用剥船。并酌改受兑地方。马慧裕于各该省漕务地方情形。未必深悉。但既据缕析陈奏。著即将所议发交各该省督抚、自行酌量本处情形。可行则行。当止则止。总须熟筹妥善一面奏闻一面即行办理。期于无误新漕。不可稍有观望。设筹办未周。致有窒碍。则惟原议之督抚是问。其摺内请酌借守候闸坝各帮银两、及令回空船只在停泊地方修艌二款。帮船阻冻之后。守候开坝。旗丁等食用不支。其修艌亦不免需费。昨江西湖广等省、亦曾奏及、请先行动款借给、另为分年归款。今马慧裕所请在于河库内提银二万三千五十两先行应用之处。著即照所请行。仍著再与各该省会同确核。将应需各银数分别办理。　　

○陕西巡抚成宁、缘事革职。调山西巡抚初彭龄、为陕西巡抚。以广东布政使衡龄、为山西巡抚。调甘肃按察使陈桂生、为山西按察使。山西按察使积郎阿、为甘肃按察使。以湖北按察使曾燠、为广东布政使。江西督粮道周季堂、为湖北按察使。　　

○丙午。上幸瀛台。阅冰技。科尔沁扎萨克土谢图亲王诺尔布琳沁等七人、敖汉扎萨克郡王德济特等三人、喀尔喀扎萨克郡王达玛琳扎布、扎萨克头等台吉阿扎喇等十人、青海扎萨克头等台吉恩克巴雅尔等六人、察哈尔额鲁特二等台吉纳旺楚勒提木等五人、霍罕来使阿浑占西哩布二人、哈密郡王衔贝勒扎萨克额尔德锡尔等十四人、杜尔伯特扎萨克贝子伊达木扎布等四人、并章嘉呼图克图等二十二人、于西苑门外瞻觐。　　

○丁未。上御宁嘉宫。赐王、公、大臣、及蒙古王、贝勒、贝子、公、额驸、台吉等食。并赏赉有差。　　

○戊申。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○谕内阁、大学士会同户工二部议覆吴璥等请筑碎石坦坡、拥护高堰大堤一摺。洪泽湖大堤、为淮扬两郡保障。近年风浪掣卸。修费孔繁。该河督等议筑碎石坦坡以资拥护。并请于盐务加价项下。分年拨银兴办。经大学士等议准。朕亦悉闻碎石坦坡。实于堤工有益。均著照所议办理。惟是钱粮重大。不能不严防虚冒。近日人心见利忘害。作伪者多。即如户部三库、内务府广储司库近在辇下。竟有书吏等私雕假印捏款冒领多次之案。则外省贪官蠹吏侵欺浮冒等敝□大。实难保其必无。况碎石坦坡。抛砌水中。较之别项土石工程。尤难查考。著责成该河督等、核明丈尺。编列字号。按段兴修。并派廉正大员督率稽查。于石料采运到日、先行核计。眼同如式填筑。偎护堤根。如有以少报多、偷工减料者。查明立即严参重惩。此事工钜费繁。时日又久。该河督等务当认真经理。以期按年修筑坚实。为一劳永逸之计。切勿轻听工员。虚糜帑项。为人受过也。慎之。　　

○又谕、温承惠奏、直隶三次清查案内抵款银两、设法查办一摺。直隶三次清查案内未完各款。自应赶紧催追完解。若届限满时。率行奏请予展年复一年。伊于何底。是名为清查。帑项终归无著。仍非核实办公之道。除此次该省留抵什物项下、应变银九万七千四百余两、著加恩姑照所请、数在五百两至一千以上者。勒限一年。二千两以上者。勒限二年。五千两以上者。勒限三年。一律变竣。其交代案内留抵什物估变不敷、及垫支垫解无著、共银二十六万五千一百余两。亦照所请、将数在三千两之霸州等六十三州县、共银八万一千一十三两零、勒限二年归补。三千两以上之容城等三十一州县、共银一十四万四千七十七两零、勒限四年归补。一万两以上之宝坻等三县、共银四万五十三两零、勒限六年归补。均责成该管道府、按限实力催追、提解司库归款。毋任稍有短绌外。嗣后不得再行奏请展限。如限内仍有未能按数完缴者。即著落各该管上司、如数摊赔。以清库款。该督此后毋许复留清查名目。傥仍有奏及清查者。除将该地方官查明究治外。必将该督一并惩处。　　

○又谕、刑部将安徽等省造报、暨审案内己未到配流徒各官犯、应否准减、摘叙案由开单具奏一摺。朕详加披阅。内尹楚英一犯、由难荫补用守备。与外委周国明之妻曾氏通奸。伊父曾任把总。出师阵亡。且核其情节。究系和奸。幅承额一犯、因承办吉地工程。分用练山石项下扣成银两。照例监追。已据如数完缴。陈黄升一犯、因驾坐师船出洋捕盗。将船内绳索抵还私帐。尚非私卖军器可比。富升一犯、因疏防斩犯郑自发越狱脱逃。审系依法看守。偶致疏虞。该革员协缉五年。业经限满。且究无贿纵情敝□大。以上四犯。均著准其援减。余俱不准援减。　　

○暹罗国王郑华、遣使表贺万寿。进贡方物。赏赉筵宴如例。　　

○己酉。谕内阁、初彭龄等奏晋省士民望幸情殷、吁请允举巡幸一摺。五台为晋省胜迹。其山近临塞垣。蒙古藩部岁时瞻礼。络绎偕来。从前圣祖仁皇帝高宗纯皇帝屡次亲临。即藉以为民祈福。朕昔在藩邸。随侍高宗纯皇帝巡幸各处。惟五台未曾登陟。言念兹山。灵皋奥区。久留圣迹。今既该省士民同殷望幸。自应俯如所请。著于嘉庆十六年春三月、朕恭谒西陵后、即便道巡幸五台。所有应行一切事宜。各该衙门照例敬谨豫备。　　

