<!-- { "loadSidebar": true } -->
○谕军机大臣等、本年直隶被灾州县较多。节经发帑截漕。开放大赈。民食自不至缺乏。但念来春青黄不接之时。米价昂贵。必须豫筹采买米石。以备平粜之用。今奉天通省丰收。粮价甚贱。自应就近采办转运。以资接济。著传谕陈大文、即查明直隶被灾各州县。明春豫备平粜米石。共需若干。迅速奏闻。以便谕令晋昌、即由奉省采买。至如何派员接运之处。并著该督详悉酌核具奏。寻奏、核计直省被灾州县。明春平粜。约共需米三十万石。除已由豫东二省代买米十五万石外。请在奉省再采买高粱四五万石。连米凑足十五万石。照乾隆四十九年例、由奉天雇船。派员押运到津交收。一切款项。由直隶解还归款。从之。　　

○旌表守正捐躯福建武平县民钟祥发妻王氏。　　

○辛酉。遣官祭贤良祠。　　

○谕内阁、本年六月雨水过多。永定滹沱等河泛涨。直隶被淹地方。至九十余州县。业经发帑截漕煮赈。分别蠲免钱粮。并令赶紧堵筑堤岸。挑浚护城等河。以工代赈。俾灾民得资糊口。不至一夫失所。实已不遗余力。惟念水冲地亩。不无淤沙积压之处。即水退之后。仍不能一律耕种。若赋额尚仍其旧。民力恐不免拮据。著交置直隶总督陈大文、遴派廉能道府。分路履勘。将此等水冲沙压地亩、应行减豁之处。逐一据实奏闻。候朕再降恩旨。若其中有水退泥淤转瘠为良者。转不必亟行查办也。　　

○以右春坊右赞善杨祖纯、翰林院编修汪守和、署日讲起居注官。　　

○户部议准、广西巡抚谢启昆疏报、天保县开垦水田四十五＜土韦＞。照例升科。从之。　　

○壬戌。遣官祭文昌帝君庙。　　

○癸亥。上诣时应宫昭显庙拈香。　　

○还宫。　　

○谕内阁、本年六月闲雨水连绵。八旗兵丁住房、及各营官房、倒坏甚多。经朕屡次施恩将兵丁每月应扣库银、展限两个月。又普赏一月兵米。用资生计。所有倒坏房闲。亦得藉以修理。乃朕本日自圆明园进宫。见兵丁住房墙垣。尚未能一律修整。想因伊等生计未臻充裕所致。朕所见者如此。其穷巷僻居。自必更甚。目今天气渐寒。若所住房屋。不能完整。何以御冬。所有各营兵丁官房。既经各该处奏明动用公项修理。而私房未经修理者尚多。且物价昂贵。诸凡拮据。殊堪怜念。著加恩将本年年终所赏八旗、及包衣三旗、兵丁等地租银两。移前于九月内即行普赏。此时地租银两。尚未据直隶解到。著于户部银库内、先行照数动用赏给。以示朕惠赉八旗兵丁、有加无已至意。　　

○甲子。上以孝淑皇后升祔奉先殿亲诣祭告。　　

○诣大高殿行礼。　　

○幸圆明园。　　

○勒保奏报、分派镇将歼剿高魏二股贼匪。生擒首逆冉学胜等。得旨奖赉。赏还一品顶带。封三等男爵。副都统衔协领达斯呼勒岱等、下部议叙。赏副将海常参将萧凤来、游击晋之琏、花翎。参将萧福禄、副将衔。已革游击刘满贵、守备衔。拔兵丁敖吉高、为千总。谢加林、陈泳安、为把总。并赏蓝翎。余升赏有差。　　

○乙丑。孝淑皇后升祔奉先殿。命皇次子旻宁行礼。　　

○谕内阁、御史郑敏行奏、请磨勘刑部新例一摺。据称纂修官杨曰鲲、妄将乾隆年闲钦定条例。肆行改删。并将己意添入。颇多牵混。各省督抚碍难遵行等语。刑部修改律例。所派纂修。不止杨曰鲲一人。各纂修官拟纂例条。又必经各该堂官公同商订。始行纂入。自非出杨曰鲲一人之手。今该御史所奏。但称得自舆论。并无指实。难以核办。仍著郑敏行将新例内何条系杨曰鲲删改、及添入己意牵混难行之处。黏签进呈。再降谕旨。嗣命刘权之、和宁、莫瞻菉、初彭龄、会同该御史将新例内改纂各条详核磨勘具奏。　　

○谕军机大臣等、朕恭阅皇考高宗纯皇帝实录。乾隆十二年。因东省被灾。流民出古北口觅食。巡抚阿里衮奏请携银招徕资送。钦奉谕旨、以流民出外觅食。总因乡里糊口无资。果能一一遵旨办理。安辑于本州县。使无轻去其乡上也。离乡未远。招徕于本省境内者。次也。及其已至古北口一带。往返数百里。远者千里。其中或有父兄亲族。向在口外。有所依倚。亦不妨任其前往。若一一资送回籍。不惟糜费不赀。且恐已误耕作。而还乡更无可倚赖。于灾黎更属无益。圣训谆谆。仰见我皇考轸恤穷民、无使一夫失所至意。本年直隶被灾较广。穷民大半失业。且距古北口甚近。其出口觅食者。自所不免。如果地方官认真经理。计口授食。灾民等岂肯轻去其乡。若本籍既不能妥为赈恤。致令流移出口。离家已远。岂有概行拦截、及资送回籍之理。计十月初闲即届开放大赈之期。著传谕陈大文、督率藩司道府州县等、按照极次贫民、户口大小分别给发。务令实惠及民。各有生计。自不致有出口觅食之事。再本日查办南路之卿员台费荫等、到京覆命。据称霸州所用米石。保定、东安、所用银两。俱无仓库可动。至文安、大城二县仓库。银米俱无。询之该州县等。均称曾经报明上司等语。殊堪骇异。文安大城如此。其余各州县仓库亏缺情形。已可概见。陈大文现署直隶总督。于赈事完毕后。务将通省各州县仓库。妥为经理。俾储备有资。缓急足恃方为不负委任。　　

○又谕、盛京官兵。及吉林黑龙江马队官兵。从征日久。艰苦备尝。其中伤病之人自应量加体恤。且大功即日告竣。额勒登保请先行彻令回京。所见甚是。但功成凯旋。非比征调之时。行走必须迅速。若分起闲日起程。沿途车马。供支恐有未周。或以二百名。或以二百五十名为一起。隔三四日派员管带。分起行走。著额勒登保将每起若干人。派侍卫章京何人带领。何日起程。逐一分晰具奏。一面飞咨沿途地方官、豫备车马等项。妥为照料。　　

○以福建台湾水师副将冯建功、为广东碣石镇总兵官。　　

○丙寅。以江南河标中军副将许世德、为浙江处州镇总兵官。　　

○丁卯。世宗宪皇帝忌辰。遣官祭泰陵。上诣安佑宫行礼。　　

○戊辰。谕内阁、据值年旗奏、八旗兵丁。因豫赏地租银两。据情谢恩一摺。此乃相沿具文。不过该参佐领等作稿。呈送都统副都统等转奏。该兵丁等何尝会同具禀耶。朕向来崇实、不尚虚文。王大臣等素所稔知。即如本年六月闲雨水过大。朕将兵丁等应坐扣库银。加恩展限。并普赏一月兵米。又因兵丁住房。尚未一律修整。难以御冬。复将应赏地租银。移在九月内。先由部库给发。矜恤可谓至矣。各都统等宜仰体朕意。各饬该参佐领等、转饬骁骑校领催等妥为训导。务使各谋生理。勿稍浮费。将倒塌墙屋。修理整齐。不可恣意沽买酒肉。滥行耗费。若于兵丁生计全不留意。惟以代奏虚词塞责。朕甚不取。嗣后管理八旗各营大臣等。惟当实心实力。随时教训。以复满洲淳朴旧风。使人人皆知节俭持家。以副朕矜恤兵丁至意。将此通谕八旗各营知之。　　

○又谕、那彦宝等奏、请将投工效力人员、留工差委一摺。内有原任武清县县丞汪应钤、于上年丁忧。业经回籍办理丧葬。今自请投效。该员本系河员出身。著准其留于工次。以资驾轻就熟之益。其原任肥乡县知县金宝、原任固安县县丞屈邦基、均系现报丁忧。例应回籍守制。即河工需员。亦应俟丧葬事毕。再令赴工。况该员并未自请投效。而河工又非军务可比。何必违例奏留。致开夺情之渐。金宝、屈邦基、俱著回籍。俟丧葬事毕。如果河工尚有需用之处。听其自请投效。如河工业已办竣。即在籍终制。至原任福建龙溪县服满候补县丞孙荣春、候选县丞余镕、石尚文、候选府经历朱鉁、候选主簿嵇会嘉、候选从九品李藩、宗人寿、汤佐贤、宗廷懋、汪熙泰、候选未入流吴辑邦、徐瀚、傅瀛、俱请自备资斧留工效力。该员等本非熟悉河务。且难保其中必无违碍之处。未便据呈准其投效。著交吏部详查议奏。　　

○己巳。以大理寺少卿汪日章、为江宁布政使。　　

○庚午。谕军机大臣等、熊枚奏、查勘文安一县被水成灾较重之区。并绘图贴说进呈。朕详加披阅。该处地形洼下。积水已越三年。今夏子牙清河诸水。四面漫溢。竟深至二丈有余不等。住居民人。共计三百六十余村。俱浮沉水中。嗷嗷待哺。朕心实增怜轸。该县自建置县治以来。必有旧定章程。为疏通水道、保障居民经久之计。是否近日废弛不办。并现在应如何设法疏消、百姓不致久困积潦之处。亟应讲求妥办。著陈大文悉心体访。详议具奏。寻奏、查文安地处极洼。至受水之后。地与河平。实已无从宣洩。自建治以来。别无疏浚章程。查大城河之广安横堤长九里。为文邑保障。迤南有河闲所属千里长堤。可资外卫。两堤之中。又有同兴上年查勘控告刨工案内奏明新建闸座。以洩河闲漫水。仍于地段稍下之龙潭湾等处。开沟疏浚。如此救敝□大补偏。则文邑灾黎。或不致久淹为患。再查天津府属之庆云县。地瘠民贫。乾隆十一年钦奉上谕、庆云县每年额徵地丁银两、蠲免十分之三。永著为例。今文安全境积歉情形。与庆云无异。可否将该县三百六十村额赋。分别减免。得旨、文安县全境积歉。既与庆云县无异。自应量为酌减。用纾民力。俟明岁新正。再降恩旨。再上游大城河闲两堤决口堵闭。并修复闸座。以资宣洩。亦祇可如此办理。务当饬令所属。上紧妥办。　　

○旌表守正捐躯河南商邱县民沈万一妻陈氏。　　

○辛未。免云南易门县水灾本年额赋。　　

