<!-- { "loadSidebar": true } -->
○又谕、前因京师西洋堂人、有与旗民往来习教、并私刊清汉字书籍传播之事。叠经降旨严行饬禁。并令将各堂所贮书籍。检出缴销当交军机大臣、将检出书籍查看。旋据签出各条呈览。朕几余披阅。如教要序论内称其天主是万邦之大君。圣年广益内、称所信降生之耶苏系普天下各人物之大君。又称中国呼异端为左道、未必非默默中为承行主旨而有是言、又称凡在天地大主之下自君王以至士庶、人人弃邪归正、圣教大行、未有不久安长治者、又称我敬之主、真正是天地人物之主、又称凭他有道之邦、多系世俗肉身之道、又称圣人欲乘此机会传教中华、又婚配训言内、称外教者如同魔鬼奴才等语。支离狂妄怪诞不经。不一而足。而其中尤为悖谬者。则称听父母所命、相反于天主之命、为大不孝、有圣女巴尔拔拉、不肯听从逆命、被顽父亲手杀之、天主义怒至公、即以暴雷击死之、为人父母亲友阻人事主者、当以此为鉴等语。蔑伦绝理。直同狂吠。又称当时有一贝子、终日行非理之事、福晋极力劝之不从、一日有一群魔鬼拉贝子下地狱、天主以福晋有德行、默启他使知伊夫火海永远苦难、可见不听善劝、决不免天主永罚等语。尤为肆口乱道。贝子福晋之称。西洋人何从知悉。自系从前与旗人往来谈论。知此称号。妄行编载。事属已往。今亦不加深究。至其所称贝子被魔鬼拉入地狱之语。皆系凭空捏撰。毫无影响。似此造作无稽。充其伎俩。尚有何言不可出诸口。何事不可笔之书。若不及早严行禁止。任令传播。设其编造之语。悖谬更有重于此者。势不得不大加惩办。与其日后酿成巨案。莫若先事豫为之防。前已谕令派出管理西洋堂事务之大臣禄康等、公同议立章程。随时稽察。兹特揭出书籍所载各条、指示申谕。嗣后旗民人等、务当恪守本朝清语骑射。读圣贤书。遵守经常。释道二氏尚不可信。况西洋教耶。亟应湔除旧染。勿再听信邪言。执迷不悟。背本从邪。自不齿于人类。有负朕谆谆训诫至意矣。将此通谕知之。　　

○又谕、本日三法司具题、议覆四川省遂宁县民人陈贵图财戳伤唐明一案。将陈贵照依图财伤人未死而已得财者例、拟斩立决。阅其情节该犯见唐明带有钱文。起意致死其为图财害命。固属情真罪当。但其拔刀向戳时。祇伤唐明咽喉等处。并未致死。现在伤已平复。因思人命至重。凡定拟罪名。自应以致死不致死、分别轻重。用昭详慎。从前办过成案。如图财死人命得财者。定拟斩决。即图财致毙二命者。亦不过加以枭示。今陈贵一犯虽已得财。究系伤人未死。若一律科以斩决。揆之情法。尚未平允。著刑部堂官、将图财致死人命已得财者。及致死人命而未得财者。并图财伤人未死而已得财、及伤人未死并未得财者。详查律例。并从前办过成案。参酌折衷。如何分别定罪之处。悉心妥议具奏。所有陈贵一本。俟奏上时再行降旨。寻议奏、伤人未死而已得财。首犯拟斩监候。从犯拟绞监候。请通行遵照办理。从之。　　

○又谕、全保奏、审明谋杀胞叔、并误毒亲姑亲妹三命、分别定拟一摺。此案梁玉泰挟嫌、与铺夥于凤来商谋、用药毒死胞叔梁文奎。于凤来亦恨梁文奎屡次打闹。随即应允代买毒药。搀和面饼。致令梁文奎因毒毙命。并误毙马梁氏、梁举姐二命。全保因其情罪较重。依律拟绞监候。请旨即行正法。所办尚是。于凤来著即处绞。嗣后内外问刑衙门、遇谋杀凡人罪应拟斩命案。其听从加功之犯。自应仍按律拟以绞候。若所谋杀之人系属期亲尊长。本犯罪应立磔。则加功从犯。如仅拟绞监候。未足以儆凶暴。著即照此案定拟绞候。请旨即行正法。余著照所议完结。　　

○陕西布政使庆章、年老。命来京另候＜闲＞用。以直隶按察使景安、为陕西布政使。调河南按察使庆格、为直隶按察使。以直隶通永道方受畴、为河南按察使。　　

○甲辰。谕内阁、刑部奏、审讯投递匿名呈词之已革护军校皂保、按律拟绞、请旨即行正法一摺。此案皂保前于充当护军校时。曾起抓金会。系属会首。因拖欠钱文。被人逼讨争闹。经步军统领衙门奏明革职。交部审讯鞭责有案。该犯犹恐众人索欠。欲图禁止抓金会。以免赔还旧欠。遂起意书写匿名呈词。先经三次投递。至本年四月内。该犯因不闻查办信息。复恐词不耸听。辄称抓金会有山东山西及回民等、共五六千人在内、如同白莲教、恐怕人多滋事之语。并牵引逆犯陈德一案。率意写入。以冀即行查办。遂其倾害之私。京师辇毂之下。似此谣言布散。骇人听闻。殊属可恶。若不严办示惩。何以禁戢奸宄。皂保投递匿名呈词。已罪应绞候。今复摭拾狂诞之语。应即照刑部所请、即行正法。并著派刑部堂官赓音、祖之望、监提该犯。先行刑夹一次。再行处绞。至护军舒德、系代皂保书写呈词之人。其从前屡次誊写时。该犯因呈上无名。曾向皂保查问。皂保答以临递时自行填写。伊不知皂保之匿名投递。尚属可原。至第四次已据供认知情。乃并不力为阻止。且将其一切狂诞不经之语。皆代为书写。实属胆大。刑部请将该犯革去护军。改发伊犁乌噜木齐酌拨当差。尚觉稍轻。舒德著革去护军。先行枷号两个月。满日再行发往伊犁等处当差。其抓金会、著照定例禁止。此案踪迹诡诈。前经降旨派步军统领衙门密为查访。旋经该衙门将皂保舒德二人拏获送部。究出真情。朕曾于召对文宁时。询以查拏皂保等犯、系何人主意。据称系禄康所办。迨询及禄康。据称此案原派该衙门司员和舜武、景庆、二人查办。先将皂保所控抓金会内之人传齐究询。并无影响。和舜武因忆及上年承审抓金会控案时。皂保原系会首。负欠甚多因被众人逼讨起衅。致罹革处。皂保自必不甘思欲禁止此会。以冀众人不能索讨。禀请拏伊根究。当经禄康诘以该犯既系会首。岂有转将抓金会控告到官。致干究办和舜武复又禀称、该犯正因身系会首。此时匿名控告。众人再不疑及。可以脱然事外。禄康因其所禀近理。令将皂保查拏到案。果即究出实情。得成信谳。和舜武能悉心研究。俾案犯不致漏网。甚属能事。景庆随同查办得实著加恩将该二员交部分别议叙。其拏获皂保等犯之番役、并著禄康等量加奖赏。禄康督率司员认真办理。亦属可嘉。伊本有革职留任二案降二级留任一案。著加恩销去第二次革职留任注册一案。及降二级留任一案。以示奖励。其案内无干人证。如有未行释放者。均著即行省释。　　

○又谕、刑部议奏、方维甸审拟拏获悄悄会匪一案、将原拟斩决之首犯石慈、改照大逆律拟以凌迟处死等因一摺。此案首犯石慈、本系已正法逆犯王伏林之徒孙。胆敢藏匿邪经。倡复悄悄会。并自称弥勒佛转世。所藏邪经内有劫数刀兵星象降临等句。并设立三宗五派名目。纠集多人。传授合同暗号。欲使素不认识之人。异地相逢。知系同会互相协助。其谋为不轨。逆迹显然且以传丹为名。肆意奸淫妇女。其作孽甚重。试思愚民无知。受其诳惑。携同眷属前往听经。以致良家妇女身被奸污。其不甘被污者。势必受其逼勒凌辱。含忍难言。今全案已破。丑声播扬。此等妇女、或被其尊长本夫闻知拷问。负楚含冤致毙。或一时羞忿轻生。种种情事。皆所不免。而从犯张添佐等、亦各引诱妇女效尤奸污。酿成人命者不知凡几。是其淫凶肆毒。实属罪恶贯盈。石慈著即照大逆律凌迟处死。以昭炯戒。王化周、张添佐、石明、三犯、首先入会。妄称三宗。多方煽惑。均系罪魁。俱著即处斩枭示。李世运等四犯、听从入教。妄称五派师傅。辗转传徒。敛钱惑众。肆为奸淫未便稍稽显戮。刑部议请即行正法。所议亦是。李世运、石汉柱、张兴、祁全必、均著即处斩。至边进升等六犯、刑部亦议以即行正法。此则可以不必。该犯妄称四派头行。传徒授经。尚无奸淫妇女之事。科以左道异端煽惑人民为首本律。已足蔽辜。边进升、于效孔、石文梅、石玉彭添贵、王得盛、均依拟应绞。著监候秋后处决。仍归入秋审情实案内办理。至此案前据方维甸奏称、先经蔡廷衡崇禄等定拟具详。将石慈拟照大逆律凌迟处死。方维甸改拟斩决。并据蔡廷衡另摺定拟具奏。今核其情罪。石慈自应寸磔。方维甸所拟、失之轻纵。著交部照例议处。该抚定拟此案时。自以上年审办富平县殴官一案。将魏跟随儿一犯拟以斩决。经军机大臣会同刑部改拟绞候。降旨准行。曾被参处。因而遇事有意从宽。此则不可。凡审拟事件。总当援情定罪。不可豫有成见。即如朕办理此案。于罪应凌迟之石慈、及应立决之李世运等、则照部议施行。至边进升等六犯、其罪尚非决不待时。即仍改为绞候。轻重权衡。一归平允。何尝稍有偏畸。该抚嗣后惟当遇事讲求。参酌得中。不可因此次被议。又复心存瞻顾。动辄从严办理也。其失察之文武各员、功过尚足相抵。著加恩免其议处。余均著照部议行。　　

○乙巳。上诣时应宫昭显庙拈香。　　

○还宫。　　

○调江西南赣镇总兵官喜明、为江南徐州镇总兵官。以镶蓝旗汉军副都统舒当阿、为南赣镇总兵官。　　

○以夏至祭地于方泽。自是日始。斋戒三日。　　

○丙午。孝恭仁皇后忌辰。遣官祭景陵。　　

○戊申。夏至。祭地于方泽。上亲诣行礼。　　

○幸圆明园。　　

