<!-- { "loadSidebar": true } -->
○会计天下民数谷数。除福建陕西未经查报外。各省通共大小男妇、三万三千二百一十八万一千四百三名口。存仓米谷、二千九百四十一万一千九百九十九石七升三合二勺。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅。春。正月。己酉朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐皇子亲藩等宴。　　

○辛亥。高宗纯皇帝忌辰。遣官祭裕陵。上诣奉先殿。寿皇殿行礼。　　

○谕内阁、前据佶山奏称、督臣铁保、于江兰呈恳捐备抚恤银三万两、先将两淮运库应存江正大名下众商津贴银一万九千余两、提出备用一事、并未详察咨询、辄行专札提取、事属近于专擅、又称铁保前经奏明收受泰坝永丰坝两处公费银二万两、以备公需、随经谕令运司按引扣费二分、计多派银一万三千两、又因高堰堤工、饬令运司分派盐属各员、派捐银二万两、铁保亦未经奏及、并据奏称、查勘鲍营河运盐径捷、挑穵深通、实于运务有益、勘毕后即委员估计动工各等语、铁保于地方应办各事、关涉盐务者、何以未经奏明、又未咨会盐政、当经降旨申饬、并谕令明白回奏。兹据铁保覆奏、江兰捐备抚恤、并非现交银两、具呈时指有运库应领银一万九千余两、余银设措凑缴、因系一面之词、不得不先札运司查明、再行入告、嗣据查覆、并无此项银两、是以未经具奏、其泰坝永丰坝引费、系照向例办理、并无按引扣费情事、且盐包过坝、先后不齐、公费盈绌无定、铁保任内祇收银一万四千两、尚不及原奏二万两之数、又高堰石工、令盐属人员帮办一节。先经汪志伊咨会盐政檄据运司议详帮银二万两、嗣因石工改为甎工、经运司以应否停捐请示、铁保批令禀候盐政示遵、经盐政批驳不准、均有案卷可查等语。是铁保于佶山所奏各款。并无专擅隐饰情敝□大。办理尚无不合。即江兰指称存银一项。系属自请捐办之事。亦可无庸置议。至挑穵鲍营河。本系应行会商督臣河臣办理之事。前据佶山奏称、勘毕后即委员估办。目无总督。当经降旨严饬。谕令明白回奏。兹据铁保奏称、佶山曾拟挑穵鲍营河奏稿、嘱其会衔、铁保以南河各工现当紧要、盐河较可稍缓、札覆暂停开穵、佶山并未再商、即单衔具奏等语。是佶山于改穵盐河一事。既经咨商该督。乃于铁保札覆缓办之后。并未再行商酌。辄即单衔具奏。又未将铁保札覆缓办一节叙入。实属专擅。除将鲍营河应否开穵之处。另谕铁保等查办外。佶山著交部议处。　　

○壬子。上御重华宫。茶宴廷臣及内廷翰林。以书福联句。　　

○命大学士会同刑部查办大辟以下至徒杖各罪犯、分别减等。谕内阁、钦恤庶狱。仁政所先。溯查乾隆十一年。皇考高宗纯皇帝曾大沛恩慈。特颁省刑谕旨。朕仰承皇考付托之重。自嘉庆元年授玺大廷。敬聆训政。迨四年亲政后。恪遵成宪。夙夜孜孜。以爱育黎元为念。适值剿办三省邪匪。廓除净尽。嘉与薄海苍生。共享昇平。休养生息此实仰赖昊苍眷佑。列圣贻庥。俾臻康乂。兹当纪年开袠。著加恩遵照乾隆十一年之例、所有刑部及各省已经结案监禁人犯、除情罪重大、及常赦所不原者、无庸查办外。其余著大学士会同刑部、酌量案情轻重。分别请旨减等发落。其军流徒杖以下人犯、一并分晰减等完结。俾沾贳宥之恩。勉图自新之路。以副朕锡福兆民至意。　　

○谕军机大臣等、玉德奏称、蔡逆竖旗滋事、自称镇海王、于上年十一月二十三日、抢入凤山县城、经官兵攻散后、贼船复驶入鹿耳门、在府城外登岸劫掳、并勾结嘉义县匪徒洪四老等乘机滋事等语。玉德久任总督。查办有年。摺内谓该逆在洋稽诛十余年。皆因亡命走险。试问此十余年来。谁司缉捕之责。任其亡命走险至此乎。此时贼势鸱张。不得不大加惩办。所有军火粮饷器械船只等项。照军兴例动帑经理。一切均责成该督。不可稍有贻误。并传知水陆文武各员弁。有能将蔡逆擒获者。朕必重加恩赏。再行晓谕台湾士民。悉力堵御。留心盘诘。一面悬立赏格。俾知奋勉。将此传谕知之。　　

○又谕赛冲阿久历行阵。于剿捕事宜。素为谙练。现发去钦差大臣关防一颗。交该将军行用。不拘何处接奉此旨。即由该处驰驿前赴闽省。玉德现驻之常武海口。于该督豫备兵力内。择精练强壮者。带领放洋。悉力督剿。该处提镇自李长庚、许文谟以下各将弁。均受该将军节制调拨。再台湾远隔重洋。风涛靡定。特发去大藏香五枝。著赛冲阿敬诣天后宫代朕虔祷。以期仰叨神佑。又福康安平定林爽文时。携带大利益吉祥右旋螺。往来渡海。风帆顺利。兹亦发交赛冲阿祗领。带往渡洋。以资护佑。俟凯旋日。派大员赍送回京供奉。将此谕令知之。　　

○山西巡抚同兴奏、太平县捐职郎中王濡翰等捐银煮赈。得旨嘉奖。下部议叙。　　

○贷直隶宛平、固安、永清、东安、雄、任邱、刑台、七县、被水被旱灾民耔种口粮。　　

○缓徵山东博兴、高苑、淄川、齐东、滨、沾化、蒲台、临淄、历城、章邱、邹平、长山、新城、惠民、阳信、海丰、利津、青城、乐安、寿光、二十州县、被旱灾民新旧额赋。并贷耔种仓谷。　　

○展赈河南新乡、汲、辉、获嘉、河内、济源、修武、武陟、上蔡、九县、被水被旱灾民有差。并贷耔种口粮仓谷。贷淇、原武、林、陕、灵宝、闅乡、六州县被旱灾民耔种口粮仓谷。　　

○展赈山西临汾、襄陵、洪洞、浮山、太平、岳阳、曲沃、翼城、汾西、吉、乡宁、永济、临晋、荣河、猗氏、万泉、虞乡、解、安邑、夏、平陆、芮城、绛州、河津、闻喜、稷山、绛县、垣曲、霍、赵城、灵石、三十一州县、被旱灾民。并缓徵新旧额赋。　　

○贷陕西三水、澄城、蒲城、郃阳、耀、高陵、延长、淳化、乾、武功、三原、白水、邠、泾阳、同官、醴泉、凤翔、岐山、扶风、潼关、华阴、咸阳、永寿、长武、兴平、肤施、宜川、吴堡、安定、延川、三十厅州县、被旱灾民仓粮。　　

○贷甘肃皋兰、平番、西宁、碾伯、大通、巴燕戎格、陇西、宁远、伏羌、通渭、西和、静宁、环、十三厅州县、及东乐县丞所属、被水被旱灾民耔种口粮。　　

○展赈江苏山阳、阜宁、盐城、清河、桃源、高邮、泰、东台、江都、甘泉、兴化、宝应、十二州县、被水灾民。　　

○贷安徽凤阳、怀远、凤台、寿、泗、天长、五河、宿、南平、蒙城、十厅州县、及凤阳、长淮、泗州、三卫、被水被旱灾民耔种。　　

○贷湖南澧州属黄丝等二十一垸、被水灾民种麦工银。　　

○癸丑。上御紫光阁。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○乙卯。世祖章皇帝忌辰。遣官祭孝陵。　　

○上诣雍和宫行礼。火神庙拈香。　　

○展赈江苏长洲、元和、吴、三县歉收贫民。　　

○丙辰、谕军机大臣等、临安府所属六猛地方。久隶版图。从前安西黎维祁阮光平时。两次恳请申画地界。俱经驳饬有案。今该国兴化镇目、忽递送传词。欲其外附。实属无知妄为。伯麟等接据禀报。一面饬委镇道等、将六猛掌寨妥为抚慰。严谕各边界加意巡防。并令该掌寨等、自行具文先行回覆越南镇目。一面拟缮照会该国王文稿进呈。所办皆是。阮福映自得国以后。恭顺输忱。未必敢冒昧出此。此事谅系该镇目所为。应交该国王严行惩办。已命军机处于原拟照会内添叙发往。该督等接奉后。著即照缮如式。由广西省转递该国。仍饬该处镇道等、凡与越南接壤之处。严密防范。并严谕六猛掌寨。毋许越南夷人偷串入境。俟该国接奉照会之后。如何申覆。即由驿奏闻。又孟连土司刀派功被戕失印一案。暹罗、缅甸、向俱恭顺天朝。此时伊二国构衅之后。暹罗虽尚在九龙江外留劄两营。缅甸头人亦有赴阿瓦城调兵之事。但外夷蛮触相争。与天朝全无干涉。总可不必过问。今缅甸头目、以刀派功被戕为词。恳请内地兴兵前往。自应加以驳饬。至孟连土司所失印信。不能置之不问。现在伯麟等饬令两国头人。代为寻觅。自应如此。但祇系土司印信。或当时争杀倥偬。不知遗弃何处。过后不能寻查。是亦情事所有。亦尚非关系紧要。如数月后、该二国不能寻献。即据实奏明。不妨另行铸给也。将此谕令知之。　　

