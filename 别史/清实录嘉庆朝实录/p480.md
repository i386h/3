<!-- { "loadSidebar": true } -->
○丙戌。谕内阁、向例派出阅看庶吉士散馆试卷之大臣等、均于宣旨＜闲＞派后、进内祗候站班。本日校阅清汉散馆试卷二阿哥、成亲王、庆桂、董诰、俱奉派循例先期入内。朕于前诣勤政殿时。伊等因＜闲＞派各员尚未到齐。是以未经站班。此外瑚图礼、王懿修、曹振镛、戴联奎、周兆基、五人、在朝房听宣后。亦即趋赴奏事门。维时朕已至勤政殿。伊等虽未及站班。进内尚不甚迟。惟緼布直至卯至二刻始到。殊属懈玩。前因年届七旬之大臣早起趋朝。特加体恤。谕令辰刻进内。原指寻常无事之时而言。今緼布既经开列阅卷。即应早至候宣。乃仍照常入直。迟逾多时。实非敬事之道。伊近日精力衰颓。若仍令供职内廷。未免渐形竭蹷。緼布著退去内务府大臣。无庸交部议处。即令在城专办本管部旗事务。遇值日及陈奏事件时。再行来园祗候。　　

○又谕、此次考差人员、著定于五月初六日考试。因思历届考差日期。多在上科庶吉士散馆、及新科进士殿试以前。是以是年甫经留馆之编检、及新科授职之一甲三名、向俱不及与试。现在考试试差。虽已在各项试期之后。所有前项人员、仍俱毋庸与试。嗣后凡遇考差如在本年散馆殿试以后。即著照此次办理。　　

○礼部以繙译会试中额请。得旨、满洲取中四名。蒙古取中一名。　　

○命吏部尚书瑚图礼、礼部尚书王懿修、工部尚书曹振镛、吏部左侍郎潘世恩、礼部左侍郎桂芳、兵部右侍郎周兴岱、工部左侍郎周兆基、工部右侍郎陈希曾、为殿试读卷官。　　

○以病痊礼部侍郎王绶、署内阁学士。　　

○丁亥。上幸万寿山。诣广润祠拈香。　　

○策试天下贡士刘嗣绾等二百六十一名于保和殿。制曰。朕祗绍鸿图。仰荷昊縡纯佑。寰宇敉宁。比者展义行庆。河海奠安。欣被景贶。用是弥深寅畏。式懋凝承。宥密单心。罔敢暇逸。勉思绎精一之微言。跻荡平之郅治。慎刑期协中之效。宣防臻顺轨之庥。顾惕厉斖诸朕躬。而咨诹采乎士论。兹当临轩发策。延揽维殷。尔多士对扬伊始。其各献嘉谟。用资启沃。自古帝王传心之要。主敬为先。尧典始终曰钦。至舜而喜起赓歌。明良交翊。尤必相勖以钦。此千古传心之精蕴也。三代圣王。曰敕命。曰昭受。曰日跻。曰灵承。先后一揆。可互相证明欤。朱子谓大学始终不外乎敬。中庸枢纽不外乎诚。心法治法、一以贯之者。二书实括其全。能申明具义欤。帝范帝学心经政经诸书。其言亦有合欤。夫天亶聪明。尤勤念典。所谓帝王之学异乎儒生者、又安在也。三载考绩。始于虞书。六计敝□大吏。见于周官。曰日成。曰月要。曰岁会。法綦密矣。汉制以六条察守相。盍举其目欤。刺史秩六百石。守相秩二千石。以卑察尊。何也。二千石以下。六条之外。刺史得察之欤。唐考吏以四善二十七最九等。宋以七事。明以三等。可略言欤。朕澄叙官方。风厉有位。所期内外臣工无旷职守。顾或上行而下不效。大法而小不廉。因循塞责者多。实心任事者少。抑独何欤。明刑所以弼教。易噬嗑之象曰。先王以明罚敕。法敕犹理也。旅之象曰。君子以明慎用刑而不留狱。言审慎用刑、而不稽留狱讼也。周礼大司寇以三典刑邦国。以八刑纠万民。听以五声。议以八辟。未有不听讼而遂可期无讼者。黄霸之治疑狱。颜真卿崔碣之决冤狱。皆卓可传述。其他尚多可考欤。夫狱犴不平。固多文致。而尘案递积。必少平反。遂使情伪滋纷。奸诈百出。将欲矜慎庶狱。无枉无纵。果何道之从欤。我朝立法至为详备。重民命而恤民生。问刑之官。宜何如存明允之意、以求合乎刑期无刑之道欤。天津为渤海故郡。其地南则卫河。北则白河。川渎辐辏。漕运所经。卫河向苦浅滞。自漳河南徙。始以堤防为务。乃堤日增而水亦随长。何以治之。白河性易冲突。非堤防所能御。疏洩之功。可或懈欤。三岔河上受南北诸水。下乘强潮。何以免倒漾横流之患。滹沱子牙。是一是二。桑乾永定。孰原孰委。格淀以障浑流。何以三滩必须接筑。筐港以洩盛涨。何以坦坡必须致功。今淀津堤河各工、以次告竣。有能洞彻水利者。其条贯敷陈之。凡兹四事。持敬为宅心之本。亮功为熙绩之徵。五刑恤而折狱惟良。六府修而安澜永庆。皆制治之要图也。多士学古入官。讲求有素。以所蕴者著于篇。毋泛毋隐。朕将亲览焉。　　

○谕内阁、朕仰蒙昊苍鸿祐。列圣慈恩。于本日得皇长孙。云礽兆庆。奕叶延厘。明岁正值朕五旬万寿。寿贶频仍。洵为吉祥喜事。允宜加惠宫闱。用昭福瑞。諴妃著加恩晋封为諴贵妃。吉嫔著加恩晋封为庄妃。信贵人著加恩晋封为信嫔。二阿哥之官女子那拉氏庆育皇孙。著加恩封为侧室福晋。所有册封典礼。著各该衙门照例办理。　　

○以镶白旗蒙古副都统文宁、为总管内务府大臣。　　

○旌表守正捐躯山东临胊县民刘德妻吴氏。　　

○戊子。谕内阁、庶吉士崇绶、系阿桂曾孙。既习汉文自当奋勉勤学。前于中式进士覆试朝考时。所作诗文俱属平常。今既肄业三年。散馆所作诗赋仍复平等。即将伊留馆。一年之闲。岂能长进。著加恩将崇绶授为蓝翎侍卫。仍戴五品荫生顶带。在大门上行走。勉习骑射清语。　　

○引见乙丑科散馆人员。得旨、此次散馆之编修徐颋、何淩汉、业经授职。其清书二甲之庶吉士陈玉铭、汉书二甲之庶吉士宗室崇弼、觉罗宝兴、徐松、周寿椿、孙尔准、邹植行、龚元鼎、石葆元、董桂敷、鲁垂绅、彭邦畴、章汝金、苏绎、陈鸿墀、盛唐、胡敬、程德楷、史谱、孙升长、程伯銮、何彤然、邱煌、翟锦观、俱著授为编修。汉书三甲之庶吉士、除崇绶已另降清字谕旨外。其穆彰阿、裘元淦、叶申万、帅承瀚、申启贤、俱著授为检讨。朱廷庆、李可琼、著仍以庶吉士留馆教习。宗室惠端、和桂、张志廉、汪全德、王珙、马瑞辰、陈俊千、洪燿、童璜、张锡谦、聂铣敏、于克家、俱著以部属用。色卜星额、刘诜、徐铨、李兆洛、潘际云、张聪贤、徐骧、曹芸缃、钱人杰、吴遇坤、汪汝弼、黄步堂、何承先、许绳先、李黼平、秦基、倪思莲、王青莲、俱著以知县即用。庄诜男、徐鉴、费卿庭、姚原绂、徐学晋、周尚莲、张光焘、林文竹、张濂堂、俱著归原班铨选。　　

○陕西宁陕镇总兵官杨遇春、来京陛见。命在乾清门侍卫上行走。　　

○己丑。改安徽宿州新设南平抚民同知为凤颍分防捕盗同知。并于宿、灵璧、怀远、亳、蒙城、五州县、抽拨民壮各十名。以资缉捕。裁新设照磨。从署巡抚鄂云布请也。　　

○广西思恩府属安定司土巡检潘允福、缘事革退。以其子清汉、袭职。　　

○旌表守正捐躯四川酆都县民余本刚媳秦氏。　　

○户部议准、两浙盐政三义助疏报、大嵩场、开垦涂田二百九十亩有奇。照例升科。从之。　　

○庚寅。上诣大高殿行礼。时应宫拈香。　　

○还宫。　　

○御乾清宫。召读卷官入。亲部定进呈十卷甲第。　　

○谕内阁、一日万几。岂可稍怠。本月二十二二十三两日。内阁均未进呈刑名本章。实属非是。虽因二十一日朕初得皇长孙。为国家茂衍蕃厘。敬取吉祥。但究于定制未协。又涉怠于勤政。况此次初得长孙。宫中并未设席演剧。诸事照常。而诸臣何必如此迎合耶。向来凡遇庆喜令辰。将立决章奏暂缓呈进。原有一定章程。并无因诞育皇孙连日不进刑名本章之例。设从前原议章程内载有此条。朕亦必早为删除。试思政务殷繁。岂容稍有旷误。若祇将立决章奏暂为缓进一日。犹属可行。至于寻常刑名事件。即降旨后、尚须俟次年秋审办理。且届时亦有情实缓决之分。此时何所避忌。前日朕未见奏递刑名本章。已觉不惬。乃待至昨日犹未呈进。实属非是。似此积压频仍。势必渐形丛脞。岂朕敕几勤政之意乎。大学士等均著传旨申饬。嗣后不必如此揣摩。朕非好言祥瑞之主。惟知勤政爱民耳。再前此诞育四阿哥时。在廷诸王公大臣、均各呈递如意。四阿可系朕登极后皇后诞生之子。臣工等抒忱展庆。理所当然。即前日诸臣等因皇长孙诞育。亦皆呈递如意。朕因初庆抱孙。特行赏收。并于两次俱回赏如意。用示锡祉联情。至此后庆育蕃昌。正未有艾。将来凡遇诞生皇子皇孙。诸王公大臣等均不准呈递如意。违者治罪。将此旨著内阁存记。并谕诸王公大臣等知之。　　

○辛卯。上御太和殿传胪。赐一甲吴信中谢阶树、石承藻、三人、进士及第。二甲朱棨等一百十五人、进士出身。三甲侯钤等一百四十三人、同进士出身。　　

○闽浙总督阿林保等奏报、拏获蔡牵义子蔡二来。赏署知府直隶州知州徐汝澜知府衔。　　

○调山海关副都统富疆阿、为锦州副都统。降江南提督皂保、为山海关副都统。调陕西提督薛大烈、为江南提督。以陕西宁陕镇总兵官杨遇春、为提督。四川阜和协副将马元、为宁陕镇总兵官。　　

○予故大学士保宁、将军奎林、附祀伊犁双烈祠。从将军松筠请也。　　

○壬辰。谕内阁、从前我皇考高宗纯皇帝万寿旬庆。皇子皇孙等祝嘏呼嵩。情殷庆献。仰蒙俯鉴悃忱。曲加体恤。豫赐多金。备进贡品。延厘。锡福。盛典昭垂。明岁为朕五旬万寿。诸王谊属宗亲。自必同殷祝颂。因思仪亲王、成亲王、系朕之兄。庆郡王永璘、系朕之弟。定亲王绵恩、在朕诸侄中居长。且系御前大臣。其次即荣郡王绵亿、亦在内廷行走。俱较诸王为近。允宜酌加锡赉。用遂抒诚。仪亲王、成亲王、庆郡王永璘、著各赏银一万两。定亲王绵恩、著赏银八千两。荣郡王绵亿、著赏银六千两。均由造办处给发祗领。俾从容备进贡物。此外诸王、俱著仍照每年万寿庆节。循例献祝。毋许多备贡品。傥于例外加增。朕亦断不赏收。诸王其各凛遵训谕。以副朕意。　　

○又谕、温承惠奏、查勘滏阳河淤阻情形、请挑穵水占粮地以资行运一摺。滏阳河系直隶运盐要道。向由宁晋之黄儿营一带。与滹水合流。至天津入海。今既据温承惠委员查勘黄儿营一带、因滹水泛涨。日久淤高。难以挑复。自应另筹运道。以利民生。著即照该督所请、将现在水占之耿家庄等处。分段挑穵成河。俾商艘民船不致阻滞。其所需工料银三万九千八百二十余两。亦著照所请知会长芦盐政、于本年秋后、将商捐银两照数拨发。选派干员。带同诚实商人赴工挑穵。一切夫料工价。俱由商人自行经手。仍著该督派委道府大员驻工督率。其河身所占地亩应纳钱粮。俟造册具题时加恩豁免。　　

○旌表守正捐躯安徽宿州民李希禹妻郑氏。　　

