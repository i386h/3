<!-- { "loadSidebar": true } -->
○壬戌。谕内阁、本日由四川军营奏报、参赞德楞泰连得胜仗。生擒首逆。川西将次肃清。又据甘省军营奏报、经略额勒登保、参赞那彦成、截剿邪匪。不令入川。擒获伪元帅。歼戮千余名。正值朕驻跸隆福寺。此皆上天祖考垂佑欣感不尽。明晨敬诣诸陵。虔申叩谢。军机大臣。每日自寅至酉。实力赞襄。助朕筹画。实属辛勤。俟大功告成。自当予以世职。先著各加一级。军机章京。及兵部听报章京。均著赏给纪录二次。沿途驿站。咨行各省督抚。俱加赏赉。　　

○以剿杀川西贼匪。擒获首逆陈得俸等功。授德楞泰为内大臣。余叙赏有差。　　

○以截剿贼匪、不令入川功。赏庆成、三等侍卫。额勒登保等奖赉有差。　　

○以直隶河屯协副将德忠、为巴里坤总兵官。　　

○是日。驻跸隆福寺行宫。翼日如之。　　

○癸亥。上恭谒昭西陵。孝陵。孝东陵。景陵。毕。随恭谒裕陵。俱未至碑亭。即降舆恸哭。步入隆恩门。诣宝城前行礼王以下文武大臣官员。均随行礼。　　

○孝贤纯皇后忌辰。遣官祭裕陵。　　

○谕内阁、前经朕访闻盛京将军衙门。多有私增番役。名为捕盗。实害闾阎又有浙江人余筠在彼处出入衙门。把持地方公务。特亲书谕旨密令琳宁将此二事。分别查办旋据琳宁等覆奏、已将番役裁减。并将余筠押令回籍兹据瑚图灵阿参奏、琳宁查办番役。虽云全行革退。并未斥逐。草率塞责不实不尽并称琳宁总以捕盗无人为言。为将来请复番役之地。且该处番役。于查拏刨夫偷漏私薓得钱卖放。饱其私橐协领等亦有分肥情事琳宁受其朦混。甘蹈积习又奏称侍郎宝源于奉旨交查事件。怂恿琳宁以为必不不可。并声称从前侍郎世臣。得罪前任将军。立即置之死地且谓番役一去。必致盗贼公行前任府丞刘跃云在任时。即有数人持刀吓要钱物各等语。因即降旨询问刘跃云、据称前在奉天府丞任所。衙署内并无被盗强劫之事。惟上年冬闲。曾有窃匪穵窗钩出旧衣一案当经知会将军衙门。并饬县缉捕。现在贼犯未获等语。即此一节。可见宝源所称劫盗之事。全属藉词恐吓。且该府丞衙署失窃。正在番役未裁之时。如果番役平日缉捕得力。则衙署重地。不应有窃贼之案。既经被窃而犯未就获。是该番役捕盗无能。竟同虚设。自应将私增番役。悉数裁革。乃琳宁于接奉谕旨后。虽不敢公然违拗。并不认真严行查办。痛除积习。任听应属下协领等、饰词朦混。草率具奏。仍属有名无实。看来琳宁竟年老无能。诸事不能整饬。已降旨令琳宁来京。另候简用。其盛京将军员缺。已将晋昌补授矣。至宝源、于奉旨交查事件。辄敢肆意指驳。实属胆大。且以从前侍郎得罪将军。将军即将侍郎置之死地之言。向瑚图灵阿恐吓。希冀瑚图灵阿。随同宝源阿附琳宁。显肆欺蔽。卑鄙无耻之极。但究系瑚图灵阿一面之词。必当彻底查讯。现已特派尚书傅森、会同新任盛京将军公晋昌、驰驿前往盛京。查办一切宝源著即解任。交傅森等秉公严审定拟具奏。其浙江人余筠、曾否勒令回籍。现有伊二子入籍奉天。亦著傅森等一并归案办理。　　

○又谕、阮元奏、拏获杭绍地方窝盗陈阿三等、审明定拟一摺。阮元到浙未久。甫经实授巡抚。于积年窝盗要犯。即能留心查察。饬属严拏到案。具见缉捕认真。各省地方官吏。遇有多年盘踞盗匪。往往畏难苟安。不肯即时督拏任其扰累闾阎。最为恶习。即如直隶省张标一案。经朕访闻。密谕直豫督抚。迅速查拏。而伊等总心存畏事。迟迟不办。以致酿成长新店肆劫之案。今浙省叠次窝劫盗犯。若阮元亦复迁延迟缓。并不及早查拏。亦必至容奸遗患。阮元办理此案。任事实心。克副委任又提督苍保。黄岩镇总兵岳玺。在洋搜捕土盗。擒获一百七十余名。现俱解省审办。看来浙省吏治。大有起色。均堪嘉奖。阮元、苍保、岳玺、俱著交部议叙。　　

○又谕、荆州将军弘丰、副都统海兴阿、题报交印接印日期各一本。殊可不必。向来督抚因公离省。为时稍久。有具题交代印信日期者。若带印公出。未离本省。即无交卸印篆之事。今弘丰虽带兵协剿。尚在湖北境内。即带即前往。未为不可。且既奏明将印信交与海兴阿代管。亦何必复行具题。实属重复。嗣后有似此代管印信。为时不久业经奏明者。均无庸具题。以归简易。著为令。　　

○又谕、前以永琨在将军任内声名平常又擅用八百里驿递公文。是以将其公爵将军斥革。赏给奉国将军。令其在陵居住。今思永琨在将军任内声名平常。尚无实据。其限行八百里驿递。不过失察属员相沿旧习。永琨乃和恭亲王之子。于朕为从兄弟。若令其在陵久住。不足示朕笃爱宗支之意。现在德楞泰已授内大臣。不必兼副都统。所有正白旗汉军副都统员缺。加恩著永琨补授。即回京当差。并著仍兼奉国将军。　　

○谕军机大臣等、川西贼匪。屡经官兵痛加歼戮。江岸防守严密。无从窜逸。自可期渐就肃清。而陕省汉江南北。及凤宝一带。俱有贼匪窜扰。情形较川省又为著重。该省兵力无多。即恒瑞亦祇带兵二千余名前往。恐尚不足以资堵剿。现在川省所调贵州兵三千名。自己到齐。又有李绍祖。带到之兵。以之剿办败窜余匪。无难迅速歼除此时德楞泰。如已将川西窜匪剿净。则续调之贵州兵三千名。并可行文停止。即将先行调到之兵。酌拨一二千名。派李绍祖、阿哈保带领。取道渡江。先将川北零星余匪。搜捕净尽即赴陕省帮同恒瑞协剿。傥川西贼匪一时未能办竣。兵力难分。即将续调之贵州兵。檄催赴陕。俾资堵剿之用。德楞泰务须察看情形。妥为筹画。不可因此又将川西未尽余匪舍而他顾。将此传谕知之。　　

○以兵部左侍郎惠龄、署兵部尚书。　　

○甲子。清明节。上恭谒裕陵。至幄次降舆。更缟素。恸哭步入隆恩门。诣宝城行敷土礼。毕。易素服。诣隆恩殿行大飨礼。礼成。仍服缟素。诣宝城前行礼叩辞。奠酒。尽哀乃退。王以下文武大臣官员。均随行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○命皇次子旻宁祭孝淑皇后殡宫。　　

○遣官祭端慧皇太子园寝。　　

○是日。回銮。恭谒西陵。驻跸桃花寺行宫。　　

○乙丑。谕军机大臣等、阿迪斯系成都将军。既知有摸桩贼匪。即当上紧搜捕。岂有等候贼匪自行投到。方始剿办。且半年以来截。剿何股贼匪。似此庸懦无能。拥兵玩误。实出情理之外。著德楞泰。即行催令阿迪斯前赴德楞泰军营。傅旨解任。此时勒保自己可到。即会同诘讯。令其据实登答。如无可置辩。即将伊革职定拟具奏、派员解交刑部候旨。所有成都将军员缺。即著勒保暂行护理。另候简放。至鹤丽镇总兵德英额。前经额勒登保派在黄罗伞等处。带兵防守。究竟防守何处。如该处并无贼匪。德英额竟系在彼株守。著德楞泰一并讯明。严参治罪行军之道全在赏罚严明。重先登之赏。严退缩之诛原欲令身在行闲者。知所劝励。方可期踊跃争先。立功受赏。此即所谓置之死地而后生也。并著各路统兵大员。通谕带兵员弁等、一体知悉。庶几有勇知方。人人用命。剿捕自能得力也。　　

○是日。驻跸白润行宫。　　

○丙寅。驻跸烟郊行宫。　　

○丁卯。上至南苑。诣关帝庙拈香。　　

○谕内阁、德楞泰奏、连日截剿渡江各股贼匪。大获全胜。生擒著名首逆冉添元等一摺。览奏深为欣慰。冉添元等各股贼匪在江油之重华堰屯扎。占据关耳梁一带山包。又于树林房屋内。潜行设伏。经德楞泰派兵进击。贼匪败退佛耳岩、火垭口、等处。潜匿箐林口。令其夥党假充难民。诡称贼众已遁入雁门坝。欲诱我兵堕其计中。德楞泰窥破。豫令兵丁准备而进。行抵箐林口。突有马步贼匪数千冲出。官兵奋勇迎剿。将贼匪痛加歼戮。贼匪复窜回重华堰。德楞泰督兵追剿。又在马蹄冈、火石垭、一带。鼓勇奋击。枪箭并发。先后歼擒贼匪二十余名。生擒首逆冉添元。并各股贼目伪总兵鲜其顺等、实为将士同心奋力。所办可嘉之至。此皆上天祖考垂佑。兵勇效力。擒此巨恶。川西民生得安。曷胜感慰。德楞泰此次带兵入川。连获胜仗。今又五日四战。破贼奸计。歼厥渠魁。深堪嘉奖。德楞泰本系二等男爵。著再加恩晋封三等子。以示优眷。其随同带兵之阿哈保、赛冲阿、温春阿穆勒塔、李绍祖、色尔衮、马瑜等、奋勇争先。冲锋力战。俱著交部议叙。又射倒骑马贼首再添元之委防御苏尔慎、如现系六七品官职。即著授为三等侍卫。如现任五品官职。即著授为二等侍卫。将来凯旋后。即令留京当差。所有此次德楞泰带领打仗杀贼兵丁。俱著赏给一月钱粮。以示鼓励。如尚有奋勇出力之员弁等。并著德楞泰查明续行具奏。候朕加恩。　　

○又谕、陕西五郎地方。层峦复嶂。道路分歧。奸民易于藏匿。自当专设总兵大员。永资镇守。以为西安省城屏障。著照长麟所请。设立总兵一员。赐名宁陕镇。在五郎厅驻劄。其应设将备。及安置墩漏各军。著该督抚酌议具奏、所有陕西宁陕镇总兵员缺。著刘之仁调补。其兴汉镇。著改名陕安镇。汉兴道。著改名陕安道。　　

