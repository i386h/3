<!-- { "loadSidebar": true } -->
○两江总督费淳覆奏御史黄照条奏防御海盗一摺。一、商船分别准带炮械。嗣后梁头一丈三尺商船。准其携炮一门。鸟枪六杆。刀械十枝。火药不得过三十斤。下此者递减。其炮械仍铸造船户生名年月。由州县验给一、海边稽查宜专责成。查苏松洋面。例不许浙江人住山采捕。惟小羊山前后岙口六。处。春汛捕鱼。约三四百人。秋汛采蛰。七八百人。皆有印照。而采捕人船。浙江居其七八。重洋往返。难保无济匪情事。前经咨会浙江。暂行禁止。俟洋面肃清。再复旧制。至上海闽广鸟船。责成会馆董事编查。一、沿海汛防宜严加督察。该御史奏各汛能获盗船。如无事主具领。即将船货照例赏给汛兵。傥盗船寄泊汛内、治罪。申明定例。自应照议。得旨、所议俱是。但看奉行若何耳。果盗净民安。自属有验功效。否皆纸上空谈。何益之有。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之八十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。八月。乙巳朔。上还宫。　　

○旌表河南沈邱县民张添有妻柳氏。。　　

○以祭社稷坛。自是日始。斋戒三日。　　

○丙午。遣官祭关帝庙。　　

○谕内阁、户部奏、查明陕省缓德等六州县节年春粜粮石、尚未买补一摺。此项春粜粮石。例应当年还仓。乃该州县自乾隆四十三年起、至五十九年止。十余年之久。并未买补。前经户部定限五年。令其买补全完。至今尚复逾限未买。且自五十九年以后。春粜粮石。亦未买还。延玩已极。即或近年该省军务未竣。藉口粮价昂贵。未能买补。岂自乾隆四十三年以来。总未值价平之岁乎。著交该抚陆有仁、严饬绥德等六州县、将前项节年未买粮石。上紧设法买补。勒限报部。仍将历任买补迟延。及督催不力各职名、查参具奏。　　

○又谕、户部奏、据马慧裕咨、湖南应办京局黑铅、暂归黔省代办、请仍敕令湖南照旧运解一摺。湖南省从前应办黑铅。原系七十余万斤。后经祖之望于该省巡抚任内、奏请将原办四十余万斤酌减。每年定额二十五万斤。马慧裕到任。如果相距在数十年之后。尚可藉口今昔情形不同。今马慧裕即系与祖之望接任之人。何至仅能办三万余斤。该抚到任未久。自未及亲行查勘。何得仅据属员禀报年久砂竭。率行咨部。骤减至三万余斤。若再隔数年。岂竟欲全行请免耶。至黔省每年应办黑铅。已属不少。若再将楚省额解黑铅统归黔省办解。岂不更形竭蹷。现在京师钱价较昂。廷臣动请加卯鼓铸。若铅斤短少。岂能敷鼓铸之用。马慧裕、著传旨申饬。仍著将该省应办黑铅二十五万斤。实力筹办。照数运解。毋得意存诿卸。　　

○谕军机大臣等、台布奏、在蒙古地方居住番族人等。一经官为驱逐即已陆续搬出。可见番族人等尚知畏法。惟纳汉达尔济境内。有循化合儿族之亦洛合瓜什济二庄人户。又察罕诺们汗境内。有贵德熟番主古录族、揣咱族、番众未搬。经台布诘讯。而纳汉达尔济等代为恳求。又令照旧游牧。殊属自相矛盾。前此蒙古王公扎萨克等、以番族人等偷窃牲畜占居帐房。恳求派兵驱逐。及内地大臣带兵到彼。番众即已陆续搬移。本可划清界址。为绥辑蒙古久远之计。今纳汉达尔济等、转怜其穷苦。代番众恳求赏给伊等沿边之地居住。姑如所请。准令亦洛合、瓜什济、揣咱、主古录、四族居住卡外应令纳汉达尔济等一体出具甘结。永保番众不再滋事。傥一二年后。仍不安静。不但将四族尽行驱逐严办。亦必将纳汉达尔济等、一并治罪。其余已经逐出各番。不准各蒙古王公等再为恳求复行搬回居住。至尖木赞素为番族信服。此次亲诣各族劝谕输诚。尚属出力。著赏戴花翎。将此谕令知之。　　

○兵部奏、军营征兵脱逃。旧例将该管官分按名数。勒限参缉。于五日内拏获免议。逾限议处。查兵丁随征。越险追剿。路径分歧。难免迷失落后。或迟数日始出。或附归他队。而统兵大员。惧干例限。申报缉拏。及据他处关会。又申报停缉。以致旋参旋止。徒劳案牍。应请嗣后改为半月以内拏获者。免议。其余丁、原以备拔补额兵之用。但甫经召募。纪律未谙。而该管官失察处分。与征兵一例。亦未允协。应请嗣后均照征兵脱逃例酌减议处。从之。。　　

○云南巡抚初彭龄侍养来京。命署吏部右侍郎。　　

○丁未。祭先师孔子。遣大学士庆桂行礼。　　

○谕军机大臣等、据福会奏、静海县迤北之邱家堤、王家院、二处。东岸漫口。水势外洩。应请开工赶办合龙。以固运道。所奏甚是。运道经由之处。若任其分洩。则河路必致浅涩。目前粮艘回空。既属不便。且恐来岁重运。有碍行走。著陈大文即速派委妥员、并转饬天津道蔡齐明、赶紧兴筑。俾河水储蓄。以利漕运。　　

○以办理永定右安门外急赈事宜妥协。兵部尚书兼管顺天府府尹汪承霈、都察院左副都御史陈嗣龙、刘湄、顺天府府尹阎泰和、及巡视南城御史达灵阿、张鹏展、兵马司正指挥贾鈵、副指挥陈韶、吏目单恩长、顺天府经历查人和、宛平县县丞陆逢瑞、均下部议叙。　　

○缓山东临清、馆陶、武城、邱、夏津、聊城、堂邑、清平、博平、茌平、高唐、莘、恩、冠、阳谷、朝城、东阿、平阴、平原、长清、德、范、二十二州县、水灾新旧额赋有差。。　　

○缓徵山西平定、汾阳、二州县、水灾本年额赋。并贷耔种口粮有差。　　

○戊申。祭大社。大稷。上亲诣行礼。　　

○以举行仲秋经筵。遣官告祭奉先殿。传心殿。上御文华殿经筵。直讲官禄康、刘权之、进讲论语节用而爱人。讲毕。上宣御论曰、人君代天治民。以天之所生五谷布帛养天下万民。转输运筹。务期家给人足。使无饥寒之患。必先量入为出。耕九余三。偶有兴军旅。遭水旱。而不忧用绌者。是在平日用所当用、而不妄用。以有余补不足。节所当节、而非吝惜。务期惠及闾阎。以爱人之实心。行爱人之实政。不少存掊克聚敛之鄙见。扩大公无我之诚心。庶民可免颠沛之苦。渐致小康矣。直讲官扎郎阿、彭元瑞、进讲易经有孚惠心勿问元吉。讲毕。上宣御论曰。大易损益二卦。损下益上凶。损上益下吉。此天地之常经。古今之通义也。人君爱育群黎。是君之职分当然。博施济众。怀保惠鲜。总不外一诚。以不忍人之心。行不忍人之政。无一毫干誉之私。能如是。则何待问而知其元吉哉。若无益下之实心。偶施微泽。即沾沾自喜。此要结人心之小术。而非至诚无隐之正道。上不本于诚。乌能使下以诚应。民说无疆哉。诚能有孚惠心。则受益者众。此至诚感召之实理。所谓自上下下。其道大光。克已而天下归仁。锡福靡有涯涘矣。礼成。上幸文渊阁。赐讲官及听讲诸臣茶。复赐宴于本仁殿。　　

○己酉。上诣大高殿行礼。　　

○幸圆明园。　　

○庚戌。遣官祭昭忠祠。　　

○谕内阁、前因风闻伊桑阿办理石岘苗匪一案。并未亲到军营督办。仅在铜仁驻劄。将常明等攻克石岘、作为亲身前往。装点入奏。曾降旨谕令琅玕将伊桑阿办理草率虚词入奏之处。据实查奏。彼时伊桑阿在黔省巡抚任内、骄纵勒索各款。尚未败露。嗣据初彭龄参奏伊桑阿种种劣迹。大半系琅玕告知之语。复降旨交琅玕、会同孙曰秉、严审定拟具奏。乃本日琅玕覆奏前次谕旨一摺。不但不将伊桑阿劣迹举劾。而于伊桑阿未曾亲往石岘饰词具奏之处。转代为申说。据称伊桑阿因办理抚恤难民。留驻铜仁。及将欲亲往军营。而常明已将为首各犯擒获。伊桑阿即据以入奏。并称此事系伊桑阿节次督催。俾得及早成功。与有意欺饰者情稍有闲。是何言耶。伊桑阿既驻劄铜仁。办理抚恤事宜。未经亲往石岘军营。即当据实奏明。况石岘余匪并未剿净。伊桑阿竟敢捏称亲往该处督办。将获犯蒇事缘由、径行驰奏。是伊桑阿欺饰之罪。已属百喙难辞。而琅玕又复代为隐饰。此诚何心。且伊桑阿在黔劣款。前初彭龄参奏摺内、据称系琅玕自铜仁回滇时、在郎岱地方与初彭龄会晤告知。琅玕既可告知僚友。独不可直陈于君上之前乎。此案若非初彭龄据实奏闻。则伊桑阿贪黩营私。贻累地方。琅玕竟置之不顾。以满洲大臣。且系觉罗。又经朕询问。曾不若业经离任之汉巡抚、尚能秉正不阿、据实参奏乎。看来琅玕总因伊桑阿前在新疆时、参奏伊家人私贩玉石一事。意存避嫌。即属徇私代为容隐。而摺内所称凛畏悚惧等语。皆系敷衍虚词。全不足信矣。此次琅玕如果将伊桑阿劣款。及办理苗案欺饰实情、一一参劾。则前此剿洗石岘苗寨后。其攻克上潮下潮逆巢。全境肃清。皆属琅玕之功。所有伊桑阿前得优叙。朕必移给琅玕。今如此有心徇庇。不但无功可录。并当立予罢斥。姑从宽将琅玕拔去花翎。降为二品顶带。暂留云贵总督之任。仍著严行申饬。以观后效。傥琅玕于查审伊桑阿贪劣各款、仍有不实不尽。必当严行治罪。不能再为宽贷也。　　

