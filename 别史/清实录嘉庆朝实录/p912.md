<!-- { "loadSidebar": true } -->
○又谕、御史蒋云宽奏、请饬查湖南省各厅州县代完民欠一摺。本年朕六旬大庆。普免天下民欠银粮。据各直省陆续查明具奏。其中闲有官垫民欠者。亦各随摺声明。分别清厘。湖南省前据吴邦庆奏明、各属正耗钱粮。历系年清年款。惟武陵、澧州二处、有被水缓徵正耗银一千一百余两。业经降上□日、加恩全行豁免。该抚原奏、并未叙有官垫民欠之款。自系历年照额徵解。本无积欠。岂能降上□日饬查。转令该州县藉词捏报。又开亏缺之门。况普免积欠恩上□日。业已遍贴誊黄。家喻户晓。该省州县。安能再向百姓催徵。该省百姓、亦孰甘受追呼之扰。国家惠爱黎元。蠲免积逋。原系殊恩旷典。各省情形不同。若此省必援彼省之例。于本无之款。复请上□日饬查。亦岂有此政体耶。该御史所奏、著毋庸议。　　

○又谕、阿勒楚喀副都统色尔衮、系黑龙江人。因伊母年老。不能迎养。屡次请假前往省视。黑龙江副都统穆腾额、系吉林人。伊母年亦衰老。若将该二员对调。均得就近侍养。著加恩将色尔衮调补黑龙江副都统。其所遗阿勒楚喀副都统员缺。即著穆腾额调补。　　

○谕军机大臣等、孙玉庭等奏、遵上□日编查保甲、年终汇奏一摺。直省州县编查保甲。藉以弭盗诘奸。最为良法美意。然总在实力奉行。稽查严密。方于政治有裨。若但以岁底汇奏一次塞责。日久仍属具文。江苏地方辽阔。滨临江海。居民良莠不齐。尤应留心察核。从前东省拏获袁武魁、袁景杰等、据供有祝现刘第五二逆、前往海州沭阳一带之语。若系该犯等信口妄供。何不指称二逆现藏直隶河南等处。而确指为前往海沭。若谓挟仇诬扳。则前后查明、并无与袁武魁等素有仇隙之人。海沭一带。向为私枭出没之所。本系逋逃渊薮。是祝刘二逆在彼潜匿。亦不可谓全无影响。该督等不可以事隔数年。遂存大意。仍当饬属随时访查。且不独海州沭阳为然。其各府州所属州县、凡烟户稠密五方错杂之处。皆当加倍留心。使奸宄无所托足。庶除莠安良。可收保甲之实效也。将此谕令知之。　　

○己酉。上御宁寿宫。赐王、公大臣、蒙古王、贝勒、贝子、公、额驸等食。并赏赉有差。　　

○是日庚辰年立春。顺天府进土牛春山宝座。　　

○庚戌。上诣大高殿行礼。　　

○幸瀛台。阅冰技。苏尼特扎萨克郡王喇特纳锡第、喀尔喀扎萨克郡王楚克苏木扎布等四人、杜尔伯特扎萨克郡王曼达尔等二人、阿噜科尔沁扎萨克贝勒丹津巴勒桑等二人、阿巴哈纳尔扎萨克贝勒玛哈巴拉、乌珠穆沁扎萨克贝勒图克济扎布等三人、喀喇沁辅国公萨纳西哩等三人、土默特辅国公济噜布、青海扎萨克辅国公琳沁旺舒克、伊克明安扎萨克辅国公呢玛藏布、阿巴噶扎萨克头等台吉索诺木多布沁、鄂尔多斯扎萨克头等台吉色楞德济特、察哈尔土尔扈特三等台吉巴图孟克等三人、察哈尔和硕特四等台吉巴彦济尔噶等二人、喀什噶尔四品伯克体巴尔迪等三人、和阗五品伯克莫罗托克塔、叶尔羌六品伯克萨木萨克等七人、暹罗国使臣呸雅唆滑里巡段呵叭腊车突等四人、于神武门外瞻觐。　　

○辛亥。上御抚辰殿大幄次。赐蒙古王、贝勒、贝子、公、额驸、台吉、及回部郡王、伯克、外藩使臣等宴。并赏赉有差。　　

○谕内阁、前经降上□日、各处应修工程。均令钦派勘估大臣、带领钦天监官前往相度方向、应否修造、奏明分别办理。惟是钦天监官员、本属无多。若各处岁修工程。逐一派往。该衙门素本清苦。恐资斧不无赔累。因思每年修造宜忌。皆有一定方向。协纪辨方所载。本极详明。著钦天监按照书内、将次年宜修造系何方向。不宜修造系何方向。详细胪列奏明。刊刻印本。于每年颁发时宪书时一并发给。各该处有应修工程。查明书内本年方向不宜。即暂入缓修。无庸具奏。嗣后钦天监官员。停止派往。以归＜闲＞易。其明年宜修不宜修方向。该监即详查刊刻。补行颁给。俾各祇遵。　　

○又谕、本日召见盛京副都统富祥、询及该处演围情形。据称每值演围、派兵一千名随往、向例围毕、每兵一名、交鹿一只、鹿尾两个、兵丁等恐交不敷额、雇觅炮手数百人、用枪打逸出鹿只、卖给兵丁交纳、此项炮手、均由将军衙门发给印票随往、以备枪打围外逸兽、如有虎熊、亦用枪打等语。行围一事。原为满洲操演技艺而设。东三省满洲骑射。本属优长。向以打牲为业。今吉林黑龙江兵丁行围。仍于马上射兽。盛京兵丁、竟致雇觅炮手用枪击打。杀虎亦不用枪刺。只用鸟枪。其技艺迥逊于前。已可概见。前以用鸟枪击虎。曾蒙皇考高宗纯皇帝虑及满洲等旧业废弛。特降谕上□日训示。朕亦曾降上□日饬禁。今日久懈生。不惟用枪击兽。甚至杀虎亦雇觅炮手施放鸟枪。若不严禁。日后不惟马上技艺废弛。并恐该兵丁等既不能施放鸟枪。亦不能执用长枪。则满洲之技艺失矣。况兵丁等雇觅炮手。即属私敝□大。若由将军衙门发给印票。岂非该将军大臣等通同作敝□大耶。松筠甫经到任。富祥亦系初次行围。此敝□大非始于伊等任内。无庸治罪。即著交松筠彻底查明任听兵丁等雇觅炮手给票之事。始自何任将军。明年行围时。著严行禁止。务令派出行围兵丁等、亲自打牲。以期技艺精熟。酌议章程具奏。　　

○壬子。谕内阁、吏部奏、捐复人员、照例分别准驳请上□日一摺。申启堂、曾昆圃、蒋济川、俱著准其捐复。胡兆兰、准其改捐内阁中书。其林绍光一员。部拟不准捐复。所驳甚是。向来各省道员内用、应补郎中。知府内用、应补员外郎。今林绍光系由知府甄别降调之员。何得援照内用员外郎之例、呈请改捐。嗣后凡降调道员、呈请改捐郎中、降调知府、呈请改捐员外郎者。吏部毋庸奏请。俱照此例批驳。　　

○命截山东泰安等三十八州县、漕米麦豆十万三千六百石有奇。留于本省备赈。　　

○给直隶大兴、宛平、二县、被水灾民口粮有差。　　

○癸丑。孝庄文皇后忌辰。遣官祭昭西陵。上诣慈宁宫寿康宫行礼。　　

○谕内阁、朱勋等奏、派兵会哨、番目献贼交赃、蒙古地方宁谧一摺。甘省循化、贵德、两厅边外野番。肆劫蒙古牲畜。抢掠行旅。怙恶不悛。本年经长龄等、奏彻防河官兵。改复会哨章程。现据派出文武各员、带领官兵土兵。追捕抢劫回巢番贼。歼毙八名。并带同熟番头目番僧通丁等、追获活贼十一名。该野番头目畏惧。自将番贼缚献。交出原抢蒙古人口、并牲畜四千余只。顶经设誓。不敢再出滋事。该省初次办理会哨事宜。尚属认真。加恩著照所请、将此次随往出力之五品翎顶番目尖木赞、赏加四品顶带。番目什朵洛、赏给六品顶带。番僧扎木洛硕根敦什加布、俱赏给苏拉喇嘛职衔。通丁马进禄、沉木洒、苗进福、俱赏给九品顶带。所用经费银两。准其咨部核销。嗣后该督等于每年派兵会哨时。均饬令实力巡查。勿得日久生懈。　　

○调正黄旗汉军副都统富僧德、为盛京副都统。盛京副都统富祥、为正黄旗汉军副都统。以镶黄旗蒙古副都统巴彦巴图、兼镶蓝旗护军统领。　　

○免云南铜厂民欠工本银。　　

○以岁暮祫祭太庙。自是日始。斋戒三日。　　

○甲寅。江南道御史佟济奏参、国子监堂官斋戒不到一摺。得上□日、御史佟济、秉公持正。所参甚是。著赏加一级。敏登额、张鳞、奕溥、音德布、俱著交部迅速严加议处。寻议上。得上□日、国子监堂官、于太庙祫祭大典、斋戒不到。非寻常懈怠可比。除司业奕溥、先行呈报扣除免议外。祭酒敏登额、张鳞、司业音德布、俱著实降一级调用。　　

○免西宁口外番族积欠马贡银。　　

○乙卯。以岁暮祫祭。遣官祭太庙中殿后殿。　　

○谕军机大臣等、松筠奏、感激谢恩一摺。松筠向好令子弟探听城内事件。一一寄知。即如日前伊子熙庆来京代递谢恩摺。朕令军机大臣传上□日、询问松筠近体。系朕垂念老臣之意。熙庆于家信内、顺便禀知。松筠原不必因此奏谢。乃胪写繁词。专摺谢恩。殊觉无谓。嗣后松筠惟当于应奏公事、具摺陈奏。不许令熙庆将京城事务、琐琐寄闻。接奉此次谕上□日。亦毋庸自陈感悚。具摺覆奏。将此谕令知之。　　

○以头等侍卫精钦保、为黑龙江副都统。　　

○丙辰。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

○朝鲜国使臣洪羲臣等三人、于午门外瞻觐。　　

○丁巳。上御保和殿。筵宴朝正外藩。科尔沁、苏尼特、浩齐特、阿巴噶、喀喇沁、阿巴哈纳尔、乌珠穆沁、土默特、巴林、鄂尔罗斯、翁牛特、敖汉、喀尔喀、杜尔伯特、青海、伊克明安、土尔扈特、和硕特、喀什噶尔、和阗、叶尔羌、王贝勒贝子公额驸台吉等、及朝鲜暹罗国正副使等、随文武大臣。依次就坐。诸乐并作。上进酒。召左翼、科尔沁达尔汉扎萨克亲王布彦温都尔瑚、苏尼特扎萨克郡王喇特纳锡第、浩齐特扎萨克郡王贡楚克栋罗布、阿巴噶扎萨克郡王玛呢巴达喇、喀喇沁扎萨克贝勒托恩多、阿巴哈纳尔扎萨克贝勒玛哈巴拉、乌珠穆沁扎萨克贝勒图克济扎布、土默特扎萨克贝子固伦额驸玛呢巴达喇、巴林贝子阿勒坦桑、右翼、喀尔喀土谢图汗扎萨克亲王车登多尔济、杜尔伯特扎萨克郡王曼达尔、回部郡王衔贝勒哈迪尔、青海扎萨克辅国公琳沁旺舒克、伊克明安扎萨克辅国公呢玛藏布、至御座前。赐酒成礼。　　

○是年。旌表孝子、直隶等省李清泰等八名。孝女、蒙古鄂尔霍努特氏一口。江苏等省薛氏等二口。守节合例、宗室秀梁妻马佳氏等十二口。满洲札保妻鄂诺特氏等一百九口。蒙古七十三妻赵佳氏等三十口。汉军杨文钰妻董氏等三十二口。内务府披甲天福妻张氏等七口。各省驻防张钊妻周氏等二百八十一口。直隶等省刘立功妻金氏等一千二十口。夫亡殉节、顺天等省朱学宗妻周氏等二十五口。未婚守志、满洲八十五聘妻苏阿特氏等三口。直隶等省焦太和聘妻崔氏等五十六口。百岁寿民妇、江苏等省李智等五十名口。五世同堂、江苏等省孟致义等五十八家。九世同居、陕西省张葵家。各给银建坊如例。　　

○一产三男、直隶等省李恭等五家。　　

○会计天下民数谷数。直隶等省通共大小男妇三万一百二十六万五百四十五名口。存仓米谷三千六百七十七万三千五百五十四石四升四合五勺。　


