<!-- { "loadSidebar": true } -->
○旌表守正被戕河南鲁山县民郭台妻贾氏。守正捐躯直隶东安县民于德儿聘妻刘氏。河南温县民李守文妻职氏。　　

○缓徵湖北武昌、咸宁、蒲圻、崇阳、能城、兴国、大冶、通山、汉阳、黄冈、蕲水、麻城、黄安、罗田、蕲、黄梅、广济、安陆、应城、十九州县、新旧额赋。　　

○戊戌。上问太上皇帝安。　　

○奉太上皇帝命。赐太行皇后谥曰孝淑皇后。　　

○旌表守正捐躯安徽灵璧县民蒋辅女蒋氏。　　

○己亥。上御勤政殿听政。　　

○谕内阁、哈当阿等奏、淡水地方奸民王长胜、串同营兵王增、郑发、混造逆旗。潜竖庄民王费屋傍、希图吓诈。经把总戴鹏。盘诘破案。移厅审讯明确。将王长胜问拟斩决。王增、郑发、照光棍为从例问拟绞决、分别办理一摺。营汛安设官兵。巡查地方。是其惠责。遇有奸民滋事。本应立行查拏。乃此案营兵王增、郑发、转听从王长胜混造布旗。书写不法字样。吓诈庄民。希图得钱分用。实出情理之外。该提督等止将该营兵照光棍为从例绞决。所办尚轻。著查明该二犯父兄子弟内。有现系入伍食粮者。即行革退。并将该二犯之父兄子弟。均照失察家属为盗例治罪。以示惩儆。所有该汛专管把总戴鹏。于事未发觉之先。即行盘诘破案。不惟无罪而且有功。戴鹏。著加恩以千总用。并赏给银五五十两。其兼辖都司卢植。亦著免其交部议处。　　

○庚子。以故喀尔喀土谢图汗扎萨克亲王齐巴克多尔济兄子齐巴克扎布、袭爵。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。三月。辛丑朔。调福建海坛镇总兵官特克什布、为建宁镇总兵官。以闽安协水师副将许廷进、为海坛镇总兵官。　　

○壬寅。赏热河兵丁闰月甲米。　　

○予福建出洋淹毙把总钟祥林、外委薛廷走□勇、祭葬恤荫。兵丁危国安等一百一十五名。赏恤如例。　　

○甲辰。上诣大东门。恭送太上皇帝幸盘山。　　

○启銮。恭谒西陵。　　

○遣官祭历代帝王庙。　　

○免跸路经过地方本年额赋十分之三。　　

○是日。驻跸黄新庄行宫。　　

○乙巳。谕军机大臣等、冯光熊奏剿杀贼匪。祇系攻克卡寨数处。毙贼五六百人。且所奏亦不实。该处狆苗。不过乌合之众。乘闲焚抢。前据冯光熊等奏狆苗纠众不过数千。屡经官兵剿杀。何以现在各路屯聚之贼。似有数万之多。冯光熊究系书生。又已年老。亦无足深责。至珠隆阿。由总兵摺用提督。带兵打仗。是其专责。乃剿办日久。并未能将贼匪速行搜捕。著传旨严行申饬。此时勒保自已前抵南笼。著即督同珠隆阿等鼓励将士。奋勇进剿。冯光熊。著即回驻省城。弹压地方。办理军需事件。　　

○是日。踱跸半壁店行宫。　　

○丙午。驻跸秋澜行宫。　　

○丁未。孝淑皇后满月致祭。命皇次子旻宁行礼。　　

○是日。驻跸梁格庄行宫。　　

○戊申。清明节。上恭谒泰陵。未至碑亭。即降舆恸哭。步入隆恩门。诣宝城行敷土礼。毕。更礼服。诣隆恩殿行大飨礼。礼成。仍易素服。恭谒泰东陵。举哀躬奠如仪。王以下文武大臣官员均随行礼。　　

○遣官祭永陵。福陵。昭陵。昭西陵。孝陵。孝东陵。景陵。泰东陵。　　

○遣官祭孝贤皇后孝仪皇后陵寝。　　

○命皇次子旻宁祭孝淑皇后殡宫。　　

○遣官祭端慧皇太子园寝。　　

○是日。回銮。驻跸秋澜行宫。　　

○己酉。上遣侍卫诣盘山行宫。奏请太上皇帝圣安。　　

○是日。驻跸半壁店行宫。　　

○庚戌。谕军机大臣等、福宁攻围黄柏山。虽经焚毁贼卡。仍未能直捣贼巢。额勒登保现已到彼。务须查明虚实。力加振作。又湖北溃败贼匪。窜入豫省边界。庆成讷音等、绕出光山县地方。抄至贼前截杀。由东北山口进攻。总兵王文雄。亦自西北截剿。所办尚好。现在该处贼匪。向西南大山逃窜。自不致再向东北。扰及豫境。但庆成由东北山口进攻后。曾否追及贼匪。巴克坦布在武胜关防堵。曾否会合抄截。惠龄等一路官兵。正在西南追剿。业经庆成等就近知会夹攻。此次窜回西南之贼。曾否全行击退。深为廑注。将此传谕知之。　　

○是日。驻跸黄新庄行宫。　　

○辛亥。孝贤皇后忌辰。遣官祭陵寝。　　

○予福建出洋渴毙把总刘天云、马兵陈飞腾等六名、守兵朱琳水等七十名、赏恤如例。　　

○旌表守正捐躯江苏阳湖县民姚胜凤妻吴氏。江西南昌县民万元长妻熊氏。　　

○是日。驻跸万泉庄行宫。　　

○壬子。驻跸三家店行宫。　　

○癸丑。驻跸大新庄行宫。至乙卯皆如之。　　

○乙卯。上以太上皇帝回跸大新庄。诣行殿问安。　　

○谕军机大臣等、庆成等奏、追剿东窜贼匪情形。所办甚好。该处窜匪。经庆成等分路截杀。而惠龄等在襄阳一带。迎头扑击。正可两面夹攻。贼匪前在双沟地方。布散逆词。内有姚张王黎四姓之语。本日军机大臣审讯河南解到之刘起荣杨应邦二犯。供称姚张二姓。即系姚之富张富国。其黎姓系名黎树。贼夥赤黎叔。王姓称为大叔。更在姚之富等之上。该二犯俱系随州大头目。根究明白。更可易于踪迹。惠龄等务须按名拏获。毋使漏网。将此传谕知之。　　

○毕沅等奏、湖南投诚入伍苗兵。不下三万余人。均仰给于官。为日已久。此时大功告竣。自应裁彻。令其耕耘复业。臣等酌议量予牛具耔种。俟秋收后再行以次酌截。仍择其出力较著。艰苦最甚者。酌留万余名。派给各苗弁管领。以供差唤。每名月给工食银五钱。一二年后。再逐渐裁革。从之。　　

○丙辰。旌表守正捐躯江苏赣榆县民梁小果妻张氏。　　

○是日。上侍太上皇帝驻跸三家店行宫。　　

○丁巳。上侍太上皇帝还圆明园。　　

○祭先蚕之神。遣妃恭代行礼。　　

○戊午。上侍太上皇帝诣安佑宫行礼。　　

○以通政使司通政使瑚图灵阿。为都察院左副都御史。　　

○己未。谕内阁、喀申和卓。前因捏病。仅予罚俸。乃至今并未当差。昨特遣乌尔图纳逊、阿兰保、传唤。喀申和卓仍称未愈不到。因将喀申和卓。革去公爵侍卫。仍遣乌尔图纳逊、阿兰保、锁拏来园。交御前大臣等严讯。一介回奴。如此荒唐。若不重加惩治。何以警众。著将喀申和卓。重责二十板。拏交刑部牢固监禁。乌尔图纳逊、乃尚书都统。阿兰保、乃副都统。俱系御前乾清门行走大员。令伊等往唤喀申和卓。乃任其抗拒不到。殊属无能。设令伊等赴军营拏贼。岂有如此空回之理。看来伊二人前在军营。亦不过如此塞责。未必实力奋免。乌尔图纳逊、著革去尚书都统。降补正黄旗蒙古副都统。同齐哩克齐出牧。阿兰保、著革去副都统。作为头等侍卫。仍在御前行走。以观后效。　　

○谕军机大臣等、勒保现拟由关岭进攻。疏通大道。以便珠隆阿张玉龙等会合。以次剿办。所办尚是。苗匪等胆敢围扰南笼郡城。及永丰等处。而册亨城猝被陷。州同曹艾全家被害。且定番等处逼近省城。该处亦有贼滋扰。勒保现抵安顺。湖南续彻大兵。谅已陆续到彼。狆苗究系乌合。无难一鼓扑灭。此事专交勒保督办。至滇黔交界。西面并安州至黄草坝一带。现有苗匪屯聚。经勒保飞调总兵扎郎阿。前来督率防堵。务宜严密防范。勿使狆苗一名阑入滇境。现在黄草坝被围。亟需援解。并著传谕江兰。或再酌派弁兵。前赴黄草坝。与庆玉内外夹攻。以期肃清一路。其东面都匀古州一带。即照勒保等所奏、交与总兵袁敏。严行防守。至南面沿江一带。与粤西接壤。册亨既经被陷。而捧鲊、罗斛、归化等处俱有苗匪。亦当亟筹剿洗。吉庆。当与彭承尧带领官兵。前赴黔境。将册亨收复。将此各传谕知之。　　

○以户部侍郎惠龄、为理藩院尚书。兼镶白旗蒙古都统。　　

○庚申。谕军机大臣等、昨因景安奏、桐柏山分股贼匪。窜入叶县地方。该处与襄城许州毗连。距省城甚近。恐民人不免稍有惊惶。是以降旨令吴璥酌调河标兵丁防堵。并令李奉翰于查勘丰汛各工完竣后。即速赴开封襄许一带。以资督率镇抚。但窜入叶县之贼。不过零星溃散余匪。业经景安由鲁山赶回截剿。自无难克日歼除。著李奉翰。即于途次探听。如叶县贼匪已经扑灭。或又折回南窜。则已。若贼匪尚在叶县嵩县一带。欲往北窜。此时开封省城。祇有吴璥一人。而景安相距较远。又不能兼顾。李奉翰。即调河兵。迅赴开封襄许一带。以资防范。将此传谕知之。　　

○旌表守正捐躯河南上蔡县民刘素纯妾刘氏。辛酉。上还宫。　　

○以兵部侍郎傅森、兼正黄旗满洲副都统。　　

○赏征安南阵亡提督许世亨弟福建同安营参将许世德、花翎。　　

○贷甘肃平番县连城土司所属被旱土民耔种口粮。　　

○壬戌。谕内阁、近因喀申和卓捏病不肯当差。是以革去公爵。交刑部监禁。伊之公爵。并非军功所得。核其罪原应削夺。但念伊父伊叔自投诚以来。奋勉行走。著加恩将伊镇国公爵。作为辅国公。令伊从弟巴巴克和卓、承袭。以示朕矜恤回奴至意。寻命将喀申和卓释放。交该旗管束。不许滋事。　　

○谕军机大臣等、贼匪焚掠保安驿站后。折由裕州沿山西窜。景安赶至四里居地方。与王文雄奋勇剿杀。而巴克坦布、庆成等、亦由应山一带追踪跟剿。与景安会合。现在贼匪既向南趋。豫省地方。不致遭其蹂躏。但此一股贼数如此之多。则据景安奏到。朕即以其中必有为首之人。今据巴克坦布等奏、贼首李全、王廷诏、姚之富、均在其内。必须设法将此三犯生擒。毋任漏网。著传谕知之。　　

