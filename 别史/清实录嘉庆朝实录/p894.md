<!-- { "loadSidebar": true } -->
○又谕、户部议驳御史唐鉴奏、请行销淮盐之江西吉安、湖南衡州等府、改行粤盐一摺。盐引行销地界。定例已久。上年庆保等奏酌改湖广行销盐引章程、经户部议驳。曾降上□日将该督等议处。今该御史复为此奏。显系受人怂恿。轻议更张。唐鉴不胜御史之任。著以六部员外郎用。　　

○又谕、董教增等奏、审明抗粮夺犯首从各犯分别定拟一摺。此案林弥高敛钱抗粮。复纠众夺犯。煽惑乡民。抗官喧闹。实属大干法纪。董教增等、于审明后。即将该犯正法。所办甚是。并著查明该犯之妻、发遣别省驻防。该犯之子、发遣新疆。以示惩儆。　　

○以肃亲王永锡为宗人府宗令。郑亲王乌尔恭阿、为左宗正。贝勒奕绍、为右宗正。贝勒永珠、为左宗人。　　

○调正蓝旗满洲都统英和、为镶黄旗满洲都统。正黄旗汉军都统和世泰、为正蓝旗满洲都统。以都察院左都御史普恭、兼正黄旗汉军都统。　　

○丙戌。上幸静明园。诣龙神庙拈香。　　

○赏福建等省戊寅科乡试年老诸生陈望恩等六名、举人、副榜有差。　　

○丁亥。谕内阁、御史李远烈奏、请定各衙门笔帖式劝惩一摺。各部院衙门设立笔帖式、原令其常川进署、繙译稿案。不得以奔走趋承为事。若勤于繙译者、无由表见。而善于趋承者、反得上考。岂足以示劝惩。著该堂官等、留心查察。务令该笔帖式等、常川进署。专心繙译。遇考核时、即以进署之勤惰、繙译之能否、定其殿最。庶人人知劝。不甘习于怠惰。其各司直宿之笔帖式。仍严饬遵照旧例。轮班直宿。毋许旷误。　　

○命刑部查明逆回孜牙墩案内缘坐家属、其原发热河者、著改发黑龙江。原发密云者、著改发吉林。交该将军分别安插。　　

○戊子。谕内阁、清安泰于告祭大典赞引错误。部议照大不敬律、拟以斩决。实属罪所应得。姑念其补授赞礼郎未久。仪节生疏。一时昏迷舛错。著改为斩监候、入于朝审情实办理。　　

○己丑。谕内阁、刑部等衙门题安徽省绞犯僧人允祥一本、允祥之名。适与故怡贤亲王相同。虽例无回避明文。然究不应如此书写。已于签内、将允祥之名、改为云祥发下矣。嗣后内外问刑衙门。遇有犯人与王公及一品大臣同名者、俱著随时酌改。　　

○庚寅。上幸万寿山。诣广润祠拈香。　　

○谕内阁、理藩院议驳蕴端多尔济奏、请于汗山、肯特依汗山、设巡查兵丁缉捕一摺。所驳甚是。蕴端多尔济、近来办事。甚属高兴。库伦办事大臣、于所属俄罗斯交界事务。是其专责。并无统理喀尔喀四部落之责。汗山肯特依汗山、系喀尔喀部落地方。如应添设巡查兵丁。何以喀尔喀四部落盟长等未经公同奏请。此事与蕴端多尔济何涉。遽尔入奏。殊属好事妄为。蕴端多尔济、著退出御前侍卫。在乾清门行走。伊前所请本年七月赴热河、随朕进哨、并来京祝嘏。俱不准行。伊此时如已起程。行至何处接奉此上□日、即由彼处回任。如仍渎奏。必从重治罪。　　

○是月。山东巡抚程国仁奏、设法严缉习教从逆匪犯。得上

□日、有天良之大臣。永不忘十八年之变。丧尽天良之辈。早已付之云烟之外。二语毕该。朕看尔等所行耳。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百五十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十四年。己卯。六月。辛卯朔。　　

○壬辰。铸给江苏阜宁县新设北岸县丞关防。主簿钤记。从河道总督黎世序请也。　　

○癸巳。湖北布政使海龄、以亲老乞改京职。命以三品京堂补用。以江西按察使承光、为湖北布政使。山东兖沂曹济道童槐、为江西按察使。　　

○乙未。谕内阁、嗣后每届更换学政之年。著礼部按照省分。将现在任满、及上两届学政。开列衔名。于八月内具奏。其有业经身故者。即于单内注明何任已故。毋庸书写衔名。　　

○谕军机大臣等、本日刑部等衙门、议覆禄成等奏、续获劫案逸犯布音图等、审明定拟一摺。已依议行矣。布音图等、系抢劫案内逸贼。既经访明潜匿处所。该将军等自应酌派能事官弁。带兵前往缉拏。无难就地弋获。乃禄成亲带佐领官兵。星夜驰往。四面兜围。始将布音图、额篓彦丕勒、捕获。该将军坐镇一方。体统攸关。以寻常逃贼二名。致将军亲率师徒。兜围擒捕。殊觉轻重失伦。嗣后该将军遇事当分别重轻。斟酌办理。固不可偷安以启废弛。亦不可轻举以损威重也。将此谕令知之。　　

○以刑部右侍郎王鼎、为浙江乡试正考官。翰林院编修伍长华、为副考官。国子监祭酒张鳞、为江西乡试正考官。翰林院编修吴杰、为副考官。右春坊右庶子吴信中、为湖北乡试正考官。内阁中书边廷英、为副考官。　　

○丙申。上幸静明园。诣龙神庙拈香。　　

○丁酉。命刑部右侍郎文孚、驰往江南查看河工。　　

○己亥。上御勤政殿听政。　　

○谕内阁、董教增奏参纵兵扰民之都司、请革职审办一摺。都司邹至贤、叠次纵兵索诈。并锁禁平民。得赃释放。藐法已极。邹至贤、著即革职拏问。交该督严讯获赃确数先将该革员赀产查抄。按律定拟具奏。　　

○又谕、钱臻奏、缉拏会匪办理妥速之道厅等、恳请鼓励等语。各省地方官。拏获紧要重犯。该督抚奏请鼓励。朕必量予恩施。此案南康县匪徒李祥诰等、拜盟结会。乃地方官分应缉拏之事。若遽加甄叙。各省似此者皆援以为请。未免失之冒滥。该抚所请将张溶等分别奖励之处。俱不准行。　　

○以詹事府少詹事福申、为詹事。　　

○旌表守正捐躯河南宜阳县民王拴子妻贾氏。四川江津县民程樽妻段氏。　　

○壬寅。刑部奏、黑龙江将军松宁、违例将发遣废员王保澄、奏请赎罪一摺。得上□日、王保澄系不准减等之犯。松宁等前奏请赎罪。不将该犯缘事情节详细声叙并违例令于回籍后措缴赎锾。实属朦混。王保澄不准赎罪。松宁、春升保、俱著交部议处。　　

○癸卯。谕内阁、御史张元模奏请严拏匪类一摺。除莠所以安良。四民各守本业。莫不以无事为福。若任劣衿土棍。勾通吏役。吓诈取财。必致富者荡其生产。贫者虐及肌肤。其为害不可胜言。著直省督抚各饬所属州县。严行查察。如有前项匪徒。令绅士耆民合词举报。立即查拏究治。按律惩办。地方官耳目既周。则一切教匪逆犯。自必无地容身。以期诘奸刑暴。绥靖闾阎。　　

○又谕、御史张元模奏请整饬书院一摺。直省各府州县设立书院。延师训课。原令其讲明正学。造就人才。与学校互相表里。若如该御史所奏。各处书院。多由本省大吏。推荐亲友。以充院长。祇图索取束脩。并不亲身到院。甚至屋宇坍圮。栖止无所。殊失教育人材之意。著通谕各督抚。于所属书院。饬令随时修葺。务延经明行修之士讲习讨论。毋得滥竽充数。致成旷废。　　

○又谕、吴邦庆奏、商民互殴、伤毙多人、查拏审办一摺。此案湘潭县居民。与江西客民。因口角细故。辄聚众互殴。伤毙人命至八九名之多。摺内所叙起衅情节。殊未明晰。著该抚即亲提犯证。究明为首之人。并查拏未获各犯。严审确情。定拟具奏。署湘潭县知县毛梦兰、于赴乡相验之先。该处民人已互相斗殴。乃不即时查拏究办。以致酿成重案。实属溺职。毛梦兰著即革职。留于地方协缉。至御史石承藻、汪进士、二人。于该县勘验后。旋赴县署会面。难保无从中请托情敝□大。俱著解任传至省城质问。如查有敝□大端。即奏明革职严讯。　　

○又谕、长龄奏、审明匿名揭告回民叛逆重犯、请上□日办理一摺。撒拉尔回子。自乾隆四十六年惩办后。极为安静。该犯杨启才、屡犯偷窃。辄挟回民马包福成等斥辱之嫌。捏写撒拉尔回子谋叛告示。镌刻泥印。盖用其上。粘贴营门。计图倾陷。奸恶已极。该督已将正犯拏获。并起出泥印。当堂默写字迹相符。案无疑义。此等不法匪徒。何待请上□日。致稽显戮。杨启才、著即处斩。传首撒拉尔回子地方枭示。并晓谕该回民等。造言诬陷之人。业已立正典刑。俾各释疑惧。共安耕凿。　　

○命皇次子智亲王旻宁带领御前侍卫百顺、苏尔慎、及乾清门侍卫四员。往奠故科尔沁贝勒御前大臣鄂勒哲依图茶酒。赏银五百两治丧。以其侄台吉济克默特、为嗣。降袭贝子。　　

○调礼部尚书松筠、为兵部尚书。兵部尚书崇禄、为礼部尚书。礼部左侍郎恩宁、为吏部左侍郎。以都察院左副都御史和桂、为礼部左侍郎。　　

○以镶黄旗领侍卫内大臣奕绍、为御前大臣。兵部尚书松筠、为御前大臣。兼镶黄旗领侍卫内大臣。正蓝旗蒙古都统奕颢、为内大臣。正黄旗蒙古副都统成宁、为正白旗蒙古都统。兵部右侍郎英惠、兼正黄旗蒙古副都统。　　

○旌恤遇贼被戕云南稿吾卡土目龙定国妻傅氏等三口、如例。　　

○甲辰。上幸万寿山。　　

○谕内阁、前据巡视南城御史清安等奏、拏获孟二等、敛钱聚众复兴鼓钹会一案。当交刑部审讯。兹据该部审拟具奏。孟二、与王孝、各约村民。演打胯鼓花钹。赶趁庙会。且备本年万寿应差。本不在禁例。王孝因赊欠张五吃食钱文。被其将鼓钹掯留。自赴指挥衙门控告。该巡城御史、祇应将所控钱债。秉公判断。乃以该村民自控到官之事。辄称查拏敛钱结会等犯。张皇入奏。致民人幼孩。多遭拖累。甚属不成事体。案内首先教演之孟二、王孝及听从分邀幼孩之关八、田大、著照刑部所拟。再减一等。折责发落。其无干之民人幼孩等。俱著即时省释。所起鼓钹给还。谕以本年万寿。无须豫备应差。不必演习。其该城御史。著都察院堂官传到、谕知五城勤饬捕务。原令其访查逆犯。乃日久无获。转摭拾细事。饰词搪塞。以见其留心缉捕。殊属无耻。将该御史等、传上□日申饬。　　

○予福建出洋淹毙外委李捷高、祭葬世职。如阵亡例。　　
