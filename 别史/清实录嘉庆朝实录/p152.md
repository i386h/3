<!-- { "loadSidebar": true } -->
○谕军机大臣等、费淳等奏、萧砀二县被水灾民。及徐州卫军丁。自四月起至合龙之日止。约需赈银三十余万两。请于江苏藩库、及淮、扬、芜、凤、各关库、共酌拨银三十六万两、并酌拨砀山、铜、丰、沛、宿、等县仓贮麦豆一万七千石、以资展赈之用等语。萧砀等处地方。正值邵坝口下游。被水成灾地亩。未能涸出。难以播种。小民生计维艰。自须妥为赈恤。免致失所。今费淳等酌筹款项。奏请拨给。著照所请。准其拨解。以资展赈。第现当帑藏不充需用浩繁之际。费淳等因办理展赈。奏拨数十万两。朕即如数准行。费淳等、务当督饬所属。认真查办。毋任稍有浮冒。费淳等摺内。虽亦有确查妥办。灾户均沾实惠之语。第恐奉行不力。地方官或仍视为具文。以国家有定之经费。供吏胥无限之侵蚀。较之国用充裕时。剥削分肥者。情罪尤重。即如外省官员。往往藉口仓库空虚。此亦难以凭信。不肖州县。侵蚀公项。无所顾忌。甚至已徵不解。以完作欠。偿还私债。肆意侵挪。如近日晋抚伯麟所参之临晋县知县张观。私勤库项至数千两之多。库无存项。何得供其侵用。又如新任思恩府知府卢浚。系捐纳知府。伊父系属知州。亦经捐升离任。此等人员。若不侵蚀库项。挪移影射。安能本身捐升之外。复为伊子捐纳知府。各省如此类者。谅亦不一而足。总在上司平日严行查察。有犯必惩。不致以公项饱其私橐。方不愧大法小廉之义。费淳等办理此次赈务。当严饬所属。实力妥办。分毫颗粒。均归实用。勿令官吏胥役人等、得以中饱。如查有滋毙之处。费淳等自行参办。尚可免其失察处分。傥或毫无觉察。致经手之员。竟有侵欺情事。经朕访闻。或被人控告。必将该督抚等、一并从重治罪。不能稍为宽贷也。将此传谕知之。　　

○丁巳。命江西碾米十万石。运赴陕西兴安。以备赈粜。　　

○戊午。论内阁。兵部具奏、议覆玉德声请开复水师人员一摺。所有已革游击蔡得耀。守备陈宝贵。降调千总胡朝选。已革把总黄炳忠。黄飞熊等五员。均著加恩降一等补用。不必送部引见。至海洋处分。从前本系二参。为期较迫。嗣经兵部援照陆路设有墩铺之例。改为四参。期限已宽。若仍照二参不获处分之例。声请开复。则水师员弁。势必无所顾忌。转致缉捕懈弛。殊非整饬海疆之道。所请四参开复之处。著照部议停止。　　

○又谕、兵部具奏、馈送富纲银两之卫守备王德和等八十三员。均照例议以革职一摺。此等逢迎上司。私行馈送之员。本应斥革。一并发往军台效力赎罪。但究由上司勒索。且人数过多。其馈送银两。亦有多寡不同。所有卫守备王德和、黄以琼、二员。馈送银八百两。李仁、华友鹏、贾元、三员。馈送银四百两。卫千总张攀桂、馈送银三百两。以上六员。所馈银两较多。均著革职发往军台效力赎罪。其送银二百两至五十两之卫守备朱之兴等七十七员。银数较少。均著照部议革职。　　

○旌表守正捐躯直隶香河县民王玉妻苏氏。　　

○庚申。谕内阁、前据赓音布奏、江南宿迁县内。旧建高宗纯皇帝御制碑刻。有倾折之处。因降旨饬令费淳查办。兹据费淳查奏、该县顺河集地方、蠲免恩谕碑。现系攲侧。又御制诗碑。于乾隆五十六年七月内。被风吹倒倾折。现在赶紧赔修。并查明因循未办各员分别参奏等语。该县建立御碑。被风吹倒。以致倾折。迟至十年之久。不行修理。外省废弛恶习。即此可见。此等关系观瞻之事。如此稽延。其余地方审办案件。稍涉难结者。谅必任意积压。公事阘冗。尚可问乎。即如在京各部院办理寻常事件。从未有迟至十年不结之事。即具报一切工程。亦无十年未办者。乃外省积习相沿。似此未经查出事件。谅不一而足。所有此项碑座倾折之处。苏凌阿在江督任内有年。实难辞咎。费淳于接任后未经查出。亦属不合。其赔修银两。著在苏凌阿、费淳、名下。罚令各半分赔。费淳、著加恩免其议处。俟碑座修竣。即行摹搨进呈。其前任宿迁县调任江宁县知县张永浙。声名本属平常。著即革职。前任徐州府现任山东运河道策丹。著交部严加议处。其历任因循未办之正署府县。及不行催办之藩司。均著查明交部议处。　　

○旌恤遇贼捐躯湖北房县巡检黄诏妻王氏。仆妇何氏。如例。　　

○壬戌。谕内阁、勒保奏、审拟守备马良柱。被乡团杀死一案。所拟罪名。俱未妥协。马良柱身为守备。途次遇贼。并不向前抵御。辄匹马潜行。若使其身尚在。即当按律正法。今既被乡勇误杀。除将伊恤典彻回外。所有马良柱子嗣。永不准出仕食粮。以示惩儆。至外委张廷贵。虽曾经御贼。旋即退回。且所解弓箭。全被抢失。仅拟责惩。革为兵丁。不足示儆。张廷贵、著革职。重责四十棍。枷号一个月。满日发往伊犁充当苦差。　　

○署四川总督勒保奏、连日以来。与司道悉心商榷。就目前军务情形而论。川东川北。往来奔窜之贼。不下十余股。而剿贼之兵。仅臣与德楞泰两路。刻下既无可调之兵。又无添兵之饷。自应遵旨。通查受伤患病弁兵。饬归原伍。以节糜费。此外兵力不敷。通饬各州县团练乡勇。以资堵截。惟是团勇一项。与乡勇有别。如随营打仗。防守卡隘。官给盐菜口粮。听候调拨者。谓之乡勇。百姓等自出已赀。修筑堡寨。择其中年力精壮。各备器械。里民自行捐给口粮。以为守御者。谓之团勇。为今之计。各路随营乡勇。虽不能十分得力。然查询道路。探听贼情。亦不能概行裁彻。且恐猝然删减。流而为匪。不可不防。惟有从此停止招募。自可日见其少。无虞糜费。至防守地方乡勇。如嘉陵江口一带。地方紧要。亦不得不官给盐粮。此外各州县零星守卡乡勇。拟令悉行归并乡团。仍设立团长首领名号。如果能杀贼立功。随时奏加奖赏。至粮饷事宜。川省每年额徵正杂各款。计算支发满汉官兵俸饷。新疆台费等项。尚有不敷。近年被贼州县屡蒙蠲缓。仅有十分之五。倍形支绌。办理军需。惟有民闲津贴。但所谓津贴者。如运粮脚价。台站夫马。官价不敷。由百姓出赀帮贴。而川东川北。悉经贼匪蹂躏。已逐渐停止。迨贼过潼河。川西完善之区。又去其半。其未经被贼之处。不过四十余州县。未免渐形拮据。所幸本年雨水应时。收成丰稔。川省民田宽广。赋比他省较轻。量加津贴。尚属可行。亦应责成地方官妥为经理。无许吏胥稍有影射。奏入。谕军机大臣等、各处团勇。原令其各保里闾。自为守御。但近闻各处团勇。往往因贼经过堡寨。惧其攻破。将粮食等物掷给贼人。冀免蹂躏。此则显然助贼。必当严行饬禁。著勒保遍加晓谕、如有私自助贼者。定即查拏。按律治罪。至民闲津贴之事。原属不得已之举。但如川西川南等处。素称繁富之区。今岁则嘉陵江、潼河、附近各州县。被贼焚掠之处甚多。地方情形。迥不如前。若一切费用。咸取资于津贴。恐不肖州县吏胥。办理不善。或致藉词勒派。别生衅端。虽该省军需浩繁。不能不稍资民力。然必须酌核情形。妥协经理。不可专恃此项办贼。尤不可任听属员需索。侵渔肥己。　　

○额勒登保奏报、歼毙逆首杨开甲。得旨奖赉。出力官弁。下部议叙。拔兵丁黄金玉为千总。并赏蓝翎。　　

○又奏、歼净逆首张汉潮余匪。出力人员。赏防御颜冲阿、屯守备卡登明、花翎。马甲德禄、蓝翎。副都统桑吉斯塔尔等、议叙有差。　　

○调黑龙江兵一千名。吉林兵五百名。赴川楚军营更替。　　

○甲子。军机大臣等议覆、给事中衔尹壮图奏请慎拔真才以储实用一摺。谕内阁、此次密保人员。外闲本无由知悉。其所保之人。将来若实有贪赃枉法情事。经朕指出。自应交部严议。本有成例可循。若果有出色之员。建竖功绩。亦必将保举大臣量加优奖。权衡出自朕裁。其主考搜阅落卷。亦系现行事例。所有议令各房考落卷由监试御史交送一节。著礼部载入科场条例。至满洲素以骑射清语为重。即随时训谕。尚恐未臻娴熟。若保题各缺。皆用科甲出身之人。是令其专攻举业。更致抛荒本务。转非造就满洲人材之意。自应循照旧例。无庸另立科条。俱著依议行。　　

○乙丑。旌表守正捐躯陕西米脂县民杜贵儿妻妻氏。　　

○丙寅。谕军机大臣等、台费荫参奏、青海扎萨克贝勒济克默特伊什等各款。从前青海蒙古。屡被生番抢掠。朕俯加矜全。特派大员多带官兵前往查办。番众畏惧。始将所掠牲畜交出。经台费荫均匀分给。伊等自应感戴朕恩。欢忻祗领。乃反称被抢牲畜一百余万。今仅给还一万。为数短少。其言甚属谬妄。统计青海蒙古牲畜。未必百万有余。上年所报被抢之数。亦不过任意虚捏至沿河一带。派兵会哨。原为巡察边境。防范生番乃该王索诺木多尔济声称属下穷困。不能会哨。更属错谬。至本年护送堪布赴藏。例应派兵百名。此次仅派兵五十名。而协理台吉沙津德勒格尔。行抵穆尔古策地方。指称兵少。辄敢私回。尤属目无法纪。济克默特伊什等、俱照所参。交理藩院严加议处。沙津德勒格尔。著革去协理台吉。台费荫接奉此旨。即传集索诺木多尔济等、谕以奏闻大皇帝。钦奉谕旨。以尔等所获各罪。如内地臣工有犯此者。即应拟斩。姑念尔等无知。祗将沙津德勒格尔革去台吉。此系格外施恩。至本年会哨。因系初次。故将索诺木多尔济加恩宽免。傥明年仍复如此。决不宽宥。嗣后务当感激重恩。一切差务。敬谨奉行。但思青海蒙古。性本庸懦。兹竟肆行冒犯。难保无尝试之情。台费荫宜留心察看。如伊等稍形跋扈。著即据实密奏、朕自有处置。将此传谕知之。　　

○以礼部左侍郎曹城、为浙江乡试正考官。翰林院编修黄因琏、为副考官。内阁学士李钧简、为江西乡试正考官。编修王麟书、为副考官。翰林院侍读学士刘凤诰、为湖北乡试正考官。编修黄焜望、为副考官。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之七十　　

