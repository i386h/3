<!-- { "loadSidebar": true } -->
○乙巳。谕内阁、向来坛庙大典。其陪祀及执事之王公文武大员、于穿孝期内或仍当差。或竟行停止。未能画一。即如太常寺官员。于乾隆年闲奏明。因执事乏人穿孝百日后。照常供奉祭祀。现在兼光禄寺之成书、又因三年服制未满。不恭捧福胙。若以将事远近有所区别。而唱赞福胙。皆属切近差使。何以即有参差。若以太常寺娴习礼仪之人较少。而色克精额昨在家穿孝。恭值祀典并未见读祝乏员。至会典开载官员有服制者俱不斋戒陪祀。而御前乾清门大臣侍卫等、并不上坛。仍行扈从。若应在家守制。而率意当差者。即为越礼。若本应当差。而在家不出者。即为偷安。种种歧异。殊与体制未协。著大学士会同礼部悉心妥议章程具奏。寻议奏、定制、旗员子为父母、承重孙为祖父母、皆在家持服二十七个月。凡穿朝服等处。停其行走。今在坛在庙。无不朝服将事。视朝会宴飨礼数有加。若二十七个月内即令其执事行走。实与定制未符。又文武各官有期以下服皆不与。不独三年之服为然。嗣后太常寺有服人员应行回避之处。请与各衙门画一办理。惟期服人员、未便与陪祀官一例。请改为两月不与祭。其大功以下仍照旧例。得上□日、此后恭遇郊庙大典。即不上坛入殿之员。其持服未满二十七月者。亦一体不穿朝服。毋庸扈从前往。祇穿蟒袍补服送迎。余依议。　　

○丙午。户部议准、前护江西巡抚布政使袁秉直疏报、铅山县、开垦田六亩有奇。照例升科。从之。　　

○丁未。遣官祭贤良祠。　　

○谕内阁、明亮前次晋封伯爵。恭遇覃恩。因伊子年幼。遗漏未经请领诰轴。此次赏封伯爵。又系在上年恩诏之后。与请封之例不符。但念明亮久历戎行。著有劳绩。所有伯爵诰轴。著加恩准其请领。　　

○以镶白旗汉军副都统多福、为内阁学士。兼礼部侍郎衔。　　

○调云南提督喜明、为直隶提督。以广东右翼镇总兵官双林、为云南提督。赏降调陕西宁陕镇总兵官杨芳三品顶带。为广东右翼镇总兵官。调直隶天津镇总兵官图兴阿、为宣化镇总兵官。　　

○旌表守正捐躯河南仪封厅民金公成妻张氏。　　

○戊申。谕内阁、汪志伊奏、遵上□日审讯喻李氏控案大概情形、与原案互异、请将原审之现任知县知府、分别革职拏问革审、以便提同另案已革之知府归案覆讯、并请俟审明此案后再行来京陛见二摺。此案叶秀图谋棉线殴死胡绍德。既于获案后。并未刑吓即经直认。而供证又皆确凿。自应起获赃据凶器以免疑窦。何以前审喻春时。叠经喻玠等具控呼冤。承审各官竟不确切推勘。率行刑求审转。以致喻春被诬伏法。案关罪名出入甚钜。非寻常错误可比。该督汪志伊能将此案悉心研鞫。得有端倪。尚属认真。从此根究明确。尚当加以恩奖。仍遵照前降谕上□日。俟同兴陛见回任后。再行起程来京。务使要案水落石出。不致稍有枉纵。原审之应山县知县钱丙曜、著革职拏问。德安府知府双庆、著革职。交该督提同另案参革之武昌府知府丁云锦、阿霖一并归案严讯。其率行审转具题之历任督抚臬司、均有应得之咎。并著分别劾参至现在审出实情之各委员、俟定案时查明据实保奏。　　

○又谕、本日御史甘家斌条奏各摺。多不可行。据称各部院宜多留堂官在署核办稿案、奏事日期、可否祇须满汉堂官各一员豫备召对、其余堂官俱令逐日进署以免公事稽滞等语。此其最谬者。向来朕在宫时各部院堂官进内奏事。于召对后不过已刻。尽可赴署办事。即军机大臣偶遇退直稍早。亦仍令各赴该管衙门画稿办事。迨朕赴园各部院衙门有直日奏事之例。每届九日始一轮班。其插班奏事系属偶然。此外俱可常川到署。刑部案牍较繁。遇直日之期。仍令一堂官留署办事。且奏事之后。未尝不可到署。岂因一日赴园。公事即有稽滞耶。若如该御史所奏。则各堂官直日赴园者少。不特进见日疏。转可藉以偷安。显开怠惰之萌矣。此一节。名为急公。实系疲玩。断不能准行。又所奏学正学录由甲班出身者、可否准其一体考差等语。近来例应考差官员、人数较多选充典试分校各差。尚属有余。岂复需此学正学录一二员。方能充数。且科场年分。不准条陈考试事宜。该御史违例陈奏。显系受人嘱托。为私意而更成法。以上二条。俱属不合。著交部察议。再所奏永远监禁枷号各犯、请敕部查办、其监候待质各案、并查明即行审讯、照例办理等语。各省永远监禁枷号官常人犯。上年降上□日查办。曾经刑部逐案具奏。核其情节皆重。是以未予宽宥。其监候待质人犯如命盗重案。闲有要犯未获。首从不能拟定者。焉得不留以待质。若如该御史所言先决从罪。则首犯未获。又焉知其确系从犯乎。若寻常案件。可以随时审结者。自当随办随结。毋令久稽囹圄。以免牵累。至另奏甄别司员摺内。以常与堂官见面为逢迎。以专在司中办事为谨慎。并称题升一切宜循资格京察一等毋庸保列主事等语。部院公务。堂司联为一体。司员中有勤奋供职者。势不能不与堂官相见。若竟不谋面则堂官且不识其人。又何能考核勤惰。该御史甚至谓之趋媚献勤。不亦谬乎。各司员升转一切。如必循资按格。不论其平日办事如何。则在家安居者。皆得以资深题擢。是题缺无异选缺。何以鼓励人材。主事人员、原与郎中员外郎一律当差如果勤勉例应列为上考。何容稍有歧视又奏档房笔帖式、酌量彻回本司办事。京察一等、亦应与在司各员分别保送等语。各部档房事务较繁需员自多。且遇京察之年。其各司行走勤慎者亦均保列一等。不仅系档房人员。若递加裁减。势必差委乏人。又奏各部堂印、请改用朱砂、印色分明、易于辨别等语印信真膺。全在承办各员留心稽核。不使朦混。若以为改用朱色。即可杜绝敝□大端。岂奸胥猾吏、不能照色仿用。作伪乱真乎。该御史所奏、徒改旧章。于事何裨。均无庸议。　　

○旌表守正捐躯河南夏邑县民杨海意妻李氏。　　

○己酉。谕内阁、本日朕恭阅世宗宪皇帝实录内载雍正五年二月二十三日谕上□日敬览圣祖仁皇帝实录内。康熙五十一年奉上□日。山东民人出口种地者多至十万余。伊等皆朕黎庶。既到口外种地生理。若不容留。令伊等何往。但不互相对阅查明。将来俱为蒙古矣嗣后山东民人有到口外种地者。该抚查明年貌藉贯。造册移送稽查。由口外回山东去者。亦查明造册移送该抚覆阅稽查等因。此事今尚行否。其直隶山西民人有往口外种地者。亦照此例行否。著大学士等查奏等因钦此嗣经廷臣查奏、以口外种地民人、于雍正元年二年三年陆续设古北口、张家口、归化城、三同知管理、但地方辽阔、各该同知所辖恐有遗漏、应令直隶山西督抚、查明酌量分交管理、并饬三路同知、各按所辖地方将寄居民人、与种地民人、查明姓名籍贯造册咨查各本籍、仍令各省州县、将所有出口种地民人记档以备日后查对、嗣后再有出口种地之人、俱著该同知一面安插、一面移咨本籍查无过犯逃遁等情、准其居住耕种、年终造册报部等语。当蒙允准施行。因思口外各蒙古部落种地民人。在圣祖仁皇帝世宗宪皇帝时。已因其人数繁多。屡经降上□日设官管理。立法稽查。迄今又将及百年。内地民人生齿日繁。出口谋生者益复加增。即原先出口之人。亦复滋息日多。其自雍正年闲添设同知以后。现又增设官若干员。各寄居种地民人。现在作何稽查。遇有民人出口者。各该地方是否记档。该口外官员等、是否将有无过犯等情咨查本籍。再行安插。年终是否造册报部。著该部查明覆奏。寻户部奏、查古北口、张家口、归化城、自雍正年闲、设立三同知管理以后。归化城、种地民人。由该同知通判、各按所管地界。照编造保甲之例。每年将旧存、新到、及回籍病故人数各若干。注明系何州县民人。造册咨送臣部查核。除嘉庆十四年人数尚未造报外。计十三年分实在民人四千九百余名。古北口以外滦平丰宁二县、向系土著民人。按册输粮。热河迤北一带。系蒙古外藩游牧处所。自乾隆四十三年改设州县以后。民人集聚渐多。山厂平原尽行开垦。均向蒙古输租。有家资稍裕搬移眷属者。亦有偶值歉收投亲觅食者。张家口地方偏僻。关外东西两沟。虽有山坡。垦种地亩无多。数十里外。即系游牧草地。并无可开垦。亦无村落。商贩往来。俱由都统衙门给与照票。其余只身出入民人。亦俱取具关内铺户保状。方准放行。此山西抚臣造报臣部、各关口造报兵部查核之原委也。至古北口张家口外。寄居种地民人。现在作何籍查。未据咨报。口外官员等、是否将有无过犯等情、咨查原籍、再行安插之处。归化城并古北张家二口外、均未咨报。应请上□日敕交直隶总督、山西巡抚、查明妥为安置。按年造册报部查核。从之。　　

○引见各衙门保送京察一等人员。得上□日、此次京察一等圈出人员。著各该堂官再行出具切实考语。交吏部带领引见。所有圈出之满洲蒙古中书笔帖式等官、著归入理事同知通判内。遇有缺出。与旧记名人员一体带领引见。其汉军汉人、著交部以抚民同知通判照例选用。翰林院侍读鲍桂星、詹事府司经局洗马秦承业、左春坊左赞善多山、俱著准其一等。内阁侍读松长、准其于中书任内一等加一级。其余内阁侍读嵩泰等二百五十三员、俱准其一等加一级。户部笔帖式德兴阿、著改为二等。　　

○庚戌。孝昭仁皇后忌辰。遣官祭景陵。　　

