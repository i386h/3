<!-- { "loadSidebar": true } -->
○谕军机大臣等、温承惠奏、该督拟于八月二十五日、由古北口等处督查桥道、即趋诣热河一带恭迎銮辂、将日行公事、饬藩司代行等语。向来热河回跸之时。总督在口外接驾。自颜检任内、始迎至热河。后遂沿以为例。殊不思地方公事甚多。该督早一日出省。则署中公事多一日积压。且似此逐渐远迎不已。势必赶至中关及波罗河屯等处。甚至恳请随围。殊属无谓。温承惠此次当遵照旧例。即于口外巴克什营地方接驾。设有应奏要事。准其赶至两闲房。不得再行远迎。嗣后即著为定例。　　

○免直隶任县大陆泽、新涸地亩积欠额赋。　　

○免天津府各州县、旗租十分之三。　　

○是日。驻跸张三营行宫。　　

○是月。直隶总督温承惠、山西巡抚成宁覆奏、查晋省河道。宽窄浅深不一。冬春水涸。浅处不过涓滴细流。或河竟乾竭。一遇夏秋水涨。汹涌异常。且多沙滩乱石。随水冲激壅滞。不能循轨顺溜。非黄河之深通迅驶可比。迨入直隶境。更有崇崖峭壁。一线中流。山径潆洄。时伏时见。如仿用皮混沌。环山触石。势有难行。自应仍由驿驰报。臣成宁拟于大同县境内众水汇集之处。设立志桩。以为定准。每夏秋大汛。责令大同府督同该县专派妥役、昼夜驻守。一遇大雨时行。河水势将长发。即飞报直隶总督、及永定河道厅、豫为防护。一面呈报军机处查核。以后逐日察看河水增长若干尺寸。接续驰报。毋许片刻迟误。查山西自大同县、历阳高、天镇二县、递至直隶怀安站、计程二百四十里。本系通京驿路。各州县驿。向有额设马匹。足敷递送文报。如有相距稍远之处。令于汛期添设腰站拨马接递。其自直隶怀安县枳儿岭、至昌平州之回龙观、计程四百七十里。向俱设有军站。臣温承惠拟将此项水报公文、即由军站交台弁驰递。除额设马匹外。每伏秋二汛期。令各州县即在本驿内酌拨健马二匹、赴军站听差。似较寻常邮递、更为迅速。其自回龙观、至卢沟桥、计程七十里。向无军站。应即令该管地方官、于适中之清河添设马拨接递。批、所议是。知道了。　　

○河南巡抚清安泰奏、严惩聚众匪徒。批、实力缉捕。不可畏难苟安。若存化有为无之见。必致酿小为大之患。须要看得透彻。认真办理。勉之。　　

○广东按察使韩崶、奏报接印任事日期。批、粤省械斗之习。必应先除。顶凶之恶俗。尤应严戒。竭力挽回。办理毋忽。勉之。　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十三年。戊辰。九月。甲子朔。遣官祭历代帝王庙。　　

○是日。驻跸波罗河屯行宫。　　

○乙丑。谕内阁、据成亲王等奏、询明英纶单衔参奏范重棨抢夺牌文、并御史邹家燮未经会商等情、将各覆词呈览、请将邹家燮英纶交部分别议处察议一摺。此案关系职官抢夺牌文。邹家燮于英纶邀同会商时。并不即行前往面商。英纶既与邹家燮约会。不俟面晤商办。辄自行陈奏。邹家燮闻知英纶业已奏明。始行具奏。显系该御史等不能和衷办事。均著彻退巡城。照所请将邹家燮交部议处。英纶交部察议。其巡视南城事务。著都察院堂官照例委署。俟回銮后带领引见。另行补放。　　

○又谕、松筠奏、查明塔尔巴哈台仓贮屯粮、并无亏缺、亦无含混搭放情敝□大、爱星阿前次摺内、竟系糊涂冒昧声叙、又审明擅用非刑之侍卫等、同爱星阿一并参办各摺。爱星阿种种昏庸错谬。咎无可辞。而于审办哈萨克岳罗拜一案、获罪尤重。岳罗拜系探亲迷路之人。既经被获。爱星阿自应亲自审讯明确。立予释回。乃率令多禄等刑讯。以致伊等擅将岳罗拜连次滥用非刑锻炼。屈招为贼。几致无辜毙命。实出情理之外。爱星阿著革职。交刑部治罪。其擅用非刑之二等侍卫多禄、主事职衔吉勒通阿、且无庸将伊二人重责。其拟以革职发往乌噜木齐之处。尚未允协。著一并解交刑部严加覆讯。定拟具奏。。　　

○福建巡抚张师诚奏报、官兵在金门洋面截击朱濆匪船。歼擒贼犯多名。并获私载硝黄器械。得旨嘉奖。擢千总陈光求为守备。　　

○命刑部左侍郎章煦、右侍郎穆克登额、驰往云南审案。　　

○是日。驻跸中关行宫。　　

○丙寅。四川总督勒保奏、剿办峨眉马边夷匪出力人员。按察使方积等、下部议叙。　　

○旌表守正被戕甘肃盐茶厅民韩转成子妻高氏。　　

○是日。驻跸避暑山庄。至壬申皆如之。　　

○丁卯。上御依清旷。勾到新疆、云南、贵州、广西、福建、情实罪犯。停决新疆斩犯三人。绞犯一人。云南斩犯二人。绞犯六人。贵州斩犯五人。绞犯六人。广西斩犯四人。绞犯二人。福建斩犯一人。绞犯六人。余一百二人予勾。　　

○戊辰。免直隶安州、积水淀地积欠租银。　　

○己巳。遣官祭都城隍之神。　　

○以兵部左侍郎邵自昌、知武举。礼部右侍郎戴联奎、为武会试正考官。翰林院侍讲学士吴烜、为副考官。　　

○庚午。上御如意洲。赐扈从王、公、大臣、及蒙古王、贝勒、贝子、公、额驸、台吉等食。赏赉有差。　　

○谕内阁、本日三法司进呈河南省缓决人犯一本。朕详加披阅。内绞犯宋廷兰扎伤无服族兄宋廷万身死一案、拟以缓决。办理失出。此案宋廷兰祖母病故。宋廷万往吊时。嫌宋廷兰所给孝布粗薄。在街嚷骂。业经邻人劝散。宋廷兰被骂不甘。纠约王三等分携枪刀偕往。与宋廷万相遇。向其嚷骂。宋廷万夺住该犯枪杆拉□□送。王三用刀砍伤其左臁肕。王文章用枪伤其左胳肘。宋廷万释手。宋廷兰用枪扎伤其右脚面倒地。复因其辱骂不休。又扎伤其右胁。以致肠出。移时殒命。核其情节。宋廷兰挟宋廷万辱骂之嫌。辄纠多人执持枪刀前往。迨宋廷万身受两伤。该犯复用枪扎伤其右脚面倒地。又因其辱骂不休。随用枪扎毙命。实属凶横。从前该省具题到时。将该犯拟以绞候。朕早以此案应入情实。交批本处存记。以为该部自必入于情实办理。乃据该省原题、以衅由被扑向扎适毙、列入缓决。该部亦即照覆。试思宋廷万路遇宋廷兰。既已见其持枪前往。岂有束手待毙不行夺枪之理。且该犯于宋廷万身受两伤、释手倒地之后。又复连用枪扎毙命。安得以其曾经被扑、列入缓决。宋廷兰一犯、著改入情实。向来失出一案。例无处分。此案亦无庸交部议处。但办理殊属错误。所有原题之河南巡抚、及该省臬司、并核议之刑部堂官、均著传旨申饬。　　

○又谕、据弘谦等奏、云骑尉品级章京读祝官阿克唐阿、被已革披甲人托凌阿殴打多伤、头破流血、拟将托凌阿先在马兰峪枷号三个月示众、满日解刑部发遣等语。所办非是。托凌阿挟嫌逞忿。殴打长官。石伤多处。殊属藐法。自应解交刑部审讯。按律惩办。岂有该处先行枷号、再行解送刑部审拟之理。况阿克唐阿受伤较重。将来如果伤痕平复。自应将托凌阿照例发遣。设阿克唐阿因伤毙命。则托凌阿系应抵之犯。又岂得祇拟发遣。著弘谦于奉旨后、即将托凌阿锁拏。派员解京交刑部审讯。如有应质人证。著一并解京候质。其阿克唐阿、应令在彼养伤。将来察看伤痕能否平复。再行咨部定拟具奏。　　

○辛未。上御依清旷。勾到广东情实罪犯。停决斩犯十四人。绞犯十五人。余一百二十一人予勾。　　

○谕内阁、阿林保奏、蔡逆匪船、窜脱入闽、请将专办该逆稽延之总兵、分别示惩一摺。所参甚是。水师积习疲玩。出洋剿匪。往往以燂洗船只为名。藉词推诿。致贼东奔西窜。来往自如。闲或赶上贼船。又称陡遇风雨。收入内港。迁延避贼。任意懈弛。实为可恨。此次蔡逆窜入浙洋。总兵周国泰、孙大刚、系专办该逆之人。所带兵船。多于贼船数倍。又有浙省舟师与之夹击。乃蔡逆在定海北洋潜匿多日。而周国泰等于七月初七日、一经追至浙洋。即以燂洗船只、在三盘洋面停泊八日。迨十六日甫经开舟。二十七日至定海。复又燂洗五日。前后两旬之闲。燂洗二次。以致该逆乘风兔脱。直窜回闽。而兵船反又向北驶进。以致折回迟延。终于未能追及试问该总兵等又由何处探此不确之信。其为托词延缓。予贼以暇。情事显然。至其具报总督在浙洋攻贼一次。烧毁盗船。毙贼无数。实一贼未获。皆属毫无证据之词。必有捏饰情敝□大。现当剿办吃紧之时。经朕屡降谕旨。明示激劝。本日该督摺内、亦称将筹办之法豫先详晰晓示。与朕所降之旨相符。乃该镇等毫无振作。仍复一味迁延。若不明示创惩。贼匪何时办竣。总兵周国泰、所带兵船较多。不知上紧追剿。其咎尤重。著照该督所请、降为千总。随同舟师出洋。立功自赎。孙大刚、著降为参将衔。暂留护理总兵印务。戴罪缉捕。以观后效。如果各知愧奋。认真出力。将来尚可施恩。如再有畏葸恇怯情事。并当从重治罪。其周国泰所遗福宁镇总兵员缺。著瑞安协副将项统护理。并著该督即严饬舟师、上紧追及贼船。痛加剿杀。务获巨憝。毋得稍有泄泄。至阿林保自请严议一节。阿林保驻劄陆路。若贼匪接济未能净绝。或防堵不力。致贼匪近岸滋扰。则该督咎无可逭。今贼匪往来奔窜。不敢驶近口岸。可见陆路防堵尚为认真。舟师远隔重洋。耳目难周。未免鞭长莫及。情稍可原。著加恩将处分宽免。傥此后私贩不能禁绝。水米火药等项、尚有透漏。经朕查出。则不但将奉行不力之员严加惩办。该督亦获戾不小。凛之慎之。　　

○癸酉。上自避暑山庄回銮。诣城隍庙拈香。　　

