<!-- { "loadSidebar": true } -->
○谕军机大臣等、据给事中何学林奏、风闻贵州传习天主教、各乡聚集数十人及百余人不等、省城之北门外尤甚、又思州府等处有成群拐匪、各据巢穴诱拐妇女至数十人、即贩往湖南江西发卖、地方官俱不行查办等语。黔省地处远僻。易容宄慝。地方官当随时防范。如意侦缉。以杜奸萌。兹该给事中所称天主教及拐贩两种匪徒、聚积渐多。如思州平越等处、距省尚远。或系府县官隐匿不报。至省城北门外传习天主教者实繁有徒。该抚驻劄省垣。岂竟毫无闻见。乃漫不留心。所司何事。颜检系曾获重咎之人。经朕弃瑕录用。仍畀以封疆重任。倍当激发天良。力图报效。今该省有此奸匪。伊未能早行查办。已有失察之咎。著该抚即督率所属。将省城关外各处传习天主教匪徒、及思州等处拐匪、分饬严密查拏。将首恶按律严惩。俾随从者咸知改悔。革面革心。渐净根株。以靖地方而除积患。若因循姑息。酿成大案。其咎更重于失察书吏侵蚀钱粮矣。思之慎之。将此谕令知之。　　

○改四川建昌道、宁远府、为在外题调缺。松茂道绥定府、为请上□日缺。西昌、渠、二县为在外升调要缺。奉节县为中缺。秀山县为＜闲＞缺。归部铨选。从总督常明请也。　　

○甲子。上幸静明园。诣龙神庙拈香。　　

○谕内阁、章煦奏、拏获跟帮盘剥病漕害丁之积棍分别严办一摺。粮道李长森、因丁力疲敝。留心察访根由。亲获跟帮索债各犯。起出历年借券、并米照印文。禀请查办。该道曾任藩司。罢斥后经朕复用为坐粮厅。知有漕船负欠积敝□大。今擢任粮道。即能访拏得实。以除积蠹。尚属留心整饬。李长森著加恩赏给加一级。以示奖励。所有现获各犯。著章煦即审明按律定拟具奏。至负欠各丁现当开兑之际。无庸提质。该抚所办甚是。其供出跟帮索欠各厂犯。该抚已分饬江安粮道等按名查拏。著即缉获归案办理。此外无庸纷纷搜查。以杜扰累。至漕船转运天庾正供通州有此棍徒盘踞滚利。大干例禁。著仓场侍郎、顺天府尹、一体出示严禁。除漕船零星借贷不违例禁者、在所不究外。如有厂户等仍前重利盘剥、及指索公项注偿私券者一经查出。定当严惩不贷。　　

○乙丑。上御勤政殿听政。　　

○遣官祭历代帝王庙。　　

○谕内阁、据刘权之等奏休致庶子法克精额、前在工部郎中任内尚为得力。恳请留部以笔帖式用等语。法克精额系因考试休致。该员既于部务熟习。前次何不奏请扣留。今因休致。忽有此举。姑著加恩赏给七品笔帖式。仍令在工部行走。但系已经休致人员。止于笔帖式。不准升转。以杜流敝□大。　　

○谕军机大臣等、据御史王开云奏、黔省近年略贩人口之风甚炽、地棍关役窝藏包庇、且有隐语目为贩卖高脚驴、黎平思州一带有地名三脚坉、为川贩出没之区、麻哈州有小径为贩匪通舟要地、请严行饬缉等语。该省传习天主教、及拐贩人口。昨甫据给事中何学林参奏。兹御史王开云复有此摺。并指实兴贩地界、及传述隐语。自系确有证据。非仅得之风闻。颜检身任封圻。缉暴安良。是其专责。今该省有此奸匪。略卖兴贩。干禁病民。伊已失察于前。若再因循姑息。不认真查办。其咎更重。著该抚督率所属地方文武、及关津员弁。严密查拏。获犯按例严办。傥仍前疏纵。不能禁绝奸宄。绥靖地方。朕追论前愆。一并惩治。恐该抚不能当此重谴也。将此谕令知之。　　

○展缓直隶宣化、龙门、二县、上年被霜被雹地亩额赋。缓徵张家口、独石口、赤城、万全、怀来、蔚、西宁、怀安、延庆、保安、十厅州县、新旧额赋。并借粜仓谷。　　

○丙寅。谕内阁、庆桂等会同松筠议覆伊犁将军晋昌酌定屯田事宜一摺。该处从前八旗公种之田。若仍令其通力合作。伊等视公产不如私业。勤惰不齐。不足以专责成。自应将此项田二万余亩、分给八旗。俾各专心耕种。永资乐利。其原奏所称如有人力不敷、准其佃人耕种、计亩收租一节。日久恐滋流敝□大。应如庆桂等所议、责令八旗闲散余丁自行耕种。既敷养赡。又免游惰于驻防旗人教养之道。大有裨益。至松筠另片所奏、伊前在伊犁将军任内。曾于伊犁河北岸附近地方筑堡造屋。移驻闲散壮丁。按堡授田。教之树畜。并令三时务农。冬时操演所办已将次第举行。费用亦有款可支。无须另给。松筠在彼年久。熟悉情形。现在该处自有原派承办员弁。著晋昌遵照所定章程。认真妥办。以收实效。　　

○以故鄂尔多斯扎萨克贝子色旺喇什子额尔德尼桑、袭爵。　　

○旌表守正捐躯山东阳信县民王林妻赵氏。　　

○丁卯。清明节。上诣安佑宫行礼。　　

○遣官祭永陵。福陵。昭陵昭西陵。孝陵。孝东陵。景陵。泰陵。泰东陵。　　

○命皇次子旻宁祭裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○己巳。孝昭仁皇后忌辰。遣官祭景陵。　　

○旌表守正捐躯直隶冀州民妇成贾氏。　　

○庚午。谕内阁、据武隆阿等奏、澎湖地方偶被风灾、捐赀购买薯丝、前往接济一摺。澎湖地方上年雨泽愆期。小米高梁收成歉薄。自八月二十一日以后。飓风连作。花生又多被吹毁。该处孤悬海岛。闾阎向鲜盖藏。贫民口食维艰前据汪志伊等奏到时。业经批交该督等将被灾情形。及应如何酌量抚恤之处。查明速奏。著汪志伊、张师诚、即遵照前上□日。据实查明妥速办理。其武隆阿等先行捐办之薯丝二千七百石。即著作正开销。无庸该镇道等捐廉归补。　　

○谕军机大臣等、闽省自前年办理降匪之后。洋面已就肃清。近日复有零星土匪驶窜各洋。屡见奏报。现据武隆阿等奏有漳泉土盗窜台伺劫。并据称该镇等差役赍递奏摺、舟行至东碇洋面、有被盗劫失摺匣之事。可见该省洋匪仍未净尽。近年粤省舟师巡缉严密。洋面土盗不敢停留粤界。而闽省洋面仍劫掠频闻。是闽省水师缉捕懈弛。远不及粤省。不可不速加整饬。著传谕汪志伊等、严饬水师各将弁、分探盗踪。认真搜缉。悉数殄除。务令海氛永靖。傥日久疏懈致匪船勾结成帮。办理又形棘手。则该督等不能辞养痈之咎也。　　

○辛未。上幸万寿山。　　

○谕内阁、御史杨怿曾奏、外官缘事解任、请分别情节、以重职守一摺。所奏不可行。向来外官遇有被控应讯之案。该督抚奏请解任质审原因所控之案虚实未分。必得该员到案确讯。势不能仍令在官视事。至一经讯明之后。如所控虚诬。亦必奏明复令回任傥实有劣迹。则或应革职。或应逮问。且当从此严究。是解任一节。不能不用于谳案之初。若因其现系职官。不行饬调改委。则案情百出。但据原告一面之词。何凭查讯的确。或劣员得以藏身。或循吏横遭污蔑。均非国家明罚敕法之意。至此项解任之员。既经审系被诬。自当即令回任。各该督抚毋得辗转迁延致滋流敝□大。　　

○又谕、汪志伊等参奏玩视捕务之护福宁镇总兵项统、请革职作为兵丁。随缉自赎一摺。项统身膺专阃。所辖地方见有洋匪船只。亟应尽力巢□刀除。乃畏葸迁延。将兵船收泊水澳。致令匪船掳劫商艘。乘风远窜实属恇怯无能。该督等奏请将伊革职作为兵丁随同缉捕。伊曾任大员。仍令与同帮兵丁逐队出洋统率之员、未必能责令奋勇出力况伊屡次托词逗遛。亦应彻底讯究。项统著革职拏问。交该督抚会同严审。傥有玩纵情事。即当按律治罪。以儆戎行。如讯无别情。再行奏明。令其缉捕自赎。所有福宁镇总兵员缺。著刘成魁补授。　　

○以福建台湾水师副将谢恩诏。为浙江黄岩镇总兵官。　　

○壬申。遣官祭贤良祠。　　

○谕内阁、崇文门外居民徐秉升家失火。烧毙男妇大小十二名口。据步军统领衙门奏请将扑救不力之南营官弁交部议处。并据东城御史世昌等奏请同司坊官一并交议。各衙门公廨被焚。该管官失于防范。自有应得处分。今民居失火。户内延烧致毙多命。除扑救不力之该营弁仍照例交部议处外。其巡城御史、及司坊官、防护不及均著加恩免其议处。惟民人徐秉升家内烧毙人口至十二名之多。甚属可悯。著该御史及司坊官等、公同捐赀给属殓埋。以示矜恤。被烧伤重之徐宣、饬令调治痊愈。该部再行传讯。　　

○谕军机大臣等、阳春、庆惠等奏、接据第穆呼图克图咨送缅甸国寄来信字、请饬交云贵总督伯麟确切查奏一摺。桑昂曲宗地方。距藏四千余里。察瓦免空地方。离桑昂曲宗二十站。其缅甸离察瓦免空道里又不知凡几。此项第穆呼图克图查送缅甸国信件。朕详加阅看。其江字书信、汉夷言语夹杂。多不成文。夷字未经译出。是否系该国王所寄。抑系云南边外与藏卫按壤地方汉奸番民中好事者捏造。均未可定。此时若交伯麟查办云南徼外野夷甚多。无从究问。若经檄询缅甸国王。或该国本无此举。转令心生疑惑此事竟无庸交伯麟查奏。该大臣等现已饬噶布伦另选番官等、前往察瓦免空地方会同详查。即静俟该员等查覆到日。据实奏闻至桑昂曲宗营官从前覆济咙呼图克图禀内称、差人往查、此字原系缅甸有男妇二人、送交野人洛巴、接递至察瓦免空地方。其时既未将该男妇二人拏住讯究。此时瑚图礼等当饬知桑昂曲宗等处地方营官。以后留心严密稽查。毋许缅甸国人、与藏中呼图克图等私通书信。如有送到信件。即将持信之人拏获。同信件一并解送驻藏大臣处。该大臣等亲自查讯。并可将前次寄信根由一并究明。此时祇宜持以镇静。不必多生枝节也。所有奏到缅甸各字件。仍著发回交瑚图礼等俟番官查覆到日。以凭核对。将此谕令知之。　　

○是月。江南河道总督陈凤翔、奏陈感悚下忱。得上□日、河工关系至重。稍有疏失。民命无穷汝扪心自问安乎。今命汝办一案。即有错误。止于一二人命。若河工走失。尚可问耶。国法虽疏。天网甚密。河工大小员弁。咸宜凛戒。常存自作孽不可活之心。此朱谕通谕知之。　　

○湖广总督马慧裕等奏、湖北各属应买动缺仓谷。核实办理。得上□日、采买视年岁之丰歉。固不待言。既买则必须实贮。严查折钱虚报等敝□大。否则官民皆累。徒饱胥役囊橐耳。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百五十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

