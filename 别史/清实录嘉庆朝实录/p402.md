<!-- { "loadSidebar": true } -->
○丁巳。谕内阁、松筠覆奏详议伊犁山场设商给票、砍运木植一摺。伊犁南北山场。本系官地。所产木植。自未便任听私行砍伐漫无稽核。今松筠奏请设立商头。官给验票。并定抽分数目。即藉以管束民人。稽查逃犯。所议自属可行。著照所请办理。至此项木植、抽收十月已有四千八百五十一件。若收至一年自尚不止此数。该处每年应用若干。余剩若干。若将余剩之项日久积存。岂不以有用之材徒致朽坏。或应留备工需、或应估变价值之处。统俟收过一年后。仍著松筠详议章程具奏。并另造清册。咨部存查。其巡检罗名著、李旭、二员并著照所请。准其再留三年。　　

○戊午。谕内阁、前礼部进呈新修则例内皇子谒陵典礼所载袍服及仪注、有错误之处。特令详查更正本日经礼部修改进呈。朕覆加披阅。内载皇子至下马牌降舆马字样皇子从无坐轿之事况谒陵乎此又系率意混写。即降字亦非皇子所应用。则例内应将降舆字面删去改为至下马牌处下马以昭国家大体。又注内琉璃门、讹写璃琉门该部堂司官、于遵旨改换书页。字数无多。竟不细心校勘。不知每日所看何书。所办何事。太觉疏忽。不以公事为重矣。礼部堂官、著传旨申饬。并交部察议。承办司员、著交部议处。　　

○己未。谕内阁、绵恩等查明昨日绵怀参奏乾清门慈宁门旷班侍卫、拟以降革并自请交部议处一摺。侍卫等并无应办事件不过随扈出入及在各门该班。此即伊等专责。理应奋勉当差。近年来侍卫颇有恶习。今朕在圆明园、紫禁城内误差空班者、尚有如许之多。若启銮驻跸避暑山庄后。侍卫等更不知如何废弛懒惰。此皆该管大臣、平素不能严加管教所致。殊属不合。办事章京英德、因病告假。并未给信与别班章京。以致旷误其罪较重。绵恩等请革去办事章京。降为三等侍卫所拟尚轻。英德本应革职。姑念伊患病属实。著加恩降为蓝翎侍卫。三等侍卫常春、常庆、倭克金布、蓝翎侍卫玉祥、无故旷班。实属胆大。绵恩等请将伊等革职。所拟亦轻。且伊等革职后。转得在家闲居。不足示惩。常春、常庆、倭克金布、玉祥、俱著革职。交军机大臣领侍卫内大臣、会同监视。将伊等重责三十板作为粘竿处拜唐阿。此次即派随往热河除官马外一切应得之项。俱不准支给。侍卫什长敏政、委侍卫班领善廉、俱著罚俸一年。绵恩、丹巴多尔济、著交该部议处。绵怀不避嫌怨。据实参奏。甚属可嘉。著交部议叙。　　

○又谕、富俊等奏边外垦地农民出入边门酌请定制一摺。据称科尔沁该管旗界常突额勒克等处、自嘉庆七年、奏准垦种闲荒地土、经今四载、流寓已有数万、该民人等呈称日用农具等项、边外并无市集、均须至开原县购买、计由法库边门出入、往返四五百里、由威远堡边门出入、更属纡曲、实于农民不便、查该处径对开原、有路可通、相距仅二十余里、设有边栅、恐农民避远偷越、请于法库、威远堡、两边门适中另设一门、以便出入等语。所奏不可行。边门申画界限。定制已久。岂有因一二处民人行走纡绕、即议请增设之理。若此例一开。各处相率效尤。又将如何办理。其常突额勒克等处地界。距开原县甚近。现在流寓民人、已有数万。一切命盗田产等事自应设官经理。弹压稽查。著富俊等详悉会勘。或仿照吉林长春堡事例。妥议章程。另行具奏。至蒙古各部落、因有闲荒山场。恳请招民开垦。及垦种日久。民户众多。又恳请驱逐案牍累累。殊非情理之平。应酌量定制。凡蒙古王公该管界内。有荒地先经奏明招民开垦者。系该王公情愿招垦。即日久人数渐多。亦不得以侵占等情纷纷讦告。如仍前渎扰。概不申理。惟原请之王公是问。其有从前未经恳奏。私自招垦者。虽与奏明者有闲。但既已招垦于前。亦不得于垦熟之后。藉辞胁逐以息讼端。且民人出口后。该主公等若不行招致。给与地亩耕种。伊等无业可图。必不能久留边外。是流民出口之多。总由该王公等招垦所致。嗣后若再有私行招垦者。一经查出定将该王公等一并议处。著理藩院即酌定处分奏明载入条例。其内地民人。均有土著版籍。设地方闲遇灾荒年岁。朕必优加抚恤。州县官果能勤宣德意。劳来安集。小民又何肯轻去其乡。至出口垦荒者。动辄以千万计。嗣后著边门章京、留心稽查。遇农民相率出口者。查系何州县人户。详细造册。报明该管大员。据实入奏。将原籍官议处。交该部定议以流亡之多寡。分处分之轻重。俾司牧者咸知尽心抚字。以安民为急务。若边门官员容隐不报。并著该管大员查参交部议处。　　

○旌表守正捐躯河南确山县民孙偏妻张。　　

○抚恤盛京承德、广宁、辽阳、海城、盖平、五州县、被水旗民。并给房屋修费。　　

○庚申。中元节上诣安佑宫行礼。　　

○遣官祭永陵。福陵昭陵昭西陵孝陵孝东陵景陵泰陵泰东陵裕陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○谕内阁、温承惠奏、查办漳泉府属未结积案一摺。据称该二府未结积案颇多竟有命盗案内人犯禁押十余年或六七年未经审结者、现饬臬司检查各卷逐案清厘等语漳泉府属积压命盗各案。竟至十余年、或六七年尚未审结殊出情理之外此皆玉德李殿图因循废弛所致。除俟玉德到京将此一节讯问外。至李殿图身任巡抚所有整饬吏治审理狱讼是其专责。乃于所属命盗案犯。任令羁禁多年。至今未结。所司何事。前因李殿图于办理军装火药事宜。迟延不奏。曾降旨以五品京堂补用。似此废弛地方岂可复胜京堂之任。李殿图系翰林出身。著以中允赞善补用。　　

○旌表守正捐躯江苏砀山县民孙灿女孙氏。　　

○辛酉。上御勤政殿听政。　　

○谕内阁、御史牟昌裕奏、请申明旧例、严禁匿名讦告、以杜刁风一摺。据称近来京城屡有匿名揭帖之案、各该衙门不敢壅于上闻、节经奏请查办、一面将匿名之人访拏治罪、固已法纪章明、惟是被讦之人无论是否属实、一经官司审办、即不免拖累之苦、请申明旧例、饬下问刑衙门、遇有此等案件。照例概不准行。仍将匿名揭告之人查拏治罪等语。定例、凡投贴隐匿自己姓名文书告言人罪者、绞监候。虽实亦坐。立法綦严原以惩刁奸而防倾陷。但若将所投贴书词烧毁不办。是使匿名之人、转得置身事外。无从根究惩治。况所讦告者、如仅系琐屑细故原可置之不论。傥指控情节。案关重大。亦岂容概不奏闻。总俟奏上时朕权衡轻重。分别应行查办与否。随时指示。即如从前兆昌诬告兴德保谋逆重情一事。因查办后、将匿名之兆昌究出。按律坐罪。兴德保得以昭雪。又近日朱壬讦告沈庆帘一案。亦因查办后、始将匿名之朱壬访获。而于沈庆帘亦未有拖累羁禁之处。是陈奏揭告之事。与严惩匿名之人。原两不相妨。并可就讦告字迹。令被控者辨认访缉。且匿名讦告者、虽查究得实。仍照例科以绞候。若审系虚诬。并应从严定罪岂不更使挟嫌仇扳之徒知所儆惧乎。嗣后遇有此等案件惟当一面奏闻。一面严拏匿名之犯、按律治罪。无任隐匿漏网。　　

○谕军机大臣等、方维甸等奏、宁陕镇标兵丁二三百名、滋事抢掠、前往查办一摺。宁陕镇新募兵丁多系乡勇改充。早虑及伊等不能安静宁贴今竟藉停止米折为辞。纠集二三百人。爬进该厅旧城抢掠。又复窜赴新城教场屯聚。可恨已极。方维甸接据该厅禀报后、即与扎勒杭阿面商。密派满营兵一千名。军标兵一千名。抚标兵五百名。豫备调遣。并咨会总兵王兆梦、副将祝廷彪、各豫备兵五百名。分投堵拏。先令总兵杨芳、带兵二百回陕。所办俱是。杨遇春由川进京。行抵西安。闻知宁陕镇兵丁滋事之信。即会同带兵驰往查办。能以公事为重。殊属可嘉。即著方维甸、杨遇春二人进山督率办理。扎勒杭阿现已年老。祥保亦未经历行阵。应令苏勒芳阿带兵前往。傥现调之兵不敷办理。即于陕省各营、择其曾经打仗者。再为调派。此时方维甸等、当一面派兵堵截。一面派明干文武大员、前往晓谕。以该兵丁仰荷豢养生成。至优极渥。即以米折一项。业经奏蒙亟恩给与折银四钱。此时各镇新兵安分守法。即当将米折之项。分别给予尔等有何迫不及待。竟敢肆行抢劫。此实罪由自取。但其中必有起意为首之犯。其余多系逼胁附和。若能将罪魁缚献。则此内为从之犯。即可贷其一死。傥愍不畏法。尚不自行投出即当调派各路大兵擒剿无赦。如此明白宣示如该犯等将为首各犯献出。即当严行究办。其业经爬城肆抢者。俱应正法此外尚可从宽发遣。傥竟敢相率抗拒。即当并力剿办大示惩创。勿令日久蔓延。致滋裹胁将此传谕知之。　　

○以太仆寺卿邵洪、为宗人府府丞。内阁侍读学士陈钟琛、为太常寺卿。　　

○壬戌。谕军机大臣等御史徐寅亮奏称近年洪泽湖底淤高堰工卑薄、一遇淮水涨发极为危险、及今之计应于堰顶残缺甎工内外镶砌石工卑矮处所、再加数尺、并即加筑碎石坦坡、以资护卫、赶在明春桃汛前、一律完竣等语。所奏不为无见。适递到铁保等会奏河工筹办事宜之摺。据称高堰坦坡、可以分年续办、若黄河改道事成、一切工程不容稍缓、请将商捐银两先尽新河支用等语。是专顾新河而竟以碎石坦坡为缓图矣。南河事宜二者并重。据称沿河缕堤须俟河势大定。相度施工。可见亦非一二年内、可臻完善。至高堰为淮扬保障。本年湖水盛涨。仅恃数尺子埝保护平安。若旷日持久。俟新河遥堤缕堤陆续筑成。再行筹筑坦坡。殊失当务之急。试思二三年之久。能保淮水无盛涨乎。此时自当以先办碎石坦坡培护堰工为最要。且此两项工程。本在两处。钱粮亦可分支。委员内如陈凤翔颜检等、皆可择要工分遣。铁保应与戴均元、徐端、于霜降前、先将坦坡赶紧兴筑。其堰工有应加高培厚、及镶砌漫汕残缺之处。均当速为筹办。将此谕令知之。　　

○又谕、昨据方维甸奏、宁陕镇标兵丁二三百名于七月初六日子刻、爬进该厅旧城抢掠方维甸与杨遇春已会商酌带官兵、进山查办、该镇新募兵丁、闻籍隶四川者居多、今纠众滋事或由栈道潜往川境。亦未可知。著勒保即令提督丰绅、酌带官兵。驰赴七盘关广元一带。以查阅七盘关为名。在彼驻劄防堵。将此谕令知之。　　

○调镶黄旗汉军副都统佛伦保、为密云副都统。密云副都统达松阿、为镶黄旗汉军副都统。　　

○旌表守正捐躯江苏赣榆县民王仁快妻杨氏。　　

○赈江苏兴化、东台、盐城、清河、高邮、宝应、海、安东、阜宁、泰、甘泉、沭阳、山阳、桃源、江都、十五州县、被水灾民。　　

