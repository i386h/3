<!-- { "loadSidebar": true } -->
○乙卯。上御保和殿。筵宴朝正外藩。科尔沁、乌珠穆沁、巴林、喀喇沁、奈曼、敖汉、阿巴噶、阿噜科尔沁、扎噜特、土默特、喀尔喀、翁牛特、鄂尔多斯、乌喇特、郭尔罗斯、苏尼特、土尔扈特、青海、杜尔伯特、绰罗斯、察哈尔、额鲁特、哈密、王、贝勒、贝子、公、额驸、台吉、塔布囊等、及朝鲜暹罗国正副使等、随文武大臣。依次就坐。诸乐并作。上进酒。召左翼、科尔沁扎萨克土谢图亲王诺尔布琳沁、科尔沁卓哩克图亲王噶勒桑栋罗布、乌珠穆沁扎萨克亲王巴勒珠尔喇布斋、巴林扎萨克亲王衔郡王索特纳木多尔济、喀喇沁扎萨克亲王衔郡王满珠巴咱尔、科尔沁扎萨克郡王和硕额驸索特纳木多布斋、奈曼扎萨克郡王巴勒楚克、土默特扎萨克贝子固伦额驸玛呢巴达喇、右翼、喀尔喀扎萨克亲王固伦额驸拉旺多尔济、扎萨克亲王车登。多尔济、扎萨克郡王达玛林扎布、土尔扈特郡王策伯克扎布、青海扎萨克郡王沙克都尔、回部郡王衔贝勒哈迪尔、哈密郡王衔扎萨克贝勒额尔德锡尔、科尔沁贝勒理藩院额外侍郎鄂勒哲依图、至御座前。赐酒成礼。　　

○是月。谕总督百龄、治大病者。不可过于攻伐。理极疲者。不可过于躁急。朕用汝治粤。原期力挽颓风。整饬吏治。剿捕洋匪。练习士卒。汝莅任以来。深感朕恩。不辞劳瘁。实力办理。自应大有成效。而洋匪转盛于前。内河臣盗连结肆行焚掠、近逼省城者何也。皆缘汝操之太急。不揣其本而齐其末之故也。夫选将练兵。申明纪律。非一朝一夕之事。以无纪律之兵。忘廉耻之将。使之剿堵亡命凶很之盗。必无可胜之理。徒贻败逃之诮而已。况洪波巨浪之中。操楫不暇。焉能直前搏击。所具禀之事。未可信也。昔人谓有海防。无海战。非虚语也。洋盗巢穴。接济皆在乡镇。故查禁废弛。转相安于无事。查禁严紧。绝其生命。势在必争。若祇知断接济而不严防口岸。是开门揖盗。转不如听其浮游海上矣。欲断接济。必先严防口岸。能使一贼不登岸。一人不上船。方可渐有成效。若水陆勾结。狼狈为奸。虽有强兵猛将。日事诛戮。终无了期。所谓抱薪救火。益增势焰矣。严防口岸。为最要机宜。不可不细心讲求也。朕又闻汝过于焦急。身弱呕血。又增朕廑念矣。宜时加调摄。慰朕远怀。谨记毋忘。特谕。　　

○是年。旌表孝子、安徽等省李文楷等五名。孝女、江苏等省周氏等三口。守节合例、宗室五台保妻杨氏等十一口。满洲扎勒杭阿妻佟佳氏等一百二十口。蒙古哈吉嘎尔妻徐氏等二十五口。汉军王世谟妻洪氏等三十一口。内务府员廷伦妻张氏等七口。各省驻防马徽妻王氏等一百六十七口。直隶等省刘永泰妻孙氏等六百九十二口。夫亡殉节、满洲景泰妻瓜尔佳氏。江苏等省蒋梦松妻马氏等二十二口。未婚守志、直隶等省周锟聘妻蔡氏等二十二口。百岁寿民妇、湖南等省陈西时等二十九名口。五世同堂、直隶等省崔常贤等三十四家。各给银建坊如例。　　

○一产三男、奉天等省杨坤等十家。　　

○会计天下、民数谷数。直隶等省通共大小男妇三万五千二百九十万四十二名口。存仓米谷三千三百五十二万八千八百五十三石六升八合九勺。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百二十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十五年。庚午。春。正月。丙辰朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐皇子亲藩等宴。　　

○谕内阁、上年朕五旬万寿。于元正特颁恩诏。溥惠臣民。并屡广覃施。用昭敷锡。昨冬各省普沾雪泽。京师自腊月以后。瑞雪频番。欢腾比户。岁除日复大霈祥霙。连宵达旦。履端肇庆。盈尺告丰。朕升殿受贺后。旋值快雪时晴。天阊詄荡。霁色清明。是日酉刻立春。瑞应恰在春前。昊苍眷佑。仍为朕五旬庆节元正。笃祜延祺。有加无已。朕仰承鸿贶。钦感靡涯。允宜普锡恩施。广敷乐闿。所有在京文武大小百官。如任内无降革留任处分者。俱著加恩各纪录二次。其有革职留任处分数次者。著宽免一次。革职留任一次者。著改为降四级留任。降级留任有降数级者。著开复一级。仅降一级者。即予开复。其现在来京之将军都统督抚提镇副都统城守尉总管盐政等、均予一体加恩。以示朕敬迓天庥、行庆施惠至意。　　

○又谕、前因英奎在工部司员任内。于书吏盗用司印冒领库项一案。英奎系属掌印。失察次数最多。予以褫职发遣。固属咎所应得。但伊系新授大学士勒保之子。勒保在外宣力有年。又年逾七旬。今闻伊子获罪远戍。未免悬耿于怀。且英奎尚非私罪。著加恩仅予革职。免其发往乌噜木齐效力赎罪。勒保或令其前往随任。面加训导。或令其在京料理家务。均听其自便。用示朕体恤耆臣、格外施恩之至意。　　

○是日立春。顺天府进土牛春山宝座。　　

○丁巳。上御重华宫。茶宴廷臣及内廷翰林。以授时通考联句。　　

○戊午。高宗纯皇帝忌辰。遣官祭裕陵。　　

○谕军机大臣等、昨据松筠面奏、塔尔巴哈台所属之额鲁特官兵等牧放滋生羊只内、向于每年照原定数目、拨出羊二万零八十只、解送乌噜木齐、作为满洲官兵口粮、但塔尔巴哈台地方雪大、所有滋生羊只、未免闲有伤损、而额鲁特等、每于动拨此项羊只、因以本身自养之羊赔抵、是以日渐艰窘、查从前伊犁所属之察哈尔额鲁特等牧放滋生之羊、作为该处满洲官兵口粮、日久不免拮据、松筠曾奏请每羊一只折银三钱、甚有裨益、请嗣后每年于草长时、由塔尔巴哈台拨羊一万五千余只、派委官兵、或解赴玛纳斯、或解往科布多售卖、每羊一只可得银六钱、共计得银九千余两、按每羊一只价银四钱、折给乌噜木齐官兵、其余羊五千只、分给贫苦之额鲁特等度日、每年如此、则生计充裕、盗案自息、松筠因起程后始思及此、是以未及与晋昌等商议等语。松筠此奏、于额鲁特生计虽觉稍为宽裕。然究于乌噜木齐官兵是否有益。亦当熟筹。著寄知晋昌祥保兴奎等、将塔尔巴哈台牧放滋生羊只、照依如此折价解送乌噜木齐官兵之处。互相商酌妥议具奏。傥有意见不合之处。即各以所见单衔具奏。　　

○以二等侍卫积拉堪、为密云副都统。　　

○上以上辛祈谷于上帝。自是日始。斋戒三日。　　

○己未。展赈直隶安、新安、高阳、雄、任邱、五州县、上年被水旗民。　　

○展赈江苏安东县、上年被水灾民。并贷山阳县、贫民耔种口粮。　　

○展赈安徽盱眙、天长、宿、凤台、灵璧、泗、五河、七州县、上年被水被旱灾民。　　

○贷江西南昌、新建、丰城、三县、上年被水灾民耔种。　　

○贷陕西醴泉、高陵、泾阳、三原、邠、长武、六州县、上年被旱灾民仓谷。　　

○庚申。上诣南郊斋宫斋宿。　　

○辛酉。祈谷于上帝上亲诣行礼。　　

○壬戌。世祖章皇帝忌辰。遣官祭孝陵。上诣雍和宫行礼。火神庙拈香。　　

○谕内阁、吏部议处失察假印冒领库项各员一摺。此案书吏等通同舞敝□大。私雕假印冒领各处库项。至十四次之多。非寻常疏玩可比。所有部议革职降调降留各员。俱著照所议行。国家设官分职。大小臣工、均应殚心竭力。剔敝□大厘奸。乃近日各部院衙门、因循怠玩。相习成风。推原其故。由于各大臣等。思避专擅之迹。惟以含容博宽大之誉。推诿邀安静之名。虚称办事。实则废弛。不肯正色率下。综核名实。一切文移奏牍。委之司员。而司员中又无实心任事之人。一切委之胥吏。听其播弄。画诺施行。胥吏等蔑视日久。舞文玩法。无所不为。渐至肆无忌惮。朋谋盗窃。成此巨案。试思朝廷政柄。操之自上。若大臣盗权坏法。则为太阿倒置。今幸纲纪肃清。大臣等尚无此敝□大。而大臣委权于所司。所司委权于书吏。若辈奸猾性生。勾结朦混。竟层层受其欺蔽。无一人能摘奸发伏者。部院衙门如此。则外省吏治尚可问乎。经此次严惩后。部院诸臣。各宜洗心涤虑。振刷精神。视国事如家事。堂官严率所属。司官严察吏胥。大小相维。贤愚有别。庶人举其职。不难诸敝□大澄清。日臻上理矣。将此通谕中外知之。　　

○军机大臣议奏、前据盛京将军富俊请更定大凌河马群餧养章程。经臣等以牧丁额设有定、不敷分拨议驳。今复据该将军奏称、大凌河马匹。向系十月入圈餧养。四月出青。入圈之例。系按照应餧之数。交各庄头轮流餧养。每十数日赶换一处。责成不专。往往苟且塞责。是以出圈时倒毙甚多。臣富俊于便道往各庄头餧马处所查看。棚槽窄狭。马匹拥挤。餧养不尽如法。既无益骟马膘分。又有碍骒马孳生。莫若按照庄头等第。均匀分养。令其一手经理。现有一等庄头六十六名。每名应餧马四十四五匹。二等庄头四十四名。每名应餧马三十八九匹。三等庄头四十四名。每名应餧马三十二三匹。四等庄头一百十三名。每名应餧马二十五六匹。自十月十五日入圈。验明膘分。登记号簿。按月点验。膘分有起色者记功。不足者惩责。至出圈日。按匹验明。将记功者归于均群时、在牧长牧丁应得赏项内酌量分给。其虽未长膘、核与入圈时相等者免议。推故不餧、及餧养平常倒毙多者。将该庄头斥革示儆。其牧长牧丁等、祇须令其在所管之群。轮流查察。每庄头餧养之所。分拨牧丁一人。已敷照管。亦不致顾此失彼。应如所请。从之。　　

○甲子。享太庙。遣成亲王永瑆、恭代行礼。　　

○上诣大高殿行礼。　　

○幸圆明园。　　

○诣安佑宫行礼。　　

○遣官祭太岁之神。　　

