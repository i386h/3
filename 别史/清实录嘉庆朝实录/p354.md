<!-- { "loadSidebar": true } -->
○壬辰。谕内阁、前因玉德奏闽省改造战船一节。据称、部臣于前次准销例价。复又逐加驳减。当饬令该部明白回奏。兹据工部覆奏、嘉庆五年、玉德将福州泉州漳州三厂、分别大中小三号、照同安商船改造、事属创始、是以部中即照该督册开船身丈尺、折算木料做法、核减办理、其时台湾厂商船二十只、尚未据该督造册请销、嗣于嘉庆七年、经工部奏定章程、查明何厂船只、即照何厂原旧成规造报、以归画一等语。玉德此次请销台湾厂船只。在部中奏定章程之后。并不按照成规。比例核办。所开各号棕绳丈尺斤两。又率多虚糜浮冒。较之该厂成规。竟至八九倍之多。似此日逐增加。漫无限制。惟藉口于近来料物昂贵。豫为承办人员侵冒地步。有意朦混。殊非核实办公之道。玉德著传旨申饬。嗣后修造战船各营厂。惟当遵照该部嘉庆七年六月内酌定章程。查照各厂成规核实办理。毋得稍有浮滥。　　

○谕军机大臣等、铁保奏筹议河务事宜一摺。据称河防之病、有谓海口不利者、有谓洪湖淤垫者、有谓河身高仰者、此三说皆可勿论、惟当专心致志于清口、为今之计、祇有大修闸坝、全复旧规、则借湖水刷沙、而黄河治、湖水有路入黄、不虞壅滞、而湖水亦治、是在收蓄湖水、保护石堤急筹去路以备宣洩等语。所奏甚为明晰。海口淤高。已非一日。从古无浚海之法。亦无另改海口之处。至于清口之通塞。关系漕运往来。铁保于此专心致志。洵属扼要办理。近年来河水稍有增长。即至顶阻清水。不能畅出河口因之阻滞。挽运维艰。即如昨冬回空船只。归次迟缓。几遭冻阻。皆因清水力弱不能刷黄之故。本年春夏湖水涨盛。重运始得畅行目今清水消落。黄河水势渐长。已觉倒灌即须起剥后方能挽渡。此其明验。若再不及早筹画。将来河口日见淤浅。并此一线引河。旋挑旋淤成何事体。是此时治河即所以治漕不可稍有稽缓。至洪湖淤垫之说。铁保谓清水之敌黄、所争在高下而不在深浅等语。所论固是。但湖底不深。则清水焉能多蓄是必蓄深。然后水力裕如。足以敌黄。铁保务当会同徐端通盘筹画。俟大汛过后。将高堰五坝、及各处闸坝支河、应如何酌量施工之处。妥为经理。总之疏清口以利漕运护石堤以卫淮扬。其分洩清水入海入江之处。不可不熟筹去路然亦不可过于宣洩。以期蓄清敌黄此为至要。将此各谕令知之。　　

○命礼部右侍郎万承风、回京供职。翰林院编修钱樾、提督山东学政。　　

○旌表守正被戕安徽宿州民李思琢妻朱氏。甘肃绥来县民阎子禄妻张氏。　　

○癸巳上幸静明园。诣龙神庙拈香。　　

○甲午。光禄寺卿庆章、因病解任。赏三品卿衔以候补三品京堂善宝、为光禄寺卿。　　

○乙未。革总管内务府大臣常福职。赏三品卿衔。仍管理圆明园及万年吉地工程。在总理工程处行走。　　

○丙申。谕内阁、昨日亥时园内清净地庙中失火。延烧楼阁。该班之乾清门侍卫。并未赶救扑灭。当即询问。乃以内地不敢擅入为词实属糊涂不晓事体。此等地方。若偶尔被火。进班侍卫官员。皆当赶进救护。此地苑户人等尚可进内。况内廷行走之侍卫官员乎所有乾清门侍卫博启图、孟住三等侍卫哈当阿、吹扎布、奏事处蓝翎侍卫巴图孟克、俱著降一级。奏事处章京满保、降一级在员外上行走。　　

○调正白旗汉军副都统隆福、为正黄旗满洲副都统。正黄旗满洲副都统瑚素通阿、为正白旗汉军副都统。　　

○丁酉。谕内阁、向例秋审朝审勾决日期。均系在冬至十日以前。本年秋谳。因上年停勾。将所有人犯、与本年新案、一并办理。人数较多。经长麟面奏核计勾到日期。次数加增。恐冬至十日以前。办理稍形迫促。当即饬令刑部检查旧案。冬至前十日以内。有无办过现审重犯。兹据刑部查明、自乾隆三十五年以后。遇有现审立决人犯。于冬至五日以前奏请覆决者。历次办有成案。冬至五日前、既可办理现审立决案件则秋审朝审勾到。亦事同一例所有本年勾到日期。著核计次数。均拟定在冬至五日以前办理完竣。嗣后遇停勾之次年办理勾决。一年并办两年者。即照此例以冬至五日前为断。如专办本年者仍照旧例、以冬至十日前为断。该衙门载入会典则例遵行。　　

○又谕、都尔嘉前曾因犯赃获罪。嗣经弃瑕录用。洊擢西宁办事大臣。仍不知痛改前愆。肆意婪索。伊从前所得赃款。止系得受陋规。尚不敢公然骫法营私此次赃私累积。则竟系枉法者居多。即如蒙古贝子旺沁丹津、派差不公。自当据实参奏。乃辄私罚银一千两完结。且于康登第私挖大黄。周有伏欠帐被控。以及羊贩鲜富贵、陈保恳求留养免缉等案。得受赃银至六千五百余两之多。枉法婪赃辜恩已极。都尔嘉著依拟应绞监候。交宗人府在空房内圈禁。入于本年秋审情实办理。至都尔嘉身获重罪。其子孙尚有何颜居住京师。靦膺官职。伊子绷武布著革职。次子怀塔三子阿尼雅布、及伊孙布扎纳布尔善博明、均不准戴用宗室四品顶带。即往盛京居住遇有差使考试。俱不准与挑应考伊弟都尔哈、业已革职。亦著率同其子花连布等七人。一并即往盛京居住但都尔哈及花连布等、系都尔嘉弟侄。究与子孙有闲。均仍准戴宗室四品顶带。所有应挑在京差使。仍加恩准其与挑。并准其考试。其都尔哈次子现任二等侍卫僧额布一员。并著加恩以盛京佐领补用。　　

○贵州古州镇总兵官托尔欢、年老命留京。赏副都统衔在大门头等侍卫上行走。　　

○旌表守正捐躯山西夏县民孙允潘妻田氏。　　

○戊戌。谕内阁、本日朕阅刑部呈进嘉庆九年分河南省秋审情实册。内有赵芳因强奸胡向氏不从、主使本夫胡约、将氏殴伤身死一案。此案赵芳先与胡约之母赵氏通奸。又因见胡约之妻向氏少艾。起意强奸不从。该犯因胡约向伊取钱。即主使将向氏殴逼。向氏仍不依允。该犯辄喝令胡约将向氏殴伤致毙。实属乱人伦纪。淫凶不法。问拟斩候入于情实。尚觉罪浮于法。至胡约一犯。先经赵芳与伊母胡赵氏通奸。因利其资助。并未阻止。已属丧心蔑礼。迨赵芳见伊妻向氏少艾。欲图奸宿。嘱令劝诱。向氏坚执不从。正为胡约谨守闺门。乃该犯辄领赵芳至房。乘向氏睡卧在床。自行按住令赵芳强奸。无耻已极。嗣该犯又因向赵芳取钱应用。遂听从主使。殴逼向氏与赵芳奸宿。向氏仍不依允。该犯顺拾木桌腿。殴伤其左右胳肘。复经赵芳喝令殴伤其左耳根。以致殒命逼奸故杀。实非人类。试思寻常故杀妻之案。尚当问拟绞候。其或有因卖奸等项别情起衅者。秋谳时无不予勾。今胡约一犯。该抚援照凡人共殴为从减等律、问拟流罪。殊失轻纵。刑部照议核覆。亦属非是。夫明刑所以弼教而教化首重伦常。朕钦慎庶狱。凡遇救亲情切、致毙人命者。往往原情贳宥。不予勾决。正所以扶植人伦。至背弃伦理之案。尤当严示创惩今此案情节。实于风化有关。若仅照原议办理。是寡廉鲜耻之徒。罔知儆畏何以明罚敕法。赵芳著即行处斩。胡约现在流徙何处。著行知该省地方官、即将该犯于配所绞决。所有原拟罪名错误之巡抚臬司、著该部查取职名议处。其率行核覆之刑部堂官、并著查明察议。嗣后问刑衙门、遇有似此案件。即将本夫问拟绞候。不得仍照凡人同谋共殴律、分别首从定拟。以昭平允而维风教。将此通谕知之。　　

○己亥。谕内阁、协办大学士禄康之父炳文、于乾隆年闲在御史任内。因条奏失当。革职发往伊犁。嗣经年满回京。复蒙谕令在家闲住。不准戴用四品顶带。每月支食三两钱粮。实属罪所应得。今禄康叠加擢用。协赞纶扉。管理部旗及步军统领事务。均能小心谨慎。克勤厥职。伊父炳文、著加恩赏给四品顶带。在家食郎中俸。不必当差。用示推恩锡类至意。　　

○又谕、那彦成、百龄参奏玩视刑狱滥羁人犯、并任听蠹役官媒私押男妇致毙多命之县令、请旨革职一摺。地方官私设班馆。本干例禁。粤东狱讼繁兴。省城首县。即因待质人犯较多。自应禀知该管上司妥为办理。设法羁押。乃南海一县设有班馆三处。差役私馆五十处。番禺县则有带候所一处。差役私馆十二处。且任听蠹役、于各馆安设木栅四围堵塞。将讹诈不遂之人闭锢其中。竟同黑狱。致令无辜拘系。瘐死多人。甚至将各案未结女犯。发交官媒收管。设立女馆名目。遇有年少妇女。官媒竟逼令卖奸得赃该令等置若罔闻。尤为可恨州县为亲民之官。似此藐法殃民。该督等仅请将该令等褫职。办理尚轻南海县知县王轼、番禺县知县赵兴武、均著革职。发往伊犁效力赎罪。前任督抚等近在同城。漫无觉察竟同木偶。倭什布、瑚图礼、孙玉庭、及前任臬司、该管道府、著一并交部严加议处。并著该督那彦成、即将该二县私设班馆。起自何年何人任内、详细查明。据实速奏。并将历任知县、及失察各上司。查明参奏至那彦成、百龄到任未久。即能查出劾参整饬吏治实属可嘉。均著交部议叙。　　

○以兵部右侍郎广兴、兼总管内务府大臣。　　

○以广西庆远协副将韦陀保、为右江镇总兵官。　　

○予故副都统衔头等侍卫萨克丹、祭葬如例。　　

○庚子谕内阁、那彦成、百龄、参奏右翼总兵杨世华、中营游击赵延植、不能约束兵丁肆扰商店、典江县知县温骏袒护奸商、请一并革审一摺杨世华、赵延植温骏均著革职。交该督抚提同案内兵丁客民、严审定拟具奏。但此案杨世华不能约束兵丁。致酿事端。不过庸懦无能即被伊母训斥。何至辄欲自戕。恐其平日尚有克扣苦累。不恤兵丁、因致积忿生事俱未可知。著那彦成等详细研鞫。如讯出别情。一并归案定拟。其韶州府知府王衍福、甫经到任办理尚能镇静著免其议处。　　

○又谕、刑部奏审明魁敏、窝什布图钦、图敏等、私习西洋教、业经反覆开导、该犯等仍坚不出教、请将魁敏等发往伊犁充当折磨差使等语图钦、图敏俱系苏努曾孙。雍正年闲、苏努因犯罪黜革宗室降为红带子。是该二犯本属罪人子孙。理宜安分守法。乃敢私习洋教。经该部再三开导。犹复始终执迷不悔。情殊可恶。图钦图敏、著革去红带子。并于玉牒末除名。发往伊犁枷号六个月。再行充当折磨差使。魁敏、窝什布、亦坚称不愿出教。甘心受罪。著销除旗档。发往伊犁枷号三个月。再行充当折磨差使。图钦等四犯自外生成。情同背叛。俱永远不准释回。并著该将军不时稽查、严加管束。如该犯等或在配脱逃及有别项滋事之处。即应恭请王命正法。　　

○以贵州铜仁协副将双林、为广东右翼总兵官。　　

○辛丑。上幸万寿山。　　

