<!-- { "loadSidebar": true } -->
○命户部尚书景安、仓场侍郎朱理、驰赴甘肃审案。　　

○以内阁学士曹师曾、署仓场侍郎。　　

○调西宁办事大臣来灵、为库车办事大臣。赏四等侍卫库车办事大臣绪庄、二等侍卫。为西宁办事大臣。　　

○壬申。谕内阁、翁元圻奏、访获西洋人潜至内地传教讯明大概情形一摺。此案兰月旺、以西洋夷人潜入内地、远历数省。收徒传教。煽惑多人。不法已极。著翁元圻严切讯究。审明后将该犯问拟绞决。奏明办理。其供出之犯按名查拏务获。并飞咨各该省一体严缉究办。耒阳县知县常庆、查缉认真。著于此案办竣后。送部引见。再行施恩。　　

○又谕、松筠等奏、查讯孜牙墩起衅情形、并严参阿奇木伯克一摺。喀什噶尔三品阿奇木伯克玉素普于孜牙墩纠众谋逆。事前毫无觉察。咎无可辞。著革退乾清门行走。拔去花翎。降为六品伯克。发往阿克苏效力赎罪。英吉沙尔四品阿奇木伯克玉努斯、亦有失察从逆回人之咎。著拔去花翎。降为七品伯克。差遣效力。　　

○又谕、成宁等奏、续获从逆余匪审明分别办理一摺。此案孜牙墩纠众谋逆。其专管塔什密里克回庄之六品伯克阿布都杂依特、七品伯克阿布都尔满、毫无觉察。事起又不早行禀报。英吉沙尔六品伯克密斯肯、七品伯克阿布都尔苏、阿布都哷依木、当防御紧要之时。差遣不前。并失察所管回庄从逆匪犯。著一并斥革。其所请发往伊犁之处。办理未协。该犯等俱著改发云贵烟瘴地方安置。余俱照所奏办理。　　

○旌表守正捐躯河南光州民杨允妻蔡氏。　　

○癸酉。上御懋勤殿。勾到湖广江西安徽情实罪犯。停决湖广斩犯三人。绞犯三人。江西斩犯六人。绞犯四十人。安徽斩犯五人。绞犯一人。余九十人予勾。　　

○谕内阁、马慧裕等奏、查获沿习天主教各犯审明分别定拟一摺。此案张义盛一犯。先因查禁天主教停止念经。嗣因患病。又复讽诵。兹拏获到官。坚不改悔。实属始终怙恶。著照所拟发往新疆。给额鲁特为奴。张大才等九犯、及张天赐等七十八名口。既经悔悟投首。著该督等提集当堂。均令逐一跨过十字架。应杖徒者照例折责安置。余者免罪释放。仍立簿登记。如有复犯。加重治罪。其访拏获犯之应城县知县奚大壮、著该督抚查明。如平日官声尚好。即奏明送部引见。再行施恩。　　

○谕军机大臣等、本日勾到江西省秋审人犯内。绞犯舒盛德、金成才、何石俚等三起。共三十九名。皆因朱毛俚逆案内。得受胡秉耀等伪造凭票。问拟绞候。入于本年秋审情实。上年朱毛俚逆案。先由胡秉耀、杨易等起意私刻木戳印刷龙票。并播散谣言。谓即日将有刀兵之灾。得其凭票者。可免杀害。骗卖银钱使用。舒盛德等并不知所卖凭票。可免何项刀兵。但冀免于杀戮。遂尔出钱买存。迨胡秉耀等破案究出姓名。拏获问拟重罪。惟是该犯等皆系无知乡愚。受人愚惑。闲有与知逆谋。尚未得受伪封。且此外卖过凭票。未经查出者。尚不知凡几。此时若将舒盛德等概予骈诛。未免法重情轻。舒盛德等均免其一死。著阮元查明该三十九犯内。如从前曾经犯有奸赃盗窃等项情罪。及知逆谋者。将该犯定为永远枷号。分在该省各府县枷号示众。其并未犯事及不知逆谋者。以年岁为断。区分三等。将年力强壮者发往黑龙江。稍长者发往伊犁。衰迈者发往云贵烟瘴地方。均遇赦不赦。该抚查明后列名开单具奏。再行分别办理。其罗梯兰一犯。现据湖北拏获逸犯江得明、供有罗明标即罗梯南、尚须查讯明确。著将该犯暂行监禁。俟查明审结后。再行照拟办理。将此谕令知之。　　

○缓徵湖北沔阳、天门、江陵、公安、石首、枝江、荆门、潜江、汉川、黄冈等十州县、并屯坐各卫、被水村庄新旧额赋。　　

○除山西静乐县、坍没地一十顷有奇额赋。　　

○甲戌。旌恤河南滑县遇贼被戕生员秦一清、秦秉铎、许九牧、民人萧开贞等十二名、民妇萧车氏等四口如例。　　

○乙亥。谕内阁、前据那彦成保奏、永定河工出力人员。摺内将缘事降革官七员。一并列入。声称原案均系因公、情有可原、工竣不敢妄邀甄叙、情愿照例捐复、留直补用、共计捐银二万一千六百余两、已先饬令缴库等语。并未将该革员等缘事原案声叙明晰。朕为那彦成所蒙。未及细查原案。当经降上□日。与所保现任各员一体加恩允准。昨据御史林钟岱、以废员王奎聚储斗南二人、系因承审孔传标一案、酷刑故勘、革职拟徒、并曾奉有不准减等之上□日、那彦成为温承惠所蒙、颟顸滥保、具摺参奏。朕以王奎聚等二人获咎较重。该督率请捐复。则其余五员亦难凭信。令军机大臣一并详查具奏。兹据查明开单呈览。朕披阅各案情节。王奎聚、储斗南、审讯孔传标一案。任意刑求。故入人罪。罚严酷吏。情节甚重。蒋兆璠、前任通州因循怠玩。诸事废弛。并失察差役勒索酿成命案。董鸿、前任典史科派敛钱。贪鄙不职。此四员断难准其捐复。沈守恒。张洽、因本年躬耕耤田。供办牛只。未能勤加演习。严议革职。事虽因公。但褫革未及一年。该督前此奏请时。若将原案叙明。或可酌量施恩。今一并朦混入奏。沈守恒、张洽、此次亦不准捐复。惟已革典史翁新福、因承缉盗案四参限满无级可降革职。实属公过。著准其捐复。那彦成于未经具奏之先。即将该革员等捐复银两。饬令缴库。以备工需。豫为邀准地步。所办甚属取巧。迹近专擅矣。除翁新福捐复银两准其收纳外。其王奎聚等六员。所缴捐复银两。均著掷还。即罚令那彦成温承惠二人、照数均匀赔出。那彦成朦混具奏。仍著交部加等议处。嗣后保奏废员者。俱著将该革员缘事案由摘叙具奏。违者加等议处。　　

○户部议准、陕甘总督先福疏报、皋兰、山丹、二县、开垦地三顷八十七亩有奇。照例升科。从之。　　

○丙子。谕内阁、明春朕恭谒西陵。回銮时。跸路经由北惠济庙拈香。因忆故大学士朱圭、坟茔在该处附近。面谕那彦成查明。如相距御道五里以内。即亲往赐奠。若在五里以外。即遣官前往。兹据那彦成覆奏。查看在御道四里以内。届期朕由黄新庄至北惠济庙纡道亲临赐奠。用达眷怀旧学之意。其经由道路。著那彦成派员修治。先行绘图具奏。　　

○丁丑。上御懋勤殿。勾到江苏河南山东情实罪犯。停决江苏官犯一人。斩犯八人。绞犯六人。河南斩犯十人。绞犯二十六人。山东斩犯二人。绞犯三人。余一百人予勾。　　

○戊寅。谕内阁。那彦成奏、北运河建筑堤坝各工奏明动项兴修、并将妄估率详之道厅参奏请上□日一摺。北运河堤坝各工。前据该道厅等详报。挑河建坝筑堤各工。务关厅属估需银一万三千九百两零。杨村厅属估需银一万二千九百九十两零。经该督委员覆勘。其原估挑河格堤各工。均尚可缓办。惟务关所属添建月堤一道。草坝一段。杨村所属添建月堤一道。草坝四段。俱属极险要工。共估需工料银九千四百九十五两六钱七分六厘。较前实为节省。著照所请。即于通永道库存贮历年扣存平饭项下动拨。饬令该道厅先行购备料物运贮工所。俟春融赶办勒限完竣。届期由该督亲往验收。务期工归实用。至原估之务关同知田宏猷、署杨村通判沈旺生、于尚可缓办各工概行估计。以致银数比从前另案浮多。该管通永道叶绍本、并不确切覆勘。率详请办。俱著交部议处。　　

○己卯。谕内阁、此次那彦成于保奏永定河工出力各员。为温承惠所蒙。将缘事降革官七员。含混奏请捐复。伊等俱曾任铨部。岂不知捐复人员。向例俱由部臣摘叙缘事案由。开具清单。分别准驳请上□日。其奉上□日准其捐复者。始得赴户部交纳捐项。今那彦成于未经具奏之前。即先令该革员等将捐复银两缴库。无论此七员内。如王奎聚等原犯案情较重者。断难准其捐复。即悉属情轻之员。亦从无此政体。实属有意取巧。豫为邀准地步。迹近专擅。部议照滥举匪人例加等议以降三级调用。本属咎所应得。姑念一时＜闲＞用乏人。那彦成著加恩改为降四级从宽留任。该督当倍加感奋。勉图后效。　　

○谕军机大臣等、本日据巡视东漕御史苏绎奏称、本年东省米价较往岁减至过半、民乐输将、并据父老佥称今岁东省普熟情形、为二十年来所未有等语。各省缺额仓谷。应趁年丰谷贱及时买补。以归实贮。前据陈预奏到东省采买仓谷章程。以该省缺额仓谷。为数较多。拟分限八年买补。每年采买十三万六千余石。已批令核实妥办。昨方受畴奏豫省秋成丰稔。所属各州县约可买补七十四万四千余石。本年豫省俱属丰收。虽东省稍次于豫省。然谷价如此平减。仅买十三万六千余石。似觉太少。自尚可多为买补。著陈预再督同藩司悉心筹酌。趁此稔岁。将仓粮实心经理。加增采买。以广储备。将此谕令知之。　　

○庚辰。谕内阁、百龄奏、访获正一真人法官邹尚勤、因正一真人张钰、发给护牌、令赴苏杭一带考选道童、填补京城光明殿道众缺额等语。光明殿道众。除祈祷晴雨外。别项差使甚少。著总管内务府大臣、查明光明殿额设道众。共有若干员。嗣后如有缺额。由内务府照例行文。责令正一真人。在该山道众内。遴选来历清白。明习经忏者。保送充补。并出具切实甘结。报明内务府存案。其私令法官在外考选道童之处。著永远禁止。正一真人张钰、著交部议处。余著该部核议具奏。　　

○又谕、胡克家奏、督查司库历任借放未归银两、分别著追著赔一摺。安省藩库借放银两除归完外。尚有未完银九十七万七千余两之多。自应立即追赔归款。但该抚开列单内。仅将各该员借放银两。分别应借不应借总数、笼统开载。殊未明晰。著该抚即查明原放之各该藩司、每名下共借放未归银若干内。应借者系何款目。不应借者系何款目。于该员名下分晰开注。造册报部察核。除不应借各款。著落原借原放之员赔缴外。其应借各款。交该部核明实系应借者。分别徵追归款。此内仍有不应借者。著原借原放之员按数赔缴。即将此款永远停借。并著嗣后藩库遇有借放银两。均随时报部查核。如将不应借之款。滥行借放。除著赔外。仍治以应得之罪。　　

