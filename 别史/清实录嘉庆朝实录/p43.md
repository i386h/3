<!-- { "loadSidebar": true } -->
○铸给湖南新设绥靖镇总兵官、辰州协移驻乾州协副将、洞庭协移驻常德城守协副将、保靖营游击改参将、常德城守营移驻洞庭营游击、绥靖镇中军游击、乾州协属镇溪营游击、乌宿营都司、古丈坪都司、浦市营守备、辰州城守营改设都司等官关防。从署总督姜晟请也。　　

○乙未。调工部左侍郎赵佑、为吏部侍郎。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。十二月。丙申朔。户部议准、云南巡抚江兰疏报、通海、鲁甸、景东、三厅县、并邱北县丞所属、开垦田六顷九十三亩有奇。照例升科。从之。　　

○赏八旗兵丁一月钱粮。　　

○丁酉。上御乾清门听政。　　

○以光禄寺卿富昆、为大理寺卿。　　

○戊戌。谕内阁、林俊奏、代勘秋审错拟情实之案。自请交部倍加议处一摺。林俊在川省。于筹办军需。护送粮饷等事。俱能认真妥办。此次秋审案件错拟情实。固有失入之咎。第念其办理军需。事务较繁。于地方刑名案件。未能细心研究。且或因该犯等伤毙人命。情节可恶。未免过于从严。以致引拟失当。尚属公过。林俊。著免其交部议处。　　

○转吏部右侍郎吴省钦、为左侍郎。以新授之赵佑为右侍郎。　　

○旌表守正捐躯山东乐陵县民刘文魁妻秦氏。　　

○己亥。调镶红旗满洲都统庆桂、为正蓝旗满洲都统。正黄旗汉军都统淳颖、为镶红旗满洲都统。以伊犁将军保宁、兼正黄旗汉军都统。　　

○辛丑孝惠章皇后忌辰。遣官祭孝东陵。　　

○以截剿抢渡汉江贼匪功。赏还三等侍卫图桑阿、侯爵。　　

○壬寅。孝淑皇后殡宫月祭。遣官行礼。　　

○赐高年顶带、八千四百七十九人。　　

○癸卯。上侍太上皇帝幸瀛台。阅冰技。　　

○谕军机大臣等、魁伦等奏、审明夥众行劫客赀及拒捕杀伤弁兵各犯一摺。已批交军机大臣会同法司核议速奏矣。漳泉民风刁悍。与台湾无二。祇当以事体轻重为权衡。不得强分海内海外。办理稍有区别。此案王腾等、纠众至三十余名。行劫客赀至数万两。复拒捕杀伤弁兵。实属目无法纪。该督等于审明后。即应照台湾盗案。恭请王命。将首从各犯分别办理。方足以示惩创。乃以决不待时之犯。辄复拘泥请旨。致凶暴之徒。得以暂稽显戮。殊非整饬海疆之道。魁伦、汪志伊、除交部议处外。仍著传旨严行申饬。　　

○云贵总督鄂辉奏报、攻剿捧鲊至黄草坝一路苗匪。全行肃清。与总兵官施缙等下部议叙有差。　　

○甲辰。举行本年军政。京营、卓异官二员。年老官二员。江南、卓异官八员。罢软官一员。有疾官三员。才力不及官三员。江南漕营、卓异官六员。年老官一员。有疾官二员。才力不及官一员。江南河营、卓异官三员。年老官一员。才力不及官一员。江西、卓异官四员。年老官一员。有疾官一员。才力不及官一员。江西漕营。有疾官一员。浙江、卓异官九员。罢软官一员。年老官四员。浙江漕营。卓异官一员。才力不及官一员。福建卓异官七员。罢软官五员。年老官一员。有疾官二员。湖北漕营、卓异官一员。山东、年老官一员。山东漕营。才力不及官一员。山西、卓异官六员。罢软官二员。有疾官一员。才力不及官二员。分别议叙处分如例。　　

○旌表守正捐躯直隶沙河县民李鸣侦妻李氏。　　

○乙巳。旌表守正捐躯河南新野县民孙成勋妻吴氏。　　

○丙午。予山西故湖南永州府同知张宗文、入祀乡贤祠。从巡抚蒋兆奎等请也。　　

○丁未。军机大臣会同兵部议奏、喀什噶尔参赞大臣长麟等请拨兵防守事宜得旨依议。长麟历任督抚于新疆事宜。本未谙悉。本年秋闲。偶有萨木萨克纠约鄂布拉散滋事虚信。辄复过于张皇。经朕节次降旨令其镇静弹压边境。萨木萨克之子玉素普。早已闻风远窜。今又奏请。于伊犁官兵。抽拨六百名。以资防守。是长麟等之胆怯过虑。已可概见。著传旨申饬。试思试处卡伦外地方辽阔。如果有需兵之事。六百名又焉能敷用。但长麟等既有此奏、若竟不允所请。设有缓急。长麟等转有以藉口。此次姑准于伊犁官兵内抽拨添防。将来萨木萨克或畏惧远徙。或其老死子弱。边境愈增宁辑。此项兵丁。仍可酌量情形。随时裁彻。总之回疆要地。固不可好大喜功。亦不可过于畏葸也。　　

○以故三等男吴文灿子庆泰、袭爵。　　

○旌表守正捐躯河南内黄县民许明庵妻秦氏。　　

○戊申。谕军机大臣等、梁肯堂奏、保定省城于初九日得雪二寸。又据永瑸等奏、易州亦于是日得雪二寸有余。看来雪势自南而北。京城迤南一带。多已得雪。施北地方。如宣化承德等府。曾否得有雪泽。著梁肯堂查是具奏、再阅该督所奏粮价。较上月更为平减。深慰廑怀。直省密云以北。种秋麦者较少。开春后得有雨雪。亦足滋培长养。是否如此。并著该督一并据实覆奏、以慰廑注。　　

○调河东河道总督康基田。为江南河道总督。以山东布政使司马騊为河东河道总督。　　

○予湖北阵亡副将曾攀桂、守备王吉鼎、湖南阵亡总兵官明安图、副将伊萨纳、守备潘大用、季光德、朱庆锦、千总蒋善治、郑廷松、符士奇、牛志得、把总丁天荣、汪宏、王宏礼、杨昌富、王廷玉、杨运泰、杨开科、李廷梅、孟国兴、唐绍华、外委刘成业马仁贵、王凤翔、何四海、唐宏诏、田云富、聂绅、黄正贵、丁起凤、萧世贵、孙登元、祁大礼、云南威远军营阵亡外委曹廷胜、祭葬世职。兵丁胡大玉等二千五十九名、赏恤如例。　　

○己酉。谕军机大臣等、据魁伦等奏、台湾民食现在不致缺乏等因。台湾猝被飓风。吹损晚稻。闲被偏灾。屡经降旨该督抚体察情形。量为接济。今该督等、专派道员。赍带藩库银二十万两。前赴该处。以备赈恤。灾民自必早沾实惠。又该地方粮价。较前尚不致过昂。商贩来船。仍属源源内渡。漳泉一带皆资接济。是现在台湾民食。尚不致于缺乏。朕心稍慰。至来春青黄不接之时。应否展赈。仍著该督抚等遵照前旨。察看情形。酌量奏明办理。至闽省洋盗。近虽少息。但转盼即交春令。风转东南。亦难保其不从广东洋面窜入闽省。魁伦自应在彼督饬水师将弁。实力严查堵缉。其请将赴浙盘查等事。展至来年冬令。自当如此办理。　　

○又谕、此次王三槐等分股滋扰。宜绵派令各路官兵截杀贼匪。所办尚好。惟长寿县治。因无城垣可守。贼匪猝至。该县程见龙、因在樊家土□曹查拏逆匪。经典史章潮堵御。寡不敌众。杀贼捐躯。自应与在天华山阵亡之外委吴玉、罗仕春、一并咨部加等优恤。至贼匪扰至长寿。距重庆一百余里。重庆为水陆通衢。设为贼匪阑入。殊有关系。勒保抵川后。沿途察探消息。何处紧要。即往截剿。该督自南而北。若能将长寿股匪歼擒净尽。即入川之第一功也。将此传谕知之。　　

○以河南按察使陈文纬、为山东布政使。调陕西按察使马慧裕、为河南按察使。　　

○庚戌。谕军机大臣等、书麟奏、乌噜木齐十月分粮价单。所开各属粮价。俱较上月增贵。乌噜木齐地方。向来粮价最为平减。即稍贵之时。尚比内地为贱。况十月正值收获之后。市粮充裕。何以价值转致增昂。著传谕书麟。即将粮价因何增贵。于民食有无妨碍之处。据实覆奏。　　

○以直隶热河道台斐音、为陕西按察使。　　

○辛亥。上御乾清门听政。　　

○以故镇国公永珊子绵策、袭封辅国公。　　

○以故三等男索诺木车领弟林亲赞布、一等公阿桂子阿迪斯、一等延恩侯朱贻凤子朱毓瑞、一等子佛住子瑞龄、三等男宗柱克子图敏、一等子色布腾子巴颜鄂勒哲各袭爵。　　

○以故绰罗斯贝子富尔纳子赓音苏、袭爵。　　

○以光禄寺卿初彭龄、为通政使司通政使。　　

○壬子。以故三等子穆克登额子和顺、袭爵。　　

○举行本年军政。盛京将军所属、卓异官二员。罢软官五员。年老官五员。有疾官一员。才力不及民一员。吉林将军所属、卓异官二员。有疾官二员。才力不及官三员。黑龙江将军所属、有疾官二员。弓马生疏官三员。江宁将军所属、卓异官一员。有疾官一员。杭州将军所属、卓异官一员。年老官二员。有疾官二员。才力不及官一员。福州将军所属、卓异官二员。年老官一员。广州将军所属、卓异官一员。绥远城将军所属、年老官一员。有疾官二员。宁夏将军所属、卓异官一员。伊犁将军所属、卓异官一员。察哈尔都统所属、卓异官一员。年老官一员。有疾官三员。热河副都统所属、卓异官一员。密云副都统所属、卓异官一员。山海关副都统所属、罢软官一员。阘茸官一员。乍浦副都统所属、年老官二员。有疾官一员。才力不及官一员。青州副都统所属、年老官一员。分别议叙处分如例。　　

○癸丑。戊午年立春。顺天府进土牛春山宝座。　　

○甲寅。调兵部右侍郎成林、为工部左侍郎。　　

○丙辰。上侍太上皇帝幸瀛台。阅冰技。回部四品伯克玛穆特等二人、五品伯克谟们聂咱尔阿布都里体布等四人、朝鲜国正使金文淳、副使申耆等三人、琉球国正使东邦鼎、副使毛廷桂等二人、于西苑门外瞻觐。　　

○谕军机大臣等、川省窜匪。由乌林垭折入南江。而沔县宁羌一带贼匪。先从南郑、奔入南江境内滋扰。宜绵处兵力无多。尚能派兵堵剿。至明亮一路。统领劲兵数千。又有各项官兵数万。何难将贼匪截住。乃复予贼以暇。任其窜至通江。此次滋扰南江贼匪。即系陕境窜往之贼。明亮、德楞泰、著传旨严行申饬。　　

