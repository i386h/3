<!-- { "loadSidebar": true } -->
○又谕、永保等奏、查明孟连土司与铜金争界情形、据情断结一摺。据称铜金遵调前来。禀称并未有争抢占踞土司人地之事。惟该处夷人、因孟连土司不善抚绥。兼多派累。众心离弃。所有应交山水钱粮。不肯交纳。亦不服差派。且据各头人等佥称孟连土司苛派过甚、众人怕归管束、铜金实在公道、是以情愿听他管束、他并无强占之事等语。铜金与孟连土司、如果有争夺霸占情事。自应究办。今既据查明。铜金实无不法。而各猓夷等亦以其办事公道。情愿听其管教。且据称看其光景极形恭顺。铜金前已准令还俗更名张辅国。自应将原给土目戳记赏还。遣回南兴。仍令约束众猓。如稍有事端。惟该土目是问。以专责成。至山水钱粮。该夷众等既因孟连土司苛派。不肯交纳。若内地地方官为之收发。亦非体制。应即令张辅国代为收纳。转交孟连。仍谕令毋许丝毫派累。以顺夷情。至另摺奏查办偷渡威远思茅猓黑情形。据称男妇大小约有二千余人、因上年江外无收、今岁又甚荒歉、是以相约偷渡过江、欲于沿边一带抢掠活命等语。此等偷渡猓夷。既因岁荒乏食。希图活命。前赴沿边抢掠。尚系迫于饥寒。可不必大加剿办。该抚等当访查首犯李伙头、杨金二犯、指名拏获办理。其余人户。止须驱逐回巢。并当出示明白晓谕。如该猓夷等、稍有违抗情形。自当慑以兵威。将夷匪全数驱出江外。即可于该处相度情形。设立卡座。驻兵防范。一面将兵练彻回完事。以靖边圉。将此谕令知之。　　

○以鸿胪寺卿诚存、为光禄寺卿。詹事府少詹事观诚、为詹事。　　

○湖南布政使通恩、因老病留京。以福建按察使成宁、为湖南布政使。调陕西按察使文霈、为福建按察使。以陕西陕安道朱勋、为按察使。　　

○甲寅。旌表守正捐躯山西洪洞县民陈得新妻陈氏。　　

○乙卯。谕内阁、恭阅皇考高宗纯皇帝实录。内载礼义廉耻。居官者立身之要。虽不可妄行骄纵。亦不应自处过卑。以为取悦上司之计。近闻侍卫部院司官内有见该堂官辄行屈一膝者。于定制甚为错谬。著通行晓谕。侍卫部属、接见本管堂官。俱照旧例侍立回事。再迩来卑鄙无耻之徒。称庄亲王諴亲王为太王、及见王等长跪请安者。以谄媚为谦恭。至于此极。假如庄亲王諴亲王诸子内有晋封王爵。其属下人等、以伊为现任亲王之父。称为太王尚可。今无故遽称为太王。将何所指耶。此后称王为太王、及见王等长跪请安者。凡王大臣遇见即行参奏。钦此。仰见我皇考严辨等威至意。向来内廷皇子。体制本与诸王不同。各臣工俱长跪请安。盖缘皇子内有绍承大统者。外廷断不能存揣度逢迎之见。是以一律长跪请安。迨正名定位。君臣之分秩然。诸皇子皆属藩王。臣工等即有应行施礼之处。亦祇当屈一膝请安。何得仍照在内廷时旧制。嗣后凡见亲王郡王、如有仍蹈前辙长跪请安者。即著王等自行参奏。如大臣等遇见时。亦即指名参奏。若王等徇隐不奏。被人参奏。则王等亦难辞咎。至侍卫部院司员、于本管堂官接见礼仪自有定分。遇有公事。祇应侍立回堂。毋许屈膝请安。以肃体制而杜谄謀。将此通谕知之。　　

○谕军机大臣等、本日据嵇承志奏、衡家楼口门、幸已稍定、盘头裹护、可以施工、请调南河营参将张永盛、淮徐游击姜焕、并熟谙桩埽之守备二员、千把总六员、赴豫帮办、可期得力等语。现在江境已庆安澜。而豫东士庶困苦极矣。著吴璥即派参将张永盛、游击姜焕、并拣选熟练桩埽之守备二员、千把总六员、一同迅速前往帮办要工。　　

○又谕、嵇承志等奏、衡家楼漫溢之后、因地势建瓴、旋掣大溜、东西两岸汕刷塌卸、逐渐宽至一百八十余丈、现已稍定、盘头裹护、可以施工等语。览奏稍为幸慰。至现在采办料物。最为急需。本年豫省秋收稍减。但大河以南。年成尚好。自可就近购买。较之邻省采办。究为便捷。即将该省约可办料若干。需用他省接济若干。先行具奏。向来堵筑口门。必须开挖引河。俾河流得归故道。朕详阅此次所绘图内。十五堡地方。似可挑挖引河。但必须相度情形。不拘道里之远近。而在地势高卑之得宜。该堡与正河身高下若何。朕亦不能悬揣。著嵇承志等妥为筹议。酌定引河处所。速行具奏。并测量引河地势。较之正河高下丈尺若干。详悉绘图贴说进呈。再披阅图内。衡家楼正当顶冲。封邱县城、四面皆水。该处田庐自必冲损。城垣亦恐有坍卸之处。其下游被水各处灾黎。均应亟为抚恤。著该抚派委妥员确切查勘。一面上紧办理。一面据实具奏。至埽工进占数十丈。即由驿奏报一次。将此谕令知之。　　

○又谕、嵇承志、马慧裕、先后奏衡家楼大堤蛰塌。掣动大溜。水势向东北趋注。下游与山东曹州等属毗连。节经降旨飞饬铁保亲往查勘。迄今已阅六日。本日复据嵇承志等奏、该处下注之水、于十四五两日由考城、兰阳、西隅经由沙河、入山东境内等语。何以十九日该抚发摺之时。尚未据奏及。想系地方官禀报迟延所致。黄水冲淹。为害甚大。乃地方之大变。该管地方官。自应立时禀报。刻不容缓。乃东省州县、并不早行具报。殊属延玩。铁保应查明参奏。本日据莫瞻菉奏称、豫省北岸冲决。恐于运河有碍。应及早详筹抢护。又据嵇承志等奏、回空漕船、截至本月初十日、在济宁以北者、尚有十七帮、约于未经漫口之前、可以趱行出境各等语。著铁保督率大员、亲往履勘。运河回空漕船、行走有无妨碍。其沿河各工如有堤身单薄、紧当溜势者。即镶埽帮护。其堤身低矮、恐被淹浸者。或加料坚筑。傥竟已经坍蛰。亦应乘其尚未刷宽。添桩补筑。该抚务宜相机抢护。及早筹办。勿使运道稍有阻碍。仍著将履勘情形。先行迅速具奏。所有莫瞻菉原摺。著发交阅看。将此谕令知之。　　

○两江总督陈大文、江南河道总督吴璥奏报、伏秋汛安澜。得旨奖赉。吴璥下部议叙。　　

○福建布政使姜开阳年老、以三四品京堂补用。　　

○复缓徵安徽怀宁、桐城、潜山、滁、全椒、宣城、南陵、贵池、铜陵、芜湖、繁昌、庐江、来安、和、十四州县、安庆、宣州、建阳三卫、历年被灾递缓额赋。　　

○丙辰。谕内阁、吴熊光全保奏、审明鹤峰州民李尔闻、谋死胞兄李尔明、按律定拟一摺。此案李尔闻、欲图诬陷张有本等。起意商同郭义山等、携带酒菜。至伊兄家劝饮。该犯乘李尔明沉醉。即取绳缚其两腿。擡放门首塘内。登时溺毙。复将尸身擡回。捏报张有本等殴毙。阅其情节。李尔闻系欲诬陷他人。辄将胞兄设计谋命。似此忍心蔑伦重案。审讯明确。该督等自应一面具奏。一面将该犯立正典刑。方为正办。何得尚请敕部议覆施行。若因此稍迟时日。或该犯在监病毙。转得幸逃显戮。何以饬伦纪而儆凶残。吴熊光、全保、均著传旨申饬。李尔闻著即凌迟处死。余著刑部核拟具奏。　　

○丁巳。谕军机大臣等、铁保奏、曹属受水情形一摺。内称十五日濮州地方、忽有黄水自西南而下、由范县直达张秋运河、现在加筑堤埝、又菏泽县境、猝有黄水漫入、滨河之甘露等集被水、现漫至曹州府城之南、幸水势倒漾、不甚湍急等语。此次豫省北岸漫口。朕即虑及东省运河必有妨碍。当经降旨令铁保亲往查明迅速具奏。乃阅奏到摺内。但云黄水直达张秋。并未将水势或即由运河行走、抑仅止穿过运河之处。逐一声叙。其所筑堤埝。是否即于漫溢处所施工。抑于未经黄水地方。先为筹备。若论已漫之处。水势必形浩瀚。恐亦未能立时堵筑。又曹州城南即称倒漾。则非正溜可知。是黄水大溜。究往何处经行。亦未详悉奏闻。种种殊欠明晰。且于十九二十两日接据各属禀报。直至二十二日两次接奉谕旨。始由寻常马递覆奏。亦觉迟缓。看来该抚于河防事宜。未能谙悉。况东省既有漫淹。小民荡析离居。亟应拯救。而运河一经黄水冲灌。必有淤垫。于运道大有关系。朕刻深廑念。岂封疆大吏转存忽视乎。铁保现已亲往查勘。著即将以上所指情节。并黄水由何处入东省地界。漫及运河若干里。由何处出运。其下游由何处归宿入海。现在作何筹办。俱详细绘图贴说。由五百里驰奏。其被淹各村庄。迅速查明妥为抚恤。勿令失所。将此谕令知之。　　

○贡楚克扎布奏、办理野番事务出力司员。主事奇明等、升叙有差。　　

○戊午。谕内阁、本日恭阅皇考高宗纯皇帝实录。内载谕旨。以督抚办公出省。轻骑减从。固分所宜然。惟随带幕友胥役及旧案卷箱二节。率视为途次必需之项。以致舆台傔卫。储偫驿骚。势难抑制。嗣后务须加意省约。屏去繁文。以免猾吏巧为逢迎、及家人长随借端勒索。钦此。仰见我皇考砥砺疆臣。慎节劳费至意。与日前朕所降通饬地方大吏毋许因公骚扰驿站谕旨。适相符合。外省督抚司道、遇有紧要公务。应亲身前往查办者。自不容深居＜闲＞出。坐乖职守。但伊等养廉优厚。其盘餐供顿。原应自出己赀。毋许属员承应。定例綦严。乃各省大吏。率未能实力奉行。遇公出之时。辄多带幕友委员。以及仆从胥役。所过之地。车马供给。繁费纷如。大为地方之累。试思各上司供应既欲取之属员。而属员势必取之百姓。民劳吏困。职此之由。朕自亲政以来。节经降旨谆谆训诫。外省大吏亦稍知谨饬。近日遇有公出。往往多以轻骑＜闲＞从为词。第恐其徒托空言。未必行之以实。从前督抚中如书麟之朴俭自持。岳起之清操刻苦。其所至属邑。不知有官差经过。伊等并未多带幕僚。亦并未稍误公事。可见督抚司道。为一方表率。果能刻自＜闲＞约。则民力所省实多。并可杜猾吏逢迎之习。于吏治民生。均有裨益。特此再行申谕。惟在封疆大吏实力遵行。毋负朕勤加训诲至意。其有阳奉阴违。经朕察出。或被人纠参。必当严行惩治不贷。　　

○又谕、丰绅济伦、永来、前因获咎。派往裕陵工程处效力。现届隆冬停工。降旨令该二员回京。丰绅济伦、身系公爵。例得奏事。到京时。即应具摺求赏差使。永来、亦应呈明该旗都统代奏。求赏差使。乃该员等于二十四日到京。已逾一日。昨日始据各该旗都统转奏讨差。殊属非是。丰绅济伦、若到京时。即自行具摺求赏差使。朕必加恩令其仍以公爵在散秩大臣上行走。今丰绅济伦、并未自行具摺。且迟延一日。岂可仍授以散秩大臣。丰绅济伦、著赏给头等侍卫。在大门上行走。永来、本系佐领。著在本旗印房行走。明岁裕陵兴工时。丰绅济伦、永来、俱著仍赴工次。在司官上效力。　　

