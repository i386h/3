<!-- { "loadSidebar": true } -->
○旌表守正捐躯四川犍为县民龙亨荣妻曾氏。　　

○癸未。刑部奏、查明各直省军流以下官常人犯、请上□日可否减等。得上□日、鞠应蛟禀揭总兵各款内、业有三款属实。尚非私忿挟制。薛贵、因拏获窃贼、供出窝夥。追讯不认。用棍责打。因伤溃烂。死越二旬。尚无非法殴打、及索诈别情。颜怀哲因查夜拏获赌博人犯。移县究办。被其混骂。用鞭责伤致毙。事属因公。亦无挟嫌索诈情事。俱著准其减等。余俱不准。　　

○以光禄寺卿庆明、为大理寺卿。詹事府少詹事珠尔松阿、为詹事。　　

○除浙江仁和县、义冢地六十四亩有奇额赋。　　

○甲申。以贵州布政使常发祥、为光禄寺卿。　　

○旌表守正捐躯山东滕县民张秉林妻赵氏。四川仁寿县民妇王邵氏。　　

○乙酉。上御懋勤殿。勾到朝审情实罪犯。停决官犯五人。斩犯六人。绞犯十五人。余十人予勾。　　

○除江西南昌、新建、丰城、南城、四县、坍塌田二百八十四顷八十二亩有奇额赋。　　

○丙戌。谕内阁、晋昌等奏、勘明养息牧河牧厂试垦情形一摺。此案养息牧河牧厂。前经松筠、富俊、和宁、于会勘大凌河西厂试垦摺内、请将该牧厂查文。归官开垦。其时因经费不敷。降上□日停止勘办。惟令将大凌河西厂试垦。续经和宁富俊、将该牧厂地亩拨给锦州义州各界旗人、及陈新苏鲁克认领试垦。嗣据润祥等、于审办乌特拉丹撇等控案。相明该处牧厂试垦不便情形。并将松筠和宁富俊参奏。当经降上□日、令军机大臣会同该部议奏。未及议上。复据富俊奏称、开垦此项牧厂、不糜经费、而于旗人生计有益、废弃实属可惜等语。复经降上□日令晋昌会同文宁确勘具奏。兹据奏称、该牧厂地在边外、距锦州广宁义州皆三四百里、旗人无力者不能开垦、有旧业者又不肯舍旧图新、现在试垦者、多系内地民人、包揽分种、于旗人生计无益、徒为奸民牟利之薮等语。所见甚是。该牧厂开垦、于旗人生计无益。且与牧政有碍。著即裁彻。其润祥等原奏各事宜。仍著军机大臣会同该部议奏。松筠、和宁、仍著议处。富俊固执不通。呶呶渎奏。著严加议处。　　

○以江苏按察使庆格、为贵州布政使。江苏淮徐道毓岱、为按察使。　　

○缓徵陕西吴堡县、水灾本年额赋。　　

○丁亥。上诣奉先殿寿皇殿行礼。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百九十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十九年。甲戌。十一月。戊子朔。缓徵三姓宁古塔、珲春三处、水灾新旧粮银。免三姓旧欠仓粮、并贷旗民仓谷。　　

○己丑。谕内阁、据曹振镛等奏、南河各项工程、仍未赶紧奏报、请上□日饬催一摺。南河历年办理堵筑各工、及一切另案工程、估销奏报迟延。上年工部奏请饬催。曾降上□日交百龄黎世序上紧督办。虽节据该督等分别奏题。仍未能依限全完。本年南河安澜无事。该督等正当督率工员。认真稽核。以冀积案一清。乃仍复因循迟逾。日久愈形轇轕。承办之员。恐不免意存延挨。冀为牵混冒销地方步。百龄黎世序、督办不力。均传上□日申饬。著即照工部所奏将十五年堵筑马港口、十六年堵闭王营减坝、李家楼各大工。并十六年以前另案工程。以及加培土工。于奉文后定限四个月全行造册估销。其十七年以后另案工程。于奉文后、定限六个月全行开单具奏。傥再逾限不行奏报。必将该督等及承办之员、一并交部从重议处。　　

○又谕、御史贾声槐奏、东省交审实件、办理迟延、请敕令速行审结一摺。已革章邱县知县崔起龙、杖毙九命一案。本年七月初旬、降上□日令章煦提审。并将该管道府查参。迄今已逾三月。尚未奏结。该省吏治因循疲玩。几成锢习。无怪缉捕要犯。日久无一报获也。章煦著传上□日申饬。此案著陈预即亲提严审迅速定拟具奏。该省未结案件尚多。前饬巡抚两司分审各案。务须上紧赶办。依限报完。勿致前案未结。后案又增。益形积压。其逆案内最要次要各犯。并严饬地方文武员弁赶紧缉拏。期于速获。毋再延玩干咎。　　

○谕军机大臣等、方受畴奏审办逆犯王学道一摺。所办轻纵已极。王学道一犯、习教传徒。助逆劫狱。曾经得受巽宫伯伪封。并为贼画策。自称习知兵法不可据城、若据住县城、必被官兵围巢□刀等语。幸贼众不听其言。据守滑城。得以迅就歼洗。设或听其诡计。纷纷铤走。岂不滋蔓难图。该犯脱逃后。复敢编造书词。逞其狂悖。不法已极。必应凌迟处死。以申国法。乃该抚于审明后、仅恭请王命处斩。并未枭示。何不知轻重若此。方受畴、著传上□日严行申饬。该抚接奉此上□日。著将王学道尸身、仍凌迟枭示。家属缘坐。　　

○庚寅。上诣雍和宫行礼。宣仁庙凝和庙火神庙拈香。　　

○谕内阁、御史黄中杰奏敬陈管见以端习尚一摺。前因京都外城开设戏园、有演唱淫词艳曲、及好勇斗限之戏者、降上□日饬令巡城御史等出示严禁。该御史等业经遵照办理。如果近日大臣官员中、有令戏班违禁演唱者、该御史确有见闻。自当指名参处。若如所奏、令管班下贱优伶、首告点戏职官。实无此政体。至饬令直省教官稽察戏文稿本。并将京城查禁戏目、汇册饬行直省。事太烦琐。可笑可鄙。该御史所奏、迂阔不可行。嗣后各巡城御史。惟当遵照前降谕上□日。将邪淫斗很戏文、随时查禁。勿令日久生玩。则习尚自可以渐转移矣。　　

○又谕、衡龄奏拏获邻境罪应斩决逃犯一摺。殴毙胞兄之犯。律应斩决。该犯田幅、于殴死胞田银后脱逃。已越十四年。久稽显戮。该抚既于拏获后、审讯明确。即应一面奏闻。一面恭请王命。将该犯正法。乃仍照寻常斩犯。将招册咨候部覆。殊属拘泥。衡龄著传上□日申饬。田幅一犯。著即处斩。署灵邱县候补知州张锦荣、能将邻境在逃年久重犯拏获。缉捕尚属认真。著照所请。张锦荣准其遇有本班应得之缺、尽先补用。　　

○辛卯。谕内阁、御史孙汶参奏、私挪库项为子捐官之原任山东济宁州知州王旭昇、请上□日查办一摺。王旭昇在山东州县任内。亏空最多。前经章煦等查参。有上□日将该员革职拏问。查抄备低。今据该御史奏、伊子王康乂、先于本年王月闲报捐道员。其捐项如系盗用库银。则是以侵盗为捐纳。如云出自私囊。则岂有家拥余赀。不先补完官帑之理。著户部查明王康乂捐项、如业经上库。即行文山东、将所捐之银、照数在王旭昇亏款内扣抵。将捐照追还注销。如未经上库。即勒令王康乂将捐银照数解东、为伊父抵补亏空。并著户部查明凡遵新例报捐者。除京官及直省士民外。其外官凡有仓库之责者。或本身捐升。或为子弟报捐。均于收呈后、先行文该省。责令本管上司查明该员经手仓库。如实无亏短。由该管上司出结咨部。准其报捐。设查有亏挪。即据实报明。除不准报捐外。仍照亏空例治罪。该管上司徇私捏混。查出一并严惩。　　

○又谕、那彦成奏、云南运员叶立笙领解京铜船只、行至山东临清地方、因河水浅涩移会直隶吴桥县备船候剥、迨铜船行抵吴桥县境、查问该运员、业已先行、船内只有伊弟并家丁朱姓二人、将铜斤推放河干亦即他往、杳无音信、现经该县派役、将铜船护解前进等语。运员叶立笙领解铜斤、理应亲身在船督押。乃与伊弟及家人等先后他往无踪。恐有亏缺官铜、畏罪潜逃情事。著那彦成派员查拏叶立笙、并伊弟及家人朱姓二人、迅速缉获。解交刑部严行审讯。至此项铜船。业经护解前进。抵通之日。著仓场侍郎派员、先将铜斤逐细盘查有无亏短。据实具奏。　　

○谕军机大臣等、松筠奏、接奉除莠安良诏、敬陈惶悚下忱一摺。上年逆首林清滋事时。勾结匪徒多系直隶河南山东乱民。山西虽属近省。严查并无逆犯。是以事后搜捕逆党、总于此三省中严密踹缉。今为期已逾一载。各要犯仍稽诛未获。计该犯等日久远扬。足迹无不可至。新疆地方、发遣匪徒甚多。从前王子重在喀什噶尔。即有匪党前往潜通音信。是其明证。此次逆案缘坐发遣人犯。更复不少。所有在逃各犯。非其亲故。即其同教夥党。现因查拏紧急。内地无可容身。或竟假装商贩潜窜口外。隐匿窝藏。亦未可定。著松筠密行饬知南北两路各大臣、照前次发去各逆犯年貌清单一体留心访缉。此等发遣新疆之犯。本系大逆缘坐。从宽免其一死。傥复不知悛改。私匿逃人。或传徒惑众。一经查出。即行正法。不可稍存姑息。如缉获逆犯。讯明迅速驰奏。其最要六犯。各省一有续获者。亦必于报便谕知松筠、令其停缉也。将此谕令知之。　　

○户部议准、调任浙江巡抚陈预疏报、富阳、安吉、奉化、象山、新昌、定海、东阳、六县、开垦沙地二百八十顷三十二亩有奇。照例升科。从之。　　

○壬辰。上御乾清门听政。　　

○谕内阁、昨召见徵瑞、据奏称圆明园西北面围墙现已高、其四百旧有围墙、应一体用石片加高五尺等语。上年逆案内匪徒、有阑入禁门之事。圆明园附近地方。甚为安静。本年正月内、朕临莅御园驻跸十月之久。诸事吉祥。其西北一带、前因地势较旷、加砌围墙。墙外堆拨官兵。并已酌量增添。稽查周密。此时若又将四面旧有围墙一律加高。义何所取。近来朕因经费不充。停减一切工程。徵瑞岂不闻知。此项围墙。若如所奏办理。所费甚钜。自系不肖败类司员中、又觊觎承办工程、从中沾润者、创为此议。可恨已极。徵瑞受其怂恿。率行入奏。实属老迈糊涂。昏迷颠倒。本应革职。念其行走多年。暂宽时日。所有工部左侍郎、正黄旗蒙古副都统、总管内务府大臣、俱著开缺。亦无庸管理茶膳房圆明园事务。并革去紫禁城内骑马。拔去花翎。加恩赏给总管内务府大臣衔。管理雍和宫造办处三山事务。　　

