<!-- { "loadSidebar": true } -->
○乙未。谕内阁前因京城广渠门外、及通州等处、闲有飞蝗。一面派范建丰前往查勘一面谕令颜检、将直隶地方有无蝗蝻滋长之处、详悉查明具奏、旋据该督奏称。均已扑除净尽。并称飞蝗祇食青草。不伤禾稼。本不成话。嗣于前月二十九日、朕斋戒进宫。披览章奏。适一飞蝗集于御案。当令捕扑。续经太监等捕获十数个。因思宫禁既有飞入者。则郊原田野。不知更有几何。旋即派卿员四路查勘。并将御制见蝗叹、及宫中捕得蝗虫、发交颜检阅看。复令赶紧饬查。兹据奏、驰赴宛平县属之水屯、八角、二村查看。该处七八十亩之广。谷粟被伤、约有三四亩。复据大兴、宛平、通州、武清、新城、遵化、任邱、容城、涞水、固安、保定、满城等州县禀报、所属村庄。均有蝻子萌生。现在上紧捕除等语。可见如许州县均有蝗蝻。若非特派卿员驰勘。经朕再四严饬。颜检仍未必据实直陈。前此所奏。实不免于粉饰。朕勤求治理。以家给人足、时和岁丰为上瑞。至于前史所奏景星庆云之祥。犹皆鄙斥不言。惟于地方水旱虫伤等事、刻深萦廑。宵旰不遑。勤加咨访。祖考付朕天下。惟期丰年为瑞。岂好言灾祲。实以民瘼所关至重。朕早得闻知一日。即可立时办理。俾民生早得一日安全。督抚等狃于积习。必不肯据实陈奏。是诚何心。若以隐匿不奏。藉此可纾宵旰焦劳。殊不知酿成大患。宵旰焦劳更甚。彼时朕一人承当。隐匿不奏者。转得置身事外。言及此实深畏惧。总之粉饰之习一开。则督抚等惟事敷陈吉语。而属员意存迎合。日久相蒙。必至一切国计民生之事。概不以实上陈。即如今年直隶麦收。颜检早经奏报十分。夫十分乃系上稔。岂可多得。彼时麦田尚未收割。而奏牍已豫为铺张。实未免措词过当。此次蝗蝻萌檗。又不先行入告。直待朕节次垂询。始一一奏闻。计所开村庄有三十余处之多。其中断非尽系降旨查询后具报者。封疆大吏。若事事务求粉饰。其流敝□大必至于欺罔而后已。颜检奏请交部严加议处之处。本属咎所应得。姑念该督平素办事尚属认真。著加恩改为交部议处。嗣后惟当痛改前非。实心任事。遇有地方灾歉事务。尤当一面查办。一面据实陈奏。俾闾阎疾苦不致壅于上闻。方为不负委任。若再有讳匿迟延。经朕查出。必当将该督严行惩处。不能曲为宽贷矣。将此旨通谕中外知之。　　

○额勒登保等奏报、围剿柴扒元岭一带贼匪。歼毙多名拔兵丁徐上才、为把总。　　

○丙申。孝懿仁皇后忌辰。遣官祭景陵。　　

○谕内阁、禄康緼布奏、酌拟看守田村暂安处弁兵一摺。所有应派之散秩大臣、侍卫、及内务府护军参领等员、俱著照例办理外。至田村地方。虽与京营接壤。究系直隶所属。其暂安处所、自应令外营弁兵在彼照看。且向曾派拨。俱有旧例可循。即日移送华妃金棺。更须官兵守护。著颜检查明雍正年闲成案。应设弁兵若干名。照例派往。在田村暂安处围墙以外、驻劄巡防。其围墙以内。著步军统领衙门、派京营弁兵常川看守。管理地面。用昭慎重。　　

○丁酉。谕内阁、本年春闲。高杞由湖北巡抚来京候旨。朕询以吴熊光平日办事。据称、吴熊光性情躁急。于接见属员、每加呵斥而批禀书札中、往往措词过当。因其在军机章京年久。拟写谕旨。于训饬之语、习以为常。遂尔率意书写。及问以操守何如。则坚称实属廉洁。愿以身家相保。并称如吴熊光稍有簠簋不饬之事。必虑人指摘。其待下不敢如此严峻。伊与吴熊光意见龃龉。亦断不肯代为容隐等语。旋据初彭龄密摺参奏、吴熊光得受沔阳州知州秦泰银一万两、及每年收受匣费银六万两、又将赀财密送回家交伊亲家李世望营运三款。朕即一面密降朱谕。令全保据实详查。于召见初彭龄时。再三究问此语得自何人。据称系高杞向伊告知其时高杞派往新疆办事。经朕向其诘询。据高杞面奏、秦泰馈送总督一节。系湖北通判魏耀所言。又复申谕全保查奏。据全保先后奏覆、吴熊光实无贪鄙情事。而魏耀向高杞所言。亦坚不承认。其匣费一款。并令佶山密查。据奏该省匣费久经裁革。吴熊光既无劣迹。是以亦未将李世望代伊营运之处。降旨饬查。而高杞先在朕前。力保吴熊光廉洁。复向他人播扬吴熊光款迹。似系怀恨吴熊光将伊参劾。欲借他人弹章为报复之计。适高杞于夏闲缘事革职。即令其来京询问。并令全保将魏耀解京。与高杞质对。兹于解到时、交军机大臣会同刑部审讯。据魏耀供称、秦泰馈送一事。高杞先向伊询问。伊随口迎合。称系在汉口兑换金子。实则毫无影响。其匣费及李世望代为营运二事。高杞与初彭龄彼此诿卸。各执一词。朕念初彭龄现任卿贰。尚欲全其颜面。不肯遽令对质。此即朕格外施恩。保全敢言之臣。正所以去朕之壅蔽。迨高杞供出初彭龄将密奏事件、及面奉谕旨、向伊一一详述。实堪托异。此岂高杞所能捏造乎。因将初彭龄解任。与高杞面质。初彭龄理屈词穷。惟有俯首认罪。详阅所供。伊于漏洩密谕一节。无可置辩。恳请治罪。并称与吴熊光向无仇怨。惟自认风闻不实等语。朕此时若治初彭龄以陈奏失实之咎。恐无识之徒。见言事者身获咎戾。相率缄默。即遇臣工果有不公不法之事。亦不肯直言无隐。于政治大有关系。且初彭龄参奏吴熊光后。朕不过密为饬查。亦未遽以所言为实。初彭龄既非有心倾陷。转不必哓哓辨白。惟伊于独对时、将密陈面谕事件、向人传述。是在朕前欲博侃直之名。而在外闲又欲透漏消息。藉张声势其居心竟不可问。初彭龄之罪。实在于此朕亦不能曲为保全矣。至高杞既闻秦泰有馈送吴熊光之语。于朕垂询时。即深信该督操守廉洁。亦何妨将此一事、据实直陈。乃于朕前不言。转告之初彭龄。殊非以诚事上之道。有负国恩。高杞之罪在此。魏耀本系微员。惟知迎合高杞。将捕风捉影之谈。污蔑总督。尤为卑鄙。除高杞、魏耀、业经革职外。初彭龄、著革去顶带。俱交刑部看守。不必监禁。听候定拟。知县王垂纪、既经讯明湖北匣费、由初彭龄误听生疑。与伊无干。应无庸议。所有此案罪名。著大学士、满汉尚书、会同原审大臣、定拟具奏。　　

○转户部左侍郎戴均元、为右侍郎。调兵部左侍郎潘世恩、为户部左侍郎。转兵部右侍郎刘凤诰、为左侍郎。以都察院左副都御史陈霞蔚、为兵部右侍郎。大理寺卿周廷栋、为左副都御史。　　

○以吏部尚书德瑛、为满洲繙译乡试正考官。通政使司通政使善宝、为副考官。理藩院尚书博兴、为蒙古考官。　　

○戊戌。上幸万寿山。　　

○谕内阁、陈嗣龙奏、乡会试科场办理供给之顺天府通判、治中、每日在场专司供给。并照料举子粥饭。管理水火夫役。傥该员等有本家亲戚入场应试。难保无滋生敝□大端。请照提调之例。一体回避。以昭慎重等语。著照所请。自本科乡试为始。均行回避。并著纂入科场条例。　　

○命理藩院左侍郎贡楚克扎布、驰往河南审案。　　

○予福建出洋淹毙典史谈堃、牟之珂、祭葬恤荫。兵丁陈全、赏恤如例。　　

○己亥。以山西巡抚伯麟、为云贵总督。湖北布政使同兴、为山西巡抚。河南按察使台斐音、为湖北布政使。山西冀宁道庆格、为河南按察使。　　

○添设南苑骁骑校二员。仍食领催钱粮、准其补放防御章京缺。　　

○庚子。谕内阁本日大学士满汉尚书及原审大臣会同议奏初彭龄等罪名一摺。据称初彭龄冒昧参劾已属陈奏失实。此语非是。朕从不因言事罪人。最喜敢言之臣。此实素怀。至密陈面谕事件。私向高杞传述。竟照漏洩机密重事律拟以斩监候。尤为过当。竟系诸臣欲杜言事者之口。必有不可令人知之事矣。此案先经初彭龄往见高杞。问及吴熊光操守。高杞答以实属廉洁。初彭龄不肯深信。议论吴熊光声名平常。旋据高杞告以秦泰馈送一事。初彭龄据以入奏。并密陈得受匣费、及吴熊光亲家李世望代为营运二款。迨召见时。朕谕以此事交全保查办。恐未肯和盘托出。伊奏称若严切降旨。全保自不敢稍为徇隐。朕又以吴熊光如果赃款属实。则李世望代为营运之处。亦当交汪志伊查办。初彭龄奏称、汪志伊查办甚好。伊出见高杞、即将召对所奉之旨、向高杞传述。其获罪实在于此。即照漏洩常事律加等。罪亦不过褫职远戍。何至辄引近侍官员漏洩机密重事律、拟以大辟。况臣工必遇事敢言。方可祛除壅蔽。凡关系敝□大端、及臣僚中不公不法等事。既有所闻。本应即行陈奏。候朕密为查察。若所奏属实。亦系分所当言。不足为功。设其中未尽确实。朕准情酌理。自有权衡。必不致无辜被累。若概诿诸尚无确据。势必事已破露。罪状昭著。始行入告。何如早为发觉。转不致酿成钜案乎。初彭龄风闻不实。原无可罪。至于漏洩一节。亦当按事之大小、以定罪名轻重。朕召见臣下所降谕旨。均不可视为泛常。然漏洩之罪。必视其所透漏者、究属何事。关系何项紧要机宜。方可照漏洩机密重务拟罪。今初彭龄所漏洩者。祇系将谕令全保汪志伊查办之旨、向人传述。尚非别有重大情节。且亦尚未交汪志伊查办。若遽照前律拟斩。设遇有漏洩军国重务者。其罪更何以加乎。且现在与议诸大臣中。即皆常经召对之人。试各扪心自问。岂能尽守口如瓶。毫无漏洩。设有一二传播之言。被人指摘。若俱照此例办理。既于政体有乖。亦甚非诸臣之福也。即如本日召见申谕之旨。诸臣自当祗服训辞。互相戒勉。正应向僚佐传说。亦岂得谓之漏洩乎。初彭龄平日陈奏各事。除现在所办铜案外。其余亦多非确实。然朕所以谆谆训谕、欲保全敢言之臣者。并非为初彭龄一人。诚以大臣中建白者少。而缄默者多。即多方激励。尚恐不肯尽言。今若将初彭龄问以重罪。恐外闲无识之徒。妄生揣摩。或疑朕于初彭龄厌其多言。科以他罪。从此箝口结舌。惟事模棱。必致壅蔽日多。于政治大有关系。初彭龄之罪。本应革职发往新疆。姑念其现有老亲。著革职加恩令其在家养亲。闭门思过。此朕因初彭龄言事之心尚属可原。是以格外施恩。亦所以风励臣工。勉为謇谔也。高杞以二品大员本有言事之责。经朕再三询问吴熊光操守。伊既力保其廉洁。而于魏耀传说馈送之语。当时不行陈奏。转向初彭龄详述。实属巧诈著照议发遣伊犁。令其自备资斧前往。交与将军松筠、派委苦差。效力赎罪。魏耀惟知迎合上司。以毫无影响之赃私重情。污蔑总督。著即照拟总徒四年。除将与议大臣等面加训饬外。著将此案办理缘由通谕知之。　　

