<!-- { "loadSidebar": true } -->
○谕内阁、吴璥等奏、豫东黄河工程料物请分别价值核实报销一摺。河工采办料物原定例价不敷。各厅员因此藉口后遂通融开报。而浮冒之敝□大、即影射其中。前经戴均元奏明、请将南河料值、按照时价、实用实销。经朕降旨允行。今吴璥等奏请豫东采办料物、亦一律核实开报。除岁料内秫秸一项。豫东旧有帮价津贴、仍令循照旧例办理外。其檾麻一项、及抢险添用秸料。著亦准其按照时价、核实题销。惟本年抢险所用各料物。前此并无月报。其价值无从查核。是惟在该河督等激发天良。破除情面。实力查察。将用料之多寡购价之抵昂、确实题报。方为实用实销若所报不确。岂不徒为工员浮冒地步。近来大吏、每不以严察属员为事。试思各大员皆受朕深恩。若但知洁己、而一任属员敝□大混。大法而小不廉。又岂国家委任之意乎。即如直隶官吏串同冒帑一案。以报解钱粮章程素定之事。尚如此作奸犯科。况河工报险抢修钱粮。本无一定数目。若非统辖之员实心稽核。其中安能尽归确实。该河督等当以直隶之案为鉴。若将来查有浮开侵蚀等敝□大。则惟执法严惩。断不姑贷也。其嗣后该省秸麻价值、亦著与江省一例由地方官按月详报咨部存查。至土方一项、非秸麻可比。难以按月定值。其取土道路远近、本有定则。若农时忙隙、雇值高下区分、亦属实情。其应如何分别价值设法稽考之处。著该部详悉妥议具奏。其原奏内所称李亨特任内未题未销各案。仍著照旧例价报销。以杜牵混。　　

○赈甘肃宁夏、宁朔、平罗、三县、被水灾民。缓徵宁夏、宁朔、平罗、皋兰、西宁、五县、新旧额赋。并贷耔种口粮。　　

○乙丑。谕军机大臣等、铁保等奏、郭家房坝工进占情形、并霜降节前黄水复涨抢护各工缘由一摺。郭家房漫工坝基。前据铁保等奏盘筑完竣。兴工进占。今复因上游黄水陡涨。郭工漫口、溜因风激。全归金门。下注东坝。而丰北睢南邳北各工埽段、均有行蛰坐垫。其铜沛北岸之苏家山石坝、刷塌三十余丈。骤难堵合。是该督等于郭工漫口、既未能堵闭合龙。而现在蛰塌工段、复层见叠出。阅之殊为焦灼。又据另片奏、郭工形势渐变、必须添做边埽、疏挑引渠、需项较多、请于两淮运库、淮安关库、拨发银五十万两、解工应用等语。南河工程。近年来请拨帑银不下千万。比较军营支用尤为紧迫。实不可解。况军务有平定之日。河工无宁晏之期。水大则恐漫溢。水小又虞淤浅。用无限之金钱。而河工仍未能一日晏然。即以岁修抢修各工而论。支销之数。年增一年。偶值风雨暴涨。即多蛰塌。此即工员等虚冒之明验。该督等每奏报一险工。必称他处尚有应办之工。罗列若干。是报险者止一处。而豫为将来增工之地者、即不止一处。朕固不惜多费帑金。设法疏治。但尽归虚掷。即该督等毫无沾染。而任听工员捏报浮开。又安用伊等为乎。本年节次请拨之项、较之往岁尤多。今复请拨银五十万两。亦即照所请、于两淮运库、淮安关库、拨发解工应用。该督等摺内、既称具有天良。此语天实鉴之。若此中稍有浮冒。则是全无人心。恐身家性命不能保矣。此时正河溜势微弱。看来海口改道一事。尚无把握。该督等当查勘情形。如果碍难办理。应如何著手之处。即著据实奏闻。不可稍存回护。致干咎戾。将此谕令知之。　　

○丙寅。上幸万寿山。　　

○调正黄旗汉军副都统珠尔素、为杭州副都统。以阿克苏办事大臣。永悫、为正黄旗汉军副都统。　　

○丁卯。上御洞明堂。勾到浙江、湖广、陕西、情实罪犯。停决浙江斩犯十一人。绞犯三人。湖广斩犯七人。绞犯二十七人。陕西斩犯十二人。绞犯十人。余一百三十人予勾。　　

○河东河道总督吴璥奏报秋汛安澜。巡抚马慧裕、长龄、均下部议叙。　　

○赈江苏淮安、扬州、徐州、海、各府州属、滨临湖荡被水灾民。并缓徵减则田地本年额赋。　　

○戊辰。谕内阁、现在将交冬令。天气渐寒朕秉烛披章。照常办事。惟王公大臣等奏事入直。其年老者冲寒待漏。未免精力不支。嗣后时届三冬。所有应行入朝之王公及一二品文武大臣、年在七十以上者。均著加恩于辰初进内。豫备宣召。以示体恤耆臣至意。　　

○谕军机大臣等、前据德楞泰奏新兵剿捕叛贼情形。迄今又阅九日。并未续有奏报。甚为悬盼。现在叛贼止有一股。不过二千余人。统计官兵不止十倍于贼。又兼新兵齐心效命敌忾同仇。德楞泰当此大军云集之时。亟应鼓其锐气。一举蒇功。乃日久稽延。并未痛加剿办。殊不可解。试思官兵安驻军营。并不剿贼接仗。不惟饷项虚糜。徒滋繁费。且以奋勇趫健官兵、不令及锋而试。必致积久锐气渐消。而叛贼劫掠自如。益无顾忌。地方日滋蹂躏该处居民、目击军营调集多兵。不即诛除逆匪一任叛贼肆意荼毒。人心亦即涣散。难保不去而从贼。尚复成何事体。德楞泰膺兹重任。如此懈缓。竟不知其是何居心。岂不欲贼匪速平乎。德楞泰惟当勉思振奋。上紧剿除。务于十月内蒇功竣事。不可稍有延缓。致前功尽弃。凛之慎之。将此传谕知之。　　

○以已革贝勒绵律弟绵彳□同、降袭贝子。　　

○己巳。上御勤政殿听政。　　

○谕内阁、前因刑部等衙门题覆奉天省民妇段李氏因疯殴伤伊夫段廷儒致毙一案、将该氏问拟斩决。内阁亦以李氏著即处斩票拟进呈。与胞弟殴伤胞兄致死改为斩候者、办理有异。因命刑部堂官查明旧例成案、详晰具奏、兹据刑部覆奏、以妻之于夫、服属三年、其因疯殴死、及误杀可矜者均按本律定拟、概不夹签、从前曾有奉旨敕下九卿议改监候者、亦有奉旨由立决改为监候者等语。刑律以服制为重。妻之于夫服属三年。固当按律问拟。然有平素并无陵犯。实系一时疯发殴夫致毙者。究属一线可原。揆之情法。亦不可不量从末减。嗣后遇有此等妇人因疯殴毙本夫之案。确凿无疑者。刑部仍按本律定拟具题。著内阁核明、于本内夹叙说帖、票拟九卿议奏、及依议斩决双签进呈。候朕定夺。所有奉天省段李氏一案即著九卿议奏。寻议、段李氏应改为斩监候。秋后处决。从之。　　

○湖广总督全保奏、盘获陕西贼谍王大新。擢把总田受乾、为千总。　　

○以正红旗汉军都统庆怡、为宗人府右宗人。　　

○以哈密办事大臣成书、詹事府詹事汪滋畹、翰林院侍讲周兴岱、为内阁学士兼礼部侍郎衔。光禄寺卿陈崇本、为宗人府府丞。　　

○以正黄旗汉军副都统永悫、为镶黄旗蒙古都统。内阁学士明志、兼正黄旗汉军副都统。　　

○赏二等侍卫雅满泰、头等侍卫为阿克苏办事大臣。　　

○庚午。谕内阁、玉庆奏、查出私赏土尔扈特和硕特通事顶带历任喀喇沙尔办事大臣一摺。朝廷名器。如有应行鼓励人员自应奏明赏给。乌尔图纳逊、那清保、麒麟保私赏通事四名六品顶带。甚属非是。乌尔图纳逊、那清保、既已身故。麒麟保业经获咎。俱免深究。著玉庆晓谕该通事等、以尔等顶带皆系前任大臣私行赏戴并未奏明。今经查出应即裁彻。大皇帝念尔等数年来一切差使均属奋勉著加恩降一等赏给七品顶带嗣后凡有当差奋勉应赏顶带者该大臣等奏请先赏金顶果能加倍奋勉。再行奏请赏给六品顶带。不准私自赏给。　　

○辛未。孝慈高皇后忌辰。遣官祭福陵上诣大高殿行礼。　　

○还宫。　　

○谕军机大臣等、此次贼匪由斜峪关南窜肆扰。经扎克塔尔等迎头截杀官兵剿贼时、据称有首逆在阵前跪请乞降者德楞泰以其罪大恶极、断无宽恕之理所见甚是。此次大兵专办叛贼。伊等身隶营伍敢于纠众谋逆已犯不赦之条。岂能再为宽宥但贼营内现有三千余人。未必全系叛逆或亦有沿途裹胁、为炊爨服役、不得已而从贼者。此等为从之犯。若未经抗拒官兵。则尚有一线可原。当此大兵云集。若已畏惧潜逃。竟可置之不问。傥临阵乞降。或杀贼自赎均可量为宽贳。德楞泰并当广为晓谕。多设闲谍。即将如此分别办理之法、宣播贼营。既使从贼之人、早知去就。且使真正贼匪闻之、心生惶惑。立时溃散。庶蒇事更可迅速。如日内速得胜仗。又经剿散千余人。其所剩之贼。亦不过千余人。或擒获著名首逆数名。即由六百里加紧驰奏。其所获首逆、如受伤已重难于解京。即著在彼脔割枭示。若首逆内有未受重伤者。即遵照前旨、迅解二三名到京。候朕廷讯尽法处治。　　

○以剿捕福建洋匪出力赏游击卢庆长、花翎余升擢有差。　　

○以剿捕陕西贼匪出力。擢佐领巴杭阿、为协领。千总赵洪、为守备。　　

○以孟冬时享太庙。自是日始斋戒三日。　　

○壬申。谕内阁、户部奏请将现行常例内捐请封典、捐纳职衔、捐纳贡生及因捐封报捐虚级四项、照外捐监生之例暂准于各该省藩库报捐一摺。从前办理川省善后事宜。一切需费、多系由部拨解。是以督抚等曾有请将捐贡捐衔捐封三项在外省报捐之奏。均经驳饬。数年以来。部库帑项充盈。而外省遇有急需。转须辗转协拨。未免缓不济急。今据该部请将捐请封典等四项、就近于各该省藩库报捐。系为外省支拨较便起见。尚属可行。惟外省钱粮出纳。往往假手吏胥。易滋敝□大混。即如直隶省司书舞敝□大。竟敢私雕假印。勾通州县。将报解正杂钱粮虚收冒抵。酿成大案。可见劣员蠹役等作奸犯科。无所不至。今此项捐款、准归各藩库报捐。该督抚等当督率藩司、妥立章程、严密稽核。务须杜绝诸敝□大。以归实贮。若滋流敝□大。国有常刑。不可见利忘害、以身试法也。仍将所收银两、及报捐人数、按月报部查核。每凑足十万两。亦照报捐监生之例。附便奏闻。听候指拨。如无动拨之处。仍行解京。不得藉词公用。径行开支。　　

○以刑部尚书秦承恩、署直隶总督。协办大学士吏部尚书费淳、署刑部尚书。　　

○予故侍郎衔署直隶总督裘行＜闲＞、祭葬如总督例。谥恭勤。赏其子元善举人。一体会试。　　

○赏广宁门外普济堂煮赈小米三百石。　　

○赈直隶安、新安、雄、博野、任邱、五州县、被水灾民。并免新旧额赋。贷霸、保定、大城、清苑、蠡、高阳、献、肃宁、天津、青、静海、沧、盐山、龙门、冀、新河、衡水、隆平、宁晋、十九州县、被水灾民耔种口粮。并缓徵新旧额赋。　　

○癸酉。孝敬宪皇后忌辰。遣官祭泰陵。　　

