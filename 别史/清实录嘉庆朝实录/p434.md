<!-- { "loadSidebar": true } -->
○谕军机大臣等、据汪志伊奏、查勘堤工目睹各州县境内积年被水田亩未涸、请将湖北岸商匣费银两、作为防堵疏消之用一摺。堤垸保卫田庐。关系紧要。今汪志伊目睹汉阳等州县均有未涸田亩未筑堤塍。并接据呈报江陵县一百余垸、因万城堤溃口、田亩尽沉水底。监利县一百余垸、情形相同。天门县七十二垸、全数被淹。此外汉阳、潜江、荆门、公安、应城、等州县民闲连名具呈或请堵塞开疏。或请减则豁粮。不下数十起。自应亟筹勘办。以兴水利而卫民田。其所请岸商匣费一项、作为修理之用。自系以公济公。事属可行。惟据称该省岸商、向有督抚衙门匣费每年银十万两因节奉谕旨查禁后、历任督抚俱未敢收受等语。此项匣费银两、现存何处。核计共有若干。现在修垸之费实需若干。著汪志伊咨会额勒布查核明确会同妥议具奏将此谕令知之。　　

○是日。驻跸黄新庄行宫。　　

○戊申。以江南王营减坝大工合龙。河归故道。赏河道总督戴均元、副总河徐端、太子少保衔。并赏戴均元、及道员谈祖绶、叶观潮、花翎。加道员鳌图、按察使衔。已革兵部侍郎江兰、以郎中用。已革山西巡抚同兴、以六部笔帖式用。已革山西按察使傅修、留江南以知州用。余升叙有差。　　

○展赈奉天承德、广宁、辽阳、海城、盖平、复、锦、铁岭、八州县、上年水灾旗民并平粜仓谷。　　

○是日。驻跸半壁店行宫。　　

○己酉。驻跸秋澜行宫。　　

○庚戌。赏跸路经过看守各行宫弁兵半月钱粮。　　

○是日。驻跸梁格庄行宫。　　

○辛亥。上恭谒泰陵。泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○至孝淑皇后陵寝奠酒。临妃园寝赐奠。　　

○祭先农坛之神。遣仪亲王永璇行礼。　　

○谕内阁、本日朕恭谒泰陵泰东陵后。至太平峪阅视工程。见地宫内土性燥洁。工程亦俱坚固。从前盛住管工时、办理尚属用心。伊前此获罪。系因听从工匠于白桩外青桩内采取山石。照刑律本例问拟。但此条例文。刑部原纂时、本未将新旧例案、禁限远近、分析详明。盛住获罪时、不能不援奏定例文、科伊重罪。今此例业经大学士会同刑部核议平允。本日朕经过青桩以内地方。见居民庐舍甚多。其例禁原应比红椿白桩以内、明示区别。是盛住当日获罪之由。情有可原。盛住前已赏给三等侍卫。派往叶尔羌办事著加恩升授头等侍卫仍留叶尔羌办事大臣之任。此案盛住既已加恩。其案内获咎之监督七十三等、亦者加恩各于原官降一等起用。　　

○闽浙总督阿林保奏报、舟师攻剿朱濆盗船。歼贼多名。得旨嘉奖。外委刘汉清等、升擢有差。赏乡勇首林二、顶带。　　

○是日。回銮。驻跸秋澜行宫。　　

○壬子。以和阗办事大臣继善、为奉天府府尹。　　

○调三姓副都统额勒珲、为荆州右翼副都统。镶黄旗汉军副都统达松阿、为三姓副都统。以喀什噶尔参赞大臣晋昌、为镶黄旗汉军副都统。　　

○是日。驻跸半壁店行宫。　　

○癸丑。孝贤纯皇后忌辰。遣官祭裕陵。　　

○谕内阁、本日户部题销嘉庆十年分展谒西陵、赏给各行宫弁兵半月钱粮银两一本。已依议行矣。此项赏银。系前年三月内加恩颁赐。为数祇三十余两。经户部咨查直隶。文牒往来。迟至两年之久。始行报销。恐弁兵等得受赏银。亦不免有稽时日。殊非体恤之道。嗣后凡遇赏赉行宫弁兵银两。均著于行在广储司动支。仍饬户部知道毋庸由部报销。以归＜闲＞易。此次赏赉行宫弁兵钱粮。即照此办理。　　

○谕军机大臣等、勒保奏恭覆谕旨一摺。据称川省入伍新兵、俱系随征乡勇、自愿食粮、从前川北各营、共拨过五百四十六名、除开除外、现在业经过制已为额兵者、共有三百二十七名、其尚未过制仍食新兵钱粮者、祇有一百三十八名、其余散在各营者、不过数名、及一二十名等语。新兵既经入伍。即与陈兵无异。川北各营现未过制之兵。祇有一百余名。为数不多钤束亦易。该督当饬知营员等一体管教。无庸分别新陈。稍存歧视。总之恪守营规当差出力者、随时予以奖拔。其不安本分或滋生事端者。无论新兵陈兵。一有过犯。即当惩处俾各知所感畏。自可日久相安。方今四海一家。朕抚视外域。与内地臣仆一视同仁。况入伍者同系齐民。更何新旧之殊。即如桂涵、罗思举及此次出力之罗贵、均系乡勇出身。因其奋勉宣力。俱经破格奖擢。该督惟当常时晓谕。勖令该兵丁等观感效法。以期永受国恩。则众心悦服。即桀骜性成者、亦不戢自消矣。将此谕令知之。　　

○以奉宸苑卿广兴、为总管内务府大臣。　　

○是日。驻跸黄新庄行宫。　　

○甲寅上诣大高殿行礼。　　

○还宫。　　

○乙卯。上御乾清门听政。　　

○谕内阁、玉麟初彭龄奏、讯明寿州谋毒三命正犯、即行办理、并讯问江苏委员等大概情形一摺。此案玉麟于到安徽后。复提集犯证、逐加审讯。委系张大有因与弟妇通奸。谋毒三命。与初彭龄原审悉符。其胡兆信、张保国、前后翻供之处。业据讯属虚诬。是案情已无疑义。张大有一犯、业经玉麟等遵旨正法。其余定拟各罪名。著刑部核议具奏。　　

○以通政使司通政使长琇、为都察院左副都御史。通政使司副使珠隆阿、为太仆寺卿。　　

○以凤凰城城守尉东林、为成都副都统。　　

○丙辰。谕内阁、据观明奏关亚锦杀死四命一案。凶犯关亚锦并被杀之林栋、林受凤、张公连、皆系发遣为奴之犯。从前伊等家主捏报脱逃。今经查出。请将捏报之家主巴扬阿等、重责革退马甲。并将率行呈报之协领、佐领、及失查关亚锦杀死四命之案各员查议。俱著照所请行。凡发遣为奴人犯。该家主等理宜严行管束。毋许出外滋事。今巴扬阿等因为奴人犯不能种地。令其在外居住。以致任意妄为。若不整饬。则日久必有勒索银钱令其赎身者。成何事体。著交吉林黑龙江将军等、嗣后凡有发遣为奴之犯。务令该家主严行管束。断不许勒索赎身。及任听在外居住。经此次禁止之后傥有此等事件。一经该将军查出即严行参奏。不可姑息。　　

○丁已恭纂高宗纯皇帝实录圣训告成。　　

监修总裁大学士庆桂等奉表恭进。上诣保和殿陈设实录圣训案前行礼受书。礼成。御太和殿。作乐宣表。　　

监修总裁等行礼。毕。王、贝勒、贝子、公、及文武各官等奏言。钦惟高宗纯皇帝神功圣理。久道化成。皇上率由成宪。敷贲前光。本善继善述之心。体惟精惟一之义。兹者隆仪懋举。谟烈光昭。于万斯年是彝是训。臣等欣逢庆典。曷胜庆忭欢欣之至上传制曰。朕惟皇考高宗纯皇帝祯符周甲。宝箓开辰上理贞恒。至诚悠久。朕祗承诲政亹勖传心。特命大学士等恭辑实录圣训。绎思圭臬。抒慕羹墙。兹者宝典告成。鸿仪懋举。朕得斋心盥诵。夕业朝兢。亦俾万世子孙臣民恪遵法守。朕心欣慰。与卿等同之王以下文武各官行庆贺礼。派出奉书之贝子、公、及宗人府官、由保和殿恭奉实录圣训至乾清宫安设。上复诣香案前行行礼。　　

○谕内阁钦惟我皇考高宗纯皇帝久道化成。至诚无息临御六十年。兢业常如一日敬天法祖。勤政爱民。盛德大业。极于史不胜书。仰惟圣武布昭。无远弗届。拓地数万。蒇绩十全。自古未隶版图之域。莫不来庭向化。同我车书。至于宸章圣制。卷帙盈千。广开俊科。搜采遗籍。天禄石渠之秘。四库七阁之藏。文教诞敷。日星并焕。矧夫福由天锡。万祥毕臻。圣寿纯常。享祚永久。稽诸往牒。罕有比隆。朕自冲龄。渥承眷顾。迄授玺以后。亲承训政。仰见圣德神功。懿铄隆茂。爰于亲政之初。命大学士等督率官员。敬谨纂修实录。比年纪事。一归＜闲＞质。共成书至一千五百卷。又续经恭辑圣训三百卷。典谟宏富。实为邃古之所未有。兹全书告成。百僚共庆。式瞻巍焕。亿禩为昭。金錀尊藏。绍庭弥切。馆臣等八载以来。悉心编勘。妥速竣功。允宜优加甄叙。以彰钜典而奖勤劳。监修、总裁官、副总裁官、暨提调纂校收掌繙译誊录等员、与执事人等、作何议叙之处。著该部查照旧例。斟酌妥议具奏。其筵宴赏赉。亦著该部察例具奏。　　

○又谕、本日皇考高宗纯皇帝实录告成。朕祗肃受书。实深欣庆。除已降旨将在馆各员及执事人等、一并施恩交部查照旧例优叙锡赏外。溯思开馆以来。计逾八载。卷帙浩繁。办理实非易易。所有在馆臣工等、皆能尽心编辑。各矢勤劳。此内监修正总裁大学士庆桂、正总裁大学士董诰、前后在馆八年。始终其事。允宜特加优奖。庆桂、著加恩赏用紫缰。董诰之父尚书董邦达、从前未经入祀贤良祠。著加恩准其入祀。其原任各总裁内。前工部尚书赠协办大学士彭元瑞、从前开馆之时。一切章程体例、皆出其手。兹全书告蒇。未与观成。殊深恻念。著加恩赐祭一坛。入祀贤良祠。其长子彭翼蒙、系原任礼部主事。并著以员外郎即用。前大学士王杰、在馆四年。恪恭将事。著加恩赐祭一坛。其长子王＜土乘＞时、原系主事职衔。并著赏加员外郎职衔。前大学士朱圭、在馆八年。懋著勤慎。著加恩赐祭一坛。其长子朱锡经、原系户部郎中。著于服满后以四品京堂用。前礼部尚书协办大学士纪昀、在馆七年。伊子纪汝传、原任云南知州。著加恩以同知用。前吏部侍郎恩普、虽派充副总裁未久。但先充纂修总纂。俱属出力。伊子承安、现系候补笔帖式。著加恩以主事即用。以示朕推恩锡类、褒奖勤劳至意。　　

○又谕、本日皇考高宗纯皇帝圣训实录告成。朕于辰刻吉时御殿受书。祗肃成礼。百僚毕贺。维时天色晴霁。气候暄和。吉事有祥。弥增欣庆。仰维皇考高宗纯皇帝德盛化神。功巍文焕。六十余年之诒谋郅治。具在＜闲＞编。朕志切绍庭。刻深兢业。幸皆上邀鉴佑。故当此全书告竣之日。寅承鸿贶。明示庥嘉。实我国家亿万年景福所基。嘉与在廷大小臣工。同殷额手。允宜普锡恩施。用昭庆典。除先已降旨、将　　

