<!-- { "loadSidebar": true } -->

○谕军机大臣等、玉宁奏、查看黄河以南蒙古番子情形一摺。据称查勘河南五旗地方、前经奏定令番目安卡设立交界鄂博之处、并无一人、所有从前永远枷号之贼番、现亦不知下落、并据纳罕达尔济告称、伊住牧界内、被循化所属各番逼处、时来抢掠、现在番目尖木赞全族、在察罕诺们汗旗下居住、策合洛全族、在纳罕达尔济旗下地方居住、驱逐为难等语。青海蒙古积弱。久被番族侵侮。前经特派钦差查办。定立章程。申画疆界。乃该番等竟敢藐抗不遵。占据蒙古界内。毫无畏惧。自应严行驱逐。随时惩究。玉宁系管辖大臣。正当妥筹办理。设有碍难径行之处。即据实奏闻请旨。亦无不可。乃另摺转请将青海蒙古事务。归并陕甘总督管理。所奏殊属非是。西宁设立办事大臣。专为管理蒙古番子事务。定制已久。岂有此时独不能控制之理。况陕甘总督驻劄兰州。鞭长莫及。势不能遥为经理。玉宁自称遇事不敢推诿。殊不知所奏正坐推诿矣。玉宁著传旨申饬。现令贡楚克扎布、驰赴西宁。伊系原定章程之人。著玉宁俟其到后、会同筹商。先将蒙古界内番族、概行驱逐出界。傥驱之不听。或需兵力。即酌量奏调。妥协办理。总须使番众真心慑畏。自不敢再行盘踞。各蒙古亦可渐就宁辑。至西宁办事大臣、或有呼应不灵、应如何酌定章程之处。并著与贡楚克扎布悉心筹议具奏。请旨定夺。将此谕令知之。　　

○以礼部右侍郎文宁、署吏部左侍郎。兵部右侍郎广兴、署刑部左侍郎。　　

○是日。驻跸烟郊行宫。　　

○壬申。上还宫。　　

○癸酉。诣奉先殿行礼。　　

○诣大高殿寿皇殿行礼。　　

○谕内阁、盛京为我朝发祥之地。桥山弓剑。王迹肇基。谟烈昭垂。燕诒亿禩。从前我皇考高宗纯皇帝四次恭谒祖陵。一切川原形胜。风土物宜。因见徵闻。发抒睿藻。曾于癸卯年、将四次东巡盛京圣制诗。命质亲王仪亲王成亲王及朕分年按次、每人各录一分。装潢汇贮。以示觐扬垂裕至意。维时朕所敬录。即系癸卯年圣制诗。天章炳焕。悉关缔造鸿规。非特流览吟题之作。朕此次祗遹成模。初举谒陵之典。跸路往来。遍循旧迹。仰惟创业艰难。栉风沐雨。绍闻衣德。时寓篇章。凡得诗一百五首。皆系皇考曾经题咏。并多恭依元韵成什。自应恪□家法。贻我后人。著将此次御制诗篇。交皇次子皇三子各录一分。装成二卷。汇贮一匣。俾知敬念前型。永垂法守。　　

○甲戌。上以恭谒祖陵礼成。御太和殿。王以下文武大臣官员、进表行庆贺礼。　　

○谕军机大臣等、那彦成等奏称、洋盗林亚发等五起、率众投诚、请分别赏给顶带以广招徕等语。此等犷悍匪徒。为恶已久。今投出之后。自当加恩收抚。但人数既多。究难深信。若谓此八百余名俱心怀叵测。固未必然。但竟云人人革面洗心。无一二反侧之徒。恐亦未必。总之安插之法。宜散而不宜聚。那彦成等、惟当分投安置。使之人少势孤。日后自无他虑。并当传集该盗等、谕以尔等皆屡经犯法。罪在不赦。今蒙皇上格外天恩。特加赦贳。并令安插得所。尔等从此当勉为善良。若再稍有滋事。不肯安分。必当加倍治罪。再尔等在洋日久。果能熟习水性。情愿效力。并准尔等随同官军、出洋捕盗。更可奋勉立功。试思尔等此次杀贼投诚。图功遭怨、已与群盗为仇。势难两立。惟有帮助官军、出力剿捕。将其余盗首等乘势歼除。尔等方免后患。将来果著有劳绩。即当奏明升奖。如此剀切晓谕。伊等自必知感知惧。可收以贼攻贼之效。至现在那彦成等请将伊等赏给千把外委之处。未免过优。所有请赏补千总之林亚发、韩斗凤、陈五、李福生、均著先赏给外委。至请赏补把总外委之张长贵、沈世传、曾亚满、均著先赏给额外外委。毋庸给予顶带。将来伊等果能缉捕立功。再行量予升擢可也。将此谕令知之。　　

○户部议准、浙江巡抚阮元疏报、象山、永康、二县、开垦田一百二十七顷八十六亩有奇。照例升科。从之。　　

○乙亥。上御乾清门听政。　　

○以太仆寺卿英和、为内阁学士。兼礼部侍郎衔。　　

○丙子。孝慈高皇后忌辰。遣官祭福陵。　　

○上临故御前大臣三等公额勒登保第赐奠。　　

○调正黄旗护军统领奕绍、为镶黄旗护军统领。镶蓝旗护军统领贡楚克扎布、为正黄旗护军统领。镶红旗护军统领德麟、为正白旗护军统领。以御前侍卫达勒精阿、为镶蓝旗护军统领。科尔沁郡王和硕额驸索特纳木多布斋、为镶红旗护军统领。　　

○丁丑。谕内阁、昨日军机大臣会同刑部、审拟护军校关灵、在景运门外装伤妄拏一案。已将关灵问拟斩候。归入本年朝审情实办理。此案关灵身充护军校。在禁城内该班。辄敢自行放爆动刀。妄拏诬陷。问拟大辟。实属罪由自取。与所拏之人。固无干涉。第禁城之内。门禁自应肃清。各官员进内当差。岂容任意携带厮役多人。出入往来。毫无限制。即如此案大理寺寺丞桑英、以六品微员。是日进内随班陪奏。其跟班家人。竟得走至景运门外、在于台阶坐歇。实属不成体制。试思禁地森严。即宗室王公蒙古王公等、秩分较崇。其护卫本属不少。至该班入内。则当大加减损。此外文武一二品大臣、及四五品以上各堂官、因事进内。均应酌量仆从。人数不得过多。至侍卫司官章京等、除本馆本衙门、原在禁城之内。以及该班值宿等事。自不能不准其酌带仆从。至于引见奏事之时。并亦任听家丁等径至景运隆宗门外、杂沓纷扰。大属非是。著交满汉大学士、尚书、详悉会议、将禁城内王公大臣官员等应带人数多寡、以及所带仆从应分别等级行至何处为止。严定章程。不准踰越。并绘图贴说。一并奏闻。以肃定制。寻议、一、王公文武大臣官员、凡进午门、东华门、西华门、神武门。其所带护卫仆从。亲王、郡王、准带十人。贝勒、贝子、公、及一品文武大员、准带八人。二品文武大员、及三品京堂官、准带六人。四五六品京堂官、准带四人。文职五六七品、武职三四五六品官员、准带二人。文职八品以下、武职七品以下官员、准带一人。如有踰额多带者。查出议处。一、王公大臣进内行走。除额带护卫官员、准其照旧随带外。其余仆从人等、自王以下、文职三品以上、武职二品以上大员、并内廷行走各员、所带之人。准其至景运门隆宗门外。俱令台阶下二十步以外停止。不得至附近台阶处。此外跟随文职四品以下、武职三品以下官员者。概令于左翼门台阶下为止。均责令管门章京带领护军、常川稽查。禁止踰越。违者责处。从之。　　

○赏广宁门外普济堂煮赈小米三百石。　　

○给安徽凤阳、凤台、五河、怀远、寿、泗、天长、七州县、水旱灾民一月口粮。并缓徵桐城、潜山、蒙城、三县、本年额赋。　　

○展缓安徽全椒、宣城、南陵、贵池、芜湖、繁昌、庐江、望江、青阳、东流、当涂、十一县、及坐落各卫、带徵历年额赋有差。　　

○上以孟冬时享太庙。自是日始。斋戒三日。　　

○戊寅。孝敬宪皇后忌辰。遣官祭泰陵。　　

○谕军机大臣等、本日百龄奏、岸商擡价病民、劣衿得贿私和、审明定拟一摺。据称汉口岸商程启大等、于淮盐配运到楚时、藉称成色工本不一、意为高下、私将价值加增、并复递加平色、以致行户水贩、辗转递增、经该处监生吴家珏等历次具控、现经审讯定拟等语。淮盐配运到楚。本有一定例价。今该商等不遵限制。擡价病民。以致衿民藉端挟诈。甚至酿成人命。皆由奸商网利而起。前据佶山奏称潞私充斥。官引滞销。似此官盐之价。贵于私盐数倍。小民焉肯弃贱食贵。无怪官引滞销。私盐充斥。乃鳃鳃焉惟以缉私为急。岂非舍本求末乎。吴熊光、托津、赴楚省查办此事。著查明该商等擅擡盐价。是否私自增添。抑曾经禀明盐道、及佶山、准令伊等办理。毋任含混。将此谕令知之。　　

○铸给塔尔巴哈台管理各卡满营及伊犁锡伯索伦察哈尔额鲁特四营事务领队大臣关防。从前任参赞大臣果勒明阿请也。　　

○予故都统永庆祭葬。谥敬僖。　　

○予云南阵亡游击六十四、把总谢永泰、陆兆宗、毕万春、陈启林、张大成、外委熊宽、胡忠、陈申、萧淮远、祭葬世职如例。　　

○蠲缓两淮富安、安丰、梁垛、东台、河垛、丁溪、草堰、刘庄、伍佑、新兴、庙湾、十一场、水灾灶课。并给赈有差。缓徵板浦、中正、临兴、三场。歉收新旧额赋、及口粮谷价。　　

○赈恤河南上蔡县、被水灾民。并蠲缓本年额赋。又缓临漳、内黄、武安、涉、延津、滑、考城、洛阳、偃师、巩、孟津、登封、十二县。带徵旧欠漕粮。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。冬。十月。庚辰朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○颁嘉庆十一年时宪书。　　

○辛巳。上幸圆明园。　　

○诣安佑宫行礼。　　

