<!-- { "loadSidebar": true } -->
○壬寅。谕军机大臣等、据阿林保等奏、洋盗张然悔罪率众投诚一摺。张然为小臭帮盗首。因家属拏获到官。与夥党等畏罪改悔。率领匪众。并呈缴船只炮械到官投首。著施恩免其治罪。准予投首。又另片奏蔡牵匪船。经孙大刚等击败之后。窜至鹿耳门牵劫商船。并来往漳州福清一带洋面游奕。实堪痛恨。海洋盗首。自知误陷贼党。尚有畏法悔罪者。惟蔡逆始终怙恶抗拒官兵劫害商民。全无悔惧之心。此逆一日不除。海洋一日不靖、必应及早俘获。明正典刑以彰国法而快人心。现在王得禄率领舟师。穷其所往。著饬令赶紧追剿。不可稍予以暇。俾得乘闲窜劫。其投首之张然、本与蔡逆有隙。即将伊投诚首夥内。择其年力精壮者分配兵船。令其随同出洋攻捕蔡逆。如能奋勇出力。擒获盗首奏明请旨加恩。若伊等情愿入伍。量予拔补官职。或不愿入伍。即赏给顶带荣身。亦无不可。该督等惟当督饬水师将领。实力剿办。并严查口岸透漏接济。以期速擒巨憝为要。其朱渥余匪潜匿在闽者并责成许松年等上紧搜剿完竣。以安商旅。所有小臭帮余夥老弱二百余名。即分别发回原籍给保安插严行管束。其兵船遭风遇匪伤毙各兵丁、查明咨部照例办理。将此谕令知之。　　

○命兵部右侍郎成书、工部右侍郎顾德庆前往清河盘查仓谷。　　

○山东登州镇总兵官豆＜雨澍＞、年老休致。以胶州协副将富通为登州镇总兵官。　　

○浙江温州镇总兵官李景曾、因病解任。以广东顺德协副将李光显、为温州镇总兵官。　　

○癸卯。户部议准、前任江西巡抚金光悌疏报、南昌、武宁、新喻、南康、四县开垦水田一顷十一亩有奇。照例升科。从之　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳。六月。乙巳。谕内阁、粤海关税务。自乾隆十五年以后。均系监督徵收。会同总督题报。迨五十七年。钦奉特旨。改令监督专管。仍责成该督抚查明、按月造册。密行咨部。俟期满核对。原以防敝□大窦而严钩稽。乃近来该督抚以事不关已。漫不留心。而吴熊光等、于该关徵收税务情形。竟全不过问。是稽核之例。竟系有名无实。嗣后粤海关税务。应仍著该督抚一体稽查。傥有情敝□大。即当随时参奏。并著按月造册密行咨报户部。俟一年期满。该部将该督抚与该监督所报清册核对。如查有敝□大端。即行参劾。该督抚不得以并无兼管之责。视为具文。甚或通同敝□大混。致干咎戾。　　

○又谕、本日系刑部轮班直日。祇有三名引见官员。并未奏事。当经召见尚书金光悌、及满汉侍郎等、询以该部因何未有陈奏事件。据称本日系恭写神牌吉期、若早闲刑部递摺、正与书写时候相值、是以未经专摺奏事、刑名本章、仍照常恭进等语。所见殊属拘泥。该部即因本日系书写神牌吉期。或将处决重案暂缓陈奏。其寻常事务。尽可于早闲奏递。乃率将一切事件。全行搁压。甚属因循疲玩。刑部堂官、均著传旨申饬。嗣后各部院衙门、如再有似此假托避忌、实图安逸者。定行惩处不贷。　　

○又谕、百龄等奏、查明登花船难于购料成造、仍请添造米艇、以期迅速竣工、俾资缉捕一摺。粤洋剿捕匪船。米艇具有成效。则此吴熊光忽以米艇不能远出外洋。请改造登花战舰二十号。往来外洋缉捕。将米艇全行收入内洋防守。现经百龄等查明、此项船只。所需桅舵大料。因须在外番购觅。是以二年以来未能购得。且此时即购料成造。一经风浪掣损。将来亦无料换修。仍属不能应用。况粤洋绵亘四千余里。止仗此二十船之力。在外洋策应捕盗。宁不顾此遗彼。此皆吴熊光全无主见。不过逞其臆度之词。妄思更改。而于空言陈奏之外。仍无实际。断不可行。百龄等现已估计船身价值。计其一船所需。足造米艇两只。请将原估登花船二十只工料银十五万四千余两。改设大中小米艇四十号。以期节浮糜而便驾驶。所议甚是。著即照所奏办理。又据奏查明东海地方难建营汛一摺。遂溪县东海地方。先经吴熊光议请设立参将专营。在于督抚各标抽兵防守。嗣吴熊光又以东海不产甎木。奏请停止建营。请改募水师。添船缉捕。今据百龄等查明、该处沙土松浮。建筑城堡炮台。难资经久。又与广州湾遥遥相对。以一隅驻守之兵。当四面可通之路。亦复难资控制。是此事亦不可行。吴熊光始则并未详细确查。继知事有所难。又复回护前议。不肯据实奏明更改。一味迁延。且如何改募水师、添船若干、并如何派人管带之处。亦全未议及。殊属因循阘茸。毫无振作。兹百龄等请将新造米艇二十只。专在东海巡防。以二十只在西路洋面策应。其配驾巡兵。即于通省水师按数匀派。既可无庸建立营汛。亦无庸改募水师。其吴熊光原议裁彻督标后营及提标兵丁之处。本与营制不符。且陆路口岸。防守紧要。断不可轻议裁革。百龄等所见皆是。此时应行分别归伍彻募之处。亦均照所奏办理。至目下粤洋缉捕紧要。而水陆营伍。均属废弛。该督等务当振刷精神。实力整顿。以期设一兵得一兵之力。添一船得一船之用。方为不负委任。　　

○以湖北竹山协副将毛秉刚、为广西右江镇总兵官。　　

○丙午。谕内阁、玉宁等奏、通惠河水能漫溢情形一摺。据称通惠河水势骤长至一丈有余、该仓场等现查勘王相公庄迤上西岸汕塌一段、其普济闸大松桩旧工平上闸平下闸等处、先后刷开五处、重运难以挽运、漫口堵筑需时、京仓不得不暂停转运、现严饬通永道堵筑各漫口、以便赶运等语。本年粮运抵通。起卸米石。时日已觉较迟。今通惠河因雨大水势骤长。以致河口刷漫数段。若不克期堵筑。则重运抵通。恐有迟滞。又需在北仓截卸。必致百敝□大丛生。亟应克期堵合。以利漕储。著传谕温承惠遴派明干大员。即于本日速赴工次。将通惠河漫口数段。限七八日内上紧堵合。俾粮石得以源源转运。不可稍涉迟缓。该督现在各工查勘。相机防守。如酌量情形可以分身。即于本日亲至通惠河。督饬委员等赶办堵合漫口事宜。于要工更为有益。稍为因循。重处不赦。慎之。　　

○谕军机大臣等、朕向闻南粮赴通。本省即折价亏短。沿途亦有盗卖情敝□大。以致到通后折价回漕。仓储亏缺。此敝□大关系漕运甚大。该督抚等、各行密访严查。将该旗丁在本省如何亏短。及运米上岸在何水口。该水口是否现有囤积铺户。务即访获根究。再粮米颗粒不容上岸。该旗丁等是否藉变卖土宜为名。夹带米石。亦当详查底里。据实具奏。不可稍涉徇纵。将此谕令河南山东江南浙江湖广江西各督抚知之。　　

○又谕、朕素闻南粮在途。往往盗卖米石。并于亏短之后。有用药发涨情敝□大。现因查办通仓亏米一案。严诘已满仓书高添凤、据称粮米用药发涨、多在天津一带地方、其药名为五虎下西川等语。直隶自安陵以北。道路绵长。粮船行走需时。必亦有盗卖之敝□大。著温承惠即详细挨查。勿稍疏纵。并著密派能事妥员。将卖药之人一并拏获。将此药如何制配。系何药物。及平日如何串通舞敝□大之处。彻底讯明。据实奏闻。将此谕令知之。　　

○铸给陕西汉中镇总兵官及所属印信关防。从前任总督长龄请也。　　

○丁未。谕内阁、前据御史庆明条奏、查旗科道。向无年限。请嗣后作三年为满。更换一次。当交都察院议奏。兹都察院奏称、满洲额设给事中御史共祇四十员、派查二十四旗、左右二翼火器营、需用二十九员、若三年更换、其未奉派查之员、不敷＜闲＞用、势必将已满三年甫经卸事之员、仍行开列、未免窒碍难行等语。科道派查各旗。一切事件。资其纠察。若在任太久。恐与该旗大臣官员。过于习熟。易至瞻徇情面。并不免有自行回护等敝□大。自应照该御史所奏三年更换。庶免日久敝□大生。况该员等系陆续报满。并非每届三年通行出缺。该衙门遇报满一员。即将未经派过者开列数员请旨。自无虑人数不敷。设遇开列人数过少。不妨将现派查旗之员。请旨更调。除去原查旗分。另为签掣调换别旗。如此则彼此互易。亦自不至积久生玩。嗣后各旗及左右二翼火器营。俱照此办理。著为令。　　

○又谕、古先圣王重农贵粟。国家经久之计。首重仓储。天庾正供。颗粒不容短少。每岁漕船抵坝。起卸归仓。收贮谨严。按时支放。特设仓场侍郎总司其事。该侍郎等经朕委任。自当督率所属。慎重钩稽。进米时不容偷减。出米时不容浮溢。此外一切敝□大窦。尤应随时查察。逐处清厘。使奸胥蠹役。共知畏惮。无从措手。方为无忝厥职。乃自嘉庆三年以来。历任仓场侍郎。俱各怠玩因循。毫无整顿。以致已革仓书高添凤、竟敢在彼盘踞。串通甲斗花户攒典仓书人等、一气把持。无敝□大不作。现在研讯之下。据该犯等逐层供吐。始而多出斛面。少收斛面。既而乘运送土米出仓之时。夹带好米。以至将王贝勒贝子等俸票。重支冒领。加以钓扇偷窃。甚至私出黑档。朦混盗领。出米尤多。作敝□大尤大。而监督等亦复通同舞敝□大。得贿分肥。明目张胆。毫无顾忌。近日甫将白米各廒、派员盘验。尚未查竣。已亏短至十数万石之多。殊可骇异。似此积蠹横行。官吏骫法。不知该仓场侍郎所司何事。此而不严加惩办。何以肃纪纲而厘职守。本应一律褫革。惟念同时出缺过多。且人材实难。若概予摈斥。亦觉可惜。因命军机大臣查明各员在任年月。并诸色敝

