<!-- { "loadSidebar": true } -->
○又谕、本日据直隶永定河道陈凤翔奏、永定河北岸五工漫口工程、两旬以来、赶紧加镶、逐步进占、另行开挖河槽宣洩大溜、已于十月初一日未刻合龙河流得归故道、并称前任道员朱应荥、在工奋勉出力、请与办理镶筑事宜出力之原任北岸同知田宏猷、主簿孔昭诚、可否照倒开复其余出力各员、另行缮单奏恳恩施等语。永定河北岸漫口亟需堵合。今既合龙完善。署总督又未接篆。该道自应赶紧奏报。至摺内遽请将原任道员朱应荣等开复。并将其余出力各员一并开单保奏。吁请施恩。殊属冒昧太觉胆大越分。此风断不可长。保举工员。乃总督应奏之事。该道既知该省总督出缺。岂有如此大员、不即＜闲＞放派署之理。自应俟总督到任后禀请保奏。况朱应荣即系由道员降调知府。仍系方面大员。与陈凤翔品秩相等。由该道保奏。实乖体制。即云伊等实系在工出力。何难于摺尾声明。听候新任督臣核办。而必汲汲为此奏乎。陈凤翔先经发往南河差委。嗣复＜闲＞放永定河道员。所有北岸漫工原非伊任内之事。此时堵筑合龙本应加以甄叙。惟伊此摺越分保荐大属不合殊有应得之咎。著毋庸交部议叙。亦不必再予议处。其摺单所奏出力各员吁恳施恩之处著交署督秦承恩秉公核办。具奏请旨。　　

○给河南温、孟、二县、被水灾民口粮。蠲缓新旧额赋漕粮。缓徵内黄、安阳、汤阴、三县、新旧额赋并量给耔种。　　

○丁丑。上以万寿节御同乐园。赐王以下文武大臣蒙古王公等食。至庚辰皆如之。　　

○谕军机大臣等、德楞泰奏、贼匪见大兵云集。四面环攻。贼首蒲大芳王文龙等、环跪痛哭乞命。将首先谋逆之陈达顺等三人、捆缚送出。其逃赴留坝等处贼匪一千余名。又经该逆随同官兵截回。将贼夥四千余人。在彼屯扎。恳请分别造册。听候核办。看此情形。其畏惧乞降。自属可信。此时贼营首夥。自无概予骈诛之理。惟当将叛贼游匪、及乘闲脱逃之军流人犯等分别酌核。按律问拟。即至轻者亦当遣戍。一面将各犯照例监禁。一面奏闻候旨办理。若实系被裹难民。著先行释放回籍。至方维甸前因剿贼之时。无须伊在彼同办。是以谕令回省。现在善后事宜。关系地方者甚多。著该抚带同臬司素纳、驰往德楞泰军营。悉心商酌务期妥善。其地方事务。著仍交朱勋在省督办。将此谕令知之。　　

○以歼除陕西贼匪陈达顺等功。德楞泰暨护军统领扎克塔尔等、下部议叙。赏还总兵官杨芳、花翎。　　

○给陕西被贼滋扰之洋城、固、宁、陕、孝义、盩厔、留坝、郿、石泉、镇安、宝鸡、岐山、西乡、咸宁、长安、十五厅县贫民口粮有差。并缓徵新旧额赋盐课。　　

○乙卯万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭显佑宫东岳庙城隍庙。　　

○上诣安佑宫行礼。　　

○御正大光明殿皇子、及王以下文武大臣官员、蒙古王公等、行庆贺礼。　　

○谕内阁、各省巡抚中兼提督衔者。有节制各镇、统辖阖省营员之责。前曾准令戴用花翎。以资表率。现在山东巡抚长龄、河南巡抚马慧裕、俱先经赏戴花翎。其江西巡抚张师诚、安徽巡抚初彭龄、山西巡抚成宁、均准其戴用花翎。嗣后此五省巡抚＜闲＞任时。即准其照例戴用。如调任他省。有旨赏戴。方准戴用。　　

○庚辰。命工部左侍郎英和、驰往天津查办事件。　　

○闽浙总督阿林保奏、焚烧芹角地方贼巢。得旨嘉奖。赏花翎。　　

○壬午。命已革山西巡抚同兴、赴南河效力。　　

○癸未。皇后千秋节。宫内行礼如仪。停止筵宴、及在外公主福晋命妇行礼。　　

○甲申。谕内阁、宁陕叛贼滋事一案。该叛贼曾经身隶营伍。敢于纠约匪徒肆行不轨。攻城毁署。戕害官员。以致洋县、城固、孝义、鄠县、盩厔、郿县等各处地方民人。均被其掳掠蹂躏。情罪重大。恶贯满盈。前经特派德楞泰前往统兵剿办。德楞泰自到陕以后。并未赶紧进剿。藉称调兵未齐。在彼等候。该叛贼见无兵拦阻。任意奔窜。潜出峪口窥伺镇安。现据贼供、因同夥内人心不齐。未即东窜。此实德楞泰迟延。予贼以暇。迨经朕屡次降旨饬催。始据奏报进兵。经杨芳、扎克塔尔、杨遇春、先后截剿。即已大挫凶锋。贼匪仓皇奔窜。始相率乞降。昨据奏报到时。朕以贼匪既经穷蹙请命。人数众多。自断无概予骈诛之理。然其犯罪甚重。岂能不分别惩办。因降旨德楞泰、令其于贼营造册到时。除实系裹胁难民、先行释放外。其余从贼之犯。仍当按律定拟。分别监禁。具奏请旨酌量核办。乃本日忽据德楞泰倭什布奏到、除查系被裹难民、次第资遣三千八百余名之外。有随同叛贼之游匪难民、及洋县监犯各处军流人等二三百名、于未经收集之时、先行抛弃军械、陆续逃散、现已严行查缉、至随同滋事兵丁除被官兵击伤、并逃亡事故外、现存二百二十四名、拟遴选将弁、分投管带、暂归原营约束操防等语。所办错谬已极。贼匪罪犯不赦。即因其畏罪乞降。亦不过贳其一死。已属法外施恩。岂有仍令各归原营充当兵丁之理。该叛贼等本由乡勇充当新兵。自作不靖。今因其悔罪投诚。毫无罪谴。不但该贼等罔知儆畏。且与各营守分官兵。无所区别。何以靖人心而肃军纪。从前剿办三省邪匪。彼时贼众数十万人。无不临阵痛剿。慑以兵威。即闲有弃械投出之人。经领兵大员等、查讯实系被贼逼胁。方免一死。何尝稍存姑息。邪匪等慑威畏法。方能办理净尽。次第蒇功。彼时德楞泰身在行闲。宁不知之。若彼时亦照德楞泰此次办法。一味懦弱。坏法养奸。又安能令三省敉宁乎。德楞泰上次奏到时。朕所降谕旨甚明。自当候旨遵办。今将叛贼仍令归伍。其胆大专擅。尤出情理之外。本当从重惩治。姑念其前在川陕等省带兵。剿贼。曾著微劳。是以不加严谴。德楞泰、著退去御前侍卫、领侍卫内大臣、管理兵部事务、管围大臣、将上次所给议叙彻回。仍传旨严行申饬交部议处。此不过稍示薄惩。若伊非剿办邪匪有功之人。竟当立予罢斥。至倭什布系本省总督。即伊自为本管地方起见。亦当计及万全。免贻后患。乃并不与德楞泰详慎熟筹。辄行附和入奏。实属糊涂冒昧。著交部议处。伊人本无能。且年老难胜总督之任。著来京听候部议。所有陕甘总督员缺。著全保调补。该督接奉此旨。不必来京请训。著即驰驿前赴新任。会同德楞泰、方维甸、妥办一切事宜俟半年后再行奏请入觐。其湖广总督员缺。著汪志伊补授。汪志伊俟到京请训后。再赴新任。汪志伊未到之前。其湖广总督印务。著瑚图礼暂行兼署。全保到陕尚需时日。所有陕甘总督印务即著方维甸兼署。迅即驰往军营。接收督篆。并先行会同德楞泰、将乞降叛贼二百余名。遵照前旨。定拟应得罪名。具奏请旨。此外在逃监犯、及军流人等、勒缉务获所有善后各事宜。德楞泰等惟当悉心经理详细会商。务臻妥协以期地方永远宁谧。将此通谕知之。　　

○以正红旗蒙古都统绵亿、为正白旗领侍卫内大臣。　　

○以吏部右侍郎曹振镛、为工部尚书。调兵部右侍郎刘凤诰、为吏部右侍郎。以都察院左副都御史邵自昌、为兵部右侍郎。　　

○命翰林院侍读学士汪廷珍、提督江西学政。编修叶绍本、提督福建学政。　　

○乙酉。上诣大高殿寿皇殿行礼。　　

○还宫。　　

○以西安将军扎勒杭阿、为镶白旗蒙古都统。正蓝旗汉军都统德楞泰、为西安将军。调镶白旗蒙古都统赓音、为正蓝旗汉军都统。　　

○丙戌。免齐齐哈尔、黑龙江墨尔根打牲乌拉被霜灾民应徵粮石。仍给七月口粮并缓徵旧欠粮石。　　

○丁亥。谕内阁、前因鄂尔多斯扎萨克贝子布彦泰等、将采挖积鹻、招引民人武凤仪等、易换烟茶布米等物一事。经理藩院奏明。饬交陕甘总督确查定议。兹据倭什布奏称、查明该处现存铲贮鹻土、实有一十一万五百三十石、若令常年采挖、恐奸民牟利、纷纷出口、任意偷越盘踞、难保其不滋生事端、请将现铲鹻土、勒限一年运卖完竣等语。著照所请、将现在查明鹻土实存数目。准令该蒙古等自行运至内地售卖。不得于原数外再有增添浮滥。所有旧欠民人货帐。令其自行清还。仍严饬该处部员会同地方文武、实力稽查。毋许内地民人出口揽运。傥有内地奸徒潜行出口驮运即行照律治罪。不得视为具文。致民人等越境滋綀。　　

○以福建巡抚温承惠、署直隶总督。起丁忧在籍前任浙江巡抚阮元、署福建巡抚。　　

○浙江提督李长庚奏、渔山洋面剿贼出力弁兵。擢千总郑炳扬、为守备。兵丁马殿祥、为外委。　　

○免盛京被水官庄应交稗石。灾轻及未成灾官庄、准以本色折色各半交纳。　　

○戊子。察哈尔都统佛尔卿额等奏、张家口驻防兵丁生齿日繁。请于满洲蒙古十佐领下。增养育兵二十名。并借支口北道库银三千两。发商生息充饷从之。　　

○擢二等侍卫武隆阿、为头等侍卫。署福建汀州镇总兵官。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百六十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

