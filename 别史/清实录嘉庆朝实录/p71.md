<!-- { "loadSidebar": true } -->
○谕军机大臣等、昨据张长庚递到奏摺于请安字样之下。添缮叩慰睿怀四字。曾经降旨训饬。本日祖之望递到请安摺一件。缮写字样。亦与张长庚相同。若非同城彼此酌定。安能如此画一、看来此摺竟系商同缮写。设遇举劾所属官吏。应行密奏之处。亦皆似此通同一气。其弊将不可胜言。现在臣工陈奏、无非直达。若封疆大员。仍踵扶同陋习。则是虽无壅蔽于朕前。早已徇隐于外省。究何益于政治耶。祖之望。著饬行。　　

○又谕、原任大学士朱轼、孙嘉淦、居官清正。其子孙现无出仕之人。著传谕伯麟、张诚基、查明朱轼孙嘉淦子孙。择其尚明白者。送部带领引见。　　

○以故喀喇沁郡王扎拉丰阿子丹巴多尔济、为镇国公。　　

○以故巴林郡王巴图子索特纳木多尔济、袭爵。　　

○拨部库银二百五十万两。解往四川。以备军需。　　

○戊午。上诣观德殿几筵前供奠。　　

○遣官祭贤良祠。　　

○谕内阁、昨经降旨于部库内。拨银二百五十万两。解川备用矣。节次解赴川陕军需。朕从前即闻有在途被贼劫掠之事。伊等俱匿不奏闻。即昨日福宁奏筹计粮饷摺内。亦有各驿站间被贼扰。俱令改道安设。雇觅健夫。将紧要文报绕山步送之语。恒瑞奏永保赍送经略印信。随路探听。斟酌行走。至今尚未到勒保军营。可见川陕边界一带。道途不无梗塞。现在饷银经过。不可不加慎重。给事中广兴。著加副都御史衔。于头起饷银起程时。即押带前往。并派巴图鲁副都统纶布春。及侍卫等共二十员。分起管解饷银。前赴川省。并著广兴沿途察看情形。如有略需兵力护送之处。即于经过地方酌量调拨弁兵。更替护饷前进。即或途次遇有滋扰贼匪。广兴。及巴图鲁侍卫等、惟当以保护饷银为重。不必意图见长。舍而剿贼。或至不能兼顾。此为最要。至广兴于头起饷银解到达州后。即留于福宁军营暂驻旬月。观其作何运拨。作何支放。是否各营大小将弁兵勇。一律按例供支。不致有多少偏枯之处。即将该处办理情形。据实由驿具奏、其巴图鲁侍卫等、于饷银陆续解到后。著福宁等酌留三五员。在达州军需局保护粮饷。其余俱著驰赴经略处。交与勒保。即查明从前带兵侍卫旗员内。或因连岁奔驰。稍形疲乏。或因打仗受伤。留营调养者。或不能出力。怯懦无能者。酌令回京。即将此次到营之巴图鲁侍卫等、令其更换带兵。既可期于得力。亦所以示体恤。　　

○又谕、胡季堂奏、查明抄案粮食。请赏借文安大城二县被水村民一摺。文安大城二县。年前被水淹浸。现在低洼处所。积水未消。自应量为接济。著照所请。将查抄和珅家人呼什图米麦谷豆杂粮一万一千六十五石零。以八成拨给文安县。以二成拨给大城县。赏给被水村民。作为口粮。其已涸之地。无力购种者。即于此内借给耔种。均俟丰收年分。再行免息交仓。俾东作之际。早资耕种。民力得就宽舒。　　

○以故科尔沁公衔鄂勒哲特穆尔额尔克巴拜子鄂勒哲依图。为辅国公。



大清仁宗受天兴运敷化绥猷崇文经武孝恭勤俭端敏英哲睿皇帝实录卷之四十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。三月。己未朔。清明节。上诣寿皇殿行礼。　　

○诣观德殿几筵前供奠。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○命皇次子旻宁祭孝贤纯皇后孝仪纯皇后陵寝。　　

○遣官祭端慧皇太子园寝。　　

○谕内阁、今派纶布春巴图鲁侍卫等十八人。前往川省军营。解运饷银。向来我朝满洲世仆。遇有军务。即吁求前往。其报效国家之心。皆出于至诚。初无为利之见也。乃近年来前赴军营者。惟知接站需索银两。及抵军营后。又不能实力打仗。不过滥竽蒇事。而于归途经过地方。索取银两。到家后坐拥厚资。故东三省人等凯旋后。辄指称修墓告假。大率携回索取资财。置买产业。此等陋习。朕所深知。事属既往。姑不深究。纶布春等沿途惟当将解运之饷。留心照料。谨遵谕旨。约束随带人等、断不可仍前骚扰勒索。傥不知悛改。一经察出。必当治以重罪。决不宽贷。再此次军营。并未奏请添派人员。今遣巴图鲁侍卫等前往。原为照料解往军饷。川省军营之事。现已办有头绪。即日可期告竣。纶布春等到彼。如尚未蒇功。即留伊等在彼。将患病受伤者换回。亦无不可。但恐无知之徒。妄疑添兵。互相喧论。特一并降旨明白晓谕。　　

○命协办大学士刑部尚书庆桂、为大学士。　　

○以候补三品京堂孟邵、为光禄寺卿。　　

○庚申。谕内阁、昨已有旨赏给广兴副都御史衔。令于头起饷银起程时。押带前往川省军需局。其后起饷银。令派出之巴图鲁侍卫等分起管解。今朕又思广兴若押带头起饷银。则行走在前。于后起饷银过境时。有无骚扰驿站勒索使费等毙。无从稽察。广兴、著改派押带末起饷银。以便经过地方。随时查察。如有前项情毙。即可据实参奏、其前起饷银。即著派出之巴图鲁纶布春等分起管解。　　

○谕军机大臣等、勒保剿办教匪。一载有余。为期不为不久。前经委以总统。近复授为经略。责任不为不专。而节次奏报、不过敷衍打仗情形。从未见伊定一谋。画一策。即偶有筹酌。亦不过就目前贼匪奔窜滋扰踪迹。为接应追蹑之计。所算总在贼后。未尝制胜机先。现在已届春深。转瞬即交夏令。因思前三年贼匪于酷暑炎歊时。曾在深山藏匿。伏而不出。自必有一定巢穴。窝顿妻孥。积屯粮食。领兵大臣未能觉察。或知而不奏、勒保若能趁此春融。迅速歼渠。扫清余孽。实为上策。傥未能一律肃清。亦当察看向来贼匪惯于何处山谷潜藏。或另有豫谋度夏巢穴。即迅派明干大员。带弁兵驰往该处。先行占据。并于要隘处所。设卡屯兵。遇有窜回之贼。即可趁势扑剿。如聚有妻孥粮食。并可搜获。俾贼退无可归。野无所掠。则炎风伏雨中。断不能游奕屯集。自必纷纷瓦解。不攻自溃。傥贼匪来夺其巢。而我兵已先据其窟。是返客为主。以逸待劳。亦致人而不致于人之一法也。将此谕令知之。　　

○命大学士庆桂、总理刑部事务。调都察院左都御史成德、为刑部尚书。以仓场侍郎傅森、为左都御史。左副都御史达庆、为仓场侍郎。　　

○命办理万年吉地工程成德。回京供职。明德以奉宸苑卿衔接办。　　

○以户部左侍郎范建中、为户部尚书。调礼部左侍郎阮元、为户部左侍郎。转礼部右侍郎曹城、为左侍郎。以内阁学士罗国俊、为礼部右侍郎。　　

○以乾清门头等侍卫祥保、为镶白旗汉军副都统。　　

○辛酉。上诣观德殿几筵前。行月祭礼。　　

○谕内阁、朕勤求治理。宵旰兢兢。惟以时和年丰为上瑞。从不敢铺陈符应。粉饰太平。盖以人君侈语嘉祥。易启满盈之渐。不讳灾异。始知修省之方。古所称麟凤来游。或亦出于附会。未可尽信。而上苍垂戒。象纬绍然。实为天人感应之机。不可不时深敬凛。即如去冬十月二十八九日夜间。众星交流如织。人所共睹。朕非不知。而钦天监并未奏闻。在监臣之意。因皇考高年。圣躬不豫。未敢遽行入告。固属臣下爱敬之心。然天象示警。朕躬当修德以弭灾眚。岂可隐而不言。向来灵台占验。惟事吉祥。如每岁分至占风。不论是日风自何方。竟豫择应候协方者。取为佳光。相沿已久。固属可笑。至于此等星象有异。亦复意存讳匿。不以实闻。则司天者宁非弃厥司乎。嗣后钦天监占星观象。惟当据实直陈。用副朕寅畏昊天。以实不以文至意。　　

○又谕、本日巡漕给事中刘坤。由五百里递到摺报、朕以为必系紧要事务。及披阅所奏、系旗丁刘长元控告于采芹等、勒扣造船帮费卫费等项一案。并据称于采芹等、业已运粮北上。未便掣回。请俟抵通完粮后。再行提讯。是该给事中明谓此案须至秋闲。始能提犯审办。并非目前急须究讯之事。且刘坤现押尾帮。尚在于采芹之后。何得辄用五百里邮递。徒劳驿站。兼骇听闻。刘坤实属不晓事体。著交部严加议处。至此案著交费淳。于该帮交粮回空后。提集人证。秉公审拟具奏、刘坤原摺。并著发交费淳阅看。　　

○以刑科给事中副都御史衔广兴、为副都御史。　　

○以河南布政使吴璥、署河东河道总督。江西按察使颜检、为河南布政使。　　

○命工部尚书那彦成、户部尚书布彦达赉、范建中、户部侍郎戴衢亨、工部侍郎緼布、在紫禁城内骑马。　　

○壬戌。谕军机大臣等、前景安奏到竹溪防堵情形。摺内有自相予盾之处。曾经降旨饬谕、向来景安畏葸退缩。远避贼锋。于带兵诸臣中为尤甚。而其不能痛改前非。渐染积习。亦为最深。各股教匪。虽在川东边界一带奔窜。其心总窥伺楚境。冀守御稍疏。仍可遁回湖北。现在归巴一带。经高杞设卡严防。其各股窜匪。复经总兵德英额驰赴截剿。未经阑入楚境。而此时总兵王凯。又复带兵策应。声势更壮。是巴东一带。防守较为严密。惟此股西窜之贼。究赴何处。傥思与李树。高均德等合夥。则竹溪一带。尤关紧要。景安惟当先事豫防。倍加奋勉。为截击之计。毋今阑入楚省西境。总之景安、高杞、身膺督抚重寄。防边务须实力。办事务须实心。各当于本省边界要隘地方。加意堤防。即可以堵为剿。果能迅速成功。不但可赎前愆。尚当加之懋赏也。将此谕令知之。　　

○以吏部侍郎周兴岱、充经筵讲官。　　

○以湖南岳常澧道邵洪、为江西按察使。　　

○癸亥。谕内阁、前因学政得有棚规红案银两。相沿已久。业经降旨明白晓谕、并令学政等不得于规外多索矣。今又有人条陈。恐有创立新条致滋科敛一节。既有此奏、著再通谕各省学政。务须洁清自矢。秉公校阅。不得藉有应得分例。任意加增。傥有贿卖生童。及骫法婪赃之事。必当从重治罪。不稍宽贷也。将此通谕知之。　　

