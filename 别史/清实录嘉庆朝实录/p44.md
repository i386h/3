<!-- { "loadSidebar": true } -->
○丁巳。谕内阁、李奉翰等奏丰县濠河、及护城堤、因黄水淤垫残缺、现在勘明、请分别挑筑等语。丰县濠河护城堤工。为城垣保障。农田水利攸关。因上年黄水漫入。堤岸被冲。濠河亦多淤垫。自应分别挑筑。该县本系积歉之区。且屡经被水。若仍用民力挑筑。不无拮据。所有估需挑濠筑堤建桥银一万九千六百九十两。著加恩准其动项修办。俾滨河百姓。共资保护。该督等务须督饬承办之员。实力经理。毋任稍有偷减浮冒。以副朕轸念歉区。奠安黎庶至意。　　

○旌表守正捐躯湖南清泉县民陆绍昆妻刘氏。　　

○戊午。以云南迤南道颜检、为江西按察使。　　

○旌表守正捐躯安徽寿州民开耀妻陈氏。　　

○庚申。孝庄文皇后忌辰。遣官祭昭西陵。　　

○以祫祭太庙致斋。前期命皇次子旻宁诣孝淑皇后殡宫。行岁幕祭礼。　　

○辛酉。上以岁幕祫祭太庙。自是日始。斋戒三日。　　

○壬戌。以三品卿衔通政使司参议吴熊光、为直隶布政使。　　

○癸亥。以岁幕祫祭。遣官祭太庙中殿。后殿。　　

○湖广总督总统勒保奏、访察各路军情。审度贼势。所以不能得手者。盖缘贼匪随处焚掠。即随处勾胁。是以日久愈多。而川陕楚三省。犬牙相错。绵亘数千里。崇山峻岭。处处有险可恃。有路可逃。及官兵择隘堵御。贼又向无兵处滋扰。以致有贼之地无兵。有兵之地无贼。并有贼过而兵犹未来。有兵到而贼已先去者。东剿西窜。南击北驰。以言兜剿。即数十路难以圈围。以言堵御。虽数十万兵亦不敷分布。再四思维。现在陕楚兵多贼少。川省则兵少贼多。若陕楚各路。截剿严密。使贼匪不能北窜。归入川境。诱令散者渐聚。则官兵层层逼剿。转觉易于为力。通盘筹画。惟有先从川东进剿。清一路、再进一路。以期与各路领兵大员。及早会合。一鼓扫荡。奏入。谕军机大臣等、勒保所称剿办情形。切中向来各路带兵诸人之弊。勒保既能周知畅论。自当力除积习。大加振作。况总统责成较重。傥带兵大员。从前实有因循怠玩。此时仍不听指示调遣。即当据实严参。不可稍徇情面。庶可迅勉成功。所有明亮处钦差关防。著即迅速送交勒保接收盖用。以专责成。　　

○甲子。裕祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭端慧皇太子园寝。　　

○遣官祭太岁之神。　　

○鄂辉奏报、搜剿马乃屯、锣锅背、松林、红岩等处贼匪。并收抚附近之扫帚岭、木肋坡、旧营等寨。与布政使常明等、下部议叙有差。　　

○乙丑。上侍太上皇帝御保和殿。赐朝正外藩等宴。　　

○是年。旌表孝子、直隶等省邵明哲等九名。孝女、江苏等省张氏三口。守节合例、宗室兜清阿妻富察氏等十一口。满洲德喜妻瓜尔佳氏等一百五十口。蒙古必里乃妻张佳氏等四十一口。汉军陈礼妻卢氏等二十口。内务府德平妻罗氏等六口。各省驻防杜珣妻朱氏等一百七十口。直隶等省史为藩妻贾氏等五百八十口。夫亡殉节、顺天等省谢熊占妻魏氏等十七口。未婚守志、满洲舒明聘妻汪佳氏一口。杭州驻防都尔松阿聘妻赫鲁特氏一口。直隶等省萧长庚聘妻边氏等二十四口。百岁寿民妇、直隶等省侯可振等二十名口。五世同堂。直隶等省生员李养民等二十八家。各给银建坊如例。　　

○一产三男、直隶等省聂文仁等四家。　　

○会计天下民数谷数。直隶各省通共大小男妇二万七千一百三十三万三千五百四十四名口。通共存仓米谷三千一百三十三万五千九百九十九石二斗八升。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆三年戊午春正月。丙寅朔上侍太上皇帝诣奉先殿行礼。　　

○上诣堂子行礼。　　

○遣官祭太庙后殿。　　

○上奉太上皇帝御太和殿。率王以下文武大臣。官员蒙古王公。台吉及外藩使臣行庆贺礼礼成太上皇帝还宫。上御殿受朝。作乐宣表如仪。　　

○侍太上皇帝诣寿皇殿行礼。　　

○侍太上皇帝御养心殿。赐皇子亲藩等宴。　　

○丁卯。加赈江苏砀山、萧、睢宁、丰、沛、铜山、邳、七州县、山东曹、单、济宁、金乡、鱼台、嘉祥城武、邹、滕峄、十州县、临清、济宁、二卫、上年被水灾民有差。　　

○加赈贵州狆苗滋扰之兴义、贞丰、二州县、并册亨州同、黄草坝州判、新城县丞、捧鲊巡检、所属难民。　　

○戊辰。赈安徽宿、灵璧、泗、盱眙、五河、合肥、定远、七州县、上年被水被旱灾民。　　

○上以上辛祈谷于上帝。自是日始。斋戒三日。　　

○庚午。上诣南郊斋宫斋宿。　　

○命陕西巡抚秦承恩、在任守制。以直隶总督梁肯堂、为刑部尚书。刑部尚书胡季堂、为直隶总督。　　

○辛未祈谷于上帝。上亲诣行礼。　　

○侍太上皇帝幸圆明园。　　

○壬申。世祖章皇帝忌辰。遣官祭孝陵。　　

○孝淑皇后殡宫月祭。遣官行礼。　　

○谕军机大臣等、川省贼匪。在川陕边界往来。其意欲乘闲北窜。今高均德一股。由汉中踹浅偷渡。扰及北岸。著秦承恩。查明此股贼匪。于何处偷渡。系何人汛地。据实严参。至秦承恩闻贼匪折回之信。当与总兵王文雄、速赴汉中。相机迎击。勿使扰及秦川商雒为要。再营山贼匪。祇在城外焚掠。恒瑞等到彼后。总兵富尔赛。即带兵出城。内外冲突。正当奋力围击。将贼首罗其清等、速行擒获。乃并未乘胜进剿。岂竟任贼屯聚耶。至明亮前奏获贼供内。有乘闲折回陕省之语。曾经陈及设法截剿。今高均德一股。竟踹浅渡江。皆因明亮等未能兜围。致令扰及陕境大兵转在贼后适中贼牵缀诱兵之计明亮等无可辞罪。著传旨严行申饬。将此各传谕知之。　　

○兵部侍郎兼銮仪卫銮仪使阿迪斯以请轿偏侧。革兵部侍郎职。　　

○癸酉享太庙。遣成亲王永瑆。恭代行礼。　　

○遣官祭太岁之神。　　

○谕军机大臣等、昨据秦承恩奏、高均德一股折回汉中。经官兵在褒城邀击。余匪向东北奔窜。朕方冀明亮等在川境。将齐王氏、姚之富、李全等大股贼匪先行歼获。则高均德一股。人数无多无难一鼓埽荡。乃本日有亮等递到之摺。转舍大股贼匪辄带全队劲兵追剿高均德。仅留乌尔图纳逊带兵在宁羌防堵。实属大错。况贼匪诡许。或令高均德折窜汉中希图牵掣官兵尽赴东北。而齐王氏等、乘闲渡江。赴陕滋扰。岂不正堕贼计乎。明亮、德楞泰茫无主见调度失宜。本应革职拏问。治以贻误军机之罪。姑念一时带兵乏人。暂留立功赎罪。著将花翎拔去。以示薄惩。傥仍前因循贻误。则罪上加罪。看来姚之富齐王氏李全等大股贼匪。或已同高均德折窜汉中。而明亮等不敢据实具奏、若果如此。则正应趁此首逆等聚集陕境之时。速行围剿。犹可稍赎重愆。再高均德北窜过江。爱星阿在彼防守。不能截住。实属疏玩。著革去花翎。以观后效。勒保现在垫江大竹一带。剿办贼匪。接奉此旨后。著迅赴汉中。督办一切。并查明明亮等发摺时。如大股贼匪已渡汉江。而明亮等畏干重罪不奏、则欺罔之罪尤重。勒保竟当参奏。至豫省相距较远。景安当镇静防范。勿涉张皇也。　　

○甲戌。谕内阁、明亮、德楞泰于川省窜匪高均德一股。哲回汉中。即置姚之富等大夥贼匪于不顾。辄带全队官兵。至陕追剿。所办乖谬已极。业经降旨拔去花翎。所有明亮。德楞泰前得世职。及优赏紫缰。俱著概行革去祇留本任职衔。俾其戴罪图功以示惩创。　　

○谕军机大臣等昨因明亮等所办乖谬。降旨训饬。今再四思维明亮等、即欲留乌尔图纳逊在宁羌防堵。伊系带墨龙江官兵之人。亦应将其原带兵丁。酌量派拨庶可收指臂之效。乃辄将绿营官兵。给伊带领以致兵将不能相识。是令其以素不相识之兵。御大夥猖獗之贼。岂非置之死地。焉望得力。看来明亮。德楞泰全不以军务为重。惟知自拥强兵为护卫之计。此次剿除教匪以来。带兵大员。往往各自为计竞择勇健之兵。留为自卫。贼退作为剿败。贼窜惟事尾随。虚报斩获坐糜粮饷以致经年累月迄未成功从前永保等即蹈此弊今伊二人非拥兵自卫而何。若以诛心而论即照军法从事。亦所自取姑予曲贷。至乌尔图纳逊。当明亮德楞泰令带绿营兵堵剿大夥贼匪之时竟无一言现在能否堵截。不令北窜。并是否先与高均德一同偷渡。明亮等前奏有无回护。著乌尔图纳逊、据实速奏。不可代人受过也。将此传谕知之。　　

○丙子上侍太上皇帝御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。　　

○己卯。上侍太上皇帝御奉三无私殿。赐皇子亲藩等宴。　　

