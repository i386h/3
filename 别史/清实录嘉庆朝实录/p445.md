<!-- { "loadSidebar": true } -->
○又谕、庆杰奏、酌定陵寝重地互相稽查章程一摺。所奏俱属可行。该处额设守护官兵。原应实力巡防。以昭慎重。乃日久懈弛。竟致有名无实。嗣后著八旗内务府、绿营、三项官兵。严密巡查。彼此互为稽察。并令该总管翼长章京等实力奉行。勿致日久生懈。陵寝重地。一草一木。均应敬谨培护。不得稍有践踏损伤。至禁地出入。本有一定路径。傥当差人等、刬除树枝。别开蹊径。均著一体严禁。违者随时拏究。务期宵小潜踪。以昭严肃。　　

○准云南普洱、威远、两府厅驻劄兵丁折色。照采买兵米例每石给银一两八钱。从总督伯麟请也。　　

○宁夏副都统双喜、入觐。以年老留京。署镶黄旗蒙古副都统。以伊犁领队大臣格布舍、为宁夏副都统。赏伊犁协尉扬桑阿、副都统衔。为领队大臣。　　

○旌表守正被戕江苏崇明县民女邢氏。　　

○辛酉。以高宗纯皇帝实录告成。赐监修总裁等官宴于礼部。并赏鞍马银币有差。　　

○除江苏宝山县、水冲田九顷七十亩有奇额赋。　　

○壬戌。上幸静明园。诣龙神庙拈香。　　

○谕军机大臣等江境盱堰堤工。为淮扬保障。上年该督等屡经筹议砌筑碎石坦坡。并分限动项兴修藉资捍卫。曾经降旨谕令。分限十年陆续筑做。该督等自已遵照办理。但此项工程。其说不一。有谓坦坡势本敧斜。碎石非整段完坚者可比。适遇湖河盛涨之时。风浪击撞。转可因坡形平衍。石势荡漾。不致湍激。迨至水势稍退。坦坡稳固如旧。而堤根永保无虞。此抛砌有益一说也。有谓碎石本不坚实。一经湖水汕刷。便易拆卸。及水落后而碎石已漾入湖中。不惟湖底淤垫难以疏浚。兼恐镶筑堤桩无从安置。此又无益有害一说也。该督等亲莅河干。目睹情形。自有定见。究竟于堰工是否有利无敝□大。现在已做若干。未做若干。所做之工系在何处。约于何时可以完竣。业已动用帑项若干。尚计需费若干。若果无益。不妨中止。不可回护前奏。若实有益。即锐意办理勿为浮言摇惑。一一详细据实覆奏。并绘图贴说呈览。将此谕令知之。　　

○癸亥。谕内阁、仪亲王成亲王军机大臣会同刑部具奏、审拟周明等偷砍红桩界内树株、分别治罪一摺。民闲坟茔树木。尚知加意保护。勿令翦伐。遇有盗卖之事。辄鸣官究治。原以松楸蕃衍。即先人之余荫存焉。一经斧斤砍伐。将必愀然不忍。此亦孝思追慕之诚。抚衷所不能已者。况天家陵寝重地。守护綦严。外设青桩为界。次设白桩。最近则设红桩地愈近则禁愈严并额设弁兵防守。立法至为详备如果该弁兵等实力巡缉。设有贼犯越界偷盗之事。即时查拏究办。在弁兵等既可献功。而贼犯等未经砍伐。亦不致遽寘重典。今周明、孙秀、因家住青桩界内。距红桩密迩。遂乘闲先后在木门沟大洼地方。叠次纠约盗砍树木至数十株之多。此照盗大祀神御物律、拟斩立决。罪无可逭。至汛兵陈英、何伦、张万全、三犯。身隶营伍本有巡防之责。乃贪图微利。遂尔得钱卖放以至周明等肆意盗砍。贩卖无忌。核其情罪。不但与正贼无异。尚觉罪浮于贼。若仅照依受财人故纵与囚同罪至死者绞律、科以缳首。实不足以蔽辜。今王大臣等请将陈英等三犯、与贼犯周明孙秀一律斩决。并请将周明陈英二犯。解赴犯事地方明正刑诛。所拟甚是。周明、陈英二犯。著派侍郎成书、护军统领景熠、于本日押解起程。并著景熠派委章京护军校各一员。护军十名随同押解前往。仍饬带刑部禁卒刑具。驰赴该犯犯事地方会同马兰镇总兵兼总管内务府大臣庆杰、于风水界外。传集该处居民汛兵。前往阅视。将周明、陈英、俱各刑夹一次。再行处斩。孙秀、何伦、张万全、三犯。著即乡赴市曹。派委瑚素通阿监视行刑。亦俱著先行刑夹一次。再行处斩。已革游击常太、已革守备郭士祥、于所守汛地不能觉察。致被偷砍树株。实属溺职。该管总兵巴宁阿、已革职发往吉林。该革员等仅予罢斥。尚觉轻纵。常太、郭士祥、著发往伊犁效力赎罪。余俱照所议行。因思陵寝守汛弁兵。向未明定缉捕贼犯优予赏赉章程。该弁兵等无所希冀。一遇利己自便之事。辄相率听从。趋之若骛。自此次惩创之后。应酌定条例。如官弁等捕获偷盗禁地树株贼犯。即立予升擢。兵丁等捕获贼犯。即量为拔补。仍加之赏赉。核其获犯之多寡。以定赏项之重轻。所需赏银。即于就近库项内筹款动用。其如何酌量奖赏之处。著守护各陵之贝勒公、及该管大臣等、详细核议具奏。仍著剀切出示晓谕弁兵、以尔等职司防范。若能恪守汛地。严缉匪徒。官弁则优予升阶。兵丁则不惟得赏。兼可得官。傥或贪利纵贼。即立正典刑。不能稍从末减。即如陈英、何伦、张万全、所得钱文。统计不过制钱数千。即至罪罹重辟。且因伊等得财故纵。不能按常律问绞。与正贼一例斩决。与其得有限之赃。蹈不赦之罪。何如捕贼立功。既蒙上赏复授官职。急公自效则如彼。图财舞敝□大则如此。尔等权其利害。孰得孰失祸福惟所自取。但不可妄拏无辜。希图冒功邀赏。如有犯此者必加倍治罪。并晓谕青桩以内居民、以周明等叠次商同偷砍树株。明正典刑。众所共见。其孙秀等犯。亦已在京处斩。法在必行。可为炯戒。尔等住址。幸依风水重地。若能安分守法。自必永远蒙庥。若如周明等干犯例禁。则不独身罹宪典。即家属亦遭遣逐。荡析离居。求安其故土而不可得。真乃孽由自作。如此明白宣示。庶弁兵居民等、咸知感恩畏法。不至甘蹈禁网。用副朕辟以止辟之至意。　　

○遣御前大臣喀尔喀扎萨克亲王固伦额驸拉旺多尔济、往奠故喀尔喀郡王萨木丕勒多尔济、茶酒。并赏银五百两治丧。　　

○甲子。孝恭仁皇后忌辰。遣官祭景陵。　　

○谕内阁、吴熊光奏、驰赴东路督催舟师搜捕蔡逆缘由一摺。据称屡奉训谕、饬令专注蔡逆一股并力殄除、余匪且从缓办、而提臣钱梦虎等、因途遇郑一匪船、就便截击、未免不知缓急、其蔡逆下落、亦未踹探确实等语。蔡牵一犯。本系闽洋盗首。因闽省舟师追捕紧急。水米火药亦无接济。所剩盗船无多。乘闲窜入粤省。为延喘偷生之计。是该逆不过一外来穷窜之贼。并未与粤洋匪帮纠约合夥。该省水师官兵于本处洋面情形理应熟悉。何以蔡逆所到之处粤兵竟不能赶及。至提督李长庚、带领闽省客兵。紧蹑入粤。于粤洋沙线自未谙习。尚能紧蹑贼踪奋力攻击。前在沱泞洋面。督兵回环剿捕。该逆坐船已被烧毁头篷势穷力竭。彼时粤省师船。如果帮同合击将该逆立时弋获。则其功与闽省相埒。否则追击盗船痛加歼戮。迅速截回闽境。虽不足言功。亦尚可不加责备。讵钱梦虎等、前次并未与李长庚跟帮剿捕及蔡逆乘风东窜。钱梦虎等总未探明踪迹。示以兵威。以致该逆折窜闽浙。来往自如。其缉捕不力之咎。实无可辞。若云中途遇有另帮盗船。设能将郑一乌石二等著名首逆擒获。亦可将功抵罪。乃仅捕获一二土匪。遂以此为卸责地步。藉词支饰。看来钱梦虎等统领师船。总不免在洋观望。于水师疲玩习气。全未湔改。此在备弁微员。尚无足深责。钱梦虎等以专阃大员。统领水师。缉捕是其专责。今竟一味因循。所司何事。钱梦虎著交部议处。该省水师。自总兵以下、都司以上。凡在事出洋巡缉者。著吴熊光查取职名奏明交部议处。以示惩儆。至吴熊光身任总督。水师虽所统辖。但亦祇能于沿海口岸督饬调度。并无亲莅洋面督率剿捕之责。其咎尚有可原。吴熊光、著加恩免议。　　

○旌表守正捐躯江苏沭阳县民徐得昌女徐氏。　　

○户部议准、福建巡抚张师诚疏报、侯官、长乐、宁德、三县、开垦田三顷八十亩有奇。照例升科。从之。　　

○除福建闽、侯官、诏安、三县、水冲田一十八顷九百五十亩有奇额赋。　　

○乙丑。谕内阁、前经降旨将偷砍红桩树株案内要犯周明陈英二名、解赴犯事地方正法示众。特派成书、景熠、带同章京护军校等、押犯于是日起程前往。监视行刑。昨日忽据成书等驰报、伊二人先已出城、赴东岳庙等候、屡次差人迎探人犯、杳无音信、维时城门已闭、伊二人不能赶进城内、且所带奏摺夹板等项、俱已先行、随即驰赴通州、询问该地方官、亦未接到部文行知、未知系由何衙门迟误等语。当经派令托津、前赴兵部衙门、传集兵刑二部承办之司员询问。旋据查明刑部司员是日申正由圆明园钞录谕旨、于酉正一刻赶至署中、即提犯解往兵部收管、兵部郎中恒定、于酉正二刻接到人犯、办理车票、延至掌灯时分、始行起解、以至未能即日出城等语。此事军机大臣于辰正承旨后、即应传知兵刑二部。一面移解人犯。一面赶办车票。自不至稍有迟逾。乃仅照寻常事件。仍俟谕旨呈递发下时始交刑部钞录遵行。复由刑部移交兵部。辗转稽延。以致办理濡滞。迟误之故。实由于此军机大臣等、著交吏部都察院察议。兵部郎中恒定、于接到人犯后。察看天色傍晚。即应先行料理起程。再补行办理文票。自可无误。该郎中并未筹计及此。实属拘泥。恒定、著交部议处。至成书、景熠、系专派押解要犯之人。乃并不等候人犯起解时一同前往。辄行赴城外东岳庙坐守。已属非是。及至迎探无踪。城门将闭。若飞速驰回知会步军统领、将城门暂缓关闭。尚可将人犯即时解往。讵伊二人转以奏摺夹板等项俱已先行为词。赴通州住宿。竟置应解要犯于不问。又恐自干迟延处分。豫为诿卸地步。率由驿递具奏。不顾骇人听闻。太不晓事。成书、景熠、俱著交部议处。　　

○丙寅。上御勤政殿听政。　　

○谕内阁、工部奏查明南河需用料物例价。并铁保等奏请加价数目。及此次英和等所拟增减各价值。分析比较开单进呈。朕详加披阅。所开料物十一款内、除铁器杂料煤炭等项一款、仍照例价并无增添外。其余各款。均比照定价增添半倍一倍以致数倍不等。河工需用料物。全在经手得人。自无敝□大混。从前即未经加价。在谨饬办工者。自不敢多有浮开。而见利忘害者。全借此亏国肥己。此时加价之后。设或办工各员仍前糜帑营私。其敝

