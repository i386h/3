<!-- { "loadSidebar": true } -->
○谕内阁、前据瑚图礼奏、转据布政使台斐音禀请钟祥、潜江、二县、民修堤垸、无庸保固年限并称乾隆年闲、荆州万城堤冲决案内钦奉谕旨荆州堤工著保固十年、系专指荆州万城堤而言、其余似不在保固之列、请嗣后除官修之堤仍遵例保固十年外、其余借项民修之堤、无庸定以保固年限、遇有溃决、仍令民自修补等语。朕以所奏自系实情。当经降旨照所请行。兹据工部查明乾隆五十三年节次所奉谕旨。并彼时大学士九卿原议。与瑚图礼原奏不符。据实参奏。所奏甚是。详阅工部摺称、乾隆五十三年荆州堤工溃决时。钦奉谕旨、以民修工程向无保固。是以承办之员侵渔草率。诸多不免。嗣后著定限保固十年。并令各省河堤等工。凡系紧要处所工程。在五百两以上者。均一体报部。予以保固限期复令将荆郡堤工。嗣后作阿稽察保固之处。交大学士九卿等妥议。当经嵇璜等奏定一律保固十年。如限内冲溃。即将承修之员参处著赔通行在案是从前钦奉谕旨、及议定章程、极为明晰。自当永远遵行。今瑚图礼摺内。辄将从前所定民堤例限。作为专指官堤。又将堤工通例。作为专指万城堤一处。竟系有意朦混。且钟祥潜江二处工程。俱系嘉庆七年所办。彼时亦曾声明保固十年。瑚图礼前奏不但请免著追。并欲此后永免保固。则承办之员。尚复何所儆戒。势必人人效尤偷减工料草率从事。明系为属员办工取巧地步。大属非是。瑚图礼、台斐音、均著传旨严行申饬。此事瑚图礼系转据布政使台斐音禀请具奏。台斐音著交部严加议处。瑚图礼著交部议处。嗣后官督民修之堤工保固十年仍照旧例行。其钟祥潜江二县溃决堤工。既在保固限内。仍著追赔归款。至工部于此事能详细查出。据实参奏尚属留心。该堂司官究系何人首先看出查办。即著据实奏闻。候朕酌量加恩。以示鼓励。　　

○谕军机大臣等、铁保奏重运递年迟压设法筹办一摺。据称本年漕船渡黄已迟、若俟全帮抵通、再令回次、江广尾帮、必至腊正月闲方能归次。新漕断难早到、请敕漕臣酌量情形将尾后数帮、于天津北仓交卸、用剥船运通、俾回空及早归次等语。固系为速漕利运起见。惟清黄交汇处所。正道业已淤成平陆。上年回空在彼阻滞。即系吴璥等设法开挖引河。权宜浮送。今年重运。亦即由此行走前据铁保等奏称、又于引河尾捞挖河泓筑坝逼溜。甫经通顺是引河又已壅滞。刻下清水稍落。黄水略长。一经内灌。帮船即致停、搁设回空时黄水稍盛。清水或不能通畅必致又被淤阻守候需时。即使早日回空。于事仍属无济清口为咽喉要地。譬如人之一身。咽喉或有哽塞。则医治通体。亦徒无益。铁保等欲筹利运之原。必当妥酌宣疏清口之策前据铁保奏称、以海口不利洪湖淤垫、河身高仰三说皆无足论。惟当以复清口旧规为刻不容缓之急务。现在是否定有办法。著该督等即行悉心勘核。将清口运道如何疏治复旧使帮船往来永无阻滞之处。会同妥议速奏。所请将尾帮漕米在北仓交卸之处。且不准行。将此各谕令知之。　　

○旌表守正被戕陕西略阳县民夏元礼媳饶氏。　　

○壬寅。谕内阁本日朕阅直隶省上年情实人犯招册。内刑部由缓决改情实者共十四案。朕详核案情。所改均属允当。而原拟尤为错谬者。有绞犯张五图奸孙李氏未成致氏羞忿自缢身死一案又绞犯韩性子调戏韩李氏致氏羞忿投井身死一案。上年办理秋审时。据颜检将该二犯问拟情实并将张五一犯、声明不准留养具题。经三法司会同九卿等核议应入情实。旋经停止勾决。本年并办秋审。复据颜检将张五韩性子均改拟缓决。并补请将张五留养俱经刑部核驳。改入情实此等语言调戏致本妇羞忿自尽之案。向来办理秋审时。均将案犯入于情实。经朕加恩。念其尚非手足勾引。多不予勾。今张五、韩性子、本系上年情实之犯。祇因停止勾决归入本年并办。并非特蒙免勾者可比。该督自应遵照前题办理候旨。乃辄擅改缓决。实属从来未有之事其张五一犯。上年该督声称伊父母虽系年老。家无次丁。不准留养今率行改缓留养。已属非是。至韩性子一犯、并无别项情节。竟亦改拟缓决。实属任意轻纵。妄改已定之案。荒唐已极。且阅册内、原拟缓决各案如刘五一犯、因向王四聋子买取柳篮。倚醉肇衅。连殴致命立毙。何得因死者有揪詈情节、伤系手足拟缓。李玉成一犯、因向王明索欠无偿。纠众寻殴。刀斧交加。伤多且重。致令毙命。情近于故何得以死者负欠逞凶、伤毙并非有心拟缓。屈光汶一犯、倚醉踢扎、致毙理斥之兄妻孟氏。死者并无不合。何得以踢扎由于揪詈。致死实出无心拟缓。邓晏朋一犯。因中途抢夺吴广有驴驮。护赃拔刀吓禁。致将事主之父吴纪祖划伤。何得以被获图脱伤系误划拟缓。萧汉头一犯、受雇看守庄稼。见赵理之妻陈氏掐取高梁往寻赵理管教。因赵理詈骂该犯揪倒钦□手按轮殴。死者未能还手伤多且重。何得以事本理直伤系他物拟缓。赵亮一犯、因鲁明嗔斥其父赵富贵、夺其牧放牛只生意。父子轮殴立毙。铁器伤多且重。情凶近故。何得以死者寻衅殴扎、尚非豫谋拟缓。刘广一犯、因年已八十之缌麻叔祖母高氏之女。私借小米。向其村斥。经高氏扑殴。该犯用拳搡伤致毙。实属欺凌。何得以被殴图脱。拳搡适毙拟缓。旗下家奴尹元哲一犯、挟大功弟尹圣哲夺地之嫌。时向寻衅。因尹圣哲躲避。疑系其兄尹亮哲藏匿同谋。携带鸟枪。前往查问。随即点放。尹亮哲躲出。误伤其乳哺幼女雪儿殒命。该犯起意、本欲致死服兄。何得以致毙者究属卑幼拟缓。齐斌一犯、因疯病复发。扎毙其妻周氏并砍毙服兄齐赞之妻侯氏。死系应抵二命。何得以究系因疯拟缓。薛景幅一犯、因与安得功争奸。嘱令侯三子等揪倒。恃众叠殴致毙。伤多情凶。两造均系罪人。何得以衅起死者图奸、殴由拔刀先扎拟缓。陈氏一犯夫故改嫁。家贫乏食。因忆前夫堂弟袁荣不允借钱之嫌。装伤诬告图诈。致袁荣抱忿投缳。何得以死者究由自尽拟缓。徐成倚醉呈凶。刀扎徒手之陶荣立毙。又另伤死者之妻李氏。何得以死者寻衅扑殴、情急吓扎致毙拟缓。以上各案。均系情凶伤重。应入情实之犯乃颜检等均拟缓决。刑部改为情实。岂得谓之有心周内乎。督抚臬司于秋谳事件。自应详慎参核。分别定拟缓实。期于无枉无纵。乃颜检、傅修于凶殴毙命各案。辄从宽贳且将原拟情实之犯。无故改拟缓决。似此心存姑息。欲邀宽厚之名。而不顾死者贪冤地下。该督等于此等情真罪当之犯。尚思曲为末减。又何能整饬吏治。无怪乎属员罔知儆畏。于库帑任意侵挪。日久不行弥补。并有续亏。该督等一切置之不问。尚复成何政体。直隶省诸事因循废弛。即此次办理秋审失出至十二案之多。而前实后缓者。又有两案。颜检、傅修、即现任总督臬司。其咎已应罢黜。况前于办理清查案内。业经获罪。颜检前经赏给主事职衔。令在永定河工次效力。傅修前已革职。令在吉地工程处效力。系朕格外加恩。予以奋勉自赎之路。今办理秋谳。似此谬妄。实属辜负恩施。颜检著革去主事职衔。仍在工次效力。傅修著即发往乌噜木齐效力赎罪。以为外省大吏阘茸废弛者戒。　　

○癸卯。旌表守正被戕安徽和州客民任万臣妻张氏。　　

○甲辰。谕内阁、保宁等议奏、直隶省办理清查事宜一摺。直隶州县仓库亏缺。前经胡季堂奏准初二次清查。原期帑项及早补足。乃接任之总督藩司等办理不善。转以清查一局。为州县官影射挪移地步。即初二两次勒限追缴之项。至今亦尚多虚悬无著者。各该员本系例应治罪。经朕曲加宽贷。令其按限完缴。今例限久逾。自应即行监追。著照议格外施恩。再勒限一年追缴傥再逾限不完。即将该员等各治以应得之罪。仍著落该管各上司如数分赔。以示惩儆彼时决不轻恕矣。至初二次清查以后。截至嘉庆九年为止。原不应复有亏欠之事。乃经裘行＜闲＞查出亏缺数目。已有二百六十四万余两之多。总由颜检瞻柱在总督藩司任内因循延玩所致。即将该欠员等查明概行治罪。亦分所应得。姑念初二两次、既已勒限完缴。所有现今查出各员、著再加恩予以期限。俟该督等查明确数后。即照初二次清查之例按银数多寡。定年限远近。并查明现任及离任各员、分别革职、革去顶带及革职留任、勒限著追。如限满不完再将各员监追治罪。著落该上司赔补。此系朕于无可施恩之处。特从宽典嗣后不准复有清查名目违者以违制论。傥各州县等经此次截明亏缺数目后。再有侵挪情事该总督藩司即随时参革治罪若该督等不行参奏。别经发觉。定将该总督藩司、及该管各上司一体惩治。决不宽恕。余俱照所议行。　　

○缓徵甘肃陇西、宁远伏羌通渭、西和、静宁环、皋兰、古浪、平番、西宁、碾伯、大通、巴燕戎格、十四厅州县、水灾旱灾新旧额赋。　　

○乙巳。调江西巡抚清安泰、为浙江巡抚以都察院左都御史秦承恩暂署江西巡抚。　　

○蠲减直隶安、新安隆平宁晋、新河文安东安、七州县、积水地亩额赋有差。　　

○丙午。以贵州上江协副将冯元、为古州镇总兵官。　　

○旌表守正捐躯河南辉县民王进孝女王氏。　　

○丁未。谕内阁据秦承恩奏、彭泽县逆犯欧阳恕全即欧阳正朗、编造逆诗请照大逆律凌迟处死。并将该犯逆诗进呈。阅其所编诗句。实属悖逆不法。例应凌迟处死。姑念其尚无肆逆实迹。著改为斩决即行正法。至该犯于嘉庆六年童试时、曾将所作思孝铭等文三篇书写试卷。恳请前任学政吴烜代为转奏。彼时吴烜即应奏明办理。否则亦当将该犯予以责惩。交地方官严行管束。乃仅呵斥逐出。以致该犯抑郁。妄作逆诗。其咎实无可辞。吴烜著交部严加议处。余照所拟完结。　　

○以湖北竹山协副将呢玛善、为河南河北镇总兵官。　　

○戊申。上诣恩慕寺恩佑寺行礼。　　

○诣大高殿行礼。　　

○还宫。　　

○予原任江苏宝山县知县胡仁济、李长青、入祀名宦祠。从巡抚汪志伊请也。　　

○以孟秋时享太庙。自是日始斋戒三日。　　

