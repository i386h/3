<!-- { "loadSidebar": true } -->
○谕内阁、托津、邹炳泰奏、酌核各仓情形、请令各监督无庸在仓住宿一摺。所奏尚是。仓廒重地。除收放米石、始行开门外。平日原应封闭。若令该监督率役常时进仓住宿。转恐家丁蠹役、得与外闲匪徒勾结夥窃。欲防敝□大而适以滋敝□大。且严冬时风高物燥。火烛等事在在可虞。该监督查察难周而墙外巡逻兵役。未免恃有官役在内。转致疎旷。于仓储殊有关系。嗣后著该监督等、每阅数日。在附近之官房、轮班住宿一次。仍当常川周密巡查。认真防范。以昭慎重而绝敝□大端。　　

○顺天府以宗室乡试中额请。得旨、著取中八名。　　

○丙寅。谕内阁据总理行营王大臣会同军机大臣行在刑部等具奏、审拟围场地方采办木植一案。讯明德勒克扎布、承办大工木植时。原奏定于莫多图等十四处无碍行围地方砍伐。旋因大件木料不敷。并不据实检举。奏明请旨辄札令委员、擅赴向来行围处所砍伐。而委员德新泰等奉行不善。滥砍多株。工作车马。嘈杂喧阗。迨庆杰闻知行围之信。派员修治道途。又复将散弃余木。任意焚毁。遂至牲兽惊逸。不得不停止行围。是连年贻误秋狝大典。实由德勒克扎布办理舛谬所致。其咎甚重。今经王大臣等拟徒折枷。本应照议惩治。姑念德勒克扎布、系一糊涂蒙古。且曾任大员。著革职。免其杖徒折枷。庆杰、虽讯无别项情敝□大但伊接任以来已逾二年。于德新泰砍剩余木、及七克图等延烧木植。漫无觉察亦有不合著回任。仍交宗人府议处。至韦陀保、系特设专管围场之员。在任年余。于围内堆积剩木牲兽稀少各情形。不能及早查明奏办。直至拉旺多尔济遵旨前往查勘。始行呈出希图卸过。殊属取巧。业经降为总管。仍著交部严加议处。余著照所议行。　　

○直隶总督颜检奏报、永定河秋汛安澜。并重建庙宇告成。颁发御书玉皇庙扁额、曰太清锡祉。龙王殿扁额。曰孚惠恬澜。　　

○旌表守正被戕陕西商州民洪法宇妻孙氏。　　

○丁卯。太祖高皇帝忌辰。遣官祭福陵。　　

○戊辰。谕内阁、据正蓝旗汉军都统奏、该旗印务章京庆存脱逃请将庆存交刑部等衙门缉拏并将该参领等交部查议一摺。庆存身系职官胆敢脱逃。甚属不堪庆存、著即革去印务章京二等轻车都尉、世管佐领。交刑部都察院步军统领衙门顺天府五城一体严拏俟拏获时交刑部详审定拟具奏。该参领等均属失察。参领松茂等均著交部查议。至庆存以三品职官。无故脱逃。伊弟马甲春和及伊家属具在。不难查讯绵佐等摺内并未声明。实属含混。太不晓事。著绵佐等将庆存究系何故脱逃。或因家贫累重。或有疯病向庆存家属详细讯问。据实覆奏。　　

○又谕、据富俊德文奏、盛京银库关防郎中一缺、接准部议、由奉天省各部郎中内。拣拟正陪、送部请＜闲＞、现在奉省郎中、合例者仅有二员、均不胜掌库之任、请仍遵旧例办理等语。盛京银库郎中、管理东三省一应钱粮、及库贮帑项有综核出纳之责。既据奏称现在奉省各部郎中难得其人。著照所请、仍照旧例、令在京各部堂官、于所属郎中内、届期保送一员。带领引见候朕＜闲＞派发往更换但在京各部堂官每遇保送此项人员时。于平素得力之员。自应留部办事而库务关系紧要。亦必须于较次司员内慎重选择。务期得人。方克胜任傥以年力衰迈、才具平常人员、滥行保送者经朕察出必将原保之各该堂官议处。所有现任银库郎中宁泰、著无庸彻回。　　

○谕军机大臣等、本日据步军统领衙门奏、安徽石埭县民人唐虎呈控该县侵蚀赈济银两一案据称该县领银八万余两。止散给贫民一万四千八百余两历经呈控各上司。该县捏改户口底册、并户书等串通地棍、具结朦混。现在转将呈控之苏国能等看押、不为审办等情此案上月二十七日、曾据都察院奏、有该县生员苏名举等来京控告。已降旨交陈大文审办。今复据该处民人唐虎赴提督衙门控告恐竟实有其事亦未可定。事关州县冒赈侵蚀。不可不严行究办。从前该处民人在总督衙门控告时。经陈大文发交藩司审讯并经饬催。尚未结案。外省疲玩积习总未悛改现仍将原告发交陈大文审办。该督务即提集案内人证、并散赈底印各册。秉公详查究竟该县两次所领赈济之项、是否系八万余两。散给之银是否止于一万四千有余。其中有无敝□大窦。务须彻底查明据实具奏。不可稍有含混。将此谕令知之。　　

○己巳。上诣永佑寺行礼。　　

○谕内阁盛京为我朝发祥之地。桥山弓剑谟烈存焉自祖宗以来祗修谒陵之典。朕忆从前随侍皇考高宗纯皇帝恭诣陪都。敬仰鸿仪山川风景。依依在目。尔时即蒙皇考恩慈欲畀以付托之重。曾默以朕名告于太祖太宗仰维昭鉴之诚勖以丕基之绍及兹寅承统绪。九年以来。宵旰敬勤。诚求治理。期以上酬眷顾。本拟于亲政后。即恭谒祖陵。适缘剿办川陕楚邪匪。筹笔连年。今幸事机顺利歼厥渠魁。党恶十数万悉被歼除。零星余匪、亦已迅就肃清。从此海宇敉宁。群黎蒙福。此皆列祖在天之灵默为垂佑俾蒇钜功。允宜虔诣山陵升芗对越。特涓吉于明年七月二十一日自京启銮。由山海关一带前往盛京谒陵礼成后。于九月二十四日回宫。所有一切典礼事宜。著各该衙门照例敬谨豫备。　　

○辛未。上御卷阿胜境。赐扈从王公大臣、及蒙古王贝勒、贝子、公、额驸、台吉等食。　　

○壬申。谕内阁、留京办事王大臣奏据候选员外郎郑敏行呈称于未经得缺之先、恳请即在礼兵二部内、先掣一部行。走殊属违例陈请等语。郑敏行系在御史任内妄行劾奏获咎之员经朕加恩改补员外郎并特降谕旨、以礼兵二部缺出选用。该员自应静候部铨。乃辄呈请掣部行走且前在吏部具呈。既经批驳。复向留京王大臣哓哓渎请有何急不可待耶。该员前劾宋澍费锡章谬妄卑鄙。今似伊之再三陈乞。心怀躁进。较伊所劾宋澍等之款迹尤甚。实属不安本分本应即予治罪朕不为已甚姑从宽宥著留京王大臣传到该员、严行申饬谕令在部投供候选如敢再事干求。即当禠职治罪。并著礼兵二部堂官于该员选补后严加约束。俾令小心供职。毋得越分滋事。以肃官方。　　

○军机大臣议奏那彦成方维甸具奏会筹宁陕镇新设官兵一事。查宁陕一镇前于嘉庆六年闲设立镇营额定兵六千名分布巡防。藉可安插乡勇。但该乡勇等多系游手无藉之徒。从前军务未蒇将弁兵丁多在行闲。或未能随时整顿。现在搜捕事宜、将次告竣。将士不日归伍。应饬令严加管束。有犯即惩。其该管弁员、有能训饬营伍、历久安静者。酌加奖拔。傥有管教懈弛知情纵隐情事。立即严参究办。至宁陕营兵饷米折等银。原系按照陕安镇兵得项银数核定。该营处万山之中。食物昂贵。兵丁拮据。上年曾经额勒登保奏及。自应亟筹调剂。所有南山内百姓愿售之产。若仿照屯田。即须令兵丁等承种。交营员管理但日久易启盗卖抗粮等敝□大。自仍应召佃取租。归地方官徵收报解。毋使胥吏侵占盗换。以期经久可行。至逢水旱歉收而兵丁仍行拮据。俱应立法周详。有备无患。其所请将新兵散调各营并守备千总以下、不拘例限酌量对调以孤其势。并将六千名兵数、量加裁汰之处。应令该督等酌量办理。从之。　　

○以故喀尔喀扎萨克图汗辅国公拉沁苏咙子敏珠尔多尔济、袭爵。　　

○赈甘肃西宁、碾伯、大通、三县、被水贫民。并缓徵灵、中卫二州县、本年额赋。　　

○甲戌。遣官祭贤良祠。　　

○乙亥。德楞泰奏报、歼毙首逆苟文润等。余匪溃散得旨奖赉赏还德楞泰内大臣、一等侯爵将军赛冲阿、轻车都尉世职。加总兵官田朝贵提督衔。赏提督丰绅、马瑜、巴图鲁名号并花翎。擢五品顶带乡勇赵洪周、为千总。并赏花翎。余赏赉有差。　　

○又奏、军营出力人员。赏知县郭南瑛等、蓝翎。千总赵启贵、张占鳌、花翎。余升擢有差。　　

○以歼剿川省余匪出力。赏佐领巴杭阿、防御霍隆武、精额礼、花翎。马甲同锡保等、蓝翎。　　

○丙子。秋分。夕月于西郊。遣荣郡王绵亿行礼。　　

○谕内阁、倭什布孙玉庭奏、审办叠劫盗犯、并审明署把总罗鸣亮得贿纵盗透漏米石、分别定拟一摺。其情罪尤为可恨。营弁等分汛防守。专司诘奸缉捕之事。况濒海地方。盗风正炽。尤关紧要此案署把总罗鸣亮、派防万山西炮台。以该处逼近外洋。米谷稀少辄起意商同民人夥开米店。得利均分。往来船只无论良匪、一体卖给。是米石出洋。该弁不但不能查禁。转藉此牟利。接济盗粮。而于乡民拏获盗犯杜亚复送到时。因讯系曾当杜元受渔船水手该弁复起意传唤杜元受、令其保领回家。乘机勒取银两。与兵丁等均分。致将正盗卖放。此而不严行惩办。何以肃营伍而靖海疆。前据该督等奏防守石狮炮台之外委杨耀、一见盗船首先奔避。以致兵房炮位俱被焚劫而此次罗鸣亮、竟至利欲熏心。济匪纵盗。该省营伍废弛已极。尚安望其实心捕盗肃清洋面乎。倭什布等、请将罗鸣亮改拟斩决。所办甚是。著接奉此旨后。传齐该弁犯事地方附近营汛官兵及民人等。将罗鸣亮对众正法以昭炯戒并将办理此案缘由。通饬各营伍知悉俾弁兵等。一体凛惕该督等仍当随时申明训诫。务令痛改积习。以期整饬戎行。　　

○谕军机大臣等本日吴熊光全保奏、拏获江陵县拒捕伤差各犯、并请将办理不善之知县革审各摺。此案前据全保初次奏到时。朕即以朱祥魁等如系寻常窃贼何以该县往拏时竟有匪党多人。持械拒捕恐竟系该处巨盗。必有纠众肆劫、夥党窝留情事。今吴熊光摺内、果称朱祥魁等六十余户、平日驾船捕鱼。原系乘闲窃劫。此次拒补之后。四散逃逸全保摺内、亦称朱家湾地方、本系窝盗之区情势凶悍、该县方遵辙、因查拏案犯、猝带多人执持枪刀前往、其从役等复抢夺什物、以致该处鸣锣聚众拒捕伤差等语。朱祥魁等六十余户、群聚为奸。已非一日。地方官平日迁延不办。姑息养奸。实可痛恨。迨查拏案犯时又不慎密办理。猝带多人。执持枪刀前往。惊动居民。已属轻率冒昧。甚至所带跟役乘势抢夺。以致该处民人鸣锣聚众。拒捕殴差毙至二十一人之多其情形尤为可恶。此等巨案全系地方官酿成。若不严参惩治。何以儆劣员而靖地方。江陵县知县方遵辙、著革职交该抚提同已获各犯、将起衅缘由、及拒捕实情彻底严审。分别定拟具奏。现在获犯三十二名内、是否皆系真犯。此外有无逃匿该督抚当饬知臬司胡克家、督同该府遵照前旨妥速查办将此谕令知之。　　

○丁丑。上自避暑山庄回銮。　　

○是日。驻跸喀喇河屯行宫。　　

