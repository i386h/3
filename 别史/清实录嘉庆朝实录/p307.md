<!-- { "loadSidebar": true } -->
○丙申。谕军机大臣等、伯麟等密奏、增定禁截口盐章程。并缓筹官办池盐一摺。前因晋省盐务。自改归地丁以后。池盐听民闲行销。官无缉私之责。盐禁日就废弛。遂至蒙古盐斤、得以乘闲偷越。于国计民生、大有关系。是以谕令伯麟等妥为筹办。今既据查明改商运行、有纳课延夥等事。盐价必致增昂。更恐贩运贫民纷纷失业。且检查佥商旧案、诸敝□大丛生。一时不敢轻议复旧。自系实在情形。调剂各省盐务。所以便民。朕岂肯轻复河东官盐。致令晋民稍有不便乎。惟中国自然之利。若任外藩图占。此则所关非细。自应禁其水运。方可严杜偷越。伯麟等此时既未便遽行更张。惟应于碛口上下。另择要隘地方。添派干员。会同该管各官、严行查禁。傥有无照盐船私自偷越。即行截拏。按律惩治。至摺内称、前与旺沁班巴尔会商章程。并无违抗不遵。请于旺沁班巴尔之弟袭封后。再行开导。今其自愿改归陆运。所见亦是。伯麟等应俟该王袭爵之后。乘便会晤。再将停止水运之处。向其商议。看彼是否愿从。另行据实密奏。将此密谕知之。　　

○丁酉。谕内阁、吏部议奏、请将办理亏赔仓谷错谬之原任巡抚高杞、照违制例革职一摺。此项湖南省亏赔仓谷。早经总督吴熊光奏定、在各员名下按照时价追补归款。已降旨允准。乃高杞辄妄议更张。既以例价追银。复向有粮之家、按粮匀买。核计民闲、须赔银至二十万两之多。殊属袒官病民。朕惠爱黎元。于地方一切公事。从不肯科派闾阎。总期藏富于民。培养元气。此事若照高杞所奏办理。则地方官员等得任意私亏。饱其囊橐。而百姓代官赔补。贻累无穷。岂不大形纷扰。且此端一开。傥有不肖地方官、乘谷责之时、将仓谷照市价粜卖入己。迨采买时、不过以半价归公。仍按粮户派买。辗转侵吞。多方朘削。势复何所厎止。设各省从而效尤。小民生计、尚可问乎。高杞妄更成议。实属乖谬。著照部议革职。仍来京候旨。　　

○户部议准、陕甘总督惠龄疏报、秦、中卫、二州县、开垦地四十二亩。照例升科。从之。　　

○戊戌。谕内阁、前因本年交夏后。得雨稍稀。农田望泽。朕心深为焦廑。特命礼部于本月初八日为始。敬祷天神地祇太岁三坛。分派诸王行礼。朕于宫中斋心虔祈。以冀醲膏速沛。兹初九日甘霖渥霔。四野滂敷。正当禾苗长发之时。得此滋培。益增畅茂。此实仰蒙神祇眷佑。寅感倍深。著即于本月十三日敬谨报祀。仍派仪亲王、成亲王、庆郡王永璘、分诣行礼。　　

○又谕、据御史邱勋奏、请将实录馆纂进之红绫本、添派勤慎人员、细心核对、期与黄绫本、一律完善等语。所奏甚是。该馆每日进呈黄绫本、经朕敬谨恭阅。偶遇安画讹舛。即随时指示更正。足以昭垂永久。其尊藏各处之红绫本、字经数写。卷帙较多。难保无偶失检核之处。将来全书告成后。朕每日恭阅。即系红绫本、若看出缮写错误。再将职司校勘人员交议。已不免有改换篇页之事。自应趁此全书未竣。校阅各员尚多。从容核对。务臻精善。著该馆总裁、遴派勤慎之员。将现办红绫本、即以经进之黄绫本为准本。详细恭校。不可稍有忽略。　　

○又谕、贝勒永鋆奏请随围等语。朕每岁前往避暑山庄。由彼进哨。派诸王公随往。原系照例差使。去岁仪亲王成亲王庆郡王俱未派出。伊等俱系朕弟兄。尚未敢具摺奏请。若谓永鋆年壮、正当出力。现在宗室王公内年壮者甚多。若俱效尤渎陈。事涉纷繁。已属非是。至谓永鋆自西陵回京、尚无效劳之处。今欲随围出力。尤属牵强。永鋆去岁曾经陈请。朕未允准。本年又复琐渎。甚属胆大不安本分。除不准所请外。仍著严行申饬。嗣后傥有似此渎请者。必交宗人府议处。　　

○广西巡抚百龄奏、拏获广东窜匪。知县颜樾等、升叙有差。　　

○调礼部左侍郎瑚图礼、为工部右侍郎。　　

○庚子。上诣时应宫昭显庙拈香。　　

○还宫。　　

○谕军机大臣等、本日据孙全谋奏称、上年十一月内、在雷州洋面、探闻盗首郑一乌石二等、窜回粤洋。共有匪船二百余只。内有百余只、聚泊遂溪县广洲湾洋面。其余六七十只。分投各洋面游奕。孙全谋督率兵船五十八号、于十二月二十等日、驰赴攻剿。贼船随拒随逃。官兵伤毙二十名。缘孙全谋所带兵船内、有九号小料民船、配兵无多。其余各兵船、在洋驾驶日久。船底渗漏。仅有兵船三十九号、跟踪追捕。讵盗船百余只、窜至平海黄茅洋面。见官兵稀少。胆敢放炮迎敌。伤毙千总一员。兵丁四名。俱经札达倭什布外。并自请交部治罪等语。洋盗郑一乌石二等匪船二百余只、在广洲湾等处分屯游奕。经官兵两次追捕。伤毙兵丁二十余名。戕及弁员。此系上年十二月闲之事。该督接到札禀后、自应据实具奏。一面认真督办。乃检查倭什布节次奏到各摺。并未详晰陈奏。殊不可解。洋盗为广东大患。此事尚不留心别项事自必更形疏懈。伊系弃瑕录用之人。尤不应如此怠忽。粤省洋匪。自越南受封以后。已无窝留逋逃之薮。自当渐就肃清。乃至盗船数百。连帮聚泊。游奕各洋。岂地方文武、尚不亟思上紧扑捕乎。试思盗船有二百余只之多。而兵船祇有五十八号。即一律整齐。已觉寡不敌众。何况此内半有损坏。仅剩三十余船。追捕大帮贼匪。无怪乎官兵之被戕。而匪徒之远扬也。近闻该省船只。于制造完竣后。祇在海口停泊。以致日久浸渍。多有曹□少坏。此即营员出洋懈弛之明证。但既有损坏。地方官即当随时修整。乃亦因循观望。一有调发之事。始雇觅小料民船数号、搪塞了事。此等积敝□大。朕所深知。大率营员惮于出洋。辄以无船可驾为词。地方官则以营员平素并不出洋。空船停泊。徒置无用。一旦议令修艌。每称所费不赀。似此互相推诿。日渐废弛。海洋何能安辑。倭什布系该省总督。文武皆其统辖。著即严切查明。分饬所属痛改积习。和衷办公若阳奉阴违。仍前贻误。或稍有讳饰。一经朕访闻得实。或别经劾奏。惟倭什布是问。所有孙全谋自请治罪之处。此时且暂缓交部。仍著该提督上紧督缉。务净根株如再有迟误。即当一并治罪。不能曲贷矣。将此传谕倭什布、并孙玉庭孙全谋知之。　　

○予四川陕西湖北阵亡生员王博书等二名、武生刘全泷等五名、披甲德保等八名、土练侯文华等十名、兵丁武占魁等五十四名、乡勇任士友等四千四百六十五名、伤亡兵丁张林兴等四名、民壮杨升等六名、乡勇马永琳等二名、福建捕盗伤亡额外外委黄鸣皋、兵丁江世贵等五名、出洋淹毙兵丁苏大邦等三名、赏恤如例。　　

○上以夏至祭地于方泽。自是日始。斋戒三日。　　

○辛丑。遣官祭关帝庙。　　

○以翰林院侍讲施杓、为四川乡试正考官。编修程国仁为副考官。翰林院侍讲学士陈嵩庆、为广东乡试正考官。编修陈寿祺、为副考官。翰林院侍讲吴鼒、为广西乡试正考官。刑部员外郎张志绪、为副考官。詹事府詹事茅元铭、为福建乡试正考官。司经局洗马周系英、为副考官。翰林院修撰吴廷琛、为湖南乡试正考官。检讨韩鼎晋、为副考官。　　

○赏喀喇沙尔贫回地千顷。以资垦种。从办事大臣麒麟保请也。　　

○癸卯。夏至。祭地于方泽。上亲诣行礼。　　

○幸圆明园。　　

○甲辰。免齐齐哈尔贫丁旧欠仓粮。　　

○丙午。上幸万寿山。　　

○谕内阁、据蕴端多尔济等奏。请将巴彦阿达尔罕卡伦驻防兵丁二百名裁彻、即于此内派兵二十名、驻劄库伦之南汗山地方、巡查牲兽树木一摺。前因俄罗斯所属喀木呢罕等、进巴彦阿达尔罕卡伦。抢掳车臣汗部落游牧地方牲兽。是以由该部落派兵二百名驻防。近年俄罗斯感恩向化。甚属恭顺此项驻防兵丁。亦属无用。著照蕴端多尔济等所请裁彻。至汗山系每岁春秋致祭地方。该处树木牲畜。不可伤损。即著由现彻兵丁内挑派二十名。仍派章京一员、管领巡查。以示朕惠爱蒙古至意。其余兵丁、著各回旗照例当差。　　

○谕军机大臣等、额勒登保等自奏报分路剿贼情形后。迄今已阅旬日。朕盼望之殷。到深进廑。本日四百里报到。所叙连日分兵探剿情节。不过杀贼一名。生擒被掳民人十名。贼匪除二百三四十人外。又新掳百姓一二百人。贼数竟添至一倍。现据摺内称、官兵连日为大雨所阻、一俟天色稍霁、奋力进攻、傥贼匪他遁、亦即设法赶剿等语。殊不成话。如此大雨。官兵既寸步难进。贼匪又何能远遁。若贼匪竟能冒雨前行。官兵自亦可跟踪追蹑。何至不能奋力进攻。额勒登保等、不过又为将来追贼迟延、自占地步。此等败残零匪。不但不能歼除。又复辗转奔逃。致增裹胁。均由伊等办理延误所致。上年冬闲。德楞泰接办时。朕以该处零匪、祇剩一二百人。无难克期办净。乃德楞泰误听乡勇诡计。欲事招降。予贼以暇。坐失事机。不得已又令额勒登保到彼帮办。额勒登保在京时、即再三婉辞。及至到陕后。闻德楞泰于三月初二日得有胜仗。又欲避分功之嫌。不即会办。逮德楞泰屡次不能得手。伊自知难以坐视。始行前往。今自与德楞泰会合以来。又阅月余。老师糜饷。一筹莫展。此而不加黜罚。何以肃军纪而励戎行。此起零匪。德楞泰剿办最久。其贻误之咎尤重。著降为二等侯。革去内大臣。降戴单眼花翎。并革去紫缰。赛冲阿以西安将军帮同剿贼。且系联衔奏事之员。非专听调遣镇将可比。其获咎亦重。伊前赏轻车都尉世职。著降为骑都尉。并拔去花翎。额勒登保会同督剿。虽不似德楞泰等为时已久。但到军营后、毫无振作。咎亦难辞。著降戴单眼花翎。并革去紫缰。朕权衡伊三人贻误轻重之咎。分别降革。以示薄惩。额勒登保等、务宜知感知奋。迅勉蒇功。仍可复邀恩赏。傥再泄泄沓沓。任贼匪辗转奔逃。沿途勾结。必将额勒登保等三人、一并从重治罪。不能稍为宽贷矣。　　

○旌表守正捐躯山西万泉县民淮金柱妻赵氏。　　

