<!-- { "loadSidebar": true } -->
○壬寅。上以万寿节。御同乐园。赐王以下文武大臣、蒙古王公等食。至乙巳皆如之。　　

○癸卯。谕内阁、本日据吉庆驰奏、将博罗县结会滋事之首恶陈烂屐四、擒获凌迟正法。余匪即就肃清。已明降谕旨宣示矣。陈烂屐四在博罗地方。制造兵械旗帜。占据山险。恃为巢穴。纠众多至万余。其蓄谋已非一日。且该犯之父陈士庄、系捐纳按察司照磨。可见家道尚属殷裕。并非迫于饥寒。为结会敛钱之计。竟系有心谋为不轨。该地方官若能乘其甫经纠集。人数未多将一二为首之犯。设法缉拏。按律惩治。其余党自必闻风解散。可期立即消弭。即地方官失察之咎。亦不过照例参处。所保全者何限。乃外省积习。遇有此等匪徒。并不早为惩办。又或存化大为小之见。豫为属员规避处分。总欲袒庇不肖州县。而忍陷无辜小民于水火锋镝。遂至日久因循。匪党无所畏惧。四出焚掠。附近村庄。既遭荼毒。迨逆迹既彰。势不得不慑以兵威。加之诛戮。其临阵歼毙、及擒捕正法者。动辄数千。可见平时之姑息养奸。必致酿成巨案。所伤人命转多。即以世俗阴功之说而言。孰重孰轻。亦不辨自明矣。著传谕各督抚、嗣后应严饬地方官。平日务当留心化导。俾无知小民。皆知安分畏法。如或有不肖匪徒。倡谋滋事。或小有抢掠。或造作逆词该州县一有风闻。即当趁其未经蠢动之初。将为首者上紧缉拏。立时办竣。毋任彼此勾结。致启事端。即如博罗一案。幸该匪等尚未肆窜蔓延。得以克期捕获。然已歼戮多人同案抵罪者。亦复不少。虽顽民自作不靖而朕心良用恻然。该督抚等、惟当勉思抚驭。禁暴戢奸。勿俾苞蘖潜滋。以副朕谆谆教诫至意。将此通谕知之。　　

○以擒获博罗首逆陈烂屐四功。两广总督吉庆、下部议叙。赏提督孙全谋、骑都尉世职。守备宁舒、唐文才、花翎知县杨桂荫、蓝翎。擢千总钟鸣贵、为都司赏花翎拔兵丁汪高、叶开云、为把总。赏蓝翎余赏赉有差。　　

○甲辰。万寿节遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭显佑宫。东岳庙。城隍庙。　　

○上诣安佑宫行礼。　　

○御正大光明殿。皇子及王以下文武大臣官员蒙古王公等、行庆贺礼。　　

○乙巳。给江苏砀山、丰、沛、铜山、肃、五县、被水灾民一月口粮。　　

○丙午。拨两淮运库银二十二万两。浙江运库银二十八万两。解往河南。以备军需。　　

○丁未。谕军机大臣等、惠龄摺称通饬带兵镇将等、每与贼匪对敌、须先招呼投出免死等语。现当贼匪穷蹙之时。所有零星窜匪。多系积年老教。怙恶不悛。有何可惜。如投出者系被裹难民。或胁从夥党。尚可加之宽宥。傥为首老教。稔恶已久。节经晓谕。尚敢仍前抗拒。即使招呼投出。亦不过为一时苟免之计。殊不可信。惟当以上紧搜剿为正办。万不可先存招抚之见。将此谕令知之。　　

○戊申。皇后千秋节。宫内行礼如仪。停止筵宴、及在外公主福晋命妇行礼。　　

○己酉。以镶白旗汉军都统张承勋、为杭州将军。礼部尚书长麟、兼镶白旗汉军都统。　　

○命塔尔巴哈台参赞大臣策拔克、喀喇沙尔办事大臣明兴、库车办事大臣奇臣、塔尔巴哈台领队大臣特克慎、来京。调和阗办事大臣兴肇、为塔尔巴哈台参赞大臣。以镶蓝旗汉军副都统弘康、为和阗办事大臣。镶蓝旗蒙古副都统纳清保、为喀喇沙尔办事大臣。赏头等侍卫阿尔绷阿、副都统衔、为库车办事大臣。以镶黄旗蒙古副都统硕云保、为塔尔巴哈台领队大臣。　　

○庚戌谕内阁、库车地方。系属专任。阿尔绷阿甫经赏给副都统职衔。派往新疆办事。恐不能胜任隆福、著调补库车办事大臣。麒麟保、著为哈密办事大臣。阿尔绷阿、著为哈密帮办大臣。　　

○命刑部右侍郎姜晟、内阁学士那彦成、驰往江西、审办知县刘光控告巡抚张诚基一案。　　

○免江西湖口、彭泽、二县、旱灾本年额赋十分之一。余分两年带徵。　　

○辛亥。禁番役子孙出仕应试。谕内阁、吏部议覆给事中恩治奏、步军统领衙门番役、应否准其出仕应试一摺。番役一项。专司缉捕盗犯。原与隶卒无异。凡各衙门皂役人等。例不准其为官其子孙亦不准其应试。则番役自应比照此例以归画一。乃从前步军统领衙门。往往因番役拏获要犯。辄奏请赏给顶带。如番子头目马凯即洊赏守备职衔。且番役子孙。并有应试出仕者。殊不足以别流品而重名器。著步军统领衙门、查明番役中从前得过顶带者除马凯业经降革外。其现在尚有顶带之人抵准暂留顶带。不准以实缺补用。其子孙应试曾经进学、及中式者。留其举贡生员。不准选用官职。此后亦不准再行应考。如现有出仕者。概令彻回。嗣后步军统领衙门、遇有番役缉捕勤奋。祇准量加奖赏。即实有拏获要犯者。亦祇可从优加赏。毋许给予顶带。傥再行滥请。即以违制论。　　

○赈两淮板蒲、中正、临兴、三场、被水灶户。并蠲缓新旧盐课。又缓徵丁溪、草堰、刘庄、伍佑、新兴、庙湾、六场、旱灾本年盐课。　　

○壬子。申禁军营报销赏项。谕内阁户部议驳、陕西巡抚陆有仁咨覆军需章程各款一摺。已依议行矣。单内所驳军营赏需物件。于军需平余项下动支一款。尤属近来军营陋习。军需饷项。皆有一定支销。岂应滥增浮费。乾隆四十一年四月内。曾钦奉皇考高宗纯皇帝谕旨。以军需赏号一项。实属滥设。嗣后即当永远删除。当经恭载入户部军需则例。奉行已久。此后军营。从无滥增赏项之事。自福康安办理各处军务。始于赏号一项任意浮加。闻其向属员等纷纷勒取。以充私赏。甚至于军需正项。亦复恣意提用。以致费无所出。捏款开销。各路军营。无不踵其流敝□大。朕于军营士卒。轸念时殷。每遇打仗得胜。未尝不优加赏赉。并节次颁发银两。交经略参赞等随时加赏。然皆特给内帑。并不令于军需正项支销。原以杜其牵混。如果军营内有必需赏项之处。亦当据实奏明请旨。何得率请立款报销。即云所请动支之款。系属平余。然平余一项。独非国帑乎。著通谕现在办理军需报销各督抚、均不得将赏项一款。滥行添入军需。以符定例。　　

○军机大臣等议覆伊犁将军松筠等奏请、塔尔巴哈台二十二卡。每届冬寒。添派额鲁特散丁四百四十名。分驻会哨。另设四小卡。派绿营兵六十名常川驻劄。护运贡物。并设立官铺。改用车辆。借给马匹。支放口粮等款。均应如所请行。惟兵丁护运贡物。每站给车二辆。已足敷用。所请另派察哈尔散丁六十名运送物件。及兵丁每名赏马二匹之处。应毋庸议。从之。　　

○勒保奏报、擒获白号贼首张＜闲＞。赏知府赵秉渊等升衔。　　

○癸丑。策试中式武举于谦益等六十名、于太和殿前。　　

○甲寅。上诣大高殿寿皇殿行礼。　　

○还宫。　　

○以湖广总督吴熊光、兼署湖北提督。　　

○乙卯。上以庄静固伦公主行初定礼。御保和殿。赐皇子、王公、大臣、额驸等宴。　　

○谕内阁、巡视东三省事务。前经议定裁汰御史。五年一次、于盛京五部侍郎内奏请＜闲＞派。今据晋昌奏、巡视盛京业已届期。将五部侍郎衔名、开单请旨。但思吉林、黑龙江、两处。非盛京所属。尚可令该侍郎等前往巡视。至盛京系本管地方。亦派令一体查察。究于政体未协。所有此次巡视盛京事务。著派大理寺卿窝星额去嗣后除吉林、黑龙江、届五年期满、仍将该侍郎等奏派外。其盛京一省。届期著该将军奏请。候朕于在京之满汉三四品京堂内＜闲＞派。　　

○勒保奏报、歼除白号余匪。擒获蓝号贼首汤思蛟。得旨嘉奖。副都统衔达斯呼勒岱等升叙有差。　　

○赈盛京广宁、牛庄、白旗堡小黑山、辽阳、巨流河、承德等处、水灾旗民有差。并贷耔种口粮。　　

○丙辰。上御紫光阁。阅中式武举马步射。　　

○除古北口抽分岁额。谕内阁、据颜检奏、密云县徵解木税、不敷定额、恳请核实办理一摺。该县管理古北口抽分事宜。每年应解木税。原以一千一十二两零、定为岁额。今据称该处商贩寥寥无人领票办课。山场砍伐既久。近年以来。祇有小民在附近各山。采取柴薪。照例输课。每岁不过三四十两、至五六十两等语。自系实在情形除嘉庆二年至六年止、应解税银、仍在历任之知县名下、照数勒完外。嗣后此项木税自嘉庆七年为始。著即照徵收杂税之例。尽收尽解。不必定以额数。仍著该督责成该道府等、随时稽查。毋得以多报少。致滋敝□大混。密云距京甚近。傥一经查出。必将该令等惩处不贷。其该县原领监督关防。即著缴销。　　

○免黑龙江齐齐哈尔、水灾本年额赋、并蠲缓旧借粮石有差。　　

○丁巳。上御紫光阁。阅中式武举技勇。　　

○御乾清宫引见中式武举。亲定甲乙。　　

○诣时应宫拈香。　　

○谕内阁、前经费淳等奏报、霜降后南河水势安澜。业经降旨、将费淳、吴璥、交部议叙。并著将出力各员查明保奏。兹据费淳等奏、霜降后黄水复长。唐家湾因民堰漫塌以致毛城铺坝下过水。引河头刷宽五十余丈。尚不致吸动大溜。但未能即时收束。现在筹办堵闭等语。看此情形。唐家湾民堰。于九月初闲漫塌。至此时竟尚未能堵闭。费淳、吴璥、既知本年黄水涨盛。唐家湾漫堰。未经断流。何以前次即奏工程一律巩固。岂节届霜降。该督等竟不问河工实在情形。徒以秋汛安澜。循例具奏乎。费淳、吴璥、著传旨申饬。并将前次议叙彻回。其自请议处之处。著加恩姑予宽免。此时已交冬令。水落力绵。该督等务当上紧购料。相机筹办。先筑挑水坝挑溜归河。再于口门筑坝拦截。将唐家湾漫堰堵闭隐固。尚可将功抵过。傥稍有迟延。必将该督等一并治罪。至道将文武。于所属堤堰。未能及早筹办。咎实难辞。所有前此在工人员无庸再行保奏。并著将该管厅营照例参处。嗣后该督等、于每年秋汛时。务须察看全河水势顺轨。工程悉皆坚稳。方可具报。安澜毋得拘泥霜降。率行陈奏。再唐家湾既有漫溢。其下游一带。自必有被淹处所。并著该督等查明是否成灾。据实具奏。不可稍有讳饰。　　

○德楞泰奏报、歼毙白号贼首戴四。生擒贼目赵鉴。得旨奖赉。与总兵官马瑜、副将呢玛善均下部议叙。并赏呢玛善花翎。把总杨和等、蓝翎余升赏有差。　　

○拨两淮运库银三十万两粤海关税银二十万两。解往四川。以备军需。　　

