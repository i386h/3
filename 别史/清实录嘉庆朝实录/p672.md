<!-- { "loadSidebar": true } -->
○旌表守正捐躯安徽灵璧县民陈漋滚妻李氏。　　

○丙子。上启銮。恭谒西陵。　　

○诣元灵宫永慕寺行礼。　　

○户部议准、陕甘总督那彦成疏报、乌噜木齐塔西河所、开垦田五顷七十亩。照例升科。从之。　　

○是日。驻跸旧衙门行宫。翼日如之。　　

○丁丑。上行围。　　

○以福建按察使王绍兰、为布政使。调甘肃按察使遇昌、为福建按察使。以甘肃平庆道德克精阿、为按察使。　　

○戊寅。孝贤纯皇后忌辰。遣官祭裕陵。　　

○是日。驻跸南衙门行宫。　　

○己卯。驻跸团河行宫。翼日如之。　　

○庚辰。户部议准、陕甘总督那彦成疏报、乌噜木齐芦草沟所、开垦田一顷八十亩。照例升科。从之。　　

○辛巳。上行围。　　

○祭先蚕之神。皇后亲诣行礼。　　

○赏看守南苑各行宫苑户一月钱粮。海户银一千三百两。　　

○是日。驻跸新衙门行宫。　　

○壬午。户部议准、陕甘总督那彦成疏报、奇台县、开垦田四顷八十亩。照例升科。从之。　　

○免跸路经过地方本年额赋十分之三。　　

○是日。驻跸黄新庄行宫。　　

○癸未。谕军机大臣等、百龄奏确勘仁义礼三坝必须移建一摺。并绘图贴说。朕详加披阅。当即召见扈从之军机大臣及松筠指画酌商。山盱五坝、为宣洩洪湖盛涨、保护堰工而设。康熙年闲、靳辅原议建仁义礼三坝。乾隆十六年、皇考高宗纯皇帝特命添建智信两坝。迄今历有年所。地形水势。自必斟酌尽善。今该督等奏称仁义礼三坝、近年屡经开放、冲跌坝基损坏、刷成深塘、难以修复、即修复亦难经久、拟于蒋家坝以南附近山冈之处、移建仁义礼三坝、并挑挖引河三道尽先改建仁义两坝、将礼坝地基、筑做草坝、以备本年宣洩、计需费五十余万两等语。仁义礼三坝。既不能就原处修复。该督等斟酌情形。奏请移建。但详阅图内。旧坝之下。所绘民庄。相距甚远。现拟移建之处。界画引河三道。两旁民庄鳞次。则其闲田亩庐墓。自必繁庶。所穵引河浅狭。水必泛溢。若挑穵宽深。恐所伤实多。其旧有三坝。既不开放。则与堰堤无异。必须填砌坚实。与石堤联为一体。方足以资捍御。堤顶处所。并应添建铺房。派驻弁兵防守。方可保无疏失。合计各项需费。恐该督等所估银数。以之兴办。尚不敷用。事关谋始。不可不详细酌核。朕意或于蒋家坝地方。先行改建一坝。本年试为启放。若水势顺利。足以消减盛涨。并于附近田庐无伤。再议续改二坝。著该督等再行详议是否可行。并统计引河宽深丈尺若干。工费若干。另行筹度。绘图贴说具奏。再降谕上□日。将此谕令知之。　　

○是日。驻跸半壁店行宫。　　

○甲申。驻跸秋澜行宫。　　

○乙酉。谕内阁、每届朕行营。沿途均经特派管段大臣。而于南苑内。向不管理。惟思南苑内地方辽阔。若于沿途无管束之人。殊不足以昭严肃。嗣后朕临幸南苑时。著派出管段之大臣等。分段带领兵丁管理。并于朕起跸至驻跸地方。多派官兵管理。以昭严肃。　　

○赏跸路经过看守各行宫弁兵半月钱粮。　　

○是日。驻跸梁格庄行宫。　　

○丙戌。上恭谒泰陵。泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○至孝淑皇后陵寝奠酒。临妃园寝赐奠。　　

○旌表守正捐躯江西永丰县民熊文杰妻张氏。　　

○是日。回銮。驻跸秋澜行宫。　　

○丁亥。谕内阁、此案白鹏鹤、因向伊嫂白葛氏借取灯油不给。出街嚷骂。白葛氏赶出门首理论。白鹏鹤拾取土坯、向白葛氏掷殴。不期伊母白王氏出劝。以致误伤殒命。刑部引子殴父母杀者凌迟处死律、又引斗殴误杀旁人以斗杀论律、比拟问以凌迟处死。核其情节。白鹏鹤遥掷土坯。误伤其母。非其思虑所及。与斗殴误伤者究属有闲。白鹏鹤著改为斩立决。嗣后有案情似此者。即照此问拟。　　

○贷喀什噶尔、被旱灾民耔种。　　

○是日。驻跸半壁店行宫。　　

○戊子。谕军机大臣等、本年二月内、据斌静奏接据墨尔根城副都统明德来咨。该处遣犯李必连等、首告遣奴韩自有等商谋纠众行劫、斌静以该副都统明德所讯供情未确、驰往审办。朕以此事情节。该将军所奏与该副都统咨报既不相符。必须彻底根究明确。当即降上□日派令松宁驰驿前往会同斌静查办。本日据明德奏称、斌静到墨尔根城、将案犯委之刘凤诰保三二人审讯、未经审明、斌静忽然起程回转、并私遣保三向遣犯庞添栋家教供、令其就轻罪一边供认、请特派钦差前往审办等语。阅明德所奏情节。不应仍令斌静会审。著派富俊驰驿迅速前往。会同松宁秉公审办。此案人犯。审明后罪名轻重悬殊。若该遣犯等果有谋叛情事。供证确凿。即将该犯等分别按律定拟。毋稍姑息。而刘凤诰保三二人。身系遣犯。经该将军委令承审。若果如明德所奏、意存私曲。并教犯串供。则其咎甚重。刘凤诰不特不准释回。仍应治以应得之罪。保三更应从严示惩。至斌静既知案情重大。供情不确。乃委之刘凤诰等从中颠倒是非。亦应据实严参。设明德因前问拟不实。此次又捏为此奏。希图饰过。即将明德及承审各员一并严参。此事关系紧要。富俊、松宁、务须详慎研鞫。毋枉毋纵。不可稍存偏畸之见。松宁到彼后、曾否讯有大概情形。先行具奏。若尚未拜发奏摺、即俟富俊到日、公同详鞫。先将曲直大端。由四百里会同覆奏。再将全案供招定拟结案可也。将此谕令知之。　　

○贷陕西潼关、榆林、怀远、神木、府谷、靖边、定边、延川、延长、安塞、安定、绥德、吴堡、米脂、清涧、十五厅州县、被旱灾民粮银。　　

○是日。驻跸黄新庄行宫。　　

○己丑。驻跸潭柘寺行宫。　　

○庚寅。上诣北惠济龙神庙拈香。　　

○谕内阁、前因吉林黑龙江二处遣犯过多、谕令刑部酌议将该犯等分别改发新疆及减为内地军流。今思该犯等同系为奴之犯。其改发内地者。得邀恩减等。至改发新疆之犯。在戍并未别有过犯。忽令远徙万里之外。照旧为奴。办理尚未允协。除减军减流各犯、仍照前议办理外。所有此次刑部酌拟改发新疆为奴之犯。其现在配所者。应令仍留吉林黑龙江。无庸改发。嗣后有应拟发配吉林黑龙江为奴罪名者。再照刑部新拟条款。改发新疆。著即速议具奏。飞饬遵行。　　

○旌表守正被戕山东齐河县民女温氏。广东四会县民刘通妻梁氏。　　

○是日。驻跸北惠济龙王庙行宫。　　

○辛卯赏故哈密郡王衔扎萨克贝勒额尔德锡尔、银三百两治丧。以其子博锡尔、袭爵。　　

○是日。驻跸静宜园。至乙未皆如之。　　

○壬辰。户部议准、陕甘总督那彦成疏报、乌噜木齐头屯所、开垦田一顷八十亩。照例升科。从之。　　

○癸巳。谕内阁、刑部奏、酌议吉林黑龙江改发遣犯章程。俱著照所议行。其减等改为内地军流等犯。悉照前议办理。该部请令情愿留配者、仍准留配一节。事涉繁琐。未免意存姑息。殊非政体。近来习气相率从宽。废法邀誉。作威固不可。作福亦足害家误国也。著不准行。刑部堂官仍著传上□日严行申饬。　　

○以故三等公恭阿拉子和世泰、袭爵。　　

○以健锐营前锋参领积德、为镶白旗汉军副都统。　　

○甲午。上御演武厅。阅健锐营操。　　

○乙未。谕军机大臣等、本日姚文田到京。经朕召见。询问河南地方情形。据奏卫辉府所属地方、去冬雪泽稀少、二麦多未播种、春闲又未得有透雨、虽于本月初七八等日得雨三四寸、因枯旱已久、大田仍未能翻犁耕种、贫民皆以草根树皮糊口度日、经过官道、两旁柳叶采食殆尽、缘该府地方、近三四年来总未大稔、粮价腾昂、是以民情倍形拮据、幸该府民风淳朴、闾阎尚各安静等语。豫省卫辉府地方。现在荒旱情形。至于如此。长龄总未据实陈奏。岂竟听小民转徙沟壑。不为拯救。该抚系弃瑕录用之人。若玩视民瘼。意存讳饰。自问安能当此重咎。著传谕该抚。即将该处荒歉实在情形。应如何施恩调剂。俾小民不致流离失所之处。迅速由驿具奏。将此谕令知之。　　

○丙申。上幸静明园。　　

○还圆明园。　　

○以头等侍卫呢玛善、为浙江衢州镇总兵官。　　
大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百六十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十八年。癸酉。夏四月。戊戌朔。享太庙。遣庆郡王永璘恭代行礼。　　

