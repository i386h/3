<!-- { "loadSidebar": true } -->
○是月。兵部右侍郎广兴奏请回京覆命。俟赤峰县案犯缉获。再行办理。得旨、汝此次大不似前。亦流入庸碌无能之内。可惜。　　

○江苏学政莫晋奏考试情形。得旨、江省不患无才。应以励品为本。包漕之事。岂读书人所应为。徐徐化导。以期改革。　　

○山西巡抚同兴奏恭领御制勤政殿记墨刻。得旨、汝应身体力行。自有益处。　　

○广东学政茅元铭密奏新任督抚办事认真。得旨、汝系旧识。现又为大员。所查者非小事也。督抚之公私。或有始无终。或耽于逸乐。一有见闻。即手书密奏。若缄默隐忍。恐非汝之福也。志之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百四十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。闰六月。壬午朔。转户部右侍郎那彦宝、为左侍郎。调吏部左侍郎恩普、为户部右侍郎。仓场侍郎托津、为吏部左侍郎。兼镶白旗满洲副都统。在军机处学习行走。礼部左侍郎玉麟、为吏部右侍郎。转礼部右侍郎多永武、为左侍郎。调吏部右侍郎文宁、为礼部右侍郎。刑部左侍郎赓音、为仓场侍郎。转刑部右侍郎贡楚克扎布、为左侍郎。　　

○癸未。谕内阁据保宁等奏、议处刘权之英和一摺请将刘权之照溺职例革职、英和照不应重私罪例降三级调用等语。此次军机处拟办保奏章京等一事。内阁典籍齐嘉绍、中书蔡炯、袁煦、先后挑入军机章京上行走。若论行走日期。则袁煦尚属较多。惟袁煦系于挑入后奏补实缺。业经邀恩与齐嘉绍、蔡炯循例补缺者不同。自不应一并列入。刘权之即欲将伊保奏。亦当向庆桂等会同商酌。乃辄以袁煦系伊房师纪昀之壻、纪昀在日曾经托过为辞。师生谊属私情。部院大臣佥同办理公事。本不应心存此见。何况扬言于众。罔顾公议。刘权之屡次瞻徇情面。实属溺职。本应照议革职。第念刘权之在各部院供职有年。资格较深且在军机处行走。业已三载。尚无错误。著加恩降为编修。仍带革职留任。遇有国史等馆纂修缺出。令其充补至英和参奏刘权之、本无不合。但亦应向庆桂、董诰、戴衢亨、公同商议。联名具摺参奏。否则当于召对时、会同庆桂等将刘权之当面指参。乃辄呈递奏片。虽称请与庆桂董诰一同召见。其实庆桂董诰二人。并未知此密奏。则与自请独对何异。且公然在朕前、恳求不必询问刘权之、寻事退出军机。尤不成话。此而谓非有心专擅。其谁信之。英和谓刘权之所言乖谬。而不知己言乖谬、殆有过之其咎实在于此。但所参究属因公。著加恩降补本日长琇所遗太仆寺卿员缺。从前所赏一品补服、黄马褂、紫禁城骑马、绿牙缝靴、俱著革去。此次不准随往盛京。所有拟定保奏之章京各员。除袁煦业已退出外。其余亦且无庸保奏。　　

○命吏部尚书费淳、协办大学士转都察院左都御史王懿修、为礼部尚书。以江西巡抚秦承恩、为左都御史。内阁学士瑚素通阿、为刑部右侍郎。刑部尚书长麟、兼翰林院掌院学士。通政使司通政使善宝、为内阁学士。兼礼部侍郎衔。太仆寺卿长琇、为通政使。　　

○以浙江布政使清安泰、为江西巡抚。广东按察使秦瀛、为浙江布政使。署广东惠潮嘉道吴俊、为按察使。仍用四品顶带。　　

○甲申。谕内阁、昨已降旨将善宝补授内阁学士。本日伊递摺谢恩。当经召见。据面奏、伊清语本属生疏、且年逾七旬、记性亦复平常、于御门读本事宜、恐致贻误、恳请解退等语。善宝著仍以正三品京堂补用。所有内阁学士一缺。该部照例进本开列请＜闲＞。　　

○又谕、本日裘行＜闲＞奏酌核办理清查缘由一摺。已批交大学士六部尚书议奏矣。摺内据称、此次署督熊枚到任后、该司曾将查办情形、具禀请奏、经熊枚将原禀改窜删减、此次特将原禀进呈等语。因令军机处检查前日熊枚原摺、详悉核对。所有裘行＜闲＞原禀内叙称、本年正月后申明成例、凡遇各属交代、如果仓库无亏、即由接任之员出具切实甘结、由该管道府厅州加结送转、傥实有亏缺、即由接任之员揭报、由该管道府厅州核实请参、如有仍请归入清查者、俱经严行驳斥、现在州县交代、已有二十余处、俱覆核无亏其有亏空数万两禀揭到司者、已饬令该管官确加覆核、傥不赶紧设法弥补、惟有据实严参等语。此一节正所以杜绝将来亏空之源。不使再有滋敝□大。办法最为扼要。而前此熊枚原奏内、果未详叙。祇称该司本任以后、所属仓库、业经禀内声明严禁交代、不使续亏数语。未将原禀全载。实属不合。熊枚著交部议处。　　

○又谕、绵课额勒登保参奏、三等侍卫成龄托病旷班、请将成龄革去侍卫、拨回本旗等语。本年三月间、乾清门侍卫阿隆阿、富勒珲凝珠、托故未赴圆明园。经朕亲视各责四十板。俱行革职。将阿隆阿发往热河。作为前锋。交庆杰严行管束。富勒珲凝珠发往东陵。作为拜唐阿。交伊父丰绅济伦严行管束。此事相去不久成龄岂不知之乃敢托病误班。甚属疏懈。绵课等所参尚属轻纵。著交领侍卫内大臣、传集各项侍卫拜唐阿等看视。将成龄重责二十板。作为粘竿处拜唐阿。以示惩儆。侍卫班领僧额布、并未将成龄托病情节禀出。亦属非是。僧额布、著罚俸半年。嗣后御前侍卫、乾清门侍卫、如有旷班误差者。即照阿隆阿等之例治罪。各项侍卫拜唐阿等、如有旷班误差者。即照成龄之例治罪。著为例。　　

○以礼部尚书恭阿拉、为会典馆副总裁官。吏部右侍郎玉麟、为武英殿总裁官。　　

○乙酉。谕内阁、玉麟现已调补吏部侍郎。部务较繁。无庸兼上书房行走。三阿哥师傅、著专派素承业。二阿哥师傅、本系万承风。伊现出学差。著暂派朱圭。俟万承风差满回京后、仍照旧行走。　　

○调正白旗蒙古副都统福宁、为镶黄旗满洲副都统。正蓝旗满洲副都统德文、为正白旗蒙古副都统。　　

○旌表守正捐躯河南泌阳县民张磨头妻胡氏。　　

○丙戌谕内阁、向来大学士尚书等＜闲＞派上书房总师傅。及翰林官员派充阿哥师傅。命下之日自应恭摺谢恩。至书房师傅等、闲有出差随围等事。将所教阿哥派令他人讲课。原不过随时调派。从无谢恩之事此乃上书房旧例。仪亲王等皆所深知。昨因玉麟＜闲＞放吏部侍郎。派秦承业改充三阿哥师傅。又因万承风系二阿哥师傅。出差未回。暂派朱圭照料。况系总师傅、即无旨亦应照料伊等惟当照旧行走。乃本日朱圭、泰承业俱具摺陈谢。甚属不合朱圭在上书房侍直有年。岂不谙习旧例何必为此无谓之奏。其摺内称惟有益加勤慎、不敢旷功是不过欲借此在圆明园直庐居住。不复进署办事。殊非勤职之道。朱圭不必在上书房行走。伊现管内阁翰林院工部等衙门。俱有应办事务著常川进署办事。遇有该班奏事日期。方准到园。兼至南书房行走。至秦承业、前此曾充二阿哥师傅即未谢恩。何以此次又具摺奏谢。且摺内有恭膺宠命、侍课三阿哥、及仰答高厚于万一等语。尤不成话。皇子师傅。职分皆同。若云此次派令改充三阿哥师傅为荣。岂派充二阿哥师傅为辱乎。伊若妄存歧视之见。则居心大不可问。其获罪更重。秦承业著降为编修逐出上书房。若稍有怨望。其罪不赦矣。现在二阿哥学问已成。万承风未回京以前。毋庸再派师傅。三阿哥师傅、著改派温汝适。其督课书房伴读之师傅、著派戴殿泗防微杜渐之苦衷。诸臣其共谅之。　　

○给湖北钟祥、天门二县、被水灾民一月口粮。并缓徵钟祥、荆门、京山、天门潜江、沔阳、汉川、七州县、及屯坐各卫所、新旧额赋。　　

○丁亥。旌表守正捐躯安徽蒙城县民马牛孜妻刘氏。　　

○己丑。谕军机大臣等、玉德等奏、蔡牵匪船内窜、现在调度追捕一摺。据称蔡逆匪船四十余只、自澎湖窜至鹿耳门、因闻李长庚统领大帮舟师已抵澎湖、即由东大洋窜回水澳一带洋面等语。同日据李长庚奏报蔡牵内窜、兵船收至金门、探踪追剿一摺。与玉德等所奏情形大略相同。蔡牵匪船游奕洋面。倏东倏西。希图牵掣官兵。乘闲窥伺滋扰。实堪痛恨。今玉德等督饬镇将探踪追剿。总须设法兜截。不可徒事尾追。即如陆路行师。尚难以尾追制胜况海洋地面广阔。风信靡常。若乘驶兵船。辗转跟追。设遇暴风。冒险前进。仍属徒劳无益。此次李长庚已配船四十六只。驶至金门追剿玉德等又饬调许松年等带领兵船会剿。惟应相机布置。分投扼要。截其去路。然后并力合击。则该逆无处潜匿。自不难克期弋获。俟蔡逆一经就擒。即遵照节次谕旨。由六百里驰奏。一面将该逆解福建省城。交玉德、李殿图、严行审讯。详录供词。处以极刑。传首各洋面。以彰国宪而快人心。并将何人擒获、如何在洋面缉拏情形。详悉查询具奏。朕必立沛殊恩。用昭奖劝。玉德等应即传知调派总兵许松年、张见升、及各将备等、令其加倍奋勉。伊等何人将蔡逆擒获。即系何人之功定邀破格升赏。至蔡逆现由东大洋窜回水澳。或因追剿紧急。窜入浙省洋面。亦未可定。玉德等业经饬令定海、黄岩二镇。飞速迎头截击。并著阮元饬属一体防剿。不可稍有疏懈。现因浙江提督孙廷璧不谙水师。已另降谕旨将李长庚调补。李长庚仍当留闽速靖海洋。俟剿捕蔡牵事宜办理完竣。再赴浙江本任。将此各谕令知之。　　

○以故辅国公明崇子瑞恒泰、袭爵。　　

○以江苏按察使鄂云布、为安徽布政使。福建台湾道遇昌、为江苏按察使。　　

○浙江提督孙廷璧、不谙水师。命另候＜闲＞用。调福建水师提督李长庚、为浙江提督。广东提督许文谟、为福建水师提督。以前任广东碣石镇总兵官钱梦虎、为广东提督。　　

○旌表守正捐躯山东泰安县民马国泰妻谷氏。　　

○辛卯。上卿勤政殿听政。　　

○以詹事府詹事周兆基、为内阁学士。兼礼部侍郎衔。　　

