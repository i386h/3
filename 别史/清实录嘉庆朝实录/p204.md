<!-- { "loadSidebar": true } -->
○谕军机大臣等、台布奏、筹办河南河北事宜一摺。内称蒙古强、实为中国之患。蒙古弱、乃为中国之福。以番制蒙。诚为良策。数语甚属错谬。我朝开国以来。蒙古隶我臣仆。重以婚姻。联为一体。青海地方蒙古。虽非内外扎萨克可比。亦不应稍有歧视。雍正年闲。于该处设立办事大臣。本为保护蒙古起见。诚以番族杂居蒙古之外。而蒙古实为中国屏藩。是以蒙制番则可。以番制蒙。则属倒置矣。设台布此语。经蒙古人闻之。岂不因而解体乎。近因青海蒙古不能自强。屡经降旨。令其大加振作。原欲使之激励。焉有番众渐强、转听其胁制蒙古之理。台布从前曾在军机处行走有年何不晓事体至此。著传旨申饬。至勘定卡伦地方。画定界址。不准番众擅入。蒙古擅出。所见尚是惟番众赋性蠢顽。祇当严加饬禁。勿令入卡。使之知所畏慑。不必曲为劝谕。其蒙古等亦各随时晓示。不得擅行出卡。傥有不肖之徒。勾引番贼入卡偷窃者。必当严办。以示惩儆。再署同知姜有望、素为番众信服。前此带领同往之番民尖木赞、业经赏给花翎。姜有望、亦著一体加恩赏戴。用示奖励。即责令该员妥为安抚。俾番众永臻安帖。不致抢夺滋事为要。　　

○丁未。上以万寿节御同乐园。赐王以下文武大臣蒙古王公等食。至庚戌皆如之。　　

○德楞泰奏报、冒雨进攻兴山一带歼擒贼匪多名。得旨嘉奖。千总史定川等、升擢有差。　　

○调河南按察使陈钟琛、为山东按察使。山东按察使策丹、为河南按察使。　　

○戊申。准山西原任广东提督窦瑸、重赴鹰扬宴。并加恩赉。　　

○己酉。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭显佑宫。东岳庙。城隍庙。　　

○上诣安佑宫行礼。　　

○御正大光明殿。皇子及王以下文武大臣官员蒙古王公等、行庆贺礼。　　

○赏顺天乡试年老诸生李咸宾等、六十八名、举人副榜、有差。　　

○庚戌。谕军机大臣等、保宁奏、恳将方受畴发往直隶。随同办理河工诸务一摺。实属不合。摺内所叙情节。方受畴自称前在清河道任内、于嘉庆二年、曾办过永定河南岸漫口等语。此次近畿一带地方。猝被水患。皆由永定河下游淤塞。冲溃堤工。从前办理河道各员未能认真浚筑所致。方受畴承办该处漫口时。如果经理妥协。何至本年有漫决之患。是方受畴本有应得办理不善之咎。现尚未经追论前过。而方受畴转以曾经办理河务熟悉为辞。欲思即离新疆。保宁遂曲为开脱。大属非是。试思直隶办理工赈事宜。岂少该员一人。况现在永定河工。均已合龙。下游挑淤。陆续可以办竣。即地方赈务。现已办有章程。散给银米。此时即准令方受畴前赴直隶。亦须明年春闲方可赶到。工赈诸事。早已完竣。更何待该员到此办理耶。在方受畴之意。希图仍在直隶居官。有心取巧。而保宁率据以入奏。冒昧乞恩。所请不准。并著饬行。方受畴著再留伊犁数年。另行请旨。。　　

○壬子。免浙江诸暨、萧山、钱塘、余杭、山阴、五县、并钱清场牧地、被水灾民、本年额赋。及牧租灶课。并缓旧欠。又缓徵富阳、临海、仙居、桐庐、分水、五县、及曹娥场、海宁州沙地、新旧额赋、灶课公租。　　

○癸丑。皇后千秋节。宫内行礼如仪。停止筵宴、及在外公主福晋命妇行礼。　　

○额勒登保奏报、生擒首逆辛斗、伪总兵苏启志。又穆克登布等剿办樊苟等逆。得旨嘉奖。把总杨升等、升赏有差。　　

○以广西新泰协副将杨芳、为陕西宁陕镇总兵官。　　

○释已革总兵杨奎猷、参将罗全亮罪。作为兵丁。留营效力。从额勒登保请也。。　　

○甲寅。上诣安佑宫行礼。　　

○谕内阁、前经仓场侍郎奏、请将今年冬闲支放甲米、及明春官员俸米、俱搭放黑豆一摺。已依议行。但近阅顺天府所报粮价。黑豆价值。较之各项米价。贱至五钱。及二三钱不等。因思八旗兵丁。全赖甲米以资口食。其需用黑豆之处甚少。若将豆石搭放。兵丁等以之转售。得价较贱。于兵丁甚属无益。所有本年冬月以后甲米。仍照旧支给。不必搭放黑豆。至官员等俱有马匹餧养。需用黑豆。明春俸米。著照原议米豆搭放。　　

○又谕、明安等覆奏、商民所办棉衣、酌量给发价值一摺。前因近京一带被水灾黎。御冬无具。曾谕令明安等置购棉衣。以备赏给。经各当商等呈交棉衣六万二千件。并恳请不敢领价。当即谕明安等仍应量给价值。复据该商等称系当满旧衣、所值无几等语。此项棉衣。既经该商等呈交。即系当满之物亦不可令其少亏资本。著加恩赏给银一万二千四百两。按各商交出棉衣多寡。均匀给发。即在提督衙门闲款项内动支。至宛平县民人蔡永清、凑办棉衣二万件。甚属急公。闻蔡永清向在京城居住。每岁经理收养老病贫民、及婴孩等事。今年夏秋、曾捐资散给被水灾民。兹又凑办棉衣。种种义举。殊堪嘉尚。著顺天府堂官备办扁额花红。传旨赏给蔡永清、以示奖励。　　

○又谕、御史和静奏、贡院房屋墙垣、葺理未能完密、请添补荆棘以防踰越、并购办各项供给、亦未妥协一摺。所奏甚是。向来临考时。先期将贡院修葺周密。以昭慎重。何以此次该府尹等、于一切隔断墙垣。大半皆无荆棘。且有破水沟眼可容人出入。办理甚属疏率。本年乡试士子。俱知守法。虽尚无踰越等事。但考试大典。理宜严密。来春即届会试之期。自应整理完固。著顺天府衙门、于内外围墙等处。如式布列荆棘。务令一律完整。不得草率从事。俟办竣后。再派满汉御史前往查勘。傥有疏漏。即行参奏。至闱场应需各项。向系发价购办。本年贡院供给。办理不善。朕早有所闻。今该御史奏、有铺户在贡院门前嚷闹之事。如果该府尹等遵照旧定章程。公平发价。何至行户人等纷纷聚诉。殊属不成事体。该府尹等于修理贡院。既漫不经心复于购办供给经理未能妥协。著传旨申饬。并令明白覆奏。　　

○谕军机大臣等、现在贼匪四散奔逃。若因一二首逆未获。用大兵全力在彼搜剿。何日方能蒇事。此时额勒登保、德楞泰等、应通盘筹画。如何办定大局。徐彻大兵。即有一二遗孽。或归入搜捕余匪善后事宜。或酌留官兵督捕。或竟责成本省督抚、酌添本省兵力。分饬搜剿。所有官兵应彻应留之处。统俟额勒登保德楞泰酌办。此乃朕豫筹全局。务期蒇功完善。伊等不可因有此旨。遂尔草率完事。或致留异日后患。则殊非朕意也。将此谕令知之。　　

○乙卯。上诣大高殿寿皇殿行礼。　　

○还宫。　　

○谕军机大臣等、吉庆奏、顺德县民人赵大任、被风漂至农耐。经该国长阮福映、差人唤至富春。代为修船。给与口粮。带有该国长禀词、内称上年该国有遭风难番。曾邀恤赏。交给文禀。叙述感激之意等语。该国长阮福映递禀之意。不过欲嘉其恭顺。希冀奏明。或可邀天朝恩助。但农耐与安南、现在争夺未定之时。吉庆等所称不可稍存偏向。所见极是。此时覆给该国长札谕内。惟当谕以上年恤赏该国难番。系属天朝抚绥各国外夷常例。并未专摺奏闻大皇帝圣鉴。今民人赵大任漂至尔国。尔国照料回粤。并带有文禀。本部堂深悉尔国感谢之忱。但上年抚恤尔国难番之事。既未具奏。此时尔国禀词。亦不便代为奏达。如续有文禀。或乞兵相助。则当明示驳饬。谕以两无偏向。至前此吉庆、谢启昆、先后奏到。俱称安南富春城。被农耐抢占后。业经安南收复。今赵大任供词、尚称七月内在富春城内。面见农耐国长阮福映。是否该民人从富春回粤时。尚在安南未经收复之前。抑系安南收复后。复被农耐夺取。著吉庆查明遇便覆奏。安南与农耐彼此构衅交兵。原与内地无涉。吉庆等当持以镇静。不必过问。至将来如果安南为农耐所并全境俱失。该国王阮光缵叩关请命。彼时吉庆等自当奏明请旨。抑或农耐将安南并吞之后具禀到粤。亦即奏闻。候旨办理。　　

○又谕、陆有仁奏、陕省寨勇。无不齐心合力。遇有零星败窜贼匪。屡次搜获送官。深堪嘉许。但陆有仁当出示晓谕各处乡勇。遇有官兵追贼相近。即应出寨协助。其被官兵剿败零星窜近各寨贼匪。乡勇当奋力擒缚解送附近军营、或地方官、审明实系真贼。自当量为奖赏。至教匪一经投出。即属良民。若乡勇等因挟嫌报复。遽行戕害。不但不能邀功。必当治以擅杀之罪。于缉匪之中。仍寓安良之意。方为妥善。将此谕令知之。　　

○拨广东藩库银二十万两解往湖北。以备军需。　　

○拨江西藩库银十一万两。解往陕西备赈。　　

○丙辰。上诣时应宫拈香。　　

○谕内阁、国家经费有常。惟正之供。著为岁额。朕轸念民依。凡遇地方水旱偏灾。一经疆吏封章入告。无不立沛恩施。分别蠲缓。俾闾阎生计。日渐充饶。即军兴以来。动拨饷银不下数千万。俱由帑项发往。从未丝毫科派。扰累民闲。至钱粮漕米。均系正供。百姓等自宜踊跃输将。早完国课。向来外省各州县。往往将百姓已完钱粮。作为挂欠。此等积敝□大。朕所深知。固应有犯必惩。以儆贪墨。然实欠在民者。亦复不少。即如闽省每年报销钱粮。仅止六七分以上。任意抗延。并有因推收过户纠缠不清。致将正项钱粮。互相推诿。雍正年闲曾将田面田根名色。概行革除。何得至今复沿陋例。总由一二刁民玩延成习。不独福建一省为然。似此积欠相仍。伊于胡底。著各该督抚转饬地方官、于徵收钱粮事务。实心经理。年清年款。若不肖州县仍敢以完作欠。一经查出。即当指名参办。傥系刁民抗不完交。亦应严办以杜刁风。并著各州县随时劝导。俾共知大义。激发天良。及早输纳。免蹈罪愆。无负朕谆谆告诫至意。将此通谕知之。　　

○以刑部右侍郎初彭龄、知武举。刑部左侍郎祖之望、为武会试正考官。詹事府少詹事茅元铭、为副考官。　　

○缓徵江苏江浦、六合、萧、砀山、邳、宿迁、海、沭阳、八州县、大河、徐州、二卫、水灾本年次年漕粮额赋。并旧欠各项银米。　　

