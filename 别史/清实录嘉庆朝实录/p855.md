<!-- { "loadSidebar": true } -->
○壬午。谕内阁、御史汪彦博吴杰各奏应诏陈言弭变一摺。朕寅承丕绪。奉若天道。无日不乾乾惕厉。兹蒙上苍示警。曷敢不益深祗惧。夙夜修省。惟天下之大。朕一日万几。虽孜孜求治。而政事仍恐不免阙失。所赖左右大臣、矢忠直而效赞襄。封疆大吏、重民事而饬纲纪。朕前降谕上□日。俱已痛切言之。岂恶闻逆耳之言乎。惟空言无以责实效。必内外臣工、视国事如己事。以民心为己心。如所谓调停诿卸容隐瞻徇各积习。痛加湔除。使吏治日清。民生日厚。则转咎为祥。自克承天心之仁爱。我君臣其交儆焉。　　

○又谕、御史吴杰条奏事宜一摺。其请禁差务之累一款。朕春秋巡幸。不准派累闾阎。随扈大员、不敢私受馈贻。久经著有明禁。惟此次亲诣盛京。举行谒陵大典。恐经由道途遥远。该地方官办理差务。或以明岁系朕六旬庆节。如该御史所言增设行宫点缀名目。并供给扈从各员酒食。著先期严行饬禁。不得稍事浮靡。致滋扰累。其该省总督藩臬、途中车马供亿。亦应自行备办。不得取给属员。致令藉词苛派。至捐廉一事。久经停止。澄汰捐班。屡经饬谕。均系现行之事。其问刑衙门。不准擅用非刑。如脑箍等项名目。著再行申禁。以慎庶狱而重民命。　　

○命拨京仓粟米一万石、交顺天府减价平粜。拨天津北仓备赈余米、给直隶歉收地方减价平粜。　　

○户部议准、陕甘总督长龄疏报、正宁县、开垦地八十亩。照例升科。从之。　　

○癸未。谕内阁、昨因风霾示警。朕降上□日求言。原冀闻政事之阙失。下民之冤苦。令各言官据实直陈。乃连日京堂御史中、竟有三人以松筠降谪之事为言。请仍召还内用者。实属莠言乱政矣。上年松筠陈奏。阻止盛京谒陵大典。朕钦遵皇考高宗纯皇帝圣训。宣示其罪。犹念其陈奏尚在未经明降谕上□日以前。曲从宽典。仅革去大学士。降为二品顶带。仍授以察哈尔都统一品职任。此朕准情示罚。不得已之苦衷。曾令松筠跪读圣训。松筠亦惶悚知罪。并无几微负屈之意。朕以松筠多年旧臣。岁时赏赉无缺。意欲俟一二年后仍复召用。乃该京堂御史等妄将此事牵引论列、以应风霾之异。其言太觉支离荒谬矣。松筠谪降。系上年六月之事。彼时何以不见有眚灾告警。且言者果以松筠为屈抑。又何以去年不交章谏诤。坐待今日乃为此无稽之论。况风霾之象专为松筠。必无是理。复召与否。其权在上。岂小臣所得干与耶。是言者祇意图邀名市惠。而并不计及政体所关。国家进退大臣。功罪较然。岂容逞臆妄言。挠朕黜陟之大柄。此风断不可长。特明白宣谕言事诸臣。务各屏除偏见。毋徇私好私恶。以淆公是公非。负朕虚怀纳谏之诚也。　　

○以户部尚书卢荫溥、署吏部尚书。　　

○以捕获四川果洛克贼番。赏给中果洛克土目索朗丹巴、土千户印信。从总督蒋攸铦请也。　　

○甲申。孝端文皇后忌辰。遣官祭昭陵。　　

○谕内阁、御史王检奏各直省审案迟延、请遵清理庶狱恩上

□日一体查办一摺。直省积案繁多。以山东为最甚。本日据温承惠奏称到任未及两月。接收呈词已有四百余件。尚有历任未结之案四千余件。其敝□大由于州县疲玩。及该管之府州推诿。现在勒限审讯。分别惩处。直隶积案。虽不若山东之多。而地方缺雨。亦应清理庶狱。以迓祥和。著直隶山东督抚即饬所属大小问刑衙门、各将现审案件迅速审断发落。牵连犯证。概行查明省释。不准藉词延宕。其咨部展限之案。一并清查审拟。如有抗延不结。据实劾参。以儆怠玩。　　

○举行嘉庆二十二年军政。漕标、卓异官六员。年老官三员。才力不及官一员。分别议叙处分如例。　　

○乙酉。上幸万寿山。诣广润祠拈香。　　

○谕内阁、御史张鉴奏风霾变异、敬陈管见一摺。所奏俱属非是。朝廷＜闲＞用职官。量材器使。分班并进。正立贤无方之义。该御史谓方今吏道浊滥。流品混淆。现在内外官吏。并未别辟一途。妄干登进。其言殊觉无当。至御园室宇。不过偶尔修葺。从未添建园座。致滋糜费。即修理庙宇一事。向例每逢旬庆。王公大臣等俱吁请成造佛座。以申祝嘏之忱。朕以宫中佛座充盈。即将造佛之赀。于京城内外庙宇、择时常亲诣拈香者。闲加丹雘。并未别建一处寺观。况现在工作处所。穷民借此糊口者正复不少。亦可以工代赈。若遽行停止。岂不更令失所乎。其罢贡斥謀一条。朕敦崇节俭。出于本性。来年并不举行庆典。所有金珠玉器陈设等件。早经降上□日一概不准呈进。何待该御史复行陈奏。至国家旬庆。及巡幸典礼。臣工进献册页。自列圣以来。相沿已久。朕因近日文体浮缛。曾降上□日示以颂不忘规之意。该御史谓皆系谄媚之词。太不成话矣。若东省控案繁多。则系官吏疲玩所致。非因办理亏空而起。其提取节省银两。亦非漫无区别。此数事均与风霾之异无涉。该御史应诏上言。不应如此摭拾敷陈。所奏俱无庸议。　　

○铸给四川盐源县新设阿所拉巡检关防。从总督蒋攸铦请也。　　

○丙戌。谕内阁、给事中周鸣銮奏刑部主事张鹏昇劣迹素著、不应派律例馆提调一摺。部院堂官选择司员派充各项差使。以资办公。刑部堂官将张鹏昇派充律例馆提调。自因其尚能办事。其时先充提调之郎中程祖洛、祁＜土贡＞、适告假五日。各部司员因事暂假。事所常有。若程祖洛等果因张鹏昇难与共事。何难据实禀明。今假满后仍与张鹏昇同充提调。其非因此告假。情事显然。该御史借此劾奏。实属深文巧诋。如张鹏昇确有劣迹。该御史何不据实参奏。若云系馈送广兴之人。其咎亦不至永不叙用。况亦非张鹏昇一人。不能因该御史一言。辄行黜退。使各堂官进退属吏。无所适从。周鸣銮原摺著掷还。　　

○举行嘉庆二十二年大计。山东、卓异官十二员。不谨官一员。有疾官二员。年老官七员。广东、卓异官十二员。不谨官四员。罢软官一员。才力不及官一员。年老官七员。有疾官一员。浮躁官一员。广西、卓异官八员。才力不及官三员。年老官三员。有疾官二员。浮躁官一员。分别议叙处分如例。　　

○前任西宁办事大臣福克精阿、以失察家人得赃。降六部郎中。　　

○丁亥。上诣时应宫拈香。　　

○还宫。　　

○谕内阁、王鼎等奏覆查文安县风霾情形一摺。前据该府尹等奏、据文安县禀报、本月初八日、县属地方西南大风、自巳至申、始而晦黑、继而红黄、共有四时、兹派员前往覆查、是日巳刻起西南风、天气阴黄、午后稍息、酉刻风沙飞扬、黄中带红、半时即止、并未晦黑、亦无四时之久、该县原报声叙含糊、请交部议处。文安县知县胡运隆、于风沙情形。将阴黄叙为晦黑。虽属错误。若将该员议处。恐嗣后州县官于禀报地方情形。习为粉饰。致启讳匿之敝□大。胡运隆著毋庸交部议处。　　

○以山东巡抚陈预、不能整顿地方。命来京、署兵部左侍郎。寻降三品京堂。　　

○调河南巡抚和舜武、为山东巡抚。广东巡抚陈若霖、为河南巡抚。以署礼部右侍郎李鸿宾为广东巡抚。　　

○予陕西阵亡已革守备陈嘉谟祭葬世职如例　　

○予福建协捕洋匪被害义民陈凤、黄兴祭葬世职。如把总例。　　

○蠲缓直隶清苑、满城、安肃、定兴、唐、博野、望都、容城、完雄祁、安、高阳、新城、获鹿、井陉、行唐灵寿、元氏赞皇新乐、定、曲阳、武强、束鹿、蠡、深泽、正定、晋、藁城、平山、阜平、栾城、无极、河闲、肃宁、任邱、献、阜城、故城、东光、交河景、吴桥、宁津、沧、南皮、青、静海盐山庆云、深、饶阳安平冀、新河、武邑衡水枣强、南宫、易、涞水、六十二州县旱灾风灾新旧地粮旗租。　　

○以祈雨三坛斋戒一日。　　

○戊子。上诣天神坛、命仪亲王永璇诣地祇坛、成亲王永瑆诣太岁坛、祈雨。　　

○命皇次子智亲王旻宁诣黑龙潭、皇四子绵忻诣觉生寺祈雨。定亲王绵恩祭宣仁庙　　

○幸圆明园。　　

○旌表守正捐躯甘肃会宁县民袁定妻白氏、云南文山县民马明五妻马氏。　　

○己丑。命内阁学士载铨、诣密云县白龙潭祈雨。　　

○改铸湖南宜章营中军守备关防。从总督庆保请也。　　

○庚寅。谕内阁、本月初八日酉刻都城风霾之警。朕心震惕。降上□日于近畿一带遍行查访。总未得悉风所自起。本日据陈预奏山东海丰滨海地方、于四月初八日申刻东北风大作昼夜无息初九日海潮骤至漫淹滩地盐场、沿海居民人口房屋多有损伤等语。海丰在京城之东。是日申刻海风暴起。瞬息千里。至酉刻适至京师。是以沙尘蔽空。竟同昼晦。该处沿海居民猝被风灾。深堪悯恻业经陈预饬令藩司广庆前往查勘。著和舜武于到任后。督饬该藩司迅速确勘。据实奏明。妥为抚恤。毋使灾民失所。用副朕惠爱黎元至意。　　

○以雨泽愆期。免顺天良乡、固安、永清、东安、通、三河、武清、宝坻、宁河、昌平、顺义、密云、怀柔、涿、房山、霸、文安、大城、保定、蓟、平谷、遵化、玉田、丰润、二十四州县、本年旗租。并缓徵节年地粮旗租。　　

○辛卯。予故御前侍卫桑吉斯塔尔、祭葬如副都统例。赏银三百两治丧。　　

○壬辰。上幸静明园。诣龙神庙拈香。　　

○命皇次子智亲王旻宁诣黑龙潭、皇四子绵忻、诣觉生寺、谢雨。　　

○旌表守正捐躯安徽灵璧县民赵广居妻寿氏。　　

○癸巳。上诣时应宫拈香。　　

○还宫。　　

○以故云南浪穹县江嘴土巡检何天泉子梦熊、袭职。　　

○以得雨报谢三坛。斋戒一日。　　

○甲午。上诣天神坛。命仪亲王永璇、诣地祇坛、成亲王永瑆、诣太岁坛、谢雨。定亲王绵恩、诣宣仁庙拈香。　　

○幸圆明园。　　

○乙未。以左春坊左庶子惠端、右春坊右庶子德宁、翰林院侍讲恩贵、詹事府左中允恒山、充日讲起居注官。　　

○以翰林院编修熊常錞、为云南乡试正考官。王统仁、为副考官。户科给事中周鸣銮、为贵州乡试正考官。刑部主事张志廉、为副考官。　　

○丙申。上御勤政殿听政。　　

○谕内阁、成格奏审拟天主教人犯一摺。此案内王温新许裕二犯沿习天主教。曾于乾隆四十九年嘉庆四年闲先后改悔。乃因见侯奇太家经像。故智复萌。仍又习教。其罪较侯奇太等初犯者为重。著刑部覆议将该二犯加重定拟具奏。　　

