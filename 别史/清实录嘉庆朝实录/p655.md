<!-- { "loadSidebar": true } -->
□日令和宁等于盛京地方。酌量建盖房屋。挑派闲散宗室前往居住。照旧给与钱粮。并另行筹拨田亩。以为添补养赡之需。原以优待宗室。裕其生业。俾日习陪都淳朴之风。藉资造就。将来挑派时。亦择其食指众多家计艰窘者。先行派往。并非专取素不安分滋事获咎者。押往安插。致令加惠宗支之举。邻于发遣也。乃宗室麟鉴欲移住盛京。虑及宗人府选派不与。辄将官厅枪架扳倒。冀因获罪遣往。实属不知主恩。糊涂胆大。若俱效尤。成何事体。必须严办以杜流敝□大。麟鉴著交宗人府会同刑部严行究讯。审明后即奏请在京圈禁。不准发往盛京。将来圈禁期满。宗人府遇挑派宗室移住盛京之年。所有伊全家子弟。永远不准挑往。　　

○又谕、御史朱澄奏、盐商现任户部司员、请酌立回避章程、并令交完积欠一摺。户部总司各省盐法。自不应令盐商任本部司员。致启交通之敝□大。现任户部员外郎查元偁、著即回避开缺。另选别部。嗣后凡现充盐商者。俱令呈明。不准选补户部司员。以昭限制。至该御史所奏、查元偁现充当芦商、其引名下应交积欠、勒令先行如数呈缴一节。现在审讯法马加重一案。俟审明后再行核办。　　

○又谕、色成额身系满洲。曾充马甲。即因家口众多。贫苦难度。希图得差养赡。亦应缮写清字呈词。向本管官恳诉。乃私写汉字黄摺。潜进哨内叩阍。其呈词俚鄙不经。实属谬妄。本应照拟发遣。惟念伊年逾六十。家口共有三十余人。若将伊一人发往吉林。其全家仍留辉罕。益致困苦流离。老幼失所。色成额著同伊全家、一并移驻吉林。归入本旗。其子孙内本有钱粮者。著该将军仍按照原旧差使。挑补钱粮。俾资养赡。吉林为根本之地。伊全家到彼。濡染朴俭旧习。仍可勉力当差。以图上进。至围场总管安福、失于查察。本有应得之咎。但念围场地方辽阔。色成额又系闲散。一时稽察未周。著免其察议。罚伊出银三四十两。赏给色成额、以为全家移徙之费。　　

○命内阁学士文孚、光禄寺少卿费锡章、驰往贵州审案。　　

○以故鄂尔多斯扎萨克郡王什当巴拜子巴保多尔济、袭爵。　　

○是日。驻跸鄂尔楚克哈达御营。　　

○戊辰。上行围。　　

○谕内阁、温承惠奏、请将钜鹿县改为繁缺一摺。该督前请将钜鹿与永清二缺繁＜闲＞互换。部议因与顺天府所咨意见两歧。奏请饬令另行妥议。兹该督复以钜鹿情形紧要、请改为繁缺。并称通省繁缺州县内无可酌改、请免其改＜闲＞互换等语。直省州县缺分。无论繁＜闲＞。总期得人则治。该督以钜鹿近有传习邪教之案。即欲奏请改繁。试思莠民所聚。岂分繁＜闲＞地方。若以＜闲＞缺例归部选。则新任人员。如果勉为循吏。加意化导。亦能靖匪安良。若不得其人。即在外题调之员。亦属有名无实。该督有察吏之责。钜鹿一缺既称难治。其部选人员到任后。如不能胜任。不妨据实奏明。请上□日酌调。无庸增易旧额。致碍铨政。　　

○谕军机大臣等、本日朱理奏尊上□日拏问查有圻解部候审一摺。据查有圻在苏供称、伊自祖父以来、办理长芦盐务、江公源系是引名、并非总商名目、伊向来在京当差、素不习谙盐务、曾经具呈告退不准、是以托夥友樊宗清、冯昶、在天津经办、现在樊宗清系接充其兄樊宗澄纲总之缺、并非托令代充、所有法马加重并盐引数目、伊均不明悉、亦未充当总商、有院司案据可查、所有法马增重一事、伊何能总揽全纲、造谋为首等语。查有圻所供各情。自系一面之词。但御史李仲昭原奏、指查有圻为通纲造谋之首。称伊令外司樊宗澄勾通吏役、紊乱权衡、形踪诡秘、证据难明等语。该御史亦祇系因查有圻家赀富厚。又曾任京官。疑其有造谋勾串之事。多系悬揣之词。亦未能指有确据。此时盐法加重一节。已经查明系书吏匠头受贿改铸。敝□大窦显然。其来京勾串之书吏靳维安、已拏获到案。即向其根究。当日系何商人贿嘱。令伊来京串通舞敝□大。一有确供。即将樊宗清、冯昶、及各商总、切实严讯。无难水落石出。如樊宗清、冯昶、当日办理此事。系听查有圻主使。或伊等起意、曾与查有圻商谋。皆令一一供吐。举出实据。若谓伊二人主谋。查有圻并不知情。亦令指出实据。总之此事虚实。不难剖辨。伊等贿嘱私铸法马之后。其加重盐斤所获利银。系如何侵分。如查有圻每岁分肥得有余赢。则其知情通谋。毫无疑义。即迅速奏闻。治以重典。伊将何所逃罪。若利银悉归樊宗清、冯昶等。而查有圻竟毫无所得。则罪有所归。亦当据实奏明。按律办理。查有圻商贾市侩。如情真罪当。国有常刑。若罪状未明。据御史一人悬揣之词。即将伊籍没。转似因伊家产富饶。故入其罪。其何以昭情法之平。此案王大臣等务当一秉至公。勿徇情面。严密追究。不可使正犯漏网。亦当详慎持平。不可胸存成见。致有屈抑。庶定案方成信谳也。将此谕令知之。　　

○命詹事府少詹事蒋祥墀、为奉天府府丞、兼学政。　　

○缓徵山东历城、章邱、齐河、齐东、济阳、临邑、长清、禹城、德、平原、肥城、东平、东阿、惠民、青城、阳信、商河、蒲台、滋阳、宁阳、汶上、阳谷、寿张、峄、菏泽、钜野、郓城、濮、范、朝城、聊城、堂邑、傅平、茌平、清平、莘、冠、高唐、恩、文登、临清、夏津、武城、济宁、金乡、嘉祥、鱼台、平度、昌邑、潍、高密、寿光、安邱、五十三州县、并德州、济宁、东昌、三卫、水灾旱灾新旧漕粮额赋。　　

○是日。驻跸达彦梁北口御营。　　

○己巳。上行围。　　

○遣官祭贤良祠。　　

○谕内阁、本年哨内牲兽稀少。行围时围外捕兽者较多。看来并非孳生缺少。皆由行围时领纛大臣及管围大臣废弛。未能设法围护。以致牲兽逃逸。且于朕未上围以前。伊等随意迅速行走。至朕进围时。又不令两翼人等严密圈管。有心纵兽。俾围外人射获跪呈。希图邀赏。所有本年行围领纛及管围大臣蒙古王公等、应得赏项。均著减半赏给。由京随扈之管围大臣侍卫官员等、俱著罚俸半年。以示惩诫。以下四围。傥再如此疏忽。必当从重治罪。　　

○是日。驻跸伊绵沟御营。　　

○是月。直隶总督温承惠、因谕令伊弟温承志赴署探视奏谢。得上□日、得人则治。用人尤难。如吴兆熊等、皆小有才而心不正之辈。必致偾事。大约能辨其为公为私。即可不受其欺饰矣。勉之。　　

○山东巡抚同兴奏、兴修行宫座落。得上□日、各处行宫。均不过一宿而已。所有游廊、山石、山洞、厂亭、水池等项。俱停办理。止用正殿、寝殿、照房、耳房、厢房、群房。样式如南石槽行宫之类。若能一处节省三四万两。十处即三四十万矣。勉力遵循。毋为属员摇惑。志之。　　

○按察使衔福建台湾道糜奇瑜、奏报抵任。得上□日、公正廉明。敬慎勤敏。此八字时存于心。则思过半矣。如遇奸民煽惑之事。宁严毋纵。水懦民玩。所损者大。志之勿忽。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百六十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十七年。壬申。九月。庚午朔。上行围。　　

○谕军机大臣等、汪志伊等奏、据海坛镇总兵孙大刚禀称、匪犯吴属、差夥匪前来禀恳投首、愿先将妻儿亲属人等投请管押、该匪俟找寻窜散二船之后、即亲来呈缴炮械船只、全帮投首等语。海洋匪犯、本系内地良民、甘心出洋为盗。杀害人口。劫夺货财。甚至抗拒官兵。实属罪大恶极。乃近日习为狡谋。如官兵缉捕疏懈。伊等连帮窜劫。毫无忌惮。一遇官兵追捕紧急。好投首乞哀。以为曲全身命之地。此等匪徒、狡诈性成。即自首后亦难保其不故态复萌。从前办理海盗投诚各案。原属一时权宜之计。今吴属投首一事。经汪志伊等驳饬多次。该犯将其妻儿亲属人等、先令上岸听候管押核办。似尚出于真诚。该犯称俟找寻窜散二船。定于八月十六十七等日。至竿塘洋面呈缴炮械船只。此时计已投到。著该督等察看。如情状谲诈。尚有迟疑邀重之意。仍即威以兵力。痛加巢□刀戮。若真心悔过。俯首受罪。则该督等于讯取供词时。谕以尔等聚众肆劫、本当问拟凌迟、姑念悔罪投诚、仅能奏明免其一死、不能另有希冀。该督等一面将其炮械船只等件、照例验收分拨。一面将首犯问拟发遣黑龙江等处。其余各夥犯。亦查明分别安插、妥为办理。不可意存姑息。将此谕令知之。　　

○户部议覆、署山西巡抚衡龄奏称、大学士会同户部议覆侍郎阮元奏吉盐引额八万七千五百道、准令河东商人认办、即以吉盐六十四厅州县行引之地、归于该商一体行运潞盐等因。查河东盐池。僻处省南。所食蒙盐土盐之阳曲等六十四厅州县。远居省北。今以河东之商。复令兼办。无论道险途长。成本必贵。而民闲素食贱盐。断不能强令食贵。恳将六十四厅州县向食蒙盐土盐之地。仍循其旧。所有潞盐加增余引八万七千五百道。归于现行潞盐引地行销。又原请加增活引。实缘现行引地、畅滞不一。若令运商按地一律酌加。则畅行地方、不患难消。而滞消之地、必致赔累。所有现加余引、请察看何处畅消。赶紧配运课额。仍无流敝□大。至宁夏道既无应办盐务。无庸再兼盐法。此外磴口运判盐大使、吉兰泰大使、河口大使等四缺。应俟吉盐运竣。即行裁彻等语。应如所请。从之。　　

○以直隶督标中军副将音登额、为宣化镇总兵官。　　

○铸给直隶八沟营参将、守备、建昌营、赤峰营都司、朝阳营守备关防。从总督温承惠请也。　　

○是日。驻跸案巴究沟口御营。　　

○辛未。上行围。　　

○是日。驻跸乌兰哈达南御营。　　

○壬申。上行围。　　

○是日。驻跸伊逊河东御营。　　

○癸酉。上行围。　　

