<!-- { "loadSidebar": true } -->
○戊戌。谕内阁、前因侍卫广喜导引错误。系代德麟当差。绵恩曾闻此言。不行详查。含混覆奏。降上□日将绵恩交宗人府严议。嗣松筠复单衔奏请将鄂勒哲依图一并严议。朕以其事尚未讯问确实。令俟广喜到京。交原派之王大臣永锡等问明奏上时、再降谕上□日。兹据永锡询明广喜、是日实曾将代班之处回明绵恩。并未与鄂勒哲依图见面。此事绵恩当奉上□日查问时。既闻广喜有代班之言。即应确切查明。将误班之德麟参奏。乃因年老精神不周。谓广喜既已错误。何必分剖。即不复追询原委。存将就了事之见。草率具奏。前据宗人府奏请将绵恩降三级留任。所议尚轻。绵恩著仍在内廷行走。留正白旗满洲都统之任。管理火器营事务。其余各项差使。俱著解退。仍罚职任俸一年。至鄂勒哲依图现已询明广喜、并未向其告知。其事后闻知与否。无凭查考。著免其议处。　　

○命镶黄旗领侍卫内大臣奕绍、在御前大臣上学习行走。　　

○己亥。谕内阁、本年庶吉士散馆。考列三等者、俱归原班铨选。内强望泰一员。系强克捷之子。赵荣一员。系赵文哲之孙。强克捷前于滑县殉难。赵文哲前于木果木军营阵亡。均系殁于王事。朕优恤忠良后嗣。特加恩将强望泰、赵荣、俱用为内阁中书。俾得仍列清班。该二员其各勤慎供职。勉励进阶。　　

○引见丁丑科散馆人员。得上□日、修撰吴其浚、业经授职。其清书二甲庶吉士李钧、汉书二甲庶吉士祁寯藻、龙元任、徐法绩、张日晸、周贻徽、陈肇、沈巍皆、朱阶吉、赵柄、王植、许乃赓、陈澐、郎葆辰、蔡学川、潘光藻、毛树棠、成世瑄、李煌、牛鉴、吴坦、陈功、龙瑛、王兆琛、穆馨阿、汪琳、雷文模、俱著授为编修。清书三甲庶吉士黄德濂、汉书三甲庶吉士德兴、胡国英、李惺、俱著授为检讨。彭玉田、周炳绪、宗室保瑞、闵受昌、曾锡恩、赵先雅、徐培深、王铸、巫宜禊、裘元俊、潘光岳、裕泰、俱著以部属用。强望泰、赵荣、俱著以内阁中书用。王金策、时式敷、岳镇东、龚裕、周如兰、祁墡、冯赓扬、陈逢年、刘冀程、俞德渊、绳格、马伯乐、祥宁、董承熹、徐璂、俱著以知县即用。毛家槐、章棨、庞大奎、俱著归原班铨选。　　

○庚子。上幸万寿山。诣广润祠拈香。　　

○命皇次子智亲王旻宁皇三子惇郡王绵恺、定亲王绵恩、再诣三坛祈雨。　　

○谕内阁、程国仁奏、查办东省民欠官亏牵涉情形。遵上□日分别剔厘一摺。东省民欠钱粮。前经和舜武开单具奏。数至八百六十万两以上。当降上□日以款目混淆。饬令该抚会同藩臬两司。另行核办。兹据程国仁查明、泰武兖沂曹登莱青八府。自嘉庆元年至二十二年。实在民欠。约计止在二百万两内外。此外济南等府州卫所民欠实数。亦不能多于泰武等府。前次和舜武所奏。系据藩司广庆详报。将先后报出官亏六百三十余万。不行剔除。统入民欠数内。以致轇轕不清。藩司为通省钱粮总汇。蠲免积欠。原期实惠及民。广庆率将官亏列入民欠。至数百万两之多。朦混具详。背谬已极。广庆著交部严加议处。和舜武接据司详、不行查核。草率具奏。亦有应得之咎。业经病故。著毋庸议。并著程国仁查明广庆系据何员禀报。怂恿朦详。据实参办。　　

○谕军机大臣等、据程国仁奏、酌量东省亟应整饬事宜一摺。内严交代以当盘查一条。据称东省亏空。若再通查。不但无此政体。实亦并非良法。请遇州县交代。如有前任亏缺。但短一款。即揭一款。每发一案。即办一案。所论甚是。前任亏缺。后任知之最真。若短一款。即揭一款。该管上司于揭报到日。有一案。即参一案。何难水落石出。但既如此办理。则必须执定不移。不可高下其手。若有参有不参。有办有不办。则人心不服。又开讦告之门矣。至务崇教化以消邪慝一条。札各学教官、每月亲至乡堡。宣读圣谕广训。详悉讲解。虽系探本正论。但祇能教导良民。若邪慝顽民。仍须刑以齐之。宽猛相济。方能易俗移风。未可执一而论也。若搜查积窝以清盗薮。严拏讼棍以清讼源。此皆东省现在亟应整理要务。其称整饬吏治。挽回风气。断无不可转移之理。欲使属员之畏上司。在有以服其心。欲使百姓之畏州县。在有以达其情。二语可谓切中窾要。但不可托之空言。惟在该抚身体力行。正色率下。果能行之以实。持之以久。吏治民风。定当日有起色也。将此谕令知之。　　

○以直隶按察使岳龄安、为山东布政使。湖北安襄郧荆道祥泰、为直隶按察使。　　

○辛丑。谕内阁、此案民人成德徵、怀挟呈词欲行叩阍。辄于四月十四日乘夜混入神武门、潜进景运门、行至内右门外。被苏拉吉寿盘获。交隆宗门护军校舒敏。太等收管。吉寿尚属小心。著加恩赏挑内务府马甲。以示奖励。司钥长塔克申太、闻知有人混入禁门。起意规避处分。商同章京永顺将成德徵送出神武门。消弭了事。实属糊涂不堪。永顺听从徇隐。并将搜获呈词藏匿。厥罪维均。塔克申太永顺二人。先行摘去翎顶。俱著交部严加议处。印务章京八十九、事后知情。并不禀明护军统领参办。著交部议处。阿隆阿未据塔克申太等禀知。是日直班失于觉察。著交部察议。神武门该班章京富永阿、于成德徵乘夜入门时。未能稽查拦阻。著交部议处。其景运神武二门该班之护军校护军、俱著交该管大臣查明按名责惩。不可疏漏。步军统领衙门原参失察之协尉富桑阿等、著交部分别议处。成德徵著交刑部按例审办。寻议上。得上□日、此案塔克申太于民人成德徵潜入禁门。疏于防范。迨经拏获。复起意弥缝。私行释放。仅予革职。不足蔽辜。著发往乌噜木齐效力赎罪。余依议。　　

○江宁副都统怀塔布缘事降调。以青州驻防协领哈哈岱、为江宁副都统。　　

○壬寅。谕内阁、紫禁城内各门直班官兵疏懒之习。朕所深悉前有擅入景运门欲行呈控之成德徵、即系乘该官兵等睡时混入。直班护军等例应每夜轮流坐更。即或寝息。亦应早起稽察出入。乃该官兵等积习。每遇饬禁一事。该官员兵丁、不过于十日半月之闲、严加察管。并将实系当差之人。一并阻止。事隔数日。仍复怠玩。任人出入。置之不问。此等习气。不可不力为整顿。著交该前锋统领护军统领等、晓谕直班官兵。务当严肃禁门。留心稽察出入。夜间轮流坐更。每晨早起。如再疏懈。一经查出。定行从重治罪。　　

○癸卯。上幸静明园。诣龙神庙拈香。　　

○甲辰。谕内阁、理藩院奏锡林郭勒盟长玛哈巴拉等、以朕本年巡幸多伦诺尔庙拈香。该盟王贝勒贝子公台吉等、呈请备进筵宴驼马等语。此乃伊等诚悃。甚属可嘉。乾隆十年我皇考高宗纯皇帝巡幸多伦诺尔、只准伊等备进筵宴。停止进马。此次朕至多伦诺尔、出哨时仅日行六十余里。至多伦诺尔拈香毕。即回木兰行围。非乾隆十年皇考高宗纯皇帝临幸多伦诺尔庙拈香毕、即由彼经过张家口、近伊等游牧处经行者可比。其所请备进筵宴驼马之处。著毋庸议。此内有轮应随围者。准其随扈。余俱不必前来。　　

○以正黄旗汉军副都统裕恩、为右翼前锋统领。　　

○丙午。旌表守正捐躯江苏铜山县民徐万荣妹徐氏。　　

○丁未。谕内阁、玉努斯之祖父额敏和卓、伊斯堪达尔、均著有劳绩。玉努斯著加恩释回吐鲁番。交伊母哈里察拘禁。并著该处领队大臣、及该管回王严行管束。不许出外滋事。　　

○以本年乡试。考试应开列试差人员于正大光明殿。　　

○以故辅国将军绵赞孙载桂、降袭奉国将军。奉国将军伊密阳阿子松得、降袭奉恩将军。　　

○戊申。上诣时应宫昭显庙拈香。　　

○还宫。　　

○命肃亲王永锡、祭宣仁庙。　　

○谕内阁、松宁等奏、审明故杀佐领、复挟恨解尸人犯、定拟具奏请上□日一摺。爱图保派随同旗佐领讷依保打牲。受其约束。即与本管官无异。乃逞凶将讷依保殴毙。复触起妒奸夙嫌。将尸身支解。凶残已极。松宁等乃谓讷依保亦系犯奸之人。援引本管官犯罪之例。将爱图保定拟斩枭。奏明请上□日。试思讷依保所犯之罪。不过革职。而爱图保支解本官。情罪重大此而不即行正法。则王命旗牌。设之何用。松宁何糊涂背谬、至于如此之极。著传上□日严加申饬。爱图保著即行处斩枭示。　　

○以祈雨三坛。斋戒一日。　　

○己酉。上诣天神坛、命仪亲王永璇、诣地祇坛、成亲王永瑆、诣太岁坛、祈雨。　　

○命皇次子智亲王旻宁诣黑龙潭、皇三子惇郡王绵恺、诣觉生寺。皇四子瑞亲王绵忻、诣昆明湖。及玉泉山龙神庙、祈雨。　　

○幸圆明园。　　

○庚戌。谕军机大臣等、德宁阿等奏川省土司屯番、吁请来京叩祝一摺。朕本年六旬万寿。土司屯番等、情殷祝嘏。恳请入觐。自应俯如所请。惟该土司等、人数众多。未便概令前来。嘉庆十四年川省土司屯番等、来京叩祝者。共四十一人。此次仍当仿照办理。不得逾四十人之数。著德宁阿、蒋攸铦、公同酌派。除将上届年班甫经来京者。停其出派。其未经出痘。及有事故者。照例令头人恭代。届期派员带领来京。随班叩祝。于九月初十前后到京可也。将此谕令知之。　　

○刑部尚书吴璥、以病乞解任、允之。以署刑部右侍郎韩崶、为刑部尚书。调吏部左侍郎王鼎、为刑部右侍郎。转吏部右侍郎周系英、为左侍郎。以署兵部左侍郎吴芳培、为吏部右侍郎。　　

○以都察院左都御史刘镮之、兼管顺天府府尹事。　　

○辛亥。上幸万寿山。诣广润祠拈香。　　

○谕内阁、向来修理工程。俱先派勘估。次派承修。后派验收。层层稽核。而承修之员。每以原估不敷动辄续估。并不具奏。任意增添。往往有倍于原估者。实开浮冒之敝□大。嗣后凡修理宫殿园亭、以及衙署仓库等项工程、原派勘估之员。务须详加查勘。悉数估计。如有遗漏。本处该管人员。即逐一指示。令勘估之员。一并估入。奏准后、交承修之员办理。其承修之员。不准再有续估。若非露明处所。拆卸后另有别项情形。准承修之员奏明。仍交原勘估之员。再行勘估。奏准交办。不准私增锱铢。工竣后、一并派员验收。如承修之员。未经奏明。私行续增工程。查出加倍赔交。仍治罪不贷。　　

