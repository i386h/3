<!-- { "loadSidebar": true } -->
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。五月。戊午朔。谕军机大臣等、永保甫经到陕。所带兵丁堪以打仗者。仅有千名。一遇贼匪。能就现有兵力。将贼击退。未令窜过华阳。不致完善地方又被滋扰。此即永保之功。但兵力究未免稍单。傥急欲见功。轻率直前。不能将贼匪痛加剿杀。转不足振作士气。永保于督率策励之中。仍宜稍存持重。总宜蓄养兵力。见可而进。将此谕令知之。　　

○以四川华阳县剿贼出力。赏协领西林布、巴图鲁名号。游击哈三泰、副将衔。副将马兆瑞、参将富灵保、花翎。千总姜兴清等、蓝翎。　　

○己未。上诣观德殿几筵前供奠。　　

○谕内阁、前曾推皇考嘉惠士林至意。仍举行乡会恩科。今思祥刑之典。为皇考九旬万寿应沛殊恩。朕虽不获申祝嘏悃忱。仍当仰体皇考法外之仁。停办秋谳。俾得普沾遗泽。况雍正元年。乾隆元年。暨朕即位初元。俱经停勾。所有本年情实各犯。著推恩停止勾决。　　

○又谕、向来宗人府京察一等人员。从未简放外任。本年降旨令宗室等一体选用六部。并经吏部议奏、宗室保列京察一等、应否外用。候朕钦定。朕思宗室人员向不简授外任之故。盖以身为宗室。未便复行参谒跪拜之礼。用存体制。又恐其自恃天潢一派。蔑视上司。设有不知检束。营私获罪。转多碍难办理之处。嗣后宗室人员。自应仍照向例。毋庸补放外任。此次保送道府。宗人府不必保送。　　

○又谕、河工省分。各设厅汛员弁。专管修防。其地方守令无兼河之责者。原不应派令办理河务。乃闻近来遇有堵筑挑浚大工。多藉帮办为名。调派州县。令其贴解银两。并将上司应赔工程。亦令州县代赔。以致派累百姓。挪移仓库。本任地方职守。且多旷废。著直隶、江南、山东、河南、各督抚、及河道总督等。通行禁止。嗣后办理河工。祇准调派丞倅杂职等官。不得再派州县。致滋毙窦。　　

○又谕、从前额设养廉。原为大小官员办公日用之资。乃外省遇有一切差使。及无著款项。往往议将通省官员养廉摊扣。以致用度未能宽裕。上司藉此勒派属员。而州县遂尔需索百姓。此毙朕所深知。自当概行严禁。以清吏治而肃官方。前日松筠奏请停目摊扣廓尔喀军需。已将朕意谕知勒保、松筠、著通谕各该督抚。凡遇该省应办公务。原有耗羡备公银两可动。不得仍前摊扣各官养廉。至州县教职佐杂。及吏役等工食。方著仍照旧例。即于各州县徵收耗羡内坐支。用归简便。其余仍随正项钱粮尽数解司。以杜挪移之毙。　　

○又谕、各省兵丁月饷。原藉以养瞻家口。不得丝毫摊扣。乃闻各营于差使盘费。俱扣通营兵饷。即同文员扣养廉相似。文员之养廉丰厚。尚不可扣。况众兵月饷几何。忍心扣取。以致伊父母妻子啼饥号寒。而欲使之尽力操练岂可得乎。又提镇等查阅营伍时。亦于饷内摊扣费用。兵丁等养瞻无资。或在外兼习手艺。训练生疏。营伍废弛。所关非细。著各督抚提镇。嗣后兵丁差使盘费。俱赏于各营留存公项内筹拨。不得摊扣月饷。并严禁一切酬应私费。傥敢阳奉阴违。一经发觉。必当从重惩治。再各营占役兵丁之毙。前因步军统领衙门各员私用步甲。曾降旨令各省通行饬禁。再在京都统等衙门跟班马甲。亦曾谕令不得过二人。今外省提镇以下。将在伍之兵任意役使。甚至以工匠人等亦令食粮。以致操防反属虚名。而兵丁竟成虚设。并著各督抚提镇查明严禁。以肃营制而昭核实。实力奉行。　　

○廓尔喀额尔德尼王喇特纳巴都尔、请以其子吉尔巴纳租塔毕噶尔玛萨野、袭爵。从之。　　

○庚申。孝诚仁皇后忌辰。遣官祭景陵。　　

○上诣观德殿几筵前。行月祭礼。　　

○谕内阁、本年各宗室等、准用部署司员。遇考试年分。一体考试。监禁者俱令释放。凡此恩眷稠叠。实为笃爱宗支之意。各宗室等、自当顾惜颜面。诸凡谨慎。近见宗室内竟有任意逃走者。朕心甚为不悦。所有逃走之闲散宗室文光。著咨行各处严行缉获。照例办理。总族长及族长等、著交部察议。嗣后宗室王公等、务各加意约束近支宗室。各全颜面。以副朕叠霈恩施之意。　　

○又谕、嗣后宗室内有逃走者。派司员赴伊家询问。不必将该逃人之妻。传至宗人府。　　

○又谕、据侍郎恒杰奏称、昨在静安庄祭奠。误穿蓝袍。自请交部议处。并称应行恭奉祭文之纪昀。有阅卷差使。而该司员伊勒图。并未豫行致信。伊临时方知。即代纪昀恭奉祭文。请将该司员伊勒图交部严加议处等语。所奏殊属过当。祭奠虽应穿青长袍褂。然各处传行不一。昨祭奠处所。穿蓝袍者不少。非止恒杰一人。朕于此等疏忽细故。从不深究。所有恒杰误穿蓝袍。毋庸交部议处。至司员各有承办本部公事。其未能致信。及未往齐集。亦属常事。尚非大过。恒杰系礼部侍郎。本部尚书有别项差使。自应知悉。尚须司员致信耶。恒杰殊属糊涂不晓事体。该司员伊勒图。著从宽免其交部严加议处。恒杰。著交部议处。　　

○谕军机大臣等、吴熊光奏、飞咨恒瑞、永保、并劄知台斐音、酌量情形。如可将山东官兵截赴明亮军营、廓清江北贼匪、再移赴南岸剿办等语。殊属越分陈奏。已降旨严行申饬。军旅重务。移步换形。全在随时酌量机宜。决策制胜。岂有悬揣遥度之理。军营办理军务。自应遵奉谕旨指示。次则听经略调度。如所降之旨。各该大臣于接奉后。或贼情复有变更。尚不可拘泥遵旨。何况邻省一巡抚之知会书札。欲令人一一遵照乎。恒瑞、永保、惟在斟酌事机。妥协经理。所有接到吴熊光一切咨会。不合机宜。竟置之不理可也。将此传谕知之。　　

○授一甲一名进士姚文田、为翰林院修撰。二名进士苏兆登、三名进士王引之、为翰林院编修。　　

○辛酉。谕内阁、据吉庆奏粤东西北两江、春涨并发、护田围基、闲被水冲、查勘赶修一摺。南海等七县围基。系属保护田庐。阙系紧要。既经被水冲损。自应赶紧修葺。现在该督已将藩库存贮项内。先行动拨应用。此项银两。若仍令师还。民力不免拮据。著即加恩赏给。免其完缴。至此次被水地方。虽属一隅偏灾。但该处围基内民田庐舍。猝遭淹浸。恐小民生计维艰。并著吉庆等、查明被水地方本年春徵。或有应需蠲缓之处。即行据实奏明。再降恩旨。　　

○引见新科进士。得旨、一甲三名、姚文田、苏兆登、王引之、业经授职外。程国仁、汤金钊、吴赓枚、汪桂、汪如渊、梁运昌、白镕、李翃、鲍桂星、宋湘、史致俨、张惠言、李端、丁履泰、徐名绂、蒋云官、吴荣光、戴聪、李本榆、李象鹄、陈超曾、吴鼒、赵在田、花杰、黄鸣杰、毛谟、张师泌、彭蕴辉、俞恒润、朱渌、杨世英、许鋐、张述燕、胡大成、曹汝渊、任伯寅、周开谟、吴其彦、孔昭铭、陆言、钱昌龄、何南钰、陈寿祺、赵玉、彭良裔、象曾、赵敬襄、李光晋、张傅霖、董大醇、周锡章、王廷绍、莫与俦、淡士涛、廉能、张鳞、毛式郇、赖勋、许亨超、黄郁章、杨汝达、觉罗桂芳、姚廷训、张澍、贵庆、陈钟麟、林天培、赏锴、祝孝凭、卢坤、著改为翰林院庶吉士。程同文、卢浙、苏琳、涂以辀、赵学辙、方应纶、汪恩、莫南采、陈谟、牛坤、何朝彦、黄思宸、张锦珩、韦运标、余霈元、贾履中、余本敦、孟晟、朱学邃、胡秉虔、冯大中、刘尹衡、俞恒泽、刘陶、程祖洛、张绍学、黄维烈、蔡本俊、何兰馥、许宗彦、杨腾达、张业南、张运煦、林东垣、马丕基、万云、钱枚、朱桂桢、柏龄阿、齐正训、彭凤仪、王庭华、康绍镛、蔡銮扬、李熉、蒋翎、徐寅亮、杨本昌、王检、张之屏、珠尔杭阿、孙乔龄、崔永福、宋其沅、廉善、杨树基、徐文骧、黄变、吴鼎臣、李向荣、萧应午、杨名昇、唐俨、欧阳厚均、王维钰、林钟岱、温际清、贾声槐、刘台斗、朱嗣韩、马德表、吴准、郝懿行、罗宸、周维翰、应轩、李远烈、徐旭曾、佛保、张圣愉、著分部学习、陈汝梅、周悌、邵自锦、汪桂林、椿龄、王家景、萧鸿图、王东林、高世书、后鼎、叶馥、王显文、张兆安、孙猷、崔象山、著以知县即用。余著归班铨选。　　

○谕军机大臣等、廓尔喀额尔德尼王、喇特纳巴都尔、请将伊王爵、与伊子吉尔巴纳租塔毕噶尔玛萨野、承袭。已照所请行矣。但喇特纳巴都尔之子。年甫二岁。即与英善等文移交涉。办理事务。于理未协。嗣后向该处颁给敕谕、以及行文。俱著仍将伊父之名。并其子一体列入。将此传谕英善等知多。　　

○又谕、张汉潮、被各处官兵追逼。欲与张映祥合夥。若二逆归并一处。不致分我兵力。此实极好机会。务须彼此熟筹。设法围击。昨曾降旨。令恒瑞酌量于宁夏驻防满兵。及阿拉善兵内。或调一千名。或五百名。以资协剿。今明亮、恒瑞、永保、已可相晤。即著会同商酌。如无须添兵则已。否则仍遵前旨。即行调派。此时紧要机宜。不可使张汉潮、张映祥、两股。合而复分。又致兵分见单。受其牵制也。将此各谕知之。　　

