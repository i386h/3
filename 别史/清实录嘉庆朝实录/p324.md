<!-- { "loadSidebar": true } -->
○钦差户部侍郎那彦宝等奏报、豫省衡工巩固。秋汛安澜。赏还巡抚马慧裕、护理河道总督徐端、花翎。知州赵岳华等、下部议叙。　　

○癸丑。孝慈高皇后忌辰。遣官祭福陵。　　

○谕军机大臣等、陈大文等奏、顺黄坝埽工以下土堤、内有空塘积水、东接束清堤处、酌挑口门三四丈、于九月十三日挑通放船、当日即过漕船百余只、至十四日又复淤沙等语。看此情形。河口清水不能畅出。皆由陈大文等。于夏闲将仁智等四坝全行开放。宣洩过多。以致清水日形减弱。不能畅注。河口顿形淤浅。目下已逾霜降。黄水长少消多。而湖水亦日益消落。该督等务将新开引河熟筹妥办。蓄高清水。畅注河口。俾回空帮船足资浮送此为最要。因思向来黄水盛涨。原虑其倒灌清口。致碍运道。今黄水尚未消落。何以河口一带即至淤浅。自系河流别有旁洩之处。该督等摺内隐跃其词。并未详悉声叙。且陈大文等二十五日奏到之摺、即称八月二十八日以后、上游黄水、已报落一尺五六寸至二尺不等、而外河以下、河底究未刷深。日来仅消九寸等语。可见下游竟系高仰。自由海口不能通畅。此实全河紧要关键。现在黄河大溜如何行走。是否灌及洪泽湖。于全河有无妨碍之处。著姜晟于途次接奉此旨。迅速行走。到彼会同陈大文、吴璥、详细查明。将如何筹办情形。先行据实由驿具奏。不可稍有含混。至目前急务。总须蓄清济运毋误粮船归次。一俟新挑引渠启放。回空顺行无阻。即著由驿奏闻。以慰廑念。再所请将道员曹恒、赏给按察使衔、副将汪德、赏带花翎、同知张鼎等、赏给升衔顶带一节。未免过优。曹恒等奔走河干。乃系河员专责。即在事出力。何至递请加衔赏翎。已加恩优加甄叙。亦足以奖其劳绩矣。将此谕令知之。　　

○两江总督陈大文、江南河道总督吴璥、奏报秋汛安澜。命陈大文、吴璥、分诣河神庙祀谢。出力员弁。下部议叙。　　

○以吏部左侍郎文宁、李钧＜闲＞、右侍郎恩普、充经筵讲官。户部右侍郎戴均元、署经筵讲官。　　

○蠲缓江苏昭文、新阳、常熟、海、昆山、震泽、山阳、清河、宿迁、安东、宝应、阜宁、太仓、高淳、桃源、高邮、江浦、甘泉、邳、沭阳、吴、元和、青浦、镇洋、砀山、长洲、太湖江宁、吴江、娄、溧水、漂阳、嘉定、南汇、阳湖、奉贤、江都、句容、六合、铜山、上元、华亭、金坛、无锡、荆溪、宜兴、金山、金匮、四十八厅州县、及苏州太仓、镇海、金山、淮安、大河、徐州、七卫、水灾新旧地漕银米、并赈恤有差。　　

○赏广宁门外普济堂煮赈小米三百石。　　

○上以孟冬时。享太庙。自是日始。斋戒三日。　　

○甲寅。谕军机大臣等据镶红旗汉军都统緼布等奏、该旗叶润华佐领下、有原任福建诏安县知县鞠清美、自嘉庆四年参革问遣后、其家属尚未回旗、该旗行催已至七次、特奏明查办等语。鞠清美被参问遣。其家属早应回旗。何以迟至数年、竟尚杳然。且该革员名下、尚有应赔官项银三千四百余两。尤未便任令悬宕。究竟该革员家属、因何故尚不起程回旗。抑或业已起程、在于沿途逗遛。该督接奉本旗咨催后。即当一面行催。一面将所以逗遛之故详悉声覆。乃经该旗催至七次。实属迟逾。外省疲玩积习。即此可见。著玉德即行查该革员家眷现在何处。数年来、因何故尚不回旗。催令迅速进京。勿再任延缓。将此谕令知之。　　

○免直隶文安县、大洼地亩上年额赋。东安县、减赋地亩上年额赋。十分之四。　　

○乙卯。孝敬宪皇后忌辰。遣官祭泰陵。　　

○以叶尔羌帮办大臣多善、为正黄旗蒙古副都统。　　

○是月。山东巡抚铁保奏、筹办河道事宜得旨、所见甚是。凡事应分缓急。东省运道。淤浅多而通畅少。自应大加挑浚。然总以疏导泉源、蓄养微山诸湖之水为本。来源若畅。胜人力多矣。偶见及此。并谕卿知。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百三十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子冬。十月。丙辰朔享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○颁嘉庆十年时宪书。　　

○丁巳。上幸圆明园。　　

○戊午。命嗣后顺天武乡试外场。改于十月初七日开弓。十二日出榜著为例。　　

○己未。上以万寿节。御同乐园赐王以下文武大臣蒙古王公外藩使臣等食。至壬戌皆如之。　　

○除江苏靖江县、坍没田四顷十六亩有奇额赋。　　

○辛酉。万寿节遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭显佑宫东岳庙城隍庙。　　

○上诣安佑宫行礼。　　

○御正大光明殿。皇子、及王以下文武大臣官员、蒙古王公、外藩使臣等、行庆贺礼。　　

○壬戌。吴熊光奏军营出力官员。赏还副将呢玛善、花翎。余升擢有差。　　

○甲子。谕军机大臣等吴璥等奏现在设法筹办河口情形一摺。览奏俱悉。清口淤浅。由于湖水力弱不能冲刷。而湖水力弱。因夏闲吴璥等办理不善清水宣洩过多所致。现据吴璥奏称、拟将二坝、或惠济正闸上钳口坝、相机堵合、使湖水涓滴不能入运、自必全力东注、河口必通、即将各帮船挽渡进口、暂于太平河一带停泊一俟清水畅行、即仍拆通草坝口门放船等语。亦祇系一时权宜之计。即使今年回空船只。可以设法挽行。明年重运北上。设仍有浅阻。又将如何办理。除现在清口淤塞处所、该督等务当上紧筹办、俾回空漕船衔尾归次外。吴璥不可仅顾目前。仍应会同姜晟陈大文等。通筹全局。详察河身受病之处。如何设法商办。使湖水畅出清口黄流不致淤浅。方为经久善策。不必豫存惜费之见。日事因循。以致全河受病日深。更难经理。即著将如何筹办、需费若干之处。据实速奏。　　

○乙丑。皇后千秋节。宫内行礼如仪。停止筵宴、及在外公主福晋命妇行礼。　　

○丙寅。上幸万寿山。　　

○丁卯。谕内阁、方维甸覆奏、详查休致都司常保住、委无下落一摺。常保住前由广东兴宁营都司带兵赴陕。自嘉庆六年经额勒登保奏准休致后。迄今已阅三载。杳无信息。前据伊家属呈明。特交陕西巡抚方维甸确实查奏。兹据方维甸奏称、在于山内山外各厅县挨户遍查、委无踪迹、该员系于六年正月自西安起程、赶赴宁陕、其时栈东山内、处处有贼、恐系猝被戕害等语。常保住出兵陕省。嗣因手足麻木不能带兵。奏请休致。并无劣迹。现在查明山内山外俱无踪迹。自因彼时贼氛未靖。该员随身跟役无多。致被戕害。殊为可悯。著加恩照都司阵亡例赏给恤典。　　

○又谕、韦陀保奏、围场总管若作为热河副都统所属、恐于公事无益等语。此两年来围场内牲兽短少。韦陀保并未据实参奏。本年经朕派拉旺多尔济、前往哨内查出砍伐木植人等。惊逸牲畜缘由。始据韦陀保在拉旺多尔济前具禀。已属有心取巧。彼时即应从重治罪。经朕曲加恩宥。将伊降为该处总管。该员既授为总管。即不应奏事。乃本日摺内奏称、围场大小官员缺出、必须咨送热河副都统拣选、并支领俸饷等事、围场官员、又须远离汛地、旷延时日、以致牲兽短少等语。俱不成话。围场总管为热河副都统所属。由来已久。并无贻误。近年哨内牲兽短少。实因该副都统等办理不善。任听砍伐木植人等惊逸牲兽。人所共知。乃韦陀保奏不及此。仅称如将总管为热河副都统所属。于围场无裨。请将伊作为披甲。效力当差。实属谬妄不堪。满洲臣仆。凡遇派充差务。惟当竭力尽职。韦陀保越分奏事。且摺内仅书伊名。并未缮写奴才字样。看来韦陀保竟有负气不愿为热河副都统所属之意。大失满洲臣仆之道胆大妄为。岂可姑贷。著派刑部笔帖式瑚素通阿、会同德勒克扎布、一并驰驿前赴热河。会同庆杰传旨将韦陀保革职拏问。并著庆杰拣派干员。协同瑚素通阿妥为押解来京。交刑部会同军机大臣严审定拟具奏。德勒克扎布、著加恩赏给蓝翎侍卫、补授围场总管。德勒克扎布、系弃瑕录用人员。当感激恩施勉力办事朕必加恩。傥所管围场事务仍前废弛。必当从重治罪。　　

○谕军机大臣等、姜晟等奏、会筹掣减黄水、以期河口通顺情形一摺。览奏俱悉。此时已届十月中旬。回空漕船关系至要。前经叠次谕令姜晟等速行设法筹办。今据称公同讲求履勘。舍启放李工口门而外。别无良策。业于初八日启放。自系万不得已办法。数日以来。黄水自已消减。如漕船果畅行无阻。著姜晟等嗣后每阅四五日。将水势情形、及挽渡船数。由驿三百里具奏一次。以慰廑注。此时即上紧催趱。能于十一月全数渡竣归次。已不为早矣。至李工口门。务当随时察看。一俟清水畅注。即当赶紧堵闭。毋任下游淤垫为要。此次启放李工。实为一时权宜之计。河口为运道必经之路。转瞬开春。重运北来。尤不可稍有稽阻。究竟因何淤浅。必有受病之原。姜晟当与吴璥等详悉体察筹商。据实奏闻。及早办理。以期济运遄行。经久无敝□大。方为妥善。切不可存惜费之见。以致因循贻误也。将此传谕知之。　　

○加赈江西德化县、被水灾民。缓徵南昌、新建丰城、进贤、鄱阳、余干、星子、瑞昌、宜黄、九县、新旧额赋漕粮。　　

○戊辰。以翰林院侍读学士王宗诚、为顺天武乡试正考官。桂芳、为副考官。　　

