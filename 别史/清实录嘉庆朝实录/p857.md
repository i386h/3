<!-- { "loadSidebar": true } -->
○又谕、奕绍等奏、查明奉属出示缘由、并锦县办差情形一摺。前闻盛京办理差务。将军富俊等出示科派。有按亩摊钱之语。特派奕绍戴均元前往查办。兹据查明抄录原发告示进呈。内称朕临御以来。于嘉庆十年举行谒陵大典。至明岁已逾十二年。始又举行一次。尤非寻常临幸别省可比。凡在旗民渥被恩施。分应一体当差。其言甚属光明正大。锦县知县张国泰、锦州协领爱明阿、垫办差务。系循照上次章程办理。并无按亩摊钱之事。惟不应设席演剧。邀请商民。殊为失体。奕绍等请将张国泰爱明阿交部议处。著俱改为察议。其该管副都统文孚、知府德荫、并无不合。均无庸察议。　　

○又谕、长龄等奏、查明镇将不和、请上□日调补一摺。陕安镇总兵刘管城、于本年正月初二日向各营员贺年。各营员因初三日系素服之期。于初四日前往答谢。甚为合礼。乃该总兵嗔其来迟。辄传至镇署严加申饬。已属任性。又因游击赵启贵等系由新兵乡勇出身。任意斥辱。以致赵启贵等被辱不甘俱告病假。各省武职大员。由兵丁乡勇拔擢者甚多。刘管城如此肆意欺陵。其乖谬更甚。刘管城、著交部加等议处。至赵启贵等因被上官之辱。托病告假。并无顶撞咆哮情事。未为失礼。赵启贵、高联升、段永福、俱著无庸议处。　　

○以新授盛京工部侍郎同麟亲老。命留京、为礼部右侍郎。调礼部左侍郎多山、为盛京工部侍郎。转礼部右侍郎哈宁阿、为左侍郎。　　

○以刑部右侍郎穆彰阿、为武英殿总裁官。　　

○调正黄旗汉军副都统裕全、为正红旗满洲副都统。以户部郎中英惠、为正黄旗汉军副都统。　　

○调陕西西安镇总兵官齐慎、为陕安镇总兵官。以陕甘督标中军副将张拱辰、为西安镇总兵官。　　

○命拨京仓粟米六千石。交顺天府于烟郊、夏店、三河、南石槽、怀柔、一带分厂减价平粜。　　

○乙巳。谕内阁、蒋攸铦奏、籍隶本省游击、朦混留升参将、请上□日注销一摺。四川黎雅营游击黄玉堂、前在都司任内奏准留川。系指免推别省游击。至升补参将。例应回避本省。岂得朦混仍留四川。该游击盘踞省城多年。舆论不平。黄玉堂著注销准升参将原案。即饬回游击本任。永不准署省标各缺。如再查有劣迹。该督即行据实严参。　　

○以候补侍郎刘镮之、署兵部左侍郎。　　

○以翰林院编修邱家炜、为广东乡试正考官。内阁中书魏茂林、为副考官。翰林院编修邱煌、为广西乡试正考官。兵科给事中倪琇、为副考官。翰林院编修张敦颐、为福建乡试正考官。内阁中书陈诗、为副考官。　　

○旌表守正捐躯江苏通州民傅正方妻王氏。　　

○丙午。谕内阁、庆保等奏、湖广行销淮引界内、有淮盐挽运维艰之永州宝庆二府、请就近改食粤盐、郧阳一府、请就近改食潞盐、宜昌一府、请就近改食川盐等语。淮盐行销地界。系百余年久定之例。近日楚省地方官不能实力缉私。以致邻盐浸灌。额引缺销。乃辄议将楚省四府淮盐引地改食邻盐。不知私盐充斥之区。全赖自固藩篱。若退让一步。必愈致进侵一步。是何异引盗入室、自彻藩篱乎。所奏实属纰缪。庆保、张映汉、俱著交部议处。该督抚惟当督饬地方文武员弁实力缉拏私枭。以护引地。如再不认真查办。仍前疏纵。定行惩处不贷。并知会孙玉庭、阿克当阿、遵守原定界址。不得轻改旧章。致滋流敝□大。　　

○丁未。旌表守正被戕吉林民刘起妻王氏。　　

○命再拨京仓麦五千石、粟米五千石、交大兴、宛平、二县、分厂减价平粜。　　

○戊申。上幸静明园。诣龙神庙拈香。　　

○谕军机大臣等、阮元奏、再陈豫防＜口英＞咭唎事宜一摺。国家抚驭外夷。具有一定规制。尺寸不可稍踰。遵守者怀之以德。干犯者示之以威。＜口英＞咭唎在粤贸易。其货船及护货兵船停泊处所。久有定例。如该夷人恪守旧章。照前贸易。仍当一例怀柔。若该夷人不遵定制。妄希进口。有违禁令。亦先当剀切晓谕。宣示德威。妥为镇抚。以杜其觊觎之心。傥竟敢恃其强悍。扬帆直进。擅越界址。则不能不开炮轰击。使之慑我兵威。总之怀远之道。当先以理胜。使直常在我。则彼无所藉口。断不可孟浪从事。先启兵端。亦不可过示怯弱。使彼无所畏惧也。将此谕令知之。　　

○庚戌。遣官祭关帝庙。　　

○予福建出洋淹毙外委谢得高、祭葬世职。额外外委李新荣、兵丁刘高等七十一名、赏恤如例。　　

○辛亥。谕内阁、工部奏、此次玉牒遵于行宫安奉、其尖站及宿站内、未设行宫处所。仍应照历届经由道路修垫。所奏甚属非是。朕于七月二十二日启跸。恭诣盛京谒陵。二十八日王大臣等、即恭送玉牒前赴盛京。相距仅止数日。玉牒自应由御道行走。其未设行宫处所。豫备彩棚、应即搭于御道之旁。乃工部率准照历届经由道路。另行修垫。明系为重开经费地步。而且重劳民力。所有承办此案稿件之工部司员。著交部议处。率行陈奏之各堂官。著交部察议。　　

○又谕、据吴邦庆奏、汝宁府知府缺出、请以河工出力留豫候补知府娄青、陈在中二员开单请＜闲＞等语。汝宁府系请上□日＜闲＞放之缺。例不准由外省奏补。娄青、陈在中、二员。均由河工出力。保奏留豫。如有该省沿河知府缺出。尚可奏明请上□日。汝宁非沿河之缺。该地方要务。如缉匪缉私。俱非河工人员所能熟悉。何得藉词请补。吴邦庆所奏著不准行。　　

○旌表守正捐躯山东汶上县民孙保德妻王氏。　　

○癸丑。上还宫。　　

○谕军机大臣等、庆保等奏、覆查湖北亏缺实数、筹议勒限追补章程一摺。湖北各属仓库亏缺无著银五十五万八千余两。于嘉庆十二年经该督抚奏请分十二限弥补。除已完四十万一千余两外。尚有三限未完银十五万六千余两。嗣又据阮元等查出十二年以前。有各属原报遗漏。及抵交什物朽坏。变为无著银七万八千余两。此项银两、系十二年清查以前漏报者。仍属旧亏。今续经查出。准其同前三限未完银十五万六千余两、一并扣至二十五年五月底弥补全完。其十二年以后至二十年分、各属又有挪缺银六十六万余两。此则全属新亏。该省督抚藩司自十二年清查之后。并不认真截流。以致旧亏未完。新亏又增。似此辗转相仍。伊于胡底。该州县等如此玩愒成风。其罪尚有何可原。庆保、张映汉、虽先后将王澍、方遵辙、樊钟英、三员参办。此六十六万亏缺之款。岂尽伊三人任内之事。念其人数众多。虽不将该员等一概革职拏问监追。著庆保等即切实查明十二年以后至二十年、各州县所亏银两有可著追者。尽数实力严追。不准予限八年。扣至二十九年五月。赏限四年。追缴完款。其无著者。交庆保等将自十二年奏办清查之督抚藩司起。以至二十年以前接任之督抚藩司止。各按在任年月久暂。拟开清单。分别著赔。以示惩儆。亦赏限四年。统于二十九年五月内全数交清。至该省各属常社等仓。十二年清查案内未完三限米谷价银十二万一千余两。仍著照原定限期。扣至二十五年五月全数追缴。其此次续经查出常社二仓挪缺谷石未完价银十三万九千余两。即照该督等所请予限八年。自二十五年五月起、至三十三年五月、一律追补全完。每年察看秋收情形。于军需动缺谷石买竣后、接续采买。以归实贮。其节年奏销案内未完民欠。自元年至二十年、尚有一百余万两之多。其奏明因灾展缓者。均有奏案可稽。此外如查有私收包庇情敝□大。立即严拏究惩。该督等现在派员确查。著限于年内一律查竣。据实核办。不可稍有含混。　　

○以夏至祭地于方泽。自是日始。斋戒三日。　　

○甲寅。谕内阁、朕本年祗谒三陵。业经诹吉降上□日。值初夏雨泽愆期。朕心焦廑。因令奕绍戴均元于盛京查办事件之便。沿途察看地方情形。兹据奏四月二十一二十三等日、途次连获甘霖、自锦州迤东经过广宁县新民屯承德县各境、俱各得有透雨、又于本月初十十一等日、甘＜雨澍＞连绵、尤十分沾足、春麦现已吐秀、大田亦长发畅茂、可卜有收等语。此皆仰赖列祖垂庥。昭鉴朕之微诚。致此渥泽。曷胜钦感。并据奕绍等查明富俊现办差务。核较嘉庆十年旧定章程。均有酌减。富俊人本朴实。此次均照旧章。并无增饰华靡。加派累民之事。实属可嘉。将此通谕中外知之。　　

○又谕、前据御史李广滋奏、盛京办理差务。张贴告示。有按亩摊钱抗违治罪之语。盖平海城二县、各派钱数十万串。锦县则演剧设席。勒派绅衿铺户凑交银两。当派奕绍戴均元带领该御史前往查办。昨已据奕绍等查明锦县并无勒派之事。其富俊等原发告示、亦抄录进呈。与该御史所奏不符。兹复据查明盖平海城二县、俱系派办道路。因例须先行垫办。事竣领价报销。是以各向钱店当铺立约借钱。差后归还。并无派敛钱文数十万串藉肥私橐之事。朕于嘉庆十年恭谒祖陵。迄今已越十二年。始再举行盛典。奉天各属士民践土食毛。沐浴膏泽。欣逢朕临莅陪都。洒道清尘。即相率捐输。亦所乐为。况相沿旧例借垫差赀。该商民等无不踊跃从事。并未闻有呈控派累者。乃该御史摭拾浮言。冒昧陈奏。岂非导小民以长刁抗之风。李广滋不胜御史之任。著彻回原衙门仍以编修用。嗣后翰林院保举御史。当遴选才识学品堪胜言职者。慎重保送。毋得滥举充数。　　

○举行嘉庆二十二年军政。四川、卓异官六员。年老官二员。有疾官二员。罢软官一员。浮躁官一员。才力不及官二员。分别议叙处分如例。　　

○丙辰。夏至。祭地于方泽。上亲诣行礼。　　

○幸圆明园。　　

○丁巳。以故辅国将军永浡子绵鈖、降袭奉国将军。　　

○予故理藩院尚书博兴祭葬。赏银二百两治丧。　　

○戊午。谕内阁、御史卿祖培奏、武职都司以下各官、请照文职一体钦派大臣公同拣选一摺。当奏上时。朕即以其言为是。批交大学士军机大臣会同兵部议奏。兹托津等议覆应如所奏办理。向例文职拣发各官。佐杂微员。尚奏请钦派大臣拣选。武举于会试后拣选营卫。亦由兵部奏派王大臣考验。何独于武职都司守备、转由兵部堂官自行拣选。办理原不画一。自应一体钦派大臣公同拣选。以昭公慎。卿祖培此奏。毫无私见。甚属可嘉。言官陈奏事件。总当屏除私念。如果出于至公。实能有裨国事。朕必鉴其悃诚。降上□日嘉许。立予施行。若听嘱徇私。亦不能曲从所请。沽纳谏之名。误国家之政也。　　

