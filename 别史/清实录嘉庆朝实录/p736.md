<!-- { "loadSidebar": true } -->
○谕军机大臣等、马慧裕广厚奏、湖南承变原造剥船、亏折银两、酌筹归款一摺。此项河口盘浅剥船。先经松筠吴璥徐端等奏请行令湖南省分造。嗣经勒保等因船不合用。酌明酌留一二成。余交湖南领回变价归款。兹据奏称、前项剥船、自运至江南、分派各州县收管后、均抛置河干、日久损坏、器具不全、零星折变、亏折至二十万六千四百余两之多、请于通省文职养廉内分摊归款等语。湖南省分造剥船。本出自江南督河诸臣主见。该督等创议时。并未悉心筹画。冒昧奏请。以致窒碍难行。迨解到后。又不妨属妥为收管。致令漂泊损坏。均难辞咎。此时若将变价亏折银两。全数责令湖南省赔补。殊未公允。应令江南湖南两省各半分赔。著百龄将从前创议成造之总督松筠总河吴璥徐端等、解到时委员查收之总督勒保总河陈凤翔等、及查验收管各员。一一查明。按照分赔一半银十万三千二百两零。酌议多寡。分别著赔。开列清单具奏。其余一半。著照马慧裕等所请、于湖南省摊扣归款可也。将此传谕知之。　　

○庚戌。上幸静明园。诣龙神庙拈香。　　

○谕军机大臣等、那彦成奏、查明每年春秋二差需费银数一摺。并开单呈览。向来春秋二差车马桥道等项。例价不敷。直隶省不无津贴。但亦何至如该督所奏、地方官需赔银二十余万两之多。实属大奇。若按款钩稽。必致又兴大狱矣。详阅单内所开。浮冒实所不免。直隶官吏藉办差为名。以少报多。那彦成不加详察。即据以入奏。殊属糊涂冒昧。著传上□日申饬。其单内由该省自行支销者。著该督率同藩臬二司、详细参酌。大加核减。以节浮费。毋得仍前滥行支用。至所开宫门支应一单。其所列各件。固有实系备用者。而虚开者亦复不少。即所开炕桌四百张。大小卓椅二百四十张。半桌五十张。此等器具。若如天津五台等处行宫、系由地方官豫备陈设者。自不能不置备器具。若春秋围附近行宫。皆由内务府管理。其中桌椅等项。一切齐全。何须地方官另为置办。其所置桌椅多至数百张。行宫屋宇无多。亦无处堆积。其虚妄可知。又如竹丝灯笼一千个。火把一千根。行宫内从不需用此物。其余类此者尚多。大率皆大小官吏备以自用者。亦一并列为宫门支应。尤属不实。朕已将此单发交总管内务府大臣、查明删减。将必需备用者、择出核定数目。发交该省每次照数豫备。将来差次由地方官将所备物件、点交内务府大臣官员验收。再由内务府大臣发交各等处太监支领。总不得令太监等与地方书吏私自交收。以杜流敝□大。又据另片奏太监等随从出外、麸草米豆等项、恐其自向街市购买、与外闲市侩闲杂之人交往、可否饬谕内务府大臣等、将随围太监应给麸米食物、核定数目、由州县呈交内务府大臣发给等语。所见糊涂已极。太监等给使内廷。禁止与外人交接。如差次向地方官吏需索食物使费。或藉以交通熟识。此则必应严禁。若伊等寻常购买食物。与市贩等彼此交易。此则情事之常。不得谓之交接。即如御园各处太监。其日用所需。原准其出福园门西南门自行购买。并未加以饬禁。若伊等偶食蔬果。皆须向内务府大臣代为购备。则繁细琐屑。成何体制。况太监随从出外。赏给路费。俾资食用。设如那彦成所奏、该太监等既领钱粮。复令地方为之代备供应。有是理乎。所奏断不可行。现在办理太监小刘进喜差次需索一案。顺义县知县陈楷、任听书吏滥给供应。咎有应得。虽据那彦成查明旧习相沿。并非有心交结。兹当整饬之时。不能不加以惩创。已降上□日将陈楷革职。准其留于该省。仍令帮办差务。如果办差数次妥协无误。再由该督奏请开复。其余五年以内办差各州县人数太多。著照该督所请、查明同失察之总督藩臬、奏明照例分别议处。其密云瑶亭滥支供给之书吏等、仍遵照前上□日。确实查明。照例治罪。将此谕令知之。　　

○辛亥。上御勤政殿听政。　　

○命刑部左侍郎成格、光禄寺卿彭希濂、驰往山西大同府查办事件。　　

○以都察院左副都御史蒋予蒲、通政使司通政使穆彰阿、为内阁学士。兼礼部侍郎衔。国子监祭酒汤金钊、为詹事府詹事。　　

○壬子。谕军机大臣等、本日召见钱樾、询以江浙地方情形。据称近数年来杭嘉湖及苏常等府、每届秋冬之闲、有江北淮徐海一带游民、百十为群、或乘坐船令只、或推挽小车、或结队步行、衣履齐全、不类乞丐、号称饥民、所过乡村、坐索饭食、铺户等敛钱资送、必须给其所欲始去、否则恃众强取、人皆畏其强横不敢较论、地方里保、亦不行查问、该匪徒等岁以为常、视同行业、富民铺户、有畏其滋扰先期徙避者、近来愈聚愈多、沿途无赖之徒、随而附和、其中私枭窃匪、无所不有、恐因循日久、滋生事端、再江浙数年来年岁丰稔、而米价总未平减、兼之市集行贩、常有骤长骤落之时、甚至一二日闲、有每石增减银数钱者、推原其故、洋面近虽肃清、而零星匪徒、尚未净绝、仍时有出洋米石、大约洋船一到海口、则其价立昂、洋船开行后、价即陡落、其买米总用洋钱、因其便于取携、不须平兑、行使＜闲＞便、易于掩饰、故近海口之松江嘉兴宁波绍兴各府、洋钱盛行、街市交易、不用银两制钱、恐多流敝□大等语。饥民乞食。所在恒有。若无籍之徒号称饥民。结队成群。扰害良善。地方官不加禁遏。日久恐滋事端。至米石不准出洋。所以杜绝接济。用清盗源。若禁令稍弛。恐洋匪又形充斥。著百龄、张师诚、陈预、各于所属地方。留心查办。如外来游民。令该州县各于境内稽查。一有抢夺之案。立即严拏惩办。其风自可渐戢。其各处海口。尤当严查密防。勿任不肖兵役纵容包庇。致赍盗粮。该督抚接奉谕上□日后。认真妥办。仍各将办理情形具摺覆奏。将此谕令知之。　　

○癸丑。孝恭仁皇后忌辰遣官祭景陵。　　

○谕军机大臣等、百龄等奏、三进漕船、全数渡黄、请将催趱出力各员、量予鼓励一摺。所奏殊不成话。向来重运漕船。渡黄迅速。比较上年日期。早十余日。或早月余。始将催趱出力之员量加奖励。皆朕特降恩上□日。恩出自上。该督等每届粮艘北上。派员摧趱。岁以为常。即使挽运妥速。亦其分所应为。不当自行奏请鼓励。况本年渡黄日期。较上年亦迟六日。以闰月节气计算。迟至十余日。该督等即应奏请治罪。方为正办。今奏请加恩。此语出于何典。姑念今夏东境运河水绌。挽运维艰。即帮船早出江境。转致沿途拥挤。故渡黄虽迟。不复加以责备。岂能复邀甄叙。所有该督等开单奏请施恩之处。著不准行。嗣后每年重运。仍应竭力趱前。勿许再有迟逾。将此谕令知之。　　

○命翰林院编修姚元之、提督河南学政。　　

○甲寅。给河南睢、宁陵、鹿邑、柘城、商邱、五州县、积水地方贫民口粮。并缓徵上年额赋。　　

○乙卯。谕内阁、御史卓秉恬奏整饬吏治一摺。劫盗最为民害。全在地方官速拏惩治。俾无一幸逃法网。庶足以儆强暴而靖闾阎。乃积习相沿。往往以消弭讳匿为事。总缘盗案有疏防展参处分。冀图苟免。不知地方偶有失事。尚系公罪。果能缉拏迅速。并可转过为功。即如逆案内缉拏要犯祝现等、各该地方官能于境内捕获者。朕方将加以升赏。断不因其曾在境窝藏。转追至其失察之咎。是捕盗而获功。讳盗而获罪。二者得失昭然。该员等非特为国尽职。当明大义。即自为身谋。亦不当以彼易此也。至积案之多。皆由地方官不速为审办。历控上司。上司又不即为审结。辗转发审。动延数载。因有积惯讼棍。深知地方官玩愒成风。谅不能察及幽隐。遂敢于架词耸听。轇轕愈多。拖累愈甚。所以近年京控之案。日见其多。实由吏治废弛之故。著各该督抚通饬所属、于缉捕听断事宜。力为振刷。俾盗风尽熄。讼案日稀。如有因循怠玩。仍蹈故习者。即严加纠劾。毋得稍有徇庇。以肃官常。　　

○奉恩将军定海、因病告替。以其子那当阿、袭职。　　

○丙辰。上幸万筹山。　　

○谕军机大臣等、那彦成奏、大名清丰南乐三县疏浚积水情形一摺。大名等县七十余庄地亩。前因卫水倒漾。频年淹浸。兹据各村民人情愿自行出夫挑挖。并请官为弹压。积水淹浸田亩。乡民自愿疏消。以利耕种。自应俯顺舆情。令其兴办。该督并饬知地方官妥为弹压。勿令胥吏人等藉端滋扰。至该处与豫东两省毗连。人夫聚集之时。易于藏奸。现在未获要犯祝现等及次要犯共六十余名。或溷迹其中。亦未可定。那彦成当密饬该道府州县及委员等留心察访。遇有形迹可疑之人。即详加盘诘。勿稍疏漏。又另片奏保定及省南一带。时疫颇多。所请辟瘟丹方。已饬令抄录发去。该督即照方配制。广为散给。以拯灾黎可也。将此谕令知之。　　

