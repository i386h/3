<!-- { "loadSidebar": true } -->
○又谕、年终由八旗带领世袭官员引见之时。俱将外省咨送世袭官、与该旗世袭官一同带领引见补放。此次镶黄旗汉军将在京之袭官人员、于十四日带领引见。业经补放。而今日又将黑龙江将军咨送承袭云骑尉人员、带领引见。此项引见人员到旗既迟。自应与明年年终袭官家谱一同办理。嗣后各省将军大臣等咨送世袭官内、如有到迟者。除著该旗即将袭官人员驳回、入于次年办理外。仍将因何迟延之处。查明参奏。　　

○以故喀尔喀赛因诺颜贝子巴勒珠尔逊多布子巴勒多尔济、袭爵。　　

○庚辰。谕内阁、和舜武奏、遵上□日筹议酌拨司库闲款调剂登州营兵食一摺。山东登州镇中右二营。地处海滨。粮草价贵。应须量为调剂。著照所请。准其于司库扣存工程市平银内、拨银四千两。以二千两给发登州镇存贮公所。每年秋收采办粮石。春闲散给兵丁食用。陆续扣饷存贮。秋闲再为采买之需。以二千两发商生息。所得息银分作八年归还该镇原借银二千两。即将交商本银二千两。一并提还司库。以清帑项。　　

○谕军机大臣等、户部议奏、特依顺保请裁减黑龙江城官庄壮丁一摺。所驳甚是。已依议行矣。黑龙江城官庄四十座。岁交粮石。以备兵丁接济口粮等项之用。特依顺保率以兵丁疲乏为词。请裁官庄十座。计每岁积省牛具等银不过一百四十余两。而少收额粮至二千二百石。若各官庄纷纷效尤。必致有妨储备。特依顺保此奏、其中必有怂恿之人。著松宁查明黑龙江城所属官庄实在情形。特依顺保系受何人欺蒙。妄兴此议。即将特依顺保及造议之人、一并据实参奏。　　

○以墨尔根副都统巴灵阿、宁夏副都统常忠、荆州左翼副都统德格、老病。命巴灵阿回京、为头等侍卫。常忠、德格、各回驻防、为协领。均赏副都统衔。以副都统衔色玉慎、为墨尔根副都统。荆州协领德星保、为宁夏副都统。西安协领七克唐阿、为荆州左翼副都统。　　

○旌表守正捐躯河南南阳县民张元妻赵氏。遂平县民张中松妻李氏。　　

○辛巳。上御乾清门听政。　　

○谕内阁、御史盛惇大奏、请免正赋十之一二、将各省积欠仅免远年少许、余仍照旧著追一摺。明年朕六旬正寿。特降上□日普免天下积年民欠。原以加惠穷黎。普施恩泽。俾免追呼。此内因灾缓带者居其大半。如该御史所奏、官亏吏蚀。诚不能保其必无。然岂能因此反汗屯膏、不行惠民之政。即如赈恤灾民。从前亦屡有捏冒侵欺之案。讵以此遂疑直省水旱偏灾。尽成虚妄。将救荒之政、概行停止乎。至请蠲正赋。尤非该御史所当言。所奏纰缪不可行。著通谕各督抚藩司、饬查积欠。总以本月十二日降上□日以前为断。查明实欠在民者。开列清单具奏。其有官亏吏蚀、以完作欠等敝□大。各严加稽核。据实参办。毋稍徇纵。务期实惠及民。用副朕行庆敷恩至意。　　

○又谕、富俊奏、核议吉林站丁地亩章程一摺。吉林站丁私将地亩典卖。若将该丁等自垦地亩。普行勘丈。每名仅留给十晌。余俱入官徵租。丁力必骤形竭蹷。著仍照松宁原议循旧办理。至查出典卖与民地一万三千五百六十三晌五亩。著照富俊所议。均匀赏给额设站丁八百五十名。每名十五晌九亩零。即作为随缺工食养赡津贴。其当差穷苦站丁、各按典卖之民种满十年。照该村屯租地宽减二成。给该丁纳租。不准该丁夺地另佃。如民抗不交租。照例彻地、交站丁自种。嗣后如再有越界私垦。及私相典卖者。丁民俱一体治罪。地价全行入官。以示惩儆。　　

○宗人府审拟宗室那斯浑图、出城赁居民房、宗室明兆、索欠争门□斲一案。得上□日、此案宗室那斯浑图、出城赁居民房。宗室明兆、因索欠辱骂妇女。仅将那斯浑图问拟杖一百。折罚养赡银一年。明兆问拟杖八十。折罚养赡银八个月。均属轻纵。那斯浑图著改罚养赡银二年。明兆著改罚养赡银十六个月。以示惩儆。前经降上□日责令该族长等于城内觅房。勒令那斯浑图家属搬移。著严行饬催。令将搬移日期迅速报明宗人府存案。如再抗违。加重治罪。　　

○以太仆寺少卿松廷、为卿。通政使司副使润德、为光禄寺卿。　　

○福州副都统庆保、齐齐哈尔副都统乌勒德呢、俱年老。命留京以参领用。以西安协领瑚松额、为福州副都统。三姓协领春升保、为齐齐哈尔副都统。　　

○予原任江苏江浦县教谕窦廷模、湖南常德府知府应先烈、入祀名宦祠。山东故河南道御史牟昌裕、湖广道御史林钟岱、山西故候选州同郎廷劻、福建故扬州府知府伊秉绶、湖南前明殉节生员唐虞一、四川故安徽太平县知县于炳、浙江故左春坊左赞善诸锦、入祀乡贤祠。从总督董教增、蒋攸铦、巡抚陈桂生、成格、前任巡抚巴哈布、陈预等请也。　　

○壬午。谕内阁、礼部等衙门年终汇奏、稽察官管庙宇一摺。京城内外官管庙宇。礼部等衙门每届年终。俱以并无容留来历不明之人、并声明殿庑亦无私行租赁等事、汇奏一次。几成具文。各庙宇将空闲房屋、租与来京官员人等暂住。事所常有。所应查者。恐有游方僧道、及来历不明之人、溷迹其中。各该衙门务饬派出之员、认真稽察。留心侦访。一经查出。立即禀明究办。不可虚应故事。祇以一奏塞责。　　

○癸未。谕内阁、长龄奏、查明甘省已徵未报银粮草束、勒限追缴、开单请上□日一摺。甘肃各州县已徵未报银粮草束。前经降上□日交长龄督同藩臬两司、严饬该管道府、逐一清厘。兹据该督查明皋兰等四十一厅州县州同州判县丞。除亏粮存价、及抵垫摊销、并旧亏案内咨追无著各项外。已入清查者。未完银十七万一千九百八十八两零。未入清查者。实亏银十六万三千二百六十三两零。均系因公挪用。尚无侵盗入己情敝□大。著照所请、将单开一万两以上之戴椿龄等十二员。五千两以上之郭廷光等十一员。五千两以下之诚忠等五十员。分别在甘、离甘、现任、去任、及在部监追者。俱按限追缴。如逾限不完。定行照例分别治罪。自此次查办之后。若再有隐漏。即将该管道府严参著赔。以示惩儆。　　

○增陕甘镇西、迪化、二府州乡试中额一名。从总督长龄请也。　　

○甲申。上御宁寿宫。赐王、公、大臣、蒙古王、贝勒、贝子、公、额驸、台吉等食。并赏赉有差。　　

○谕内阁、赛冲阿奏、管理移居宗室事务侍郎恩宁、调补京缺、开单请＜闲＞一员、协同管理一摺。已于单内派出瑞麟矣。本日赛冲阿等审拟宗室全胜、与弟全俸等、开设花会诱赌一案。复有六黄七黄之称。甚属荒谬。宗室自称姓黄姓赵。屡经朕降上□日训饬。不意盛京亦有此恶习。该管大臣等、务随时谆切教诫。俾令悛改。再全胜等在牛庄居住。是否盛京旧住宗室。向准散处各城。抑系全胜等私行移住。著赛冲阿等查明覆奏。如系私自移居。凡有似此者。俱责令移回盛京附近居住。毋许辄往各城。滋生事端。　　

○又谕、赛冲阿等奏、审讯宗室全胜等开设花会、覆核定拟、并声明援赦宽免一摺。甚属非是。此案宗室全胜与伊弟全俸、有六黄七黄之称。已属荒谬。复敢开局聚赌。引诱多人。实为不安本分之尤。岂能援赦宽贷。赛冲阿、恩宁、均著传上□日申饬。所有本案首从各犯。俱著照原拟军流徒杖各罪名。分别圈责发落。一概不准援免。　　

○乙酉。上诣大高殿行礼。　　

○幸北海、阅冰技。乌珠穆沁扎萨克亲王多尔济济克默特纳木济勒、阿巴噶郡王喇特纳锡第、科尔沁贝勒色楞多尔济等二人、喀尔喀扎萨克贝勒忠济勒车淩等十一人、郭尔罗斯扎萨克辅国公恩克托克托瑚、苏尼特辅国公额琳沁、克什克腾扎萨克头等台吉旺楚克喇布坦、青海扎萨克辅国公喇特纳锡第、察哈尔和硕特扎萨克头等台吉达什沙木丕勒等四人、土尔扈特台吉鄂齐尔、回部沙雅尔阿奇木伯克诺什咱特等十五人、琉球国正副使毛维新等二人、于神武门外瞻觐。　　

○以礼部尚书穆克登额、户部右侍郎那彦宝、内阁学士明叙、充经筵讲官　　

○丙戌。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○缓徵江苏高邮、甘泉、二州县、水灾额赋、及次年新赋。　　

○丁亥。谕内阁、和舜武奏、审结积案起数一摺。山东巡抚衙门积案一千三百七十四起。自和舜武到任后。先后审结一千一百二十起。臬司衙门积案六千八十余起。温承惠到任后审结五千四百余起。该省前此盗风甚炽。现在匪徒敛戢。行旅安然。和舜武、温承惠、办事认真。著有成效。俱著加恩交部议叙。前任巡抚陈预、臬司张五纬、因循废弛。实难辞咎。陈预著降补刑部主事。非奉特上□日不准保升。张五纬现发往军台效力。期满之日。不准即行奏请释回。候上□日办理。以示惩儆。　　

○戊子。孝庄文皇后忌辰。遣官祭昭西陵上诣慈宁宫寿康宫行礼　　

○谕内阁、本日领侍卫内大臣总谙达、内务府大臣等、奏派明年二月初七日祭孝淑皇后陵寝。随从二阿哥之散秩大臣谙达内务府大臣。此奏未免过早。经朕召见那彦宝询问。据奏向于正月内奏派、因明年恭值六旬大庆。是以改于岁前忌辰具奏。此言甚属非是。明年一岁之中。如清明中元冬至、俱有祭陵典礼岂能概行避忌。若欲于忌辰具奏。则明年正月内逢忌辰者共有四日。彼时奏派。并不为迟。亦何必早至月余耶。从来人君好言吉祥。动辄避忌。最非美德。明年值朕周甲之年。率土胪欢。然中外应行陈奏事件。岂必尽皆美善。若似此拘泥。挪前移后。必致事多积压。其有关于政治者非细。兹特明白宣示内外大臣。明岁凡有应奏事件。俱各照常陈奏。或值彩服日期。斟酌呈递。亦属臣下忠敬之忱。万不可专意粉饰。致妨实政。转非所以仰体朕夙夜孜孜励精图治之心也。将此通谕知之。　　

