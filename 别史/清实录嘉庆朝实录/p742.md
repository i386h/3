<!-- { "loadSidebar": true } -->
○谕内阁、果勒丰阿奏、审拟纠众抢劫伤毙事主之贼犯、分别办理一摺。已交刑部速议具奏矣。摺内因贼犯系蒙古人。捏称蒙贼二字。太不成话。直省办理盗窃案件。但声明某省某府州县人。并未于贼犯姓名之上。冠以某省字样。蒙古地方亦各有部落。遇有贼犯。声叙系某部落之人。案情自明。果勒丰阿不晓文义。冒昧捏写。实属谬误。著交宗人府议处。并著饬知刑部理藩院。嗣后办理蒙古案件。如有用此等字样者。即将原奏咨之人。查明参处。　　

○谕军机大臣等、那彦成奏、酌派文武员弁稽查銮辂经由地方一摺。朕每岁谒陵系常行典礼。秋狝前期。驻跸热河。銮辂所经。皆在近畿数百里之内。如同户闼。一切扈从兵卫悉有常仪。上年京城内虽有逆匪滋事之案。而跸路所过。一尘不惊。原无庸过于设备。若如那彦成所奏。令站道弁兵。俱各手持枪矛。纷纷林立。岂不骇人观瞻。所有直隶官兵随扈章程。前经军机大臣等详悉会议奏准颁行。该督惟当祗恪遵守。其沿途站道弁兵。著俱循照向例。佩带弓箭腰刀。执持仪棍。其鸟枪长矛二项。断不准用。如有私自携带者。届时立行拏究。将该管营员治罪。并将那彦成惩处不贷。将此谕令知之。　　

○添设河南内黄县主簿。分驻楚旺镇。从巡抚方受畴请也。　　

○壬寅。谕内阁、上年穷凶极恶逆匪林清滋事之后。节次搜捕首从各犯。俱已明正典刑。惟祝现等六名。其五人系林清济恶渠魁。刘成章系李文成义子。屡次往来林清家同谋倡逆。均系最要之犯。不可一日稽诛。此外尚有次要五十七犯。亦皆日久未获。此等枭獍之徒。必当迅就捕诛。俾辇谷之下。一无遗蘖。以安民生彰国宪。屡经降上□日严饬。并明示赏罚。使承缉者知所劝惩。乃近日察看各处缉捕情形。内而步军统领衙门顺天府五城。外而该督抚等。往往饬派员役越境访拏。而于本管境内转多疏懈。其意以为在邻境获犯。其功更优于本境。以冀仰邀厚赏。又以见其于境外且远出侦缉。则境内之严密可知。以图暂时免过。不知舍近图远。或索诸千里之外。转失诸耳目之前。无怪乎缉捕之人。纷纷四出。日久而迄无一效也。自今日降上□日以后。内外承缉各衙门。凡先经派出越境访拏逆犯之委员差役等。俱著彻回。各在该管境内。按里按户严密访查。果能烛照数计。洞察无遗。此数十逆犯。但仍偷息人闲。其将安匿乎。至有托词谓所辖之区地广户稠、所属员役有限。不能遍及者。伊等方且舍其田而芸人之田。若将派出之人彻回。令其专查境内。不犹愈于务广而荒耶。除各省接壤州县犬牙交错界在一二百里以内者、承缉之人不得互相推诿、仍准其出境缉拏外。其余俱各专责成。统率之员。严督分辖之吏。分辖之吏。严责切近之司。人人尽力。期于本管之内。深信不疑。则遗蘖尽除。可计日而待也。将此通谕知之。　　

○谕军机大臣等、方受畴奏、豫省兵额无多、仅敷防守、请免裁减一摺。豫省额兵共一万三千七百余名。该省毗连七省。紧接京畿。原设兵额。仅敷防守。自可无庸汰减。惟兵制有定。必须设一兵得一兵之力。始收捍卫之益。向来绿营习气。多有以工匠厮役冒食空名钱粮者。并有缺出虚悬日久不补者。其现额之兵。又或以老弱充数。分供各营员役使、不认真操演者。著该抚督饬各镇将。将营伍实力整顿。以时操练。其空缺滥役诸敝□大。务湔除净尽。俾兵无冗设。饷不虚糜。以昭军实而固封守。　　

○癸卯。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○谕内阁、御史陶澍奏、刑部员外郎张师泌亲病危急、请饬令回籍一摺。所奏殊为多事。张师泌前于此见时。朕因张师诚先有亲病乞假之奏。当令英和传上□日询问。据张师泌覆称、伊父母所患病证、渐已向愈、张师诚即拟来京陛见等语。各官员遇有匿丧等事。关系伦常风化。言官有所见闻。自当据实参劾。若父母偶患疾病。言官即腾章入告。请上□日勒令回籍。恐开攻讦之风。所奏不准行。原摺著掷还。　　

○甲辰。谕军机大臣等、章煦那彦宝奏、查讯单县金乡窃匪挟仇聚众逞凶大概情形一摺。此案李义、杨存礼、挟捕役范二、韩成光、王德、访拏之仇。辄纠众持械。扎死范二殴伤王德等数人。实属凶横不法。现在杨存礼、及夥犯张克己、常孟德等、业经就获。其首犯李义、讯据逃往河南永城一带。尤为案内要犯。著即严饬查拏务获。其余各夥犯亦须按名拏获。毋任一名漏网。此案虽讯据现供系窃匪挟仇滋事。非教匪余党。然纠众至三十余人。情形凶恶。章煦等仍当将获犯严切根究。此内有无习教之人。如系教匪余党。必当从重惩办。若实系窃匪聚众拒捕。扎毙捕役。即照本律问拟。金乡县知县袁洁、畏葸无能。冒昧通禀。著即革职。把总石鹏龄、闻高粱地内匪徒呐喊。即不敢擒拏。又不即刻派兵追截。仍为玩误捕务。著革职拏问从重治罪。章煦等察看金乡一带民情安帖。即可前赴省城查办事件。将此谕令知之。　　

○安徽布政使蒋继勋、缘事降调。以大理寺少卿康绍镛、为安徽布政使。　　

○以宋儒周敦颐后裔承宗、袭五经博士。　　

○乙巳。谕内阁、御史黄鸣杰奏、请厘积敝□大以清讼狱各条。所奏俱是。从来政平讼理。所关于吏治民生者綦重。近日地方奸徒。往往藉一事为由。牵控多人。或挟嫌报复。快其私忿。乘机索诈。利其赀财。地方官率据呈词、茫无区别。一经传案质讯。胥吏等因得倚势横行百端需索。及需索不遂。则又非刑拷打。肆意陵虐。以致案外毫无干涉之人。一遭拘系。楚毒备尝。甚或拖毙囹圄。即幸邀湔雪。而室家荡析。生计萧然。实堪悯恻。至于白役滥差。讼师包揽。尤属表里为奸。此辈日揣地方良懦。瘠以自肥。其中诪张为幻。奸伪百出。不特命盗案件。架词施累。现当查拏逆案之际。设逞其诬罔。罗织株连。蚩蚩小民。其何以堪。著通谕步军统领、顺天府、五城、及直省督抚。各饬所属。凡遇词讼到官。除原被告及紧要证佐外。毋得率据所控。遍行提质。傥有奸胥蠹役。私拷横索。藐法殃民。立即惩办。尤当严拏讼棍。寘之重典。俾奸顽无可施其伎俩。良善各得保其身家。则民生日遂。吏治日兴矣。其各实力奉行。勿忽。　　

○谕军机大臣等、据庆炆奏藩库交代、并盘查各属仓库恳请展限一摺。已降上□日分别予限矣。山东藩库及各属仓库款项。皆系前任抚藩任内之事。章煦庆炆甫经莅任。无所庸其回护。所有司库正支借拨各款、及各属钱粮一切解支存亏数目。内有作正开销者。即行分析造册报部。有因公挪移他款者。亦即据实奏明、分别办理。其有私行侵用以致亏缺者。查明系何人侵亏。无论上司属员在任去任者。俱一一指实。和盘托出。毋许丝毫欺隐。章煦即督同庆炆、于此数月内。逐款清厘。秉公开报。务期条分缕析若伊等稍有瞻徇牵混。不趁此时备细查明。又复颙顸了事。日久更必轇輵难办。傥限内查办未能全竣。届时再行奏明请上□日。经此次饬查之后。该省仓库若再有隐漏之处。惟原查之抚藩是问。恐不能当咎也。将此谕令知之。　　

○旌表守正捐躯直隶满城县民于有利妻王氏。　　

○丙午。谕军机大臣等、那彦成奏、查访河闲府知府张翔被人匿名讦控一案、访出上年该府拏获冯克善时、曾有献县教谕傅曾启、欲图捏冒邀功、恳其列名协缉、因该府回覆未允、颇有烦言、曾唆使武生张光仲、控告张翔分赏不公、傅曾启之弟傅曾来、曾充当顺天府书吏、于六月初一日自献县进京、其家即住顺天府署内、与明亮住宅相近、种种可疑、难保非傅曾启主使伊弟传曾来所为等语、傅曾启冒功未遂。衔恨张翔。伊弟傅曾来又形迹可疑。那彦成所见甚是。当经面谕英和、会同顺天府密行查访。本日据英和等奏、傅曾来即傅泰交、曾充顺天府书吏。于十七年因事斥革。现在并未居住府署。本年六月闲。曾有刘姓昼吏。遇见傅曾来在正阳门客店居住。嗣复移住伊戚蒋廷扬家。传到蒋廷扬讯问。据供傅曾来六月二十日到京、二十六日移居伊家、二十七日说赴顺天府找人、至七月初三日、仍回伊家居住、现于十二日已赴涿州南门内找任姓家看望等语。此匿名揭帖。明亮车夫系于初二日拾获。正在傅曾来二十七日赴顺天府找人之后。初三日回蒋姓家之前。看来此事系傅曾来所为无疑。现在英和等、已派番役前赴涿州查拏。但恐该犯或由涿州又往献县。亦未可定。著那彦成即速派员前往献县一带沿途截拏。务期弋获。其教谕傅曾启即著解任。交那彦成提至省城研究。并派员在伊署中检查伊弟兄字迹书信。以凭核对。一经讯有确供。迅速覆奏。将此谕令知之。　　

○又谕、吏部奏、山西承审王银广刑逼混供之泽州府知府王廷瑛、经该部查取职名、据该抚以王廷瑛职名开参到部、正在核议闲、复据该抚以该府于王银广到案时、并未用刑拷讯、咨请免议、前后两歧。请饬查明再行核议等语。此案该抚既以王廷瑛用刑追问。咨送职名。何复又以该府并未用刑。咨请免议。处分出入攸关。不容歧异。该府当日拏获王银广时。如何向其鞫讯。以致王银广混供妄扳。如曾经用刑拷问。自有刑拷证据。无难查验得实。若委无刑逼之事。该抚既经查明。亦应自行检举。将前摺内用刑追问字样声叙错误之处。自请处分。奏恳将王廷瑛免议。何得前后两歧。率行咨办。著该抚即行详查据实覆奏。毋稍含混。　　

○以工部尚书周兆基、署礼部尚书。　　

○丁未。谕内阁、百龄等奏、三进重运漕船、全出江境、因时日较迟、自请交部议处一摺。本年全漕趱出江境。比上年迟逾一月。实由东省微山湖蓄水短绌。不能铺及下游。以致江境运河时形浅滞。该督等多方筹济。将帮船全挽出境。期限已迟。不能仰邀议叙。以功补过。其自请议处之处。均著加恩宽免。现在东省筹办蓄水事宜。期复旧规。明岁湖水充足。江境河道。自可畅行。若再有稽延。必当惩处不贷。　　

