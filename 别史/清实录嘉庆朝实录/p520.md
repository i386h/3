<!-- { "loadSidebar": true } -->
○谕内阁、镶蓝旗蒙古都统等奏、请将失察抱养民人为嗣含混具报之参佐领等、交部议处、果勒敏色、富翰、明志、自请交部察议等语。马甲卓哩克图、托克托逊、身系民人。自幼冒给旗人为嗣。该佐领等未能即时查出。殊属怠玩。所有含混具报之原管佐领骁骑校、领催、族长、均著交部严加议处。失察之都统、副都统、参领、及现管之佐领、骁骑校、领催族长、俱著交部议处。该旗都统果勒敏色、副都统富翰、及历任都统、副都统、亦难辞咎。俱著交部察议。明志甫经到任。著加恩免其察议。此等抱养民人为嗣之事。大约各旗皆有。该佐领等若能于具报生子时、立即查验明确。都统等复加查核。何至日后有此敝□大端。嗣后各旗都统、务当严饬所属、认真稽查。以辨真伪。断不可任听旗人抱养过继。将此通谕各旗知之。　　

○旌表守正捐躯广东龙川县民王西元妻黄氏。　　

○己卯。谕内阁、本年正月闲。先据松筠奏称、在塔尔巴哈台安插之宁陕叛兵蒲大芳等三十一名、谋为不轨。被人首告。当于拏获之后。悉行正法。此其孽由自作。公筠所办。尚无不合。但未将该犯等谋叛实据。详悉查明。又未将到案供词奏闻。已觉草率。至于塔尔巴哈台、尚有安插叛兵马友元等二十四人。并非与蒲大芳等同谋。而松筠续又奏称、马友元等于查拏蒲大芳之时。并无恐惧。因饬令调至伊犁。派色尔衮迎赴中途。即行正法。此外尚有分戍南路三城之王文龙等一百三十五名。与蒲大芳等相隔尤远。更不能知蒲大芳等谋逆情事。而松筠本日又奏称、恐其闻知蒲大芳等信息、心生疑惧、或敢妄逞桀骜、戕害人民、伊等当日本系蒲大芳等同恶罪犯、今因蒲大芳株连、不能宽贷、已俱令各城送至伊犁、仍派色尔衮迎赴前途、分起正法、约计此十日内外、可以全数办结等语。实属草菅人命。暴戾残忍。荒谬已极。宁陕叛兵。从前固罪犯应死。但彼时既予宽贷。安插新疆。岂有事隔数年、无端概予驳诛之理。马友元、王文龙等、如果与蒲大芳同谋不轨。抑或于蒲大芳等正法之后续有滋事之处。一经查明确实。自当一律论死不必姑息。今松筠于马友元等二十四人、祇称其不知恐惧。遂行诛戮。于王文龙等一百三十五人、则言其本系同恶。罪应株连。岂复成语。松筠于此一事。办理轻率冒昧至此。看来伊竟胸无把握。此外一切事务。又安望其能经理妥协。宽严得当乎。松筠不胜伊犁将军之任。著传旨严行申饬。交部严加议处。即来京候旨。　　

○调正红旗汉军副都统玉宁、为正红旗满洲副都统。以总管内务府大臣苏楞额、兼正红旗汉军副都统。调正红旗护军统领温春、为正白旗护军统领。以内阁学士苏冲阿、兼正红旗护军统领。头等侍卫博启图、为銮仪卫銮仪使。　　

○调杭州将军兴肇、为荆州将军。以密云副都统双喜、为杭州将军。正白旗护军统领菩萨保、为密云副都统。　　

○调乌里雅苏台将军晋昌、为伊犁将军。黑龙江将军观明、为乌里雅苏台将军。以齐齐哈尔副都统斌静、为黑龙江将军。调黑龙江副都统灵泰、为齐齐哈尔副都统。以吉林协领穆腾额、为黑龙江副都统。　　

○庚辰。谕内阁、朕昭事上帝。肃将诚敬。凡值郊坛大祀。一切典礼仪节。敬稽皇考高宗纯皇帝旧制遵行。溯查乾隆元年。至二十四年。圣驾诣坛、均至昭亨门外降辇。至乾隆二十五年。皇考圣寿五旬。诣坛时系由北首外西天门进广利门内降辇。盖节步履之劳。正以台精禋之格。迨三十七年之后。圣寿已越六旬。始经钦奉谕旨。将所有升级次数、及降辇步行远近、无关大体诸仪节。交廷臣详议。量从减省。今朕春秋甫届五旬。一切登降仪文。并未稍觉繁重。惟从前皇考既有由北首外西天门进广利门诣坛成例。著该衙门敬谨详查皇考当日降辇之处。有无记载。如有一定处所。即当遵照旧仪。如向无存记。著将昭亨门外降辇后步行远近、及广利门内应、于何处降辇、步行稍可节省。详细相度绘图具奏。候朕酌行。寻议、圣驾诣斋宫时。乘步辇进北首外围西天门、进广利门。至坛之西南隅对树林降辇处起。至南棂星门左门止。共计五十丈。较昭亨门外降辇处、至南棂星门左门八十三丈之处。节省三十三丈。臣等恭拟即在新设棕荐处降辇。及祀日礼成后。请仍于神路西阶下铺设棕荐处升舆。从之。　　

○又谕、本年朕五旬万寿庆辰。内外臣工。例应敬谳册页。以输祝嘏之忱。惟是近年以来。国家遇有举行典礼。诸臣等所递之册。每有集用文选各书成语。而恭集御制诗文者尤多。揆之文体。究非正裁。朕所弗取。夫文以典雅为宗。至进奉文字。尤当体裁闳整。华实并茂。如古人所谓颂不忘规者。庶合乎对扬之义。若概用成语集为诗文。并非出自心裁。既无由觇其夙学。而于文章轨范。更乖雅正。嗣后臣工等呈进册页。惟当一归体要。或诗或文。皆可各展所长。以抒下忱而宣上德。毋得仍习佻巧。致失修辞立诚之旨。将此通谕知之。　　

○以西陵工程完整赏还副都统苏楞额、内务府大臣常福、二品顶带。加副都御史戴均元、二品顶带。　　

○辛巳。上幸万寿山。　　

○谕内阁、兵部奏、酌议恩诏加级章程一摺。所办是。向来恩诏加级。均须俟各员到任后。分别注册。但官员赴任。有迟速远近之不同。若以到任为断。则同时引见之人。其程途较近者。自必行走较速。到任可在恩诏之前获邀加级。其到任在后者。即不得加级。殊未公允。而部中遇有参罚核议之案。必须行查到任日期。不但辗转稽迟。案多尘积。而其中先后参差。含混捏报。易滋敝□大端。今兵部议请将应行引见人员。以引见奉旨之日为断。毋庸引见人员。以具题奉旨之日为断。其各省拔补外委。亦以咨文到部之日为断。俱于新任内给予加级。自应如此办理。至文武事同一例。所有本年恩诏内文员加级。著吏部亦即照兵部此次所定章程办理。以昭画一。　　

○谕军机大臣等、前经降旨、以本年朕五旬万寿庆辰。特令各直省文武大员单内。用朱笔圈出各员。均令届期前来叩祝。此外未经派出者。俱毋庸再行渎请。日前在途次。召见天津镇总兵本智、复以情殷祝嘏、奏恳来京。因思专阃大员。有统辖兵弁之责。本智既未经朕派出。自应以职守为重。且各省提镇甚多。直隶总兵、亦非止本智一人。若纷纷俱欲奏请赴阙。岂能概予准行。即如本日成都副都统东林、有奏请之摺。业已不准所请。并将东林交部察议。本智亦不必前来叩祝。毋得再行渎请。将此传谕知之。　　

○壬午。谕内阁向来钦天监奏观候本章。凡遇节气。就风色方向所宜。铺陈吉语。皆系先期豫备。朕所素知。即如本日交立夏节。在辰初二刻八分。钦天监奏、其时风从东南巽方来、主年岁大熟等语。朕披览本章时。甫交辰正。该衙门岂能于片刻之闲。缮本用印。其为豫拟不实可知。朕崇尚实政。屏黜虚词。司天占验。原以察天文而验人事。如果应时协吉。仰荷昊慈。固深钦感。傥或风候偶愆。亦可藉资修省。若仅虚应故事。视为具文。殊觉无谓。嗣后钦天监于观候本章。务须详细占验。据实陈奏。自本年夏至起。每届节令。均于第三日具题。以备省览。　　

○谕军机大臣等、本日据清安泰奏、河南举人宋廷贵、上年怀挟作敝□大、侥幸中式、现经告发、查拏审讯等情。科场为抡才大典。必应公明详慎。遴取真才。今外省既有此等敝□大端。本年会试。或各举子等、亦有私拟题目夙构怀挟等敝□大。不可不加意防范。著传谕该正副考官闱内衡文。务将三场试卷通行校阅其头场文字。并须将制艺三篇。一律比对择其文理清畅辞义匀称者取中。不可专就首艺一篇。以定去取。该考官等、果能共矢公慎。精心鉴别。不使作伪者得以幸获。自能甄别俊髦。以光盛典也。　　

○礼部以宗室会试中额请。得旨、取中三名。　　

○癸未。谕内阁、良贵奏佛伦保自戕身死一摺。前因佛伦保收受馈送礼物并挟诈捏奏各情。降旨令乌什解送喀什噶尔质讯自应待罪候旨。乃于路过叶尔羌时辄用身佩小刀。自戕殒命。且伊家有老亲。曾不念及奉养无人。遽尔轻生。实属不忠不孝。佛伦保、尸棺不准回京。不拘行至何处。即于该处掩埋。所有绿营都司罗大炳、专司解护。乃竟疏于防范。著交部严加议处。良贵未能先事豫防。亦著交部议处。至佛伦保家人福儿、既知伊主有畏罪情事。仍不小心跟随。致有疏虞。护送兵丁王珍、未能随时照料。均有应得之咎。良贵于摺内未曾议及。亦属疏漏。福儿、著鞭责枷号。满日递回旗籍。兵丁王珍、著即责革。解送获罪大员。断无派委兵丁一人护送之理。此外自尚有同派兵丁。著一并查明责革示惩。　　

○甲申。谕伊犁将军晋昌、伊犁地居绝域。自古未入版图。我皇考高宗纯皇帝天锡圣神。聪明睿知。成两朝未竟之志。开二万里之新疆。北路特置将军。内抚各城。外绥诸部。兼之戍卒遣犯。纷集错处。责任重大。视内地督抚倍之。盖抚驭外藩之要道。总不出乎畏威怀德。然必先使之有可畏之威。后方有可怀之德。皆以实心行实政也。我皇考五年之闲。犁庭埽穴。大武用扬。神威丕著。各部落诚心归命继施深仁厚泽永获生成至今四十余年。盈宁安聚。桴鼓不惊皆凛畏神威久沐深仁之明效大验也。朕承慈眷。抚治天下。幸际熙和之时弥殷盛满之惧。曷敢稍图安逸。惟勉敬勤以求治耳。卿派衍天潢。才钟宗族前有微过。非不可赦之愆尤。今寄干城抒大有为之才德。宽严并用。相济刚柔。刑赏必公。无过不及。训练营伍。勿惮勤劳。绥抚群藩。勿存偏袒。授官先拔功勋。听讼务宜详慎。待同寅不卑不亢。御属吏无隐无私除莠安良绥边和众为国家之屏翰。树奕叶之勋名。虽君门有万里之遥。然瞻宇觉帝京之近。勿辜训辞。钦哉毋忽。　　

○谕内阁、据禄康等奏马谭氏母女被杀案内、缉凶未获之各营员、于奉旨后初次届四个月限满、将职名开送兵部议处。另片恳请将接缉处分仍照本例办理等语所奏不可行。朕因此案系辇毂之下白昼行凶。正犯日久未获。特降旨严立限期。俾缉捕各员共知警惕。该部遵照谕旨。计日查参。乃禄康等于奉旨之后。初届限满即为所属营弁恳恩。豫占地步。该营弁等知有此奏。自必心生懈弛。仍不认真缉捕。要犯迄无弋获之期。成何事体。除各员仍交部遵照前旨议处外。禄康等惟当严饬所属。实力侦缉。务获正凶。毋得意存观望。冀邀宽典。　　

