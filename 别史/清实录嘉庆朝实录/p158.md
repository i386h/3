<!-- { "loadSidebar": true } -->
○谕军机大臣等、朕近闻山西捐饷一事。办理不妥之至有一县派至十万两。辄称奉旨捐派。该户未能措缴。即行掌责。锁闭班房后。名曰黑窰此事实出情理之外前因山西捐输军饷赏给议叙。屡经办有成案。自系人所乐从。嗣据伯麟奏、现在捐输者。已有一百四五十万。约可得二百万等语即经密批。该省输银既有成数。毋庸复令捐输免致扰累。又降旨密谕伯麟。于接奉前批后。即将捐输一事截住。开列银数名单具奏、此旨由驿发往。未据覆奏、自系该抚前因奏有二百万之语势必勒限催缴。如此则与横徵暴敛何异。况富户捐银。原听其随意乐输。将来分别议叙。即与在京报捐一例。岂有豫定成数勒令缴银之理。总由经手之员。藉词科派。思为饱橐之计。伯麟糊涂不晓事。一至于此。著传旨严行申饬。傥因此激成事端。先治伯麟之罪。仍著遵照前旨。将所委之员。概行彻回。总期地方不致扰累。百姓毫无怨言。方为妥善。若既经停止。尚有藉端苛索者。即严行参奏、将此。密谕知之。　　

○德楞泰等奏报、督剿樊人杰等四股贼匪。杀贼四千余人。得旨奖赉。实授勒保四川总督。赏二品顶带。　　

○又奏、重庆江南北两处防守文武员弁。加知府石韫玉、道衔。通判李在文、同知衔。并赏花翎。加知县陈宝鼎、知州衔。升游击李发先、为参将。赏把总马友文、蓝翎。　　

○又奏、军营出力人员。赏协领努和楞、云骑尉希积纳依、骁骑校伊克藏阿、霍庆阿、参将罗声皋、游击马文斌、杨国林、都司郭文魁、花翎守备李朝相等、蓝翎。知县喻曰泗等、升擢有差。　　

○以故镇国将军定敏子硕寿、袭职。　　

○以詹事府詹事普恭、光禄寺卿赓音、为内阁学士。兼礼部侍郎衔。　　

○乙巳。上御乾清门听政。　　

○谕军机大臣等、玉德奏、闽省造办米艇。将摊捐养廉银数。开单进呈。此项米艇。前此广东俱系捐廉成造。闽省自清查以后。一切陋规全行革除地方清苦。该督抚廉俸优厚。出资捐办。自所应为至令藩臬道府一律捐廉。未免办公竭蹷。在谨饬自爱之员。未必因此有婪索之事。但银数既多。难保无藉词取之州县。而州县又势必剥削小民。是成造米艇。本期缉盗安民。而闾阎已先受其累。转非惠爱黎元之意。总督。巡抚。准其如数捐出。两司、道、府、著减半以示体恤。将此传谕玉德、汪志伊、知之。　　

○以詹事府少詹事戴联奎、为詹事。　　

○丙午。上诣大高殿行礼。时应宫拈香。　　

○谕内阁、裘行简已补授太仆寺少卿。著仍在军机章京上行走。嗣后军机章京有升任至通政司副使。大理寺少卿者。即著军机大臣奏明。不必在军机章京上行走。　　

○旌表守正捐躯江苏丰县民单景愈女两姐。河南南阳县民田裕妻牛氏。陕西蒲城县民李登高妻邓氏。　　

○丁未。敕谕暹罗国王郑华、据两广总督吉庆、广东巡抚瑚图礼、递到国王进香祭文一道。表文一道。鉴王忱悃。增朕悲怀。惟外藩使臣。向无谒陵之例。上年安南国王阮光缵、遣使赴京进香。曾经敕谕、以高宗纯皇帝业经奉移山陵。计使臣到京。已在永远奉安之后。令该国使臣不必来京。并将所备仪物赍回。用示体恤。今暹罗国王遣使赴京。事同一例。朕怙冒万国。于海徼藩封。并无歧视。所有该国王呈进仪物方物。仍饬疆吏发交使臣赍回。以免跋涉。该国王贝悉朕意。益矢虔恭。永承优眷。钦哉。特谕。　　

○旌表守正捐躯江苏丰县民王寅妻陈氏。　　

○戊申。以故广西思恩府属安定司土巡检潘清淇子桃、袭职。　　

○旌表守正捐躯直隶曲周县民李全德妻籍氏。　　

○己酉。谕内阁。张诚基奏、赣州镇标左营兵丁赵忠立。至文庙割草。经门斗阻止不服。教谕邓友橒出向喝问。致被营兵桂高洪掌殴。并将教官拥至守备衙署。经代行守备事把总彭耀廷。安慰而散。各营兵丁。该管官弁。理宜按时操练。严加约束。毋任在外滋事。今擅至文庙割草。与门斗扭结。已属不合教官邓友橒喝阻时。虽未穿戴衣帽。但系同城官员。何至各兵全不认识。乃敢肆行殴辱。实属不法。迨兵丁等将该教官拥至守备衙署。其代行守备之把总彭耀廷。祇向教官安慰。并不严究兵丁。显系有心徇纵。其专管之署千总黎诚。平日漫无约束。彭耀廷、黎诚、俱著斥革。交该抚提同营兵赵忠立。桂高洪、陈陇、汪元礼等、严审定拟具奏。所有署左营游击事候补都司扬学海、署赣州镇总兵事副将台斐音、均有应得之咎。该抚张诚基、失于查察。俱著交部分别议处。　　

○谕军机大臣等、陈杰一股贼匪。虽为数无多。但越过栈道。若窜入南山。不特搜捕费力。恐致牵缀官兵。今额勒登保将陈杰生擒。扫除余党。所办甚好。现在陕甘东北一带。贼匪已尽。止余伍金柱、张世龙、冉学胜、等股。向西和成县、西南一带奔逃。额勒登保自东而西。长麟等自西而东。两面夹击。务将陕甘两省贼匪。一律肃清。朕惟计日以待捷音之至。　　

○额勒登保奏、军营出力员弁。赏参将夏福。游击唐文淑、都司李贵、杨逢春、守备范云龙、花翎。守备刘胜祥等、蓝翎。余升赏有差。　　

○明亮奏报、追剿贼匪徐添德。杀贼千余。得旨嘉奖赏三品顶带侍卫富翰等、下部议叙。赏新兵一月钱粮。　　

○又奏、军营出力各员。赏佐领伊宗阿、副将樊雄楚、骁骑校卓尔珲保、花翎。骁骑校德克精保等、蓝翎。　　

○拨山西藩军银五十万两。解往陕西。以备军需。　　

○庚戌。谕内阁、前据琅玕奏、署知州范来泰办理青苗滋事一案。擒获最要头目杨文泰等五名。甚为出力。是以降旨将范来泰超授贵州黎平府知府。今据吏部查奏、范来泰本缺。系属经历署理知州。则是范来泰所署之缺。已属越级。自未便以八品经历超擢知府。该员拏获最要头目。著有劳绩。著加恩以知州升用。遇有本省缺出。即行奏补。其贵州黎平府知府员缺。著程卓梁补授。至琅玕前此摺内祇称署知州范来泰。并未将该员系府经历本缺声叙明白。实属疏漏。琅玕著传旨申饬。仍交部议处。　　

○以督同拏获刘之协、并防堵窜匪出力。加南阳府知府周玑、道衔。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之七十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。八月。辛亥朔。遣官祭昭忠祠。　　

○旌表守正捐躯广东顺德县民梁厚昌女梁氏。　　

○壬子。谕内阁、永保从前在钟祥北面防堵贼匪。所带官兵共有九千余名。乃不能实力拦截。致令贼匪于嘉庆元年向北奔窜。焚烧滹河镇绕至黄龙垱。偷渡滚河。是以皇考将永保革职拏问。解交刑部监禁。谕令俟大功告成再行降旨。因军务尚未办竣。未即施恩上年朕亲政之初即仰体圣意。将永保释放赏给蓝翎侍卫。令赍经略印信。前赴军营。旋即擢授头等侍卫。令其署理陕西巡抚。是永保从前应得之罪。业经原宥。伊署理陕抚任内。带兵在华林山剿办贼匪。适因贼多兵少致有败衄。如果永保据实具奏。则胜负兵家之常。原不遽加之罪。乃永保不敢以实陈奏。仍复隐饰其词。其罪实在于此。嗣后与明亮分投堵剿贼匪。永保遂形气馁。在大山岔株守不进。其逗遛之罪。亦无可辞。复降旨革职拏问。经大学士九卿等会同审讯定拟斩候。但核其情节。尚系军营通毙。即勒保、明亮、上年逮问时。其迁延玩误之处。皆所不免。朕于勒保、明亮、业经先后施恩。亦不肯于永保一人独加重罚。况永保之父温福、前在木果木阵亡。究属殁于王事。勒保现在办理军务。亦属出力。而永保之罪。尚非必不可原。本欲将伊赦出。发往军营赎罪。惟永保屡经效力戎行。俱曾获罪。是其于军旅之事。实非所能且于带兵不利。现在各路军营。连次克捷。大功指日告成。军营将领。亦不少伊一人。永保、著加恩释放。赏给八品领催。自备资斧。前赴乌里雅苏台。跟随绵佐办事。以观后效。至景安从前在河南巡抚任内。恇怯无能。并不带兵堵剿惟择无贼地方驻守。若皇考知其畏葸情节。必即加之重罪。伊在南阳堵截时。又不能实力防御。致贼匪于二年复由罗山南召等处窜至卢氏。从武关阑入陕境。扰及川省。种种纵贼之罪。若蒙皇考鉴悉。早将伊立正典刑。惟因军营恶习。率多谎词入告。又无人将伊参劾。是以幸免。本年朕将数年来贻误之封疆大吏各加惩治。将景安一并革职拏问。经大学士九卿定拟斩决。施恩改为斩候。但景安应得罪名。事属已往。且贼匪到处奔窜。地方官不能堵御。何独景安为然。亦不值因内地乱民铤走稽诛。即将所到省分之督抚等、概置之于法。况景安之罪。究属追论。尚可宽其一线。著加恩改为缓决。仍牢固监禁此朕于军营获罪大臣格外施恩。苟情节稍有可宽。必不肯遽行诛戮。若罪在不赦亦不能废法曲贷也将此通谕知之。　　

○领队大臣长龄奏、孝义厅筑城未竣猝遇贼匪。署同知李冈。都司周健勇。所带兵勇。仅三百余人。众寡不敌退守山梁。以致粮石火药。均被烧毁。请于失陷城寨本律减等发遣。下部知之。　　

○予云南剿捕猓匪阵亡伤亡土练圈牙等八名、赏恤如绿营兵例。　　

○癸丑。遣官祭关帝庙。　　

○谕内阁、各直省举人自乾隆六十年乙卯恩科大挑后。至明岁会试。又阅六载。著于辛酉恩科会试后大挑。该部届期查照向例奏办。　　

