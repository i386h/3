<!-- { "loadSidebar": true } -->
○谕军机大臣等、百龄等奏、近日粤洋防堵贼匪、及巡员获盗各情形。百龄自抵粤以来。于捕盗接济等事。办理尚为认真。现在酌改由陆之盐章程。已依议行矣。洋面盗踪。一时岂能尽绝。然果能严断接济。亦必立有成效。即如闽省洋面。年来杜绝匪徒接济。最为严密。本月十二日、张师诚驰奏歼毙盗首蔡牵。该匪于舟师追捕时因无铅丸。用番银作为炮子。势极穷蹙。立行歼灭。可见各海口于一切火药等项。不稍透漏。则该匪立形窘乏。即无所施其伎俩。今粤省拏获接济匪犯案内萧式爵一犯、贩卖西瓜。偷运出洋。拟发黑龙江为奴。办理亦属从严。瓜果等物。原非例禁。今因偷运出洋。售与盗匪。该督等定拟即重治其罪。自不得不如此惩创。但小民愚昧。祇知贩物谋生。焉知厉禁。不独市卖瓜果视为泛常。即米粮火药。惟图目前获利。宁复计及济匪。遂干重戾。又如商渔等船出洋携带食米货物。遇有盗船。或被其劫掠。或听其打单。皆为盗匪取资。如能使少出一船。即盗匪少获一利。该督等惟当剀切晓谕。仍为之代谋生计。使伊等在内地有可资生。自不致轻罹法网。并可免贫民失业滋事。总在该督等通盘筹画。计及万全。方为妥善。又另片奏请将温州镇李光显调补左翼镇总兵一节。浙江洋面。亦属紧要。况系总兵大员。未便据奏更调。所有左翼镇总兵员缺。仍著该督将熟悉水师在洋出力人员。专摺保奏。候朕降旨。将此传谕知之。　　

○癸酉。谕内阁、赛冲阿朱勋奏、新垦马厂余地、未能一律成熟、配免租银一摺。民人租种马厂地亩。自应照例纳租。今据查明未垦地三顷九十四亩。及坐落盩厔县地三十顷。俱系新淤嫩滩。所出青苗。均多瘦弱。即少有收成。亦不足偿其工本。若一律徵租。佃户未免拮据。著照所请、将新垦未经成熟之马厂余地应徵本年上半年租银五百两、及下半年租银一百六十九两零、著加恩豁免。但此项佃种租银。原为解交西安满营。以充公用。今马厂余地。并非水旱歉收。实因地土硗瘠。所产薄弱。若年年不能成熟。租银无著。岂不于公帑有亏。著该护抚饬属另为履勘。择肥饶之地招佃垦种。俾屡获丰收。以资公用。　　

○又谕、本年系停止勾决之年。刑部将云南贵州广西广东福建等五省秋审情重各犯。照例摘叙案由。分别开单具奏。朕详加披览。官犯内朱廷杰一犯、伊在巡检任内擅受。票差弓兵将邱苌裔管押。伊妻兄吴元清前往探望。该犯遂起意索诈银二十两方准保释。邱苌裔因无现银。吴元清写立银票。订期交收。该犯令叶升持票取银。以致邱苌裔之妻吴氏、虑及伊夫独力难偿。投缳殒命。该犯擅受滥押。索诈酿命。法无可贷。著照所拟即行正法。至常犯内情节尤重之王贵、勾受元、蒋四牳猪、姚启?、陈阿劳、邱亚二、李阿猪、郑可丑、璔亚七、林士旭、黄亚伦、吴亚二、十二犯。或系蠹役吓诈毙命。或听从诬抢逼毙多命。或因奸逞忿故杀。或谋命加功。或赌匪逞凶连毙二命。或窃匪拒杀事主等罪。核其情节。法无可宽。俱著照所拟即行正法。其另单内情重常犯刘帼周、罗毛三、二犯。均系逞凶刃毙二命情罪较重。亦俱著即行正法。其余官常各犯、俱著牢固监禁。　　

○甲戌。兵部以武会试中额请。得旨、汉军取中四名。奉天取中一名。直隶取中八名。陕甘取中五名。广东取中六名。河南取中三名。山东取中五名。江苏取中二名。安徽取中二名。山西取中二名。湖北取中二名。湖南取中一名。四川取中三名。广西取中一名。福建取中二名。浙江取中三名。江西取中二名。云南取中二名。贵州取中二名。　　

○旌表守正捐躯江西新建县民杨谦呈妻戴氏。　　

○乙亥。上以五旬万寿庆节。御同乐园。赐皇子、及王、公、大臣、蒙古王、贝勒、贝子、公、额驸、四川土司等食。至癸未皆如之。　　

○谕内阁、前因庆惠出差骚扰驿站一案。沿途各州县、或致送站规银两。或给与轿夫饭钱。均属滥应。是以降旨交该督抚等查明交部分别议处。经部议以实降实革。本属咎所应得。惟此案人数较多。且其中不无劳绩素著及治行可观者。未忍令其废滞向隅。现当万寿届期。覃敷闿泽。著加恩交吏部查明此案内、山西陕西四川三省各州县等员。其本系革职者、均著改为革职留任。其本系降一级调用者、均著改为降二级留任。其本系降二级调用者、均著改为降三级留任。又山东英纶索取站规案内降革各员。事同一例。亦著照此办理。并著该督抚查明各该员内有未经离任者、即著毋庸离任。其业经离任者、即留于该省。遇有相当之缺即予补用。所有降革留任处分。均著带于新任。再此内如有军功劳绩、曾经赏戴翎枝、及加赏升衔顶带者。均著加恩仍准戴用。以示朕宥过施恩至意。　　

○谕军机大臣等、恩长奏称、豫省界连湖北之处。有红胡子、白撞手。其与安徽山东接壤处。又有拽刀会名目。此等匪徒。自应严拏按律惩办。以靖闾阎。惟胥吏藉端讹诈。及平民挟仇诬扳。均所不免。若不详加分析。转恐别滋事端。向来地方大吏因循不办。未必不由乎此。恩长务当督饬所属、认真查办。不可稍存姑息之见。如有率意妄拏及仇扳等事。亦应严办示惩。将此谕令知之。　　

○丙子。谕内阁、纳尔松阿奏、伊之眷属可否暂留乌什任所、请旨一摺。新疆办事大臣应否携眷。向有定例。如塔尔巴哈台领队大臣、喀什噶尔、叶尔羌、帮办事大臣。乌什、库车、和阗、哈密、办事大臣。英吉沙尔、领队大臣。向无携眷之例。纳尔松阿补授乌什办事大臣后。即当照例令眷属回京。若谓路途窎远。无人照料。则伊从前在伊犁如何携往。除所请不准行外。仍著申饬。　　

○又谕、据那彦成奏、覆行查出照数呈缴抢夺瓦罕人口牲畜之布噜特毕依伊曼等、请旨奖赏等语。前因布噜特等、抢夺瓦罕人口牲畜、不待索取。即照数呈出。尚属恭顺。除布噜特毕依等业经加恩毋庸置议外。所有现在查出之奈曼部落布噜特毕依伊曼阿哈拉克齐玛木伯特等。著加恩各赏小卷一匹。其随同呈出抢夺物件之布噜特等。亦著酌量赏给羊面。以示鼓励。　　

○谕军机大臣等、张师诚奏过台兵船被风顶阻、并台地近日情形一摺。台湾械斗起衅缘由。总未得有确实。而镇道等。又迄无奏报之摺。叠经降旨、令方维甸详查办理。此次张师诚所奏。阅之仍未明晰。情形亦多岐异。如据各船户所供、及鹿港厅营来禀。则八月二十日以前、彰化属一带。犹复械斗不休。甚至抢劫滋事。烧毁房屋。道路不通。其滋扰情形。甚为可恨。而据武隆阿所禀、则称与张志绪查拏匪徒。料理归庄安业之民。已就宁帖。似此禀报互殊。恐地方官不无化大为小。心存讳匿。现在该处船户带来行信。有云漳泉庄民欲于八月二十八日两造会同息斗各归各庄之言。此等传闻之词。难以尽信。即使该处庄民。果皆具呈息斗。亦无任其忽斗忽息官不过问之理。必须将起衅为首之犯严行惩办。方为得体。方维甸到彼酌看情形。如该处尚无宁静确音。竟当亲自渡台。督率妥办。并将该镇道因何不行具奏之处。查明参奏。张师诚即在厦门料理接济。此时蔡逆已经歼毙。朱渥夥匪又经窜往粤洋。自厦门至台湾一路较为平静。方维甸尽可放心东渡。其头二起渡台官兵。尚在蚶江一带。如台湾必须兵力。并著方维甸酌量带往。以资弹压。仍将现在如何酌办情形。迅即具奏。将此传谕知之。　　

○举行嘉庆十三年大计。广东、卓异官十三员。年老官七员。有疾官三员。罢软官一员。才力不及官四员。浮躁官一员。云南、卓异官九员。年老官四员。有疾官一员。罢软官一员。才力不及官二员。不谨官一员。分别议叙处分如例。　　

○以五旬万寿。普赏八旗及内务府三旗兵丁半月钱粮。　　

○丁丑。以五旬万寿。加恩内外一二品文武大臣、凡降革留任处分在五案以内者。开复一案。十案以内者。开复两案。过此按数递加。并晋封尚书明亮、三等伯。赏还尚书邹炳泰、总督温承惠、松筠、百龄、一品顶带。漕运总督马慧裕、布政使方受畴、二品顶带。将军晋昌、双眼花翎。　　

○戊寅。改陕西秦州营、归固原提督径辖。巩昌营归河州镇径辖。从总督松筠等请也。　　

○庚辰。谕内阁、恭阿拉等奏、请将由主事推升之隆庆、仍留太常寺以备唱赞一摺。殊属非是。隆庆现推升裕陵员外郎。该寺既称唱赞尚不乏人。何以必欲将该员奏请留寺。并请遇有各部院员外郎缺出。先行补用。显系为该员规避地步。所奏不准行。仍传旨申饬。　　

○辛巳。谕内阁、禄康等奏、据山东济南府国子监学正衔姚万清等、联名呈请捐输银两、代原任济南府知府张鹏昇赎罪一摺。张鹏昇前于济南府任内、请动公项。供应广兴。旋即归款。前经审明定谳。革职遣戍。实属罪所应得。该府绅士。以张鹏昇在任时、惠政甚多。且母老无子。情愿捐银代赎。呈明该省巡抚。未经批准。所办甚是。兹复来京赴步军统领衙门呈恳代奏。此事不可行。前次安徽怀远等县士民。曾有代参令沙琛吁恳缴银赎罪之案。沙琛获罪之由。祇系因署霍邱县任内承审重案不实。尚属公罪。且知县职分较小。尚可免其纳赎。予以恩施。张鹏昇以方面大员。于济南府任内请动公项供应广兴。其罪属私。非沙琛可比。现在遣戍吉林。将来效力数年。或可释回。亦当恩出自上。若据该绅等恳请代为赎罪。是地方大员获戾者。皆得因士民吁请纳锾免罪。此风断不可开。所有姚清等呈恳之处。著不准。即饬令回籍。　　

○又谕、百龄等奏、审明杀贼投首之被掳服役难民、分别办理一摺。李斗奉等、因被盗匪冯亚祝等掳捉过船。逼胁服役。李斗奉不甘从盗。密与同船被掳之古亚业等、商同乘冯亚祝等酒醉杀毙。割取首级。连盗船炮械火药。赴官投首。均属能知大义。李斗奉倡义纠众。立功投首。尤属可嘉。除该督等。业已分别奖赏外。均著照律免罪。所有在逃未获之盗首等并著饬属严缉究办。　　

