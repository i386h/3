<!-- { "loadSidebar": true } -->
○谕内阁、绵恩等奏、善猎人金禅保、将鹿只追出围外、请旨重惩、并请将左翼管围大臣等分别议处等语。本日朕在看城。遥见鹿十余只。及行围时。仅有三只。又复追出围外。殊属非是。管围大臣绵偲、富勒珲凝珠、马上本属平常。著不必管围。均退出乾清门。加恩仍在散秩大臣上行走。并各罚职任俸半年。所遗左翼管围员缺。著派德麟、常喜。右翼著派孟住。其管蒙古围之三音佳图、喇特纳济尔第、噶勒桑栋罗布、著加恩从宽各罚职任俸三个月。管围之承启、著罚职任俸半年。至达勒精阿、压试御马。虽应驰骋。但将鹿只惊脱。亦属非是。达勒精阿、著加恩从宽罚俸三个月。索特纳木多布斋、巴勒楚克、究系总理人员。所有伊等罚俸之处。著加恩宽免。哨鹿善猎人金禅保、著照所请从重惩处。此次惩办。非仅为纵逸一二鹿只。著督围大臣、及管围各员、通行晓谕嗣后行围弁兵等。均各队伍整齐。将鹿只牲畜严加圈护。勿再疏玩。致有纵逸。　　

○是日。驻跸海拉苏台御营。　　

○甲寅。上行围。　　

○以先贤曾子后裔纪连、袭五经博士。　　

○予广东捕盗被戕总兵官林国良、祭葬世职如提督例。谥果壮。守备林道材、祭葬世职如都司例。　　

○缓徵河南淇县、雹灾新旧额赋。　　

○是日。驻跸胡鲁苏台御营。　　

○乙卯。上行围。　　

○谕内阁、巡视南城给事中英纶、单衔参奏户部额外员外郎范重棨、乘醉入指挥衙门、抢夺牌文一摺。范重棨因胞侄山东试用县丞范光煦、曾借民人耿景梁贾祥等银两。约至京向伊处归还。伊并未清偿。经耿景梁等将伊牵连被控。此等钱债细故。范重棨身系职官。自应令家人到官对理。乃不待传询。辄到该司衙门。声言与人构讼。从不使家人抱告。迨英纶等再三开导。照例差传家人候质。而范重棨饮入醉乡。率领家奴五六人。复闯入指挥署内抢去牌文。殊属有乖体制。范重棨著解任。交刑部秉公研讯。至另摺奏、御史邹家燮未经会商一节。据称英纶以本月十九日、非坐城之期、曾携带摺稿、约邹家燮在城外庙内公同面议、该御史初不在家、嗣因日暮、英纶恐关闭城门、有误缮摺、复令指挥等迎催、邹家燮即赴城外铺内等候、英纶又欲其仍到庙内相商、邹家燮以此事无关紧要、明后日再为面商、未经前往等语。巡城御史遇有应办公事。自宜和衷商搉。邹家燮既经英纶、约定会商。何以不肯往晤。是何竟见。著留京王大臣、传到该御史面加询问。令其明白登答。即行据实具奏。　　

○谕军机大臣等、达庆蒋予蒲奏、现在北仓剥运等米、共计不下一百二十万石、若按期全运京仓、办理不及、且恐内河凝冻、诸难措手、今拟京仓进米一百万石、通仓贮米二十万余石、庶可按期蒇事等语。本年五月闲、曾据该侍郎等奏、京仓运米。路途较远。请将本年文武俸米二十万石、改贮城外四仓。以便回空迅速。当经降旨准行。原不过一时权宜。岂能动辄仿照办理。今该侍郎等又为此请。不过欲使将来京员俸米。仍赴通仓关领。先以此为尝试之奏。一经准行。势必于二十余万石之外、续请多贮通仓。冀改旧章。殊不思偷漏回漕诸敝□大。皆将由是而起。断不可行。达庆、蒋予蒲、著传旨申饬。伊等惟当赶紧设法剥运。将此项一百二十万石之米、全行归贮京仓。无得心存怠玩。将来有冻阻迟误等事。则惟伊二人是问。将此谕令知之。　　

○是日。驻跸那尔苏台梁西山根御营。至丁巳皆如之。　　

○丙辰。世宗宪皇帝忌辰。遣官祭泰陵。　　

○丁巳。上行围。蒙古盟长等、于行幄西门外设大氊庐。侍上膳毕。上阅诈马等技。赏赉有差。　　

○谕内阁、恩长奏、陈明引律拘泥定罪失当情由恳请议处一摺。此案已革知县黄通、滥批酿命。嘱差贿和。以致被参。嗣复有挟嫌唆控情事。先经恩长问拟绞候。经刑部按律详核。驳拟杖流。仍加等发往伊犁。并将原拟绞候之已故巡检陈廷钟、及其余各犯、均以次递减。该抚原拟错误。固有应得之咎。惟念该抚因黄通等身系职官。其犯罪与常人有闲。又律无明文。是以比照定拟。其科罪失入。尚为警惕官方起见。近来外省办事。往往失之轻纵。恩长于此案定拟过当。尚无赡顾习气。所有伊应行议处之处。著加恩改为察议。又据恩长奏、此案系由该抚酌拟罪名、与委员等无涉、可否将伊等议处宽免等语。此案委员南宁府知府世永、思恩府知府金橒、前因审出案情。曾照该抚奏请给与议叙。此时著无庸甄叙。如已给议叙。即行彻销。免其议处。　　

○戊午。上行围。　　

○谕军机大臣等、禄康宜兴会议教养宗室章程一摺。详加披览。内如宗室中有趋向不端者、即令族长随时察查呈报、传入总族长处治以家法。傥旧习未除。即奏交宗人府惩办。其有素行端庄、并能国语骑射者。随时保举尽先挑差。此二款事属可行。至送赴盛京安置一节。殊未允协。宗室等切近辇毂。经朕亲制宗室训。剀切宣谕宗人府王公暨族长分管。其有生事犯科者。并即随案办理。如此曲加劝惩。尚不能恪遵化导。若送赴盛京。岂该将军富俊一人所能管束。将来设有宗室滋事之案。不过为自卸责任。令该将军多添处分。于事何益。盛京地方。近来风俗亦渐繁华。迥异从前淳朴。宗室等到彼。亦未必无所渐染。至于安置盛京者。大抵因其人无出息。始行分拨。若于移置后。又以其愿挑差使、读书应试。仍纷纷送赴京师。无此办法。且盛京添建房屋、及一切什物。筹办非易易。如果安置妥协。朕亦不惜此经费。第恐仍属有名无实耳。总应于京师内或添差使。使人人各有职守。皆知自爱。方可冀其渐即闲检。著将禄康等原摺、交管理宗人府王贝勒等、悉心妥议章程。务令宗潢永沾渥泽。以副朕保惠本支、计及久远至意。　　

○以喀喇沁贝勒丹巴多尔济、为御前大臣。　　

○赈察哈尔穆霍尔噶顺等三驿、上年旱灾贫户。　　

○是日。驻跸那木梁西御营。　　

○己未。上行围。　　

○是日。驻跸案巴究沟口御营。　　

○庚申。上行围。　　

○遣官祭贤良祠。　　

○是日。驻跸乌兰哈达御营。　　

○辛酉。上行围。　　

○谕内阁、本年哨内蒙古官兵上围。俱不整齐。纵放鹿只甚多。善猎人等、亦皆马上平常。竟不晓清语蒙古语。且不遵王大臣约束指示。任意行走。殊属非是。今因围次将竣。加恩免其治罪。其管围拣选善猎之王大臣等、均著申饬。嗣后该管王大臣、务将上围官兵严加管束。一律整齐。勿致走脱鹿只。必当拣派骑射精熟通晓清语人员。充当善猎。傥再似此挑取不善。必将该管王大臣等一并治罪不贷。　　

○又谕、本年木兰习围之青州官兵、演射布靶。稍为可观。佐领武尔衮布、德克登额、尚能于哨内射获数兽。可见该副都统那海、平素训练、尚属认真。业经加恩将武尔衮布、德克登额、赏戴花翎。以示鼓励。嗣后各驻防将军、副都统、城守尉等、务将所属官兵、认真训练。俟将来木兰习围、果能训练妥善。必当加恩鼓励。如技艺平常。亦必从重惩治。将此通谕知之。　　

○又谕、吴璥奏、查勘张家湾康家沟河势情形一摺。据称康家沟现已刷成大河、迥非从前分流沟港可比、数里之内、有湾环四处、河水亦不虞直泻、现在河流深通、行走顺利等语。张家湾正河。现已淤成高滩。计算水面河底、共高于康家沟一丈八尺、及二丈一二尺不等。长至十数里。势难挑挖深通。与其修复正河。多糜帑项。自不如就已成之新河、顺势利导。俾粮船经行无误。著照达庆等原奏。来年粮船。即由康家沟行走。如果试看一年河身通畅。再行具奏。　　

○又谕、阿林保奏自行检举一摺。据称本年皇长孙诞生、闽省将军督抚学政一同奏贺、呈递如意、彼时学政叶绍本、尚在龙岩考试、该督恐往返札商迟延、因即代为列衔、恭备如意、今闻叶绍本因此议处、是以据实陈明、自请交部严议等语。前因叶绍本系属编修。职分较小。与督抚等一同呈递如意。实属逾分。降旨交部议处。部议上时。已将该学政处以降二级留任。不准抵销。今既据阿林保奏称、系该督代为备办。未与学政札商。是此事系阿林保错误。与该学政无涉。所有叶绍本前得处分。著该部注销。至阿林保代学政冒昧呈递。实有应得之咎。著即照叶绍本原议处分。降二级留任。不准抵销。亦无庸再交部议。　　

○谕军机大臣等、仪亲王奏驳裕瑞所议将八旗各立宗学等款一摺。以向来宗室分左右两翼、各立一学、房舍膏火等项、本有定制、若照裕瑞所请、不但规制未妥、且房舍必须另建、过于繁费、而以宗室养赡银米、为各学膏火之用、则宗室之寒窘者、转乏养赡之资等语。自以仪亲王所驳为是。但如仪亲王摺内、欲查照从前弘晌请将宗室移驻松山杏山之说、改为移驻盛京交该将军管辖之处。殊觉窒碍难行。不过欲自卸责任。且如仪亲王所议、将宗室移往盛京。则一切路费房屋养赡之需。岂不较之设学、倍增繁费乎。此条无庸再议。至裕瑞既有增学之请。或即于左右两翼宗学内、量为增添额缺。认真教习。未始非观摩之一策。其应增额几何、及筹添经费之处。著管理宗人府王贝勒妥议奏闻。至于裕瑞所议请将宗室犯科、分别应奏不应奏及咨办一条。此则不为无见。试问旗民寻常口角。皆逐件具奏乎。况锐于始者必怠于终。不过三月半年。仍归缄默耳。今秋每报皆有宗室犯法之事。成何政体。所有裕瑞原议、并仪亲王议驳之摺、俱著交管理宗人府王贝勒阅看。一并归入会议办理。　　

○减免直隶安、河闲、新安、南宫、隆平、宁晋、新河、七州县、积水地亩额赋有差。　　

○缓徵直隶承德府、及良乡、涿、三河、文安、大城、清苑、定兴、蠡、容城、肃宁、无极、新乐、天津、静海、青、卢龙、迁安、大名、南乐、清丰、二十州县、水灾新旧额赋旗租仓谷。　　

○是日。驻跸伊逊河御营。　　

○壬戌。上行围。　　

○是日。驻跸阿圭图御营。　　

○癸亥。上御行幄。赐蒙古王、贝勒、贝子、公、额驸、台吉等食。　　

○谕内阁、昨据穆腾额奏到、将前此遗失宫报寻获。已施恩赏穿黄马褂。并将伊派出找寻之千总杨连、赏戴蓝翎矣。至民人郭旺、于拾获宫报后。因闻出示购寻。即告知幼丁陈端等首缴。尚属奉法。著赏银二十两。幼丁陈端得信后。呈报查获。著赏银十两。其与陈端商同具报之幼丁杨喜、著赏银五两。均于广储司支给。　　

