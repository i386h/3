<!-- { "loadSidebar": true } -->
○辛未。谕内阁、御史蔡维钰奏。严禁西洋人刻书传教一摺。京师设立西洋堂。原因推算天文。参用西法。凡西洋人等、情愿来京学艺者。均得在堂栖止。乃各堂西洋人、每与内地民人往来讲习。并有刊刻书籍、私自流传之事。在该国习俗相沿。信奉天主教。伊等自行讲论。立说成书。原所不禁。至在内地刊刻书籍。私与民人传习。向来本定有例禁。今奉行日久。未免懈弛。其中一二好事之徒。创其异说。妄思传播。而愚民无知。往往易为所惑。不可不申明旧例。以杜歧趋。嗣后著管理西洋堂务大臣、留心稽察。如有西洋人私刊书籍。即行查出销毁。并随时谕知在京之西洋人等、务当安分学艺。不得与内地民人往来交结。仍著提督衙门、五城、顺天府、将坊肆私刊书籍。一体查销。但不得任听胥役藉端滋扰。致干咎戾。　　

○又谕、本日刑部具奏、审拟逆犯刘士兴家属、及同演枪棒各犯定案一摺。经军机大臣等随摺附片参奏、请将直隶失察地方官分别议处等语。直隶民风素称良善。乃刘士兴一犯、平日在藁城地方。与周廷敬等结拜弟兄。并向魏迎春学习枪棒。其好勇斗很。本非一日。竟敢于禁门外持械逞凶。实为罪大恶极。业经照大逆律办理。其余该犯家属、及与该犯结盟演习枪棒各匪徒、亦均分别缘坐发遣矣。至地方官稽查奸宄。责任綦重。如寻常赌博细故。尚皆申明禁约。何于此等匪徒传习枪棒。毫无闻见。即云乡闲防护庄稼。亦何必枪棒方资守望。今刘士兴已酿成重案。地方官失察之咎。实无可辞。除藩司裘行＜闲＞、臬司景安、皆系新任、藁城县知县刘以垂、前已降旨斥革外。总督颜检、前任藩司瞻柱、前任臬司傅修、著交部议处。该管道员蔡齐明、前任正定府知府裘增寿、著交部严加议处。嗣后该督等、务当各知凛惕。督饬所属加意查察。于地方不法棍徒。随时严拏惩办。以诘奸慝而靖闾阎。　　

○又谕、据常安奏、核明赛因诺颜部落扎萨克公、齐旺达什所属该旗蒙古等拖欠民债、均已还清、将民人驱逐回籍、并请宽免该盟长等失察处分一摺。该旗蒙古等旧欠民债。自定限以来。已陆续偿还过半。德木楚克扎布等、任听民人牵混刁赖。呈请展限。殊属糊涂。本难辞咎。惟查办此事。德木楚克扎布等、皆能尽心实力催办。数日之闲。即将新旧欠债清偿。民人概行驱逐。所办尚属妥速。该盟长王德木楚克扎布等、失察处分。俱著加恩宽免。嗣后该盟长等、务将该旗蒙古严行管束。不准私容奸民、贸易放债滋事。傥再有此等情敝□大。不惟将民人蒙古重惩。定将该盟长等、一并治罪不贷。　　

○旌表守正被戕浙江慈溪县民励德显妻周氏。四川平武县民刘文举妻毛氏。　　

○壬申。谕内阁、前经降旨通谕侍卫部院满汉司员。于本管满汉堂官前。不得屈膝请安。致堕体制。本日据御史郑士超奏称、本月初九日、尚书戴衢亨、侍郎英和、典试出闱、各司员在奏事门外、纷纷遮道屈膝请安、直至军机门首而止、司员相习成风、该堂官亦不加以参处、应请旨严行申禁等语。朕见其所奏尚是。因于召见军机大臣时。向戴衢亨英和面询。据伊二人奏称、是日考竣覆命后。出至奏事门外。路旁实有请安之人。不敢隐饰。但亦不致纷纷遮道。如该御史所奏之多。伊等于属员请安时。亦皆随时向阻。但未参奏。殊属不合。自请处分。至当时请安之人。因匆匆行走。今已数日不能记忆。并据英和奏称、是日尚有本管之笔帖式、骁骑校、拜唐阿等、一并在内等语。因思笔帖式、骁骑校、拜唐阿等、分属微末。于见该管上司时屈膝请安。尚非例禁。至各部司员等、体制较优。若于见该堂官时、不知恪守礼仪。妄为屈膝。实属不遵定例。渐开谄謀恶习。不可不查办示惩。该御史既有此奏。自必能确指其人。当派庆桂、董诰、刘权之、向该御史详悉询问。据称伊是日站立较远、彼时请安之人、实在望不真切、不敢混指等语。该御史既不能确指姓名。势难概行查办。所有此次屈膝请安之人。姑无庸议。戴衢亨、英和、于司员等未经查参。究属非是。著交部察议。至此种风气。一衙门如此。各衙门谅皆不免。既于定制有乖。且相率效尤。兼恐渐趋卑鄙。不可不严行申禁。嗣后侍卫、部院、满汉司员、务当凛遵定例。各知自爱。傥再有向该堂官屈膝请安者。即著该堂官据实劾奏。傥徇隐不言。致被科道纠参。必将该堂官一并议处。但必须指名查参。无得含糊具奏。转使自蹈卑鄙之员。得以幸免处分。此事该御史系初九日目击之事。于次日即应参奏。何以迟至十日之久。始行列诸弹章。朕心知其故。若明白晓谕。恐阻言路。然此等伎俩。徒自苦耳。于朕前不应尝试也。　　

○以江南京口协副将杨华、为苏松镇总兵官。　　

○癸酉。上御勤政殿听政。　　

○谕内阁、本日据福庆奏、旗员瑭禄、因亲老恳请回京当差。已降旨照所请行矣。因思旗员终养之例。久经停止。如果在外服官年久。因亲老呈请回旗。亦所不禁。今瑭禄于嘉庆八年。＜闲＞补镇远府员缺。其时该员生母、年已七十有四。如果难以远行。即应呈请留京。乃业已到黔。甫及二年。旋以亲老呈请回京。若不定以限制。恐该员等或于到任后。见缺分平常。希图规避。或与上司有意见不合之处。藉词引退。或因囊橐已饱。冀得归家安享。托词亲老。恳请回京。种种情伪。亦不可不防其渐。嗣后旗员如果有亲年已逾七十、家无次丁。及其亲年未合例、素有疾病者。均应于在京补放时。即行呈明留京当差。傥于到任后一二年闲、遽行呈请回京者。俱不准行。著为令。　　

○引见壬戌科散馆人员。得旨、此次散馆之编修刘彬士、李宗昉、朱士彦、业经授职。其清书二甲之庶吉士林春溥、汉书二甲之庶吉士费兰墀、张元宰、李振翥、顾莼、宋湘、何应杰、沈维鐈、龚守正、张鉴、黄中杰、谢学崇、何丙咸、程赞宁、程寿龄、张源长、章道鸿、朱珔、李可蕃、瞿昂、洪占铨、陶澍、葛方晋、吴椿、程邦宪、潘恭辰、李仲昭、朱鸿、胡开益、宁古齐、易元善、俱著授为编修。清书三甲之庶吉士李光晋、汉书三甲之庶吉士宗室果齐斯欢、孙世昌、夏修恕、宗室德朋阿、卓秉恬、俱著授为检讨。王青莲、宗室惠端、著仍以庶吉士留馆、教习三年。张玉麒、梁章钜、卢炳涛、张本枝、喻鸿、黄锡禐、饶向荣、著以部属用。何兰汀、朱玉林、邓士宪、万鼎琛、孙汶、高廷魁、李钟壁、刘加封、黄茂、李蟠根、王百龄、吕兆麒、蔡以成、张元模、陈永图、李成芳、任郿祐、吉士瑛、马倚元、霍树清、盖运长、黎燮、宋潢、赵蘧、达清阿、著以知县即用。柳淢、王珽、陈铭、陈声遹、谢干、常山、周毓麟、刘谷万、魏邦彦、隆安、钟庆、俱著归原班铨选。　　

○以奉宸苑卿苏冲阿、为内阁学士。兼礼部侍郎衔。詹事府少詹事周兆基、为詹事。　　

○以大学士董诰、协办大学士礼部尚书刘权之、吏部尚书费淳、都察院左都御史邹炳泰、吏部左侍郎李钧＜闲＞、右侍郎戴均元、礼部左侍郎玉麟、兵部左侍郎戴联奎、为殿试读卷官。　　

○甲戌。策试天下贡士胡敬等二百三十三名于保和殿。制曰。朕仰膺昊眷。统驭寰区。十年于兹。朝乾夕惕。不遑暇逸。以冀绍古帝王执两用中之治。保大定功之模。黜陟以严考课。宣防以利转输。期臻上理。爰待嘉谟。尚书综帝王之治道。二典必始钦恭。洪范九畴。亦必原于五事之敬。而要皆本于一诚。书言精一。中庸言所以行之者一。一者诚也。盖诚则必敬。敬则必勤。人君在上。缉熙单心。所以敬天位。人臣在下。精白敬事。所以亮天工。故敬天即以勤民。至诚即以格天。其致一也。六籍所著。其与敬勤之旨相印合者。可综贯而条举欤。大宝丹扆之箴。典矣茂矣。朱子或问所言治道。皇极经世书言君道臣道十二则。大学衍义纲举四条。皆本心传以发明治道。能详述之欤。古者寓兵于农。伍两卒旅。搜苗狝狩。制善法良。有明徵已。汉设郡国材官骑士。唐置府兵。后更彍骑。其制已异于古。宋有禁厢乡蕃之目。苏轼言被边百姓自相保聚。可收爪牙之利。司马光复言其害。可悉指欤。盖兵于无事之时。训练为尤急。勤练则可使有勇。教训则可使知方。孙子所谓练士。吴子所谓治军。可备举欤。唐太宗与李靖问对中所言足法手法。可通于古步伐止齐之义欤。若平时以游惰之民募补。又以杂色服役之人滥充。是岂国家设兵卫民之意欤。膺斯任者。宜何如督率而振厉之也。书曰。知人则哲。安民则惠。尧舜犹兢兢于察吏。考绩之典所自昉也。周官敝□大吏。一以廉为本。汉时取士曰兴廉。察吏曰察廉。其亦本此意欤。朕乙夜批章。日昃不遑。内而卿尹。外而疆吏。共矢法廉。以襄予治。果何以僚属咸知励职。吏胥不致逞奸。乃或甘优逸而案有积延。避吏议而事多消弭。是岂惠养吾民之意欤。书言无旷庶官。传言民生在勤。夫循名责实。则人不旷官。朝考夕稽。则吏皆勤职。其果何道之从欤。古之治河者。治一河而止耳。今则合淮与漕治之。黄河自失故道。遂累代为患。史记谓水行平地数为败。故禹厮二渠北载之高地。夫水性趋下。引之高地。转不为害。何也。河之变迁屡矣。唐一代河患最少。其故安在。论者谓水性北行。折之东南。故易决溢。此修防所宜亟讲也。元明以来。余阙、邱浚、潘季驯、诸人之议。孰为得失。国家岁漕四百万粟。以供天庾。必取道于黄运两河。而以清刷黄。尤为挽渡利漕要法。今于束清御黄两坝之外。别有长策。可臻一劳永逸欤。若此者。稽古而讲求治理。饬戎而绥靖嘉师。官方叙而纲纪毕张。漕运利而堤防永固。有典有则。是经是程。伫望谠言。藉资启沃。毋泛毋隐。朕将亲览焉。　　

○乙亥。福建台湾镇总兵官爱新泰等奏报、堵御洋匪歼获夥盗情形。得旨嘉奖。擢都司卢植、为副将。赏知府庆保、道衔。　　

○丙子。云南定远县土主簿李毓英、因病告替。以其子纯、袭职。　　

○丁丑。上还宫。　　

○御乾清宫。召读卷官入。亲阅定进呈十卷甲第。　　

○以署镶蓝旗满洲都统额勒登保、为方略馆总裁官。　　

○戊寅。上御太和殿传胪。赐一甲彭浚、徐颋、何浚汉、三人进士及第。二甲徐松等九十六人、进士出身。三甲叶申万等一百四十四人、同进士出身。　　

○幸圆明园。　　

