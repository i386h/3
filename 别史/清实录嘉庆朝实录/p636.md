<!-- { "loadSidebar": true } -->
○辛丑。上诣大高殿行礼。　　

○还宫。　　

○谕内阁、朕于二十年由九关台边前往盛京。贝勒贡楚克巴勒桑、在噶达噶察地方亦备行宫一处。系出至诚。昨因玛哈巴拉豫备行宫一处。赏银一千两。贡楚克巴勒桑亦赏给银一千两。即就近由热河道库内动支赏给。　　

○旌表守正捐躯江苏桃源县民女王氏。　　

○户部议准、陕甘总督那彦成疏报、奇台县、开恳地一顷五十亩。照例升科。从之。　　

○壬寅。谕内阁、温承惠奏、上年丰润县匪徒抢扒盐坨一案。经总兵庆长、派令玉田营都司朱文郁、宝坻营都司伊克进、协同丰润营都司陈明亮、带兵查拏、陈明亮伊克进在要路堵截、朱文郁前往查探、一见匪徒多人、遂即退回、各兵丁亦皆走避、未获一犯、陈明亮等亦未向前追捕、请将朱文郁革职、于该营枷号三个月、发往伊犁充当苦差、陈明亮、伊克进、请一并革职等语。国家设立营制优养员弁兵丁。小之缉捕盗贼。大之敌忾颜行总应勇往直前。兹都司朱文郁等奉派缉捕。所缉不过盐匪百余人。朱文郁带兵前探。望见乌合匪徒。辄先行退避。以致一犯未获。似此恇怯无能。设令效力行闲。尚安望其克敌致果耶。营员畏缩至此。不可不大加惩创。朱文郁著革职拏交刑部严讯治罪。陈明亮等于朱文郁退避之后。亦并不上前追捕。俱属玩懦。仅予革职。不足蔽辜。陈明亮、伊克进、均著革职发往伊犁充当苦差。并先于各该营枷号三个月。再行发遣。其跟随朱文郁退避各兵丁。著该督查明、将首先逃避者责革枷号数名。以示惩儆。天津镇总兵庆长、派出弁兵如此懦怯。由该总兵平日纪律不严、操防懈弛所致。庆长著交部议处。寻议上。得上□日、革去总兵。仍留一等男世职。授为三等侍卫。在大门上行走。　　

○又谕、据稽查京仓御史等奏、上年冬季各仓领运土米、稽查完竣一摺。五城领运各仓土米。责成查仓及巡城御史稽查。每季汇奏一次。总以并无好米搀杂等词联衔具奏。其实各仓积敝□大、往往于领运时上盖腐朽土米。暗将好米影射在内。运出售卖。该御史亦并未逐细查验。不过奉行故事。一奏塞责。殊非核实之道。嗣后各仓出放土米时。著该查仓御史亲往眼同验放。实力稽查。如有搀和掩覆等敝□大。立即据实参办。毋得视为具文。　　

○以吏部尚书松筠、为国史馆总裁官。　　

○以翰林院侍讲柏龄阿、充日讲起居注官。　　

○癸卯。孝仪纯皇后忌辰。遣官祭裕陵。　　

○旌表逼嫁捐躯安徽舒城县民王克富妻刘氏。　　

○是月。贵州巡抚颜检、奏谢颁赏福字。得上□日、贵州民情。不似从前淳朴。有习西洋教者。有贩卖人口者。汝不加严究。又似先时懦弱情形矣。若再犯国法。朕断不轻恕。慎之勉之　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百五十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十七年。千申。二月。甲辰朔。以举行仲春经筵。遣官告祭奉先殿。传心殿。上御文华殿经筵。直讲官桂芳、曹振镛、进讲中庸修身以道。修道以仁。讲毕。上宣御谕曰、圣人论人君用贤之要。必先修治其身也。盖正君心以正百官。为臣下之标准。作庶民之纲纪。所谓形端表正也。修身心以道者何。日用伦常之理。威仪进退之节。经礼三百。曲礼三千。无不动作应礼。从容中道。然后纲常伦纪。反身而备。故修身莫若以道也。然修道之极。则又必全乎本心之德也。心德者何。即我生之初本性之善也。自孩提以至成童。纯然天理之全此禀赋先下之仁也。及其长也。知识渐开。各趋所好。或为物欲所蔽。仁心渐失矣。能常具恻怛慈爱之诚。日修中正仁和之道。全体大用。咸止于仁。则道备身修。身修则家齐国治。至于天下平、一以贯之者。惟仁也。圣人示后世人君之至德要道。必以仁为大本。诚立政之纯理也。直讲官明志、万承风、进讲易经圣人养贤以及万民。讲毕。上宣御论曰、尝读大易颐卦彖辞曰、圣人养贤以及万民。其义极深远、而理极精微也。夫君臣民物皆天地所养也。天生民而立之君。使司牧之。代天地养臣民者。人君之责也。故称为天子。代上天治家事。所谓以天下为一家也。尧舜为后世人君之表率。以上圣之资。尚不能独治九州。分任九官十二牧。用成唐虞之治。彼九官十二牧皆尧舜所培养造就者也。能养贤图治。推而及于万民矣。养贤在于人君。而人君能养贤。又先本于自养其心。咸归于正。惟圣主方得贤臣。心纯则贤才辅。一定不易之理也。反求诸身心。德养充实。光明正大。则憸壬之徒乌得而进哉。所用皆贤臣。所行皆善政。以心德所培养、感召庶官。庶官各培养其心德、化被万民。万民得其所养。皆合于正。无不吉也。天人上下相通。君臣咸有一德。欲臻大同之治。其庶几乎。礼成。上幸文渊阁。赐讲官及听讲诸臣茶。复赐宴于本仁殿。　　

○遣官祭关帝庙。　　

○乙巳。谕内阁、百龄等奏、请将玩视要工倡议诿卸之厅员、革去升衔。彻回同知一摺。上年因海口挑工淤垫。重行挑浚。复于倪家滩一带、添筑缕堤三千余丈。拦束水势。并恐涨水旁趋。于缕堤工头工尾、添筑格堤一道使水不分流。以收束水攻沙之效。经调任淮海道黎世序、会同本汛海安同知师兆龙勘估即令师兆龙承办兹师兆龙忽倡言格堤不必防守。夏至以后任其溃塌。并有缕格各堤皆应废弃之论。此项缕格二堤。原为夹溜刷河之用。师兆龙即经估办于前。复倡言废弃于后。是何居心。师兆龙著革去知府衔彻回海安同知。仍责令防守倪家滩一带缕格各堤。如三汛安澜。堤工巩固。不但全予开复。并当加之优叙。若稍有疏虞。必从重治罪。设该员因具禀在前。有心致堤溃决。冀实已言即将该员在工所正法。其溃塌之工。仍著落该员子孙赔修。以昭炯戒。　　

○谕军机大臣等河工向有代厅员办工之幕友人等、名曰外工。此项人等、本非在官人役。自恃熟悉工作料值。各处揽办工程。其中偷减侵蚀等敝□大。大半皆出其手。迨至所办之工或有疏失。工员罚赔治罪。而伊等转得置身事外。实为积蠹嗣后著该工员等、承办工程、如需用代办之人。即先将伊等姓名、造册报明河督存案设有贻误一并摊赔治罪。将此传谕知之。　　

○上以祭社稷坛。自是日始。斋戒三日。　　

○丙午。遣官祭文昌帝君庙。　　

○丁未。祭先师孔子。遣皇三子绵恺行礼。　　

○戊申。祭大社大稷。上亲诣行礼。　　

○己酉。谕内阁、本日大考翰詹。据翰林院掌院学士曹振镛参奏、侍读学士承恩泰、于传知该员时、自行注明考试繙译、今领卷未到、请将该员严议、并据承恩泰自行陈奏、因去秋坠马不能书写、请革职治罪等语。承恩泰既称手足麻木不能写字。即应早行辞职。或自揣可望就痊。当翰林院传知考试时。亦应呈明掌院学士暂行告病。扣除应试。乃既自注与考。甫隔一日。又越分递摺。抗不就试。自称情愿革职治罪。实属胆大妄为。向来满洲翰林。试以清语骑射。则自谓身系词员。未尝肄习。及考试文艺。又称身系旗人。文艺非其所长。甘居人后。陋习相仍。如承恩泰者。尤属无耻无能之至。著逐出批本处。即行革职。此等不堪之辈。亦不值治罪。　　

○谕军机大臣等、常明奏查禁川省传习无为老祖邪教缘由一摺。据称该省从前教匪未起以前。曾有无为老祖教名目、其教亦崇奉神佛、惟习教之家、俱供圣祖仁皇帝龙牌、曾经地方官严行查禁、自教匪平定后、近年以来、未闻复有此教名目、现仍密饬严查、并晓谕令各首明悛改等语。邪教惑众敛钱最为风俗之害。若不及早禁绝。日久蔓延。转难查办。该省从前既有此项无为教名目。不可不严密稽查。湔除恶俗。至习教之家。供奉圣祖仁皇帝龙牌。尤属无知妄为。我朝自开国以来列祖列宗皆有深仁厚德。沦浃陬澨。凡含生赋性之伦。同深感戴。但供奉龙牌。则国家自有定制。即王公大臣等、亦不敢私行尊奉。况属编氓。何敢妄行僭越。或系该省绅士、从前有荷受圣祖仁皇帝厚恩者。冒昧尊崇。罔知例禁。倡始于一二家。其附近无知小民。遂转相尤效。急应广为示禁。著该督即查明前此曾有传习无为教地方。令该州县剀切出示。家喻户晓。俾知圣祖龙牌。非小民家所应供奉。如有现供龙牌。地方官敬谨收请尊藏。傥经示谕之后。仍有不遵者。即治伊等以越分僭妄之罪。务使乡曲愚氓群晓然于守义安分。不敢阳借崇奉之名。阴庇邪慝之术。稽查化导。渐净根株。庶经正民兴。地方日臻绥靖。再本日又据给事中甘家斌奏、川省佐杂不遵定制、擅受民词、所用总散各役、多至百数十名、并有三四百名者、鱼肉乡愚、请严行饬禁等语。佐杂擅受民词。本干例禁。前经降上□日饬谕。乃该省佐贰杂职仍公然擅受。并违例多用人役。扰累闾阎。自系常明于该省吏治不能整顿严肃。佐杂等官、实有越职妄为之事。以致言官形之章奏。著常明详细访察。如所属佐杂中、有干与词讼纵役滋敝□大者。即据实严参。照违制例治罪。不得仍前玩泄。将此谕令知之。　　

○大考翰林院詹事府各官于乾清宫。　　

○庚戌。孝淑皇后忌辰。命皇次子旻宁祭陵寝。　　

○壬子。春分。朝日于东郊。上亲诣行礼。　　

○幸圆明园。　　

○癸丑。上御勤政殿听政。　　

