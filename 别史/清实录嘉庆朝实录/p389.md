<!-- { "loadSidebar": true } -->
○谕内阁、御史叶绍楏奏请续编皇清文颖以光文治一摺。我朝重熙累洽。郅治同文。康熙四十八年。编集皇清文颖。乾隆年闲重加纂辑卷首恭载列圣圣制。次附廷臣赋颂各体。宏篇钜什。炳炳麟麟。书成以后。皇考高宗纯皇帝圣制诗文集。共编五百四十余卷。金声玉振。集千古之大成。朕景绍前徽。亦每有因文见道之作。而六十余年以来。亲藩王公以逮臣工等奏御篇目。其和声鸣盛。堪备采择者。积而愈多。允宜续加裒集。宣布艺林。著俟恭纂实录告蒇后。即在实录馆地方开馆编纂。届期再行＜闲＞派总裁。详查旧章酌议具奏。　　

○又谕、御史叶绍楏奏、筹画滇省运铜事宜一摺。所奏不为无见。据称滇铜每年八运、其中正运六起、加运二起、正运铜斤数目、较之加运本少二十余万斤、请于正运内减去一运、将此运铜七十余万斤、分于正运五起均摊、每运各加十四万余斤、共祇八十余万斤、不过添船一二只、照料不患难周、其所减一运之应给运脚等项、全数摊给五起运员分领、计摊领项内、可期有余以补不足等语。此一条著交滇省督抚悉心妥议。如果可行。即将应如何均摊之处。详议章程具奏。又据奏、滇省派员运铜试用人员约居其半、此项人员、一经委运铜斤补缺较难、请嗣后运铜各员依限解交足额者、实缺人员、于引见后听候谕旨酌加鼓励、其试用人员、于引见后归于吏部月选即用人员内、通掣各省即行铨选、在该员等自无不奋勉承办等语。此一条著交吏部详议具奏。寻部议、承运各员内、无论同知知州通判知县、如系实授缘事离任仍发原省、或起复赴补拣发之员。俱归双单月铨选。得缺后卓异应升之案。带于新任遇有升缺照例升用。如有委用曾经题署、尚未实授、仍赴原省、及初任拣发承运之同知知州通判、归双单月各积各缺。与正班人员分缺闲用。其知县一项、归双单月无论是否积缺。一并积算五缺后选用一人。如系初任分发试用之员。无论何项。均令仍回原省。不论从前到省先后。及应题应调应选各缺。俱准补用。得缺后将卓异应升之案。改为加一级。再黔省运铅。与滇省运铜事同一例。请援照办理。从之。　　

○又谕、御史蔡维钰条奏、以各省控案、有发交督抚审讯、并有经部议驳特降谕旨交审、如广东林五一案、系上年十二月内发往粤省该督抚皆延不审办、致不能迅速完结、请交刑部查明分案严催等语。所奏甚是。外省寻常审办案件。由府县申详两司。两司申详督抚。皆有一定期限。已不容稍有逾缓。至特旨交办事件。经朕命该督抚亲提审讯者。该督抚于奉旨之后。即与钦差审案无异。自当立行亲提研审。迅速奏结。乃近来陋习相沿。往往督抚仍发两司。两司又转发府厅。不知遵旨。怠忽偷安。任意疲玩。且或为属员豫存弥缝瞻顾地步。流敝□大甚多。殊有关系。试思钦差审案。无不随到随结。何以一交督抚。即逾时累月。奏报杳然。若谓犯证难齐。案情反覆。非转交属吏层层审讯。不能遽尔定案。则钦差审案。不过一二司员。又岂有属吏可委乎。各督抚受朕委任至重。何得泄泄如此。著刑部查明各省发审事件。随时饬催。如有历久不结任意延宕者。并著参差。　　

○又谕、据长龄奏、查出滥刑讯供之知州、请旨革审一摺。此案滨州知州张秉鲁、于禀报拏获私贩之后。旋以王文远一犯在押病故、王学孔一犯拒捕受伤身死具报。迨该司委验拒捕案内之王立德、王振家、俱身带夹棍及香火伤痕。而王学孔之子王金玉、又以王文远王学孔在押身死、臂上胸前均有火烧及青紫伤痕等情具控。种种情节不符。如果该犯等实有夺犯拒捕情事。自必恃强格斗。所受亦必系木铁等械之伤。方足致死。今验系夹棍香火伤痕。其并非拒捕所受之伤。已无疑义。此等并非命盗大案。擅用刑夹。已属违例。至香火焚烧。尤为非常酷虐。其中显有妄刑故勘捏报伤病情敝□大。现据该抚委验尸伤。张秉鲁著即革职。交该抚归案严审。务得实情。定拟具奏。　　

○又谕、倭什布奏、寻获遗失朱批伊犁将军喀什噶尔办事大臣奏摺夹板、并查询情形一摺。据称此项批回摺件、系兵丁季太接递、途遇大风、乘马惊逸、坠落跌伤、幸身带炒面、和雪充饥、数日后遇民人给与乾粮、该兵丁背负夹板、勉强前进、又被大风吹迷、误入荒滩、经都司刘受、寻至七个井地方、见其卧地仅有气息等语。阅其供情。殊觉可悯。倭什布摺内、犹称所供迷失情形。难以遽信。现在飞咨伊犁将军等另行究明办理。试思该兵丁因马惊跌伤。不能行走。辗转颠踬。尚身背夹板不致遗失。若另有别情。自必将夹板毁弃。其所供有何不可信之处。必待另行究办乎。倭什布应即将该兵丁量加赏赉。设因伤病身故再行恤赏。至已革外委刘勇、于朱批摺件、并未亲身递送。实属玩误。著照所请、即在白墩子军台枷号三个月。满日折责发落。其专管兼辖统辖军台之都司刘受、署副将高勇忠、总兵达自祥、著交部分别议处。至近日以来。甘省至新疆各台站。屡有迟误遗失之事。甚至颁赏食品。匣破无存额运缎。多被抽窃。是各台站必有积惯盗卖官物之窃贼、在彼潜匿。必须缉获严办。而管理军台之文武官弁。并不实力稽查整顿。一任窃匪远扬。日久尚无弋获。疲玩已极。著该督并新疆将军大臣等严饬查拏。嗣后遇有赍送文报官物。务令小心驰递。傥再有迟逾程限遗脱包匣等事。立即从严参办。毋稍徇纵。以肃驿政。　　

○又谕、保宁等议奏、李亨特酌改绿营马步兵丁一摺。所驳甚是。各直省营伍马步战守兵丁。向来因地制宜。定有多寡额数。自不可轻议更张。至马兵一项、于临阵时驰击冲突。尤资捍御。不容议减。现在各营设立马兵。责令拴养马匹。给与马乾。该兵丁等尚不认真餧养。多有疲瘦。甚至虚拴马匹若竟公然将马兵裁减。势必至将来营伍中马匹寥寥。转散之民闲。私相贩卖。遇有调遣。从何取给。于武备大有关系。李亨特所奏断不可行。　　

○以太仆寺卿润祥、为大理寺卿。　　

○戊戌。户部议准、直隶总督裘行＜闲＞疏报、房山县、开垦地六十亩有奇。照例升科。从之。　　

○贷陕西留坝凤二厅县、被水灾民一月口粮。并修理房屋银。　　

○己亥。谕内阁、昨果勒明阿奏、伊子庆魁准回原处调理。具摺谢恩。内称庆魁病愈后。即进京在侍卫上行走。与原降谕旨不符。当令军机大臣查阅原旨。系俟庆魁病愈后、即令前往塔尔巴哈台卡伦侍卫上行走。果勒明阿将此语裁减未载。显系有意规避。除将果勒明阿交兵部严议外。伊子庆魁病愈后、即照原旨前往塔尔巴哈台卡伦侍卫上行走。年满时再行回京当差。寻议、果勒明阿降三级调用。从之。　　

○贵州按察使宋镕、以母老请留京。允之。授太仆寺少卿。以广东南韶连道朱栋、为贵州按察使。　　

○复展赈山西襄陵、太平、临汾、洪洞、四县、被旱灾民。　　

○辛丑。谕内阁、玉宁文弼奏、查明策拔克成林互相参讦各款、分别定拟一摺。前因西藏贴有匿名夷字、控告策拔克在藏审案时、有得受扎萨克喇嘛及丹津班珠尔父子金银之事。经策拔克访系上次呈递匿名奏书之阿旺索巴等、商同使人潜贴。查拘多人。自行审讯。恐有别项情敝□大。屡次谕令玉宁等秉公查讯。兹据奏称。策拔克现在察木多地方患病、不能来藏、随提同通事噶布伦等研讯策拔克受贿一事、毫无影响、此次匿名夷帖、实系阿旺索巴使人潜贴等语。是策拔克尚无婪贿营私及妄拏无辜情事。惟于被控之案。不知引嫌静候查办。率行拘人勘讯。实属躁妄任性。此次玉宁等奉旨传讯。策拔克在途患病。经玉宁等叠次札催。并未前往听质。间在察木多住至四十余日之久。尤为任意耽延。且策拔克所参成林挪借库项一款。现据玉宁等奏称、查询粮员、知历任驻藏大臣多有借支之案、从前福宁在彼、即曾借银二千八百两、上年六月闲、该粮员曾与成林借款、一并回过策拔克等语。策拔克既经清查库项。何以于该粮员禀报时。并不将借银二千八百两之福宁一体列劾。祇将借银八百两之成林一人参奏。明系挟嫌指讦。亦属非是。策拔克著革职。发往伊犁效力赎罪。至挪借库项。虽非始自成林。但伊身为驻藏大臣。有稽察库贮之责。乃不知慎重。辄行违例动支。究属不合且又向喇嘛客民借贷还款。有玷官箴。但成林较之策拔克之罪。尚觉稍轻。亦著革职。施恩发往乌噜木齐效力赎罪。至福宁前在驻藏大臣任内、借支库项二千八百两。据称于四川藩库交纳归款。现经玉宁查询粮员。至今尚未解到。殊属延玩。著该旗都统等传到福宁、将伊在藏时因何挪借库项至二千八百两之多、何以日久尚未解还归款、伊究竟曾否向四川藩库交纳之处。询问明确。据实具奏。又英善与福宁同时驻藏。福宁挪借库项。英善岂得诿为不知。何以并未阻止。又不参奏。并著英善明白回奏。　　

○谕军机大臣等、玉宁等奏、廓尔喀国王例贡之期、计至本年已届五年、应于本年进献、抑或准于明年进献、请旨遵行等语。该国地处西陲。距京甚远。输诚恭顺。自应曲示怀柔。前届例贡之期。已加恩展至嘉庆七年呈进。所有此次例贡。即著加恩自嘉庆七年计算起。准其于明年进献以示体恤远藩之至意。将此谕令知之。　　

○壬寅。旌表守正捐躯直隶祁州民李宗白妻杨氏。　　

○癸卯。上幸静明园。诣龙神庙拈香。　　

○谕内阁、曹振镛先福奏万载县生童感激吁考一摺。据称该府县并委员张保等、具禀该邑绅士衿耆、率领生童、吁求允准考试、现已准令先赴县府示期候试、俟曹振镛按试袁郡、再行一体示考、并将土棚二籍应否分额合考之处、妥议章程、酌定额数等语。江西万载县土棚二籍。自乾隆年闲。学政周煌定议合考。已阅多年。何以近来该县生童等叠次呈诉。不愿合考。并有观望不即报考情事。试思考试原凭文艺为去取。如果该土籍生童等俱肯认真读书。文理通顺。又何虞棚籍合试、应考人多。或致难府获隽。傥不精工举业。即使小试可以照额幸进。而遇乡试之期。亦不能侥幸入彀。该生童等应各自努力读书。何必纷纷争论于考试之分合乎。现在该邑生童既经吁求愿考。著仍依旧例土棚二籍合试。按额取进。该学政等不必再行查办、另立章程。至此案前经温承惠等访有勒休知县孙馨祖、生员鲍梦嵩、郭自强等、从中阻挠。以致生童各怀疑异。龙元亨等叠控不休。应俟拘解到齐。照例审明办理永杜讼端。　　

○予江苏故户部右侍郎宋邦绥、入祀乡贤祠。从巡抚汪志伊等请也。　　

