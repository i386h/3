<!-- { "loadSidebar": true } -->
○庚寅。赏投首洋盗林发枝七品衔。来京安置。夥盗一百五十三名。分虽安插如例。　　

○辛卯。上侍太上皇帝御卷阿胜境。赐扈从王、公、大臣、蒙古王、贝勒、贝子、公、额驸、台吉等食。至乙未皆如之。　　

○谕军机大臣等、此时各路大兵。自北而南。声威壮盛。贼匪闻知。自必仍行折回。不敢复向东北。但豫省地势平衍。与襄阳处处可通。亦不可不豫为筹办。景安咨调兵丁。著梁肯堂、伊江阿、照所调之数。派委将备带领赴豫。如贼匪业经明亮、德楞泰、剿尽。景安即可将新调各兵飞咨进止。以节劳费。　　

○壬辰。谕军机大臣等、楚匪均已分窜湖北。其开、万、云阳、一带。皆系新起附从匪党。宜绵等自当分投搜剿。不可致稽时日。至燕子山等处贼匪。亦欲向巫山一带奔窜。舒亮等务当严密兜围。勿令合夥。至明亮等仍由水路赶赴宜昌兜剿。所办尚合机宜。但摺内祇称贼匪扰及兴山。而汪新昨奏、前股贼首齐王氏等、已窜至保康南漳之后界坪。明亮等探明贼踪。自当由宜昌登陆。径赴南漳一带。紧蹑追剿。此时王文雄带兵踵至。汪新现驻襄阳郡城。而湖南彻回之兵。由辰州顺流而下。计已可到襄阳。贼匪自不敢窜入。若即折回南遁。则明亮等自宜昌而来。正可迎头截剿也。将此传谕知之。　　

○甲午。谕军机大臣等、贼匪由冷坡垭向西奔窜。房县一带。山僻小径。我兵易于围剿。竟是贼匪自投陷阱。前因贼匪北窜。是以令王文雄带兵前往迎头截杀。今贼匪窜往房县。该镇若未能迎剿。亦当向西南取道邀截。至明亮等赶赴宜昌。自知贼匪西窜。即可由宜昌取道邀截。径趋房县。与王文雄两面夹击。再房县距白河、洵阳、一带甚近。而竹溪、竹山、又与商雒接壤。恐贼匪复思乘隙窜陕。秦承恩现在兴安驻劄。当就近亲带兵勇。于汉江以北。择要防堵。勿使阑入。再马瑀带兵前赴明亮等军营协剿。今贼百已至房县。著该镇就近取路。径赴房县迎剿。更为得力。将此谕令知之。　　

○揆内库银一百万两。解往河南。以备军需。　　

○乙未。谕军机大臣等、贼匪由南漳后界坪。西向房县奔窜。其由兴山冲过雾渡河贼匪。想必另系一股。明亮已统兵前赴宜昌。德楞泰带兵已抵荆州。即日赴当阳截剿。有此两路大兵。前后夹击。当乘此机会。速剿完竣。荆州沙市地方。为商贾辐辏之地。本有荆州满兵四百名在彼防堵。现在汪新又团集乡勇。帮同堵御。若德楞泰在当阳截住。自不致扰至沙市。至南漳一股贼匪。虽距襄阳渐远。但亦不可不亟筹截剿。王文雄带兵一千名。不敷剿捕。其带领东三省官兵之惠俭。爱星阿。阿哈保等、以之领兵则有余。以之调度则不足。现在贼踪离豫更远。著景安即亲赴襄樊一带。往来稽查。所有续调官兵。止须酌留数百名。协同河北镇兵、及河兵、在汉江北岸南阳一带。择要堵御。其余兵丁。景安俱带赴襄阳、南漳、一路督剿。惠伦、爱星阿、阿哈保等、俱听景安调度。以期事权归一。至额勒登保等奏、攻石门崖双脊坪贼卡。该处崖壁险峻。贼匪备积擂石。抵死抗御官兵。断无日久相持。徒劳仰攻。虚损兵力之理。今贼匪既有欲逃窜他处之语。曷若暗将官兵埋伏于贼匪图窜去路。故留路径。诱其逃出巢穴。伏兵猝起。正可趁势围擒。生致首逆。此亦不得已而思变计之意。额勒登保等、或仿照指示。酌量可行与否。亦不必拘泥迁就。总须设法将首逆擒获。将此谕令知之。　　

○丙申。免云南苗猓滋扰之罗平、平彝、师宗、三州县、及邱北县丞、五嶆州判所属、本年额赋。并赈恤有差。　　

○缓徵云南被贼滋扰之宣威、广西、沾益、马龙、寻甸、嵩明、陆凉、南宁、弥勒、宝宁、昆明、十一州县、本年额赋。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。八月。丁酉朔。祭先师孔子。遣成亲王永瑆行礼。　　

○河东河道总督李奉翰奏报、砀山境内杨家坝河水漫溢。命两江总督苏凌阿等驰往堵筑。　　

○戊戌。祭大社大稷。遣怡亲王永琅、恭代行礼。　　

○免甘肃皋兰、金、靖远、陇西、宁远、伏羌、安定、会宁、通渭、漳、洮、平凉、静宁、固原、隆德、盐茶、平番、十七厅州县、并沙泥州判所属。元年旱灾额赋。　　

○己亥。秋分。夕月于西郊。遣肃亲王永锡行礼。　　

○调云南临元镇总兵官田永秱、为江南苏松镇总兵官。以云贵督标副将施缙、为临元镇总兵官。　　

○庚子。上侍太上皇帝御卷阿胜境。赐扈从王、公、大臣、蒙古王、贝勒、贝子、公、额驸、台吉、及入觐之青海辅国公格勒克喇布斋等二人、乌梁海副都统品级总管彻登丕勒等三人、杜尔伯特扎萨克头等台吉宝贝等三人食。至甲辰皆如之。　　

○遣官祭关帝庙。　　

○谕军机大臣等、贼匪在南漳保康房县一带滋扰。约万余人。王文雄带兵一千余名。不敷剿办。现调山东兵一千五百名。及惠伦等所带东三省官兵。景安当速带赴保康南漳一带。帮同王文雄剿捕。再贼匪中胁从附和者。自必不少。歼戮无遗。心实有所不忍。若降旨宥赦。恐愚顽无知。转似因贼数众多。难于剿净。意在抚安。著传谕领兵大臣。于临阵时。作为己意。准其自行投生。如有抛去器械、投顺官兵者、赦罪。有帮助官兵擒贼者、加奖。　　

○准湖北布政使祖之望、在任守制。以军务需人故也。　　

○拨内库银三百万两。解往湖北。以备军需。　　

○免陕西被贼滋扰之商、商南、雒南、山阳、镇安、孝义、洵阳、汉阴、八厅州县、本年额赋。缓徵石泉、南郑、城固、洋、略阳、宁羌、沔、褒城、凤、九州县、本年额赋。并咸宁、长安、富平、泾阳、三原、高陵、临潼、渭南、蓝田、凤翔、岐山、郿、华、大荔、韩城、蒲城、华阴、白水、澄城、永寿、二十州县、带徵乾隆六十年旧欠额赋。　　

○辛丑。谕军机大臣等、现在山东曹县黄河北岸。又有漫溢之事。运道所关。不可不先事筹画。因恩伊家河、为宣洩运河涨水之路。江南荆家桥。亦系微山湖去路。自应将二处广筹疏洩。盖并传谕苏凌阿、兰第锡、康基田、伊江阿等、熟商筹办。　　

○准河南布政使吴璥、在任守制。以办理军务故也。　　

○壬寅。谕内阁、图桑阿理应照拟发遣伊犁。但现派带领黑龙江兵丁之员无多。姑念图桑阿在乌里雅苏台将军任内。止于姑容额勒春等。本身尚无过犯。著加恩赏给三等侍卫回京。俟乌尔图纳逊及黑龙江兵到后。分起带赴军营。勉图报效。　　

○以礼部左侍郎铁保、为满洲繙译乡试正考官。工部左侍郎成德、为副考官。国子监司业堆齐、为蒙古考官。　　

○癸卯。孝淑皇后殡宫月祭。遣官行礼。　　

○甲辰。以永定河漫口合龙。道员方受畴等、下部议叙。　　

○乙巳。太宗文皇帝忌辰。遣官祭昭陵。　　

○谕内阁、前因玉德于宣平县知县霉浥仓谷一案。参奏迟延。降旨询问。兹据覆奏、此案因该县交代时、值春雨连绵、不能即时盘量、致逾两月、又因宣平距省较远、经两司核明禀揭、始行参奏等语。仓储关系民食。县令交代时。即应据实盘量。以昭慎重。即偶值春雨。亦何致迟逾两月。宣平即距省稍远。案由两司查核。但此案、该县系二月初二日交印卸事。该抚于六月二十九日始行参奏、迟至四月有余。是该抚既经迟误于前。又复支饰于后。实属非是。除将该县革职勒赔外。玉德此奏、明系回护前非。著同督催不力之道府。一并交部分别议处。　　

○调江西按察使陆伯焜、为浙江按察使。浙江按察使托伦、为江西按察佥使。　　

○以广西义宁协副将穆克登布、为左江镇总兵官。　　

○丙午。缓徵云南狆苗滋扰之罗平、平彝、师宗、三州县。未完米折银两。　　

○丁未。太祖高皇帝忌辰。遣官祭福陵。　　

○谕内阁、前因陆有仁停调撒拉尔回兵一事。办理错谬。几致贻误。是以将该员革职解京审讯。并令宜绵、秦承恩、据实查奏。续据宜绵等先后奏到、陆有仁因拘泥候旨、于四月二十五日、檄令回兵暂停候信、旋于五月初一日、接到秦承恩知会、即饬令回兵克日起程、由小路兼程前进等语。今据委员将陆有仁解到。经军机大臣严讯。所供情节。与宜绵等所奏。尚属符合。而检查柯藩奏报之摺。此项回兵、由白马关兼程前进。俱全数赶赴西乡。经柯藩带领剿贼。亦有案据。是此次所调回兵。虽经陆有仁停调于前。一得秦承恩知会。即催令兼程前进。仅迟五日。且俱已赶赴西乡。经柯藩带领剿贼。不致终于迟误。其罪尚属可原。陆有仁、著加恩免其治罪。即发往四川军营。交与宜绵、令在军需局效力赎罪。　　

○谕军机大臣等、迩来川楚各路贼匪奔窜。官兵分投剿捕。日久未能蒇事。总由分拨堵截。以致兵力分而见单。现在添调官兵。不下八千名。著传谕统兵大员。不可随到随拨务须全数齐集。相度机宜。探明首逆齐王氏、姚之富、现在何路。即专向此路并力围拏。肃清一路。再以次递剿。无难逐渐荡平。　　

