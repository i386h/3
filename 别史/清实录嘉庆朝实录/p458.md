<!-- { "loadSidebar": true } -->
○庚申。上诣东华门外。于陈设高宗纯皇帝实录、圣训、并新修玉牒、彩棚前行礼。命庄亲王绵课、成亲王永瑆、尚书恭阿拉、曹振镛、恭送赴盛京尊藏。并命直隶布政使方受畴、护送出关。　　

○幸圆明园。　　

○命镶黄旗蒙古副都统珠隆阿、更名珠勒亨。以与镶蓝旗蒙古副都统珠隆阿同名故也。　　

○辛酉。上御洞明堂。勾到四川情实罪犯。停决斩犯四十一人。绞犯二十人。余一百三人予勾。　　

○谕内阁、上年直隶省州县勾串司书侵吞库项一案。当经降旨、以各犯侵盗之多寡。定罪名之轻重。将侵银二万两以上者、立置重典。侵银一万两以上者、亦于上年秋审予以勾决。尚有侵银在一万两以下之陈锡钰等五犯、亦俱问拟斩候。入于本年秋审情实办理。各该犯串通书吏。肆意侵吞。其朦蔽分肥情节。均属罪无可逭。特以朕上年定谳此案。悉遵照从前皇考高宗纯皇帝办理甘肃捏灾冒赈之例。分别问拟。查前此捏冒案内侵银不及一万两之各官犯四十余名、亦经刑部问拟情实。均蒙皇考法外施仁。免死发遣。兹陈锡钰等情罪与前案相类。亦尚可宽以一线。所有直隶省侵帑案内各官犯。除徐承勋一名业经病故外。陈锡钰、马河、戴书培、魏廷鉴、四犯、著加恩免其勾决。发往黑龙江充当苦差。此乃朕祗遹前谟。于无可宽贷之中。曲为贳宥。嗣后各省州县等、益当激发天良。奉公守法。毋谓宽典之可屡邀也。　　

○又谕、兴奎等奏、遵旨查明贡楚克扎布妄拏番目尖木赞缘由一摺。据称尖木赞于本年六月、来至甘坝大营时、贡楚克扎布、同提督百祥等、均至兴奎帐房筹商进剿沙卜浪之事、贡楚克扎布因尖木赞不肯进营领赏、疑其反覆、即欲乘夜擒拏、经兴奎兴提镇等力言劝阻、而贡楚克扎布立意甚坚、未经定议、旋经提镇等复恳兴奎至贡楚克扎布帐房商劝、贡楚克扎布辄云是伊一人立意办理、若有一人不遵、即指名参奏、随于是夜派百祥、萧福禄、游栋云、九十等带兵掩捕、因人马踏冰过渡、夜静有声、尖木赞知觉逃遁、并无抗拒官兵情事等语。此次兴奎、贡楚克扎布等、统领官兵。进剿番族。尖木赞并无叛逆情事。贡楚克扎布轻听人言。以尖木赞素与番贼分赃。挑备马贼七百人。欲与官兵抗拒。不察虚实。并因其不肯进营领赏。益疑其反覆无常。率欲乘夜往擒。已为错误。当经兴奎及百祥等四人力劝至再。犹复坚不听从。并称有一人不遵伊即指名参奏。词意决绝。实属任性乖张。且伊既以尖木赞必当擒拏。锐意办理。即当亲自督同提督等带兵前往。而又怠惰不出。高卧帐中。仅诿之百祥等夤夜查拏。任令疏纵。尤属错谬无能。贡楚克扎布前已革职。降旨谕令德楞泰、及沿途督抚、于其赴京途次。押解来京。覆加审讯。此时业经查明。无可再讯。应即治罪示儆。著传谕沿途各督抚、于此旨到时。查明贡楚克扎布行至何处。传旨即照军机大臣等所议、发往乌噜木齐。自备资斧效力赎罪。兴奎于贡楚克扎布任性妄拏之时。虽经劝阻二次。随即听其所为。以致办理失当。本当照前议革职。因其剿办贼番。统兵尚为出力。功过足以相抵。前经降旨宽兔。其自请严议之处。无庸再行交议。至百祥、萧福禄、游栋云、九十、四员。此次带兵剿办贼番。俱尚出力。百祥昨经兴奎等保奏到时。曾经赏还花翎。并交部议叙。其萧福禄等亦曾有旨交兴奎等核其劳绩。请旨施恩。但伊四人于贡楚克扎布欲拏尖木赞之时。虽经用言劝阻。既经贡楚克扎布派令往捕。即当密往拏获。何以被尖木赞知觉潜逃。看来百祥等本有不欲擒拏尖木赞之心。未经认真围捕。以致尖木赞知觉逃脱。而于尖木赞既经逃脱之后。又不带兵紧追。实有应得之咎。百祥、除赏还花翎免其追缴外。其交部议叙之处。著彻回。萧福禄、游栋云、九十、均无庸再行保奏。伊四员亦无庸再行议处。　　

○旌表守正被戕河南永宁县民任小黑妻高氏。守正捐躯直隶大名县民高得正妻张氏。　　

○壬戌。上幸万寿山。　　

○谕军机大臣等、伯麟奏、缅甸遣使投文、恳求援助、遵旨晓谕该国王一摺。所办甚是。天朝抚绥外藩。一视同仁。断无偏助之理。缅甸与暹罗同列藩服。彼此称兵构衅。蛮触相争。惟当置之不问。若此时允缅甸之请。遽为出兵援助。设暹罗亦复遣使叩关求救。彼时又将何以处之。伯麟遵奉前旨、于该国王遣孟干投文之时。即行明白晓谕。并将从前刀派功私带兵练出境。本属有罪之人。祸由自取。不能因一越境滋事之土司兴师问罪。其召三并非天朝曾赏官职之人。此时被戛于腊驱逐入山。无庸过问。所驳词严义正。甚为得体。谅该国接此照会。自未敢再行渎求。至摺内称探闻九龙江车里土司之堂弟刀永和窜至缅甸、该国欲将刀永和送回九龙江、仍充土司等语。刀永和系谋杀土弁刀太昌案内逸犯。此时或即系该犯在彼布散谣言。希图构衅。亦未可定。如果现在缅甸。自应将该犯罪案缘由。饬知该国王、令其缚献。以便按法惩治。将此谕令知之。　　

○甲子。谕内阁、马慧裕奏、鲁山安阳两邑士民、呈请为已革知县吴昭捐后原官、据情代奏一摺。所奏非是。吴昭前在河南安阳县任内、因审案草率革职。后发往乌噜木齐。其罪本无可贳。彼时因马慧裕奏称、该员居官素好。有该邑士民呈请代为赎罪。特经降旨允准。已属格外施恩。今该抚又以鲁山、安阳、两邑士民。爱戴该员。代为具呈捐复。率行据情入告。希冀恩准。实属不成政体。官员革职开复。自有定例。非地方民人所得干与。若因该士民之请。动辄准行。是在任者既可因讦告而去官。而离任者又可因代捐而复任。官职之去留。小民得持其长短。国家予夺之权安在。马慧裕系进士出身。庶人不议一语。曾未知耶。此即官员等平日实有政声。舆情爱戴真切。尚不可行。况外省不肖劣员。巧于作伪。或平日与地方绅衿往来交结。及其缘事罢斥。绅衿等遂为之设法营救。计出于此。亦未可知。不可不防其渐。总由马慧裕平日办事疲软。接据此等呈词。不行驳斥。转为之具摺申请。所奏断不可行。马慧裕、著传旨严行申饬。　　

○闽浙总督阿林保奏、请将温州府乐清县属外洋东臼等六山。改隶玉环厅版图。洋面归玉环营管辖。下部议行。　　

○予福建台湾御贼被戕武举张元英、已革千总陈艺、祭葬世职。如守备阵亡例。把总朱元英、潘国亮、吴高、沈友谅、外委陈一龙、沈桂枝、赖名标、祭葬世职。云贵兵丁王于贵等十名、陕西四川乡勇周明等二千七十六名、赏恤如例。　　

○予东河淹毙千总马云从、祭葬恤荫如例。　　

○旌表守正捐躯江苏桃源县民费兴祚女费氏。　　

○乙丑。孝慈高皇后忌辰。遣官祭福陵。　　

○严禁八旗抱养民子为嗣紊乱旗籍。谕内阁、刑部奏、审拟领催那敏呈控富兴阿并无子嗣冒挑钱粮一摺。朕以八旗户口。生齿日繁。本身钱粮。不敷赡养。廑念殷切。连年筹拨款项。命添养育兵额。所以鞠谋而保聚之者。无所不至。原以惠养旗人正身。恐其失所。乃旗人内竟有本无子嗣、而抱养民人之子为子。亦有子嗣本少、复增抱养之子为子。混行载入册档。冒领钱粮。此等恶习。朕所素知。八旗皆有。而内务府三旗为尤甚。不惟滥邀恩泽。抑且旗民混淆。最为可恨。总因管理旗务王大臣、及管理内务府大臣等、不能整饬、不肯实心稽察、因循怠玩所致。即如本日刑部所审富兴阿一犯。其亲子早已病故。隐匿未报。此次闻该旗挑选养育兵。竟敢以李四之子冒名顶认。挑作养育兵。支领数月钱粮。现经领催那敏呈控得实。刑部将富兴阿革去领催。问拟杖一百徒三年。折枷鞭责。所办尚轻。富兴阿著发往乌噜木齐充当苦差。以示惩创。仍著八旗都统副都统及内务府通行详查。将各旗内有似此抱养民闲子弟为嗣、紊乱旗籍、冒挑钱粮者。俱即奏明照此严办。此后并当不时查察。毋涉疏懈容隐。庶旗人共知儆畏。余依议。　　

○旌表守正捐躯河南泌阳县民王子成妻宋氏。　　

○丙寅。上诣大高殿行礼。　　

○还宫。　　

○以孟冬时享太庙。自是日始。斋戒三日。　　

○丁卯。孝敬宪皇后忌辰。遣官祭泰陵。　　

○谕内阁、禄康等奏、遵旨将实录馆提调纂校誊录等分别等第、请交部议叙一摺。钦惟皇考高宗纯皇帝久道化成。御极六十余年。圣德神功。懿铄隆茂。亘古罕有比伦。溯自朕亲政之初。命大学士等督率官员、敬谨纂修实录。八载以来。馆臣等肃敬将事。踊跃趋公。全书告蒇。实为迅速。虽其中缮写章程。未能悉当。而综论全书大局。洵为妥协完善。兹禄康等查核切课分别等第具奏。允宜渥沛恩施。优加甄叙。以彰钜典而奖勤劳。除监修总裁等、先经降旨施恩外。所有三品以上、曾任纂校各员。在馆不及半年者。无庸给予议叙。其在馆半年以上之桂芳、特克慎、秀宁、凯音布、周兴岱、李钧＜闲＞、荣麟、成格、陈希曾、顾德庆、陈崇本、王宗诚、莫晋、汪廷珍、吉纶、玉宁、那彦成、初彭龄等十八员。均著加恩给予二等议叙。在馆效力之法式善、著给予一等议叙。延弼、著给予二等议叙。奎舒、著加恩以理藩院员外郎升用。边廷英、著加恩仍以内阁中书补用。戴嘉谷、著加恩以内阁中书补用。其梁承福、胡祖福、周廷授、汪本申、四员。俱著交部给予一等议叙。修撰彭浚、庶吉士姚元之、邵葆钟、蒋诗、四员。著交部给予二等议叙。至前因办公失当降革留馆之长文、著仍以员外郎用。昆山、著以笔帖式用。施杓、著免其徒罪。加恩赏给编修。誊录谢宝树、吴友篪、杨书绩、张元伟、王钧、黄向荣、六人。著赏还各原职衔。毋庸给予议叙。其提调纂修协修校对收掌繙译誊录各员、及供事人等。俱著照禄康等所定等第。交部查照该馆旧例。分别给予议叙。以示朕推恩锡类懋奖勤劳至意。　　

○又谕、本日德文李钧＜闲＞奏、请挑修张家湾正河、以复运道一摺。据称运河到处流沙、不能建设闸座、全赖河形湾曲、蓄水济运、今康家沟水一直下注、北高南下、本年暂用济运、已多溜激坎阻等事、请于十月内择吉兴工、挑修张家湾正河、堵筑康家沟抄河、以资经久等语。自系实在情形。著温承惠迅即委员估勘。动项兴工。务于年内赶完。俾新漕得以畅行无阻。　　

○两江总督铁保等奏报、秋汛安澜。得旨嘉奖。颁发王营减坝河神庙御书扁额曰恬流昭佑。赏还铁保一品顶带、花翎。余升叙有差。　　

○河东河道总督吴璥等奏报、秋汛安澜。得旨嘉奖。下部议叙。余升叙有差。　　

