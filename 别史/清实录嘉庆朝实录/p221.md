<!-- { "loadSidebar": true } -->
○辛酉。谕内阁、英善等奏、本年廓尔喀例进表贡、可否令其赍至边界、接收送京一摺。该国王年纪幼小。自应格外加恩。用示体恤。此次例进贡物。敬谨赍至边界。由内地派员接收。代为呈进。所有恩赏该国王之件。即在边界地方发交该国王派人祗领。此后应进例贡。俟该国王年长能经理国事时。再遵照定例。仍遣噶箕等赍贡赴京可也。。　　

○谕军机大臣等、上年十二月。曾允陈大文奏请、赏给旗租银二十万两。交该督于直隶被灾之六十余州县。除大赈之外。自本年正月起。至四月麦收时止。各按地方村庄多寡远近。广设粥厂。无论极次贫民。一体赈给。乃近日来京就食贫民。已多至二万余人。自系直隶各州县并未认真办理。灾民无从糊口。闻京师五城各厂散给粥饭。较为得实。是以扶老携幼。相率来京。当此青黄不接之时。该州县不能于所属灾黎妥为抚恤。则前此赏发银二十万两。不知所办何事。岂此项旗租银两。并未徵解齐全。实领实支。竟以灾赈为名、借词开销耶。著陈大文详确查明。如赈恤银两实有不敷。不妨据实奏请。若系地方官玩视民瘼。藉端侵蚀。即指名严参。以示惩儆。转瞬三月初旬。朕恭谒西陵。若跸路所过。经朕目击各州县有灾黎失所之处。惟陈大文是问。将此谕令知之。　　

○内务府奏、内府三旗护军营护军统领。遇军政之年。请照文职三品京堂京察例。毋庸派王大臣验看。径由内务府大臣咨送兵部。带领引见。从之。　　

○壬戌。谕内阁、宗室会试。前经宗人府等衙门会议、于三月初四日点名。考试官于初三日豫行入闱。较常例早至三日。第念宗室应试人数本少。若先期另为一场。一切稽察支应。较多一番经理。不若仍照乡会试旧制。于初八日入场。点名在八旗及各省士子之前。并另编坐号。不致拥挤。颁发钦命试题。先行揭晓。已足优示体制而省纷繁。考试官仍照定例于初六日入闱。所有本年宗室会试。即照此办理。嗣后宗室乡会试日期。均著为令。　　

○又谕、长麟＜闲＞任陕甘总督以来。于剿捕贼匪各事宜。未能认真出力。前此奏报傅家镇剿贼一事。闻彼时长麟漫无筹措。若非富成极力救援。几至为贼所困。而富成即因此阵亡。且长麟所奏情节。其中亦不免讳饰。其查拏汧阳悄悄会一案。任用萧福禄、杀戮过多。办理亦未妥协。朕因其在陕不甚得力。且念伊母年老。加恩令其来京。但若照现在职分、仍以一品大员补用。未免不足示惩。长麟、著不拘文武、以二品职衔补用。现在吏部左侍郎文宁出差之缺。长麟到京后。著加恩署理。英和不必兼署。　　

○又谕、副将韩自昌剿贼阵亡。前经额勒登保奏到。当即交部赐恤。兹闻伊即系前次阵亡副将韩加业之胞兄。弟兄均没于王事。且家有八旬老母。甚为可悯。韩自昌、著加恩照总兵阵亡例议恤。其一切资送回籍。俱官为办理。再加赏伊母银三百两。并著惠龄派地方官。于伊原籍官建祠堂一座。赐名双烈祠。令本处地方官春秋致祭。伊共有子几人。俟服阕后俱著送部引见。如无子嗣。即查伊胞侄咨送。以示朕优恤忠荩至意。　　

○癸亥。谕内阁、本日巡城御史明伦茅豫等奏、拏获拒捕伤兵案内贼犯一名、并声明吏目杨立干、应否量予鼓励一摺。此等缉捕事件。原系五城司坊官专责。如有拏贼多名。并缉获紧要之犯。办理果能迅速。经朕加恩。或将该员量予议叙。或赏给缎匹。皆非可援以为例。乃自上年以来。步军统领、五城、多有拏获寻常案犯。辄即奏请恩叙者。殊觉过滥。即如外省地方官。遇有拏获邻境盗犯。仍须查明本境无承缉未获之案。方准量予议叙。若似此拏获一二寻常案犯。乃职分应办之事。遽尔纷纷渎请。恐启儌幸之渐。且摺内有不分畛域之语。尤属失当。五城近在辇毂之下。非外省邻封可比。有何畛域可分耶。杨立干、著不必给予议叙。嗣后遇有拏获寻常案犯者。俱不准奏请议叙。　　

○谕军机大臣等、永定河工程。节经降旨以工代赈。上年那彦宝等、因工次需用人数较多。恐其不敷。曾经奏明、令该督陈大文招集灾民。来工佣作。本年开工以后。已阅旬日。闻该处募用人夫。不过三千余人。而卢沟桥一带饥民云集。不获佣工趁食。恐聚集日久。不免滋生事端。著传谕那彦宝等、察看情形。如工次或可添用人夫。即量为雇用。俾穷黎得资糊口。于工赈事宜两有裨益。仍将该处近日约有饥民若干。据实具奏。　　

○湖北巡抚全保等奏报、夹击王曾等股贼匪获胜。得旨嘉奖。将弁升叙有差。　　

○甲子。遣官祭昭忠祠。　　

○湖南按察使秦瀛、因病乞假。允之。以江西盐法道李亨特、为湖南按察使。　　

○乙丑。谕内阁、御史王宁＜火阜＞奏、请重军机大臣责成、以肃纶言一摺。自雍正年闲初设军机处。于大学士各部院尚书侍郎中、遴派数人。在内行走。本为筹办军务。而各直省寄信事件。以及在京各衙门遇有应降谕旨。势不能纷纷令群工承缮。是以俱由军机处拟写交发。令事有统汇。以昭画一。是军机大臣承旨书谕。并非将臣工翊赞之职。尽责之此数人也。内外满汉大臣。俱经朕特加擢用。谁不宜尽心匡弼。必专责之军机大臣。则其权过重。若承奉谕旨之事。军机大臣得以力阻不行。则外人又将以揽权指摘矣。况我朝列圣相承。乾纲独揽。皇考高宗纯皇帝临御六十年。于一切纶音宣布。无非断自宸衷。从不令臣下阻挠国是。即朕亲政以来。办理庶务。悉遵皇考遗训。虽虚怀延纳。博采群言。而至用人行政。令出惟行。大权从无旁落。朕初阅该御史所奏。以为必有指陈时务、胪举切要者。及详阅摺内。乃专指上年停止前往盛京一节。谒陵展敬。为登极后应行大典。朕彼时明降谕旨。于六年秋孟启行。事关礼制。岂臣下所可阻止。嗣因御史沈琨张鹏展等、以军务未竣。恳请展期。交王大臣等会同妥议。以为应如所请。是以降旨暂行停止。即上年春闲。曾有旨巡幸木兰。后因夏闲雨水过多。亦停止秋狝。此皆朕临期酌度。岂军机大臣能于春闲即逆料夏雨情形、豫为阻止耶。至该御史称銮辂所经、地方官早为备办、永平一带糜费已多、不能开销等语。谒陵谕旨。系五年十一月初二日颁发。至六年正月二十七日降旨停止。为时无几。且距七月启銮之期又远。地方官有何豫办不能开销之处乎。至该御史所奏、前谕已发、复行改拟、不敬于先、遂至不信于后等语。试思前史所称为诏令不信者。如恩旨已降。或应行蠲贷、而实未均沾。或业已豁除、而仍行科敛。我国家曾有此等事乎。至于明发谕旨。有经朕再四思维。尚有未尽周妥之处。或臣工陈奏未便。因而复行停止者。此正欲事臻尽善。故不厌反覆精详。若必回护前旨。固执己见。势将文过饰非。蹈言莫予违之习。岂古帝王从善如转圜之道乎。又所称军机大臣昧于大体。不当仅于语句笔画小误。始行自请议处。所论亦属非是。誊写谕旨。虽系章京之责。但军机大臣于进呈事件。理当敬谨校核。既有错误。自应请议。况朕亦时加宽免。何尝仅于细务加之责备耶。国家设立言官。原期于国计民生。指陈利敝□大。近日科道陈奏。且略有确据者。朕无不立加根究。即如朕擢用明安。因御史汪镛参奏斗鹑一案。经军机大臣会同刑部审出明安听情受贿情节。请旨解任。当即将明安革职。至定拟时。承审大臣奏请发往乌噜木齐。又经特旨改发伊犁。而汪镛即予升擢。何尝不奖言路以宏采纳。但其敷奏毫无指据者。亦安能概予施行。现在邪教余匪未净。科道等并未将如何设法绥辑。如何筹及生计。及功竣后如何办理善后事宜。即外省地方仓库、如何积贮充实等事。一一酌筹。切实具奏。而直隶州县被灾饥民。节次发帑设赈。及散给棉衣。以工代赈。近日京城附近地方饥民领赈者。至二万五六千人。现又于城外增添饭厂。亦从未有御史一言奏及。其哓哓渎奏者。如用平恕、则王苏以为不应复任江苏学政。用黄永沛、则游光绎以为不应仅循资格。用人黜陟。为朝廷大柄。该御史等于谕旨既发后。尚欲奏请彻回。而王宁＜火阜＞于应行改彻之旨。转以为不宜更易。若国家用人行政。其是非得失。悉听诸言官臆说。势必假公济私。把持朝政。如明季科道劣习。亦岂能于朕前尝试耶。王宁＜火阜＞所奏谬妄。著将原摺掷还。嗣后科道等遇有应行陈奏者。仍直言无隐。毋得似此率意妄陈。自干咎戾。将此通谕知之。　　

○又谕、陈大文奏、北运河应行建筑堤坝、挑淤开河各要工、绘图进呈请旨一摺。运河堤坝。原以保护民居。利济漕运。如有河身淤塞、及堤岸损坏之处。自应随时挑筑。兹既据该署督勘明、应行开挑河沟六处。共计一千五百余丈。建筑加培堤坝十三处。共计二千余丈。均属险要。著照所请、准其照估挑筑。所需工料银两。即在通永道库备贮要工项下动用。该署督务当督饬工员。认真办理。毋任稍有侵冒、此外如有似此应行挑浚者。仍著该署督详查酌办。务于大雨时行之前。俾各工均臻完善。免致泛溢。　　

○谕军机大臣等、那彦宝等覆奏永定河工需用人夫、并灾民实数一摺。据称今岁卢沟桥一带工程。需用匠役居多。所有雇用人夫。祇可挑水挖土。擡运灰石。有万余人已足敷用等语。自系实在情形。惟念该处饥民聚集数千。其南北两岸已开工段。现据那彦宝等、饬令陈凤翔、蒋耀祖、派兵将灾民分送各汛佣作。其食力者已属不少。所有未开工段。将次兴筑。仍著那彦宝等悉心筹画。能多用一夫。即少一饥民嗷嗷待哺也。　　

○添设直隶永定河兵四百名。由督标、提标、宣化、天津二镇标、抽拨。从署总督陈大文请也。　　

