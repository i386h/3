<!-- { "loadSidebar": true } -->
镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆元年。丙辰。九月。癸卯朔。赈甘肃皋兰、金、靖远、陇西、宁远、伏羌、安定、会宁、通渭、漳、洮、平凉、盐茶、隆德、静宁、固原、平番、十七厅州县、并沙泥州判所属。被旱灾民。缓徵安化、合水、环、泾、灵台、镇原、六州县。新旧银粮草束。　　

○是日。驻跸密云县行宫。　　

○甲辰。驻跸南石行宫。　　

○乙巳。上侍太上皇帝诣安佑宫行礼。　　

○还圆明园。　　

○丙午。以翰林院侍读学士刘凤诰、侍读余集、充日讲起居注官。　　

○以江苏太湖协副将陈安邦、为苏松镇总兵。　　

○加赏广宁门外普济堂煮赈小米三百石。　　

○丁未。谕内阁、户部议覆、四川总督伯和琳等汇奏、湖南动用军需各款一摺。除覆准各款依议准行外。其随营长夫制给帐房以资栖止一款。经户部议以此项长夫。军需例内并无给予帐房之条。固属照例议驳。但长夫随大兵进剿。经历险峻。非右粮台人夫。尚可搭棚栖止。且苗地雨多晴少。与湖北情形不同。此等长夫。自难令其露处。又帐房每架不过容住六七人。今该督等请按照十名给予帐房一架。尚属撙节办理。所有此项给与长夫帐房一款。亦著一体准其开销。　　

○永保等奏报、剿平钟祥县贼匪。得旨嘉奖。晋提督庆成、太子太保。加副都统鄂辉、太子少保。并都统衔。总兵官阿克东阿、太子少保。赏兵丁一月钱粮。　　

○赈安徽宿、灵璧、凤阳、泗、盱眙、五州县。被水灾民。缓徵本年额赋。又缓徵寿、凤台、怀远、定远、亳、太和、天长、七州县。本年额赋。　　

○戊申。河东河道总督李奉翰奏报、秋汛安澜。出力员弁。下部议叙。　　

○调镶蓝旗蒙古副都统富俊、为镶白旗满洲副都统。　　

○己酉。上奉太上皇帝命。御出入贤良门。率皇子诸王等习射。　　

○庚戌。上御勤政殿听政。　　

○以翰林院侍讲学士瑚图灵阿、为詹事府詹事。　　

○辛亥。谕军机大臣等、昨据冯光熊等奏、青溪县有聚众戕官之案。此等教匪。仓猝纠合。人数谅属无多。易于办理该县王懋德。系属汉员。未察虚实。冒昧前往致被戕害。现在花连布带兵往捕。伊系本省提督且久历戎行。而冯光熊又调拨附近兵勇。亲往查办。想无难克期扑灭。但必须将戕官之犯严拏务获。详悉问明。从重办理。方足以儆凶顽而伸国宪。将此谕令知之。　　

○壬子。以兵部右侍郎李潢、知武举。工部尚书彭元瑞、为武会试正考官。内阁学士吴省兰、为副考官。　　

○癸丑。谕内阁、湖南省自剿捕苗匪以来徵调各兵。打仗俱为出力。屡次加恩普赏钱粮盐菜银两。兹闻该处山深箐密。晴雨寒燠不时。兵丁等染受瘴疠。致有疾疫。而屯土弁兵。不耐炎暑。因病身故者颇多。殊为恻然。该兵丁等出力剿贼。染疫身故。与寻常在军营病故者不同。著即交姜晟等查明。除现在患病者抽换回至辰州。俾资调养外。其有因瘴身故者。均著奏闻。照阵亡例交部赏恤。并著先行传知各兵。俾知感奋。以示朕轸恤勤劳格外施恩至意。　　

○谕军机大臣等、姜晟等奏和琳病逝。此时剿捕苗匪吃紧之际。不可无人督率。明亮、鄂辉、著即就近驰赴湖南。接办总统军务勒保前因云南猓黑滋扰。令其驰回云南查办。但昨据江兰奏、已将猓匪围住即日带兵进捕。又有珠隆阿、苏尔相、永宁在彼。不乏大员督率。勒保亦即回至楚南。同明亮、鄂辉、筹办一切。将此各传谕知之。　　

○晋赠故太子太保四川总督伯和琳、一等宣勇公。以其子丰绅宜绵、袭爵。赐祭葬。谥忠壮。入祀昭忠祠。贤良祠。仍准其家自建专祠。　　

○加湖南巡抚姜晟。总督衔。以湖广提督刘君辅。年老留营防堵。另候简用。以都统衔鄂辉、为湖广提督。　　

○甲寅。贵州巡抚冯光熊奏报、攻剿小竹山贼。夺获堕河坡要卡。得旨嘉奖。按察使常明等、下部议叙。赏兵丁一月钱粮。　　

○以办理湖北郧阳府属粮台赈务无误。赏陕西粮道孙藩花翎。　　

○乙卯。遣官祭都城隍之神。　　

○旌表守正损躯安徽阜阳县民徐宗款女徐氏。　　

○丙辰。惠龄奏报、杀凉山贼匪夺获狮子山等五处要卡。得旨奖赉。赏兵丁一月钱粮。　　

○以硐老山空。封闭贵州月高岩新寨等矿厂。从巡抚冯光熊请也。　　

○丁巳兵部以武会试中额请。得旨、汉军取中一名。直隶取中六名。陕甘取中六名。广东取中三名。河南取中一名。山东取中四名。江苏取中一名。安徽取中一名。山西取中一名。湖北取中一名。湖南取中一名。四川取中一名。广西取中一名。福建取中一名。浙江取中一名。江西取中一名。云南取中一名。贵州取中一名。　　

○福宁等奏报、剿平宣恩县龙马山贼匪。得旨奖赉。升游击董宁川、为参将。　　

○荆州副都统成德等奏报、剿擒关口贼匪。得旨嘉奖。副将衔朱士奉等、升补有差。　　

○戊午。调科布多参赞大臣贡楚克扎布、为塔尔巴哈台参赞大臣。以兵部右侍郎特成额、为科布多参赞大臣。　　

○除甘肃灵州新接、早元、二堡冲塌地额赋。　　

○己未。谕内阁、本年系停止勾决之年。军机大臣会同刑部。将秋审朝审各犯。情罪尤重者。照前例摘叙案由。请旨另勾。缮摺具奏。朕一一详加披阅。官犯二十一名内。史恒岱。短交仓库盐课。及应赔款项。至一万余两之多。复又馈送浦霖、钱受椿、玉器银两。声名狼籍。傅拔违例擅受。诈赃逼毙人命。焦德芳受贿纵犯。骫法营私。恒义、佛进保、身系卡伦侍卫。有稽查私玉之责。乃转受民人戴传经等银两。代为夹带私玉。均属贪鄙不法。以上五犯。情节甚重。俱著即行处决。其余官犯路钊等十六名。均系短交库项。任意亏缺。盈千累万。情节俱重。但念此案人犯众多。皆因伍拉纳。浦霖等婪索抑勒所致。尚有一线可原。其彭良谡一犯。在知县任内。亏缺及赔项。至五万余两之多。本应绞决。因念伊父在木果木军营殉难。业已改为监候。然因此次停勾之后将来仍得援例议减。不足示惩。路钊等、仍著永远牢固监禁。遇赦不赦。以示朕法外施仁至意。所有常犯小德六等、或连毙二命。或故杀幼孩。或因奸谋死本夫。或诬窃致毙良民。核其情节。均法无可宽。著照拟即行正法。　　

○庚申。旌表守正被戕四川华阳县民刘信怀女刘氏。　　

○辛酉。谕军机大臣等、永保等带兵追剿逸匪。将向西奔窜之贼。先行剿净吕堰驿大路。已无阻隔。所办尚好。但贼现向东逃。永保等务须上紧追捕至枣阳唐县等处景安务须督率官兵。严密堵截。如有窜匪立即擒获。毋使漏网。将此各传谕知之。　　

○以河南巡抚景安。堵剿教匪。筹办军需无误加太子少保。　　

○壬戌。遣官祭历代帝王庙。　　

○大学士阿桂、以耳聋辞兼管兵部允之。　　

○乙丑。成德等奏报、夺获蓼叶口长冲贼卡将弁等下部议叙。赏兵丁一月钱粮。　　

○缓徵湖北江夏、嘉鱼、二县、水灾新旧额赋。　　

○丁卯。谕军机大臣等、昨据景安奏、探得滹河镇地方被贼焚掠。并接舒亮等知会。贼众向不北奔窜。已降旨派兵六千。前往追剿。尤为得力。若贼匪尚在滹河镇附近屯聚。则此项新调官兵。自当先赴豫省合剿。傥贼闻风南窜豫省无须兵力。当即令前赴永保处帮同剿贼。著永保、景安、酌量形势。差人迎探。向带兵之巴克坦布等、明白告知。勿使无所适从。若各兵未到之先。永保、景安等、已将该处贼匪剿净。并生擒刘之协、姚之富、刘起荣、张富国等、亦即一面奏闻。一面明白行知带兵各员。令其于途次转回。以省劳费。　　

○免齐齐哈尔、黑龙江、两处官庄人等旧欠粮石。　　

○戊辰。予故贝勒绵惠、祭葬如例。　　

○己巳。孝慈高皇后忌辰。遣官祭福陵。　　

○庚午。上还宫。　　

○以故贵州瓮安县属水司正八品土官犹纯仁子懋贤、袭职。　　

○户部议准、前任两广总督兼署广东巡抚朱圭疏报、广东合浦、开平、恩平、三县、开恳地十八顷有奇。照例升科。从之。　　

○以孟冬时享。太庙。自是日始。斋戒三日。　　

○辛未。孝敬宪皇后忌辰。遣官祭泰陵。　　

○广西太平府属凭祥土知州李樟。因病告替以其子燕、袭职。　　

○壬申。谕军机大臣等、永保等奏称、贼匪直奔仓台。即派将弁绕赴滹河堵截。舒亮、乌什哈达等带兵往湖阳截剿。永保等、自西分路迎击等语。漫无端绪。贼向东逃。岂有自西迎击之理。且贼匪既直奔仓台。沿途焚掠。急需剿捕。永保、恒瑞等、自当酌分一人。亲往督兵。迎头剿捕。何以仅派将弁及舒亮等、分路前往。况永保等所带官兵。已在贼匪之后。摺内何得称设法兜截迎击。且贼匪在滹河镇抢掠后。是否即将该镇抢踞。而仓台地方。先经景安带兵堵截。贼匪直奔仓台后。是否即在仓台附近地方屯聚。抑又窜往何处。舒亮等如何绕道堵截。曾否追及贼匪。痛加剿杀。永保等、现在带兵前往何处追剿。一切实在情形。前后颠倒。并未详悉奏及又据奏知府完颜岱禀称。邓州义勇。请随同官兵杀贼。永保等即令带往协剿。完颜岱系属文职。自应酌派奋勇镇将。帮同剿办。乃永保等亦未计及此。即实因兵力疲乏。不能分布围剿。必须俟京兵及山东直隶兵到彼。方能进击。亦应据实奏明。岂得仅以设法兜截虚词。敷衍塞责。看来永保等竟因贼势分窜。一筹莫展。实属无能。永保、恒瑞、景安、庆成、俱著严行申饬。　　

○命五城于冬春二季设厂煮赈。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

