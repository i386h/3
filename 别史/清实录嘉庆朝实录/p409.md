<!-- { "loadSidebar": true } -->
○谕内阁、前因兼管府尹侍郎莫瞻菉、于崔成辅控告王文元霸地抢割凶殴一案。有将被告释放、并在私宅传讯之事。特降旨令留京王大臣、会同刑部堂官传伊询问。并令府尹秦瀛明白覆奏。本日留京王大臣等奏、询据莫瞻菉称、向来寻常案件、带至私宅问供、仍交衙门承办、系常有之事、此案因王兆屡传不到、是以掌责、其被告王文元、因时届农忙、是以取保、并未断结、亦无受贿情敝□大等语。顺天府公事。该兼尹自应会同府尹在于公署审办。今莫瞻菉将案件常带至私宅问供。即属违例。又据秦瀛覆奏称、向例该衙门遇有发属审讯事件、应俟委员讯详、始行会同覆讯、即须亲提、亦无兼尹独自提讯之例、此案莫瞻菉札谕大兴县保释王文元、系伊未到任以前之事、至现在该兼尹不俟委员勘详、并不与该府尹关会、辄在私宅问供掌责、又将王文元释放、实非事理所有、伊未能豫行觉察、恳请交部议处、并请将听从莫瞻菉释放被告之大兴县何道榜、于定案后议处等语。是莫瞻菉于业经委员勘办之案、忽行提讯。若非听情受贿。因何不会同秦瀛。辄在私宅自行讯问。实属专擅违例。即此一节。已不胜兼尹之任。其将原告掌责、并将王文元释放之处、种种可疑。更难保无听受贿嘱情敝□大。莫瞻菉、著先革退兼管顺天府府尹。交部严加议处。仍著刑部提集案犯秉公究讯。将被告王文元有无托情行贿、莫瞻菉是否徇私曲庇、严行追究。不可稍存偏袒。并传询大兴县知县何道榜、有无通同舞敝□大之处。先行讯明。迅即具奏。将莫瞻菉仍在公所看守。听候谕旨。至秦瀛于瞻菉违例专擅之处。并不早行参奏。至降旨询问。始行据实覆奏。亦有不合。著交部议处。其大兴县何道榜、于顺天府衙门饬交取保候讯人证。并不禀知秦瀛。听从莫瞻菉一人提讯释放。即无通同情敝

□大。亦应于定案后查例议处。至本案悬宕已久。并著交刑部、即行秉公断结、按律办理。寻议上。得旨、莫瞻菉降四级调用。　　

○以兵部尚书邹炳泰、兼管顺天府府尹事。　　

○以剿捕福建洲仔尾等处贼匪出力。赏屯外委潘天赐等、顶带有差。　　

○壬子。上御依清旷。勾到福建、广西、云南、贵州、新疆、情实罪犯。停决福建官犯二人。斩犯三人。绞犯六人。广西斩犯四人。绞犯一人。云南斩犯六人。绞犯四人。贵州斩犯十人。绞犯四人。新疆绞犯一人。余八十六人予勾。　　

○谕军机大臣等、本日德楞泰奏到、朕以为必系剿贼胜仗情形。及加披阅。尚系未经击剿。太觉迟缓。宁不念及朕宵旰廑念。无时或释。虽在木兰行围遣将筹兵。未出崖口。先令星夜驰往。特为早一日成功。百姓早一日安枕。若如此耽延。大失朕望矣。前据奏称、贼匪攻扑堡寨。经寨民等剿御。贼即败退。可见贼势不为猖獗。若似此迟逾日久、动辄以待兵为词。是真养痈贻患。岂德楞泰竟欲俟温春等所带东三省兵、并富翰等续带之兵、一齐到彼后。始行剿办。有是理乎。看来德楞泰竟不免先形气馁。屡次迁延。此旨到日。若再不即时督兵剿击。或致任贼远窜他处。则惟德楞泰是问。慎之勉之。又据另片奏、杨遇春等所带新兵、即令随同打仗、傥临阵不前、稍露形迹、即当乘北兵威、随时惩办等语。所奏尤属大谬。此时叛匪、尚不能克日扑除。其随同打仗新兵、方当驾驭鼓励。俾之异志潜消。若伊等未露端倪。转欲为狝薙之举。是直激之使变。从前剿办教匪时。凡伏而未动之邪匪、尚不令搜索诛锄。何况此等新兵、已隶营伍。德楞泰惟当遵照节次谕旨开诚晓谕。仍密为留意。若稍涉冒昧、致酿事端。恐德楞泰不能当其咎也。德楞泰著传旨申饬。仍即将现有兵力、上紧赶剿。迅速蒇功。至特清额现已驰赴倭什布一路。著即饬令在西路防堵。如有贼匪窜近。即当带兵剿击。勿徒株守。或贼踪尚远。即带兵东进夹击。傥任贼匪西窜。则惟倭什布、特清额、是问。将此谕令知之。　　

○拨山西藩库银三十万两。解往陕西。以备军需。　　

○癸丑。谕内阁、据费淳长麟奏、连日审办直隶省官吏勾通侵帑一案、除州县短解司书银匠侵蚀之外、尚有知情分赃之各幕友长随人等、现已咨部斥革、分别提拏押解归审、又究出正定县知县戴书培、曾经借领司库银一千六百余两、经司书王丽南、串通将借领案卷销毁、戴书培允从、给与酬谢银四百两、幕友余用甫索分银一百两、已提到质审属实、又任县知县马河、有应解地粮银五千两、经长随赖锦堂串通司书、以实解银五钱、诓出真印库收、挖改为解银五千两、现在讯据赖锦堂先供官不知情、又供官祇给银二千五百两、供词两岐等语。并据查明历任总督藩司各任内、虚收银两数目、及失察虚收银数。开缮清单呈览。知县戴书培、以借领司库之项。竟敢与司书串通。将领案销毁。图免解还。私给与王丽南酬谢银两。目无法纪。至于此极。实堪令人发指。前任正定县知县今升昌平州知州戴书培、即著革职锁拏到案严讯。一面将伊任所及本籍赀财先行查抄。知县马河所解银五千两。虽据长随赖锦堂供称系伊与司书串通。以实解银五钱、将库收挖改。但供词闪烁。前后不符。亦应归案严讯。任县知县马河、著解任一并质讯。其串通得赃之幕友长随人等、现经费淳等分别提拏。均著迅速锁拏到案。严加根讯。将来定案时、均应计赃论罪。再加等问拟。至该省官吏幕友长随人等、敢于勾通一气。将国家正帑、任意侵吞。明目张胆。毫无忌惮。历任总督藩司、懵然不知。竟同木偶。所司何事。为从来未有之案。朕不得不从严加重办理。毫无良心之历任庸碌无能督藩、实堪痛恨。而朕不知人之咎。惟自怨耳。阅费淳等呈览单内、查出各任虚收银两、及失察虚收数目。此时惩办之法。亦应按其虚收失察数目之多寡。以分其获戾之轻重。所有各藩司任内虚收之数。瞻柱计有十九万余两。数目最多。其次即系颜检任内虚收六万三千余两。郑制锦任内虚收二万二千余两。同兴任内虚收二万余两。又均在颜检之次。其失察虚收之各总督、则颜检失察藩司虚收银二十万八千余两。为数最多。胡季堂失察虚收银六万二千余两。梁肯堂失察虚收银二万二千余两。陈大文失察虚收银七千余两。熊枚失察虚收银二千六百余两。姜晟失察虚收银一千五百余两。除病故各员外。均交部分别严加议处。颜检本系在直隶总督任内获咎之人。经朕节次施恩。弃瑕录用。赏给同知、发往南河效用。今伊在总督藩司任内、复有此重大之案。实再难曲为宽贷。颜检著革去顶带。著铁保派员押送来京。听候部议。山西巡抚同兴、亦著开缺来京。听候部议。裘行＜闲＞在藩司任内、曾虚收银一万一千余两。其署督任内、亦失察藩司虚收银一万六千余两。但为数较少。再伊于升署总督之后、因藩库款项未清。曾奏明同庆格再行查办。尚未出结。此时庆格接手查办。方能厘出敝□大端。裘行＜闲＞免其严议。著交部议处。庆格任内亦有虚收一万二千余两。但此案系伊查明举发。功过尚足相抵。庆格前经交部议叙。即著彻回议叙。免其交部议处。所有现在查出侵亏各数。将来各任总督藩司名下。俱应分赔。著费淳、长麟、于定案时。查明各该员在任月日、并虚收失察银数之多寡。分别著赔。其已故各员、亦当责令各家属名下、按数追缴。至吴熊光前任总督藩司。何以未列单内。吴熊光前任藩司。系接郑制锦之任。所有郑制锦虚收之数。伊到任后未经查出。迨＜闲＞放总督。于前任各藩司虚收银数。亦未查办将来结案时、自均有失察之咎。至伊藩司本任、竟无虚收之数。其任总督时、亦无失察本任藩司虚收之事。是否单内遗漏。抑系该书吏等因其查察较严。不敢舞敝□大。并著费淳、长麟提集司书人等、一并讯明。据实具奏。寻议上。得旨颜检著革职。发往乌噜木齐效力赎罪。同兴照议革职。姜晟、陈大文、熊枚、降四品京堂。裘行＜闲＞革职留任。吴熊光交部议处。　　

○调安徽巡抚成宁、为山西巡抚。以内阁学士初彭龄、为安徽巡抚。　　

○旌表守正被戕湖南芷江县民周勇虎妻王氏。　　

○甲寅。谕军机大臣等、铁保等奏、堵筑郭家房漫口、兴工进占并查勘王营减坝迤下水势情形一摺。此时新河一带。自盐河南堤、至六塘河北堤。水面约宽六七十里。经铁保等前往履勘。溜势甚形散漫。浅深难以定准。自不便遽行施工。现在节交霜降。转瞬水落归槽。届时该督等再行亲勘。将筑堤束水各事宜。悉心筹定。方可次第兴工。又据奏筹议碎石坦坡章程一摺。据条款内称、高堰五堡、至工尾止、长一万四千余丈、三面当冲、应全行抛砌碎石、以资培护、又称分限六年办理、本年先择其地势尤险、最为犯风之处、先为抛砌、尽五十万两为率等语。坦坡工程。原非堤岸可比。但亦必有凭藉施工之处。若竟于洪波巨浪中、将碎石抛落。不独将无限料物、轻于一掷。且亦无从稽核。偷减草率。诸敝□大易滋。断无此办法。条款内即称水中施工易于敝□大混。可见该督等、亦自知查察为难。究竟应筑坦坡处所、是否靠堤水底、旧有坡形。可以顺势依傍。渐次施工。抑竟凭空堆垛。从前自必办有章程。该督等当详细检查、酌核办理。以期工归实际。将此谕令知之。　　

○缓徵山西临汾、襄陵、曲沃、太平、洪洞、翼城、永济、临晋、猗氏、荣河、万泉、虞乡、解、安邑、夏、平陆、芮城、绛州、稷山、河津、闻喜、绛县、垣曲、霍、灵石、赵城、二十六州县、旱灾本年额赋盐课。并永济、临晋、猗氏、虞乡、解、安邑、夏、闻喜、霍、灵石、赵城、临汾、襄陵、曲沃、翼城、荣河、绛州、稷山、垣曲、十九州县、旧欠仓谷。　　

○拨江苏清河、盐城、海、安东、四州县、仓谷十万石备赈。　　

○乙辰上御依清旷。勾到广东情实罪犯。停决斩犯五人。绞犯十九人。余一百七十三人予勾。　　

○丙辰。两淮盐政额勒布奏请、河南泌阳、桐柏、二县、改行淮引。下部议行。　　

○赈两淮板浦、中正、临兴、丁溪、草堰、刘庄、伍佑、新兴、庙湾、九场、被水灶丁。　　

○丁巳。上自避暑山庄回銮。　　

