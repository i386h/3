<!-- { "loadSidebar": true } -->
○乙卯。谕内阁、李奉翰等奏、坝工水深溜激。另筹堵筑一摺。内称口门现在深至十一二丈。坝头时见蛰裂。恐徒费工料。拟在二坝迤前一带。河势坐湾向东处所。开挑引河头。另筑坝工一道。即以旧西坝留作挑水坝。请俟秋后新料登场兴工等语。此次曹汛漫工。总由该督等筑坝进埽。未能坚实。以致上年甫堵旋开。及复经镶筑后。又不能督率在工人员赶紧施工。旷日持久。水性就下。致口门日刷日深。昨有旨令刘墉、庆桂、前往查勘。即以口门跌成深塘。转瞬大汛经临。办理费手为虑。今据所奏情形。果不出朕所料。是李奉翰等疏玩迟延之咎。实无可辞。除伊江阿系属巡抚。有本任应办事务。非专办河工之员。姑暂从宽免外。李奉翰、康基田、原系河东总河。司马騊、系现任总河。厥罪均属甚重。本应革职治罪。姑念伊等向于河工尚为熟习。姑先革去翎顶。图功自赎。以示薄惩。仍俟秋后工竣。核其功过。再降谕旨。至漫口处所。现已深至十丈以外。断难再为施工。徒费工料。阅该督等所绘图说。二坝迤前一带。河势坐湾之处。向东侧注。且距新挑引河。尚不甚远。若于此处开挑河头。导入引河。似尚得力。其所称另筑坝工一道。及留旧西坝为挑水坝之处。亦止可如此办理。但黄河之性。迁徙靡常。亦未可拘执成见。已于原图改挑引河头处所。用朱笔标出。该督等务须察看情形。如此时尚可施工。或酌量所费无多。不妨先行试挖。加放宽深。俾大汛经临。水势盛涨时。或向东坐湾之处。渐成吸溜之势。若汛水直注引河。归入正河。岂不事半功倍。河道关系民生。自昨秋漫溢后。曹单下游一带。多被淹浸。迄今已逾半载。该督等办理堵筑事宜。为时已久。早应熟筹情形。迅速妥办。乃该督等既未能实力堵筑于前。及复行兴工时。又未查勘此等情形。早为筹及。直至此时束手无策。始议另办。则该督等从前所办何事。若此时刘墉等审案一经完竣。即仍遵前旨。驰赴工所。详细履勘。现在该督等所筹办法。是否形势实系如此。将来堵筑时。是否可期完善竣工。及李奉翰等因何因循于前。并不早为筹办之处。一并查明据实覆奏、毋得稍有迁就瞻徇。惟是将届大汛经临。漫口既须缓至秋汛后方始兴工。则下游一带。多系民田庐舍。必须广筹去路。俾水有归墟。方足以保卫民生。摺内所称微山湖尾闾。伊家河。蔺家山坝等处。凡可以递达六塘河归海。及分洩入黄之路。务须一律展拓。俾得畅达下注。不致壅遏为患。该督抚等亟宜派委妥员。分投查办。毋得仅以纸上空谈塞责。致干重戾。其附近漫口及下游各属。如有被灾之处。该抚尤应加意抚缓。妥为经理。务俾灾黎口食有资。毋令一夫失所。方为妥善。至现在粮艘正当北上之时。漫工既未能依时堵合。运河连成一片。粮船行走。挽运稍艰。该督等亦应照前旨。于河南插立标识。导用纤船。务须慎重办理。俾粮运得以衔尾前进。如再有途次脱空。致迟逾限期之事。必当一并从重治罪。断不能幸邀曲贷也。　　

○谕军机大臣等、此次德楞泰等、分股剿贼。复任高均德、与另股贼匪李全、张添伦、合夥。折回汉阴一带。宜绵、德楞泰、明亮、额勒登保、俱著严行申饬。其阮正通一股。由石泉洋县西窜。兴肇、柯藩、秦承恩等、未将首逆拏获。亦著严行申饬。至景安等、在九宫山等处剿杀贼匪。以少胜多。深为可嘉。再据奏贼营裹胁之人。俱将发辫翦去。绝其归路。景安等遇此等难民。俱予省释。所见甚是。各路带兵大员。俱当仿照景安办法。临阵宣谕、准其投出。亦可解散贼党。将此各传谕知之。　　

○以本年乡试。考试应开列试差人员于正大光明殿。　　

○予江苏故湖南巡抚陆燿。入祀乡贤祠。从巡抚费淳等请也。　　

○丙辰。旌表守正被戕四川大邑县民骆文亮妹骆氏。　　

○己未。以翰林院修撰石韫玉、充日讲起居注官。　　

○除甘肃宁夏县河忠堡沙压地十八顷三十亩有奇额赋。　　

○庚申。上诣黑龙潭神祠拈香。　　

○实授伯麟为山西巡抚。　　

○予陕西阵亡千总戴兴朝、祭葬世职如例。　　

○辛酉。建贵州广顺州、及洞洒、巴林、石门坎、卡子河、关岭、九盘、铁索桥、大水沟、花江渡、马别桥、坝阳、平虎江、龙场、三岔河、木耳、板蚌等处城堡。并安义镇移驻官弁兵丁衙署兵房。从总督鄂辉请也。　　

○癸亥。谕军机大臣等、李全、阮正通、二股贼匪。本由川省窜入陕境。今仍复任其折窜回川。实属疏纵。秦承恩、兴肇、王文雄、柯藩、俱著严行申饬。至高均德一股。窜入老林藏匿。势已穷蹙。何以又任其窜入陕省腹地。再富成现在剿办王三槐大夥贼匪。难以分身。勒保已派德龄。驰赴老木园督剿。该镇务须亲身督率。速将陈崇德擒获。不可又如观成、刘君辅、迁延贻误。又据秦承恩奏、陕省贼匪。渐近盩厔一带。王文雄、断难分身赴楚。景安、务须与兴肇、额勒登保等、鼓勇进剿。将贼首刘成栋、张汉潮等、速行擒获。或仍窜回川境。额勒登保、仍应迅速赴川协剿。将此各传谕知之。　　

○以西安右翼副都统七十五、为四川提督。　　

○以山东临清协副将李绍祖、为巴里坤总兵官。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆三年。戊午。五月。甲子朔。以故云南禄丰县属南平关土巡检李东来子世忠、袭职。　　

○旌表守正捐躯浙江萧山县民华体沅媳王氏。　　

○乙丑。上御勤政殿听政。　　

○以通政使司副使龚骖文、为光禄寺卿。　　

○丙寅。孝诚仁皇后忌辰。遣官祭景陵。　　

○以故鄂尔多斯贝勒栋罗布色棱弟索诰木喇布斋根敦、袭爵。　　

○免福建通省远年民欠米。　　

○丁卯。上诣大高殿行礼。　　

○还宫。　　

○谕军机大臣等、魁伦等奏、入春以后。因南风渐起。有外洋匪船窜越闽洋。并接吉庆等咨会。一体堵缉等语。外洋盗匪。经吉庆、魁伦等、节饬镇将上紧查拏。渐次敛戢。兹南风正盛之时。复有洋匪窜入。粤闽洋面相连。自应彼此知会。并力查拏。著吉庆。魁伦等、各饬水师镇将。实力侦擒。使洋匪不敢复思偷越。洋面可日就肃清。不可始勤终怠为要。　　

○戊辰。以翰林院侍读学士钱棨、为云南乡试正考官。刑部主事陈廷桂、为副考官。翰林院侍讲王绶、为贵州乡试正考官。户部主事张大维、为副考官。　　

○旌表守正捐躯河南阌乡县民周夫兴妻杨氏。陕西澄城县民杨之成妻樊氏。　　

○以上夏至祭地于方泽。自是日始。斋戒三日。　　

○己巳。命截留江西漕米四十万石。分贮山东济宁等处。接赈曹、单、济宁、金乡、鱼台、嘉祥、邹、滕、峄、城武、十州县、并临甭、济宁、二卫、上年被水灾民。　　

○庚午。孝淑皇后殡宫月祭。遣官行礼。　　

○谕军机大臣等、据刘墉等奏查勘曹汛漫工情形一摺。该处漫口跌成深塘。断难在此施工。其改挑之引河头。现据刘墉等查明。开放引河。与堵筑口门。相资并济。若先行挑挖。恐大汛时普漫停淤。请一并缓至七月后兴工。与李奉翰等所奏情形相同。惟是漫口既须俟秋汛后堵筑。下游河道。务须趁此时挑挖宽深。收来合龙后。大溜归入正河。方能顺就下之势。傥不能畅达下注。仍恐壅遏为患。所关甚钜。刘墉、庆桂、现已赴下游履勘。是否一律深通。如从前实有淤垫以致口门合而复开之处。即行据实严参。俾知儆惧。毋得徇隐。至漫水下注。广筹宣洩去路。该督等务须亲赴各处相机开放。俾去路宽广。大汛时水有所容。毋得空言塞责。将此传谕知之。　　

○户部议准、浙江盐政苏楞额疏报、仁和石堰等七场。开垦荡滩涂地共三十五顷六十二亩。照例升科。从之。　　

○辛未。夏至。祭地于方泽。上亲诣行礼。　　

○幸圆明园。　　

○问太上皇帝安。　　

○予湖北阵亡兵丁郭喜等七百二十七名、赏恤如例。　　

○壬申。以故科尔沁扎萨克达尔汉亲王旺扎勒多尔济子丹曾旺布、袭爵。　　

○免甘肃庄浪土司借给土民耔种口粮。　　

○癸酉。户部议覆、云贵总督鄂辉等查勘苗疆逆产。并酌给苗弁钱粮一摺。据称有设立苗弁之处。并无逆产。有逆产之处。不必设立苗弁。因地制宜。自不便彼此迁就。而现在添设之土守备。土千总等、均应酌给钱粮。应如所请。照湖南苗疆、贵州铜仁例。土守备、每名每年给银十六两。土千总、十二两。土把总、八两。土外委、六两。先行动项给发。俟各路逆产招佃收租后。变价拨给。惟查苗疆戡定。逆产亟应清查。应令该督等速委明干大员。逐一丈勘。勿任丝毫隐漏。就近责成各该地方官招佃收租。即将岁入租息。变价拨兑各土弁饷银。以归节省。仍将丈勘地亩若干。及每年租息银数。合计兴义四乡、贞丰、册亨、黄草坝、捧鲊、归化、朗岱、安南、普安、永宁、新城等处、添设土弁饬银。每年实需若干之处。造册咨送户兵二部查核。其苗弁关支饷银时。令贵西道、会同营员、按季监放。以杜侵冒克扣之弊。从之。　　

○四川总督勒保奏、堵剿贼匪出力、及声名素好人员。赏知府张至軨、花翎。知县刘清、以同知直隶州升用。并赏花翎。余升叙有差。　　

○旌表守正捐躯江苏桃源县民王德仁女王氏。河南鲁山县民王建媳萧氏。　　

○甲戌。上以秋狝木兰。侍太上皇帝自圆明园启銮。命怡亲王永琅、仪郡王永璇、大学士苏凌阿、尚书庆桂、留京办事。　　

