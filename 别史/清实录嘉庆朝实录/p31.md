<!-- { "loadSidebar": true } -->
○谕军机大臣等、阅秦承恩所奏、贼匪于十九日全数渡江。而惠龄等于二十一日始行济渡。本应即行治罪。姑念一时带兵乏人。仍留伊等本职。用观后效。再据奏贼匪虽已西窜。而兴安汉中地方。必得重兵防守。秦承恩之意。但以防守陕西为重。不知官兵自以追剿贼匪为急。若处处设兵防守。是将有用之兵。置之无贼之地。岂不徒分兵力。战守机宜。贵通盘筹画。宜绵现在总统军务。著权其轻重缓急。应否令艾如文带兵继惠龄等剿贼。柯藩留陕镇压。即奏闻办理。至兴肇行走已觉迟缓。断不可又留于秦承恩处帮同防守。务即迅速赶赴。与惠龄等协剿。将此谕令知之。　　

○又谕、姜晟奏四月分粮价。多有较上月贵至三四五分不等、或因广西、贵州、现赴该省采买粮石。为数略多。以致时价增长。查明据实具奏、并著该抚留心体访。严禁市侩居奇。俾市价渐臻平减。　　

○丁丑。旌表守正捐躯山东蒲台县民李烽妻刘氏。陕西三水县民张明观女张氏。　　

○免湖南逆苗滋扰之乾州、凤凰、城步、绥宁、四厅县、苗粮。　　

○戊寅。复缓徵湖北全省州县。元年漕粮。　　

○己卯。谕军机大臣等、毕沅等奏、拏获劫掠匪苗。即行正法。湖南苗疆。甫经戡定。此等强劫逞凶匪徒。自当照台湾之例。从严办理。吴老四等六犯。抢劫民人王虎。将王虎及伊妻伊子同时伤毙。情节尤为凶恶。该督等已将该犯等枭示。然其办理宽纵之咎。实所难辞。嗣后须留心随时查察。如有抢劫逞凶匪犯。即行严拏加重办理。不必拘泥常例请旨。将此谕令知之。　　

○壬午。谕军机大臣等、惠龄等所称汉江南岸道路险峻。难容并足。军装粮饷。每多迟滞。何以贼能行。而官兵独不能行。至云贼匪遭此霪雨涨水。亦断不能远遁。官兵正应迅速痛加歼杀。断无贼因官兵停留。亦不向前奔窜之理。今头股贼匪。已窜太平大竹河地方。而二三股贼匪。尚在西乡一带。惠龄等若能趁此新到兵力。赶上贼匪。擒获首犯。尚可将功折罪。至惠龄等覆奏阿尔萨朗等阵亡一节。殊不明晰。岂有领兵大员。及章京前锋校等六十七名。同时受伤阵亡之理。况阿尔萨朗。带领健锐营劲兵千名。即猝遇贼匪。无难奋力剿杀。何致被贼戕害官兵如许之多。非阿尔萨朗漫无调度。即系扎营未定。以致贼匪攻扑损伤。仍著惠龄等议悉具奏、又兴肇等奏、查办捏造谣言之闻士道。拏获正法。并探闻贼匪欲与大宁匪党合夥之信。现在贼匪大夥。俱已渡江向西南奔窜。一二奸徒。于贼去后妄布谣言。恐吓乡愚。原属事势所有。祇须酌派员弁。在彼查办。兴肇不值因此带领多兵。藉词延缓。将此谕令知之。　　

○癸未。谕军机大臣等、吉庆、与彭承尧、分两路前进。将隆或贼寨攻克。西隆边界苗寨。惟亚稿、隆或、二处。聚集苗匪较多。今隆或既经攻克。止有亚稿一处。现在吉庆等乘胜进攻。谅可即日扫荡。肃清后路。带兵渡江。进赴南笼。与黔省会合夹击。勒保吉庆等、务将为首之仙达、仙姑、及汉奸人等、按名擒获。其余夥党。得剿则剿。得抚则抚。早一日蒇功。则地方早一日宁帖。将此传谕知之。　　

○旌表守正捐躯直隶元氏县民王孚惠妾骆氏。江西新建县民胡中驰女胡氏。　　

○甲申。刑部题驳、山东巡抚伊江阿疏称、王二殴毙无名男子。自行投首。问拟绞监候。准其援免一案。得旨。此案王二殴毙事主。系属无名男子。案隔二年。若非该犯投首。无从破案。今既自行投首到案。尚属畏法可矜。刑部所驳。未免过当。著照该抚所请。问拟绞候。准其援赦宽免。至所称照例在该犯名下追埋葬银二十两一节。事主既无名姓。焉有尸亲。所追银两。无从给领。亦属有名无实。因思王二虽经自首。但究系拒捕毙命。仅以杖责完结。不足示惩。王二。著免其再追埋葬银两。仍于绞罪上照例减等、予以杖流。用昭情法之平。　　

○以福建嘉义县提牢吴恭和、缉盗伤毙。照伤亡例赐恤。　　

○赏安南夷都司阮长佑泉、以获解洋盗故也。　　

○乙酉。谕军机大臣等、现在贼匪窜往川陕界上。距襄阳甚远。从前留防之兵。早应彻出调往协剿。兹据汪新查明。始知各处防兵。尚有二千八百七十余名之多。以如许有用之兵。置之无贼之地。殊属无谓。汪新现调汉江北岸各处防兵。前赴军营。自应如此办理。至派往竹溪竹山防守之兵五百六十余名。原属过虑。但刘君辅等、现由郧阳驰往大宁剿贼。亦须兵力。若汪新已将此项官兵派往。即毋庸另行改拨。至襄阳地方。久已无贼。不必徒劳兵力。其原留郡城之兵四百七十余名。足资弹压。此外尚有原驻之江西兵四百名。如无需用之处。即彻回本省归伍。将此谕令知之。　　

○又谕、陆有仁奏、甘省四月分粮价。较上月加增一二分至四五分不等、恐该处民食拮据。著传谕英善。迅即赴甘。查明各属粮价昂贵地方。有应行平粜及酌加蠲借各事宜。奏闻妥办。务令民食不致缺乏。粮价平减。　　

○赏苗疆出力兵丁乡勇、一月钱粮口粮。　　

○丙戌。举行嘉庆元年大计。江苏、卓异官九员。不谨官二员。浮躁官二员。年老官五员。有疾官三员。才力不及官一员。浙江、卓异官十员。不谨官二员。罢软官一员。年老官六员。有疾官七员。才力不及官一员。安徽、卓异官八员。不谨官一员。罢软官一员。年老官四员。有疾官一员。才力不及官二员。广东、卓异官十三员。不谨官三员。浮躁官四员。罢软官一员。年老官三员。有疾官三员。才力不及官二员。广西、卓异官五员。才力不及官一员。不谨官二员。罢软官二员。有疾官二员。年老官五员。分别议叙处分如例。　　

○旌表守正捐躯直隶平泉州民范学智女范氏。安徽蒙城县民张得时妻王氏。　　

○加赈陕西肤施、安塞、靖边、定边、怀远、绥德、米脂、七州县。元年被旱灾民。并蠲缓额赋有差。缓徵甘泉、延长、延川、宜川、安定、保安、榆林、葭、神木、府谷、清泷、吴堡、十二州县额赋。并借欠仓谷。　　

○戊子。伊克昭正盟长鄂尔多斯扎萨克贝勒栋罗布色楞、以疾解职。以副盟长扎萨克贝子喇什达尔济、为伊克昭正盟长。　　

○己丑。谕军机大臣等、观成奏、驰抵大宁。并截杀扑卡贼匪。阅图内九龙池贼巢外。祇有贼卡三处。官兵拏卡紧迫。势已穷蹙。看来贼势断不至窜入竹山竹溪。刘君辅、马瑀、徐昭德、竟不必在彼株守。宜速赴大宁。与观成会合夹击。一经竣事。均即驰赴太平西乡一带。帮同宜绵等迎剿楚匪。惟图内贼巢东西北三面。俱有官兵营卡。南面较空。虽该处大山溪河。可以拦阻。究恐贼人因官兵三面进压。乘隙向无卡处南窜至云阳一带。追捕又形费手。刘君辅等到后。兵力众多。应遵照朱笔标识。酌分官兵拏卡围逼。将此谕令知之。　　

○又谕、苏凌阿等奏、丰汛坝工堵合后。将挑水坝接长。大溜全向中泓。坝前新滩。较前加宽至二十余丈。足资拥护。目下正届大汛之期。坝工益资巩固。该督等仍当留心防范。不可稍有疏懈。　　

○旌恤遇贼捐躯湖北房县知县魏相臣妻计氏。计氏母萧氏。邑武举谢龙恩母刘氏。民妇李傅氏等九口。如例。　　

○旌表守正被戕四川南部县民郑衍顺妻张氏。　　

○辛卯。谕军机大臣等、据惠龄奏、官兵行至安坪地方。山水骤涨。侍卫台费英阿等被水冲去。此皆惠龄等不诚不敬所致。为将之道。总在察看天时地利。知所趋避。主能计出万全。今当大雨时行之际。扎营地方适当山水之冲。岂非置之死地。至官兵等行走劳苦。朕心甚为轸恻。著将此旨。传齐官兵。面加晓谕、以伊等若遇带兵大臣调度得宜。早可杀贼立功。今因惠龄等种种迟延。致令官兵冒险受苦。其咎皆在主将。而伊等实为劳勚。是以特加恩赏。庶使官兵共知感奋。　　

○又谕、前因楚匪扰至豫省。随州一带。距光固较近。恐其东窜颍亳。是以谕令王柄、定住、带兵在交界防堵。今楚匪已由豫陕窜入川省。不特豫省宁谧。即陕境亦无贼匪。颍亳一带。何必驻兵防守。王柄自应前赴徽宁各处。查阅营伍。至多兵在颍亳久驻。究恐滋扰。著传谕苏凌阿。酌量情形。如该处已无需兵力弹压。即饬知定住。彻回原伍。　　

○以收复东乡、及叠次剿贼功。赏游击魏攀举、巴图鲁名号。知府严士鋐、副将富明阿、参将王清弼、都司张明、张允成、张成、毛伏、土都司哈科、纳耳结、守备尤汉玉、罗伏远、李东山、千总杨春和、花翎。守备何君佐等、蓝翎。余升擢有差。　　

○赏四川陈家坝剿贼兵勇、一月钱粮口粮。　　

○赏四川安坪被水冒雨兵丁、一月钱粮。　　

○壬辰。遣官祭火神庙。　　

○谕军机大臣等、陈大文奏称。有安南投回之吴大相、庄得利、李大安等、率同夥党及家属一百余人。首缴船只器械。情愿随同兵役搜捕洋匪。已将倡率投首之吴大相等三名。各赏外委金顶。此等投首之人。既经赏给顶带。即与营弁无异。何必心存歧视。惟当随时留心查察。不独随同官兵捕盗之人。应妥为驾驭。恩威并用。即回籍安插人等、亦不可不密为防范。以期化顽为良。将此谕令知之。　　

○旌表守正捐躯河南禹州民韩元士妻袁氏。　　

○癸巳。谕军机大臣等、额勒登保统领官兵。连克大塃口木城石卡。杀贼四百余名。据奏攀陟险阻冲冒矢石各情形。几于不忍披阅。又据惠龄等奏、恒瑞追剿东窜之贼。折而向西。因探得柯藩驻兵赵家湾一带。谅贼匪不能越过。不意贼匪直向西逃等语。贼匪偷渡汉江。竟系柯藩不能堵剿所致。惠龄身为总统。恒瑞亦系领兵大臣。既知柯藩贻误。何以并不严参。将此谕令知之。　　

○又谕、惠龄等奏、前获代贼顾船之钱正万等、解交秦承恩收审。钱正万既为贼匪雇船。必有与贼通同情事。该地方官漫无查察。亦当一并严参。著秦承恩即彻底究明覆奏。　　

○以连克大塃口贼卡功。赏屯土官兵。一月钱粮。　　

○甲午。命古城领队大臣书麟、以副都统衔、署乌噜木齐都统。赏热河总管琅玕、三等侍卫。为古城领队大臣。　　

○乙未。谕军机大臣等、勒保奏、剿克卡子河紧隘。惟余普坪一处。想勒保乘胜进剿。无难克期攻克。速解南笼之围。况阅摺内称南笼东乡阿伍箐等二十三寨。西乡那利等六十一寨。南乡木咱等四寨。俱绕道来投。即新城后路法泥等寨。亦远道赴营投顺。可见贼势穷蹙已极。勒保自应妥为安抚。俾众匪闻知。相率投顺。庶贼党益孤。于剿办尤为有益。将此传谕知之。　　

