<!-- { "loadSidebar": true } -->

○以正白旗护军统领德麟、为左翼前锋统领。镶蓝旗蒙古副都统扎郎阿、为正白旗护军统领。前任广州将军庆怡、为正红旗汉军都统。　　

○乙酉。上幸万寿山。　　

○谕内阁、和宁奏、查明喀喇沙尔粮员擅借库项缘由一摺。此案德勒克扎布、在任最久。乃于前任粮员双祥借挪库项。漫无觉察。复将伊精额保升主事衔。办理粮饷。接收双祥交代。以致续亏累累。咎实难辞。至明兴到任盘查时。伊精额将官兵借欠、造册呈堂。明兴不行查究。转将印册点验开除。是明知有亏短情敝□大。而故为开除。致滋敝□大窦。其咎更重。除德勒克扎布业经革职外。明兴著即革职。与德勒克扎布一并交军机大臣会同刑部审讯定拟具奏。　　

○展赈奉天承德、辽阳、海城、广宁、四州县、上年被水灾民。　　

○丙戌。谕军机大臣等、裘行＜闲＞等奏酌议各营帮差费用一摺。据称直隶各营公费、薛大烈不准摊扣兵丁月饷、倡议捐廉、今拟查明最繁营路、令各将备每年捐十分之三、次繁营路各捐十分之二、其不敷之数、仍于该营马步守兵名下分别津贴、寻常偏僻小营、即令该营官弁与兵丁各半捐出等语。各省营伍中、多有以办差为名朋扣兵饷者。其实克扣之项。往往即以之承应供顿。任意花销。置兵丁养赡于不顾。最为陋习。是以前经降旨饬禁。但官员等摊扣养廉。亦非善政。果如所奏。则捐廉一事。岂非奉旨遵行。成何体制。且一经派捐。其不肖之徒。或又藉口办公不敷。转于所属摊派。是所捐之项。仍复出之于兵况千把外委、名为官弁。其实所得之项多于兵丁有限。若一体派捐。实于伊等日用不敷。且营路较繁之千总外委。既已不令扣出。而独扣偏僻小营之官弁。亦觉偏枯。至所称不敷银数、仍于各兵名下分别津贴。是直令各营兵丁仍然扣饷矣。所议尚未妥协。现在提督薛大烈即日回任。裘行＜闲＞再与筹画。查明必须帮贴者系何项差使。其津贴最多年分、为数若干。或于该省存公项内酌量拨款生息。俾资永远办公。庶兵丁等既免苦累。而营员等亦不致以竭蹙藉口。于公事方有裨益。将此传谕知之。　　

○以翰林院侍讲学士常英、充日讲起居注官。　　

○旌表守正捐躯直隶景州民聂全金妻张氏。静海县民陈尚志女陈氏。　　

○丁亥。谕内阁、本日据领侍卫内大臣绵课等奏、二阿哥前往＜髟丫＞髻山拈香。应派往之散秩大臣内、将贝勒绵勤、贝子绵志、绵懿、公绵偲等名一并开列进呈。绵志、系仪亲王之子。绵勤、绵懿、绵偲、系成亲王之子。伊等均系近派宗室。不应跟随阿哥。嗣后派随阿哥、不得将绵字近支人名开列进呈。　　

○命五城再减平粜麦价。　　

○旌表守正捐躯直隶东光县民郭文成妻赵氏。　　

○戊子。上幸静明园。诣龙神庙拈香。　　

○幸静宜园。　　

○谕内阁、据全保等将湖北军需滥用平余案内、前任湖广总督毕沅名下应追赏兵滥应等银六万九千三百八十七两三分五厘、查照原奏、在于同案巡抚司道府州县各员名下分摊著赔、并开具款目员名银数清单进呈一摺。军营滥支滥应各款。理应照数分摊。严行追缴。至自行赏兵一项。如果查有支用月日、及分赏确数。尚与滥支滥应者有闲。是以前此川楚军需、福宁等名下应追赏兵银两。业经降旨宽免。此项事同一律。且毕沅久经身故。家产查抄。子孙并无出仕之人。所有毕沅自行赏兵银二万四千六百六十两零。著加恩豁免。无庸分摊赔缴。其余滥应等银。著照所请、在于单开各员名下照数分摊。行令各原籍及现在任所、照例勒限追缴报拨。　　

○实授阿礼布为云南布政使。　　

○是日驻跸静宜园。至壬辰皆如之。　　

○己丑。谕内阁、据丹巴多尔济等奏、大门额外蓝翎侍卫、现有二十七员、请嗣后遇有銮仪卫整仪尉缺出、暂停各处咨取、由领侍卫内大臣、将额外蓝翎侍卫签掣补用、俟全数补竣后、再照定例办理等语。所奏尚是。惟所称遇有整仪尉缺出、由领侍卫内大臣、将现在蓝翎侍卫二十七员、秉公签掣补用。殊未允协。嗣后遇有整仪尉缺出。由领侍卫内大臣、将该侍卫内弓马娴习者拣选四人。交銮仪卫带领引见。候朕＜闲＞放。俟此项额外蓝翎侍卫用完后。再照从前定例办理。　　

○以太仆寺卿陈霞蔚、为太常寺卿。前任安徽布政使邵洪、为太仆寺卿。　　

○旌表守正捐躯山东寿光县民刘密妻李氏。直隶大名县民陈玺聘妻王氏。　　

○庚寅。谕内阁、刑部奏、查办陕西省减等各案。分别开单进呈。其未入秋审酌拟监禁常犯单内、绞犯钟有一名、系充当吏目衙门差役。缘民人郝作林负欠白宗地租。又将地亩另租与人。白宗控经吏目票差该犯唤审未遇。该犯在郝作林门外叫骂。回向白宗店内投宿。郝作林闻知。携棍前往踢门进内。该犯声言锁带赴审。即被郝作林棍殴偏左等处。该犯顺取桌上肉刀格伤其左耳轮等处。复被郝作林叠殴致伤。该犯又刀戳其小腹左肋殒命。依斗杀律问拟绞候。该犯并无索诈别情。刑部特以差役毙命、未便即予减等、请仍归缓决案内监禁二年再行减等。所办未协。在官差役人等、如果有妄拏威逼及诈赃毙命等事。自应严行惩办。此案钟有、系经本官票差。将郝作林唤审。并未有向其索诈陵辱之事。乃郝作林辄携棍先行向殴。竟与拒捕伤差无异。该犯用刀架格。适戳致毙。且己身受多伤。情节尚属可原。若以系属差役再行监禁。是则未晚偏畸。设各衙门役捕人等畏法过严。遇有奉公差遣。必致相率退葸。不肯尽心侦缉。于地方捕务亦有关系。钟有著即减等。无庸再行监禁。余依议。　　

○以杭州协领善福、为广州副都统。　　

○旌表守正捐躯直隶安平县民王杰母王氏。　　

○免盛京锦州庄头折交上年租谷、并应纳租银。　　

○辛卯。上御演武厅。阅健锐营操。　　

○壬辰。贷吉林被火官兵俸饷。并粜谷八千石。接济旗民。　　

○癸巳。上还圆明园。　　

○谕内阁、马慧裕参奏、河督李亨特勒索派累厅员、及因借贷不遂抑勒厅员告养各款一摺。据称李亨特防汛驻工、每日需银六七十两、勒令下北厅同知垫发、并未给还、凡遇临工、每厅每次勒要门包二百七十两、今春勒派曹考厅通判、于曹汛十堡创造公馆一所、计房六十余闲、催令于端阳前完竣、以便住彼过节、并令于考城旧有公馆内、添建房屋二十余闲、亭子一座、俱不发价、又派令下南厅同知、将祥符上汛八堡及陈家寨旧有小房一所、俱改建大房、有水处俱种荷花、该厅因无银置买甎瓦木料、惟恐催问、甚为惶惧、又原任协备傅文杰、系李亨特母舅、因伊回避告病离任、强派在睢宁厅同知处管总、每年勒帮银四百两、又李亨特从前缘事在京、有通判华灿进京引见、李亨特曾向借银三千两、凑交赔项、华灿无银借给、因此挟嫌、一经到任、查该通判有老亲迎养在署、即勒令告养、又将不谙河务之同知锡福、通判王相纶、委用河厅几误要工、于人地是否相宜、并不与巡抚及该管道员虚衷商酌等语。李亨特由臬司经朕特擢河道总督。理应小心敬慎。洁己奉公。于一切工段斟酌机宜。核实办理。不令工员稍有侵冒。若己身不正。肆意勒派。骫法营私。势必巧取迎合者曲予优容。而不善趋奉者故为屈抑。不论河务之缓急。工程之虚实。高下在手。准驳随心。其敝□大将何所不至。李亨特挟私妄为。遇事并不与抚臣及该道员虚公商搉。假刚愎以便其赃私。此而不严行惩办。何以儆贪邪而肃法纪。现在马慧裕参劾各款。俱有厅员及该管道员可以质证。无难研讯得实。著派侍郎托津、广兴、吴璥、驰驿前往。传旨将李亨特革职拏问。先将任所查抄。秉公严审。从重定拟具奏。所有河东河道总督员缺。著吴璥补授。此旨即著托津等亲赍前往。届时再行明发。　　

○以吏部左侍郎玉麟、署户部左侍郎。礼部左侍郎多庆、署兵部右侍郎。吏部左侍郎李钧＜闲＞、署仓场侍郎。户部右侍郎刘镮之、署吏部左侍郎。礼部左侍郎王绶、署工部右侍郎。　　

○旌表守正捐躯直隶广宗县民张富兴妻王氏。　　

○甲午。孝端文皇后忌辰。遣官祭昭陵。　　

○赏借被火之土尔扈特贝勒库奎帐房五十架。谷麦一百五十石。俸饷一年。免其年班来京。并给烧毙人口银。　　

○乙未。谕内阁、保宁等奏、查办湖广省秋审案内各犯、分别开单进呈。朕逐一披阅。内拟准减等绞犯刘应祥一案、因郭世贵之叔借伊铁耙遗失。令赔不允。该犯向郭世贵言及。郭世贵嚷骂。并拾树枝扑打。该犯用刀格伤其左脚腕。迨被揪撞头。该犯复用刀回殴其左臂膊脊背。因其扑夺。又砍伤其左手腕殒命。核其情节。郭世贵不过拾取树枝向其扑打。该犯辄用刀格伤。迨郭世贵向其揪撞扑夺。该犯复用刀殴砍数伤殒命。未便即予援减。刘应祥著监禁二年再行减流。又绞犯陈世青一案、因族人陈允青屡次行窃。该犯劝其改过。即被村斥。并举斧追砍。该犯夺斧用背打伤其左胳肘等处。并手□□客其项颈跌地。陈允青声言报讐。欲行爬起。该犯复用斧背打其左右臁肕等处殒命。陈允青固系犯窃之人。但该犯规劝被斥。并非其行窃之时。即陈允青举斧追砍。该犯业经将斧夺住。乃辄行殴打多伤。迨陈允青声言报讐。亦不过被殴情急之语。该犯复连殴其左右臁肕等处殒命。死非一伤。情节较重。未便即予援减。陈世青著监禁二年再行减流。又官犯尹楚英、因与把总周国明之妻通奸。被周国明查知呈报审实。依职官奸职官之妻拟以绞候。固属照例办理。但奸妇曾氏、该部现拟以监禁二年后减等。奸夫自应一律办理。且该犯之父、曾经出师阵亡。尹楚英著监禁二年减等发落。余依议。　　

○调正白旗蒙古副都统特克慎、为正黄旗满洲副都统。以头等侍卫丰绅殷德、为正白旗蒙古副都统。　　

○山西大同镇总兵官明安、以病解任。调直隶宣化镇总兵官王模、为大同镇总兵官。以正黄旗满洲副都统隆福、为宣化镇总兵官。调福建金门镇总兵官何定江、为浙江定海镇总兵官。　　

○丙申。上御勤政殿听政。　　

