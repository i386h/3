<!-- { "loadSidebar": true } -->
○免云南被贼滋扰之维西、丽江、两厅县、本年地丁税秋银米。及丽江府、官庄租米。并免集勇防堵之中甸、剑川、鹤庆、云龙、四厅州、及兵差粮运经由之大理、云南、永昌、三府、及太和、赵、云南、浪穹、邓川、楚雄、镇南、姚、大姚、广通、南安、定远、昆明、昆阳、富民、安宁、禄丰、易门、罗次、宜良、呈贡、晋宁、腾越、保山、新兴、河阳、江川、蒙化、永北、二十九厅州县、条公银有差。　　

○辛巳。谕军机大臣等、方维甸奏乡勇一项。资送回籍。安插得所。恐系纸上空谈。未可尽信。果能不令失所。何至贼夥内大半俱属乡勇。著方维甸饬令地方各员妥为安置。并随时管约。有犯必惩。务使散处。毋任聚集一处。或致滋生事端。国家设兵卫民。原不可一日不加整饬。此时兵丁、大半彻令归伍。正可随时习练。各成劲旅。地方偶有徵调。足资捍御。亦无藉团练之力矣。该抚当加意整顿营伍为要。　　

○命御前大臣额勒登保、在紫禁城内骑马。　　

○予四川陕西湖北阵亡副将海常、佐领百顺、防御阿卜当阿、千总孟国卿、宋廷杰、把总江鲲化、龙廷贵、外委罗明玉、祭葬世职。领催关太等五名、披甲佛尔固善等二十四名、马兵杨启芳等五十四名、乡勇万世著等八十六名、赏恤如例。　　

○予福建捕盗被戕外委林朝升、祭葬恤荫如例。　　

○壬午。上幸瀛台。阅冰技。科尔沁扎萨克郡王罗布藏嘉木参等二十八人、土尔扈特扎萨克郡王策伯克扎布等二人、青海扎萨克头等台吉旺舒克等二人、察哈尔三等台吉诺海等五人、额鲁特总管博本等六人、回部头等台吉四品伯克玉努斯等十四人、杜尔伯特扎萨克汗玛克苏尔扎布等十人、于西苑门外瞻觐。　　

○癸未。以正白旗满洲副都统奇臣、为绥远城将军。调正白旗汉军副都统玉麟、为正白旗满洲副都统。镶蓝旗汉军副都统丰绅济伦、为正白旗汉军副都统。　　

○命署仓场侍郎镶红旗满洲副都统贡楚克扎布、刑部右侍郎戴均元、驰往山东。查勘张秋运河、并豫工漫口。　　

○以户部右侍郎额勒布、署仓场侍郎。　　

○甲申。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○谕军机大臣等、据吴璥奏称、该河督带同道将员弁等、亲往云梯关一带、测量口门、南北两滩之闲、约宽一千五六百丈、底有暗滩横拦、横滩之内、水势递深、计有七八九尺为所拦阻、而滩脊上过水、仍有四五六尺、滔滔东注等语。是海口情形。固属高仰。而拦门沙滩脊。尚可过水数尺。并非竟至阻遏。此外亦更无去路。自系实在情形。现据奏请、将黄泥嘴两湾相对处。挑穵引河。使之取直而行。导流迅注。又吉家浦、于家港、倪家滩、宋家尖等处、挺出滩嘴。一并挑切。均著照所请办理。至混江龙、铁篦子等项。原非施于海口潮汐往来之地。或云梯关上下河水经行。有挟沙停淤处所。亦未始不可用资爬剔。此系前人留遗成法。自属可用。吴璥仍当留心讲求。如有可施用之处。如法制办。将此谕令知之。　　

○乙酉。上幸瀛台。阅冰技。　　

○是日。甲子年立春。顺天府进土牛春山宝座。　　

○丙戌。孝庄文皇后忌辰。遣官祭昭西陵。　　

○上诣慈宁宫寿康宫行礼。　　

○赏固伦额驸丰绅殷德、三等轻车都尉俸。　　

○以岁暮祫祭太庙。自是日始。斋戒三日。　　

○丁亥。谕内阁、兵部议驳、来仪具奏出关民人就近给票一摺。所驳甚是。商民出口。既定有章程。各州县早经出示晓谕。凡领有照票者、到关验放。若无票据。不准放行。该商民等、自应一体凛遵。乃该关前有载铁锅车九辆。车夫九名。行至关口。并无商人持票呈验。此项车辆。询系由文安县地方揽载。何以不在该县请领印票。且商人以贩货为生。岂有将货车尽委之车夫、并不跟随同行之理。乃来仪奏称、将来如有载货车辆。车夫未在原籍起票。商人亦未持票到关者。俱请由临榆县发给照票验放。此端一开。各商民必致仍前混冒出口。与不起票何异。明系该关兵役受贿私放。来仪听其怂恿。并未根究商人实在下落。率即放令出关。殊属不合。著传旨申饬。嗣后凡商民出关。仍须遵照奏定章程。或在原籍、或在贸易处所、起票验放。即揽载车夫、亦应将其年貌姓名、同商人总注一票。以凭查核放行。毋得再任其冒干例禁。致滋敝□大混。　　

○谕军机大臣等、德楞泰追贼至横山大梁。雪夜袭剿。冲锋前进。忽前敌乡勇袖手不动。贼匪踞岩下压。以致张应贵、彭家栋、身受矛伤阵亡。旋据前营三旗乡勇来禀、接仗时、看见多是同当过乡勇的弟兄亲友。说是受了冤屈。是以不肯动手。愿求谕帖、叫他们出来伸冤。德楞泰因乡勇人多。恐激变酿事。从权办理。颁给谕帖。令乡勇魏忠才等持往招谕。看此情形。实为可恨。乡勇现在竟有挟制官兵之意。魏忠才往谕。即使竟从招抚。而此等桀骜狡黠之徒。亦难保其不再生反侧。且不独此数百人未可尽信。即现在随征之乡勇四五千人。散之甚难。尤须豫筹万全。以资控制。著方维甸体察情形。应如何设法安置钤束。如有所见。即行详悉具奏。总期不致激而生变。亦不致姑息养奸。方为妥善。　　

○戊子。以岁暮祫祭。遣官祭太庙中殿后殿。　　

○谕军机大臣等、本日召见额勒登保、据称伊在军营、即闻乡勇等因散遣时得项较少、未遂所欲、或穷而无归、不免心生觖望、此外实别无抱屈之事。该匪等既经从逆、戕害大员、自当严行惩办、不可稍存姑息等语。德楞泰现令持谕开导。傥竟受抚来营。亦不能概从宽宥。务将此次戕害副将都司各逆首、谕令指出。明正典刑。此外凶悍助恶者。亦应查出数人发遣。其余情愿入伍者。分发各标营当差。其不愿入伍之人。酌量优给行资。俾归乡里。若德楞泰查照妥办。至此次在横山大梁前敌观望不前。甚至与逆匪交谈。代为申诉。心怀挟制。事定后、亦当查明数人。照军法从事。俾知儆畏。将此传谕知之。　　

○己丑。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

○庚寅。上御保和殿。筵宴朝正外藩。科尔沁、喀喇沁、巴林、奈曼、土默特、阿噜科尔沁、喀尔喀、翁牛特、鄂尔多斯、敖汉、乌珠穆沁、阿巴噶、土尔扈特、乌喇特、苏尼特、克什克腾、和硕特、青海、察哈尔、绰罗斯、王、贝勒、贝子、公、额驸、台吉、塔布囊等、及朝鲜国正副使、回部台吉伯克等、随文武大臣依次就坐。诸乐并作。上进酒。召左翼科尔沁扎萨克土谢图亲王诺尔布琳沁、科尔沁卓哩克图亲王拉旺、喀喇沁亲王衔扎萨克郡王满珠巴咱尔、科尔沁扎萨克郡王和硕额驸索特纳木多斋、巴林扎萨克郡王索特纳木多尔济、奈曼扎萨克郡王巴勒楚克、土默特扎萨克贝勒理藩院额外侍郎索诺木巴勒珠尔、喀喇沁扎萨克贝勒丹巴多尔济、土默特扎萨克贝子固伦额驸玛呢巴达喇、科尔沁贝子鄂勒哲依图、右翼喀尔喀扎萨克亲王固伦额驸拉旺多尔济、科尔沁扎萨克达尔汉亲王丹曾旺布、乌珠穆沁扎萨克亲王巴勒珠尔喇布斋、喀尔喀土谢图汗车登多尔济、喀尔喀车臣汗玛哈锡哩、喀尔喀扎萨克图汗布尼喇特纳、敖汉扎萨克郡王德亲、喀尔喀扎萨克郡王萨木丕勒多尔济、土尔扈特扎萨克郡王策伯克扎布、回部郡王衔贝勒哈迪尔、至御座前。赐酒成礼。　　

○是月。两江总督陈大文等奏、给事中萧芝、请于南方产米之乡。官为采买。由海道北运。查江苏每年漕米、共计二百二十二万余石。江苏地隘人稠。日食浩繁。傥遇川湖等省商贩。市价即不免增昂。且江省买补常平仓谷。均系赴外省采买。若再加采买此项米石。诚如圣谕。必致有妨民食。至海运径抵直沽。汪洋巨浸之中。风信靡常。洪涛难测。利少害多。稽古历有明证。实属窒碍难行。得旨、原系必不可行之事。然若不交议。又谓朕不听言矣。为君难。于此益知。　　

○是年。旌表孝子、江苏等省杨志管等八人。孝女、余氏一口。守节合例。宗室伊常阿妻马佳氏等十四口。满洲成福妻那拉氏等二百十二口。蒙古富森布妻额氏等二十四口。汉军安泰妻曹氏等四十二口。直隶等省梁润继妻高氏等六百六十五口。夫亡殉节、直隶邵梁妻王氏等三十三口。未婚守志、满洲瓜尔佳氏等二十口。百岁寿民、妇、山东等省张清源等二十六名口。五世同堂、浙江等省黄必敬等三十五家。各给银建坊如例。　　

○一产三男、奉天等省高幅等八家。　　

○会计天下民数谷数。除湖北、陕西、福建、三省未经查报。其直隶各省、通共大小男妇三万二百二十五万六百七十三名口。存仓米谷三千五十四万八千二百七十三石二斗五升六合八勺。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。春。正月。辛卯朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐皇子亲藩等宴。　　

○癸巳。高宗纯皇帝忌辰。遣官祭裕陵。　　

○上诣奉先殿寿皇殿行礼。　　

