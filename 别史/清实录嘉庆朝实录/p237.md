<!-- { "loadSidebar": true } -->
○谕军机大臣等、前曾降旨令额勒登保赴平利一带、扼要防堵。此时陕省靳士黄、陈文海等股匪。为数较多。而宋应伏、尚在宁羌。有窜入广元之势。额勒登保应即在彼督饬扎克塔尔等、将陕境各匪一律廓清。筹定善后大局。再赴平利一带策应。至楚省贼股。惟蒲添宝、最关紧要。德楞泰须督兵赶剿。于八月内一律殄平。其孙清元、德昌、剿办熊姓贼股。吉林泰、剿办崔胡戴四等贼股。李天林、剿办归州龚家桥贼股。均应严饬赶紧剿除。不可稍留余孽。将此谕令知之。　　

○命刑部左侍郎祖之望、礼科给事中汪镛、驰赴江南查办事件。　　

○拨河南藩库银三十万两。解往陕西。以备善后事宜之用。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。七月。甲申。谕内阁、昨据春宁等条奏、启銮后。紫禁城各门、上三旗进班章京人数不敷、请将下五旗章京一体进班等语。彼时朕以章京护军隔旗不相认识。恐难查管。降旨交前锋统领等另议。本日绵懿等会同具奏。请于上三旗护军校内拣选暂委章京。并于护军内拣选暂委护军校进班。遇有升缺。即将此项护军与蓝翎长一同拔补等语。当经交军机大臣等询问。系何人首倡此议。据称系丹巴多尔济创议。甚属非是。朕之行围。不过一两月。暂时进班。岂为劳绩。丹巴多尔济借端市惠。使该班护军将伊感激。而八旗出兵本有劳绩之人。转致积压。绵懿等附和具奏。殊为乖谬。丹巴多尔济著革去护军统领。绵懿著革去前锋统领。春宁等著交部议处。所有紫禁城进班章京。仍照旧例办理。　　

○允大学士王杰致仕。加太子太傅。在籍食俸。命俟来岁春融自定行期。奏闻候旨。。　　

○以故苏尼特扎萨克都楞郡王车凌衮布子喇特纳锡第、袭爵。　　

○以镶蓝旗汉军都统永臶、兼左翼前锋统领。镶黄旗满洲副都统扎郎阿兼正黄旗护军统领。　　

○以广东督粮道邱庭漋、为按察使。　　

○乙酉。缓徵江西南昌、瑞州、袁州、临江、吉安、抚州、建昌、广信、饶州、南康、九江、十一府属、旱灾本年额赋。　　

○缓徵山西猗氏、闻喜、二县、被水田地本年秋冬二季额赋。　　

○丙戌。谕军机大臣等、清安泰奏、安南阮藩被农耐侵逼。欲叩关投纳。想吉庆接到禀报。自必驰赴镇南关、督办一切。现在清安泰已奏明前往。兹又谕令孙玉庭速赴广西。会同妥办。如阮光缵率属内投。即应照从前黎维祁之例妥为安置。傥吁请助兵。吉庆应据实奏闻候旨。至农耐知阮光缵入关。或指名求索。傥敢称兵境上。自不可稍为容贷。若情词恭顺。亦当驰奏。朕再为区处。吉庆当熟筹妥办。并于各关隘饬属严防。不可示外夷以弱。如孙玉庭已到。即令清安泰回省理事。将此传谕知之。　　

○除山东曹、单、二县、沙压田地八百三顷有奇、历年额赋。　　

○缓徵山东临清、馆陶、武城、邱夏津、聊城、堂邑、清平、博平、茌平、高唐、莘、恩、阳谷、朝城、东阿、平阴、长清、范、濮、冠、观城、汶上、德、平原、二十五州县、德州、临清、东昌、三卫上年水灾带徵额赋。　　

○戊子。上以秋狝木兰。自圆明园启銮。命皇次子旻宁皇三子绵恺随驾。　　

○命仪亲王永璇、大学士保宁、尚书琳宁、张若渟、彭元瑞、留京办事。　　

○予湖北四川阵亡副将韩自昌、祭葬世职如总兵例。乡勇王定富、朱上锦、陈纪、杜桂明、祭葬世职如把总例。副将马德舒、参将沈庆椿、游击三家保、拉里、守备王万岱、千总汪世煐、陈永年、刘洪升、苏殿魁、陈大勇、黄金桂、张应宗、彭奉、杨大贵、周华长、吴瑜恩、把总马凌云、吴金魁、徐正科、吴全、钟名谅、陈俊、彭国藩、罗国兴、外委刘振邦、甯光耀、李必见、刘成秀、梁大成、江化春、哈天贵、杨定志、成千里、邹元熊、傅正朝、梁志光、黄文光、伤亡把总张全昇、李大刚、祭葬世职。马兵彭士华等九十八名、步兵张有等八百四十二名、乡勇董魁等六百七十一名、赏恤如例。　　

○是日。驻跸南石槽行宫。　　

○己丑。赏已革四川提督七十五护军校回旗养伤。　　

○赏密云县接驾兵丁、半月钱粮。　　

○免跸路经过地方本年额赋十分之五。　　

○缓徵湖北公安、松滋、江陵、监利、汉川、天门、潜江、钟祥、八县、水灾新旧额赋。并给公安、潜江、松滋、江陵、四县灾民一月口粮。　　

○是日驻跸密云县行宫。　　

○庚寅。驻跸要亭行宫。　　

○辛卯。赏看守避署山庄弁兵、一月钱粮。看守口内口外各行宫弁兵、半月钱粮。　　

○是日。驻跸两闲房行宫。　　

○壬辰。谕军机大臣等、军务将次告竣。所有善后事宜。惟安插乡勇一节为最要。亦为最难。现已谕令额勒登保趁大兵未彻之先。分别妥办。愿入伍者。听其入伍。愿回籍者。赏给路费。专派文武员弁护送回藉。除沿途经过地方、各督抚务饬令妥协照料外。至到籍后。全在本地方官留心抚驭。处置得宜。此内本有产业之人。久役思归。各安生理。不难管辖。若只身无业之人。随营日久。习于战斗。今归乡里。衣食无资。难保不流而为匪。地方牧令如一味姑容。则习久生玩。目无法纪。若有意从严。则伊等自以著有微劳。乃地方官防范过甚。转不得与平民无事者等。亦失抚绥之道。惟在该督抚详切训诫地方官。令酌量情形。或挑充杂役。畀以衣食之资闲有不安本分者。亦须因事示儆。惩一而不及众。总期示以大公。恩威并用。俾伊等知感知畏。则岁月之闲。皆为良民矣。此乃地方重大之务。各督抚其悉心筹办以副委任毋忽。将此各传谕知之。　　

○以盛京户部侍郎德文、兼管奉天府府尹事。　　

○以乌噜木齐都统兴奎、为西安将军。正蓝旗满洲副都统明亮、为乌噜木齐都统。调正白旗汉军副都统英和、为正蓝旗满洲副都统。以哈密办事大臣隆福、为正白旗汉军副都统。　　

○以乾清门行走头等塔布囊丹巴多尔济、为正红旗汉军副都统。　　

○命固原提督庆成、回旗守制。调甘州提督杨遇春、为固原提督。以湖南永州镇总兵官穆克登布、为甘州提督。正红旗汉军副都统庆溥、为湖南永州镇总兵官。　　

○以广东南雄协副将国兴阿、为巴里坤总兵官。　　

○以和阗办事大臣四等侍卫兴肇、乌里雅苏台参赞大臣蓝翎侍卫永保、俱为二等侍卫。仍留原任。　　

○以疏防贼匪宋应伏奔窜回川。降巴里坤总兵官永明、为都司。留营效力。　　

○是日。驻跸常山峪行宫。　　

○癸巳。谕内阁、朕前闻广东博罗县有重犯越狱。知县刘嘉颖不行详报。臬司陈文、及该管知府、扶同徇隐。复告知藩司、将该县典史调补烟瘴示罚。又粤东赃罚银两。按县摊派。批解臬司、作为陋规吴俊在任时曾经收受。升任起程时。又派此项以作路费等事。当经亲书密谕。令吉庆、瑚图礼、密查具奏。朕以此事尚属风闻。虚实未定。兹据吉庆等查明覆奏。皆系实有其事。将藩臬府县等分别参革。并自请严议前来。披阅之下殊堪感叹。更深凛畏。各直省设立督抚。原以纠察属吏。惟在见闻周密。有敝□大必除。庶属员等知所儆惧。吏治自臻整肃。若必待朕先有所闻。降旨询问。督抚始行查办。则安用督抚为耶。试思四海之广。臣民之众。为人君者安能一一周知。虽以尧舜之君。明目达聪。设无九官十二牧。为之分职亮功。亦何能从欲以治乎。今粤东吏治若此。而吉庆、瑚图礼、竟懵然不知。直至朕指出情节。严切密询。伊二人始访查得实。以此类推。则各省似此通同舞敝□大之事。或更有大于此者。未经朕闻知查询。因循不办。又不知凡几矣。知人之明。用人之难。朕实愧且惧。惟尽此求治之苦心耳。至外省一切陋规。早应随时禁革。粤东借赃罚为名。按缺派送银两。相沿已久。督抚并不查办。一经朕询问。始据实陈奏。可见此等陋规未经革除者尚复不少。今既经发觉。即不能置之不办。所有博罗县绞犯越狱一案。知县刘嘉颖、私禀臬司。匿不详报。竟敢有意消弭。情殊可恶。今案犯业已拏获。姑著照所拟革职发往伊犁效力赎罪。典史李清、系管狱官。并不小心防范。以致要犯脱逃。亦著革职发往军台效力赎罪。惠州府知府伊秉绶、系亲临上司。任听该县匿报。不行揭参。著革职。惠潮嘉道胡克家、于所属越狱重案。不行揭报。著交部严加议处。藩司常龄、经陈文告知此案。并不照例揭参。辄将该典史改调烟瘴地方。调停其事。实属胆大妄为。著先革去顶带。仍交部严加议处。臬司陈文、于路过惠州时。该县已将监犯越狱之事面禀。陈文并不揭参。亦未令其通禀。且经收受赃罚银两。陈文前因年老难胜臬司之任。已令来京候旨。即著革职、交刑部审讯治罪。现在行抵何处。著该省督抚派员管押来京。升任山东藩司吴俊、于广东臬司任内。既经得受赃罚银两。起程时又复将此项作为路费。实属卑鄙。亦著革职。令祖之望委员管押来京。交刑部审讯治罪。吉庆、瑚图礼、于所属匿报重案。及收受陋规。漫无觉察。直同木偶。均著交部严加议处。嗣后各督抚于地方吏治。务当随时访察。厘剔敝□大端。如有作奸犯科之事。即当据实严参。不得徇情袒庇。亦不可为属员朦蔽以期大法小廉。副朕澄叙官方至意。　　

○调吐鲁番领队大臣明兴、为库尔喀喇乌苏领队大臣。库尔喀喇乌苏领队大臣安林、为吐鲁番领队大臣。　　

○是日。驻跸喀喇河屯行宫。　　

○甲午。上至热河。诣文庙瞻礼。关帝庙城隍庙拈香。　　

○诣永佑寺行礼。　　

