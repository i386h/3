<!-- { "loadSidebar": true } -->
○戊午。谕内阁、大门侍卫。每逢朕出入。均有前后扈跸近御差使。其挑选自应设定章程。以昭慎重。嗣后凡届挑选侍卫之期。除本处侍卫仍照例升等外。其余蓝翎侍卫员缺。著于各项拜唐阿前锋护军内挑选带领引见。不准将马甲闲散入选。其马甲闲散内、如有二品以上大员子弟。仍准入选。其三品以下官员子弟。亦不准入选。著为令。　　

○又谕。本日挑选蓝翎侍卫。将四阿哥之哈哈珠色霍托克带领引见。哈哈珠色例应过十年方准挑选侍卫。兹霍托克仅行走三年。看来明系二阿哥三阿哥、仪亲王、成亲王大学士庆桂于拣选时有意瞻徇。均著传上□日申饬。嗣后挑选侍卫。所有哈哈珠色。仍照例过十年准其入选。未及十年。不准入选。　　

○缓徵陕西葭、榆林、怀远、神木、府谷、潼关、六厅州县、本年雹灾霜灾新旧额赋。并贷米脂、白水、澄城、三县、灾民耔种。　　

○己未。上御太和殿视朝。王以下文武升转各官谢恩。　　

○旌表守正捐躯山东东平州民滕大兴妻周氏。　　

○庚申。谕内阁、本月十八日。据明志、成格、联衔具奏、现届军政之期。分赴保定宝坻等处。校阅驻防官兵。当即召见训谕。据奏定于二十二日起程。其明志所兼护军统领。成格所管钱法堂印钥。并已派员署理。本日明志成格复联衔递摺请训。殊属重复。均著传上□日申饬。嗣后在京大员出差。俱著于启程前一二日具摺请训。召见后各按期前往。毋许重复具摺。　　

○命大学士勒保、礼部右侍郎秀宁、总管内务府大臣英和、校勘圣训清文。　　

○旌表守正捐躯山东新城县民李壮子妻张氏。　　

○户部议准、前任贵州巡抚颜检疏报、湄潭县、开垦田八十五亩。照例升科。从之。　　

○辛酉。上诣时应宫昭显庙拈香。　　

○谕内阁、各部院设立司员。原令办理各司事务。以专责成。闲有经该堂官派令兼摄者。或因该司事务较繁。令别司官员兼办。以资佐理。若兼司过多。则才长者亦恐照料难周。才短者愈致竭蹶罔措。均属有名无实。非核实办公之道。前曾明降谕上

□日。令各部司员不准兼三司行走。其一人而兼二司者。亦须慎择。不可冒滥。必该司实在需才。该堂官遴选贤员。俾令兼办。以资整饬。若因司分之繁＜闲＞。与司员之才具。两不相宜。则奏明对调。较之彼此兼摄。尚为核实。傥司员中实有才不胜任者。该堂官即应随时甄劾。以重职守。不必俟京察之年。始行黜退。致滋贻误总之设官分职。各有攸司惟期各尽乃心。斯庶

官无旷。府事咸修。不必以兼理为长。务虚名而鲜实效也。　　

○谕军机大臣等、本日百龄等奏、筹办河湖全局善后紧要工程一摺。据称现在清江浦至云梯关一带、河底尚高八九尺不等、必须收蓄清水、以期畅出敌黄、而高堰石堤、不如从前之可靠、惟有先行赶筑二堤、以资重门保障、其二堤之外、请另挑二河一道、以通盐柴运行之路、现在委员确估、请上□日遵办、又五坝减洩之水、由下河归海、现在各河道皆已淤塞、民田堤堰不修、以致被淹为患、请将下河河道堤堰、分别挑筑、以通归海之路、现亦委员查估、请照例分别官办民办商办、次第经理等语。南河受病之源。总因淮弱黄强。清水不能畅出。以致河底淤垫为患。故治河之道。全在蓄清刷黄。此全河紧要机宜。钦承列圣垂训。千古不易之理。必应谨守成宪。至蓄清之道。全在高堰堤工。今石工率多倒塌。一遇湖水盛涨之际。岌岌可危。清水欲蓄不能。遂致掣通五坝。淹灌下河。而黄河亦因此倒灌。目前善后工程。自以筹办堰盱为至亟。惟上年伊等先有补还二堤、及加做坦坡之说。节经降上□日。令其再加筹商。嗣经伊等以二堤费繁。欲将筑做坦坡之土。移之加培大堤。添做后戗。今复据百龄等奏称、现在五坝不足以资宣洩。大堤危险难恃。仍请加筑二堤。事关重大。必须一劳永逸。不可不慎重图维。朕思如将大堤修理完整。湖水不致外溢。则堤防巩固。自较添筑二堤为有益。若大堤不能修复如旧。全恃二堤为保障。将来二堤筑成。设大堤或有疏虞。二堤是否能资捍御。均应详慎筹计。著松筠初彭龄二人、于查办事竣。即亲往高堰一带。详加体察。确实访询。不必问之河工官弁。恐伊等先有成见。随声附和。惟当向年久河兵、及土著老民。细加采访。究竟以办大堤为是。以办二堤为是。二河是否应挑。确审定议具奏。至下河连年被灾。所有归海各河道、及民田堤堰。均应趧紧挑筑。但此时是否能一律兴办。办成后启坝放水。下游州县能否全免淹浸。并著松筠初彭龄二人。前往该处访察民情兴论。一并奏闻。再行降上□日饬办。不可急欲回京。将就了事。将此谕令知之。　　

○予故三等镇国将军奕绶、祭葬如例。追封辅国公。赏银三百两治丧。　　

○癸亥。上御懋勤殿。勾到江西、安徽、江苏、情实罪犯。停决江西斩犯十人。绞犯五人。安徽斩犯七人。绞犯七人。江苏斩犯五人。绞犯十一人。余九十三人予勾。　　

○谕内阁、汪志伊等奏、海疆知县呈请终养、恳将该员调补内地一摺。彰化县知县杨桂森、因伊毋年老。久患目疾。远隔重洋。不能迎养。恳请终养。该督等即应据实转奏。令其终养。以遂乌私。今以改补内地知县。实属违例。此端一开。将来海疆知县或烟瘴地方。遇有缺分疲难者。家有老亲。皆得援请改补内地。易启规避之渐。杨桂森著令其回籍终养。汪志伊等所请以该员调补同安县之处。著不准行。　　

○甲子。谕内阁、那彦成参奏、借差包揽骚扰驿站之司员、请上□日革审一摺。向来喇嘛入贡。其堪布等进京。随带货物。均有一定例额。尚不准例外多带。至护送官员。尤应奉公守法。以为倡率。今员外郎奇福、主事岱清阿、私带货物一百余包。非自置牟利。即系包揽夹带。均应确实根究。奇福、岱清阿、著革职。交那彦成严审治罪。其所带货物。均著变价入官。　　

○又谕、常明奏、特参佥差不慎解犯脱逃多名之知县、请上

□日革审一摺。此案该县于管解盗劫重犯。并不慎选差役。小心押解。以至盗犯脱逃至十一名之多。非寻常疏玩可比。酆都县知县瞿颉、署长寿县事南川县知县张聪慧、俱著先行革职。交该督提同解役人等、讯明有无贿纵情敝□大。分另定拟。即讯无别情。案犯于限内全获。该县等疏脱重犯多名。其咎较重。定案时

应加重示惩。不准照例开复。至案内未经脱逃之李德潮一犯、著常明亲提研鞫。若该犯系案内首犯。因锁禁独严。不能逃逸。仍按律治罪。设该犯与众犯一律管急疏懈。因畏法不敢同逃。审明后著于应得罪名。酌量减等。以示区别。　　

○旌表守正被戕河南灵宝县民赵来成妻刘氏。　　

○乙丑。谕内阁、据瑚图礼等奏、奉上□日改为发遣之布鲁克巴夷人策忍敦住一犯。先因患病未经监禁。发交噶布伦、及布鲁克巴头人管束。现在该犯逃走未获。应俟拏获时再行发遣。瑚图礼、丰绅、祥保、因办理疏忽。请同失察出境之江孜守备岳廷椿、均交部议处。其防范不严之噶布伦、及失察出境之帕克哩营官等、均交理藩院议处。并将第穆呼图克图、一并参奏等语。策忍敦住一犯、先因抗税。殴伤帕克哩营官。经堤春等问拟斩罪。嗣经降上□日。交瑚图礼等查明起衅根由。特上□日改为发遣。向来内地免死发遣之犯。一经潜逃拏获后。无不立予正法。瑚图礼曾任刑部堂官。岂不谙悉定例。今策忍敦住胆敢乘闲远扬。瑚图礼等摺内。尚称拏获时再行发遣。实属轻纵。事关抚驭外夷。不应如此软弱。瑚图礼祥保均著传上□日严行申饬。策忍敦住一犯、一俟拏获到案。著即行正法。以示惩儆。至从前审办该犯时。瑚图礼丰绅将伊开释刑具。不行监禁。以致脱逃。伊二人疏忽之咎较重。著交部议处。祥保到任在后。但未能饬令严防。亦难辞咎。著交部察议。其江孜守备岳廷椿、失察该犯逃走出境。著交部议处。噶布伦多尔济、策凌敏珠尔、索诺木班珠尔、敦珠布多尔济、于发交管束案犯。并不严密看守。著与失察出境之帕克哩营官霞喀巴班觉伦布、一并交理藩院分别议处至第穆呼图克图、系总办商上事务之人。咎止不能督饬。著从宽免其置议。　　

○缓徵奉天复、宁海、岫岩、三厅州县、旱灾新旧额赋有差。并复州、金州、熊岳、岫岩、凤凰、五城、旗户本年租粮、兵丁旧借仓粮。　　

○缓徵黑龙江墨尔根、灾民借支粮石。　　

○丙寅。上御懋勤殿。勾到河南、山东、情实罪犯。停决河南斩犯五人。绞犯三十五人。山东斩犯五人。绞犯十一人。余九十六人予勾。　　

○丁卯。上诣雍和宫行礼。宣仁庙凝和庙火神庙拈香。　　

○调兵部尚书恭阿拉、为礼部尚书。礼部尚书礼庆、为兵部尚书。以都察院左都御史德文、署理藩院尚书。　　

○旌表守正捐躯河南新蔡县民薛文礼妻樊氏。上蔡县民朱文塔媳冯氏。　　

○戊辰。命刑部尚书崇禄、工部尚书吉纶、王集、在紫禁城内骑马。　　

○己巳。上诣奉先殿寿皇殿行礼。　　

○免福建台湾府属、抄叛各产被贼抢失租谷应徵银。　　

○缓徵安徽潜山、盱眙、天长、五河、寿、凤阳、怀远、定远、凤台、九州县、及屯坐各卫、本年水灾旱灾新旧额赋。怀宁、桐城、太湖、泾、东流、当涂、芜湖、繁昌、无为、合肥、庐江、巢、和、十三州县、带徵额赋。并给宿、泗、盱眙、天、长、五河、五州县、泗州卫、军民口粮有差。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百六十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十七年。壬申。十一月。庚午朔。户部议准、浙江巡抚高杞疏报、钱塘、富阳、安吉、定海、黄岩、乐清、象山、七县、开垦田四十六顷一亩有奇、照例升科。从之。　　

○辛未。上御乾清门听政。　　
