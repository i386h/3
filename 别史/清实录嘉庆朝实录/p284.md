<!-- { "loadSidebar": true } -->
○谕军机大臣等、琅玕奏、恒乍绷贼党搜获殆尽。首逆穷极南窜、现有顺夷截拏、留兵接应一摺。恒乍绷穷蹙奔逃。此次又将恒乍绷助恶之女沙泥刷先、并所生幼孩、及别的扒之胞兄黑苏扒等十数名、概行拏获。恒乍绷不敢逃往＜犭怒＞地。仅带同二三十人往南奔窜。已如釜底游魂。万分穷蹙。此时祇将首犯恒乍绷拏获。其别的扒一犯、想亦无可奔逃。即当彻兵了事但必须实在歼擒。即或饿毙深山。或滚崖身死。亦须得有确据。现在差往诱擒之严池、既纠集五寨夷人。齐心截拏。兼有夷勇四百名、在交界防堵。琅玕此时惟当悬立重赏。俾该顺夷等踊跃跟寻。争先缚献。此案即可完结。试思首逆等一日不擒。则大兵一日不彻。其所糜粮饷。岂不更甚于此。又何如重赏之下。立时办竣。大兵早彻。其所省不较多乎。至此时南路正在搜拏之时。其紧要卡隘。自应暂留兵勇防堵。其北路兵卡、即照琅玕所奏、先行陆续彻回。一俟首逆就擒后。即当全彻竣事。琅玕当遵照谕旨。迅速妥办。切勿稍有延缓。以致天气寒冷。大雪封山。贼踪又难寻觅。再稽时日。将此传谕知之。　　

○赏已革盛京将军晋昌、宗人府主事。　　

○予湖北阵亡候补教谕魏一轮、祭葬世职如例。　　

○旌表守正捐躯山东单县民王伯岭妹王氏。　　

○命五城于冬春二季设厂煮赈。　　

○丙午。谕内阁、南河另堵邵坝工程。前经工部以该督于帮价之外。复又例外加用。详悉奏驳。已依议行。旋据该督具奏、以加价加料。本属二事。复经交部议奏。兹据工部查明乾隆五十三年奏定成案。例外加用一项。即有加价在内。且必须切实具奏。方可准行。至另堵邵坝例外加用之处。并未专摺奏明。其节次奏报摺内。祇将酌给饭食、多用绳橛、及慎重进占、加做夜工等语。零星搀入。以为例外开销地步。且本案既有特旨准其帮价。更非从前各案可比。何得将逾例之事。作为定例。以致加而又加。伊于何底。即如该督所称檾绳一项。其加增数目。较之例内增添多至数倍。其灯烛一项。则南河经费。旧有开销。原非令其黑夜施工。而河兵本有应得钱粮。又何至枵腹从事。必须另给饭食乎。该督摺内所叙。殊非确实情形。所有此项例外加用银两。仍照部议行。吴璥著传旨申饬。嗣后堵筑大工。例外加用一款。非专摺奏明者。悉行议驳。至南河堵筑各工。向无帮价名目。此次邵坝因火毁堤身以后。两次兴动大工。物价较昂。经该督等两次奏请。系朕特旨允行。嗣后不得援照此例。率行渎请。　　

○谕军机大臣等、汪志伊查明江苏省仓库亏缺、将已未补完各数开单具奏一摺。内称将江宁各属未补银共十四万五千五百余两、仍照旧定章程勒催、于嘉庆十年归补全完、苏藩所属未补银共三十万九千余两、限每年补银五万七千余两、计至嘉庆十二年全数补完等语。该省原报亏缺银数。经费淳岳起等酌盈剂虚。分限弥补。此时已补还十分之八。其未完之数。自仍应妥为筹补。今该抚将江苏两藩司所属、核其银数多寡。按照各属实在情形。分别勒限补完。办理均属妥善。该抚应照此次所奏限期。认真督催按年核实。除俟本年底再将弥补确数奏闻外。仍于每年年终密奏一次。如既补之后复有新亏。即行严参惩办。统俟至嘉庆十二年通省全完后。朕不拘何时。特派大员前往查核。傥稍有不实。均惟该抚是问。至该省漕务素多积敝□大。经朕节年降旨饬谕。此时正在力加整顿之际。诚恐不肖官员或以现办弥补为词又于漕务内有所派累。则大不可。该抚尤当严行饬禁。留意稽查。勿致稍滋敝□大窦为要。将此传谕汪志伊、并谕陈大文知之。　　

○又谕、本日富俊奏、据福长安禀称、查得飞牛岭等处、均有偷砍木植、当于草仓后沟等处、拏获人犯十余名、至飞牛岭见有人犯放火烧山、福长安等冲火越岭、将放火人犯拏获又于岭北拏获砍木人犯三十余名、并选派兵役将西沟偷砍木植逃犯、严缉务获、富俊驰往查看、业将获犯解交策拔克等归案审办等语。飞牛岭一带。前经谕令转饬福长安就近查看。如有偷砍木植人犯。自应上紧缉拏。今福长安拏获数十余犯之多。或竟滥行搜捕。累及无辜。亦未可定。著策拔克等秉公审讯。如有实系平民在内。不可因系福长安所拏稍为袒护。立予省释。如实系偷砍树株。确有证据。则该犯等聚集多人。砍树至一千余株。实属不法。即将各该犯按律定拟具奏。　　

○又谕、富俊奏查看卡伦情形一摺。边外各卡伦。久经安设。均系扼要防堵。且设有专员。立法本属严密。自可毋庸议添。总由日久疏懈。致有偷砍木植、得银卖放等敝□大。嗣后该将军果能实力稽查。不令官兵等营私舞敝□大则奸宄自无从窜越。若坐卡官兵。仍前因循怠玩。甚至受贿卖放。而该管大员亦漫无觉察。则添设卡伦。适足以滋敝□大窦。又复何益。总在富俊等遴派妥员严行查察。立定章程督率官弁兵丁奉公守法。于一切应行查禁事件。认真侦缉。毋得私行贿纵。违者立即严参惩办。边卡自可肃清。将此传谕知之。　　

○广东巡抚祖之望入觐。赏假回籍省亲。调广西巡抚孙玉庭、为广东巡抚。以云南布政使百龄、为广西巡抚。浙江按察使阿礼布。为云南布政使。山西河东道金应琦、为浙江按察使。　　

○旌表守正捐躯河南信阳州民王进法妻袁氏。　　

○丁未。以山东东阿、平阴、东平、阳谷、菏泽、郓城、濮、观城、朝城、聊城、博平、茌平、清平、泰安、莱芜、肥城、宁阳、齐河、齐东、济阳、禹城、临邑、陵德平、惠民、青城、阳信、乐陵、商河、二十九州县、豆收歉薄。改徵粟米。

大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。九月。戊申。上御洞明堂。勾到奉天、湖广、情实罪犯。停决奉天斩犯四人。湖广斩犯八人。绞犯十七人。余五十七人予勾。　　

○谕内阁、御史花良阿奏、外省知县身膺民社、时有祭祀典仪、请仿照赞礼郎加衔之例、准戴六品衔顶、挂用朝珠等语。所奏殊属不通。向来恭遇坛庙大祀。朕亲诣行礼。赞礼郎等官、因在朕前执事。是以准换六品衔顶。挂用朝珠。并赏穿貂褂。以崇体制。至外省知县、虽有承祭礼仪。祇系寻常祀典。获与执事。何得援引此例。辄请一体换用衔顶朝珠。变更旧例乎。花良阿原摺著掷还。　　

○又谕、倭什布参奏、提督孙全谋、总兵黄标、李汉升、督率兵船、在洋捕盗、数月之久未获一贼等语。孙全谋、黄标、李汉升、缉捕不力。均著交部议处。至该省洋匪。往年因安南豢贼分赃。盗匪等行劫之后。即回江坪销赃。此时越南小心恭顺。盗匪不能向彼逋逃。所有抢劫赃物。自必由内地上岸私行销售。著倭什布饬令所属、于陆路各隘口严密巡查。设有洋匪上岸销赃、及奸徒接济等事。即将陆路该管文武官弁、一体严参。仍饬该提镇等实力搜捕。肃清洋面。稍赎前愆。傥再有延玩。定即从重治罪不贷。　　

○谕军机大臣等、策拔克等奏、接据福长安呈报、查出飞牛岭一带偷砍树木、暨协领恒福、续获高丽沟要犯包永祥、现在审办一摺。此案奸民等在高丽沟等处偷砍木植。皆由该管官员平日受贿故纵。通同舞敝□大。及策拔克等前往查办。该员等又复透漏消息。得钱卖放。情节实为可恨。自应严加惩办。向来朕办理庶狱。原情定罪。节经谕令内外问刑衙门。不得辄用从重字样。但须视案情之重轻。权衡剖断。即如城守尉庆祥、身系宗室。胆敢于附近陵寝地方。纵令奸匪肆行偷砍树木。并得受讹诈钱文。已逾千两。实属藐法。伊业已畏罪自缢。不足蔽辜。著将伊子查明革去差使。作为闲散宗室。署城守尉扎布山太、虽已身故。现据案犯供出。伊曾得受砍木奸民赃银一千二百两之多。著将伊子查明。亦革去差使。发往黑龙江充当苦差。佐领崔守兴、赃私累累。此次探听消息。辄敢差人送信。以致奸匪乘闲脱逃。情罪尤重。策拔克等于审明后。加等问拟具奏。勿令其稍有狡展。至城守尉赓宁、佐领额勒经额等、虽讯无受贿情敝□大。亦难尽信。平时漫无觉察。此次查办匪徒。辄轻听人言。将窝棚尽行烧毁。希图灭迹。非寻常失察可比。著一并从严定拟具奏。骁骑校富伦、畏罪轻生。策拔克等现将伊家产查封。所办尚是。若另有婪赃之处。亦应将其子嗣一并定罪。其扎布山太案内过付银两之防御楠钦、并现经审出得受木排银两布匹之大江口三道浪头坐卡防御吗哈那、骁骑校穆克登额、巴彦布、及未到案之防御三达力、骁骑校鄂托尔齐、俱著革职拏问。严行讯究。其刘文喜一名、既据包永祥供称、系属刘廷宣。自应同在逃之各首犯严拏务获。此外各犯。或系佣趁之人。毋庸纷纷查拏。至福长安所拏之犯。是否实系偷砍树木。策拔克等讯明后。即行定拟具奏。不必守候富俊到时、会同办理也。将此谕令知之。　　

○两广总督倭什布奏、博罗县属之范家田、添设把总一员。兵五十名。请移驻横河。其范家田建设汛防一所。于罗溪营拨兵十名。轮班驻守。均归提标中军参将统辖。以重巡防。下部议行。　　

○赠故工部尚书彭元瑞、协办大学士。遣乾清门侍卫孟住、带领侍卫十员。往奠茶酒。并赏银一千两治丧。予祭葬。谥文勤。　　

○以安徽安庆协副将游栋云、为江南狼山镇总兵官。　　

○予四川阵亡把总饶定显、王自成、王发明、外委张世明、陕西阵亡外委郭复全、祭葬世职如例。兵丁向天伦、祭葬世职。如外委例。王得胜等三百二十三名、乡勇彭喜等二百九名、番兵旦住次力等八名、赏恤如例。　　

○己酉。上御洞明堂。勾到浙江、江西、安徽、江苏、情实罪犯。停决浙江斩犯一人。绞犯一人。江西绞犯五人。安徽斩犯三人。绞犯三人。江苏斩犯四人。余九十四人予勾。　　

