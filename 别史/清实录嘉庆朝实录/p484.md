<!-- { "loadSidebar": true } -->
○壬戌。谕内阁、御史徐寅亮奏请兴办高堰碎石坦坡一摺。所奏词语失当。殊属非是。已于摺内批示矣。高堰堤工。为淮扬一带保障。碎石坦坡之制。所以拥护堤根。使风涛不致汕刷。其法诚善。朕素所深知。惟工费浩繁。办理旷日持久。前年曾谕令铁保等试办。旋据奏明中止。本年特命长麟戴衢亨前往南河勘办各要工。适吴璥又以此事应办为奏。当经谕令长麟戴衢亨于赴高堰时一并查勘。前日据伊等奏称、坦坡护堤得力、即如前年所抛碎石各处、现在均未塌损、惟工段绵长、为期需七八年、其费需数百万、祇可从缓议办、至该处石工难恃、现拟先行加筑后戗土坡以资抵御、俟将来各工完竣再请兴办等语。南河工段繁多。势难同时并举。现在如培筑徐扬各属大堤。修复十八里屯闸座。改建王营减坝。添筑云梯关外长堤。以及加筑高堰土戗。添筑智礼坝基。均经酌议分年办理。其坦坡工程。自不得不暂时从缓。亦非竟置不办。朕之注竟于淮扬一带生灵、以及运道民田筹画周备者。实无时不往来于心。欲与斯民共臻乐利。而敷施自有次序。必须逐渐经理。至于利害所系。又何尝不思深虑远、萦念旰宵耶。今该御史并不知详细原委。但闻有人奏议及此。因即具摺奏陈。作为已之建白。而摺内连篇累牍。故作危词。意图耸人观听。殊不知如该御史摺内之语。朕与中外臣工皆所虑及。但不忍出于口笔于摺耳。试思朕若不虑及此。则此次又何必命长麟戴衢亨前往南河、查办各工、熟筹兴办耶。徐寅亮信口敷陈。罔知忌讳。著传旨申饬。至其摺内所称清河县界内老子山即有碎石可采、不必远涉皖省涧溪等山购办等语。该处果有碎石可采。将来办工时自应就近采办。已命铁保等确切详查。于兴工时核实办理。该御史言苟足听。朕亦未尝不加采择也。　　

○考试进士出身满汉二品以下京堂各官于上书房。　　

○旌表守正捐躯直隶新城县民周顺妻李氏。　　

○癸亥。谕内阁、前因皇长孙诞育。在廷王大臣呈递如意。特降旨嗣后凡遇皇子皇孙诞生。俱无庸呈递。近来外省将军督抚以及学政藩臬两司总兵等、因诞育皇长孙。俱纷纷具摺陈贺。未免漫无区别。将军督抚、分位与内廷卿贰相埒。抒诚展庆。体制攸宜。若藩臬总兵及学政中之品秩较小者。均可无庸呈递贺摺。从前四阿哥、系朕登极后皇后诞生之子。此次皇长孙、又系朕初庆抱孙。内外王大臣相率奏贺。尚属理所当然。至嗣后庆育蕃昌。正未有艾。每遇诞生皇子皇孙。不特外省将军督抚不准陈贺。即内廷王公大臣亦不必申贺也。将此通谕知之。　　

○以科尔沁贝子鄂勒哲依图、为理藩院额外侍郎。　　

○甲子。夏至。祭地于方泽。上亲诣行礼。　　

○幸圆明园。　　

○乙丑。以故辅国将军亮源子恒贵、袭奉国将军。　　

○调山东按察使朱栋、为甘肃按察使。以鸿胪寺卿百龄、为山东按察使。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百九十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十三年。戊辰。闰五月。丙寅朔。以工部左侍郎英和、署户部左侍郎。在军机大臣上学习行走。　　

○以左春坊左中允陆以庄、为云南乡试正考官。内阁中书李振祜、为副考官。翰林院编修宋湘、为贵州乡试正考官。内阁中书姚学塽、为副考官。　　

○戊辰。旌表守正被戕安徽寿州民胡有成妻姚氏。　　

○庚午。谕内阁、据马慧裕奏、奉天省旗民案件羁禁部狱、常有一百二三十名不等、现在祇有小屋七闲、甚为窄狭又狱墙仅高一丈五尺余尚觉微低、其额设狱卒三十名、分班听用亦尚不敷、均应酌量增添等语。奉天省部狱祇有小屋七闲。羁禁常有一百余人之多。未免窄狭。遇有疾病。易致传染。非所以示矜恤。著即照马慧裕所请、添建东西厢房六闲。以资分禁。其狱墙亦加高二尺。俾得慎重防守。所需物料银五百一十余两。及匠夫银一百余两。均准其查照估计核实兴修。务期坚固。仍咨送工部查核。至狱卒人数既少。不敷看管亦著照马慧裕所请、再行增添十名。照例由各该县选充。一体轮流防范。　　

○辛未。谕内阁、据汪志伊奏、误违例限部议休致之蓝翎侍卫黄河清、情殷报效、据情转奏一摺。该员黄河清于告假回籍后。旋因患病。复接丁忧。于守制百日期满。不即赴部销假。逾限二年零二十六日。始行到部。虽续经患病。又未据呈报。部议休致。固属咎所应得。姑念其不谙汉侍卫在籍守制祇应百日之例。仍照常守丧二十七月。并以伊父病故。哀痛抑郁。旧疾复发。误会尚在丁忧期内。并未呈报。遂至到京濡迟。与无故逗遛者有闲。其情尚有可原。自应曲加宽恕。但蓝翎侍卫行走期满。本系以守备升用。若照该督所请、即准其开复原官。亦无以示薄惩。该员黄河清、现据该督考验年富力强。弓马尚属优娴。著加恩留于该省遇有千总缺出补用。　　

○又谕、据阿林保等奏、查明李长庚世职请以自幼抚养之次子承袭一摺。据称李长庚查无亲生子嗣、其诸侄中、除螟蛉之子例不准袭外、祇有李世润、李廷孚、二人系属亲侄、但李世润赴台年久、既无下落、李廷孚又不务正业、皆李长庚素所憎恶、且于李长庚殁后、亦不奔丧成服、不堪承袭、现据李长庚之妻吴氏呈明、恳请将自幼抱养同姓之子李廷钰为嗣袭职等语。李廷钰既系李长庚自幼抚育。立继为嗣。李长庚平素钟爱。现据伊妻吴氏呈明。经阿林保等亲加验看。称其人尚明白清秀。可有出息。自应即以伊承袭。李廷钰、著准其承袭李长庚世职。俟服阕后照例由该督抚给咨送部引见。至其亲侄李世润赴台年久。查无下落。李廷孚不务正业。于李长庚殁后不知回籍成服。已属乖谬。将来即应治以不奔丧成服之咎。设再有争断等事。著地方官奏明从重办理。　　

○闽浙总督阿林保等奏报、剿捕蔡牵朱濆夥党。游击陈梦熊、以参将用。赏花翎。　　

○壬申。谕内阁、嗣后凡遇皇后皇贵妃贵妃妃嫔贵人常在之祖父胞伯叔兄弟、带领引见时。俱于绿头牌注明。将此通谕八旗各部院衙门内务府知之。　　

○举行嘉庆十二年军政。荆州驻防、卓异官二员。年老官一员。分别议叙处分如例。　　

○旌表守正被戕江西兴国县民谢荣亮妻陈氏。　　

○癸酉。谕内阁、本日户部议奏、山西巡抚成宁、于盐道库贮、请毋庸每年亲往盘查一摺。所驳甚是。该省鹾务。由地丁复归商办。章程初定。河东道兼管盐法。每年额徵课项。共有四十六万两之多。即与运库无异。凡遇交代奏销时。该抚不独委员代盘。亦宜亲赴查验方足以昭慎重。今该抚并不遵照向例办理。请于一二年中。因阅兵之便。就近盘查一次。显系意在偷安。全不以公事为重。殊属非是。成宁著传旨申饬。将来河东道奏销时、及盐政到任、并新旧交代、三项盘查。著先委隔属道员代盘。该抚仍于每年不拘何时。亲往盘验一二次。每遇一次。即专案具题。以备稽查而昭核实。余俱照部议行。　　

○又谕、此案兴国保、身系旗员。管理营房事务。本有约束兵丁之责。乃与所管马甲等聚赌。已属卑鄙无耻。迨输欠得克金布钱文。因其向索。不肯给还。转喝令兵丁鞭责。情同无赖。尤属罔知法纪。仅予革职枷杖。不足蔽辜。兴国保著照所拟、于枷满杖责后。发往吉林充当苦差。以示惩儆。　　

○除山东昌邑县、沙压地三十六顷有奇额赋。　　

○甲戌。以故四川建昌道属科林坪土百户杨芝贵侄朝富窝卜土百户乌咘叱子伍廷辉、各袭职。　　

○乙亥。旌表守正捐躯直隶清河县民栾士义妹栾氏。　　

○丙子。以故云南云龙州属漕涧土把总左绳祖孙泰亨、袭职。　　

○铸给安徽颍州营分驻蒙城守备关防。从署巡抚鄂云布请也。　　

○予福建出洋淹毙兵丁蔡宗等十四名。赏恤如例。　　

○丁丑。谕内阁、清安泰奏、查明词讼积案、酌拟办理缘由一摺。外省词讼案件。积压繁多。屡经严饬各督抚上紧清厘。毋许延搁。兹据清安泰查明豫省积案数目开单奏闻。朕披阅单内。该省各衙门未结各案。惟藩司衙门最多。计有一百八十案。而藩司齐布森任内即有一百十七案。该司不但未能清理旧案。而本任积压累累。实属阘茸。不可不惩处示儆。齐布森著交部议处。其余巡抚司道等衙门未结案件。自二三十案以至一二案不等。尚不为多。均著加恩免其议处。该抚惟当督饬所属将未结各案依限严催。务俾迅速完结。以清案牍。勿再因循干咎。其所拟查办各州县新旧词讼分别勒限造册各章程。著均照该抚所请办理。　　

○户部议准、福建巡抚张师诚疏报侯官、古田、福安、宁德、漳平、五县、开垦田六顷八十亩有奇。照例升科。从之。　　

○除福建侯官县、冲陷田十亩有奇额赋。　　

○戊寅。旌表守正捐躯河南息县民张秉会妻和氏。　　

