<!-- { "loadSidebar": true } -->
○癸酉。谕军机大臣等、此次军需经费。数逾七千余万。皆由各路领兵大员任意滥用所致。朕闻之至熟。今福宁摺内称。宜绵总统军务时。因追剿窜匪。逐日移营。一时权宜核发。所费不资。即此二语。已包括无数浮支滥用矣。至所称各路运道。时通时塞。军火粮饷等项。闲有被阻被抢之事。尚属实情。嗣后总宜似此据实具奏、不可稍有粉饰。又据奏徐添德一股。现由太平折窜开县、云阳、地方。经德楞泰带兵追剿等语。前据勒保奏、讷间系派在开县带兵防堵。但从未闻伊打仗杀贼。此次徐添德折窜该处滋扰时。讷音曾否实力堵剿。与贼打仗。抑仍前退缩并未出力。或又避往别处。著勒保查明据实具奏。将此传谕知之。　　

○以太常寺卿刘湄、为大理寺卿。　　

○命协办大学士闽浙总督书麟、在紫禁城内骑马。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之四十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。三月。甲戌。谕内阁、向来宗室王公。及一品文武大臣。所用太监。并未定有额数。以致投充私宅太监。人数过多。宫内服役者。转不敷应用。不得不向各王公大臣家取进。而各王公家中。有太监少者。现用重价寻觅者亦有。皆朕所深知。自应分别定以成数。用符体制。嗣后亲王、准用七品首领一名。太监四十名。郡王、准用八品首领一名。太监三十名。贝勒、准用太监二十名。贝子、准用太监十名。入八分公、准用太监八名。一品以上文武大臣、准用太监四名。公主额驸、准用太监十名。民公、准用太监六名。其不入八分公、及二品以下。民爵侯以下、俱不准私用太监。经此次定额之后。如有不愿多役太监者。听其自便。亦不必拘于成额。傥有仍前任意滥用。致踰定额者。即以违制论。总之外宅各处太监之数。宁绌无赢。而宫内所需太监。此后亦不复再向外宅挑取。将此通行传知。一体遵照。并著现在王公大臣宅内太监名数。有浮于新定之额者。即交到内务府衙门。送进宫内当差。嗣后宗室王公等名下太监。著年终报明宗人府查核。一品文武大臣等名下太监。著年终报明都察院查核。俱各汇奏一次。著为例。　　

○谕军机大臣等、吉庆奏、前年黔省苗匪滋事。蔓延粤西。于协剿蒇事后。业将一切陋规革除。请令黔省查照章程办理等语。前此黔惩地方官。任听胥役头人等扰累。以致激成事端。所有相沿陋规。自应一律革除。著传谕吉庆。一面将前此所定章程。详悉具奏。一面移咨黔抚冯光熊、即查照革除陋规原定各事宜。一体实力妥办。俾苗疆悉臻宁谧。　　

○又谕、此时剿贼吃紧、两广距川较远。军机大臣、请于四川云贵等省。就近酌调。以符更换之数。所议甚是。惟朕闻向来绿营兵丁。有滇黔劲旅之语。而黔兵尤为趫健。况勒保前在贵州剿办狆苗。于该处将弁。较为熟习。更可期于应手。而道途又复捷近。此次更调之兵。莫若先尽贵州、就近调派。如尚有不敷。再于云南兵丁内酌量派调。但仍按两广兵丁额缺之数。亦不得任意多调也。将此谕令知之。　　

○命领侍卫内大臣苏凌阿、尚书德福、梁肯堂、都统观音保、隆兴、散秩大臣鄂勒毕图、德生、侍郎鄂岳、韩鑅、副都统隆安、周缉武、守护裕陵。　　

○户部奏请、新放塔尔巴哈台领队大臣伊江阿、应否食俸。得旨、嗣后派往新疆办事之侍卫等官。有弃瑕录用。自备资斧。世职仍留本身者。俱准支食所留世职半俸。伊江阿即照新例行。　　

○补行嘉庆元年大计。河南、卓异官十二员。不谨官一员。罢软官二员。年老官九员。有疾官一员。才力不及官二员。浮躁官一员。甘肃、卓异官八员。不谨官一员。罢软官一员。年老官三员。有疾官二员。才力不及官一员。分别议叙处分如例。　　

○乙亥。上诣观德殿几筵前供奠。　　

○祭先农之神。遣豫亲王裕丰行礼。　　

○谕内阁、永现年老有腿疾。乌里雅苏台地寒。所带官兵打围等事。想必不能妥办。永琨著来京、专理都统事务。其乌里雅苏台员缺。著绵佐补授。　　

○又谕、原任提督任承恩、系任举之子。伊兄任承绪、从前曾因救火被烧。而任承恩实系功臣之后。且又老年丧子。得病身故。殊为可悯。所有伊前在福建提督任内、自行认罚未完银一千一百六十一两八钱零。著加恩照嵇璜之例。全行宽免。　　

○又谕、据阿尔塔什第奏称、土尔扈特汁霍绍齐之祖母哈屯、闻大行太上皇帝大故。带同霍绍齐前来。恳将霍绍齐俸银二千五百两。送京交喇嘛等念经等语。此事断不可行。阿尔塔什第彼时并不阻止。且又具摺奏请。糊涂太不晓事。除申饬外。霍绍齐并伊祖母诚悃。实不可泯。著交阿尔塔什第。晓谕霍绍齐。并伊祖母哈屯。已将尔等诚意奏闻大皇帝。奉旨、从前尔等仰蒙太上皇帝恩施备至。今若准尔所请。远道运送银两念经。转恐不能仰体太上皇帝爱育尔等至意。此事断不可行。朕见尔等诚悃可嘉。深为恻然。想太上皇帝在天之灵。亦必垂鉴也。　　

○谕军机大臣等、此次明亮察探贼情。知张逆欲走豫省。即绕出贼前。追杀四十余里。将该匪截回。此系明亮等之功。至陈三掌柜一股。据称曾于正月闲剿散。原止二三百人。今经两月。又有千余人。此皆该处地方官不肯认真出力。致任贼匪往来奔窜。裹胁日多。明亮等应查明严参。诛一儆百。则前堵后剿。庶可克日成功。将此谕令知之。　　

○转礼部右侍郎罗国俊、为左侍郎。兵部右侍郎初彭龄、为左侍郎。调礼部左侍郎曹城、为兵部右侍郎。以内阁学士钱樾、为礼部右侍郎。　　

○以户部尚书布彦达赉、兼镶红旗汉军都统。刑部左侍郎瑚图礼、兼镶白旗蒙古副都统。刑部右侍郎禄康、兼正红旗汉军副都统。调镶白旗蒙古副都统文宁、为镶黄旗汉军副都统。正红旗汉军副都统张汉杰、为正白旗汉军副都统。兼銮仪卫銮仪使。　　

○丙子。上诣寿皇殿行礼。　　

○定户关工关盈余额数。谕内阁、向来各关徵税。于正额之外。将盈余一项。比较上三届徵收最多年分。如有不敷。即著经徵之员赔补。以致司榷各员。藉端苛敛。而赔缴之项。仍未能如数完交。徒属有名无实。因思各关情形不同。所有盈余数目。自应酌中定制。以师核实而示体恤。已于户部所奏各关盈余银数清单内。经朕查照往年加多之数。分别核减。自此次定额之后。傥各关每年盈余。于新定之数再有短少。即行著落赔补。如于定数或有多余。亦即尽收尽解。其三年比较之例。著永行停止。至工部船料竹木等税。除渝关盈余向无定额、及由闸等关并无盈余外。其余亦经分别减定。嗣后即一律办理。毋庸再行比较。　　

○又谕、据勒保奏、官兵剿捕萧占国、张长更、两股贼众。全数歼获净尽一摺。此皆仰赖上苍默佑。皇考威灵。览奏曷胜钦慰。此二股贼匪。从前在白岩山。与林亮功合夥。林亮功枪毙后。即各自为首。到处焚掠滋扰。此次该逆匪等、由阆中折回。经额勒登保率领将弁兵丁。连次截剿。将贼众逼上谭家山。额勒登保等、复督率弁兵。乘夜抢上山梁。痛加剿戮。贼匪斩获殆尽。贼首萧占国、张长更、均经歼毙。此次打仗得胜情形。实为认真剿办。即如所奏杀贼实有六千余名。并声明临阵投首讯明释放外。其被胁之人。因其从逆抗拒。临时无从分别。并非滥及无辜。可见所奏、实非从前之虚报首功粉饰具奏者可比。额勒登保病势初愈。即奋勇带兵。转战直前。实属可嘉之至。前次惠龄。德楞泰。止擒获冉文俦一犯。而川北地方。尚有窜出余孽。未能剿净。曾经加恩赏给头等轻车都尉世职。今额勒登保剿除两股贼匪。歼尽无遗。厥功尤伟。额勒登保。著加恩赏给二等男爵世职。至勒保系经略大臣。此次剿贼著效。虽未亲在行闲。亦由其调度得宜。而于投出被胁良民。酌给银米。递籍安插。所办尤为妥协。著加恩赏。其打仗受伤之总兵衔穆克登布。著交部从优议叙。随同带兵出力之总兵朱射斗、杨遇春、参将刘瑞、游击喜明、防御全保、前锋安楚拉、蓝翎领催彦丕勒、委安讷音登额、倭楞泰、俱著交部议叙。阵亡之副将孙大猷、守备陈凡、丁洪、俱著交部议恤。此时各路领兵大小诸臣。经力加整顿之后。看来皆有起色。勒保身膺军务重任。惟当倍加感奋。即如伊弟永保、从前在钟祥纵贼。罪无可辞。经朕破格录用。复令署理陕西巡抚。所以施恩于伊兄弟者。原不过为国家公事。勒保等若能迅勉成功。则军营从前诸毙。不但一概从宽。仍可加之懋赏。傥伊等无福承受。则国宪具在。致朕不得不为已甚。亦由伊等自取。朕亦无所容心于其闲也。　　

○谕军机大臣等、福昌汪志伊参奏、负欠官项违限不还之县令、分别革职查办一摺。所办殊属过当。此案浦城县知县孙学曾、及已故知县王致礼、因赊欠皮张。立票载明不误库项。今逾限不清。自应按例办理。勒限令其完缴即如现在京中有户部员外郎库蒙额、亦系拖欠皮张官项。迟逾不交。不过革职监追。今该督抚等、辄委员分赴孙学曾王致礼任所抄估变抵。并各原籍查变完缴。如此张皇纷扰。设该员等亏缺仓库。又当作何治罪。前因内外问刑衙门。于定拟案件。习用虽但字样。曾经降旨饬禁。该督等早应接奉。乃此次仍沿故习。尤属深刻无谓。况此后发交变价官物。势必各怀观望。不敢认买矣。福昌、汪志伊、俱著传旨申饬。所有浦城县知县孙学曾、著革职。与已故知县王致礼之孙王元涛、一并监追。如限内完清。仍应按例办理。其查出各员财产。即著照数给还。亦毋庸咨查各该原籍。　　

