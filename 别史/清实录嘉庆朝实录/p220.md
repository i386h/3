<!-- { "loadSidebar": true } -->
○又谕、保宁覆奏、请将伊犁满营镇标各兵粮饷、仍照旧例分别支放一摺。新疆驻劄满汉兵丁。差务繁多。向来于应得本色粮石内酌支折色。比市价较多。原所以示体恤。若改支本色。兵丁生计既不无拮据。且仓贮粮石动支完竣后。转需采买。亦属非计。此事昨据兴奎奏覆、以为多有未便。当经批交该部。欲俟各处奏到。再行降旨。今保宁所奏、亦与兴奎意见相同。伊二人在新疆有年。所奏自系实在情形。即他处奏到时。谅亦相仿。竟不必再交部议。所有新疆等处兵丁应支粮饷。著照旧定章程办理。毋庸更张。俾兵食仓储。两有裨益。　　

○又谕、颜检奏补罗山、息县、二缺。摺内于现任知县曾济、徐曰昌、二员才守。均无贬词。何以遽请彻回。且所请试用知县黎重光、补授罗山县。拣发知州熊之书、借补息县。该二员一系试用在后。越次奏补。一系不准借补知县之员。皆属违例。现在该省尚有试用知县二十余员。俱名次在前。其中岂无堪以胜任之员。何以不行奏补。若皆才具平常。不堪补用。又何不早行饬令回籍耶。傥各督抚于现任各员任意彻回。辄将不合例之员纷纷奏补。相率效尤。殊属不成政体。颜检本应照部议处分。姑念该抚平日办事尚好。所有降一级留任之处。著加恩宽免。仍罚俸九个月。嗣后外省题补人员。均当按照成例。不得率意奏请干咎。　　

○丁未。祭先师孔子。上亲诣行释奠礼。　　

○以刑部尚书德瑛、为会典馆副总裁官。　　

○以陕西静宁协副将皂保、为甘肃河州镇总兵官。　　

○戊申。祭大社大稷。上亲诣行礼。　　

○幸圆明园。　　

○孝淑皇后忌辰。命皇次子旻宁祭殡宫。　　

○以詹事府詹事那彦成、为内阁学士。兼礼部侍郎衔。　　

○己酉。调镶黄旗蒙古副都统富疆阿、为锦州副都统。归化城副都统庆怡、为镶黄旗蒙古副都统。　　

○辛亥。谕军机大臣等、赛冲阿现与勒保同在川北。伊系西安将军。在川省剿贼。或恐呼应不灵。丰绅原系川省提督。且七十五一路官兵。皆系伊接手管带。自当责以本省剿贼之事。况勒保一路镇将如温春等、向称骁健。现在带兵打仗之员。自不缺少。何必留赛冲阿在彼帮办。勒保接奉此旨。即将丰绅调至川北剿办贼匪。赛冲阿、著即回赴陕省。与惠龄同办陕省之贼。将此传谕知之。　　

○又谕、惠龄等奏剿办南山贼匪情形。薄有斩获。俱不过摭拾铺叙。并未亲自带兵剿净一股。惠龄身为总督。于境内各股贼匪。皆应筹办。所有贼匪往来踪迹、及官兵打仗情形。尤应详悉侦探。方可收剿捕之益。现在苟逆窜入山内。额勒登保派令格布舍、薛大烈等、分投剿办。并亲由五郎江口、向金鸡河一带进兵。惠龄于该省军情。岂有不声息相通之理。何至询诸道路传闻。著传旨严行申饬。又据称山北峪口处处空虚。现在专事防堵。即以此责成惠龄。如贼匪因剿急窜逸出山。惠龄不能截住。自思当得何罪。至长麟带兵本不得力。留于陕省亦属无益。即著驰驿来京。以备朕面询该省情形。另候谕旨。将此各谕知之。　　

○拨河南山东藩库银各五十万两。山西藩库银一百万两。解往四川。以备善后事宜之用。　　

○壬子。孝康章皇后忌辰。遣官祭孝陵。　　

○谕军机大臣等、那彦宝等筹议永定河加培疏浚一摺。挑挖淤沙。固为治河不易之法。但永定河南北两岸。长一百数十余里。自不能将全河淤沙挑挖净尽。该侍郎等相度形势。裁湾取直。疏通梗塞。并将卑矮堤身。加高培厚。添做埽工。护堤束水。藉以攻沙。祇可如此办理。惟当督饬工员。于新旧埽工。实力镶筑。以资捍卫。断不容有偷工减料。以致工程卑薄。不能经久。其河身高仰处所。亦须闲段挑浚。俾无阻梗。方为妥善。至所称河工水势。大小不同。动用银两。亦应多寡不一。每年岁修抢修银两。似难限以定额等语。永定河每年岁修抢修银两。向来定额二万九千有余。就目下情形而论。虽称不敷应用。但每届岁修。亦须酌定银数。方有限制。设遇抢险工程较多年分。原不妨据实估计。且距京甚近。可以随时奏请办理。所有永定河岁修。每年实在需银若干。并动用何项之处。仍著那彦宝等公同确勘。悉心妥议具奏。将此谕令知之。寻议奏、永定河旧设埽工一千八百余丈。此次新增埽工二千余丈。较之旧埽、加至一倍有余。每年均须如式加镶。物料夫工之费、亦多至一倍有余。请于从前奏定岁修银一万两、抢修银一万二千两之外。酌增岁修银一万两、抢修银一万二千两。其疏浚中泓下口银一万两、石景山岁修银二千两、无庸酌增。每年仍照旧定章程、于年前先后赴部请领。核实报销。如有余剩。归入下年动用。经户工等部议准、应如所请。从之。　　

○以光禄寺卿赵秉冲、为太常寺卿。　　

○癸丑。谕内阁、前据达庆等奏、大通桥车户转运漕粮。所领脚价。不敷雇值。请仍照向例、准令承买官豆。经户部以官车官骡久经裁彻议驳。所驳甚是。兹复据达庆等奏称、漕粮进仓。全赖该桥车辆充足。若一有掣肘。则起卸稽迟。回空耽误。现因钱价日贵。车价日昂。所领之数。不敷雇觅等语。亦系实在情形。著加恩准令该车户等仍前承买官豆。即在于应领脚价内扣存。以示体恤。　　

○甲寅。上幸静明园。诣龙神庙拈香。　　

○缓徵山东临清、馆陶、武城、邱、夏津、聊城、堂邑、清平、博平、茌平、高唐、莘、恩、冠、阳谷、朝城、东阿、平阴、长清、德、范、平原、濮、观城、汶上、二十五州县卫、水灾本年额赋。　　

○乙卯。谕内阁、近日节据各路领兵大员奏报军务情形。并无大股剧贼。惟苟文明屡经官兵剿败。窜入陕省南山。为稍延残喘之计。其四川湖北地界。虽有零星贼股。俱不过败残余匪。前曾特降谕旨。将川陕楚三省划定地段。饬令各该省文武大员。分投搜剿。以专责成。因思参赞德楞泰、本系成都将军。现同勒保专办川省搜捕事宜。经略额勒登保现在陕省境内。督剿苟逆、及该省零匪。务令一手办竣。刻下贼势涣散。俱极穷蹙。本不值以经略参赞统兵久驻。但余匪尚未廓清。并一切善后事宜。均须妥为筹办。若遽令伊等振旅还朝。将搜捕零匪仅交地方官办理。究恐不足深恃。现在川楚二省。均系以本省大员剿办本境之贼。责任綦专。额勒登保、著以经略大臣授为西安将军。仍兼御前侍卫、领侍卫内大臣。专办陕省军务。统俟余匪剿净。再行缴还经略印信。宁夏将军苏宁阿、现已年老。该处地方亦属紧要。著将赛冲阿调补宁夏将军。赛冲阿现尚带兵剿贼。一时未能抵任。仍著苏宁阿暂行署理。俟赛冲阿办贼完竣赴任后。苏宁阿再行来京。另候＜闲＞用。其正白旗领侍卫内大臣事务。仍著绵懿暂署。　　

○又谕、据丰绅济伦等奏称、本年军政。所有茶膳房章京侍卫等。请旨俱令该管大臣处出具考语。咨送领侍卫内大臣处。与侍卫等一体考验等语。茶膳房章京侍卫等。每日豫备茶膳。乃伊等所司之责。非侍卫等官可比。伊等亦无暇操演。所有茶膳房章京侍卫等。著加恩不必入于军政。　　

○实授博兴、为理藩院尚书。以刑部尚书德瑛、兼正白旗汉军都统。　　

○丙辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○以故喀尔喀赛因诺颜扎萨克辅国公萨木丕勒端多克弟格哩克端多布、袭爵。　　

○丁巳。月食。　　

○上诣昭显庙拈香。　　

○还宫。　　

○命荣郡王绵亿、在内廷行走。　　

○命固伦额驸玛呢巴达喇、领侍卫内大臣阿克栋阿、在紫禁城内骑马。　　

○户部议准、前任陕甘总督长麟疏报乌噜木齐塔西河所、开垦地三顷六十亩。照例升科。从之。。　　

○戊午。定江南改设分管萧砀南岸河务同知、分管邳睢北岸河务通判、俱为河工要缺。在外拣选题调。并铸给关防。从河道总督吴璥请也。　　

○己未。春分。朝日于东郊。上亲诣行礼。　　

○诣雍和宫行礼。　　

○幸圆明园。　　

○以通政使司副使范鏊、为光禄寺卿。　　

○除直隶宛平县、被水冲陷民田五十二亩额赋。　　

○庚申。上御勤政殿听政。　　

○谕军机大臣等、御史乔远煐奏请调剂楚省鹾务、以杜积敝□大一摺。据称楚省行销两淮纲引。近年该管道员。私立封轮之禁。将淮纲先到船只。查验号数开售。其后到船只。均封贮汉河。不准抢卖。奸商得以居奇垄断。民闲有淡食之虞。又将已裁汉商匣费。酌定银数。并逐渐加增。致该商等暗扣折头。滥行开支等语。引盐向无轮售之例。从前该省于盐船抵汉。均系不论先后。听商起售。何以近年该管道员。立有封轮名色。是否必应如此办理。抑系管理盐务官员私设此例。为抑勒地步。至匣费久经裁革。该御史摺内所称、己未庚申两年。共派银八十余万及百万两不等之处。是否因办理军需。添凑支用。抑系该管官员私行派累。并著吴熊光彻底清查。据实奏闻。寻奏、汉镇岸商。承领扬商引盐售卖。向来奸猾者、不顾扬商成本。跌价抢卖。是以前任盐道保定、定有封船轮售之例。并于轮销之中。凡领帑营运、及遇风走漏者。俱准先行提销。似尚为顾恤商本起见。臣现饬藩臬盐道切实查明。另行奏覆。至汉商匣费久奉裁革。前接盐政书鲁来咨、以己未庚申两年。共派费银八十余万两至百万两不等。任意浮冒。行提岸商赴扬查办。查裁存匣费。原为各岸商房租伙食、暨惠济乏商、及缉私卡商俸工等用。而元二两年雇备乡勇保护汉镇。前年冬闲煮赈饥民。所用之项。亦在引盐内派费公摊。现在经管岸商业已赴扬。所有己未庚申两年派费加增。作何支销。各官有无染指情敝□大。请饬新任盐政佶山、饬提查讯。得旨、著传谕佶山详悉查讯。至汉岸销盐设立封轮之例。有无抑勒需索。及擡价病民之处。佶山务当与吴熊光合筹妥议具奏。　　

○以大理寺少卿良贵、为太仆寺卿。　　

○命塔尔巴哈台参赞大臣贡楚克扎布来京。调科布多参赞大臣策拔克、为塔尔巴哈台参赞大臣。巴里坤领队大臣宜兴、为科布多参赞大臣。赏已革湖北粮储道舒永阿、蓝翎侍卫。为巴里坤领队大臣。　　

○以京外贫民来京就食者多。命再于卢沟桥、黄村、东坝、采育、四处添设粥厂。派都察院左副都御史万宁、光禄寺卿范鏊、宗人府府丞徐绩、太仆寺卿蒋予蒲、大理寺卿窝星额、太仆寺少卿邵自昌、通政使司参议长琇、光禄寺少卿周元良、分督给赈。　　

○拨云南积存钱一百万缗。解往四川。以备军需。　　

