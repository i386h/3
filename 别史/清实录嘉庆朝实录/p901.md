<!-- { "loadSidebar": true } -->
○又谕、御史卢炳涛奏、河工动拨银两、请由工部核议、会同户部拨款一摺。所奏甚属迂谬。河工每年应领岁修银两。俱有定额。先期请拨。豫备工料。须俟事竣报销。工部方能分别准驳。当该省奏请之时。工部本无可核议。至遇有要工。承办大员、约计工需请拨帑项。若先交工部核议。该部并未身亲目睹。其需用银款。或多或寡。应准应驳。凭何定议。徒然迁延时日。转致有误要工。该御史太不晓事。原摺著掷还。　　

○谕军机大臣等、据御史卢炳涛奏、风闻上年粮船回空之时、有杭二帮押空千总李朝均、行至黄河地方、查验水手住宿舱内、有一人带货二百石、恐船头太重、过闸冒险、饬令搬运中舱、该水手抗顽远扬、该弁将其货物搬挪、声言禀究、该水手等乘夜纠集多人、执持刀械、蜂拥该弁坐船、行凶□□弃命、千总李朝均从舱底船窗逃出、即将皮箱砍破、抢去钤记衣服而散、次日禀知总运等官、并不饬拏究办等语。水手恃众抗顽。逞凶滋事。实属藐法。著成宁严饬查拏。按律惩办。此系上年李奕畴任内之事。该漕督无所用其回护。务秉公严究。不可任听属员隐讳消弭。致长刁风。　　

○又谕、程国仁奏、办理临清闸口、蓄汶敌卫情形、并筹筑运河民堰漫口各一摺。临清闸外。卫水现尚高于汶水一尺。该抚已督率道厅等。将胡家湾漫口堵合。并将汶河减水闸闭合一二处。蓄高汶水。藉以敌卫。已连次降上□日。令豫省将沁河缺口迅速堵筑。沁水一经断流。则卫河必立见消落。再将汶水蓄高。临清闸板。即可启放。该抚会同成宁相机妥办。务令回空粮船。得以及早南下。不致有误明年新运。此为至要。其运河民堰缺口六处。除易堵四处外。德州夏津两处缺口较大。即饬令各委员上紧抢堵。俾粮船经过、不致掣溜阻浅。将此谕令知之。　　

○又谕、据吴璥奏、查看武陟北岸九堡漫口情形。黄河进水沟槽五道、业经叶观潮等抢筑、俱已堵闭断流、惟原村民堰所漫沁水、由方陵草亭折向马营坝、口门下注、现拟于秦家厂迤南王家沟地方、抽挖沟槽百余丈、导引沁水仍由故道、汇入黄河、即于迤下滩面较窄之处、赶筑柴土坝一道、将方陵草亭下注之水截住、则马营坝即可断流等语。沁河本系入黄之水。今旁溢下注卫河。以致运道梗阻。亟应堵合缺口。使复故道。著德奎会同叶观潮、即按照吴璥所奏引沁入黄筑坝拦截办法。迅速妥办。沁河缺口早一日断流。则临清闸板可早一日启放。以便回空粮船及时南下。该臬司等务督率员弁兵夫。昼夜抢筑。愈速愈好。将此传谕知之。　　

○又谕、孙玉庭等奏、洪湖水势异涨、保护堰盱长堤、分途宣洩情形、并筹挑江境河身各一摺。洪泽湖水势。自豫省黄河漫水下注。计日增长。又值淮水陡涨。同时汇注。汪洋浩瀚。已经分路宣洩。水势仍未平减。现值西风司令。堰盱堤工。实形危险。该督等务当相机调度。并严饬在工员弁。昼夜防护。务保万全。此为至要。至江境河身。自清口以上至豫省。工段绵长。原不能普律挑挖。该督等即勘明高仰湾曲处所。照十八年办理成案。或应挑浚。或应闲段抽沟。将来豫省大工合龙开放引河时、务期一律畅顺。豫筹妥办可也。将此谕令知之。　　

○旌表守正捐躯山东朝城县民潘成妻赵氏。　　

○是日。驻跸南石槽行宫。　　

○辛酉。上御汜涟晖殿。赐扈从王、公、大臣、蒙古王、贝勒、贝子、公、及直隶总督等食。　　

○赏看守汤山行宫弁兵半月钱粮。　　

○是日。驻跸汤山行宫。　　

○壬戌。上还圆明园。　　

○诣安佑宫行礼。　　

○谕内阁、吴邦庆奏、审讯江西商民与湘潭县土民互殴一案、正在查办闲、七月二十七日接到侍郎周系英书信一函、不敢壅于上闻等语。此案现饬秉公审办。周系英何以率行致书本省巡抚。著即明白回奏。　　

○癸亥。谕内阁、本年朕六旬正庆。前据礼部奏、王公百官例于庆节前后穿蟒袍补褂一月。朕尝恭阅圣祖仁皇帝六旬万寿盛典。其时祇穿蟒袍补褂二十日。此次王公百官、著自十月初一日至二十日。亦穿蟒袍补褂二十日。其初一日以前、王公大臣轮应进膳者。是日进膳之员。著穿蟒袍补褂。余俱常服。其直日各衙门。著于十月初一日起、至初十日止。推班十日。　　

○又谕、据周系英奏称、因六月闲见此案原奏、与伊乡人传述情形迥异、是以致书告知、实属冒昧、自请议处等语。直省地方事务。经朕饬交该督抚查办。是非曲直。一秉大公。断不任其稍有枉纵。若在京大员。于本省案件。辄致书督抚。思欲庇其乡闾。岂不渐同明代党援陋习。此风断不可长。周系英私致信函。把持公务。著交都察院严加议处。　　

○甲子。谕内阁、御史保盛条奏一摺。所奏俱是。地安门外关帝庙。岁时致祭。庙外栅栏日久朽缺。何以竟任全行彻去。以致往来杂沓。漫无禁约。著工部会同步军统领衙门。即派员勘估兴修。以肃观瞻。嗣后如再有私行拆动木栅者。即查拏治罪。其京城内外各巷口栅栏。例有保固年限。著步军统领五城分段查验。如有保固限内坍损者。著落原修之员赔补。至京师户口门牌。原应随时稽查更正。核实办理。恐日久生懈。并著该管各衙门。严饬所属认真查办。毋得因循疏玩。视为具文。　　

○命太常寺少卿桂龄、为奉天府府丞、兼提督学政。内阁学士吴其彦、提督顺天学政。户部右侍郎姚文田、提督江苏学政。左春坊左赞善胡敬、提督安徽学政。署礼部右侍郎王宗诚、提督江西学政。内阁学士汪守和、提督浙江学政。都察院左副都御史韩鼎晋、提督福建学政。大理寺少卿杨怿曾、提督湖北学政。左春坊左中允许邦光、提督湖南学政。光禄寺少卿卢浙、提督河南学政。通政使司参议李振祜、提督山东学政。翰林院侍讲陈官俊、提督山西学政。侍讲学士德宁、提督陕甘学政。编修聂铣敏、提督四川学政。侍讲顾元熙、提督广东学政。编修熊常錞、提督广西学政。杨殿邦、提督云南学政。裘元善、提督贵州学政。　　

○乙丑。谕军机大臣等、河南兰仪漫口。即日归并一处。兴办大工。筑坝挑河。所用人夫众多。难保无奸宄之徒。为匪生事。更或有在逃逆犯混迹其中。秋冬风高物燥。料垛云集。亦应防范周密。著琦善即饬调南阳镇呢玛善。酌带兵四五百名。前赴工次驻劄。巡逻弹压。毋得稍有疏懈。将此谕令知之。　　

○以刑部右侍郎王鼎、署户部右侍郎。　　

○丙寅。谕内阁、都察院议处周系英、以本省案件致书巡抚、请照因事嘱托例革职。所议甚是。江西客民与湘潭土民互殴一案。周系英屡次在朕前面奏。当经降上□日令吴邦庆秉公查办。并恐所奏情形。尚有不尽。曾令军机大臣向伊详悉询问。据其所言。饬交本省据实严查。周系英如谓吴邦庆初次奏到之摺。与伊所闻情节不符。不妨具摺再行陈奏。案关地方公务。非伊一家私事。朕亦不加深责。乃辄向本省巡抚私致书函。实属糊涂之至。本应照例即行罢斥。姑念其素日人尚朴实。学问亦可。周系英著革去侍郎。加恩以编修用。　　

○调兵部左侍郎顾德庆、为吏部左侍郎。以署礼部右侍郎王宗诚、为兵部左侍郎。仍署礼部右侍郎。　　

○调江西按察使孙尔准、为福建按察使。以云南粮储道诚端、为江西按察使。　　

○丁卯。上幸静明园。诣龙神庙拈香。　　

○幸静宜园。　　

○遣官祭都城隍之神。　　

○谕内阁、御史张元模奏、请禁回民充当捕役承差一摺。所奏非是。回民隶居各省。分业四民。久与编氓无异。其有习为盗窃。或身充捕役通盗豢贼者。如该御史所奏王明等四犯。一经破案。自当案律惩办。以戢奸宄。若因此即禁止回民不令在官充当差捕。试思小民良莠不齐。各直省民人以盗贼犯案者。何地蔑有。岂独于回民加以厉禁耶。该御史所奏。实属一偏之见。难以施行。著无庸议。　　

○谕军机大臣等、李尧栋调任湖南。计史致光到滇后。即可交卸起程前赴新任。湖南近日讼狱繁多。民情刁悍。李尧栋接任后。当振作精神。加意整顿。其湘潭县土民与江西客民互殴一案。现派庆保督同敦良审办。此案江西客民与湖南土民互有杀伤。两省仕宦在京者不少。江西不闻别有议论。惟籍隶湖南人员。自侍郎周系英、至御史蒋云宽、先后屡经陈奏。皆极言江西客民强悍情形。似湖南民人被其欺凌负屈不平者。已叠降谕上□日。令庆保务须秉公判断。李尧栋到任。如此案未经审结。即会同庆保秉公审办。若已经庆保审拟具奏。李尧栋仍留心察访庆保等、于审办此案。是否确实平允。湖南民人有无怨怼之词。于一两月后查明据实具奏。务须公平持论。不可稍有偏袒。将此谕令知之。　　

○旌表守正捐躯江苏阳湖县民王绍绅妻陆氏。　　

○缓徵山东曹县、水灾本年及上年额赋漕粮。并给灾民口粮、及房屋修费有差。　　

○是日。驻跸静宜园。至己巳皆如之。　　

○己巳。谕内阁、礼部每年具题皇后千秋应行礼仪一本。均夹单声明在外之公主福晋命妇等、是否进内行礼请上□日。内阁票拟照例行礼筵宴。及照例行礼停止筵宴双签。历届均系停止筵宴。嗣后著礼部无庸每年夹单声请。内阁祇拟照例行礼停止筵宴单签进呈。惟遇皇后正寿之年。礼部照嘉庆二十年之例。仍将公主福晋命妇等是否进内行礼之处。夹单声请。候上□日遵行。　　

○庚午。上幸静明园。诣龙神庙拈香。　　

○还圆明园。　　

○以兵部右侍郎曹师曾、知武举。吏部右侍郎吴芳培、为武会试正考官。翰林院侍读学士方振、为副考官。　　

○减免直隶隆平、宁晋、新河、任、四县、积水地亩本年额赋。　　

○辛未。以翰林院侍读德遐、白镕、右春坊右赞善廖鸿荃、署日讲起居注官。　　

○贷奉天承德、辽阳、开原、铁岭、牛庄、海城、广宁、小黑山、白旗堡、巨流河、金州、十一处、及锦州抚民同知所属、被水旗民一月口粮。　　

○壬申。上御勤政殿听政。　　

