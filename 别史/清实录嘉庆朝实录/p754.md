<!-- { "loadSidebar": true } -->
○谕军机大臣等、本年江苏安徽及浙西各府属、均因夏秋缺雨。田禾受伤。米价腾贵。已节次有上□日。令该督抚等筹办。俾小民无致失所。因念该数省为南漕所出。每年天庾正供。在京俸饷。俱仰给于此。民食仓储。皆当豫为筹及。庶不致临事周章。著交百龄、张师诚、胡克家、颜检、各将该省实在情形。详加体察。转瞬冬月开徵之期。其应如何妥为筹画办理之处。著先期详悉具奏。将此各谕令知之。　　

○又谕、前据百龄初彭龄奏、查办江苏各属亏空。节经降上

□日令详查明悉。分别定立章程具奏。此时张师诚抵任后。初彭龄即以钦差会同查办。惟念江苏省本年适值旱歉。现须勤求民瘼。查办抚恤事宜。亏空固不可不查。若办理过亟。州县一时无措。其稍有良心者。尚肯出诸囊橐。或变产抵垫。其中不肖之员。仍必朘削民膏。罔顾灾歉。甚或以赈借小民之资挪移搪塞。闾阎益遭苦累。傥或激成事端。派调抚绥。转致动糜经费。所关非细。著百龄、初彭龄、张师诚、于各属亏空。总须将旧亏接受、及新亏入己。逐一分析定立章程。将贪黩之员重办示惩。去其已甚。仍察看情形。通盘筹画。务于仓库有益。不在克期旦夕也。将此各谕令知之。　　

○以广东三江口副将李应元、为广西左江镇总兵官。　　

○庚戌。谕内阁、章煦等奏、严查藩库、属库、勒限交代算明实数、再行汇核定议一摺。东省一百七州县。交代逾限。未经出结者。共有六十五州县。前后一百八十六任。是通省交代不清之州县。已十居其六。各州县接收交代。最为仓库虚实关键。该州县等既逾限未经出结。何以不行查办。辄听新旧官接任辗转耽延。巡抚藩司。所司何事。著刑部即传同兴朱锡爵、将此摺交与阅看。令其据实登答。并各令思惟己咎。自行拟罪。由该部具奏。　　

○又谕、章煦奏、研讯祖黑子并无窝藏逆犯、实系李二戈信贪利捏指一摺。此案先经顺天府眼目。在东省认有祝现马匹。又在李二戈信指称祖黑子家藏有面生可疑之人。所说形状与祝现相似。那彦成一闻此信。即派游击图勒毕善前往踹拏。图勒毕善至祖家庄后。迟延畏葸。致令逃逸。是以将图勒毕善革职。那彦成派委不慎。又不自请议处。当经革去双眼花翎。仍戴单眼花翎。并交部议处。现在顺天府眼目所认之马。业经查明系滦州民人家所产。辗转卖给郭浩。并非祝现之马。兹又据章煦奏、李二戈信因贪图日给饭钱。捏造祖黑子家有窝藏逆匪形迹。那彦成闻信派员往拏。并无不合。所有部议降一级调用之处。著无庸议。并赏还双眼花翎。图勒毕善派令拏贼。既到祖家庄地方。并不即日掩捕。究未免畏葸。但尚不至革职。图勒毕善著革去花翎。降为都司。仍交直隶差委遇缺补用。祖黑子等讯系无辜。著即释放。郭浩贺应成同马匹如尚未起解来直。即无庸起解。傥业已在途。即著截回释放。李二戈信贪利妄指。以致拖累无辜。所拟枷杖尚属轻纵。李二戈信著改为杖一百流三千里。先在祖家庄枷号两个月。再行发配。以示惩儆。　　

○又谕、礼部议驳书敏奏请站丁考试一摺。所驳甚是。前此书敏奏到时。并未将站丁原委奏明。复据和宁等查明具奏。此项站丁系从前吴三桂名下逃丁家人、及伪官子孙。与盛京户工两部所属官丁由彻藩时安插者不同。岂容滥与考试。尽敏并未详查。率行陈请。殊属冒昧。著交部议处。　　

○赈奉天辽阳、牛庄、广宁、承德、铁岭、开原盖平、等城。被水旗民。　　

○辛亥。谕内阁、御史何彤然奏、请令民人自行捕盗、并将敛钱与贼之愚民免其究治一摺。所奏纰缪不可行。地方设有文武各员。诘盗安良。是其专责。如果地方官讳盗不办。以及兵役等有得赃通盗情事。原淮百姓据实申理。必当严治其罪。若不责成官弁督拏。率听所在民人自行捕盗。此令一出。愚民势必各纠党羽。擅制器械。挟仇妄拏。彼此构衅。岂不大张械斗之风。至民人敛钱与贼。本干厉禁。若概免究治。则是纵令豢贼。使赍盗粮。欲弭乱而转以长乱也。何彤然罔识政体。不称言官之职。著斥退御史。仍回编修之任。原摺著掷还。　　

○谕军机大臣等、恩长奏、英吉沙尔阿奇木伯克玛穆特、缘事革职、请上□日应否赏留二品顶翎等语。革职人员。岂有仍留原品顶带之理。玛穆特系获咎罢斥之人。恩长复为之违例奏请。实属非是。恩长著传上□日申饬。所请玛穆特赏留二品顶翎之处。不准行。将此谕令知之。　　

○壬子。谕内阁、荣麟于北仓截卸漕米。并不遵照奏定章程。辄将在前行走各帮率行截卸。并将例应到通之满号船只一并截卸。迨经上□日饬令照原议办理。仍不凛遵。朦胧具奏。殊属种种乖谬。兹复据熙昌等奏、讯明仓场衙门书吏徐建超等、因湖北头二三帮、本不在截卸之列、闻荣麟欲改议截卸、遂起意向该帮头伍撞骗银两、该帮头伍毛胜等、贪图截卸省便、行贿属实、荣麟毫无觉察、请上□日严议等语。荣麟如果遵照原议办理。该书吏等何由籍端撞骗。皆由伊固执己见。擅改章程。致令不法奸胥乘机舞敝□大。荣麟胆大妄为。实属溺职。前经部议降四级调用。不足示惩。著降补六部笔帖式。余著该部核议具奏。　　

○又谕、刑部奏、遵上□日传讯同兴朱锡爵、据称伊等在山东时、于州县交代不能实力催办、以致延不结报者甚多、罪无可辞、情愿各将抚藩任内养廉全数罚缴等语。同兴朱锡爵以抚藩大员。乃于各属交代。任意宕延。实属因循疲玩。尚有何颜坐享厚廉。同兴支过山东巡抚养廉四万五千两。朱锡爵支过藩司养廉四万两。均著照数赶紧呈缴户部。毋许迟延。　　

○谕军机大臣等、陈预奏、东省清查库款、审理积案、需员帮办、请将石韫玉祁＜土贡＞二员饬发来东以资整理一摺。东省亏款积案。现当清查审办之际。该省官吏即不可信任。该抚亦当奏请拣员发往。岂必需石韫玉祁＜土贡＞二人始能经理。自系陈预与该二员谊属同年旧僚。欲藉帮办公事为名。事竣后即可送部引见。为伊二人开起用之路。陈预甫到东省。遽为此奏。显系瞻徇私谊。殊属非是。著传上□日申饬。其所请不准行。至章煦留东查办事件。本未带有司员。现于记名各部院司员内、＜闲＞派四员。前赴山东。随同章煦等办事。著章煦等留心察看。各员内如有实心任事堪膺外任者。事竣后据实奏闻。章煦带同回京。交部带领引见。其不宜外任者。仍令回原衙门行走可也。将此谕令知之。　　

○又谕、颜检奏、查明浙省米价并节次办理情形一摺。浙省杭嘉湖三府农田被旱。米少价昂。民力拮据。昨已降上□日令该抚妥为经理。摺内据称现在上紧查勘。著于勘明后、即将应如何查办之处。据实具奏请上□日。不可迟缓。至南漕关系紧要。京师每岁俸饷取给于是。不容稍有缺误。朕廑念灾区。而天庾正供。其系于国计者甚重。该抚务当体察情形。通盘筹画。一面将应行筹济民食抚恤灾黎之处。迅速议办。一面将漕粮事宜妥为区画。以期两无贻误。该抚系屡经弃瑕录用之人。不可不尽心经理。以副委任。将此谕令知之。　　

○又谕、和宁等奏、审讯越边偷砍木植人犯并参处该管各员一摺。已明降谕上□日分别革职解任议处矣。此项偷砍木植数千件之多。出入边门。众目共睹。非他物之易于藏匿者可比。其管门坐卡官弁。岂得诿为不知、仅止失于觉察之理。显有得赃徇纵情敝□大。不可不彻底根究。著晋昌等提齐人犯。详加鞫讯。务得确情。分别定拟。又另片奏防御海宁阿、捏病外出不知去向等语。该防御自系畏罪潜逃。必须弋获究办。该处近通海口。伊或私自航海。逃往山东地方。亦未可定。晋昌等除饬令总巡各员并附近边栅地方官上紧查缉外。一面行文山东巡抚、并移咨山海关副都统、一体访拏。归案办理。至所称查获木植按照市价变卖一节。盛京应办工程甚多。木料宜广为储备。此项木植大小不齐。如有财大可用者。此时若一并销售。将来需用时再行发价购觅。又属费事。著即于此中选择成件材料。留贮听用。其余零星小件。即行估价变卖可也。将此谕令知之。　　

○调兵部左侍郎普恭、为仓场侍郎。转兵部右侍郎禧恩、为左侍郎。以内阁学士恩宁、为兵部右侍郎。　　

○以正黄旗蒙古副都统玉福、为正红旗满洲副都统。乌里雅苏台参赞大臣文凯、为正黄旗蒙古副都统。　　

○旌表守正捐躯山东济宁州民赵思明妻李氏。　　

○缓徵甘肃皋兰、靖远、盐茶、灵、中卫、五厅州县、及红水县丞所属、本年旱灾新旧额赋。　　

○癸丑。上御勤政殿听政。　　

○谕内阁、前据御史申启贤参奏河南滑县知县孟屺瞻劣迹多款。当特派侍郎卢荫溥、成格、前往查讯。昨据卢荫溥等奏、查得孟屺赡前在滑县任内。私留被难妇女苏大葵为妾。并另将苏二葵等妇女多人。分赏家人车夫等。又将应行入官之叛匪衣服车马。售卖入己。并纵令家人王泰。将客店内无主红花数十包卖钱使用。与该御史所奏多符。孟屺瞻身为县令。值地方蹂躏之余。不知加意拊循。转肆意贪淫。罔顾廉耻。地方有如此劣员。科道等自当奏闻查办。该御史得有风闻。详加访察。其所奏现已得实。殊为可嘉。申启贤著赏一级。至前日御史石承藻参奏步军统领衙门。因查拏张三妄行扰累一事。张三系案犯英启供指白莲教应行传讯之人。原供本无年貌。番役等遵照票开住址。挨户细查。适章寅新近移居到彼。与张三之姓同音。因此向其查问。如果该番役等藉端滋扰。勒索银钱。该御史自当奏请严办。今查明并无锁拏勒逼情事。目下正值查拏邪匪之时。何能不留心盘诘。该御史轻听风闻不加详察。冒昧入奏殊属非是。石承藻著罚俸一年。　　

○又谕、户部议驳、两浙盐政常显、请加免课盐斤一摺。盐课为国帑攸关。自应按引计课。核实办理。浙江仁和等三县。户挑引盐。每票行盐八百斤。历久遵行在案。该贩等惟知牟利营私。即额盐八百斤之外。已不免有夹带私销之敝□大。若如该盐政所请。每票加免课盐八十斤。则是明令遵例贩私。该贩等更藉此多行夹带。必至正课滞销。殊多流敝□大。所请不准行。常显受人怂恿。冒昧陈奏。实属不合。著交内务府议处。　　

○命河东副总河岁支养廉银四千两。　　

○以宗人府府丞陆以庄、为都察院左副都御史。国子监祭酒多山、为光禄寺卿。　　

○赏头等侍卫福荫、副都统衔。为吐鲁番领队大臣。　　

○甲寅。孝慈高皇后忌辰。遣官祭福陵。　　

○以故辅国公成秀子继昆、袭爵。　　

