<!-- { "loadSidebar": true } -->
○庚申。谕军机大臣等、上月二十二日。据那彦成奏到续投洋匪。前后共有三千余名。请赏给顶带银两。分别安插。所办非是。是以特谕吴熊光前往查办。本日又据那彦成奏、续收投首各起三百二十余名。现在贼匪穷蹙。并据另片奏称、另有东路巨盗二帮来投、人数不下四五千名、即星赴惠潮一带、亲往办理等语。所办轻率错谬。深为可虑。看其摺内所叙。及抄录贼供。委员等纷纷购线。并各口岸均有告示。是前后投到之贼。均非自行投诚。竟系那彦成倡为招抚谬论。深信不疑。惟欲藉以见好见长。不顾事之利害轻重矣。办理洋盗。惟有督饬文武实力剿捕之一法。即或因剿急来降。亦当详辨真伪、分别核办。岂有将劫盗罪名。置之不问。优以赏项。奖以官职。率意妄行。竟置剿捕于不办乎。伊摺内尚云此次查阅营伍、谕令水陆将弁、奋勉杀贼、以坚贼匪投首之心、土气百倍振作等语。可谓恬不知耻。广东营伍、废弛已极。朕用那彦成为总督。令其实力整顿。剿捕盗贼。那彦成并不以剿贼为务。专办投首。并将巨盗纷纷录用营弁。致兵民皆怀怨望。士气更何由振作。设有他变。那彦成实为祸首罪魁。纵执法重惩。地方尚可问乎。况有何把握。如此担承。太不度德量力矣。又据称、从前吉庆任内、曾办投首一千七百余名。迄今数年未闻另有滋事之案。以为可以仿照办理殊不知吉庆意在招抚。以致盗匪全无畏惧。营伍废弛。日甚一日。本属错误。且伊祇称安插散遣。并未优给顶带银两。其安插之处系在南雄一带。距海甚远。即有党与、亦难以勾结。今那彦成将投首数千人、散在各属。甚至列入营伍。能保反侧之徒、不潜相勾结乎。伊尚云贼匪现在穷蹙、肃清海氛、真非难事等语。实不成话。现在外洋盗匪。直入内河。肆意焚劫。并至省城戒严。正所谓开门揖盗。尚得谓穷蹙乎。那彦成前此摺内、将各州县焚劫之贼。指为内河匪徒。以明其并非洋盗。殊不知从前盗匪。止在海面行劫。并不敢肆行登岸。今洋盗投首者纷纷。而内河之盗。其势日炽。岂将盗匪移入内河。即谓之肃清洋面乎。封疆大吏办理诸事。小心敬畏。尚虑贻误。今那彦成毫无慎重之心。如此易视。必贻后悔。不知那彦成有何把握。敢出此语。其摺尾又云自分十余年少有知识。真可谓大言不惭矣。海疆重地。关系紧要。今那彦成所办如此。朕廑念綦切。吴熊光接奉此旨。著即迅速驰赴惠潮一带接印任事。将那彦成先后办理投首一事。妥为经理。所有前两次投首之三千余人。业经那彦成赏给顶带银两。入伍归农。此时若必令缴回顶带赏银。彻出营伍。则伊等不免又生怨望。且虑滋生事端。祇可照那彦成原办安插。即此次续又来投三百余名。既经招致。亦不得不准其投顺。惟所遣购线委员。即应全行彻回。至现在东路巨盗二帮。有四五千人。吴熊光驰抵惠潮之后。著详细酌看。如该盗等已中止不来则已。设有投诚之事。势难却而不受。必须慎重办理。除其中本系裹胁者照例散遣外。其曾经为盗、及著名之犯。即应查明。如果此时实在杀贼立功。方可加以收恤。此后招致之说。亟行截止。以免盗匪等源源而来。办理棘手。再那彦成摺内、称现在安插之法、大约头目多愿入伍、散夥多愿归农等语。粤省弁兵。平日通盗者闻已不少。今又将积年匪盗。纷纷归入营伍。岂不令其通同一气。往来无禁。设竟与洋盗联络盘结。如何办理。但那彦成业已准令入伍。吴熊光惟当将入伍之盗、拨入能事将备名下。密令严加管束。时时防范。有犯必惩。不可稍涉大意。再盗首朱濆一犯、前此据闽省督抚奏称、业经官兵在崇武澳口用炮轰沉船只。将该犯淹毙。今那彦成奏称、现在澄海县报称朱濆不愿回闽投诚、愿归澄海受抚等语。是闽省前报朱濆淹毙之语。尚不确实。并著吴熊光详查具奏。朱濆系有名盗首。劫掠多年。稔恶已久。非寻常散夥可比。若此等盗首径来投诚、岂有不问来由。直与赦贳。自应于来投之时。责令立功自赎。如果伊将剧盗总兵宝李崇玉之类。设法歼毙呈验。方可免其一死。准予安插。庶几办理稍协。又据另片奏称、现在经费不敷、先于捐监项下动用、已谕令洋盐两商捐赀一二十万、俟收到归款等语。筹画经费。原为捕盗而设。今那彦成并不以之捕盗。而用以赏盗。以每名十两而论。前后所给已属不少。设将来照此办理。遇有剿捕要需。又将从何支给。那彦成此时亦自知难以为继。故授意洋盐两商捐助。著吴熊光据实查明。如果该商等情愿捐输。即准其据情代奏。届时当加恩赏给议叙。以示奖励。又据另片称、伊至粤东以来、水土未习、时多病痛、恐有贻误等语。那彦成正在壮年。不知尽心国事。自到粤后、惟与广厚昼夜酣歌。耽乐无度。精神自难振作。或那彦成因见粤事难办。豫存推诿。故为此奏。亦未可知。均著吴熊光据实查奏。无得稍涉瞻徇。将此谕令知之。　　

○镶黄旗蒙古都统苏宁阿、因病解任。调正蓝旗蒙古都统弘＜曰融＞、为镶黄旗蒙古都统、以正蓝旗护军统领巴特玛、为正蓝旗蒙古都统。正蓝旗汉军副都统菩萨保、兼正蓝旗护军统领。銮仪卫銮仪使禧恩、为正蓝旗蒙古副都统。头等侍卫和世泰、为銮仪使。　　

○辛酉。谕内阁、户部奏外省捐监银两、仍请解京、并各省例应解部备拨款项、非遇刻不可缓工程、不得擅行动用二摺。各省收纳捐监银两。曾经降旨、自嘉庆十一年为始。留于外省补还封贮。俟足额后再行奏明请旨。今据户部奏此项银两、本非藩库备用正款。可以随时解京。著照所请、自十一年起。各省收捐监银。每凑足十万两。仍照前解部。如果实有要务必需留用。亦应专摺奏明。不得藉端扣留。其何时可以补归封贮。著该部体察各该省情形。随时具奏。至地丁钱粮、及关税银两。均系帑项正款。近年南河岁抢修各工。请拨银至一二百万两之多。照旧额数增两倍。且未经奏报。即已提用。殊属非是。该处工程、亦非尽系刻不可缓之工。有何迫不及待。竟无暇具摺奏闻乎。嗣后各该督抚等、如遇实在急需、不能稍缓之事。仍准一面奏报。一面暂行指款支用。若仅系豫购料物、及年例岁修等工。均应先行奏明拟动何款。俟接奉谕旨、及部文后。方准借支。不得擅行动拨。　　

○又谕、据马慧裕奏、洛阳嵩县地方、开浚河渠、灌溉民田、著有成效、请责成专员经管、以垂久远等语。河南伊洛等河滨。旧有渠工。岁久湮废。今修复开增。广溉田亩。所办甚好。此事先由升任藩司温承惠、查勘倡修。并捐买渠占地亩。通判杨世福、实心相度。经理得宜。本年收获丰饶。已有成效。温承惠、杨世福、俱著交部议叙。至此项渠工。本为利民兴复。若无专员董率。仍恐日久废弛。所有该处各河渠一应事宜。即著专归河南府通判衙门管理。照依所定章程实力奉行。永资利济。　　

○又谕、据薛大烈奏查阅营伍情形一摺。此次薛大烈查阅提镇属十七营。并无堪列一等者。而正定镇所属十三营。仅有四营堪列二等。四营堪列三等。其龙固、广平、忠顺、磁州、开州、五营。弓箭鸟枪。不及分数。俱不堪列等。可见该管总兵黄嘉谟、平时未能认真训练。以致官兵等技艺生疏。考校多不如式。除照所请将该管员弁查取职名送部议处外。黄嘉谟、著先行交部议处。　　

○又谕、勒保奏、成都满营甲兵、挟嫌逞忿、戳毙副领催、审明定拟一摺。清德身充甲兵。因连误操演。挟领催阿灵阿禀责之嫌。辄将奉差同往传唤之副领催智光、迁怒逞凶。立时刃毙。殊属不法。著勒保传集满营甲兵。将该犯清德、押赴教场。即行处斩枭示。以昭炯戒。　　

○谕军机大臣等、本日朕恭阅皇考高宗纯皇帝实录。乾隆四十九年十一月内。钦奉圣谕、以西洋人蔓延数省。皆由广东地方官未能稽察防范所致。向来西洋人情愿进京效力者。尚须该省督抚奏明允准后。遣员伴送来京。何以此次罗玛当家竟公然分派多人。赴各省传教。澳门距省甚近。地方官平日竟如聋聩。毫无觉察。自有应得处分。傥嗣后仍有西洋人潜出滋事者。一经发觉。惟该督抚是问。即当重治其罪等因。又奉圣谕、以孙士毅奏委员伴送西洋人德天赐等四人进京。已敷当差。嗣后可无庸选派。俟将来人少需用之时。另行听候谕旨等因。仰见皇考禁绝邪说、训诫严明至意。当德天赐等进京效力之时。在京西洋人已敷当差。即谕令停止选派。可见西洋人等来至内地。授徒传教。为害风俗。早在圣明鉴察之中。粤省澳门地方洋舶往来。该国人等自因赴广贸易。与内地民人勾结。始能惑众传教。如果粤省稽察严密。何至私越内地乎。本年因江西省拏获为西洋人送信之陈若望、及山西省民人李如、接引西洋人若亚敬传教等案。业经根讯明确。分虽惩创。嗣后著该督抚等、饬知地方官、于澳门地方、严查西洋人等、除贸易而外、如有私行逗遛、讲经传教等事。即随时饬禁。勿任潜赴他省。致滋煽诱。其有内地民人暗为接引者。即当访拏惩办。庶知儆惧。并当晓谕民人等、以西洋邪教。例禁綦严。不可受其愚惑。致蹈法网。俾无知愚民。各知迁善远罪。则西洋人等、自无所肆其簧鼓。即旧设有天主堂之处。亦不禁而自绝。此尤潜移默化之方。该督抚等惟当善为经理。实力稽查。绝其根株。正其趋向。亦整风饬俗之要务也。将此谕令知之。　　

○旌表守正捐躯浙江江山县民潘得明妻戴氏。　　

○贷河南新乡、汲、辉、获嘉、淇、河内、武陟、济源、修武、原武、林、延津、浚、孟、温、安阳、汤阴、十七县、被水灾民仓谷。　　

○壬戌。圣祖仁皇帝忌辰。遣官祭景陵。上诣寿皇殿行礼。　　

○以甘肃甘凉道刘大懿、为按察使。　　

○福建建宁镇总兵官特克什布、因病解任。以浙江平阳协副将徐锟、为建宁镇总兵官。　　

