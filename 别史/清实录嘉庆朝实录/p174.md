<!-- { "loadSidebar": true } -->
○乙亥。以岁暮祫祭。遣官祭太庙中殿后殿。　　

○谕军机大臣等、此时李炳等各逆。俱在川北奔窜。股数较多于川东。且七十五一人在彼剿办。恐不可恃。勒保应察看贼情。如大宁窜匪无多。无需自行督剿。即于阿哈保。薛大烈。永宁。三人内酌派一二员。在彼带兵搜捕。勒保仍回至川北。率同七十五。并力击剿。并督饬镇将。严防嘉陵江岸。不可稍涉大意。将此谕令知之。　　

○丙子。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭端慧皇太子园寝。　　

○遣官祭太岁之神。　　

○是年、旌表孝子、江苏等省华润等五名。孝女、陆氏等三口。守节合例。宗室多明阿妻完颜氏等十口。满洲舒礼浑妻陈氏等九十六口。蒙古舒保妻玛莫忒氏等二十七口。汉军于兴章妻陈氏等十四口。内务府色勒妻朱氏等八口。驻防小牙妻傅氏等一百九十二口。顺天等省宋学直妻李氏等七百十七口。未婚守志、直隶等省高近知聘妻阎氏等二十七口。百岁寿民妇、浙江等省华观光等十六名口。五世同堂、浙江等省童昌桂等十八家。各给银建坊如例。　　

○一产三男。直隶等省薛际昌等十二家。　　

○会计天下民数谷数。各省通共大小男妇二万九千五百二十三万七千三百一十一名口。通共存仓米谷二千九百五十七万五千二百九十六石七斗三升二合一勺。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之七十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。春。正月。戊寅朔。上诣奉先殿行礼。　　

○诣堂子行礼。　　

○遣官祭太庙后殿。　　

○诣大高殿寿皇殿行礼。　　

○上以上辛祈谷于上帝。自是日始。斋戒三日。　　

○己卯。加赈直隶霸、文安、大城、安、新安、河闲、景、宁晋、隆平、九州县、被水被雹灾民。并贷雄、高阳、二县、灾民耔种口粮。　　

○加赈江苏萧、砀山、二县、及徐州卫、被水灾民。　　

○加赈安徽宿、灵璧、泗、三州县卫、被水灾民。　　

○加赈江西宁都、雩都、广昌、南丰、四州县、被水灾民。　　

○赈河南武陟、孟、二县、被水灾民。　　

○赈陕西咸宁、长安、三原、泾阳、临潼、咸阳、兴平、蓝田、乾、武功、十州县、被旱灾民。并贷渭南、同官、耀、孝义、高陵、宁陕、富平、华、大荔、澄城、白水、凤翔、扶风、南郑、沔、留坝、褒城、略阳、汉阴、石泉、镇安、商南、二十二厅州县、贫民仓谷。。　　

○加赈甘肃武威、镇番、永昌、三县、被旱灾民。。　　

○庚辰。高宗纯皇帝再周忌辰。上因祈谷斋戒。命仪亲王永璇、恭代诣裕陵行礼。　　

○上诣南郊斋宫斋宿。　　

○辛巳。祈谷于上帝。上亲诣行礼。　　

○还宫。王以下文武大臣官员、于乾清门外补行元旦朝贺礼。　　

○谕内阁、御前大臣户部尚书布彦达赉、持躬敬慎。奉职恪勤。安静而能有为。精明而不多事。在内廷行走。小心匪懈。堪为表率。委任部旗及步军统领各事务。俱能经理得宜。年齿方强。正资倚畀。上年十二月二十八日。因伊偶患时证。未经入直。即遣御前侍卫安成、带同御医前往诊视。方期调治速痊。兹遽闻溘逝。深堪悲悼。已派伊侄明安、赍赐陀罗经被。闻信时朕即欲亲往奠醊。经军机大臣面奏、本日正值祈谷礼成。明日又遇斋戒之期。再三恳请。是以中止。二阿哥系布彦达赉之女壻。著于初五日前往代朕奠醊。并著二阿哥福晋、即日亲往视殓。派总管内务府大臣緼布随往。俟出殡之日。仍令福晋至伊家目送。并著加恩晋赠太子太保。赏银三千两治丧。其任内一切处分。俱著开复。所有应得恤典。该衙门察例具奏。寻赐祭葬。谥恭勤。　　

○长麟等奏报、截剿辛聪等股贼匪。歼贼多名。得旨嘉奖。赏都司米章、张联魁、五品军功张铎、马金魁、寇大靖、花翎。六品军功马士贵、蓝翎。余升擢有差。并赏出力乡勇银牌。　　

○壬午。以吏部左侍郎文宁、为实录馆副总裁官。　　

○调兵部尚书傅森、为户部尚书。以正白旗满洲副都统明安、为步军统领。转都察院左都御史禄康、为兵部尚书。以工部右侍郎西成、为左都御史。调盛京户部侍郎成书、为工部右侍郎。以内阁学士德文、为盛京户部侍郎。西宁办事大臣台费荫、为内阁学士。兼礼部侍郎衔。并署理藩院侍郎。礼部左侍郎英和、兼总管内务府大臣。户部左侍郎丰绅济伦、兼掌銮仪卫事。　　

○命定亲王绵恩、为御前大臣。调正蓝旗满洲都统庆桂、为正黄旗满洲都统。镶红旗汉军都统丰绅济伦、为正蓝旗满洲都统。以正红旗满洲副都统西成、为镶红旗汉军都统。调镶蓝旗汉军副都统英和、为正红旗满洲副都统。以署镶红旗蒙古副都统岐山、为镶蓝旗汉军副都统。刑部右侍郎瑚图灵阿、兼正黄旗蒙右副都统。　　

○上以孟春时享太庙。自是日始。斋戒三日。　　

○癸未。命兵部尚书禄康、在紫禁城内骑马。　　

○甲申。世祖章皇帝忌辰。遣官祭孝陵。　　

○乙酉。享太庙。上亲诣行礼。　　

○遣官祭太庙后殿。　　

○遣官祭太岁之神。　　

○谕内阁、前于乾隆六十年。钦奉恩旨。于次年正月传位后。册立朕元妃为皇后。经内阁照例撰拟恩诏进呈。其时我皇考日勤训政。一切礼仪诏令。自应统于所尊。曾蒙圣谕。循例祭告天地宗庙。不必撰拟恩诏。停止庆贺表笺。并以皇后寿节暨元旦冬至。亦俱停止笺贺。礼缘义起。朕受宝以后。敬谨遵行。嗣于嘉庆二年。先皇后逝世。蒙皇考赐谥孝淑。晋封朕之贵妃为皇贵妃。命于孝淑皇后二十七月后。举行册立皇后典礼。四年四月、钦遵敕旨。今皇后正位中宫。而册立之礼。理宜俟朕释服后举行。因思立后颁诏。乃本朝家法。载在会典。实亦古今通义。诚以皇后母仪天下。佐理化原。于册立之际。祭告天地宗庙。并颁诏天下。以昭慎重。列圣旧章。自当恪守。著于本年四月十五日、御殿行册立礼。其应颁恩诏。著遵例举行。一切事宜。各该衙门查照豫备。至于中外臣工庆贺表笺。及遇寿节令节奏上笺贺。钦遵圣训。仍行停止。　　

○又谕、婉太妃母妃。从前皇考在藩邸时。蒙皇祖所赐。侍奉皇考多年。嗣经晋封为妃。现在寿康宫位次居首。年跻八十有六。康健颐和。宜崇位号。以申敬礼。应尊封为婉贵太妃。所有应行事宜。著各该衙门查照定例豫备。于四月十五日举行。　　

○又谕、莹嫔、著晋封为华妃。淳贵人、著晋封为淳嫔。春贵人、著晋封为吉嫔。所有应行事宜。著各该衙门查照定例豫备。统于四月十五日举行。　　

○以户部左侍郎戴衢亨、兼署吏部左侍郎。兵部右侍郎平恕、兼署吏部右侍郎。　　

○顺天学政童凤三、以疾乞假。允之。命礼部左侍郎曹城、提督顺天学政。　　

○安徽布政使孙藩、以病乞休。允之。以安徽按察使福庆、为布政使。前任和阗办事大臣恩长、为安徽按察使。　　

○丙戌。上诣大高殿行礼。　　

○诣时应宫昭显庙拈香。　　

○丁亥。谕军机大臣等、朕前此降旨、谕以贼匪窜川毋庸拦截者。原以川省筑堡团勇。较他省为认真。贼匪无食可掠。易于就获。亦不过令伊等于贼匪窜近边界时。随处剿办。毋得存驱逐出境之见。以邻为壑。今勒保乃欲诱令深入腹地。是诚何语。试思川省百姓。团练乡勇。筑立硐寨。兼之津贴费用。实为出力良民。今乃欲令陕楚窜匪入川滋扰。岂朕顾惜陕楚赤子。独不顾惜四川赤子乎。若使川省百姓闻知此语。或至离心解体。关系甚大。勒保切不可稍有宣露。此为最要。将此谕令知之。　　

○戊子。谕军机大臣等、琅玕奏、查明逆苗田产。请分赏贫苦无业苗人。以示奖劝一摺。该处逆苗田产。既经清查具报。为数无多。自即应分赏苗众。不必入官。但与其分赏无业苗人。曷若将前此办理青苗时。有帮助官兵认真出力者。查明赏给。赡其身家。更足以示奖劝。将此谕令知之。　　

○又谕、自嘉庆元年剿办教匪以来。所需饷项。部库及各省拨解。为数已不下十千万两。自朕亲政之后。叠降谕旨。严饬核实办理。各该督抚及承办之员。尚不敢任意侵渔。是嘉庆四年以后所拨饷银。核其成数。较之从前。减少不啻数倍。外省经手支发。尚有条理。其嘉庆三年以前每次所拨饷银。动辄二三百万。不逾数月。又复奏请续拨。此三年内拨饷甚多。伊等作何动用。尚未报部核销。其中浮冒情敝□大。自所不免。即如三年以前由部发出军需。各该省局内动称平兑短少。而四年以后所发之银。一经平兑。多属有赢无绌。是从前经手之员有意侵欺。捏报短少。即此一节。已可概见。若统俟大功告竣。一并题销。则牵连敝□大混。必致碍难稽核。自应截明年分。画出界限。以清帑项。所有嘉庆三年以前领发军需。著各该督抚先行题销。务须逐款详悉核查。如有浮冒分肥情敝□大。即行据实严参治罪。并著落照数赔缴。如从前办理军需之宜绵、福宁、英善、泰承恩、毕沅、胡齐仑等、俱早经离任抵罪。亦无所用其回护。各该督抚接奉此旨。务须认真核查。迅速题报。傥有扶同徇隐情事。一经部臣核出。则惟该督抚是问。将此传谕陕甘四川湖北各督抚知之。　　

