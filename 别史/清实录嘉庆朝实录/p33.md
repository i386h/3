<!-- { "loadSidebar": true } -->
○谕内阁、御史广兴奏、江苏省杨伦占等盗穵任咬郎尸、割取尸头讹诈、经该省加重问拟斩候、又广东省陈阿剑等盗掘陈阿灶尸、割取尸头讹诈、经该省照律问拟绞候、此二案俱经刑部照覆、办理两歧、请敕部臣著明成例、以归画一等语。细阅两案情节。俱因讹诈起意。其发棺残尸。皆未得财。亦复相同。向来定律。此等开棺见尸之案。俱系问拟绞候。其割取尸头讹诈他人者。别无专条。江苏省杨伦占问拟斩候。因其情节残忍。加重办理。广东省于陈阿剑一案。问拟绞候。系照本律办理。在两省各办各案。一则准情。一则依律。尚属有因。而刑部为刑名总汇之地。自应折中至当。于外省定拟参差之案。择其孰为平允者。归于一是。若以江苏从重为是。则广东之案。亦应改为斩候。若以广东按律为是。则江苏之案。自应改为绞候。今刑部于此相同两案。或斩或绞。悉照该省所拟核覆。所谓廷尉为天下之平者安在耶。况刑部遇有外省案件引例未当之处。往往奏驳改正。其办理秋谳。各省有失入失出之案。亦多驳改。乃于此等相同之案。办理歧异。率行照覆。则外省将何所适从。著将原摺发交刑部堂官阅看。令将谕旨指出情节。明白回奏、并将此等开棺残尸希图讹诈之案。究应定拟斩候绞候之处。一并悉心妥议具奏、寻覆奏、乾隆五十九年九月。原任江苏巡抚奇丰额题。杨伦占盗穵任咬郎尸棺割头讹诈一案。任咬郎仅止两岁。该犯将尸头潜藏袁日升店内。设计讹诈。几陷人以谋杀十岁以下幼孩斩决之罪。较寻常开棺残尸图诈之案为重。既据该抚量加拟斩监候。系因事惩创。臣部未便拘泥成例。改从轻减。即经照拟核覆。又六十年五月。升任广东巡抚朱圭题、陈阿剑盗穵陈阿灶尸棺割头讹诈一案。审照发冢开棺见尸本律拟绞监候。臣部查各省审拟此等人犯。并无前项挟嫌犯尊等重情者。俱照本律拟绞。是以将陈阿剑之案。亦一例照拟题覆。此二案情节有轻重之分。故罪名有斩绞之别。但臣等于江苏杨伦占一案。未将量加惩创缘由。于原疏内声明。实为疏忽。请将臣等交部议处。得旨、此二案情节既属相同。乃刑部未经详查。率行照覆。以致定拟互异。及降旨询问。乃复以江苏省杨伦占一犯所割任咬郎尸身年仅二岁为词。是以未将陈阿剑一案照办。不免回护。姑念刑部案件较繁。且过止失出。所有刑部堂官。著交部察议。　　

○又谕、前据勒保奏、南笼被围时。有生员谭明礼等、捐出米谷银两。生员周琛。因城中柴薪已尽。将自家园树尽行砍伐。以供合城烧用。皆甚可嘉。业经降旨。将谭明礼等五人。与守城出力之王秉心等二人。一并赏给六品顶带。今思谭明礼首先捐助银米。接济兵粮民食。周琛将自家树株砍伐为薪。以供合城炊爨。向义急公。尤堪嘉尚。若仅赏给顶带。尚不足以示奖。谭明礼、周琛、著加恩于军务告竣后遂部引见。并著勒保查明其余五人内。有似此分外急公出力者。亦一并送部引见。以示朕有善必录恩加无已至意。　　

○壬子。谕军机大臣等、额勒登保等、由五家河追贼至宣恩县之椿木营一带。看此情形。究不免落贼之后。若果紧蹑贼踪。何必复行踹探。现在贼匪向西奔逸。若一直前去。仍系川省酉阳一带。不可不亟筹堵截。而施南府城及宣恩县。仅派张廷彦带兵五百名。协同樊继祖堵御。亦未免单弱。大宁在宣恩之北。相距较近。前已有旨。令观成等酌量情形。派兵迎剿。著传谕观成等、如此旨到时。老木园之贼业经剿净。即可统领胜兵。就近径赴宣恩夹击。傥剿捕略需时日。观成系在大宁专办之人。未便轻动。而刘君辅亦已年老。著派马瑀带兵千余名。星驰前赴宣恩。帮同额勒登保等剿办。自无虞其他逸。至额勒登保等一路。从前孙士毅原带之兵。俱交福宁统领。又惠龄于剿净灌湾腊贼匪后。所有之兵。亦带赴黄柏山。交与福宁。而额勒登保到彼。又将黔兵留下。加以张廷彦由湖南彻回官兵。并诸神保带往之兵。不下万名。而该处贼匪。节据奏报、或剿杀数百名。或一二千名。贼数自应日减。且现在贼匪奔窜地方。并非城市镇店。据称无从买食。其荒僻可知。即有裹胁。亦属无多。何以额勒登保等于官兵祇嫌其少。而贼匪祇见其多。可见从前杀贼之语。尽属虚饰。况林之华等不过畏死狂奔。势已穷戚。所谓代贼拉马背负器械之人。不过被贼迫胁。无奈听从。未必为之出力。一经大兵围剿。即可立时解散。惟当专心剿办。速擒首逆。驰奏捷音。再诸神保奋力击贼。中枪阵亡。自因前此贼从伊所管营卡逃窜。心知愧励。奋不顾身。亦堪悯恻。诸神保系革职之员。例无恤典。究念其杀贼捐躯。仍特加恩议恤。但若竟照总兵原职。未免过优。诸神保。著咨部照参将例给予恤典。以示惩劝兼施之意。　　

○癸丑。谕军机大臣等、据丰绅殷德审讯额勒春等供词内。商民恭格即张云。上年曾赴乌梁海贸赐等语。西北两路将军大臣官兵所在之处。向不禁民交易。然内地之民。与外夷交易。皆系外夷来至内地置买。并无内地民人越境任意前往之例。即如恰克图与俄罗斯交易。伊犁等处与哈萨克布噜特等交易。喀什噶尔叶尔羌等与安集延等回夷交易。皆系来至内地。方准与商民交易。乌梁海在卡伦外。商民恭格任意前往。皆由将军大臣等素不留心之故。若不禁止。愚民惟利是图。久之恰克图商民。直赴俄罗斯。伊犁等处商民。直赴哈萨克布噜特安集延等处。傥滋生事端。尤属非是。著通行饬交西北两路各城办事之将军大臣等、留心查察。嗣后总俟该夷来内地。方准交易。不得仍如共格任意越卡妄为。著永远为例。附入交代。俾各遵行。如再有似此者。必将该将军大臣等从重治罪。将此传谕知之。　　

○丰绅殷德奏、审拟额勒春等一案。下军机大臣覆议。寻议、以额勒春之子玉敏。牟利贪婪。扰累驿马。并与蒙古那旺之妻通奸。实属卑鄙无耻。应照律拟绞立决。额勒春肆意妄行。擅压封文。应永远在彼枷号。所抄马一百匹入官。主事职衔色楞额、随同玉敏游荡肆淫。亦属无耻。应在彼枷号半年。满日发遣黑龙江为奴。图桑阿、诸事姑容。有玷将军之职。应发往伊犁效力赎罪。萨木丕勒多尔济、将羊只作价。卖与民人。且于放给官兵钱粮。并不详查旧例。亦属非是。拟罚三九牲畜。以示警戒。其余案犯。俱照拟分别杖责。得旨。萨木丕勒多尔济、姑念系糊涂蒙古。著加恩将拟罚三九牲畜宽免二九。改罚一九。其乌里雅苏台所属卓霍尔驿站马匹。俱由喀尔喀四部落派出当差。额勒春任意扰累。所有抄出之马一百匹。不必入官。著分赏喀尔喀部落。以示体恤。余依议。　　

○旌表守正捐躯河南遂平县民许贵妻王氏。　　

○丁巳。谕内阁、勒保奏、南笼府知府张凤枝、于奏补得缺后、本年正月闲南笼狆苗起事、经藩司饬令赴任、张凤枝辗转逗遛、有心规避军差、请将张凤枝革职发往伊犁充当苦差等语。张凤枝系奏补南笼府知府。正值该处狆苗滋事之时。理应星驰赴任。于一切军差。迅速妥办。乃经藩司饬令赴任。竟敢迟回不前。及改委接署之员。随营办事。张凤枝仍复在该郡所属之安南地方居往两月。畏缩不进。似此有心规避之劣员。仅予革职。不足蔽辜。张凤枝、即著派委妥员拏交刑部治罪。以昭炯戒。　　

○谕军机大臣等、狆苗起事根由。前由湖南苗寨。向被客民盘剥。致起衅端。有旨令勒保就近前往湖南。将失察地方官查参。今黔省狆苗。又复藉词欺压盘剥。酿成事端。其失察之地方官及上司等、不可不一律查参。勒保尤当于事竣后。据实严查妥办。勿稍回护。将此谕令知之。　　

○降广西右江镇总兵官尚维勷、为广东广州协副将。以广州协副将德昌、为右江镇总兵官。　　

○缓徵广西承办兵差之苍梧、藤、桂平、平南、贵、宣化、隆安、横、永淳、宾、上林、武缘、西林、凌云、十四州县、及果化、归德、田、上林、四土州县、白山、那马、兴隆、都阳、四土司、本年额赋。　　

○己未。谕军机大臣等、钱正万等系无知小民。见大夥贼匪猝至。被其逼胁雇船。情尚可原。至地方官防守疏虞。其罪岂容解免。秦承恩徇庇属员。未经参办。转以不敢诿过为词。实属错谬。著先行革去翎顶。姑暂留巡抚之任。以观后效。　　

○又谕、此次观成将蜈蚣岭贼卡二座抢占。即于该处扎劳。仍未进抵老木园贼巢。擒拏首逆。未为满意。至宜绵等一路在南天硐温汤井两路分剿。共歼贼一千数百名。并未擒获首逆一人。而贼众又向云安场一带逃逸。似此奔窜无定。未经被贼之处。岂不又遭蹂躏。惟在宜绵等设法断贼去路。将各逆逼向一处。按名生擒。不可再任他窜。尤当择要拦截。勿使与大宁贼匪联为一气。方为妥善。将此谕令知之。　　

○予湖南阵亡千总邓纯、陈金礼、把总马瑞图、刘廷选、外委董连、祭葬世职如例。　　

○旌表守正捐躯直隶衡水县民张自会女张氏。　　

○户部议准、署江西巡抚台布疏报、新建、分宜、二县。开垦田七十亩有奇。照例升科。从之。　　

○辛酉。谕内阁、据冯光熊奏、知府戴世佐、因督催军粮。于汾洲难陡遇暴风。船覆被溺等语。戴世佐自办理军需以来。勉力急公。尚无贻误。今因催粮被溺。实堪悯惜。戴世佐著加恩赏给道衔。照阵亡例议恤。并著原籍督抚。杳明该员之子。服阕后送部引见。以示轸恤。　　

○壬戌。谕内阁、大学士王杰、因腿疾不能入直。著不必在军机处行走。即回京供职。汉军机大臣、祇有沈初一人。外廷汉大臣内。年老者多。即有尚能办事之人。于机务究未谙悉。吴熊光、戴衢亨、在军机章京上行走有年。自为熟习。念其职分较小。著加恩各赏三品卿衔。照松筠台布之例。随同军机大臣学习行走。兵部右侍郎傅森、亦著一体学习行走。庶可渐资造就。　　

○谕军机大臣等、勒保奏、擒获首犯。痛剿贼匪。所办可嘉。现在马鞭田苗寨已经攻克。贼匪势益穷蹙。祇余永丰、册享、捧鲊、黄草坝、四处苗寨。务当奋勇进剿。以期迅速解围。至功逆李阿六。既经拏获监禁。务须严密看守。勿令畏罪自戕。俟囊仙等拏获。一并解京处治。　　

○予贵州湖南阵亡土守备克丕、土千总章滚、土把总王相、舍拉、卡杂、屯外委桑卡、土外委阿思太、纳他尔金、保阿皆、贾格尔、伤亡土都司朗结、屯守备羊马太、屯把总革宗多吉、土把总客依革、康太、屯外委生格上、祭葬世职。兵丁色木色囊等、一百八十名。赏恤如绿营例。　　

