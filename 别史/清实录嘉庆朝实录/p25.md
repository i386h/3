<!-- { "loadSidebar": true } -->
○谕军机大臣等、南笼苗匪滋事。前已谕令勒保。珠隆阿。张玉龙。先后带兵速往督剿。成林、江兰、远在邻省。而于军旅之事。皆所未娴。若办理过涉张皇。恐本省民苗见而惊疑。著传谕成林、江兰、祇须留心妥办。于紧要隘口。严密防范。毋任窜逸勾连。至此时勒保、珠隆阿、自已前抵该处。务即督率官兵。将苗匪奋勇歼擒。早为扑灭。毋稍迟延。将此并谕令知之。　　

○惠龄等奏、贼匪被官兵分路围击。复分三股逃窜。其东南西北两股之贼。因官兵追杀紧急。合为一夥。悉力抗拒。经臣惠龄等、督率将弁。鼓勇奋剿。拏获首逆刘起荣解京。奏入。谕军机大臣等、经次惠龄等所办甚好。惠龄、恒瑞、庆成、舒亮、巴克坦布、阿尔萨朗、硕云保、讷音、富成、德龄、德光、马瑀、明泰、著赏给金合银丝合。大小荷包。以示奖励。至庆成年少高兴。前经有旨。令惠龄查奏、遣令回京。今刘起荣。系庆成射中腰闲。始行落马。看来庆成自知改悔。竟能奋勇出力。著仍留军营带兵。现在贼匪经官兵分路围剿。并临阵生擒首逆。贼人自闻风胆落。惠龄等、惟当乘贼情窘蹙之际。鼓励兵弁。上紧兜围。将首逆姚之富、张富国、悉行擒犯。自可克日蒇功。将此传谕知之。　　

○观成等奏、东乡贼匪。因周家河道路。经官兵疏通。遂直扑磐市府隘卡。复经兵勇击退。辄敢窜伺大营。现在赶紧布置。一俟得有宜绵自太平起程信息。即当订期两路夹攻。奏入。谕军机大臣等、观成带兵迎剿。防范尚为周密。而歼贼甚少。且该处兵力尚单。宜绵可以不必绕至周家河。即直赴东乡。与观成等会合剿办。所有盘获奸细之县丞吕朝恩、著即以知县用。冲入贼队之土把总王保、即赏千总衔。出力乡勇人夫。优加奖赏。以示鼓励。将此各传谕知之。　　

○己卯。上至吉安所大行皇后梓宫前奠酒。　　

○旌表守正被戕河南临漳县民乔铁旦妻张氏。　　

○加赈甘肃狄道、河、环、三州县。及庄浪县丞所属。元年被旱、被雹、灾民。　　

○庚辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○辛巳。上至吉安所大行皇后梓宫前奠酒。　　

○景安奏报、擒剿淅川内乡未及起事教匪。得旨嘉奖。赏双眼花翎。晋封伯爵。赏知府彭如干、同知噶尔炳阿、游击揆明、花翎。知县鲍居垣等、蓝翎。兵勇一月钱粮。　　

○秦承恩等奏报、剿办光头山贼匪。得旨奖赉。出力员弁。下部议叙。赏兵丁一月钱粮。　　

○壬午。孝康章皇后忌辰。遣官祭孝陵。　　

○殷奠大行皇后。上至吉安所奠酒。　　

○加赈山东济宁、单、鱼台、临清、四州县卫。元年被水灾民。　　

○癸未。以奉移大行皇后梓宫于静安庄。命皇次子旻宁行启奠礼。　　

○遣官祭昭忠祠。　　

○陕西按察使姚学瑛、以赃伏法。　　

○甲申。上以大行皇后梓宫奉移静安庄。至吉安所目送。　　

○遣官祭先医之神。　　

○旌表守正被戕山西怀仁县民杨开泰妻张氏。守正捐躯山西榆次县民赵茗保妻李氏。　　

○乙酉。上诣大高殿行礼。　　

○秦承恩奏、兴安府属匪徒。虽剿洗完竣。而汛地空虚。请彻兴汉镇兵回汛。又咨商宜绵。飞调延绥兵五百名驻守汉中。又密商蒋兆奎。豫备兵一千名驻劄蒲州。设有急需。即可调拨。奏入。谕军机大臣等、秦承恩此奏、系因汉中地方辽阔、豫为筹备起见。但黄柏山一路贼匪。恃险死守。现在勒保又往贵州湖南征苗。是兴汉之兵。一时未能彻动。柯藩昨剿净光头山贼匪。自已带兵赴宜绵一路。该处带兵大员。现有观成、英善、奎舒、勒礼善、索费英阿、朱射斗、百祥、明兴、足资分投领兵。柯藩竟当率领原带之兵。迅回汉中。帮同秦承恩料理一发。其续调延绥兵五百名著宜绵酌量拨给。至惠龄一路。亦有檄调陕西之兵。一经竣事。酌令先回。以备秦承恩调拨防守。蒋兆奎接到秦承恩密札后。祇须密为豫备。该省兵额无多。前已调往豫楚协剿。本省营汛。亦不宜空虚。该抚矛当镇静办理。将此各传谕知之。　　

○赏乾清门侍卫阿尔塔锡第、副都统衔。为喀喇沙尔办事大臣。　　

○调镶蓝旗满洲副都统晋昌、为镶白旗满洲副都统。镶白旗满洲副都统爱星阿、为镶蓝旗满洲副都统。　　

○赏剿捕四川黄柏山贼匪出力兵丁。一月钱粮。　　

○户部议准、陕甘总督宜绵疏报、乌噜木齐头屯所。开垦地八顷有奇。照例升科。从之。　　

○丙戌。谕军机大臣等、此次贼匪向官潭小阜街等处逃窜。经惠龄等带领将弁官兵。歼毙五百余人。生擒六十余人。尚不为多。且摺内祇称东北一路贼匪。经阿尔萨朗、明泰、剿杀。纷纷溃逃。究竟逃往何处。又西北一路贼匪。经惠龄由小阜街掩袭。亦祇称余贼奔窜下山。仍向西北奔逸。又究竟逃往何处。东北一带、与桐柏相近。固当防其窜入。而西北即系吕堰樊城、及豫省邓州淅川等处。尤不可不严密堵截。景安、务与王文雄、督率弁兵乡勇。加意巡防。汪新现驻襄阳。亦应一体迎堵截杀。至额勒登保等奏、将荆州满兵、及绿营兵、共三千七百余名。交兴肇、及副将刘廷基、带领前赴襄阳。著传谕兴肇加紧趱行。到襄助剿。惠龄一路官兵。剿捕已久。未免稍形疲乏。今得此胜兵。振作士气。更为得力。至各营马队。既闲有疲乏。自应酌换。业经景安协济马三百匹外。著汪新。再于本地上紧购办。但贼匪俱系步行。我兵骑用马匹。祇须足敷追捕之用。亦不必过多。致滋糜费。　　

○移湖广提督驻辰州。添设永绥镇总兵官一员、驻花园汛。从总督毕沅请也。　　

○额勒登保奏、办理永绥军务出力人员。赏道员陈兰森、同知王廷瑛、花翎。士民潘宗甫等、品秩有差。　　

○旌表守正捐躯浙江镇海县民屠可标妻潘氏。　　

○蠲缓江苏上元、江宁、句容、溧水、江浦、山阳、阜宁、清河、桃源、安东、盐城、高邮、宝应、铜山、丰、沛、萧、砀山、邳、宿迁、睢宁、海、沭阳、二十三州县、淮安、大河、徐州、三卫、元年水灾额赋有差。　　

○丁亥。上幸圆明园。　　

○以故喀尔喀赛因诺颜辅国公沙克都尔扎布子多布沁、阿拉善额鲁特镇国公乌尔图纳逊子莽噶拉、各袭爵。　　

○予陕西阵亡乡勇吴绣才、钟万周、祭葬世职。如外委例。　　

○戊子。上问。太上皇帝安。　　

○冯光熊奏、擒获狆苗夥党。集兵扑剿情形。奏入。谕军机大臣等、该处狆苗纠众滋事。而同类苗人。即有能帮助官兵。率众坐卡。并拏获贼苗多名。可见狆苗中安分守法。能知效顺者。实不乏人。其滋事贼苗。不过一二桀骜不驯之徒。藉端煽惑。希图乘闲抢掠。看来尚易办理。此等良善狆苗。务须加之奖励。较之出力乡勇等、更当从优。俾益加踊跃。帮助官兵。不为贼匪所用。贼势日孤。官兵可收以苗攻苗之益。将此传谕知之。　　

○己丑。大行皇后殡宫行初祭礼。命皇次子旻宁行礼。　　

○拨部库银三百万两。解往湖北。以备军需。　　

○庚寅。举行嘉庆元年大计。直隶。卓异官十五员。不谨官一员。浮躁官二员。罢软官一员。年老官五员。有疾官二员。奉天。卓异官二员。罢软官一员。年老官一员。吉林。卓异官一员。福建。卓异官五员。浮躁官一员。罢软官三员。年老官五员。有疾官四员。才力不及官五员。山东。卓异官十二员。罢软官三员。有疾官一员。才力不及官十员。山西。卓异官十二员。罢软官一员。年老官八员。有疾官五员。才力不及官一员。南河河员。卓异官二员。罢软官一员。才力不及官一员。东河河员。卓异官二员。有疾官一员。才力不及官一员。浙江盐务。卓异官一员。才力不及官一员。分别议叙处分如例。　　

○辛卯。八旗护军统领等奏、王公护卫缺。不得由曾经出师。及有技艺护军校内挑选。亲军缺。不得由护军内挑补。得旨允行。　　

○旌表守正捐躯安徽阜阳县民华狗妻胡氏。　　

○给陕西被贼滋扰之兴安府属。难民三月口粮。并房屋修费。贷予耔种牛具。　　

○壬辰。上奉太上皇帝命。诣黑龙潭神祠祈雨。　　

○癸巳。春分。朝日于东郊。遣肃亲王永锡行礼。　　

○上奉太上皇帝命。诣黑龙潭神祠谢雨。　　

○改四川绥宁营参将、为绥宁协副将。添设游击都司各一员。守备二员。千总把总各四员。外委五员。额外外委四员。兵八百六十九名。移酉阳州守备驻大溪。从明亮德楞泰请也。　　

○甲午。旌表守正捐躯直隶束鹿县监生张霞女张氏。　　

○乙未。上还宫。　　

○谕军机大臣等、贵州南笼府、与广西西隆州接壤。交界地方。有苗匪焚掠。守备罗嘉升。督兵伤毙多人。彭承尧、已带兵前往搜剿。计此时勒保亦抵贵州。与冯光熊、珠隆阿、会合进攻。两面堵剿。更易集事。此等苗匪纠众滋事。其中必有为首之人。祇将贼首擒获。其余夥党。无难搜捕净尽。吉庆勒保等、务须妥速会筹剿办。迅奏捷音。方为不负委任。将此传谕知之。　　

○惠龄等奏报、杀襄阳郑家河贼匪。得旨嘉奖。赏惠龄双眼花翎。余赏赉有差。　　

○旌表守正被戕安徽阜阳县民李珍女李氏。守正捐躯安徽定远县民汪哲士妻王氏。　　

○丙申。大祭大行皇后。上至静安庄奠酒。　　

○诣雍和宫行礼。遣官祭贤良祠。　　

○丁酉。孝昭仁皇后忌辰。遣官祭景陵。　　

○上幸圆明园。　　

○宗人府奏请、贝勒德麟世袭封爵。得旨、德麟所袭之爵。伊子承袭贝子。伊孙承袭镇国公。减至不入八分公止。世袭罔替。　　

○福宁奏、黄柏山贼匪势渐穷蹙。经成德等带兵截杀。将夜游山一带山梁。全行攻取。奏入。谕军机大臣等、此次官兵打仗。不避危险。夺据要隘。阻遏贼人出路。甚属可嘉。文图、著交部议叙。所有出力兵丁。赏给一月钱粮。其受伤阵亡者。查明加倍优恤。至摺内奏称。饬令各该镇将。督率弁兵。更番紧对贼卡。环放枪炮等语。殊无此理。绿营兵丁。往往未见贼匪。先放枪炮。枪炮为行军利器。必须贼匪近前。始行施放。方为得力。若仅对贼卡环放。岂不施之无用之地。况更番迭换。焉有如许火药接济。必致临敌转形短少。而弁兵等亦必疲乏。殊非用兵之道。嗣后当饬知将弁等、勿得空放枪炮。糜军火。劳兵力也。将此谕令知之。　　

○景安奏报、防堵滹河镇贼匪。游击六十五等、下部议叙。　　

○汪新奏报、击退夹河洲等处偷渡贼匪。千总甘宗罗等、下部议叙。　　

