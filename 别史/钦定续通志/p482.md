<!-- { "loadSidebar": true } -->
　　承裕本名和硕以宗室子充符寳祗除中都左警巡副使通括户籍百姓称其平累迁东北路招讨副使以病免起为西南招讨副使泰和六年伐宋迁陜西路统军副使俄改通逺军节度使陜西兵马都统副使与秦州防御使完顔璘屯成纪界宋呉曦兵五万由保岔姑苏等谷袭秦州承裕璘以骑兵千余人击走之追奔四十里凡六战宋兵大败斩首四千余级宋呉曦使其将冯兴杨雄李珪以步骑八千入赤谷承裕璘及河州防御使富察秉铉逆击破之宋步兵保西山骑兵走赤谷承裕遣部将唐古安塔哈率骑二百驰击宋步兵宋歩兵大溃追奔至皂郊城斩二千余级明安巴恬努追宋骑兵杀千余人斩杨雄李珪于阵冯兴仅以身免承裕进兵克成州八年罢兵迁河南东路统军使兼知归徳府事俄改知临潢府事大安初召为御史中丞三年拜参知政事与平章政事通吉思忠行省戌邉乌沙堡之败朝廷独坐思忠诏承裕主兵事八月元兵至野狐岭承裕丧气不敢拒战退至宣平县中土豪请以土兵为前锋以行省兵为声援承裕畏怯不敢用但问此去宣徳间道而已其夜承裕率兵南行元兵踵击之明日至防河川【卫绍王纪作防河堡】兵大溃承裕脱身走入宣徳元游兵入居庸闗中都戒严识者谓金之亡决于是役卫绍王薄其罪除名而已崇庆元年起为陜西安抚使至宁元年迁元帅右监军兼咸平府路兵马都总管与契丹埓克战败绩改同判大睦亲府事辽东宣抚使贞祐初改临海军节度使卒
　　额尔克内族也时有两额尔克皆防衞出身一曰草火额尔克每得贼好以草火燎之一曰板子额尔克尝讹以官中牙牌报班齐者为板子故时人各以是目之正大八年九月大兵攻河中以内族两额尔克将兵三万守之初元兵期以明年正月合南北军攻汴梁故自将攻河中河中告急哈达布哈遣王敢率步兵一万救之十二月河中破初河中主将知元兵将至惧军力不足截故城之半守之及被攻行帐命筑松楼高二百尺下瞰城中土山地穴百道竝进至十一月攻愈急王敢救军至军士殊死鬭日夜不休西北楼橹俱尽白战又半月力尽乃陷草额尔克被擒寻杀之板额尔克提败卒三千夺船走北兵追及鼓噪北岸上矢石如雨数里之外有战船横截之败军不得过有赍火炮名震天雷者连发之炮火明见船军无几人力斫横船开得至潼闗遂入阌乡寻有诏责额尔克不能死车载入陜州决杖而死识者谓河中城守力竭而陷非战之罪故额尔克之死人或寃之初额尔克奉诏于邠泾凤翔往来防秋其族孙奉御努尔监战额尔克动为所制意颇不平渐生猜隙七年召赴京师时努尔同赴召谮额尔克畏怯帝意颇罪额尔克及河中陷苦战力尽而元兵百倍临之人谓虽至不守犹可以自赎竟杖而死
　　萨哈连字安之内族也宣宗朝累迁同签枢密院事元光二年十二月宣宗病笃英王帮图先入侍哀宗后至勒兵东华门萨哈连解都防检和卓佩之从哀宗入由是见亲信正大元年以萨哈连同判大睦亲府事兼前职四年元旣灭西夏进军陜西四月丙申召萨哈连等同议西事羣臣多主和独萨哈连力破和议八月朝廷得清水之报令有司罢防城及修城丁壮凡军需租调不急者权停帝谓之曰朝臣或欲我一战汝独言当静以待之与朕意合今日有太平之望皆汝谋也未几李大节规言萨哈连谄佞纳贿及不公事奏帖留中不报明惠皇后传防戒曰汝谄事帝之骑鞠皆汝所教亦极言之帝颇悟出为中京留守九年元兵至洛洛中初无军得三峯溃卒三四千与忠孝军百余人守御时萨哈连疽发于背不能军三月忠孝军百余骑入使宅强拥之出奔萨哈连不得已从之出南里城门城上军觉闭之瓮城中矢石乱下萨哈连仰呼求救军士知出奔非意以防引而上送入其宅不敢出丙戍夜城破萨哈连夺南门出不得投濠水死
　　哈昭一名永锡贞祐中为元帅左监军失援中都宣宗削除官爵杖之八十已而复用四年以御史大夫权尚书右丞总兵陜西留沔池数日进及京兆元兵已至合周竟不出战遂失潼关有司以敌至不出兵当斩诸皇族百余人上章救之遂再夺爵免死除名乆之起为参知政事性好作诗词语鄙俚自草括粟榜文有雀无翅儿不飞蛇无头儿不行等语京城目之曰雀儿参政哀宗用而不悟卒致败事
　　罗索三人皆内族时以其名同故各以长防别之正大八年庆善努弃京兆适鹰扬都尉大罗索运军器至白鹿原遇元兵与战兵刃旣尽以绦系掉金牌力战而死九年正月元兵至襄城元帅中罗索小罗索遇于汝坟罗索以正旦饮将校皆醉不能军遂败退走许州天兴二年正月河朔军溃哀宗走归徳中罗索为北面总帅小罗索左翼元帅收溃卒及将军瓜尔佳玖实奔蔡州蔡帅乌库哩栲栳知其跋扈不纳遂走息州息帅舒穆噜玖珠纳之时白华以帝命送虎符于玖珠为息州行帅府事玖珠出近侍好自标致驺从盈路三人者妬之渐生猜贰因诬玖珠反使人鎻之以瓜尔佳玖实为帅兼权息州六月赦至蔡蔡帅栲栳惧玖珠为三帅所诛驰送诏书于息乃得免及帝将幸蔡密召中罗索引兵来迓罗索迟疑乆之乃奉迎七月召玖珠至与中罗索辨于帝前时中罗索已授同签枢密院事不欲使之终讼乃罢玖珠帅职既而觇知宋人有窥息意息帅惧奏请益兵为备朝廷以参知政事穆延乌登行省事于息州中罗索以同签枢密院事为总帅小罗索以副防检为元帅王进为弹压帅瓜尔佳玖实为都尉以忠孝马军二百步军五百属之乌登赴息夜遣忠孝军百余骑袭宋营于中渡宋人望之骇愕奔溃斩获甚众复奏元帅张闰不遵约束乞正典刑罗索表闰无罪帝遣人赦之比至已死狱中闰为罗索腹心玖珠之狱皆闰发之乌登廉得其事因失律诛之十一月宋军二万来攻城中食尽乃和籴既而括之并括金帛衣物城中皆无聊而行省及诸帅日以歌酒为事声乐不絶下及军士强娶寡妇防女无所不至【按大金国志载天兴二年十二月权叅政罗索选精鋭啣枚夜出人荷束藁将烧敌营元军觉于隐处伏强挽弩杀伤甚众罗索中口流血昏愦翌日乃苏未知其为中罗索欤小罗索欤本传失载附録于此】三年正月蔡凶问至诸帅杀之以灭口数日蔡信閧然诸帅屏人聚议乃使送款于宋遂发丧设祭諡哀宗曰昭宗举城南迁宋人焚州楼橹州老防渡淮元兵追及之无有免者且诛索行省以下官属于宋宋人令官属入城托以犒赏从万户以上六七百人皆杀之既而与元军接南军敛避一军悉为所杀




　　钦定续通志卷一百九十三
　　钦定四库全书
　　钦定续通志卷一百九十四
　　宗室传
　　金【二】
　　始祖子
　　徳帝子
　　博啰
　　安帝诸子
　　锡赫特【巴达】　　锡里布【博诺】　锡里库
　　献祖诸子
　　昭祖诸子
　　乌肯彻　　　　伯赫【崇成　国保】
　　景祖诸子
　　和卓【普嘉努】　　噶顺　　　　满丕【满都布们都】鄂兰哈玛尔【晏　　宗尹宗宁　宗道】　　　们图珲【阿里布方】
　　始祖二子明懿皇后生徳帝名乌鲁季名斡鲁皆福夀之语也以六十后生子异之故皆以嘉名命之
　　徳帝二子思皇后生安帝季曰博啰
　　博啰与献祖俱徙海古勒水置屋宇焉博啰之孙和硕和硕之子和卓与景祖长子韩国公和卓同名穆宗四年伐阿苏阿苏走辽辽使使来止伐阿苏军穆宗阳受辽帝约束先归国留和卓守阿苏城凡三年卒攻破之天防十五年赠特进
　　安帝五子节皇后生献祖绥赫次信徳次锡赫特次锡哩布次锡里库
　　锡赫特之孙巴达锡哩布之子博诺皆佐世祖有功博诺勇毅善射当时有与同名者尝有贰志目之曰恶博诺天防十五年巴达赠仪同三司博诺赠开府仪同三司在世祖时罕都伊克及和卓巴达博诺五人者不离左右亲若手足元勲之最著者也明昌五年皆配飨世祖庙庭
　　锡里库者昭祖将定法制诸父国人不悦已执昭祖将杀之锡里库亟往弯弓注矢射于众中众乃散去昭祖得免昭祖往乌苏展部大有所获颁之于诸父昆弟而不及锡里库锡里库曰前日免汝于死者吾之力往治乌苏展部者吾之谋也分不及我何耶昭祖于是早起自赍间金列鞢往餽之时锡里库犹未起拥寝衣而问曰尔为谁昭祖曰舒噜先择此宝而后颁及他人敢私布之锡里库既言初不自安至是乃大喜列鞢者腰佩也
　　献祖七子恭靖皇后生昭祖次巴图次阿布哈次图库次都古噜讷次萨里罕次萨克苏
　　昭祖六子威顺皇后生景祖次乌肯彻次室达呼黙生伯赫伯勒赫斡里延次室髙丽人生和硕台
　　乌肯彻昭祖次子初昭祖无子祷于巫巫告以男女之兆久之曰男子之兆复见然性不驯良残忍无亲亲之恩不可受也昭祖方念后嗣未立乃曰虽不良亦愿受之巫者曰当名之曰乌肯彻既生以巫所命名名之景祖初立乌肯彻酗酒屡悖威顺皇后后曰巫言验矣悖乱之人终不可留遂与景祖谋而杀之部人怒欲杀景祖后乃匿景祖出谓众曰为子而悖其母率是而行将焉用之吾割爱而杀之乌古鼐不知也汝辈宁杀我乎众乃罢去子希卜苏自有传
　　伯赫及同母弟二人自幼时毎争攘饮食昭祖见而恶之曰吾生子如此后必为子孙之患世祖初立伯赫果有异志诱和诺克萨克达乌春乌木罕离间部属使贰于世祖世祖加意事之使为贝勒而不令典兵伯赫既阴与和诺克乌春谋计国人皆知之而童謡有欲生则附于伯赫欲死则附于和哩布颇拉淑之语世祖亦以策探得兄弟部人向背乌春和诺克相次以兵来攻世祖外御强兵而内畏伯赫之变将行闻伯赫食于其爱妾之父家肉张咽而死且喜且悲乃迎尸而哭之崇成本名布呼泰州司属司人昭祖孙也大定十八年收充奉职改东宫入殿实达尔转防衞二十五年章宗为原王充本府祗郎君明年章宗为皇太孙复为防衞章宗即位授河间府判官以忧去职起复为宿直将军累迁武衞军都指挥使泰和三年卒崇成谨饬有守宿衞二十余年未尝有过故久侍宻近云
　　国保昭祖族人从昭祖耀武于青岭白山还至古哩甸昭祖得疾寝于村舍洞无门扉乃以车轮当门为蔽国保卧轮下为扞御已而贼至刃交于轮辐间国保洞腹见膏恐昭祖知之乃然薪取膏以为炙中夜啓行景祖九子昭肃皇后生韩国公和卓次世祖次沂国公噶顺次肃宗次穆宗次室绰斯和生代国公赫色本次室温特赫氏生虞国公满丕隋国公鄂兰哈玛尔郑国公们图珲
　　和卓世祖兄【按原史别为萨哈立传而以和卓附于传首今考和卓为景祖长子仍节入宗室而萨哈则仍其旧云】景祖方计定诸部爱世祖胆勇材畧及诸子长国俗当异宫居而命和卓与世祖同邸和卓专治家务世祖主外事世祖袭节度使越噶顺而传肃宗穆宗皆景祖志也子萨哈斡鲁自有传
