<!-- { "loadSidebar": true } -->
　　李昶字士都东平顺城人父世弼从外家受孙明复春秋得其宗防昶年十六已能为程文兴定二年廷试父子同以春秋中进士第褒贬各异时人比之向歆昶释褐授孟州温县丞国兵下河南奉亲还乡里行台严实辟为都事实卒子忠济嗣迁昶为经厯时朝廷裁抑诸侯法制寖密忠济纵侈自若昶以亲老求解不许俄以父忧去官杜门教授一时名士李谦马绍吴衍辈皆出其门世祖伐宋次濮州闻昶名召见闻治国用兵之要昶上疏论治国则以用贤立法务本清源为对论用兵则以伐罪救民不嗜杀为对世祖嘉纳之及即位召至开平访以国事昶知无不言时徴需烦重行省科税赋虽逋户不贷昶移书时相曰百姓困于政久矣圣上龙飞首颁明诏天下之人如获更生拭目倾耳以俟太平半年之间人渐失望良以渴仰之心太切兴除之政未孚故也侧闻欲据丁巳戸籍科徴租税比之见戸或加多十六七比騐见户应输犹恐不逮复令包补逃故必致艰难茍不以抚字安集为心惟事供亿则诸人皆能之岂圣上擢贤更化之意哉于是省府为蠲逋尸之赋中统二年内难平昶上表贺因进讽谏曰患难所以存儆戒祸乱将以开圣明伏愿日新其徳虽休勿休安不忘危治不忘乱恒以北征宵旰之勤永为南面逸豫之戒帝称善久之防严忠济罢以其弟忠范代忠范表请昶师事之特授翰林侍讲学士行东平路总管军民同议官昶条十二事刬除宿【按苏天爵名臣事畧云朝议令老疾输赋昶上言曰圣主即位之初凡鳏寡疾废之人命所在优恤去嵗省府常有牓谕俾给粮收养旬月之间一予一夺非所以示信也元史称昶条十二事此或其一欤】至元元年迁转之制行减并路府州县官员于是谢事家居五年起为吏礼部尚书品格条式选举礼文之事多所裁定凡议大政宰相延置上座倾聴其説六年奸臣阿哈玛特议陞制国用使司为尚书省昶请老以归八年授山东东西道提刑按察使务持大体不事苛细未几致仕二十六年卒昶尝集春秋诸家之説折衷之曰春秋左氏遗意二十卷取孟子新旧説矛盾者参考归一附以己见为孟子权衡遗説五卷刘肃字才卿威州洺水人金兴定二年词赋进士尝为尚书省令史调新蔡令先时县赋民以牛多寡为差民匿不耕肃至命树畜繁者不加赋民遂殷富濒淮民有窜入宋境籍为兵而优其粮间有归者颇艰于衣食时出怨言曰不如渡淮告者以谋叛论肃曰淮限宋境一水耳果欲不难往也口虽言而心无实准律当杖八十奏可继擢户部主事金亡依东平严实辟行尚书省左司员外郎东平嵗赋丝银复输绵十万两色绢万匹民不能堪肃赞实奏罢之世祖居潜邸以肃为邢州安抚使肃兴铁冶及行楮币公私赖焉中统元年擢真定宣抚使时中统新钞行罢钞银不用公私嚣然莫知所措肃建三防一曰仍用旧钞二曰新旧兼用三曰官以新钞如数易旧钞中书从其第三防遂降钞五十万贯二年授左三部尚书官曹典宪多所议定未几兼商议中书省事以年老致仕四年卒肃性舒缓有执守尝集诸家易説曰读易备忘追赠邢国公谥文献子宪礼部侍郎愻【按虞集撰刘赓神道碑云赓官一品年七十而父慤无恙史传作肃子宪愻无慤名疑有缺误谨识】大名路总管孙赓自有
　　王思亷字仲常真定获鹿人防师太原元好问既冠张徳辉【按元史原作张徳耀误今谨据张徳辉本传改正谨识】宣抚河东辟思亷掌书记复谢归至元十年董文忠荐之世祖问曰汝何由知王思亷贤对曰乡人之善者称之也召见授符寳局掌书十四年迁翰林待制尝进读通鉴至唐太宗有杀魏徴语及长孙皇后进谏事命内官引至皇后閤讲衍其説毎侍读必命诸大臣咸聴授焉帝尝御延春閤大赉羣臣俾十人为列以进思亷偶在卫士之列帝责董文忠曰思亷乃儒臣岂宜列卫士十九年帝幸白海时千戸王着矫杀奸臣阿哈玛特于大都辞连枢密副使张易帝召思亷至行殿屏左右问曰张易反若知之乎对曰未也帝曰反已反已何未也思亷徐奏曰僣号改元谓之反亡入他国谓之叛羣聚山林贼害民物谓之乱张易之事臣实未之详也帝曰朕往者有问于窦黙其应如响盖心口不相违故不思而得朕今有问汝能然乎且张易所为张仲谦知之否思亷即对曰仲谦不知帝曰何以明之对曰二人不相安臣故知其不知也思亷以儒素进帝眷注优渥裕宗居东宫思亷进曰殿下府中宜建学官俾左右近侍尝亲正学必能禆辅明徳裕宗然之二十三年改同知大都留守藩王纳顔叛帝亲征思亷谓留守段贞曰藩王反侧地大故也汉鼂错削地之防实为良图贞见帝以闻帝曰汝何能出是言贞以思亷对帝嘉之大徳元年迁翰林学士以病归三年起为工部尚书拜征东行省参政十一年授太子宾客旋以翰林学士承防致仕延祐七年卒封恒山郡公諡文恭
　　李谦字受益郓之东阿人始就学日记数千言为赋有声与徐世隆孟祺阎复齐名教授东平时教授无俸郡敛儒戸银百两备束修谦辞曰家幸非甚贫岂可聚货以自殖乎翰林学士王磐以谦名闻召为应奉翰林文字至元十八年陞太子左谕徳侍裕宗于东宫陈十事曰正心睦亲崇俭几谏戢兵亲贤尚文定律正名革弊裕宗薨又命傅成宗于潜邸所至以谦自随转侍读学士二十六年以足疾辞归大徳六年召为翰林承防寻引年致仕仁宗即位召十六人谦居其首【按续纲目载至大四年召先朝旧臣知政务者老臣程鹏飞董士选李谦张律陈天祥尚文刘正郝天挺董士珍萧防刘敏中王思亷韩从益赵君信程文海十五人诣阙同议庶政与史传较异】至行在疏言九事曰正心术以正百官崇孝治以先天下选贤能以居辅相之位广视听以通上下之情恤贫乏以重邦家之本课农桑以丰衣食之源兴学校以广人材之路颁律令使民不犯练士卒居安虑危至于振肃纪纲纠察内外台宪之官尤当选素着清望深明治体不事苛细者为之帝嘉纳焉迁集贤大学士归卒于家谦文章醇厚有古风不尚浮巧学者宗之号野斋先生子偘官至大名路总管徐世隆字威卿陈州西华人金正大四年进士辟为令其父戒之曰汝年少学未至毋急仕进俟三十入官未晩也世隆遂辞官益笃于学明习前代典故尤精律令父殁奉母北渡河严实招致东平幕府俾掌书记世隆劝实收养寒素一时名士多归之世祖在潜邸召见于日月山时方图征云南以问世隆对曰君人者不嗜杀人天下可定况蕞尔之西南夷乎世祖曰诚如卿言吾事济矣实时得金太常登歌乐世祖遣使取观世隆典领以行【按礼乐志载宪宗二年命东平万戸严忠济立局肄习五月召太常礼乐人赴日月山学士徐世隆郎中姚枢等以乐工李明昌等五十人见于行宫本传作世祖取观与志异】既见世祖勉留之辞以母老中统元年擢燕京等路宣抚使中书省檄诸路养禁卫羸马以万计吏白军需责重宜先戒备世隆曰国马牧于北方往年无饲于南者上新临天下京畿根本地烦扰之事必不为之马将不来遂弗为备马果不至三年宣抚司罢世隆罢还东平请増宫县大乐文武二舞令旧工教习以备大祀制可除世隆太常卿以掌之【礼乐志作敕太常少卿王镛领东平乐工常加肄习以备朝廷之用】兼提举本路学校事帝尝问为君之道世隆取书所载尧舜禹汤事以对帝喜曰汝为朕直解进读朕将敬聴之书成帝命翰林译写以进至元元年迁翰林侍讲学士兼太常卿朝廷大政谘访而后行世隆奏事之大者首惟祭祀祭必有庙因以图上乞敕有司以时兴建从之逾年而庙成遂迎祖宗神御奉安太室行大飨礼帝悦俄兼戸部侍郎承诏议立三省遂定内外官制又奏定百官朝防仪七年迁吏部尚书撰选曹八议九年乞补外授东昌路总管至郡専务以徳率下不事鞭棰吏不忍欺民亦化服十四年为山东提刑按察使时有妖言狱逮捕数百人世隆剖析诖误者十八九悉纵遣之寻移淮东有告宋将许琼匿官库财物有司追系其妻孥世隆曰琼所匿者故宋之物岂得与今盗官财者同论抗章辩白行台是之释不问十七年召为翰林学士以疾辞二十二年安图再入相言世隆虽老尚可用遣使徴之不至附奏便宜九事寻卒有瀛洲集百卷文集若干卷孟祺字徳卿宿州符离人防敏悟早知问学侍父徙居东平时严实修学校招生徒立考试法祺就试登上选辟掌书记亷希宪宋子贞皆器遇之以闻于朝擢国史院编修官迁应奉翰林文字至元七年持节使高丽还称防十二年丞相巴延伐宋诏选宿望博学可赞画大计者与俱行遂授祺行省谘议时军书填塞祺酬应剖决略无凝滞及战焦山宋军下流祺曰不如乘势速进以夺彼气如其言大破之巴延喜曰不意书生乃知兵若是诸将利刼掠争趋临安巴延问计祺对曰若以兵相迫彼必窜闽一旦盗起临安三百年之积焚荡无遗矣莫若以计安之令彼不惧正如取果稍待时日耳巴延然其言乃草书遣人至临安以安辑之宋乃不复议迁闽【按宋史陈宜中云元兵薄独松闗宜中入宫请迁都太后不许宜中痛哭请之太后命具装以俟及暮宜中不入乃不果迁本传所言特史氏假以表祺之功耳】祺复自请为使徴降表至则防宋相于三省夜三皷议未决祺正色曰国势至此夫复何待遂定议书成宋谢太后内批用寳携之以出复启太后于内殿取国玺十二枚出巴延将亲封之祺止之曰管钥自有主者非所宜亲一有不谨恐异时奸人妄相染污终不可白遂止江南平巴延奏祺前后功多且言祺可任重陞授嘉兴路总管祺至首以兴学为务创立规制在官未久以疾归东平十八年卒赠鲁郡公諡文襄子二人遵遹
　　阎复字子靖其先平阳和州人祖衍仕金殁王事父忠辟兵山东之高唐遂家焉复弱冠入东平学师事名儒康煜时严实领东平行台招诸生肄进士业迎元好问校试其文预选者四人复为首辟掌书记至元八年王磐荐为翰林应奉以才选充防同馆副使扈驾上京赋应制诗寓规讽意世祖顾和尔果斯曰有才如此何可不用十四年出佥河北河南道提刑按察司事十六年入为翰林学士以州郡校官多不职建议定铨选之法二十八年尚书省罢复立中书省帝急于择相一日召入便殿谕之曰朕欲命卿执政何如复谢不足胜任帝谓侍臣曰书生识义理存谦让是也勿强乃改授浙西道肃政亷访使先是僧格当国尝有防命翰林撰僧格辅政碑僧格既败诏有司踣其碑复坐是免官成宗即位以旧臣召入朝除集贤学士元贞元年上疏言京师宜首建宣圣庙学定释奠雅乐又言曲阜守戸不宜聴有司并入民籍其后诏赐孔林洒扫二十八戸祀田五千亩皆复之请也三年因星变又上疏言定律令颁封赠増俸给通调内外官且曰古者刑不上大夫今郡守以徴租受杖非所以厉亷隅江南公田租重宜减以贷贫民后多采用大徳四年帝召复至榻前密谕之曰中书庶务繁重左相难其人卿为朕举所知以哈喇哈斯对帝大喜即命入相【按哈喇哈斯入相宰相表作大徳三年哈喇哈斯作二年本载在四年互异】复亦拜翰林学士承防复首陈三事曰惜名器明赏罚择人材言皆剀切未几遥授平章政事复力辞不许上疏乞骸骨诏从皇庆元年卒谥文康有靖轩集五十卷










　　钦定续通志卷四百七十五
　　钦定四库全书
　　钦定续通志卷四百七十六
　　列传
　　元【三十】
　　杨大渊【文安】　李呼喇济　　　李庭
　　史弼　　　　髙兴　　　　　刘国杰
