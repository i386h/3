<!-- { "loadSidebar": true } -->
　　朱滔性变诈希彩以同宗倚之使主帐下亲兵泚领节度遣滔将兵三千西乗塞安史后山东虽外臣顺实傲肆不廷至泚首效欵帝嘉之召见殿中问曰卿材孰与泚多滔曰统御士众方略明辨臣不及泚臣年二十八获谒天子泚长臣五年未识朝廷泚不及臣帝愈喜特诏勒兵贯王城出屯泾州置酒开逺门饯之戍还乃谋夺泚兵诡説曰天下诸候未有朝者先至可夺天子意子孙安矣泚信之因入朝稍不相平泚遂乞留西讨吐蕃以滔权知留后兼御史大夫滔杀有功者李瑗等二十余人李惟岳拒命滔与成徳张孝忠再破之束鹿取深州进检校司徒遂领节度赐徳棣二州徳宗以康日知为深赵二州团练使诏滔还镇滔失深州不平又请恒定七州赋供军复不许愈怨时马燧围田悦悦穷间滔与王武俊同叛滔姑子刘怦为涿州刺史以书諌曰司徒身节制太尉位宰相恩遇极矣今昌平有太尉乡司徒里不朽业也忠顺则无不济比忘上乐战不顾成败如安史者今复何有司徒图之无贻悔滔不从激其众曰士喋血鬬既下坚城朝廷乃见夺奏赏不报君等疾趋破马燧军以取赀粮可乎军中不应三号之乃曰幽人死于南者骸撑不揜痛藏心髓奈何复欲骨中野乎司徒兄弟受国宠士各是官赏愿安之不防其它滔罢潜杀不共乱者数十人日知发其谋于燧帝以悦未下即封滔通义郡王实戸三百滔愈悖分兵与武俊屯赵州胁日知矫诏其粮即引兵救悦次束鹿军大噪曰天子令司徒北还而南救魏宁有诏邪滔惧走匿傅舍禆将蔡雄好谕士曰始天子约取成徳所得州县赐有功者防深州者燕也本镇常苦无丝纩冀得深州以佐调率今顾不得又天子以帛赐有功士为马燧掠去今引而南非自为也军中悔谢复曰虽然南行违诏莫如还滔回次深州诛二百人【按新书原文诛首变者二百人军士不从滔乱不得被以恶名今删】众惧乃率兵南壁宁晋与武俊合帝命马燧李懐光撃之滔属郑云逵田景仙皆奔燧已而滔破懐光军悦徳滔援欲尊而臣之滔譲武俊曰箧山之胜王大夫力也于是滔武俊官属共议古有列国连衡共抗秦今公等在此李大夫在郓请如七国竝建号用天子正朔且师在外无名岂长为叛臣宜择日定约顺人心不如盟者共伐之滔以禄山思明皆起燕恶其名以冀尧所都因号冀武俊号赵悦号魏纳号齐建中三年冬十月庚申为坛魏西祀天各僭为王皆三譲就位滔为盟主称孤武俊悦及纳称寡人【案新唐书有云气土髙之应此乃乱贼造作附防以相矜煽无足称道今删】居室皆曰殿妻曰妃子为国公下皆称臣谓殿下上书曰牋所下曰令置左右内史视丞相内史令监视侍中中书令东西侍郎视门下中书东曺给事西曺舍人视给事中中书舎人司议大夫视諌议大夫六官省视尚书东西曺仆射视左右仆射御史防曰执宪置大夫至监察御史驱使要借官曰承令左右将军曰虎牙豹畧军使曰鹰龙骧滔改幽州为范阳府以子为留后称元帅刘怦为留守栁良器李子千左右内史滔兄琼瑰陵庆东西曹仆射杨霁马实冦瞻杨荣国司文司武司礼司刑侍郎李士真樊播执宪大夫中丞聘处士张遂王道为司諌燧遣李晟将兵至易定率张茂昭攻涿莫以絶滔援明年围清苑滔将郑景济固守滔使马实将兵万人与武俊拒燧自以兵万余救清苑絶晟粮道至定州晟不知夜引兵还滔疑有伏不敢逼遽保瀛州而孝忠晟合兵千人城莱水滔骁将乌萨戒袭杀城卒数百晟不出景济望滔军立帜为应滔进军薄晟营晟战不利城中兵亦出晟大败奔易州茂昭走满城滔已破晟回屯河间不进武俊使宋端趣譲滔怒曰孤亟战且病就医药而王已复云云孤南救魏弃兄背君如脱屣王必相疑亦聼所为端还武俊谓实曰寡人望王速来指踪泱胜负复何恶王异日并天下寡人得六七城为节度足矣实还具道所以然武俊亦遣谢滔滔悦亦报谢然武俊内衔之与田悦潜谋絶滔及泚反燧等皆班师武俊实亦还悦武俊遣使至河间贺泚即位武俊诡请实共攻康日知于赵州谋覆其军不克实归武俊厚赠遗泚遣人密召滔使趋洛阳滔书西向再拜移檄诸道曰今突骑四十万走洛阳与皇帝防上阳宫使王郅説悦连和俱西滔素彊调敛武俊等不能堪又令各以兵五千从攻洛欲僣称帝乗舆法从及赦令皆具初回纥以女妻奚王大厯末奚乱杀王女逃归道平卢滔以锦绣张道待其至请为婚女悦许焉遣修婿礼于回纥回纥喜报以名马重寳及僭相王与武俊悦纳四金钥于囘纥曰四国愿聼命于可汗谨上金钥启闭出纳唯命至是乞师焉回纥以二千骑从而武俊亦先乞师断懐光饷路未至而王师还回纥过幽州滔使啗其酋达干曰若能同度河而南玉帛子女不赀计可得也达干许诺约曰五十里舍以须悦军滔兵五万车千乗骑二万士私属万余虏兵三千马橐它倍之过武俊境武俊盛劳之然悦已用武俊谋不肯出储峙于野以待防至贝州悦刺史邢曹俊上谒即归闭城守防疑之次永济武俊隂遣客反间防曰悦有憾须公南以兵断公归路宜少偹防怒入永济执悦吏掠讯不得杀之使回纥大掠南及澶卫击执老幼无遗者悦大恐阖城自保防遣将杨布略定馆陶屯平恩置官吏防整军北还使马实屯冠氏闻悦死遂攻魏州围贝州于是武俊李抱真合撃防防急召实至贝州歩马乏顿明日辄约战实请休士三日蔡雄逹千等畏武俊坚壁难图请战杨布曰大王将取东都逢小敌即怯何以长驱天下术士尹少伯亦言必胜既战为二军所乗大败大将朱良祐李进皆被执防奔入徳州杀少伯雄布俄而京师平防已败不能军走还幽州上书待罪诏武俊抱真开示大信若诚心审固者当与更始初防以刘怦忠力使留守及败疑图已徬徨不敢入怦闻其至搜兵善铠夹道陈二十里迎谒望防哭防遂入府气沮索日邑邑被病政事悉委怦贞元元年死年四十二赠司徒
　　刘怦幽州昌平人少为范阳禆将以亲老疾辄去职李懐仙檄召不应朱防时积功至雄武军使垦田节用以办治称稍迁涿州刺史防讨田承嗣表知府事和裕得众心李寳臣以兵劫防于瓦桥防走寳臣乗胜欲袭幽州怦设方畧勒兵完守宝臣不敢谋擢御史中丞滔败归终不贰益治兵人嘉怦忠于所奉及防死军中尽推怦乃縂军事俄诏为节度副大使彭城郡公居镇三月死年五十九赠兵部尚书諡曰恭
　　子济游学京师第进士歴莫州刺史怦病诏济假州事及怦死嗣节度累迁检校尚书右仆射同中书门下平章事奚数侵边撃走之穷追千余里至青都山斩首二万级及掠檀蓟北鄙济率军防室韦破之王承宗叛济合诸将曰天子知我怨赵必命我伐之赵且大偹我奈何禆将谭忠欲激济代承宗疾言曰天子不使我伐赵赵亦不备燕济怒击之使视赵果不设偹数日诏书许济无出师济释忠谢而问之忠曰昭义卢从史外亲燕内实忌之外絶赵内实与之此为赵画曰燕倚赵自固虽甚怨必不残赵故不足虞也赵既不备燕从史则告天子曰燕赵宿怨也今赵见伐而不备燕是燕反与赵此以知天子不使君伐赵赵亦不备燕济曰计安出曰今天子诛承宗而燕无一卒济易水者正使潞人卖恩于赵贩忠于上是君贮忠谊心而染私赵之名卒不见徳于赵恶心徒嘈嘈于天下济然之以兵七万先诸军斩首数千级又防饶阳屯瀛州进攻安平乆不防济命次子总以兵八千先登日中防其城防赦承宗进中书令济之出留长子绲假副使总为行营都知兵马使济病甚总与左右张玘成国寳及帐内亲近谋使人诈从京师来曰朝廷以公前屯瀛州逗遛诏副大使代节度明日复使人曰诏节至太原矣又使人走呼曰过代矣举军惊济愤怒不知所为诛主兵大将数十人及素与绲善者亟追绲以玘兄臯代留事济自朝至中昃不食渴索酏浆总使吏唐实毒济饮而死年五十四绲至涿州总矫济命杀之乃丧赠太师諡曰荘武总性隂贼尤险谲已毒父即领军政朝廷不知其奸诏嗣节度封楚国公累进检校司空承宗再拒命总遣兵取武彊按军两端以私馈赉宪宗知之外示崇宠进同中书门下平章事及吴元济李师道平承宗忧死田正入镇州总大恐谋自安又数见父兄为祟乃衣食浮屠数百人书夜祈禳憩祠场则暂安或居卧内辄惊不能寐晚年益惨悸谭忠复説总曰天地之数合必离离必合河北与天下离六十年数穷必合往朱泚希烈自立赵冀齐魏称王郡国弄兵可谓危矣然卒无事元和以来刘辟李锜田季安卢从史齐蔡之彊或首于都市或身为逐客皆君目见今兵骎骎北来赵人已献徳棣十二城助魏破齐唯燕无一日劳后世得无事乎为君忧之总泣且谢因上疏纳土请为浮屠割所治为三以幽涿营为一府请张靖治之瀛莫为一府卢士玫治之平蓟妫檀为一府薛平治之【按吴缜紏谬云穆宗纪刘总以卢龙八州归于有司赦幽涿檀顺莫营平八州崔植传刘总以幽蓟七州献诸朝温造传总籍所部九州入朝而总传上疏欲割所治幽涿营为一府瀛莫为一府平蓟妫檀为一府然则总所归之地在崔植传则七州在本纪则八州在温造及总传则九州以州名参考之则十州舛駮至此考旧唐书地理志范阳节度统九军幽檀妫蓟恒定易莫沧平卢节度统二军营平此定制也后范阳节度兼领平卢而恒定易入于成徳军瀛州来平卢军又朱希彩析幽州之范阳归义固安置涿州然则总传九州正合至纪所列与传异者有顺州考新书方镇表广徳元年范阳节度罢领顺州纪误崔植传亦误】尽籍宿将荐诸朝防穆宗冲逸宰相崔植杜元颖无逺谋欲重靖故全付总地唯分瀛莫置观察使拜总检校司徒兼侍中天平节度使又赐浮屠服号大觉榜其第为佛祠遣使者以节印偕来时总已自髠祝譲节印以浮屠行始总请代献马万五千匹羣臣或疑其诈帝独纳之使给事中薛存庆宣慰给所部复一嵗缗钱百万劳军髙年惸独不能自存者官吏就问赐粟帛总遂与忠俱行军中世懐其恵拥留不得进总杀首谋者十人以节付张臯【按通鉴考异引实录幽州留后张玘奏总剃髪为僧不知所在臯乃玘兄然则不以节付臯也然总以夜去臯或不知今仍之】夜间道去迟明军中乃知及定州死【按藩镇诸人皆书死独总书卒盖以其纳土之故然总身弑父厥罪维均今改书死】诏赠太尉子础及弟约至长安者十一人皆擢州刺史忠护总丧至亦卒
