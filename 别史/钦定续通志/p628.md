<!-- { "loadSidebar": true } -->
　　钦定续通志卷二百六十七
　　钦定四库全书
　　钦定续通志卷二百六十八
　　列传
　　唐【六十八】
　　钱徽　　　　崔咸　　　　韦表微
　　髙釴【湜　铢锴　湘】　冯宿【定审】　　　李虞仲
　　李翺　　　　卢简辞【简能　止简求】
　　髙元裕　　　封敖　　　　郑薫
　　敬晦　　　　韦博　　　　李景让【景温】
　　钱徽字蔚章父起附见卢纶传徽中进士第居谷城谷城令王郢善接侨士逰客以财贷馈坐是得观察使樊泽视其簿独徽无有乃表署掌书记又辟宣歙崔衍府王师讨李希烈檄遣采石兵防战戍还颇骄蹇防衍病亟徽请召池州刺史李逊署副使逊至而衍死一军赖以安入拜左补阙以祠部员外郎为翰林学士三迁中书舍人加承旨宪宗尝独召徽从容言它学士皆髙选宜预闻机密广参决帝称其长者是时内积财图复河湟然禁无名贡献而至者不甚却徽恳諌罢之帝密戒后有献毋入右银台门以避学士以论淮西事忤防罢职徙太子右庶子出虢州刺史入拜礼部侍郎宰相段文昌学士李绅以所善士诿徽求致第籍徽不能如二人请因是共挤其非有诏王起白居易覆试而黜者过半遂贬江州司马或劝徽出文昌绅私书自直徽曰茍无愧于心安事辨证邪敕子弟焚书【谨按通鉴辑览】
　　【御批党牛怨李已足紊乱朝常至通闗节于贡举是以先进引后进其为门户纷争连株蔓犹不可究诘矣若时人称美钱徽不奏人私书此更瞽説既有私书则掌举者已属纳人闗节且未必止段李二人而已徽即下愚肯自言耶史书之不足信如此】初州有盗刼贡船捕吏取滨江恶少年二百人系讯徽按其枉悉纵去数日舒州得真盗州有牛田钱百万刺史以给宴赠饷者徽曰此农耕之备可它用哉命代贫民租入转湖州时宣歙旱左丞孔戣请徙徽领宣歙宰相以其本文辞进不用戣曰相君宜知天下事徽江虢之治不及知况其它邪还迁工部侍郎出为
　　为华州刺史文宗立召拜尚书左丞防宣墨麻羣臣在廷方大寒稍稍引避徽素恭谨不去位久而仆因上疏告老不许太和初复为华州俄以吏部尚书致仕卒年七十五赠尚书右仆射徽任庶子时韩公武以赂结公卿遗徽钱二十万不纳或言非当路可无让徽曰取之在义不在官时称有公望子可复方义可复副郑注出镇凤翔注败及祸方义终太子賔客子珝字瑞文善文辞宰相王抟荐知制诰进中书舍人抟得罪珝贬抚州司马
　　崔咸字重易博州博平人元和初擢进士第又中宏辞郑余庆李夷简皆表在幕府与均礼入朝为侍御史处正特立风采动一时累迁陜虢观察使日与宾客僚属痛饮未尝醒夜分辄决事裁剖精明无一毫差吏称为神入拜右防骑常侍秘书监太和八年卒诸文中歌诗最善
　　韦表微字子明隋郿城公元礼七世孙擢进士第数辟诸使府久之入授监察御史里行俄为翰林学士是时李绅忤宰相贬端州庞严蒋防皆谪去学士缺人人争荐丞相所善者表微独荐韦处厚人服其公进知制诰后与处厚议增选学士复荐路隋处厚以诸父事表微因曰隋位崇入且翁右奈何答曰选徳进贤初不计私也乆之迁中书舍人敬宗尝语左右欲相二韦防崩文宗立独相处厚进表微户部侍郎丌志绍叛诏李听率师讨之次河上天子忧无成功表微曰以聼军势不十五日必破贼及防书上止浃日志绍残兵六千奔昭义宰相请推处首恶者诛之归胁从者于魏表微上言逆子降又杀之非好生也请以听代史宪诚于魏志绍之徒可使招纳不听以病痼罢学士卒年六十赠礼部尚书着有春秋三传总例九经师授谱
　　高釴字翘之史失其何所人与弟铢锴俱擢进士第累迁右补阙史馆修撰元和末以中人为和籴使釴继疏论执转起居郎数陈政得失穆宗嘉之靣赐绯鱼召入翰林为学士张韶变与仓卒釴从敬宗夜驻左军翌日进知制诰拜中书舍人入见帝因劝躬听擥以示忧勤帝纳其言赐锦防俄罢学士累进吏部侍郎人善其振职出为同州刺史卒赠兵部尚书
　　子湜字澄之第进士累官右谏议大夫咸通末为礼部侍郎时士多繇权要干请湜不能裁既而抵防于地曰吾决以至公取之得谴固吾分乃取公乗亿许棠聂夷中等皆有名当时以兵部侍郎判度支出为昭义节度使为下所逐贬连州司马【按旧传祗载湜为礼部侍郎余俱不载考本纪及他传湜为兵部郎中中书舍人权知礼部贡举及为荆南节度判官并无为昭义节度语至咸通以后昭义军之乱一于干符五年时为节度者李钧也一于中和元年高浔牙将刘广据潞州浔天井阙戍将孟方立攻杀广自称留后则为昭义节度为下所逐者高浔非髙湜也新书盖移浔事为湜事然浔贬端州刺史非连州司马卒无定据谨附注于此】以太子賔客分司东都卒
　　铢字权仲既擢第署太原张靖幕府入迁监察御史太和时累擢给事中文宗得李训骤拜侍讲学士铢率諌官伏閤言训素行憸邪不可任必乱天下明年训当国出铢为浙东观察使歴义成节度使大中初迁礼部尚书判户部徙太常卿【按旧书铢于开成三年就知检校左防骑常侍寻入为刑部侍郎四年七月出为河南尹防昌末为吏部侍郎与此互异】卒
　　锴字弱金连中进士宏辞科辟河东府参谋歴吏部员外郎迁中书舍人开成元年权知贡举【按旧书锴权知贡举在太和九年十月次年为开成元年乃以锴为礼部侍郎新书俱属之开成元年误】锴以籍上帝语侍臣曰比年文章卑弱今所上差胜于前即以锴为礼部侍郎阅三岁颇得才实始嵗取四十人才益少诏减十人犹不能满迁吏部侍郎出为鄂岳观察使卒赠礼部尚书
　　子湘字濬之擢进士第歴长安令右谏议大夫从兄湜与路岩亲善而湘厚刘瞻岩既逐瞻贬湘髙州司马僖宗初召为太子右庶子【按旧传肃宗纪以为韦保衡所逐考僖宗纪即位之九月保衡贬贺州而湘即于是月召为谏议大夫其为保衡所逐而非路岩明矣又按旧传湘干符三年九月以中书舍人权知礼部侍郎盖初以谏议召而旋为中书舍人此谓召为右庶子未知何据】终江南观察使
　　冯宿字拱之婺州东阳人父子华庐亲墓有灵芝白兔号孝冯家宿贞元中与弟定从弟审寛并擢进士第徐州张建封表掌书记建封卒子愔为军中胁主畱事李师古将乗丧复故地愔大惧于是王武俊拥兵观衅宿以书説之武俊悦即以表闻遂授愔畱后宿不乐佐愔更从浙东贾仝观察府愔憾其去奏贬泉州司户参军召为太常博士再迁都官员外郎裴度节度彰义军表为判官淮西平除比部郎中长庆时进知制诰牛元翼徙节山南东道为王廷凑所围以宿总留事还进中书舍人出华州刺史避讳不拜徙左防骑常侍兼集贤殿学士拜河南尹歴工部刑部二侍郎修格后敕三十篇行于时累封长乐县公擢东川节度使完城郛増兵械十余万诏分余甲赐黔巫道涪水数壊民庐舍宿修利防庸一方便赖疾革将断重刑家人请宥之宿曰命修短天也挠法以求祐吾不敢卒年七十赠吏部尚书諡曰懿子图字昌之连中进士宏辞科大中时终户部侍郎判度支寛为起居郎
　　定字介夫伟仪观与宿齐名人方汉二冯于頔素善之頔在襄阳定徒歩上谒吏不肯白乃亟去頔闻斥吏归钱五十万及诸境定返其遗以书让頔不下士頔大慙第进士异等辟浙西薛苹府以鄠尉为集贤校理始定居防号毁甚故数移疾大学士疑其简怠夺职三迁祠部员外郎出为郢州刺史坐防宴不节免官起为国子司业再迁太常少卿文宗尝诏开元霓裳羽衣舞参以云韶肄于廷定部诸公立县间端凝若植帝异之问学士李珏珏以定对帝喜曰岂非能古章句者耶亲诵定送客西江诗召升殿赐禁中瑞锦诏悉所着以上迁諌议大夫请左右史从宰相至延英记所言执政不悦改太子詹事郑覃兼太子太师上日欲防尚书省定据礼当集詹事府诏可论者多其正换卫尉卿以散骑常侍致仕卒赠工部尚书諡曰节
　　审字退思开成中为谏议大夫拜桂管观察使歴国子祭酒监有孔子碑武后所立睿宗署额审请琢周着唐终秘书监子缄字宗之干符初歴京兆河南尹
　　李虞仲字见之父端见文苑传虞仲第进士宏辞累迁太常博士建言諡者所以表徳惩恶春秋褒贬法也古者将葬请諡今近或二三年远乃数十年然后请諡人殁已乆风绩湮歇采诸传闻不可考信臣请凡得諡者前葬一月请考功敕太常定议其不请与请而过时者听御史劾举居京师不得过半期居外一期若善恶着而不请许考功察行諡之节行卓异虽无官及官卑者在所以闻诏可宝厯初以兵部郎中知制诰进中书舍人出为华州刺史歴吏部侍郎简俭寡欲时望归重卒年六十五赠吏部尚书
　　李翺字习之后魏尚书左仆射冲十世孙中进士第始调校书郎元和初为国子博士史馆修撰常谓史官纪事不得实乃建言大氐人之行非大善大恶于世者皆访于人人不周知故取行状諡牒然其为状者皆故吏门生茍言虚美溺于文而忘其理臣请指事载功则贤不肖易见如言魏徴但记其諌争语足以为直言段秀实但记倒用司农印追逆兵笏击朱泚足以为忠烈不者愿敕考功太常史馆勿受如此可以传信后世矣诏可又条兴复太平大畧曰陛下既以武功定海内若遂革弊事复髙祖太宗旧制用中正而不疑屏邪佞而不迩改税法不督钱而纳布帛絶进献寛百姓租赋厚边兵以制蕃戎侵盗数引见待制官问以时事通壅蔽之路此六者政之根本太平所以兴陛下既已能行其难若何而不为其易者乎臣窃惜陛下当可兴之时而谦让未为也再迁考功员外郎初谏议大夫李景俭表翺自代景俭斥翺下除朗州刺史俄召为礼部郎中【按旧书穆宗纪翺于穆宗即位之六月贬朗州十一月复书曰以宗正卿李翺为华州刺史翺未尝为宗正卿由宗正出刺华州者防也见李宗闵传翺与防文近致讹】翺性峭鲠论议无所屈仕不得显官怫鬰无所见宰相李逢吉靣斥其过失逢吉诡不校翺恚惧即移病满百日有司白免官逢吉更表为庐州刺史时州旱遂疫逋捐系路亡籍口四万权豪贱市田屋牟厚利而窭戸仍输赋翺下教使以田占租无得隠收豪室税万二千緍贫弱以安入为谏议大夫知制诰改中书舍人栢耆使沧州翺盛言其才耆得罪由是左迁少府少监后歴迁桂管湖南观察使山南东道节度使卒【按李翺之为刑部户部侍郎在为湖南观察之后山南东节度之前新书不载葢畧之也而旧书敬宗纪寳厯二年书曰右散骑常侍李翺卒犹属谬误翺未官散骑且歴太和开成至防昌中始卒安得书卒于十余年前乎葢亦李防之误】翺始从昌黎韩愈为文章辞致浑厚见推当时故有司亦諡曰文
　　卢简辞字子防父纶别传与兄简能弟止简求皆有文并第进士歴佐帅府入迁侍御史习知法令及台阁旧事宝厯中黎干子煟诣台请复叶县故田有司莫能知简辞独诘曰按干坐党鱼朝恩诛赀田皆没大厯后数十年比有赦令无原洗之言煟安得冒论不为治福建盐鐡院官卢昻坐赃简辞穷按乃得金牀瑟瑟枕大如斗敬宗曰禁中无此昻为吏可知矣李程镇太原表为节度判官入授考功员外郎累擢湖南浙西观察使以检校工部尚书为忠武节度使徙山南东道坐事贬衢州刺史卒
