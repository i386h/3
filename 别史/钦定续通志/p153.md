<!-- { "loadSidebar": true } -->
　　十三年春正月丁卯朔克潭州湖南州郡相继降附得府一州六军二县四十户五十六万一千一百一十二口百五十三万七千七百四十巴延次嘉兴宋安抚刘汉杰以城降【安宋史徳祐二年载嘉兴守刘汉杰以城降元续通鉴纲目亦载知嘉兴府刘汉杰元史独以安抚称后又载汉杰仍为其府安抚使考宋史职官志安抚使一条云中兴以后出守者亦可兼使或汉杰知嘉兴府时兼摄安抚亦属史家互纪之法】董文炳至乍浦宋统制官刘英以本军降辛未文炳至海盐宋知县事王与贤及澉浦镇统制胡全福建路马歩军总管沈世隆皆降立回易库于诸路癸酉宋相陈宜中遣军器监刘庭瑞赍宋主称藩表章诣军前禀议又致宜中等书于巴延巴延以书答之乙亥宋复遣监察御史刘岊赍宋主称藩表至军前且致书巴延为宗社生灵请命丁丑宋遣都统洪模赍陈宜中呉坚等书请俟宗长福王至同诣军前戊寅巴延以军出嘉兴府留万户呼图克千户王图烈齐戍之以刘汉杰仍为其府安抚使辛巳军次崇徳县宋遣侍郎刘庭瑞都统洪模来迓壬午军次长安镇董文炳以兵来防宋陈宜中呉坚等违约不至癸未军次临平镇甲申次臯亭山阿喽罕以兵来防宋主遣保康军承宣使尹甫和州防御使吉甫等赍传国玉玺及防表诣军前巴延受之复遣囊嘉特以赵尹甫贾余庆等还临安召宰相出议降事乙酉师次临安北十五里宋陈宜中张世杰苏刘义刘师勇等挟益广二王出嘉防门渡浙江遁去巴延使阿喽罕董文炳范文虎率诸军先据守钱塘口以劲兵追陈宜中等不及而还丙戌巴延下令禁军士入城违者以军法从事遣吕文焕赍黄牓安谕临安中外军民俾安堵如故巴延又遣宣抚程鹏飞计议孙鼎亨囊嘉特洪君祥入宫安谕宋太皇太后戊子宋太皇太后谢氏遣其丞相呉坚文天祥枢密谢堂安抚贾余庆中贵邓惟善来见巴延于明因寺巴延留文天祥不遣且以其降表不称臣仍书宋号遣程鹏飞洪君祥偕来使贾余庆复往易之己丑军次湖州市遣千户囊嘉特省椽王祐赍国玊玺赴阙辛卯张范孟褀程鹏飞赍所易宋主称臣降表至军前二月丁酉朔【按元史不书朔考宋史瀛国公纪徳祐二年二月丁酉下有朔字以正月丁卯朔推之亦合今据增】诏刘颉程徳辉招淮西制置使夏贵己亥克临江军庚子宋文武百司出临安府诣行中书省各以其职来见巴延承制以临安为两浙大都督府都督孟古岱范文虎入城视事辛丑巴延今张惠阿喽罕董文炳左右司官石天麟杨晦等入城取军民钱谷之数阅实仓库收百官诰命符印悉罢宋官府散免侍卫禁军宋主防遣其右丞相贾余庆等充祈请使巴延以文天祥同行两浙路得府八州六军一县八十一户二百九十八万三千六百七十二口五百六十九万二千六百五十丁末诏谕临安新附府州司县官吏军民人等曰间者行中书省右丞相巴延遣使来奏宋母后防主暨诸大臣百官已于正月十八日赍玺绶奉表防附朕惟自古防王必有朝觐之礼已遣使特往迎致尔等各守职业其勿妄生疑畏凡归附前犯罪悉从原免公私逋欠不得徴理一应抗拒王师及逃亡啸聚者并赦其罪百官有司诸王邸第三学寺监秘省史馆及禁卫诸司各宜安居所在山林河泊除巨木花果外余物权免徴税秘书省图书太常寺祭器乐器法服乐工卤簿仪卫宗正谱牒天文地理图册凡典故文字并户口版籍尽仰收拾前代圣贤之后髙尚儒医僧道卜筮通晓天文厯数并山林隠逸名士仰所在官司具其名闻名山大川寺观庙宇并前代名人遗迹不许拆毁鳏寡孤独不能自存之人量加赡给戊申立浙东西宣慰司于临安以户部尚书麦归秘书监焦友直为宣慰使吏部侍郎杨居寛同知宣慰司事并兼知临安府事丁巳命焦友直括宋秘书省禁书图籍戊午祀先农于东郊宋淮西制置夏贵以淮西诸郡来降淮西路得府二州六军四县三十四戸五十一万三千八百二十七口一百二万一千三百四十九庚申召巴延偕宋君臣入朝辛酉车驾如上都设资戒大会于顺徳府开元寺巴延遣木布周青招泉州蒲夀庚夀晟兄弟甲子董文炳索多发宋随朝文士刘褎然及三学诸生赴京师帝既平宋召宋诸将问曰尔等何防之易耶对曰宋有强臣贾似道擅国柄每优礼文士而独轻武官臣等久积不平所以望风送欵也帝命董文忠答之曰借使似道实轻汝曹特似道一人之过耳汝主何负焉正如所言则似道之轻汝也固宜三月丁卯巴延入临安遣郎中孟祺籍宋太庙四祖殿景灵官礼乐器册寳暨郊天仪仗及秘书省国子监国史院学士院太常寺图书祭器乐器等物甲戌文天祥自镇江遁去乙亥巴延等发临安丁丑安塔哈阿喽罕董文炳趋宋主防同太后入觐太皇太后谢氏以疾留戊寅敇淮西庐州置总管万户府以中书右丞河南等路宣慰使哈喇哈斯襄阳管军万户实喇并行府事庚辰囊嘉特以宋玉玺来上乙酉赣吉袁南安四郡内附閠月丙申置宣慰司于济宁路掌印造文钞供给江南军储东川行枢密院总帅汪惟正略地涪州克山寨谿洞凡二十有三所丁酉诏湖广阿尔哈雅呼图克特穆尔赴阙令托博和啰噶图崔斌并留后鄂州辛亥命副枢张易遣宋降臣呉坚夏贵等赴上都戊午淮西万户府招降方山等六寨甲子以中书省左右司郎中郝祯参知政事夏四月戊辰以河南兵事未息开元路民饥并弛正月五月屠杀之禁丙子省东川行枢密院及成都经略司以其事入西川行院壬午召嗣汉天师张宗演赴阙乙酉召昭文馆大学士姚枢翰林学士王磐翰林侍讲学士图克坦公履赴上都庚寅修太庙以北京行中书省亷希宪为中书右丞行中书省事于荆南府五月乙未朔巴延以宋主防至上都制授防开府仪同三司检校大司徒封瀛国公以平宋遣官告天地祖宗于上都之近郊遣使代祀岳渎己亥罢两浙宣慰司以孟古岱范文虎仍行两浙大都督府事庚子定度量癸卯复沂莒胶密宁海五州所括民为防城军者为民仍免租徭二年乙巳阿珠遣总管陈杰攻防泰州之新城遣万户乌玛喇守之以逼泰州丁未宋扬州都统姜才攻湾头堡阿尔彬击走之戊申宋冯都统等自真州率兵袭洲阿珠遣万户实喇罕阿都齐等出战大败之六月己巳以孔子五十三世孙曲阜县尹孔治兼权主祀事辛未命阿尔哈雅征广西壬申罢两浙大都督府立行尚书省于鄂州临安设诸路宣慰司以行省官为之并带相衔其立行省者不立宣慰司甲戌以大明厯浸差命太子赞善王恂与江南日官置局更造新厯以枢密副使张易董其事宋州都统姜才夜率兵趋丁村堡守将史弼章齐出战阿里都督陈岩及巴延彻尔踵至大破之戊寅诏作平金平宋録及诸国臣服传记仍命平章军国重事耶律铸监修国史壬辰下诏招谕宋州制置李庭芝以次军官及通泰真滁髙邮所在官员又诏谕陈宜中张世杰苏刘义刘师勇等使降李庭芝留朱焕守扬州与姜才率歩骑五千东走泰州阿珠督右丞阿里万户刘国杰圉之以户部尚书张澍参知政事行中书省事于北京秋七月乙未行中书省左右司郎中孟祺以亡宋金玉寳及牌印来上命太府监收之乙巳朱焕以扬州降乙卯宋泰州守将孙良臣与李庭芝帐下卒刘发郑俊开北门以降执李庭芝姜才系州狱【按孙良臣续通鉴纲目作孙贵又载胡惟孝而不及刘发郑俊葢史家互有详略】丙辰阿珠以总管乌玛喇等守泰州通滁髙邮等处相继来附淮东路得州十六县三十三户五十四万二千六百二十四口一百八万三千二百一十七以中书右丞阿尔哈雅为平章政事签书枢密院事淮东行枢密院拜奇页勒宻实为中书右丞参知政事董文炳为中书左丞淮东左副都元帅达春两浙大都督范文虎江东江西大都督知江州吕师防淮东淮西左副都元帅陈岩并参知政事八月己巳穿武清防村漕渠敇汉军都元帅库库岱李庭将侍卫军二千人西征乙亥斩宋淮东制置使李庭芝都统姜才于扬州市庚辰罢襄阳统军司车驾至自上都遣太常卿托果斯以铜爵一豆二献于太庙以四万户总管鄂啰齐参知政事九月壬辰朔命国师额琳沁作佛事于太庙己亥享于太庙癸卯以平宋赦天下丙午敕常徳府嵗贡包茅丁未命有司隳沿淮城垒辛酉召宋宗臣鄂州教授赵与赴阙【按字元史误票考宋史宗室世系表无名票者惟燕王徳昭之后有赵与见于元史列尝为鄂州教授即其人也今据改】设资戒会于京师阿珠入觐江淮及浙东西湖南北等路得府三十七州一百二十八闗一监一县七百三十三户九百三十七万四百七十二口千九百七十二万一千一十五冬十月丁亥两浙宣抚使焦友直以临安经籍图画隂阳秘书来上戊子淮西安抚使夏贵请入觐乞令其孙贻孙权领宣抚司事从之以淮东左副都元帅阿里为平章政事河南等路宣慰使哈喇哈斯为中书右丞兵部尚书王仪吏部尚书兼临安府安抚使杨镇河南河北道提刑按察使宻里呼忻并参知政事参知政事陈岩行中书省事于淮东十一月戊申阿喽罕克处州旋破建宁府邵武军癸丑并省内外诸司宋主昰航海趋潮州髙丽国王王愖遣其臣判秘书寺朱悦来告更名防十二月辛酉朔【按辛酉元史误辛卯据宋史益广二王改】以十四年厯日赐髙丽戊辰宋主昰次恵州乙亥定江南所设官府庚寅诏谕浙东西江东西淮东西湖南北府州军县官吏军民昔以万户千户渔夺其民致令逃散今悉以人民归之原籍州县凡管军将校及宋官吏有以势力夺民田庐产业者俾各归其主凡故宋繁冗科差圣节上供经总制钱等百有余件悉除免之
