<!-- { "loadSidebar": true } -->
　　显宗光圣仁孝皇帝讳噶玛拉裕宗长子也其母曰徽仁裕圣皇后鸿吉哩氏噶玛拉少育于祖母昭睿顺圣皇后日侍世祖畏慎不妄言言必无隠至元中奉旨镇北边叛王永和尔等望风请降既而都勒斡彻伯尔诸王遣使求和边境以宁尝出征驻金山防大雪拥火坐帐内谓左右曰今日风雪如是吾与卿处此犹有寒色彼从士腰弓矢荷刃周庐之外其苦可知遂命饔人大为肉糜亲尝而徧赐之抚循部曲之暇则命额黙根以国语讲通鉴戒其近侍台哈布哈曰朝廷以藩屏寄我事有不逮正在汝辈辅助其或依势作威不用我命轻者论遣大者奏闻宜各慎之使百姓安业主上无北顾之忧则予与卿等亦乐处于此乃所以报国家也二十六年世祖以其居边日久特命猎于柳林之地率众至漷州恐廪膳不均令左右司之分给从士仍饬其众曰汝等饮食既足若复侵渔百姓是汝自取罪讁无悔众皆如约民赖以安北还觐世祖于上京世祖劳之曰汝在柳林民不知扰朕实嘉焉明年冬封梁王出镇云南所至未尝横取于民二十九年改封晋王移镇北边统领太祖四大鄂尔多及军马逹勒逹国土中书省臣请为王置内史世祖从之遂以北安王傅托辉梁王傅茂巴尔斯云南行省平章赛音并为内史明年置内史府又明年世祖崩王闻讣奔赴上都诸王大臣咸在王曰昔皇祖命我镇抚北方以卫社稷久歴边事愿服厥职母弟特穆尔仁孝宜嗣大统于是成宗即位而王复归藩邸大徳六年正月薨年四十王天性仁厚御下有恩尤为朝廷所重然崇尚浮屠岁耗财不可胜计子三人元妃生伊苏特穆尔次苏克繖次徳勒格尔布哈仁宗即位谥王献武英宗遇弑伊苏特穆尔以嗣晋王即皇帝位是为泰定帝追尊曰光圣仁孝皇帝庙号显宗祔享太室上元妃尊諡曰宣懿淑圣皇后升祔显宗庙文章即位乃毁其庙堂
　　顺宗昭圣衍孝皇帝讳逹尔玛巴拉裕宗第二子也母曰徽仁裕圣皇后鸿吉哩氏至元初裕宗为燕王逹尔玛巴拉生于燕邸明年诏裕宗居潮河八月召至京师凡乘舆廵幸及岁时朝贺未尝不侍裕宗以行二十二年裕宗薨逹尔玛巴拉以皇孙钟爱两宫优其出閤之礼二十八年始诏出镇懐州行至赵州从卒有伐民桑者民遮诉于道逹尔玛巴拉怒杖从卒以惩众未至以疾召还明年春世祖北幸留治疾京师越两月而薨年二十有九子三人长曰阿穆尔克封魏王曰哈尚是为武宗曰阿裕尔巴里巴特喇是为仁宗大徳十一年夏【按本纪武宗即位在大徳十一年五月其上顺宗尊諡即系是时本传作十一年秋误今改正】武宗即位追諡曰昭圣衍孝皇帝庙号顺宗祔享太庙库春布哈世祖之孙镇南王托欢子也【按世系表托欢长子曰娄章娄章次子曰库春布哈则是托欢之孙也与互异】泰定三年封威顺王镇武昌文宗天厯初诏赐金币仍镇湖广纵集赛等官侵夺民利民颇患苦之至元五年太师巴延矫制召赴京贬之及托克托为相始明其无辜命复还镇至正二年湖北亷访司纠言库春布哈恃宗室恣行不法不报十一年徐寿辉乱库春布哈与其子拜特穆尔塔斯特穆尔引兵至金刚台寿辉部将倪文俊败之执拜特穆尔十二年寿辉伪将邹普胜陷武昌库春布哈弃城走诏追夺其印十三年克复武昌及汉阳十四年诏库春布哈讨贼有功复镇武昌还其印十六年命与宣让王特穆尔布哈以兵镇遏懐庆未几复还武昌命其子报恩努接岱努佛嘉努以大船四十余水陆并进至沔阳攻徐寿辉伪将倪文俊且载妃妾以行兵至汉川县鸡鸣汊水浅不能行文俊以火焚其船接岱努佛嘉努皆遇害报恩努自死妃妾皆陷库春布哈走陜西【按顺帝纪汉川之败在至正十五年本传叙于十六年镇遏懐庆之后与纪互异】二十五年候巴延逹实奉库春布哈自云南经蜀转战而去至成州欲之京师李思齐以取蜀为名扼不令行俾屯田于成州以没其子曰和尚者封义王侍从顺帝左右多着劳効至正二十四年博啰特穆尔称兵犯阙遂为中书右丞相总握国柄恣为淫虐和尚忿其无君数言于帝受密防与儒士徐士本谋交结勇士上都玛勒巴延岱尔等隂图剌博啰特穆尔明年七月博啰特穆尔入奏事行至延春阁巴延岱尔奋出斫中其脑上都玛勒等竞前斫死之二十八年顺帝将北奔诏淮王特穆尔布哈监国而以和尚佐之及京城将破即先遁不知所之
　　特穆尔布哈世祖孙镇南王托欢第四子也【按宗室表托欢止生三子曰娄章曰曼济曰布逹实哩至特穆尔布哈则娄章之子也与此传异】初世祖第九子托欢封镇南王出镇扬州薨子娄章袭封娄章薨弟图卜布哈袭图卜布哈薨子博啰布哈幼特穆尔布哈乃嗣为镇南王文宗天厯二年博啰布哈已长特穆尔布哈请以其位复还之朝廷嘉其让改封宣让王移镇庐州顺帝至元五年巴延擅权矫制贬特穆尔布哈及威顺王库春布哈至托克托为相言两王皆无辜诏令复还镇至正十二年庐州境内贼起特穆尔布哈用亷访使陈思谦言命以所部兵及诸王奇塔特等分道撃贼擒其渠帅境内皆平帝赐金带银钞以赏其功十六年命与库春布哈以兵镇遏懐庆路既而汝颍之宼南渡淮特穆尔布哈复以便宜调芍陂屯军拒之及庐州不守乃挈身北归留京师二十七年进封淮王二十八年明兵逼京师顺帝北奔诏以特穆尔布哈监国城破死之年八十三
　　成宗一子皇太子徳寿蚤薨
　　武宗二子长明宗皇帝次文宗皇帝
　　仁宗二子长英宗皇帝次安王乌特古斯布哈蚤陨英宗皇帝无子
　　泰定帝四子长皇太子阿勒济雅巴次晋王巴特玛雅尔藏布次锡锡太子次允丹藏卜太子俱蚤陨
　　明宗二子长顺帝次宁宗皇帝
　　文宗三子长皇太子喇特纳逹喇蚤薨无后次雅克特古斯太子次太平讷太子俱蚤陨
　　宁宗皇帝无子
　　顺帝三子长皇太子阿裕实哩逹喇余二子蚤世











　　钦定续通志卷二百
<史部,别史类,钦定续通志>
　　钦定四库全书
　　钦定续通志卷二百一
　　列
　　【臣】等谨按司马迁序公侯以下有世家列之别彪固继作并为一科郑氏通志本取法史记而世家止録周人列下终隋代葢以汉晋以后虽有封爵之制究与三代分民胙土序相授者不同不可更立世家故一以列传概之从班书例也【臣】等今奉
　　诏续修自唐迄元以次纂辑亦凖夹漈之例一概称惟是唐及五代皆有新旧二书体例各殊详畧互见其中事迹彼此矛盾者未易枚举苟非折衷以归于一无以后而信今至于宋元诸史巻帙元繁其中或一事而屡书一人而两倘如郑氏原书抄袭旧文畧无增损窃恐叠床架屋徒多而不适于用无以称
　　圣朝述作之防昔司马迁之为列事越千年巻裁七十李延夀修南北二史列巻帙减原书什六则夫通史之作体尚简严其来久矣【臣】等窃取斯义裁割众家凡正史所载事之无闗法戒人之无足重轻者稍芟薙之且史以纪治忽之迹非取辞章之工如魏徴陆贽之论事刘蕡之对策皆经国名言所宜备録至韩愈进学解平淮西碑栁宗元贞符与许孟容书之类文虽工而无禆于政治亦概从删若夫载籍极博闻或殊自正史而外遗文古事足资考证者靡不叅核异同折衷至当其可徴信者则增入正文其当两存者则附之分注其或史文舛譌加以驳正亦必依据古书匪敢自逞臆见事增而文省择精而语详以期仰副我
　　皇上稽古右文实事求是之盛意是则【臣】等续郑氏之
　　书而未敢规规学歩者也
　　唐【一】
　　窦建徳　　　薛举【仁果】　　李轨
　　刘武周【苑君璋】高开道　　　刘黒闼【徐圆朗臣】等谨按班孟坚汉书改史迁之例以陈胜项籍为列之首自后史家咸宗之范蔚宗后汉书首列圣公盆子以及公孙述隗嚣等陈承祚魏志亦首列董袁刘吕诸葢草昧羣雄皆为兴朝驱除史家叙述其事以见创业之艰难于例固不可畧也唐新旧二史以李宻王世充窦建徳等为列首葢取斯例但考李宻王世充二人隋书已为列郑樵通志业经采入兹既续郑氏之书不宜载自窦建徳以下则以类叙次分为二卷云
