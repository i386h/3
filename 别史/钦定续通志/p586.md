<!-- { "loadSidebar": true } -->
　　吉甫字宪以防补左司御率府仓曹参军贞元初为太常博士年尚少明练典故昭徳皇后崩防礼废缺吉甫草具其仪徳宗称善李泌窦参器其才厚遇之累迁驾部员外郎及陆贽为相疑有党出为明州长史久之起为忠州刺史时防已谪忠州吉甫置怨与结欢人益重其量【新书传云宰相欲害贽起吉甫为忠州刺史按旧传云吉甫遇赦迁忠州贽本传亦云时吉甫量移忠州通鉴暨纲目并同从之】六年不徙官以疾免寻授栁州刺史迁饶州宪宗立拜考功郎中知制诰俄入翰林为学士迁中书舍人刘辟拒命帝意讨之未决吉甫独请无置宜絶朝贡以折奸谋时李锜在浙西厚赂贵幸请用韩滉故事领盐鐡又求宣歙吉甫奏言昔韦臯多蓄财故刘辟因以搆乱锜不臣有萌若益以盐鐡之饶采石之险是趣其反也帝悟乃以李巽为盐鐡使高崇文围鹿头未下严砺请出并州兵与崇文趋果阆以攻渝合吉甫以为非是因言汉伐公孙述晋伐李势宋伐谯纵梁伐刘季运萧纪凡五攻蜀由江道者四宜起宣洪蕲鄂彊弩兵直捣三峡则贼势必分首尾不救崇文惧舟师成功人有鬬志矣帝从之砺复请大臣为节度吉甫谏曰崇文功且成而又命帅不复尽力矣因请以西川授崇文而属砺东川使两相制由是崇文悉力刘辟平吐蕃遣使请寻盟吉甫议徳宗初未得南诏故与吐蕃盟自异牟寻归国吐蕃不敢犯塞诚许盟则南诏怨望边隙日生帝辞其使复请献濵塞亭障南北数千里求盟吉甫谋曰边境荒岨犬牙相吞边吏按图覆视且不能知今吐蕃緜山跨谷以数番纸而图千里起灵武着剑门要险之地所亡二三百所有得地之名而实丧之陛下将安用此帝乃诏谢赞普不纳张愔既得徐州帝又欲以濠泗二州还其军吉甫曰淮负泗饷道所防濠有涡口之险前日授建封几失形势今愔乃両廊壮士所立虽有善意未能制其众又使得淮涡阨东南走集忧未艾也乃止中书吏滑涣素厚中人刘光琦颇窃朝权四方赂遗交至吉甫劾其奸簿家赀得数千万贬死雷州帝愈倚信元和二年拜中书侍郎同中书门下平章事吉甫在外十余年究知闾里疾苦常病方镇彊恣至是上言使属郡刺史得自为政帝然之出郎吏十余人为刺史自王叔文时选任猥冒吉甫始簿其员人得叙进官无留才又度李锜必反劝帝召之使者三往以病解而多持金啗权贵至为锜游説者吉甫曰锜庸材而所畜乃亡命羣盗非有鬬志讨之必克帝意决复请起徐州兵为先锋诏汴州韩率兵为犄角则贼不战而溃从之锜众闻徐梁兵兴果斩锜降【按通鉴元和二年李锜求入朝上许之锜实无行意复上表称疾帝以问宰相武元衡曰锜求朝得朝求止得止可否在锜何以令四海上以为然下诏征之锜诈穷遂谋反无吉甫劝帝召锜事又锜众执锜械送京师上御兴安门诘之锜无以对乃并其子师回腰斩之亦与新传斩锜降互异】以功封赞皇县侯徙赵国公徳宗以来姑息藩镇有终身不易地者吉甫为相嵗余凡易二十六镇殿最分明三年上防试贤良方正直言极谏举人牛僧孺皇甫湜李宗闵皆指陈时政之失吉甫恶其直泣诉于上罢覆防学士裴垍王涯僧孺等久不调朋党自此始【新唐书本传云裴均以尚书右仆射判度支结党倾执政防皇甫湜等对防指擿权彊用事者皆怒帝亦不悦均党因宣言殆执政使然右拾遗独孤郁李正辞等陈述本末帝乃解通鉴考异曰均等虽欲为谗若云执政自教举人诋时政之失岂近人情按僧孺舆吉甫子徳裕朋党分角起于对防诋毁之嫌如新书所云吉甫何嫌于僧孺殊非事实今依通鉴纂入】未几以检校兵部尚书兼中书侍平章事充淮南节度使【新唐书本传吉甫本善窦羣羊士谔吕温荐羣为御史中丞羣即奏士谔侍御史温知杂事吉甫恨不先白持之久不决羣等衘之俄而吉甫病医者夜宿其第羣捕医者劾吉甫交通卫士帝大骇讯之无状羣等皆贬而吉甫亦固乞免因荐裴垍自代乃出镇淮南考羣传武元衡举羣代己为中丞羣奏刑部郎中吕温羊士谔为御史吉甫以羊吕险躁持之数日不下羣等怒怨及吉甫出镇因失恩倾之乃捕术士陈登考劾搆吉甫隂事密以上闻与本传异吉甫以士谔温为险躁非素所亲善可知窦羣劾吉甫交通术士若在出镇前不得云因失恩倾之又医者旧书作日者陈克明与羣传术士陈登亦不符三传互异似俱未兄据又通鉴考异谓吉甫以诬搆郑纲贬斥裴垍宪宗察见其情而防薄之故出镇淮南亦属卢拟之辞今上纪吉甫出镇而不指其由以志阙疑】奏蠲逋租数百万筑富人固本二塘溉田且万顷又筑平津堰防江淮旱浙东西尤甚吉甫白以时救恤居三载每朝廷得失辄以闻六年裴垍病免复以前官召还秉政入对延英五刻始罢帝尊任之官而不名吉甫疾吏员广乃奏曰自秦至隋设官之多无如国家者天寳以后中原宿兵见在八十余万商贾僧道不服田畆者十有五六是常以三分劳筋苦骨之人奉七分坐待衣食之辈也今内外官以税钱给俸者不下万员天下或以一县之地而为州一乡之民而为县者甚众旧制一品月俸二千缗职田禄米不过千斛艰难以来増置使额厚给俸钱大厯中权臣月俸至九千缗州无大小刺史皆千缗常衮为相始立限约李泌又量其闲剧随事加増然有名存职废或额去俸存请敕有司详定省吏员并州县减入仕之涂定俸给之数乃诏段平仲韦贯之许孟容李绛同详定省并内外官八百八员诸司流外十七百余人【本传省官八百员吏千四百员今依通鉴纲目】又奏收都畿佛祠田硙租入以寛贫民永昌公主薨有司请如徳宗义阳故事起祠堂帝命减旧制之半吉甫曰徳宗一切之恩不可为法昔汉章帝欲起邑屋于亲陵东平王苍以为不可故非礼之举人君所慎请裁置墓户以充守奉帝曰吾固疑其冗减之今果然然不欲取编民以官户奉坟而已吉甫再拜谢帝因言自今事有不安者第言之无谓朕不能行也十六宅诸王既不出閤诸女嫁不时选尚皆由中人厚为财谢乃得遣吉甫奏自古尚主必慎择其人独近世不然帝乃下诏皆封县主令有司取门阀者配焉田季安疾甚吉甫请任薛平为义成节度使以重兵控邢洺因图上河北险要所在帝张于浴堂门壁每议河北事必指曰朕日按图信如卿料矣刘澭军屯普润数暴掠吉甫奏还泾原畿民頼之八年回鹘引兵自西城栁谷侵吐蕃塞下传言且入寇吉甫曰回鹘犯边当先絶和亲今不足虞也因请起夏州至天徳复驿十一区以通缓急发夏州精骑五百以防党项而已既而果边吏妄言六胡州在灵武部中开元时废之更置宥州以处降户寓治经略军寳应以来因循遂废吉甫请复之以备回鹘抚党项乃复置宥州治经略军取鄜城神防屯兵九千以实之又以江淮甲三十万给太原泽潞军増太原马千匹由是戎备完辑自蜀平帝鋭意欲取淮西方吉甫在淮南闻吴少阳立上下携离自请徙寿州以天子命招懐之反间以挠其党防朝廷方讨王承宗未暇也后田正以魏归吉甫知魏人谓田进诚才而唐州乃蔡喉衿请防进诚为刺史以临贼境且慰魏心乌重守河阳吉甫以汝州扞蔽东都兵寡不足慑寇河阳宿兵本以制魏人今正归顺则河阳为内镇不宜屯重兵以示猜阻请徙屯汝州帝皆从之又元济擅立吉甫以内地无唇齿援因时可取不当用河朔故事与帝意合又请自往招元济茍逆志不悛得指授羣帅俘贼以献帝不许固请至流涕慰勉之防暴疾卒年五十七帝震悼赙外别赐缣五百防其家自大敛至卒哭皆中人临吊吉甫图淮西地未及上帝敕其子献之及祭以少牢赠司空有司谥曰敬宪度支郎中张仲方駮之帝怒贬仲方更赐谥曰忠懿吉甫初为相颇洽时情及再辅政天下想望风采而稍修怨人心疑惮之尝讨论易象异义附于一行集注之下及缀録东汉魏周隋故事目为六代略凡三十卷分天下诸镇纪其山川险易故事各写其图于篇首号元和郡国图凡五十四卷又録当时户赋兵籍号国计簿凡十卷纂六典诸职为百司举要一卷皆奏上之子徳修寳厯中为膳部员外郎出为舒湖楚三州刺史卒次子徳裕自有传【按新书传载裴均倾执政事与通鉴互异而后又云裴垍左迁皆出其谋则又与鉴合所称引垍自代适相矛盾矣又通鉴称李绛忠鳗而吉甫媚顺如所云天下已太平陛下宜为乐及人臣不当彊谏使君悦臣安等语则天下想望风采者何在又田季安卒鉴称吉甫请兴兵而李绛力争以为不必用兵宪宗竟用绛防则以重兵拉邢洺云云似未可信考异于裴均事谓系徳裕秉政掩先人之恶改定实録故旧传有此説然则史鉴互有异同恐本传不无溢羙今综新旧二传存其可据者而畧其不相合者以着阙疑之意云尔】
