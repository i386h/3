<!-- { "loadSidebar": true } -->
　　三十年春正月壬戌遣使招谕漆头金齿蛮丙寅命中书汰冗员戊辰诏边境无事令本军屯耕以食庚午验洞酋长杨总国等来朝给尼竒哩女真牛价农具甲戌罢尼雅斯拉鼎摩哩鱼盐局丙子西番一甸蛮酋三人来觐各授蛮夷军民官丁丑右丞相安图卒二月己丑以嘉木杨喇勒智子宣政院使温普为江浙行省左丞高丽国王王睶请易名曰昛减河南江浙海运米四十万石免大都今嵗公赋以济苏摩哩与蛮之民隶詹事院丙申却江淮行枢密院官布琳济达进鹰仍禁军官无从禽扰民丁酉回回伯克玛哈玛迪沙等献大珠还之发海运米给辽阳戍兵丁未车驾如上都以新附洞蛮吴动鼇为潭溪等处军民官辛亥发总帅汪惟和所部军三千征土番陜西四川兵征西番复立云南行御史台诏沿海置水驿自耽罗至鸭渌江口凡十一所令洪君祥董之申严江南兵器之禁三月庚申以同知枢密院事扎萨克知枢密院事以平章政事范文虎董疏漕河之役平章政事李庭率诸军扈从甲子括天下马己巳立行大司农司夏四月己亥行大司农燕公楠翰林学士承防留梦炎言杭州上海澉浦温州庆元广东泉州置市舶司凡七所唯泉州物货三十取一余皆十五抽一乞以泉州为定制从之仍并温州舶司入庆元杭州舶司入税务甲寅遣使招谕暹国授光州蛮人光龙及邦崖王文显金竹府马麟大龙番秃卢忽永顺路彭世彊安化州吴再荣师璧散毛洞勾答什王等各为蛮夷官敕江南毁诸道观圣祖天尊祠五月壬戌定云洞蛮酋长来附癸亥括思播等处亡宋湼手军丙寅罢江浙行省左丞温普以浙西大水令富家募佃人疏决水道辛未敕僧寺邸店商贾舍止其物货依例收税六月丙戌选河西质子军赴皇孙阿南达所出征乙巳以皇太子寳授皇孙特穆尔总兵北边秋七月己未诏皇曽孙松山出镇云南以皇孙梁王印赐之免福建嵗输皮货及泉州织作纻丝庚申命知鹤庆府实保齐赍玺书招谕农顺未附蛮寨壬申以伊彻察喇知枢密院事丁丑新开通州漕河成赐名通惠河壬午以济尔噶呼所汰竒尔济苏戸七百屯田哈斯罕之地八月丙戌括所在荒田无主名者令放良漏籍等戸屯田庚寅奉使安南国梁曽陈孚以安南使人陶子竒梁文藻偕来丁未设镇守黎蛮海北海南屯田万戸府九月癸丑朔帝至自上都乙丑立海北海南博易提举司税依市舶司例癸酉以御史台赃罚钞给卫士之贫者冬十月戊子诏修汴堤己丑遣兵部侍郎哈喇托辉等使克哷格尔纳塔星哈喇塔音三国仍赐星哈喇塔音酋长三珠虎符庚寅享于太庙甲辰赦天下庚戌造象蹄掌甲辛亥禁江南州郡以乞养良家子转相贩鬻及强将平民畧卖者十一月戊辰以金齿木朶甸戸口増立下路总管府给其长双珠虎符庚午免江南都作院军匠出征己卯以河南江北行省平章巴延入为中书省平章政事位特尔格琳沁博果宻上十二月丁亥禁汉军更番者毋鬻军器乙未遣使督思播二州及镇逺黄平发宋旧军八千人从征安南庚子平章政事伊克穆苏史弼高兴等征交趾无功而还各杖而耻之仍没其家赀三之一癸卯以僧格没入官田给额尔克乌兰所司匠戸丙午以塔齐托克托穆尔耀珠巴延四人并为安西王傅是嵗天下路府州县等二千三十八路一百六十九府四十三州三百九十八县千一百六十五宣抚司十五安抚司一寨十一镇抚所一堡一各甸部管军民官七十三长官司五十一录事司百三巡院三官府大小二千七百三十三处
　　三十一年春正月壬子朔帝不豫免朝贺癸亥知枢密院事巴延至自军中【按纪于至元三十年十一月书河南江北行省平章巴延入为中书省平章政事三十一年正月书知枢密院事巴延至自军中官位各不同盖实两人也】庚午帝大渐癸酉崩于紫檀殿年八十葬起辇谷諡曰圣徳神功文武皇帝庙号世祖国语曰色辰皇帝
　　世祖中统四年至元三十一年凡三十五年



　　钦定续通志卷六十一
　　钦定四库全书
　　钦定续通志卷六十二
　　元纪【六】
　　成宗
　　成宗皇帝讳特穆尔世祖之孙太子珍戬第三子也母鸿吉哩氏至元二十二年太子薨二十五年世祖命帝讨叛王哈坦削平辽左诸部三十年受皇太子寳抚军北边明年甲午春正月世祖崩诸王大臣遣使如军中告哀夏四月壬午帝至上都左右部诸王毕会先是御史中丞崔彧得玉玺于故臣之家其文曰受命于天既寿永昌上之帝母鸿吉哩氏至是手授于帝【按续通鉴纲目时穆呼哩曽孙硕迪己死而贫其妻出玉玺一鬻之或以告御史中丞崔彧召秘书监丞杨桓辨其文曰受命于天既寿永昌此歴代传国玺也遂献之故太子妃鸿吉哩氏妃以遍示羣臣丞相以下次第上寿庆曰神寳之出此天意属于皇太孙也乃遣右丞张九思赍授之所载较本纪为详伏读通鉴辑览】
　　【御批秦玺己为煨烬昔人言之甚详崔彧此举或以皇孙尚在北边恐上都宗室诸臣起滋异説欲假此以神道设教耳不然穆呼哩为元代世臣既有此玺安敢久匿不献直待身后家贫出鬻耶】
　　【圣训煌煌允足订讹徴信谨録识之】甲午即皇帝位大赦除大都上都两路差税一年其余减丁地税粮十之三追尊皇考曰皇帝尊母元妃曰皇太后庚子遣礼部侍郎李衎兵部郎中萧防登赍诏使安南己酉云南行省以所定路府州县来上上路二下路十一下州四十九中县一下县五十以金齿归附官阿噜为孟定路总管五月乙亥以扎实知枢宻院事戊寅以阿尔娄为太师巴延为太傅伊彻察喇为太保六月庚辰朔日有食之壬辰以特穆尔复为平章政事以甘肃等处米价踊贵诏禁酿酒乙未以世祖皇后裕宗諡号播告天下免所在本年包银俸钞及内郡地税江淮以南夏税之半己亥以乳保劳封完顔巴延为冀国公妻何氏为冀国夫人辛丑浙西道提刑按察使鸿吉勒岱鄂尔和受赂遇赦免复以为河西陇北道肃政亷访使宋史家翁安置河间年逾八十赐衣服遣还其家戊申以防陵巴鄂尔嘉勒为帝师赐玉印秋七月壬子禁内外诸司减官吏俸为宴饮费壬
　　戍诏中外崇奉孔子戊辰行枢宻院页特宻实程鹏飞各加平章政事辛未令右丞阿里执政如故癸未以陜西行省平章博果宻为中书平章政事甲戍立随路民匠打捕鹰房纳绵等户总管府诏招谕暹国王敢木丁来朝或有故则令其子弟及陪臣入质诏阿尔娄守北边八月戊子初祀社稷用堂上乐歳以为常己丑以大都留守段贞平章政事范文虎监浚通惠河令军士复濬浙西太湖淀山湖沟港立新河运粮千户所九月壬子圣诞节帝驻跸三部落受诸王百官贺甲寅口授诸王傅昻哈布哈为丞相庚申以和啰罗及纳顔之党七百余人隶同知枢宻院事布琳济达习水战乙亥遣托噶特穆尔等使阁蓝冬十月戊寅车驾还大都辛巳令江南佃民当输田主者如所蠲今歳田租十之三壬午有事于太庙乙未金齿新附孟爱甸酋长遣其子来朝即其地立军民总管府辛丑帝谕右丞阿里参政梁德珪曰中书职务卿等皆怀怠心又不约束吏曹使选人留滞僧格虽奸邪然僚属惮其威政事无不立决卿等其约束曹属有不事事者笞之仍以朕意谕右丞相谔勒哲壬寅缅国遣使贡驯象十十一月庚戌诏京师犯赃罪者三百人事无疑者准世祖所定十三等例决之壬子诏以军民不相统壹罢湖广江西行枢宻院并入行省乙卯令河西僧人依旧助役丁巳以巴延彻尔参议中书省事罢呼雅克齐屯田总管府罢宣政院所刻河西藏经板甲子诏禁作奸犯科者以湖南道宣慰司何伟为中书参知政事罢海北海南市舶提举司癸酉诏改明年为元贞元年十二月丙戌罢辽河等处人匠正副达噜噶齐戊戍禁侵扰农桑者庚子选各卫精兵千人命巴喇罕岱尔等将之戍和琳听太师阿尔娄节度三年而更用帝师奏释京师大辟三十人杖以下百人是月太傅知枢宻院巴延卒
　　元贞元年春正月癸丑以太仆卿济尔噶朗为御史大夫壬戍以云南行省左丞杨炎龙为中书左丞乙丑以亦奚不薛复隶云南行省以行枢宻院既罢赐中书省长官虎符领其军庚午以江浙行省平章阿喇卜丹为参知政事壬申立北庭都元帅府以平章政事赫伯为都元帅江浙行省右丞色埒黙为副都元帅立察逊塔拉都元帅府以根敦扎卜为都元帅罢沙等州屯田二月丁丑翰林学士承旨留梦炎告老壬午罢江南茶税以其数三千锭添入江西茶都转运司歳额戊子思州田曷刺不花云南夷卜木四川洞主查闾王金齿帯梅混冬等来见丁酉车驾如上都癸卯以工部尚书兼诸路金玉人匠总管府达噜噶齐吕天麟为中书参知政事立云州银场都提举司三月壬子禁来朝官敛所属俸戊午罢福建银场提举司以东作方殷罢诸不急营造丙寅増置蒙古学正以各道肃政亷访司领之夏四月庚寅封乳母杨氏为赵国安冀夫人癸巳以同知乌撒乌蒙等处宣慰使司事雅克诺木假兵部尚书佩虎符使马答儿的隂闰月丙午为皇太后建佛寺于五台山以前工部尚书鼐济为将作院使领工部事燕南河北道肃政亷访使宋德柔为工部尚书董其役以大都保定真定平阳太原大同河间大名顺德广平十路应其所需甲寅立舍哩招讨使司己未罢打捕鹰房总管府及司籍周用薄敛等库五月戊寅命敏珠尔丹何荣祖等厘正选法庚辰诏各省止存儒学提举司一余悉罢之升江南诸县为州以户为差户四万五万者为下州五万至十万者为中州下州官五员中州六员凡为中州二十八下州十五又以连州户不及额降路为州辛巳罢行大司农司加平章政事敏珠尔丹为平章军国重事中书左丞议中书省事何荣祖为昭文馆大学士与中书省事甲申诏免五月以前逋欠钱粮丙申以巴延子满达勒为签书枢密院事六月乙卯以江西诸郡水灾赈之仍弛江南湖泊之禁敕凡上封事者命中书省发缄视之然后以闻癸亥立蒙古军都元帅府于西川径隶枢密院庚午立西域卫亲军都指挥使司秋七月乙亥诏江南地税输钞己卯诏申饬中外有儒吏兼通者各路举之亷访司每道歳贡二人省台委官立法考试壬寅诏易江南诸路天庆观为妙观毁所奉宋太祖神主八月己巳以驸马诺海知枢密院事九月甲戌帝至自上都乙亥用帝师奏释大辟三人杖以下四十七人戊寅诏输米十万石于场故廪以备北塞庚辰罢宁夏路行中书省以其事并入甘肃行省冬十月癸卯有事于太庙十一月辛巳立江浙金银铜冶转运使司丙戌毯阳酋长之兄脱杭捧于法而刺酋长之弟密刺八都阿鲁酋长之弟脱杭忽先等各奉金表来觐十二月甲子减海运脚价钞一贯计每石六贯五百文着为令丁卯禁诸王辄召有司官吏是月立皇后巴约特氏
