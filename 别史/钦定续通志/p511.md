<!-- { "loadSidebar": true } -->
　　丽罢不急慎偏听近忠厚逺便佞而已夫守之则易取之实难今既得其所难岂不能保其所易乎帝宴羣臣积翠池酒酣各赋一事征赋西汉卒章曰终借叔孙礼方知皇帝尊帝曰征每事必约我以礼他日帝从容问曰比来政治若何对曰陛下贞观之初导人使谏三年之后见谏者悦而从之比一二年勉强受谏而终不平也帝曰何以验之曰陛下初即位元律师论死孙伏伽谏陛下赐以兰陵公主园直百万曰朕即位未有谏者故赏之此导人使谏也后柳雄妄诉隋资论死戴胄奏罪当徒执之四五陛下曰守法当如此此悦而从之也近皇甫德参言修洛阳宫劳人收地租厚敛俗尚髙髻盖宫中所化陛下恚曰德参欲使国家不役一人不收一租宫人皆无发可乎夫人臣言事不激切不能动主听激切则近谤时陛下虽从臣言赐帛罢之意终不平此难于受谏也帝曰非公无能道此人苦不自觉耳帝作飞山宫征上疏曰隋有天下三十余年恃其富强不虞后患驱天下役万物以自奉养民不堪命致殒匹夫之手圣哲乘机拯其危溺今宫观台榭尽居之矣竒珍异物尽收之矣姫姜淑女尽侍于侧矣若能鉴彼之所以亡念我之所以得焚宝衣毁广殿安处卑宫德之上也若成功不毁仍其旧制德之次也不惟王业之艰难増饰旧基甘心侈靡使人不见德而劳役是闻斯为下矣夫以暴易暴与乱同道则人怨神怒灾害并至而能以身名令终者鲜矣是歳大雨谷洛溢毁民居帝于是废明德宫及飞山宫之圃苑赐被水者征又尝上疏曰人主承天景命莫不殷忧而道着功成而德衰岂取之易而守之难乎盖在殷忧则竭诚以待下既得志则纵情而傲物耳君人者诚能见可欲则思知足以自戒将有作则思知止以安人念髙危则思谦冲而自牧惧满溢则思江海下百川乐逰盘则思三驱以为度恐懈怠则思慎始而敬终虑壅蔽则思虚心以纳下想谗邪则思正身以黜恶恩所加则思无因喜以谬赏罚所及则思无因怒而滥刑总此十思宏兹九德简能而任之择善而从之则智者尽其谋勇者竭其力仁者播其惠信者效其忠又何必劳神苦思下代庶职哉已复上疏曰传曰同言而信信在言前同令而行诚在令外然则言而不行言不信也令而不从令不诚也自王道休明厯十余载仓廪愈积土地益广然而道德不日博仁义不日厚何哉由待下之情未尽诚信虽有善始之勤而无克终之美故便佞之徒得肆其巧谓同心为朋党谓告讦为至公为强直为擅权谓忠谠为诽谤至于窃斧生疑投杼致惑妨化损德无甚于斯且今将致治则委之君子事有得失或访之小人待君子则敬而疎待小人则轻而狎狎则言无不尽疎则情或不通是小人常操毁誉之权而君子终处危疑之地也夫谓之善人矣复虑其有不可信何异直木而疑其影之曲乎人君诚令君子小人是非不杂善善而恶恶审罚而明赏则小人絶其佞邪君子自强不息无为之化何逺之有帝手诏嘉纳他日宴羣臣帝曰贞观以前间关草昧从朕定天下龄功也贞观之后纳忠进谏为国家长利唯徴而已亲解佩刀以赐二人帝尝问羣臣徴与诸葛亮孰贤岑文本曰亮才兼将相非徴可比帝曰徴履蹈仁义欲致君尧舜虽亮何以加时上封事者众言或不当帝欲加谴徴曰古者立谤木欲闻已过封事其谤木之遗乎且所言是有益于国所言非无损于事宜恣其所陈帝悦皆劳遣之薛万均破高昌还或言私其妇女帝命质讯徴曰使大将军与亡国妇人对辨帷薄之私实则所得者轻虚则所失者重矣帝遽止十三年阿史那结社率作乱云阳石然自冬至五月不雨徴上疏极言曰臣奉侍帷幄十余年陛下许臣行仁义之道守俭约之节顷年以来渐不克终其端有十陛下贞观初清净寡欲今则遣使万里市骏马访珍恠一也贞观初防民如子今则托言百姓无事则易骄劳役罔恤二也贞观初所为唯恐不利物今则惟恐不便身虽忧人之言不絶于口而乐身之事实切于心三也贞观初斥小人亲君子今则敬君子而逺之狎小人而近之四也贞观初不贵异物不作无益今则难得之货并进玩好之营不息五也贞观初求士如恐不及今则任情好恶谗佞得行六也贞观初无田猎毕弋之好今则晨出夕返驰骋为乐七也贞观初遇下有礼羣情上逹今则外官奏事顔色不接时或诘其细过忠款莫伸八也贞观初孜孜治道常若不足今则长慠纵欲无事兴兵亲狎者阿防疏逺者畏威谏诤无闻九也贞观初频年霜旱民无逃亡今则疲于徭役关中尤甚设嵗有不登岂尚能如前日之寜帖十也今旱熯之灾逺被郡国凶丑之孽起于毂下愿陛下恐惧振兴以上答天戒书奏帝曰朕闻过矣愿改之以终善道乃列疏为屏障仍録付史官厚赐之帝遣使者至西域立叶防可汗【通鉴作沙钛罗叶防可汗西突厥之长也】未还复遣使赍金帛徃诸国市马徴曰今立可汗未定即使市马彼必以为意在马不在立可汗可汗必不甚懐恩诸国且谓中国薄义重利昔汉文时有献千里马者赐道里费还之光武时有献者以驾鼓车陛下凡事必法三代今柰何出孝文光武下乎帝乃止时太子承干失徳魏王防有宠中外颇有疑议帝患之谓侍臣曰今忠謇无逾魏征我遣太子用絶天下之望即拜太子太师徴以疾辞诏答曰汉太子以四皓为羽翼我之用公即此意也虽病可卧防之十七年【按旧书拜太子太师上书十六年下即云其年称绵惙是以征之卒亦在六年也新书添此三字与通鉴诸书合】疾甚徴家无正寝帝命辍小殿材构之并赐素褥布被以从所尚令中郎将宿其第动静辄以闻药膳赐遗相继帝亲临问屏人语终日乃还后复与太子至徴第徴加朝服拖绅帝抚之流涕指衡山公主将以妻其子叔玉谓曰公强视新妇徴不能谢是夕帝梦徴若平生及旦卒帝临哭为之恸赠司空相州都督諡曰文贞给羽葆鼓吹班劔陪葬昭陵将葬其妻裴氏辞曰徴素俭约今用一品礼仪物褒大非徴志乃以布车载柩帝登苑西楼望哭亲撰碑文并为书石帝后临朝谓侍臣曰朕闻以铜为镜可正衣冠以古为镜可知兴替以人为镜可明得失今魏徴逝朕亡一镜矣比使人索其家得半槀曰天下之人有善有恶用善人则国安用恶人则国乱公卿之内情有爱憎爱憎之间所宜详慎爱而知其恶憎而知其善去邪勿疑任贤勿贰邦可兴矣朕恐不免斯过卿辈可书于笏知则必諌也徴状貌不逾中人然有志胆进谏虽逢盛怒神色不改天子亦为霁威议者谓贲育不能过尝上塜还奏曰闻陛下有关南之行既办而止何也帝曰畏卿嗔故中撤耳帝晚年数经略四夷徴毎侍宴奏破阵乐辄俯首不视至庆善乐则谛观之其意盖以讽帝隋氏之乱典章湮散徴奏引诸儒校定四部书图籍粲然复备又以小戴礼编次不伦作类礼二十篇太宗覧而善之録藏秘府帝思徴不已尝登凌烟阁观其画像赋诗伤悼闻者嫉之初徴荐杜正伦侯君集才任宰相及正伦以罪黜君集谋逆诛人遂指为阿党又有言徴録前后谏疏示史官褚遂良者帝益不悦遂停叔玉尚主并仆所撰碑顾其家衰矣其后帝伐高丽不能成功军还怅然曰魏徴在不使吾有此行也使以少牢祠徴墓复所仆碑而厚防其家徴四子叔玉叔琬叔璘叔瑜叔玉袭爵官至光禄少卿神龙初以其子膺绍封叔璘礼部侍郎武后时为酷吏所杀叔瑜豫州刺史【旧史作潞州刺史】善草子华及甥薛稷并传其法华开元初为太子右庶子徴五世孙謩【按宰相世系表征子璘生殷殷生明明生冯冯生謩寔六世孙】自有传







　　钦定续通志卷二百八
<史部,别史类,钦定续通志>
　　钦定四库全书
　　钦定续通志卷二百九
　　列
　　唐【九】
　　王珪　　　　薛收【元超　元敬稷】马周
　　李大亮　　　戴胄【至徳】　　　刘洎【乐彦玮】崔仁师【湜　液登】
　　王珪字叔玠梁太尉僧辩之孙北齐乐陵太守顗之子世居郿性恬澹交不茍合开皇末为治礼郎季父颇【隋书文学作□】与汉王谅作乱珪亡命南山者十余年髙祖入闗李纲荐为世子府谘议叅军东宫建累迁中允甚被礼遇太子与秦王有隙帝责珪不能辅导流巂州太子死秦王即位召为谏议大夫帝尝曰正主御邪臣不能治正臣事邪主亦不能治唯君臣同德则海内安朕虽不明幸诸公数谏正致太平珪进曰古者天子有诤臣七人今陛下开圣虑纳刍荛臣处不讳之朝愿罄其狂瞽帝称善因勅自今宰臣及三品以上官入阁谏官輙随之封永宁县男迁黄门侍郎二年进侍中尝入见有美人侍侧本庐江王瑗姬也帝指之曰庐江不道杀其夫而纳之能不亡乎珪避席曰陛下谓庐江是耶非耶帝曰杀人而取其妻卿何问是非对曰昔郭公善善不能进恶恶不能退故亡今陛下知庐江所以亡而此妇人犹在侧窃以陛下为是之也帝嗟美其言帝使祖孝孙教宫人乐不称防被让珪及温彦博进曰孝孙雅士陛下使教女乐又谯责之天下将谓轻士帝怒曰卿等何附下罔上耶彦博拜谢珪独不拜曰陛下不以臣不肖置之枢近责以忠效今所言非私而陛下疑臣是陛下负臣臣不负陛下帝黙然明日语房龄曰朕昨责王珪等今甚悔之公等勿惩是不言也时珪与房龄李靖温彦博戴胄魏徴同辅政帝尝因侍宴谓曰卿识鉴清通尤善谈论自龄以下宜悉加品藻且自谓孰与诸子贤对曰孜孜奉国知无不为臣不如龄才兼文武出将入相臣不如靖敷奏详明出纳惟允臣不如彦博济防治剧众务毕举臣不如胄以谏诤为心耻君不及尧舜臣不如徴至激浊清嫉恶好善臣于数子亦有防长帝深以为然龄等亦服为确论进爵郡公七年坐泄禁中语左迁同州刺史明年召为礼部尚书寻兼魏王秦师王见珪常先拜珪亦以师道自居王问珪以忠孝答曰陛下王之君父能尽忠孝可以立身成名矣王曰愿问所习珪曰汉东平王苍称为善最乐愿王志之其子敬直尚南平公主时帝女下嫁不行见舅姑礼珪曰主上动循礼法吾当受公主谒见岂为身荣将以成国家之美耳遂与其妻坐堂上令公主执笲行盥馈仪其后公主有舅姑者礼皆如之十三年卒年六十九帝素服举哀别次悼惜乆之赠吏部尚书諡曰懿珪临官务举大纲不苛察事寡嫂尽礼抚孤侄如其子然俭不中礼既贵不立家庙为有司所劾帝为立庙以愧之初隠居时与房龄杜如晦善其母李氏曰儿必贵然未知所与游者何如人后龄等过其家母闚见大惊勅具酒食尽欢谓珪曰二客皆公辅才汝贵无疑【杜甫集有送表侄王砵诗述其事甚详篇首云我之曽祖姑尔之髙祖母乃谓珪妻杜氏后又云秦王时在□真气惊户牖则太宗亦与珪旧识不独元龄等矣与新书本所载颇异附记于此】长子崇基袭爵官至主爵郎中少子敬直以尚主拜驸马都尉坐交太子承干徙岭表崇基子齐望茂时齐望子旭见酷吏茂时子焘性至孝为徐州司马母有疾弥年不解带数从髙医游遂穷其术因作书号外台秘要世咸寳之厯给事中邺郡太守【新书不载崇基又以焘旭为珪孙今从旧书及宰相世系表改旧书不载焘事则仍从新书】
