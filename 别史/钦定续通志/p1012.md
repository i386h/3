<!-- { "loadSidebar": true } -->
　　常楙字长孺显谟阁直学士同之曾孙入太学淳祐七年举进士调常熟尉公亷自持不畏彊御部使者交荐之调婺州推官疏决滞讼以剸繁裁剧称临安府尹马光祖又荐于朝辟差平江府百万仓检察不受和籴事例戢吏卒苛取运使赵与兼提防刑狱属楙检覆雪无锡翟氏寃狱监江淮茶盐所芜湖局不受商税赢光祖益敬之改知嘉定县嵗大水劝分和籴按籍均敷运使王爚提刑狱孙子秀俱特荐于朝签书临安府判官不为权势挠有为淮东提举常平辟楙提管楙知其不可与共事笑而郤之未几政府强楙行遂拂衣去主管城南厢听讼严明豪右益惮都城火后瓦砾充斥差民船徙运在籍者百五十家惟二十有五家应役余率为势要宦官所庇楙悉追之不服者杖其人械于他所无不听命又力拒户部科买叶梦鼎陈昉深期奬焉添差临安通判朝命鞫封椿库吏范成狱不肯承庙堂风防无辜者悉知之知广德军郡有水灾社仓粟以活饥民官吏难之楙先发而后请専命之罪置慈幼局立先贤祠拜监察御史知无不言尝论天变及贾似道家争田事论继皇子竑嗣触度宗怒迁司农卿寻为两浙转运使禁戢吏奸不以急符督常赋海盐嵗为咸潮害稼楙请于朝捐金粟复辍已帑大加修筑新塘三千六百二十五丈名曰海宴塘是秋风涛大作塘不浸者尺许民得奠居岁复告稔迁户部侍郎受四方民词务通下情兼中书门下省检正诸房公事兼刑部侍郎极论检覆之上进故事首论雷雪非事之变帝意不悦匄祠不许以集英殿修撰知平江值早蠲苖九万税十三万版帐十六万又蠲新苖二万八千大寛公私之力飞蝗几及境疾风飘入太湖节浮费修府库既代有送还事例自给吏卒外余金万楮楙悉不受吏惊曰人言常侍郎不爱钱果然改浙东安抚使值水灾捐万楮以赈之复请籴于朝得米万石蠲新苖三万八千又以诸暨被水尤甚给二万楮付县折运民食不至乏絶民各祀于家两浙及防稽山隂死者露与贫而无以为殓者乃以十万楮置普惠库取息造棺以给之寻以刑部侍郎召申明期赦叙改法与庙堂争可否辨伪闗狱救八仓亏欠免死罪平反天井巷杀人狱全活者甚众兼给事中封还隆国夫人从子黄进观察使録黄帝怒似道以御书令委曲书行楙乞不奉命以寳章阁待制提举太平兴国宫徳祐元年拜吏部尚书以老病辞累召不讦専官趣行甚峻楙入见首言霅川之变非其本心置之死过矣不与立后又过矣巴陵帝王之胄生不得正命死不得血食沉寃幽愤鬰结四五十年之久不为妖为札于防防中者几希愿陛下勿揺浮议特发神断宗社幸甚于是于国史院讨论典故以闻明堂礼成进端明殿学士提领户部财用特与执政恩数楙以国歩方艰非臣子贪荣之时力辞恩数与庙堂议事不合以疾谒告二年拜叅知政事为夏士林缴駮拜疏出闗后六年卒
　　家翁眉州人以廕补官累官知常州政誉翕然迁浙东提防刑狱入为大理少卿直华文阁以秘阁修撰充绍兴府长史迁枢密都丞防知建寜府兼福建转运副使权户部侍郎兼知临安府浙西安抚使迁戸部侍郎权侍右侍郎仍兼枢密都丞防赐进士出身拜端明殿学士签书枢密院事元兵次近郊丞相吴坚贾余庆檄告天下守令以城降翁独不署元帅遣使至欲加翁曰中书省无执政之理坚奉表祈请于元以翁介之礼成不得命留馆中闻宋亡旦夕哭泣不食饮者数月元以其节高欲尊官之以示南服翁义不二君辞无诡对宋三宫北还翁再率故臣迎谒伏地流涕顿首谢奉使无状不能感动上无以保存其国见者莫不叹息文天祥女弟坐兄故系奚官翁倾槖中装赎出之以归其兄璧翁壮貎竒伟身长七尺被服俨雅其学邃于春秋自号则堂改馆河间乃以春秋教授弟子数为诸生谈宋故事及宋兴亡之故或流涕太息元成宗即位放还赐号处士锡赉金币皆辞不受又数年以夀终
　　李庭芝字祥甫其先汴人十二世同居号义门李氏后徙随之应山县金亡襄汉被兵又徙随然特以武显庭芝生时有芝产屋栋乡人聚观以为生男祥也遂以名少頴异日能诵数千言而智识恒出长老上王旻守随庭芝年十八告其诸父曰王公贪而不恤下下多怨之随必乱请徙家德安以避诸父勉强从之未浃旬旻果为部曲挟之以叛随民死者甚众嘉熙末江防甚急庭芝得乡举不行以防千荆帅孟珙请自効珙善相人且夜梦车骑称李尚书谒已明日庭芝至珙见其魁伟顾诸子曰吾相人多无如李生者其名位当过我时四川有警即以庭芝权施之建始县庭芝至训农治兵选壮士杂官军敎之期年民皆知战守善驰逐无事则植戈而耕兵至则悉出而战防帅下其法于所部行之淳祐初始去举进士中第珙辟幕中主管机宜文字珙卒遗表举贾似道自代而荐庭芝于似道庭之感珙知己扶其柩塟之兴国即弃官归为珙行三年丧似道镇京湖起为制置司参议移镇两淮与似道议栅清河五河口增淮南烽百二十继知濠州复城荆山以备淮南皆切中机防开庆元年似道宣抚京湖留庭芝权州寻以元兵在蜀奏知峡州以防蜀江口朝廷以赵与筹为淮南制置李应庚为参议官应庚两路兵城南城大暑中暍死者数万李璮窥其无谋夺涟水三城渡淮夺南城鄂兵觧庭芝丁母忧去朝议择守者帝曰无如李庭芝乃夺情主管两淮制置司事庭芝再破璮兵杀璮将厉元帅夷南城而归明年复败璮于乔村破东海石圃等城又明年璮降徙三城民于通防之间又破蕲县杀守将庭芝初至时新遭火庐舍尽燬州頼盐为利而亭户多亡去公私萧然庭芝悉代民负逋假钱使为屋屋成又免其假钱凡一嵗官民居皆具凿河四十里入金沙余庆塲以省车运兼浚他运河放亭户负盐二百余万亭民无车运之劳又得免所负逃者皆来归盐利大兴始平山堂瞰城元兵至则构望楼其上张车弩以射城中庭芝乃筑大城包之城中募汴南流民二万人以实之有诏命为武鋭军又大修学为诗书爼豆与士行习射礼郡中有水旱即命廪不足则以私财赈之扬民德之如父母刘槃自淮南入朝帝问淮事槃对曰李庭芝老成谨重军民安之今边尘不惊百度具举皆陛下委任得人之効也咸淳五年北兵围襄阳急夏贵入援大败虎尾州范文虎总诸兵再入又败文虎以轻舠遁兵乱士卒溺汉水死者甚众冬命庭芝以京湖制置大使督师援襄阳文虎闻庭芝至贻书似道曰吾将兵数万入襄阳一战可平但无使听命于京阃事成则功归恩相矣似道喜即除文虎福州观察使其兵从中制之文虎日携羙妾走马撃毬军中为乐庭芝屡欲进兵曰吾取防未至也明年六月汉水溢文虎不得已始一出师未至鹿门中道遁去庭芝数自劾请代不允竟失襄阳陈宜中请诛文虎似道芘之止降一官知安庆府而贬庭芝及部将蘓刘义范友信广东庭芝罢居京口未几元兵围州制置印应雷死即起庭芝制置两淮庭芝请分淮西夏贵而已得专力淮东从之十年筑清河口诏以为清河军十二月元兵破鄂诏天下勤王庭芝首遣兵为诸道倡德祐元年春似道兵溃芜湖沿江诸郡或降或遁无一人能守者庭芝率所部郡县城守有李虎者持招降榜入州庭芝诛虎焚书枭俊五人于市而日调苖再成战其南许文德战其北姜才施忠战其中时出金帛牛酒燕犒将士人人为之死闘朝廷亦以督府金劳之加庭芝参知政事七月以知枢密院事徴入朝徙夏贵知州贵不至事遂已十月元丞相巴延入临安留元帅阿珠军镇江以遏淮兵阿珠攻久不防乃筑长围困之冬城中食尽死者满道明年二月饥益甚赴濠水死者日数百道有死者众争割啖之立尽宋亡谢太后及少帝为诏谕之降庭芝登城曰奉诏守城未闻有诏谕降也已而两宫北迁至洲复诏庭芝曰比诏卿纳乃日久未报岂未悉吾意尚欲固圉耶今吾与嗣君既已臣服卿尚为谁守之庭芝不答命弩射死者毙一人余皆退去姜才出兵夺两宫不克复闭城守三月夏贵以淮西降阿珠驱降兵至城下以示之旌旗蔽野幕客有以言觇庭芝者庭芝曰吾惟一死而已阿珠使者持诏来招降庭芝开璧纳使者斩之焚诏陴上已而知淮安州许文德知旴军张思聪知泗州刘兴祖皆以粮尽降庭芝犹括民间粟以给兵粟尽令官人出粟粟又尽今将校出粟杂牛皮麴蘖以给之兵有烹子而食者犹日出苦战七月阿珠请赦庭芝焚诏之罪使之降有诏从之庭芝亦不纳是月益王遣使以少保左丞相召庭芝庭芝以朱焕守与姜才将兵七千人东入海至防州阿珠将兵追围之朱焕既以城降驱庭芝将士妻子至防州城下陴将孙贵胡惟孝等开门降庭芝闻变赴莲池水浅不得死被执至扬州朱焕请曰自用兵以来积骸满野皆庭芝与才所为不杀之何俟于是斩之死之日之民皆泣下有宋应龙者为泰州谘议官防守孙良臣之弟舜臣自军中来説降良臣诏应龙与计应龙极陈国家恩泽君臣大义请杀舜臣以戒持二心者良臣不得已杀之及防州降应龙夫妇自经死提刑司谘议褚一正置司高邮督战被创没水死知兴化县胡拱辰城破亦死

　　钦定续通志卷四百十二
　　钦定四库全书
　　钦定续通志卷四百十三
　　列
　　宋【一百十七】
　　林勲　　　　刘才邵　　许忻
　　应孟明　　　曽三聘　　徐侨
　　度正　　　　牛大年　　陈仲防
　　林勲贺州人政和五年进士为广州教授建炎三年献本政书十三篇言国家兵农之政率因唐末之故今农贫而多失职兵骄而不可用是以饥民窜卒类为盗贼宜假古井田之制使民一夫占田五十亩其有羡田之家毋得市田其无田与防惰末作者皆驱之使为农以耕田之羡者而杂纽钱谷以为十一之税宋二税之数视唐増至七倍今本政之制每十六夫为一井提封百里为三千四百井率税米五万一千斛钱万二千緍毎井赋二兵马一匹率为兵六千四百人马三千四百匹嵗取五之一以为上番之额以给征役无事则又分为四番以直官衞以给守衞是民凡三十五年而役使一遍也悉上则嵗食米万九千余斛钱三千六百余緍无事则减四分之三皆以一同之租税供之匹妇之贡绢三尺绵一两百里之县嵗收绢四千余匹绵三千四百斤非蚕乡则布六尺麻二两所收视绢绵率倍之行之十年则民之口算官之酒酤与凡茶盐香之皆可弛以予民其说甚备书奏以勲为桂州节度掌书记其后勲又献比校书二篇大畧为桂州地东西六百里南北五百里以古尺计之为方百里之国四十当垦田二百二十五万二千八百顷有田夫二百四万八千出米二十四万八千斛禄卿大夫以下四千人禄兵三十万人今桂州垦田约万四十二顷丁二十一万六千六百一十五税钱万五千余緍苗米五万二百斛有竒州县官不满百员官兵五千一百人葢土地荒芜而逰手末作之人众是以地利多遗财用不足皆本政不修之故朱熹甚爱其书东阳陈亮曰勲为此书考古騐今思虑周宻可谓勤矣世之为井地之学者孰有加于勲者乎
