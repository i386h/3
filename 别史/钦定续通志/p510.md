<!-- { "loadSidebar": true } -->
　　魏徴字成魏州曲城人父长贤北齐屯留令徴少孤贫有大志尤留意纵横之术隋乱诡为道士武阳郡丞元寳藏举兵应李密以徴典书记密得寳藏书輙称善既闻徴所为促召之因进十防宻不能用密败从至京师乆之未知名乃自请安辑山东擢秘书丞驰驿至黎阳与李勣书劝其早归勣计遂决因大发粟馈淮安王神通军窦建徳陥黎阳徴被获署起居舎人建徳擒乃与裴矩西入关隐太子引为洗马甚礼之徴见秦王功高隂劝太子早为计太子败王责之曰尔间吾兄弟奈何徴曰太子早从徴言不死今日之祸【谨按通鉴辑览御批魏徴之对正如陈琳之对操所谓矢在上不得不发虽云各忠其主然岂得谓之善处人骨肉之间者哉】王素器之引为詹事主簿即位拜谏议大夫封钜鹿县男时河北州县事建成元吉者多不自安征白帝曰不示至公人必思乱帝即命征往宣慰许便宜从事至磁州遇太子千牛李志安齐王防军李思行锢送京师征谓其副曰前官齐府旧人已有诏普原之今复执送志安等人谁不自疑吾属虽往必不信矣即时释遣志安等而后启闻帝甚悦由是日亲数引入卧内访天下事征亦自以为不世之遇展尽底蕴无所隐凡二百余奏无不剀切当帝心者拜尚书右丞兼谏议大夫有谮征私所亲者帝使温彦博按騐无状彦博曰征为人臣不能逺嫌疑而被飞谤亦可罪也帝使彦博让征且曰自后当存形迹征入奏曰臣闻君臣同心是谓一体岂有舍至公而反事形迹者若上下共由兹路邦之兴丧未可知也帝为矍然曰吾悟矣征顿首曰愿陛下俾臣为良臣毋俾臣为忠臣帝曰忠良异乎对曰良臣稷契臯陶是也忠臣龙逢比干是也良臣臣主俱
　　荣流祚永世忠臣家国并丧徒取空名帝曰善因问为君者何道而明何失而暗征曰君所以明兼听也所以暗偏听也尧舜明四目达四聪虽有共鲧不能惑秦二世偏听赵髙梁武帝偏信朱异隋帝偏信虞世基天下已乱而三主不闻人君但能兼听则奸臣不得壅蔽下情通矣贞观三年迁秘书监参预朝政髙昌王麴文泰入朝西域诸国皆欲因文泰遣使贡献帝令文泰使人厌怛纥干迎之征曰异时文泰入朝劳费已甚更加此辈何以堪之汉建武时西域请都防送侍子光武皆不许不以蛮夷敝中国也帝善其议时厌怛纥干已发遽追止之帝尝问羣臣创业守成孰难房龄谓创业难征谓守成为难帝曰龄从我定天下冐百死遇一生故以创业为难征与我安天下念富贵之既溢恐骄怠之易生故以守成为难然创业之难既往矣守成之难方与公等慎之【此条新书见龄传然帝意实与征合今改入徴传】又尝叹曰今大乱之后其难治乎征曰大乱之易治犹饥者之易食也封德彞曰三代之后浇诡日滋秦任法律汉杂霸道皆欲治而不能岂能治而不欲征书生好虚论耳征曰五帝三王不易民而治顾所行何如尔桀纣为乱汤武代之皆身致太平若人渐浇诡不复返朴则今且为魅矣德彞不能对至是天下嵗断死刑二十九米斗三钱户阖不闭行旅不赍粮帝谓羣臣曰此魏征劝我行仁义之效也惜不令封德彞见之羣臣请封禅帝欲从之征不可帝曰公不欲封禅者功未髙耶德未厚耶中国未安耶四夷未服耶年谷未丰耶符瑞未至耶征曰今虽有此六者然隋乱逾十年今稍乂安未甚充实自伊洛扺海岱千里萧条若车驾东巡逺夷皆当扈从恐示虚弱以启戎心且赏赉不赀百姓劳敝是崇虚名而受实害也事竟寝帝幸九成宫有宫御馆于湋川官舍【新书作舍围川宫下】李靖王珪继至吏改馆宫御以舍之帝闻之怒诏并按之征曰靖等陛下腹心大臣宫人皇后扫除耳且大臣出外宣示朝廷法式访问人间疾苦必赖官舍至宫人则供馈之外无所参承以此按吏恐骇天下耳目帝寝不问后宴丹霄楼酒中帝曰魏征毎谏我不从我发言辄不应何也征曰臣以事有不可故諌若不从辄应恐遂行之帝曰姑应后谏若何征曰昔舜戒羣臣尔无面从退有后言若心知其非而口应陛下即是面从非稷契所以事尧舜也帝大笑曰人言魏征举动疎慢我但觉妩媚耳进爵郡公七年迁侍中尚书省滞讼不决者诏征平治征素不习法但存大体以情处断人皆悦服帝聘郑仁基女为充华或言已许嫁矣征谏曰陛下处台榭则欲民有栋宇食膏梁则欲民有菽粟顾嫔御则欲民有家室今仁基女已约婚而陛下取之岂为民父母意耶帝大惊自咎命停册使加左光禄大夫进郑国公十年以目疾频表辞位帝曰金之在鑛未尝为宝及良冶鍜而成器人始贵之朕方自比于金以卿为良匠毋遽辞征恳请乃拜特进仍知门下省事诏朝章国典参议得失文德皇后既葬昭陵帝即苑中作层观望之引征同升征熟视曰臣眊昏不能见帝指示之征曰臣以为陛下望献陵若昭陵臣固见之矣帝泣为毁观【谨按通鉴辑览】
　　【御批苑中作观登而望之必非一日之事徴宜早进谏即秘不使征知其引登使视之时亦当正谏乃谬为不见而有献陵昭陵之讥使太宗何以为人岂纯臣而宜出此哉】帝幸洛阳次昭仁宫多所谴责征曰隋惟责不献食或供奉不精为此无限以至于亡陛下正宜兢惧戒约奈何令人悔为不奢乎若以为足今不啻足矣以为不足万此宁有足耶帝惊曰非公不闻此言征退又上疏曰刑赏之本在乎劝善而惩恶帝王所与天下画一不以亲疎贵贱而殊者也今之刑赏或由喜怒或出好恶昔州犁上下其手而楚法敝张汤轻重其心而汉刑谬况以人君而意为髙下民将何所措其手足乎顷者罚人或以供给不赡或以人不从欲是乃骄奢之渐非致治之道且我之所代实在有隋隋氏府库甲兵户口视今何若然隋据富强而丧动之也我以贫寡而安静之也臣愿当今之动静以隋为鉴则存亡治乱可得而知矣存亡之所在在节嗜欲省游畋息靡
