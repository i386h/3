<!-- { "loadSidebar": true } -->
　　耶律安礼本名纳罕系出约尼氏幼孤事母以孝闻辽季间闗避难未尝一日怠温凊入朝当路者重其行义使主帅府文字授左班殿直天眷初从元帅于山西母丧不克归葬主帅怜之赙礼甚厚安礼冒大暑挽柩行千余里哀毁骨立行路嗟叹服除由行台吏礼部主事累迁工部侍郎改左司郎中天徳间罢行台尚书省入为工部侍郎累迁本部尚书贞元二年四月为宋国生日使【按交聘表载耶律安礼使宋在贞元二年四月非天徳之冬也其奉使为贺生日亦非嵗元考宋史髙宗纪亦云贺天中节与表相符本作天徳明年冬为宋国嵗元使应系讹误谨改正】被诏治鞫韩王亨狱于广寜亨无反状安礼还奏海陵怒疑安礼为宗弼故吏乃遣再往与李老僧鞫之老僧由是杀亨于狱改吏部尚书防大房山诸陵工作拜枢密副使封谭国公迁尚书右丞进封郕国公转左丞宻谏伐江南忤海陵意罢为南京留守封温国公安礼长于吏事廉谨自将从帅府再伐宋宝货人口一无所取贵为执政奴婢止数人皆有契劵时议贤之【按耶律安礼间闗奉母千里挽柩孝行笃至金史旧系列传今改录于此】
　　刘瑜棣州人家贫母丧不能具葬乃质其子以给丧事明昌三年诏赐粟帛复其终身
　　孟兴蚤丧父事母孝谨母没丧葬尽礼事兄如事其父明昌三年诏赐粟帛
　　王震寜海州文登人为进士学母患风疾刲股肉杂饮食中疾遂愈母没哀泣过礼目生翳服除不疗而愈皆以为孝感所致特赐同进士出身诏尚书省拟注职任刘政洺州人性笃孝母老丧明政以舌防母目逾旬忽能视母疾昼夜侍侧衣不解带刲股肉啖之者再三母死负土起坟乡邻欲佐其劳政谢之庐墓三年防御使以闻除太子掌饮丞



　　钦定续通志巻五百二十五
　　钦定四库全书
　　钦定续通志卷五百二十六
　　孝友传
　　元
　　王闰　　　　郭道卿【佐卿廷炜】　萧道夀
　　郭格格　　　张闰【芮世通　向存义丁煦】
　　田改住【王珠尔】甯珠赫【李嘉努　管如林朱天祥】
　　布延蘓达勒【尹梦龙】　　　　樊渊【赖禄孙】刘徳泉【朱显　呉思达朱汝谐】　　　郭回
　　孔全【张子夔　陈乞儿　赵国安　张琛李庭瑞　伊喇巴延　齐哩克岱】
　　杨一【张本　张庆元善】　　　　　赵毓
　　胡光逺【厐遵】　陈韶孙　　　李忠【呉国寳】
　　李茂　　　　羊仁【黄觉经　章卿孙俞全　李鹏飞】
　　赵一徳　　　王思聪　　　彻辰台
　　王初应【施合徳发仔】郑文嗣【大和】　王荐
　　郭全【刘徳　玛雅哈刘居敬】　　　　杨皥
　　丁文忠【文孝】　邵敬祖【李彦忠　谭景星郭成】
　　扈铎　　　　孙秀实【贾进　李子敬】宗
　　赵荣　　　　呉好直【柴郁　陈舜咨】余丙
　　徐珏　　　　尹莘【孙希贤胜荣】　刘廷让
　　刘通【黄镒　丁祥一】　张旺舅　　　张思孝
　　杜佑　　　　长夀【梁威逊　齐哩克髙中　　武进】
　　孙瑾【呉希曽】　张恭　　　　訾汝道
　　王庸　　　　黄赟　　　　石明三
　　刘　　　　刘源　　　　祝公荣
　　陆思孝　　　姜兼　　　　胡伴侣
　　王士　　　何从义　　　阿都齐
　　髙必达　　　曽徳　　　　靳昺
　　黄道贤　　　史彦斌　　　张绍祖
　　李明徳　　　张缉　　　　魏敬益
　　汤霖　　　　孙抑　　　　石永
　　王克己　　　刘思敬　　　吕祐
　　周乐
　　王闰东平须城人父素饶于财垂老费且尽不廿淡薄闰朝夕勤苦入市营奉无阙父性愎多戾闰左右承顺甚得其欢心及父疾夜燃长明灯室中火延篱壁间闰惊起驰救火已炽烟焰蔽寝户闰突入火中解衣蒙父抱而出肌体灼烂而父无少伤一女不能救遂焚死中统二年复其役
　　郭道卿兴化莆田人四世祖义重至孝宋绍兴间诏旌之乡里为立孝子祠至元初闽盗起居人窜匿道卿与弟佐卿独守孝子祠不去俱被执盗将杀其弟道卿泣曰吾有儿已长弟弱子幼请代弟死佐卿亦泣曰吾家事赖兄以理请杀我道卿固引颈受刃盗相顾曰汝孝门兄弟若此吾何忍害两释之道卿年八十子廷炜为建寜路平准库使辞归侍养道卿尝病疝危甚廷炜忧瘁扶防一夕发尽白【按元典章载至大元年诏旌其门日世守孝义】有司言状旌之
　　萧道夀京兆兴平人家贫鬻鍼以自给母年八十余道夀事养尽礼毎旦母起夫妇亲侍盥栉日三饭必待母食然后退就食至夕必待母寝然后退就寝出外必以告母许乃敢出母怒欲挞之即自进杖伏地以受杖足母命起乃起起复再拜谢违教拱立左右俟色喜乃退母尝有疾医累嵗不能疗道夀刲股肉啖之而愈至元八年表其门
　　郭格格平阳翼城人父寜为钦察先锋使首领官戍大良平宋将史太尉来攻陷之寜全家被俘史将杀寜格格年五嵗告史曰勿杀吾父当杀我史惊曰五歳儿能为是言吾当全汝家即以骑送寜等往合州遇蒙古兵骑惊散寜家俱得还御史以事闻命旌之
　　张闰延安延长县人隶军籍八世不异防家人百余口无间言日使诸女诸妇各聚一室为女红工毕敛贮一库室无私藏幼稚啼泣诸母见者即抱哺一妇归寜留其子众妇共乳不问孰为己儿儿亦不知孰为己母也闰兄显卒即以家事付侄聚聚辞曰叔父行也叔宜主之闰曰侄宗子也侄宜主之卒以付聚至元二十八年与芜湖芮世通十世同居峡州向存义汴梁丁煦八世同居并加旌焉
　　田改住汶上人父病不能愈祷于天去衣卧冰上一月同县王珠尔母病卧冰上半月
　　甯珠赫山丹州人母年七十余患风疾药饵不效珠赫割股肉进啖遂愈嵗余复作不能行珠赫手涤溷秽防视甚周造板舆载父母舁行园田以娯之潭州万户伊喇琼子李嘉努九嵗母病医言不可治李嘉努刲股肉煮糜以进病乃痊抚州路总管管如林浑州民朱天祥并以母疾刲股旌其家
　　布延蘓达勒黙哷氏家秦州父丧庐墓次昼夜悲号有飞乌翔集坟土涌起又有尹梦龙中兴人母丧负土为坟结庐居其侧手书孝经千余巻散乡人读之有羣乌集其冢树
　　樊渊建康句容人幼失父事母笃孝至元十二年奉母避兵茅山兵至欲杀其母渊抱母号泣请以身代兵两释之江东廉访使者辟为吏母亡奔丧哀感行路服阕奉神主事之起居饮食十年如平生台宪交荐渊不忍去坟墓终不起延祐间汀州寜化人赖禄孙母病值蔡五九作乱负母从邑人避南山盗至众散走禄孙守母不去盗将刃其母禄孙以身翼蔽曰寜杀我勿伤吾母盗义而舍之有掠其妻者众责之曰奈何辱孝子妇使归之事闻并赐褒表
　　刘徳泉汴梁县人早丧母父荣再娶生二子俱幼徳泉力抚之及继母病卒益相友爱至元末嵗饥父欲使析居徳泉泣止不能得乃各受其业以去久之父卒兄弟相约同爨和好如初真定朱显自至元间其祖父已分析至显念侄等幼无恃谓弟耀曰父子兄弟本同一气可异处乎乃防拜祖墓下取分劵焚之复与同居蔚州吴思达兄弟六人尝以父命析居思达为开平县主簿父卒还家治葬毕防宗族泣告其母曰吾兄弟别居十余年矣今多破产以一父之子忍使苦乐不均耶即以家财代偿其逋更复共居母卒哀毁甚宅后栁连理人以为友义所感又有朱汝谐濮州人父子明尝命与兄汝弼别产父卒汝弼家尽废汝谐泣请共居仲父子昭子玉贫病汝谐迎至家奉汤药甘旨甚谨后卒丧葬尽礼州县各以名闻表其闾
　　郭回邵武人素贫年六十无妻奉母寄宿神祠中营养甚艰母年九十八卒回佣身得钱葬之毎旦诣坟哭祭十四年不辍州上状命给衣粮赡济仍表异之
　　孔全亳州鹿邑人父成病刲股肉啖之愈后卒庐墓左负土为坟日六十肩三年起坟广一畆髙三丈余张子防安西人父丧毎夜半以背负土肘膝行地匍匐至葬所筛土为坟陈乞儿归徳夏邑人年九嵗母丧哀毁亲负土为坟髙一丈广十六步又有娥眉赵国安解州张琛南阳李廷瑞息州伊喇巴延南阳齐哩克岱皆居丧有至行庐墓次负土为坟并以有司所请表异之杨一懐孟人怜其叔家贫宻以分契诣神祠焚之同居三十年无间言张本荏平人笃孝事伯父叔父皆甚谨伯父尝病本昼夜不去侧张庆真定人善事继母伯父泰异居河南庆闻其贫迎归养之供膳丰备过于所生元善大名人父有昆弟五人因贫流散江淮久之客死至大四年善往寻其骸骨并迎弟侄等一十五丧而归改葬祖父母以诸丧序列祔于茔次州县以闻并旌其家
　　赵毓唐州人父福迁郑之管城其先三世同居毓官福州司狱满归以母老不复仕一日防诸弟泣申遗训愿世世无异处自是大小百口同力合作家道日殷长兄瑞早卒嫂刘氏守志毓率家人事之甚恭次兄选继没嫂王氏毓母以其少许归改嫁王氏曰妇无再嫁之义愿终事姑孝友节义萃于一家元贞初旌之
　　胡光逺太平人母丧庐墓一夕梦母欲食鱼晨起号天将求鱼以祭见生鱼五尾列墓前俱有囓痕邻里惊异方聚观有獭出草中浮水去知为獭所献以状闻于官表其闾至顺间有永平厐遵者母病肿三年不能起忽思食鱼遵求之市不得归途叹恨忽有鲤跃入其舟作羮以献母悦病瘥
　　陈韶孙广州番禺人父浏以罪流肇州韶孙年十嵗朝夕号泣愿从父不能夺遂与俱往跋涉万里过辽阳平章达春见而悯之曰边地苦寒非汝所堪吾当返汝故乡韶孙曰既不能以身代父当死生以之归非所愿也大徳六年浏死韶孙哀恸见者皆为泣下肇州万户府以闻命还乡里仍旌异之
　　李忠晋寜人幼孤事母至孝大徳七年地大震郇保山移所过居民庐舍皆摧压倾圯将近忠家分为二行五十余步复合忠家独完呉国寳雷州人性孝友父丧庐墓大徳八年境内蝗害稼惟国寳田无损人皆以为孝感所致
　　李茂大名人徙家州父兴夀临卒语茂曰吾病且死尔善事母茂泣受命奉母益谨母尝病目失明茂祷于泰安山三年复明又愿母夀毎夕祝天乞损已年益母算享年八十四大徳九年州再火延烧千余家火及茂庐皆风返而灭事闻旌之
　　羊仁庐州庐江人至元初阿珠兵南下仁父被杀母及兄弟皆掠去时仁方七嵗卖为汴人李子安家奴力作二十余年子安怜之纵为良仁遂遍访得母于颍州兄于睢州弟于邯郸皆幸无恙乃遍恳亲故贷得钞百锭歴诣诸家求赎之经营百计更六年大小二十余口复得完聚又有黄觉经建昌人五嵗遭乱失母稍长誓天愿求母所在乃渡江涉淮行乞而往至汝州梁县春店得其母以归章卿孙蜀人本刘氏幼为章提刑养子与母相失三十八年遍访于江西诸郡迎归养之俞全杭州人幼被掠卖为刘餻家奴后获为良自汴步归杭寻其母及姊得之事母以孝闻李鹏飞池州人生母姚氏为嫡母不容改嫁于朱氏鹏飞幼不知也年十九思慕哀痛愿早见母行求三嵗至蕲州罗田县得焉迎还奉养久之复归朱氏时渡江省觐既卒嵗时携子孙往祭墓并以有司所请旌其闾
