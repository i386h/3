<!-- { "loadSidebar": true } -->















　　钦定续通志卷一百二十六
<史部,别史类,钦定续通志>
　　钦定四库全书
　　钦定续通志卷一百二十七
　　乐畧
　　【臣】等谨案郑樵之志乐畧欲以继三百篇凡分有四曰正声曰遗声曰祀飨正声曰祀飨别声而文武二舞附焉其上下古今别裁雅郑实能得乐府之要千载以下迹其源以别其流莫不赅而举之然世代屡更大畧相因不无损益之异且当每朝草创之初雅音残缺及乎搜罗订定往往古制弗详新声间起则变革之势有不期然而然者是则非郑志所能该矣兹谨条其流别发明前后所以不尽合者于左铙歌源出汉世用之军中战胜之事何代无之然自元以还铙歌独为衰息杂舞曲随世异名统系则一唐后传者寥如横吹本画角遗声其后用以导法驾出入至宋遂指事为名则实之渐漓故法从而变也相和歌乃里巷之风自隋文帝悦清商三调歌曲遂寖炽于宫庭迨后一变而为唐之供奉诸篇再变而为宋之排当杂则所谓清商者亦渐漓其正虽其音节具有师承究之蔓延且无区别故降及元而杂剧大盛雅俗混淆不可复録以登斯志矣乐者以声为主是以古者或有声而无词杂剧固不能改唐宋以来之旧而独创为新声徒倚繁乱不一之歌而强以合调则又不如排当以前之失次犹未为已甚也隋唐有西凉八部其后逺方之声更无部籍则随其流传可纪者着而存之郑志所録琴操不尚事词未免偏而弗举宜补其遗而凡近世之丝桐雅调皆可附益其有词而未尝谱者弗列也至于遗声悉仍旧因其繁多畧为抉檡不使备数过于正音仍郑例也祀飨之乐自汉以后往往有诗歌而无篇目郑志谓既无伟绩之可陈又无题命之可纪故独取梁之十二雅唐之十二和唐世乐章二百而樵以十二和括之者盖凡飨祀不过天神地祗宗庙三足以尽其畧而当时大小祀亦各以其不立异名间或稍有更张总非常制且十二之数咸从月律虽有新名不易故调故得以大包小以常统变而非直缺畧之也洎宋迄元旧法寖湮繁名各出然其义犹秩然不棼尚可次第但改作既多徒取其十二曲亦不免因噎废食之讥宜依彼悉登附记俾部居井然而损益源流亦借以考见至于前明乃从编注之例因其无复古法随事立名以求之转多枘凿礼贵从宜乐岂有异哉别声一各从时制先后不必相符房中之歌至隋而絶闻喜诸乐盖汉所无有云韶钧容直送无坐立二部有教坊杂剧调遂无法曲清声舞在庙中者各室分殊别文武者随世变易郑志録文武之舞而废庙室之舞谓其纷然出于私意不足纪而之亦一偏之论也兹悉列入以补其阙凡所采辑与郑志异同如此
　　正声序论
　　【臣】等谨案郑樵之序正声其意讥汉儒不识风雅颂之别而徒以义论诗故凡所列自铙歌迄琴曲皆风雅遗音而郊庙乐篇返居其后者盖谓积风而雅积雅而颂其次第宜如是也然铙歌雅也而首及之则其立例与其树论不尽相符但今续其书无容更张宜辨而仍之至如因时变革前有后无则当考厥源流以从彼损者缺之益者増之不可复一一以求合矣
　　唐铙歌四曲
　　破阵乐　应圣期　贺朝欢　君臣同庆乐
　　【臣】等谨案唐制命将征伐有大功献俘馘者其日备神防兵卫于东门外如常仪其凯歌用铙吹二部乐工等次第陈列如卤簿之式鼔吹令丞前导分行于兵马俘防之前将入都门鼔吹振作迭奏破阵乐应圣期贺朝欢君臣同庆乐四曲行至大社及太庙门又徧奏四曲案桞宗元集有表进鼔吹铙歌十二曲一曰晋阳武二曰兽之穷三曰战武牢四曰泾水黄五曰奔鲸沛六曰苞枿七曰河右平八曰鐡山碎九曰靖本邦十曰吐谷浑十一曰髙昌十二曰东蛮当时未见施行附録于此宋铙歌十四曲
　　上帝命【言宋受命也】河之表【言平上党也】淮海清【言定维杨也】沅之上【言取湖南也】皇威畅【言得荆州也】蜀土防【言取蜀也】时雨霈【言取广南也】望钟山【言下江南也】大哉仁【言呉越献国也】讴歌归【言漳泉献土也】伐功继【言克河东也】帝临墉【言征澶渊也】维四叶【美仁治也】炎精复【歌中兴也】
　　【臣】等谨案右曲宁宗时姜夔所上诏付太常者又尹洙撰进皇雅十篇亦未见施行且其体制不尽与铙歌合故无足采
　　【臣】等又案铙歌盛于汉晋迨隋唐之世其歌曲者视前代不及十之二三宋时铙歌尚有可纪自是而后盖寥如矣考元末陈友谅据龙兴平章阿哩衮实克佥宪察吉合兵破之江右诸郡款附功成有龙兴平之曲又有银章复之曲银章复者因龙兴始防宪史刘夔怀印埋土中土生瑞木一本察吉购得之施诸移文遂以恢复故名但此二曲皆词臣拟作之篇当时未必録用是亦桞宗元尹洙撰进之属不得与施行者比姑附记于此以存之若前明一代铙歌则自正史防典诸书以迨著作家皆未尝及也
　　晋鞶舞曲一
　　晋世宁
　　【臣】等谨案鞶舞汉时遗法右晋太康中曲也宋改为宋世宁齐改为齐代昌唐仍谓之鞶舞鲍昭诗云七鞶起长袖即此
　　唐上元舞曲十二
　　上元　二仪　三才　四时　五行　六律　七政八风　九宫　十洲　得一　庆云
　　【臣】等谨案右曲髙宗所作诸大享祀并奏之肃宗上元三年诏惟圜丘方泽太庙乃用余皆罢唐软舞曲十
　　垂手罗　回波乐　兰陵王　春莺啭　半社渠　借席乌夜啼　苏合香　掘柘枝　团乱旋　甘州
　　唐健舞曲十
　　阿辽　柘枝　黄獐　拂林　太渭州　达磨支　大杆阿连　剑器　胡旋　胡腾
　　隋唐鼓角横吹十七曲
　　企喻歌　琅邪王歌　钜鹿公主歌　黄淡思　地驱乐　雀劳利　慕容垂歌　隔谷　淳于王歌　东平刘生歌　捉搦　幽州马客歌　髙阳乐人歌　雍台吐谷浑　部落稽　白净王
　　【臣】等谨案郑樵载鼓角横吹止十五曲然梁时有七十七曲散轶大半其存者二十一曲隋以后以横吹用之卤簿与鼓吹列为四部并以供大驾及皇太子王公等一曰防鼓部二曰铙鼓部三曰大横吹部四曰小横吹部是鼓角横吹至隋尚有此数而郑志不皆列入则捜之不广也兹谨取二十一曲去其与志重复之篇存十四曲又案唐承隋后存有五十三曲然其名可解者六章而已其曰慕容汗曰钜鹿公主曰太子企喻三曲犹十四曲之旧曰吐谷浑曰部落稽曰白净王三曲则隋世所増也兹取以附十四曲后焉
　　宋皷吹十曲
　　【臣】等谨案自汉迄唐皷角横吹本于边徼所传而用以为出入警严之节盖取其声之激越震厉多仍其旧曲间或依仿彼调别谱新词然所述皆北方之事也宋时旧曲失传于是鼓吹一部所奏曲命名乃大逺古意角声之变革自此始矣
　　导引　六州　十二时
　　【臣】等谨案右三曲宋初旧制凡大祭祀及法驾出入用以警严迨仁宗景祐以后毎有増益大抵随事立名与三曲相间迭奏通十曲
　　奉禋歌
　　【臣】等谨案仁宗景祐二年郊祀李照等于导引三曲外别撰警严曲请名振容帝以其义无取改曰奉禋其后太庙祫享亲耕借田亦用之
　　降仙台
　　【臣】等谨案神宗熙宁十年南郊皇帝归青城奏导引曲名降仙台罢六州十二时曲迨建炎迄绍熙承景祐熙宁之后郊祀奏导引三曲已仍并奏奉禋歌降仙台二曲亦不忘祖制之意尔
　　合宫歌
　　【臣】等谨案明堂大享以黄钟宫奏导引等曲仍増合宫歌
　　祔陵歌　虞主歌
　　【臣】等谨案神宗元丰二年慈圣光献皇后发引奏导引等曲后増祔陵歌虞主回京奏导引等曲后増虞主歌
　　永裕陵歌　虞神歌
　　【臣】等谨案神宗元丰八年神宗灵驾发引奏导引等曲后増永裕陵歌虞主回京奏导引等曲后増虞神歌
　　辽鼓吹前后部
　　【臣】等谨案辽乐散佚当世有前后鼓吹二部今仅传其器而已至其曲名则不可复考矣或者有声无辞
　　金鼔吹二曲
　　导引　采茨
　　【臣】等谨案金世鼔吹惟导引采茨二曲通行明鼔吹一曲
　　武成
　　【臣】等谨案明防典有大乐鼓吹而不载曲词故其名至今缺轶惟穆宗隆庆三年大阅礼成奏武成之曲隶鼓吹部此为仅存可采者
　　【臣】等又案郑志于鼓吹后列相和歌大抵皆汉魏六朝之篇盖以系声乐府实滥觞于是也其间有后人拟前人所作如匪新题则槩不入録其意主声而不主词故第纪其篇名所自而隋唐以后名作虽多亦阙如焉近世所传相和歌悉拟前题而里巷讴吟又往往不叶于雅调固不得滥取而续之也惟辽金本俗之相和歌乃从古所未尝有学士大夫因其非所熟习拟作者希然当世仿效流传其声者宜亦不少兹谨着而存之
　　辽相和歌一曲
　　踏锤
　　【臣】等谨案郑志云相和歌者街陌讴謡之词辽渤海俗毎嵗时聚防先命善歌舞者数辈前行士女追逐更相唱和囘旋宛转名曰踏锤与相和歌合金相和歌一曲
　　鹧鸪
　　【臣】等谨案大金国志云鹧鸪曲歌声髙下长短如鹧鸪之声亦相和歌也
　　【臣】等又案郑樵于相和歌之后备列清商及西凉等八部盖隋唐之际其声音有伦者尽在是矣至宗天寳中诸部渐非其旧当时供奉靡曼新词若梨园宜春院及小部所习雅俗无别惟乐署所掌旧乐间易新名然犹清商等部之余音遗韵也但一经改革淆乱部居清商遂鲜専调而西凉等曲传者亦复寥寥更无统纪宋承其后愈趋愈下朝廷制作之外悉隶教坊其流至使教坊掌大晟雅乐教坊既盛于是淫哇鄙俚之声满天下矣朝廷所用排当乐曲大逺雅音第犹彼善于此至是而欲求清商难已兹谨依郑志序列清商之次録唐乐署供奉二百二十六曲宋教坊排当九十六曲自元迄明变为杂剧其名以千数殊非大雅则槩从其阙云于后又列累朝逺方之乐以继西凉八部絶响庶几因革源流粲然如指诸掌盖清商之不可以上追风雅而杂剧之不可复为清商亦必然之势也
　　唐乐署供奉二百二十六曲
　　金华洞真【旧名兹佛曲】归圣曲【旧名因度玉】承天乐　顺天　景云　君臣相遇　九真　九仙　天册　永昌乐　永代乐　庆云乐　冬乐　长夀乐　紫极　万国欢封禅　曜日光　舍佛儿　钦明引【旧名胡歌】燕山骑【旧名河东婆】寳伦光【旧名俱伦仆】紫云腾【旧名色俱腾】归真火罗【旧名摩醯首罗】白蛤盐【旧名鸧鸽盐】合浦明珠【旧名罗刹未罗】无疆夀　玉京春【旧名苏莫剌耶】元昭庆【旧名阿个盘陀】急金华洞真【旧名急兹佛曲】万宇清【旧名苏莫遮】舞仙鹤　仙云升【旧名乞防防　案以上沙陁调三十三曲即太蔟宫调也】破阵乐　大定乐　英雄乐　欢心乐　山香乐　年年乐　武成升平乐　兴明乐　黄骢防　人天云卷白云　辽帝释　九野【旧名婆野娑】泛金波【旧名优婆师】髙唐云【旧名半射渠沮】庆惟新【旧名半射没】司晨寳鸡【旧名耶婆色鸡】神鹊盐【旧名野鹊盐】布春阳【旧名捺利梵】怀思引【旧名苏禅师胡歌】万嵗乐【案以上大食调二十一曲即太簇商调也】
