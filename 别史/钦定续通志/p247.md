<!-- { "loadSidebar": true } -->
　　【臣】等谨按月出入黄道毎月有正交中交二次而或食或不食者月追及于日而无距度为朔距日一百八十度为望皆为东西同经其入交也正当黄道而无纬度是为南北同纬入交而非朔望则同纬而不同经【黄白距纬五度月入交则正当黄道无距纬度而不得食者月当黄道而日在其东西不同经度也】朔望而不入交则同经而不同纬【朔望时日月距交同度无东西之异其不得食者日距交既逺则日月两半径南北不相切是不同纬也】皆无食其有食者必经纬同度也合朔时月在日与地之间一线参直则月掩日光而日为之食望时地在日与月之间一线参直日照地影是为闇虚月入其中则为月食也月去日逺去人近合朔时但能蔽人目而不能上侵日体故食分时刻南北东西异视月入闇虚则九有同观但时刻有先后耳所以推算之法日食较月食为繁密也【臣】等又按日月交食必在朔望而朔望有平实之异平朔望即古经朔望实朔望即古定朔望也日月两本轮心同度为平朔望而日月实体在轮周不必同度故必以两均轮之盈缩迟疾差为加减之均【月有本轮均轮次轮次均轮四轮测朔望只用本轮均轮余二轮不用】凡实行在平行之前为加均实行在平行之后为减均同名相消异名相从即得平朔望距实朔望之度其实行在平行之前为减在平行之后为加以之变时加减平朔望为实朔望【古谓之加减差】然而犹平时非用时也葢实朔望推算时刻以平行所临之时依黄道而定而平行实行既有盈缩差则时刻亦有增减又时刻以赤道为主而黄赤有升度差则时刻亦冇进退故必以均数与升度二时差变为时分以加减实朔望之时刻为朔望用时也
　　【臣】等又按月食生于地影而地影有大小之不同凡食分之浅深食时之久暂由之凡太阳距地逺则影长太阳距地近则影短又地影为尖圆体月在最卑时距地近则过影之粗处其径大行最高距地逺则过影之细处其径小也故食分惟以视黄白距纬之多少定之距纬愈少太阴心与地影心相去愈近则太阴入影愈深故用太阴与地影两半径相并而与距纬相从其并径大于距纬之较即月食之分也其时刻之久暂则生于入影之浅深过影之迟速葢距纬有寛狭寛则入影浅而时刻少狭则入影深而时刻多又月与影之半径时有小大月大影小则过影速而时刻少月小影大则过影迟而时刻多抑且自行有迟疾迟则出影迟疾则出影速故虽距纬同半径同而自行不同即时刻亦异也至于见食先后则以人所居地面不同各以日中为南为子午日出入为东西故亏复各限亦因之而异也
　　【臣】等又按日食有三限时刻求之最难三限者初亏食甚复圆也三限时刻则用时近时真时也三者虽为三限所同而尤以食甚之时刻为急太阳距交之黄道经度与太阴距交之白道经度等是为东西同经即为实朔其距交之度为实朔交周然此时太阳与太阴相距犹逺惟自白极过太阳作经圆与白道成直角太阴实经行至此直角之则与太阳相距最近是为食甚用时其距交之经度为食甚交周其相距之纬度为食甚距纬于是以实朔交周与食甚交周相减得升度差加减实朔用时为食甚用时次以食甚用时求得东西差加减食甚用时为食甚近时又以食甚近时求得东西差与用时东西差相较得视行然后以视行与用时东西差比例得时分加减食甚用时为食甚真时葢食甚用时者乃在天实行日月相掩最深之时食甚真时者乃人目所见日月相掩最深之时刻而食甚近时者所以定视行以求用时与真时相距之时分者也
　　【臣】等又按新法厯书推算日食三差以黄平象限为本葢大圆相交必互相均剖为两平分故黄赤二道之交地平也必皆有半周百八十度在地平之上其势似虹若中剖虹腰则为半周最高之处而两旁各九十度故谓之九十度限也此九十度限黄赤道并有之然在赤道则其度常居正午以其两端交地平常在夘正酉正也黄道则不然其九十度限或在午正之东或在午正之西时时不等其两端交地亦必不常在夘正酉正而时时不等故也葢黄道在地平半周之度自此中分则两皆象限若从天顶作线过此以至地平必成三角而其势平过如十字故又曰黄平象限也黄平象限之在午正每日必有二次者太阳东升西没成一昼夜则周天三百六十度皆过午正而西故毎日必有冬至夏至在午正时此时此刻即黄平象限与子午规合而为一每日只有二次也自此二次之外二至必不在午正而黄平象限亦必不在二至矣今术改用白平象限葢三差并生于太阴而太阴之经纬度为白道经纬度较之用黄道为加密也
　　【臣】等又按日食三差一曰高下差一曰东西差一曰南北差东西南北二差又由高下差而生葢食甚用时以地心立算人自地面视之遂有地半径差而太阳地半径差恒小太阴地半径差恒大于太阴地半径差内减太阳地半径差始为太阴高下差高下差既变真高为视高故经度之东西纬度之南北皆因之而变也新法厯书求三差以黄平象限为本葢以太阴在黄平象限东者视经度恒差而东太阴在黄平象限西者视经度恒差而西差而东者时刻宜减差而西者时刻宜加故日食之早晚必徴之东西差而后可定也北极出地二十三度半以上者黄平象限恒在天顶南太阴之视纬度恒差而南北极出地二十三度半以下者黄平象限有时在天顶北太阴之视纬度即差而北差而南者实纬在南则加在北则减差而北者实纬在南则减在北则加故日食之浅深必徴之南北差而后可定也其法自黄极作两经圏一过真高一过视高两经圏所截黄道度即实经度与视经度之较是为东西差两经圈之较即实纬度与视纬度之较是为南北差相交成正弧三角形直角恒对高下差黄道高弧交角恒对南北差余角恒对东西差惟太阴正当黄平象限则黄道经圏过天顶与高弧合真高视高同在一经圏上故高下差即南北差而无东西差黄平象限正当天顶则黄道与高弧合真高视高同在黄道上故高下差即东西差而无南北差过此距黄平象限愈近交角愈大则南北差大而东西差小距黄平象限愈逺交角愈小则南北差小而东西差大故必先求黄平象限及黄道高弧交角而后东西南北差可次第求焉今术之改用白平象限者以太阴之经度为白道经度食甚实纬又与白道成直角则东西差乃白道经差非黄道之经差也南北差乃白道纬差非黄道之纬差也三差相交成正弧三角形亦白道与白道经圈及高弧所成之三角形非黄道与黄道经圈及高弧所成之三角形也夫白道与黄道斜交则白平象限之与黄平象限白道高弧交角之与黄道高弧交角亦皆有不同新法厯书因日食近两交黄白二道相距不逺故止用黄道为省算究之必用白道方为密合然白平限象以黄平象限为根而白道高弧交角又以黄道高弧交角为据其创始之功不可诬也又日食三差起于唐宣明厯日食气刻时三差气差今为南北差刻差今为东西差　　以上日月交食
