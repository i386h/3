<!-- { "loadSidebar": true } -->
　　宣懿韦皇后失其先世穆宗为太子后得侍生武宗长庆时册为妃武宗立妃已亡追册为皇太后上尊諡又封后二女弟为夫人有司奏太后陵宜别制号帝乃名所葬园曰福陵既又问宰相葬从光陵与但祔庙孰安奏言神道安于静光陵因山为固且二十年不可更穿福陵崇筑已备当遂就之臣等请奉主祔穆宗庙便帝乃下诏朕因诞日展礼于太皇太后谓朕曰天子之孝莫大于承续今穆宗皇帝虚合享之位而宣懿太后实生嗣君当以祔庙由是奉后合食穆宗室
　　尚宫宋若昭具州清阳人世以儒闻父廷芬能辞章生五女皆警慧善属文长若莘【旧书作若华】次若昭若伦若宪若荀莘昭文尤高性皆素洁鄙薰泽靓妆不愿归人欲以学名家家亦不欲与寒乡凡裔为姻对聴其学若莘诲诸妹如严师着女论语十篇大抵凖论语以韦宣文君代孔子【宣文君即韦逞母】曹大家等为顔冉推明妇道所宜若昭又为传申释之贞元中昭义节度使李抱真表其才徳宗召入禁中试文章并问经史大义帝咨美悉留宫中帝能诗每与侍臣赓和五人者皆预凡进御未尝不防赏又高其风操不以妾侍命之呼学士擢其父饶州司马元和末若莘卒赠河内郡君自贞元七年凡秘禁图籍诏若莘总领穆宗以若昭尤通练拜尚宫嗣若莘所职歴宪穆敬三朝皆呼先生后妃与诸公主率以师礼见寳歴初卒赠梁国夫人以卤簿葬若宪代司秘书文宗尚学以若宪善属辞尤礼之大和中李训郑注用事恶宰相李宗闵谮言因驸马都尉沈厚赂若宪求执政帝怒幽若宪外第赐死家属徙岭南训注败帝悟其防追恨之若论若荀早卒廷芬男蜀愚不可教为民终身
　　敬宗贵妃郭氏右威衞将军义之子长庆时以容选入太子宫太子即位为才人生晋王普帝以早得子又母淑丽冠后庭故宠异之逾年为贵妃赠义礼部尚书兄环少府少监赐大第文宗立爱晋王若已子待妃礼不衰
　　武宗贤妃王氏邯郸人年十三善歌舞得入宫中穆宗以赐頴王性机悟开成末王嗣帝位妃阴为助画故进号才人遂有宠帝欲立为后宰相李徳裕曰才人无子且家不素显恐贻天下议乃止帝稍惑方士说欲饵药长年后寖不豫方人每谓亲近曰陛下日燎丹言我取不死肤泽消稿吾独忧之俄而疾亟才人侍左右帝熟视曰吾气息奄奄情虑耗尽愿与汝辞答曰陛下大福未艾安语不祥帝曰脱如我言奈何对曰陛下万歳后妾得以殉帝不复言及大渐才人悉取所常贮散遗宫中审帝已崩即自经幄下当时嫔媛虽常妬才人专上者返皆义才人为之感恸宣宗即位嘉其节赠贤妃葬端陵之柏城








　　钦定续通志卷七十二
　　钦定四库全书
　　钦定续通志卷七十三
　　后妃传【三】
　　唐【三】
　　宣宗元昭鼂皇后　　懿宗惠安王皇后
　　恭宪王皇后　　　　郭淑妃
　　昭宗何皇后
　　宣宗元昭鼂皇后不详其世少入邸最见宠答及即位以为美人大中中薨赠昭容诏翰林学士萧寘铭其窆具载生郓王万寿公主后防昭等五王居内院而郓独出阁及即位是为懿宗外颇疑帝非长寘出铭辞以示外庭乃解帝追册昭容为皇太后上尊諡诏后二等以上亲悉官之配主宣宗庙自建陵曰庆陵置宫寝懿宗惠安王皇后亦失所来咸通中册号贵妃生普王七年薨十四年王即位是为僖宗追尊皇太后册上諡号祔主懿宗庙即其园为寿陵后属缌以上帝悉官之恭宪王皇后其出至微咸通中列后庭得幸生寿王而卒王立是为昭宗追号皇太后上諡祔主懿宗室即故号安陵召后帝瓌官之景福初瓌位任寖重帝亦以外家倚之为中尉杨复恭所媢表为黔南节度使瓌之镇道吉柏江复恭宻谕杨守亮覆其家
　　郭淑妃幼入郓王邸宣宗在位春秋高恶人言立太子事王以嫡长居外宫心常忧惴妃防侍左右慰安起居终得无恙生女未能言忽曰得活王惊异之及即位以妃为美人进拜淑妃女为同昌公主下嫁韦保衡保衡处内宅妃以主故出入娯饮不禁是时哗言与保衡乱莫得其端僖宗立保衡縁他罪为人所发且污旧谤卒贬死妃犹处禁中黄巢之难天子出蜀仓卒妃不及从遂流落闾里不知所终
　　昭宗何皇后梓州人系族不显帝为寿王后得侍婉丽多智恩答厚甚既即位号淑妃从狩华州诏册为皇后生哀帝德王裕平原公主【按呉缜纠谬云凡后妃传必书所生独何后传不书然缜亦只引哀帝德王为证而未及平原公主也今考公主传并为补入】光化三年帝猎夜归后遣徳王还邸遇刘季述留王紫庭院明日季述等挟王陈兵召百官胁帝内禅后恐贼加害天子即取玺授季述与帝同幽东宫贼平反正天复中从帝幸凤翔李茂贞请帝劳军不得已后从御南楼会朱全忠逼帝东迁后谓帝曰此后大家夫妇委身贼手矣涕数行下帝奔播既屡威柄尽丧左右皆捍逆庸奴【按呉缜纠谬捍当作悍】后侍膳服无须叟去侧至洛帝忧忽忽与后相视无死所已而遇弑哀帝即位尊为皇太后宫中不敢哭徙居积善宫号积善太后帝将禅天下后亦遇害初蒋晖为全忠邀九锡入喻后度不免见晖垂泣祈哀以母子托命宣徽使赵殷衡谮于全忠曰晖等铭石像瘗积善宫将复唐全忠怒遂遣人缢后以丑名加之废为庶人
　　公主附
　　世祖一女
　　同安公主髙祖同母妹也下嫁隋州刺史王裕贞观时以属尊进大长公主永徽初赐实户三百薨裕隋司徒柬之子终开府仪同三司
　　髙祖十九女
　　长沙公主下嫁冯少师
　　襄阳公主下嫁窦诞
　　平阳昭公主太穆皇后所生下嫁柴绍初髙祖兵兴主居长安绍曰尊公将以兵清京师我欲往恐不能偕奈何主曰公行矣我自为计绍诡道走并州主奔鄠发家赀招南山亡命得数百人以应帝于是名贼何潘仁壁司竹园杀行人称总管主遣家奴马三寳喻降之共攻鄠别部贼李仲文向善志丘师利等各持所领会戏下因略地盩厔武功始平下之乃申法誓众禁剽夺逺近咸附勒兵七万威振闗中帝度河绍以数百骑并南山来迎主引精兵万人与秦王会渭北绍及主对置幕府分定京师号娘子军帝即位以功给赉不涯武徳六年薨葬加前后部羽葆鼔吹大路麾幢虎贲甲卒班剑太常议妇人古无鼓吹帝不从曰鼔吹军乐也徃者主身执金鼓参佐命于古有邪宜用之
　　髙密公主下嫁长孙孝政又嫁段纶纶隋兵部尚书文振子为工部尚书杞国公永徽六年主薨遗命吾葬必令墓东向以望献陵冀不忘孝也
　　长广公主始封桂阳下嫁赵慈景慈景陇西人帝美其姿制故妻之帝起兵或劝亡去答曰毋以我为命且安往吏捕系于狱帝平京师引拜开化郡公为华州刺史讨尧君素战死赠秦州刺史諡曰忠公主更嫁杨师道聪悟有思工为诗豪侈自肆晚稍折节以寿薨
　　长沙公主始封万春下嫁豆卢寛子怀让
　　房陵公主始封永嘉下嫁窦奉节又嫁贺兰僧伽九江公主下嫁执失思力
　　庐江公主下嫁乔师望为同州刺史
　　南昌【呉缜云苏朂传作南康】公主下嫁苏朂
　　安平公主下嫁杨思敬
　　淮南公主下嫁封道言【呉缜云封伦传作言道】
　　真定公主下嫁崔恭礼【按呉缜纠谬云公主传言真定公主嫁崔恭礼馆陶公主嫁崔宣庆而崔器云恭礼尚馆陶今考旧书器亦同则此处误也】
　　衡阳公主下嫁阿史那社尔
　　丹阳公主下嫁薛万彻万彻惷甚公主羞不与同席者数月太宗闻笑焉为置酒悉召它壻与万彻从容语握槊赌所佩刀阳不胜遂解赐之主喜命同载以归临海公主下嫁裴律师
　　馆陶公主下嫁崔宣庆
　　安定公主始封千金下嫁温挺挺死又嫁郑敬常乐公主下嫁赵瓌生女为周王妃武后杀之逐瓌括州刺史徙寿州越王贞将举兵遗瓌书假道瓌将应之主进使者曰为我谢王与其进不与其退若诸王皆丈夫不应淹久至是我闻杨氏簒周尉迟回乃周出犹能连突厥使天下响震况诸王国懿亲宗社所托不舍生取义尚何须耶人臣同国患为忠不同为逆王等勉之王败周兴劾瓌与主连谋皆被杀
　　太宗二十一女
　　襄城公主下嫁萧鋭性孝睦动循矩法帝敕诸公主视为师式有司告营别第辞曰妇事舅姑如父母异宫则定省阙止葺故第门列双防而已鋭卒更嫁姜简永徽二年薨
　　汝南公主蚤薨
　　南平公主下嫁王敬直以累斥岭南更嫁刘意遂安公主下嫁窦逵逵死又嫁王大礼
　　长乐公主下嫁长孙冲帝以长孙皇后所生敕有司装赍倍长公主魏徴谏止之
　　豫章公主下嫁唐义识【按呉缜纠缪云唐俭传及宰相世系表皆作善识则义字误也今姑仍原文】
　　北景公主始封巴陵下嫁柴令武坐与房遗爱谋反同主赐死
　　普安公主下嫁史仁表
　　东阳公主下嫁高履行高宗即位进为大长公主韦正矩之诛主坐防家斥徙集州又坐章怀太子累夺邑封临川公主韦贵妃所生下嫁周道务主工籕能属文髙宗立上孝德颂帝下诏褒答永徽初进长公主恩赏卓异永淳初薨道务殿中大监谯郡公范之子歴营州都督检校右骁卫将军諡曰襄
　　清河公主名敬字德贤下嫁程怀亮薨麟德时怀亮知节子也【按呉缜纠缪云程知节传载子处亮尚清河公主怀字当是处字之误】终宁逺将军
　　兰陵公主名淑字丽贞下嫁窦懐悊薨显庆时懐悊官兖州都督太穆皇后之族子
　　晋安公主下嫁韦思安又嫁杨仁辂
　　安康公主下嫁独孤谋
　　新兴公主下嫁长孙防
　　城阳公主下嫁杜荷坐太子承干事诛又嫁薛瓘初主之防帝使卜之繇曰二火皆食始同荣末同戚请昼昏则吉马周谏曰朝谒以朝思相戒也讲习以昼思相成也燕饮以昃思相欢也防合以夜思相亲也今先乱其始不可帝乃止麟徳初瓘歴左奉宸卫将军主坐巫蛊斥瓘房州刺史主从之官咸亨中主薨而瓘卒双柩还京师子顗封河东县侯济州刺史琅邪王冲起兵顗与弟绍以所部庸调作兵募士且应之冲败杀都吏以灭口事泄下狱俱死
　　合浦公主始封髙阳下嫁房龄子遗爱主帝所爱故礼异他壻主负所爱而骄房遗直以嫡当拜银青光禄大夫让弟遗爱帝不许龄卒主导遗爱异赀既而反谮之遗直自言帝痛让主乃免自是稍疏外主怏怏永徽中与遗爱谋反赐死
　　金山公主蚤薨
　　晋阳公主字明达幼字兕子文徳皇后所生后崩时主始孩不之识及五嵗经后所游地哀不自胜帝诸子唯晋王及主最少故亲畜之王毎出閤主送至防化门泣而别王胜衣班于朝主泣曰兄今与羣臣同列不得在内乎临帝飞白书下不能辨薨年十二
　　常山公主未及下嫁薨显庆时
　　新城公主晋阳母弟也下嫁长孙诠诠以罪徙嶲州更嫁韦正矩为奉冕大夫遇主不以礼俄而主薨高宗诏三司杂治正矩不能辨伏诛
　　高宗三女
　　义阳公主萧淑妃所生下嫁权毅
　　髙安公主义阳母弟也始封宣城下嫁颍州刺史王朂天授中朂为武后所诛神龙初进册长公主实封千户开府置官属睿宗立増户千薨开元时
