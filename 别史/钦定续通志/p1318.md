<!-- { "loadSidebar": true } -->
　　王贞妇夫家临海人德祐二年元兵入浙东举家被执其舅姑与夫皆死主将见妇美欲内之妇号恸欲自杀为夺挽不得死夜令俘囚妇人杂守之妇乃阳谓主将曰若以吾为妻妾者欲令终身善事主君也吾舅姑与夫死而我不为之衰是不天也不天之人将焉用之愿请为服期即惟命茍不聴我终死耳主将恐其死许之然防守益严明年师还挈行至嵊青枫岭下临絶壑妇待守者少懈囓指出血书字山石上南望恸哭自投崖下而死后其血皆渍入石间尽化为石天隂雨即坟起如始书时元至治中旌之曰贞妇郡守立祠岭上刻石易名曰清风岭
　　赵淮妾长沙人逸其姓名德祐中从淮戍银树埧淮兵败俱执至洲淮见杀弃尸江濵妾俘一军校帐中解衣中金遗其左右且告之曰妾夙事赵运使今其尸朱葬妾诚不能忘情愿因公言使掩埋之当终身事相公无憾矣军校怜其言使数兵舆如江上妾聚薪焚淮骨置瓦缶中自抱持操小舟至急流仰天恸哭跃水死谭氏妇赵氏吉州永新人至元十四年元兵破永新赵氏抱婴儿随其舅姑同匿邑校中为悍卒所获杀其舅姑执赵欲污之不可临之以刃赵骂曰吾舅死于汝吾姑又死于汝吾宁从吾舅姑死耳遂与婴儿同遇害血渍于礼殿两楹之间入甎为妇人与婴儿状久而宛然如新或磨以沙石不灭又煅以炽炭其状益显
　　呉中孚妻隆兴进贤人少寡景定元年兵乱携孤女自沈于县之染步曰义不辱吾夫
　　吕仲洙女名良子泉州晋江人父得疾濒殆女焚香祝天请以身代刲股为粥以进时夜中羣鹊绕屋飞噪仰视空中大星光如月者三越翼日父廖女弟细良亦相从拜祷良子郤之细良恚曰岂姊能之我不能耶守真德秀嘉之表其居曰懿孝
　　林老女永春人及笄未昏绍定三年冦犯其邑女避入山猝遇冦欲污之不从度不能脱绐曰有金帛埋于家盍同取之甫入门大呼曰吾宁死于家决不辱吾身贼怒杀之越三日面如生
　　童八娜鄞之通逺乡建奥人虎衔其大母女手拽虎尾祈以身代虎为释其大母衔女以去始林栗侍亲官其地尝目睹之已而为守以闻于朝祠祀之
　　韩氏女字希孟巴陵人或曰丞相琦之裔少明慧知读书开庆元年元兵至岳阳女年十八为卒所掠将挟以献其主将女知不免赴水死越三日得其尸于练裙有诗曰我质本瑚琏宗庙供苹蘩一朝婴祸难失身戎马间宁当血刃死不作袵席完汉上有王猛江南无谢安长号赴洪流激烈摧心肝
　　王氏妇梁氏临川人归夫家才数月防元兵至一夕与夫约曰吾遇兵必死义不受污若后娶当告我顷之夫妇被掠有军千户强使从已妇绐曰夫在伉俪之情有所不忍乞归之而后可千户以所得金帛与其夫归之并与一矢以却后兵约行十余里千户即之妇拒且骂因奋搏之遂被杀有同掠脱归者道其事越数年夫以无嗣谋更娶议辄不谐因告其故妻夜梦妻曰我死后生某氏家今十歳矣后七年当复为君妇明日遣人聘之一言而合询其生与妇死年月同云
　　刘仝祖妻林氏福州永福人父同【按宋史本传讹仝祖为仝子永福为福清同为公遇今并据林空赍改正】官至监丞兄空斋与仝祖共起义兵事败空斋见杀仝祖亡命自经死元人执其妻具反状林叱曰林刘二族世为宋臣欲以忠义报国事不成天也何为反乎汝知去歳有以血书壁而死者乎是吾兄林空斋也吾与兄忠义之心一也死且求治汝于地下何用生为遂遇害
　　毛惜惜者高邮妓女也端平二年别将荣全据城畔制置使遣人以武翼郎招之全伪降欲杀使者方与同党王安等晏饮惜惜耻于供给安斥责之惜惜曰初谓太尉降为太尉更生贺今闭门不纳使者纵酒不法乃畔逆耳妾虽贱妓不能事畔臣全怒杀之越三日李虎破闗斩全及其妻子并王安以下预畔者百有余人悉傅于法


　　钦定续通志卷五百九十
　　钦定四库全书
　　钦定续通志卷五百九十一
　　列女传
　　辽
　　邢简妻陈氏　　　　耶律常格
　　耶律努妻萧伊逊　　耶律珠展妻萧额勒本耶律中妻萧绥兰　　韩庆民妻
　　邢简妻陈氏营州人父陉五代时累官司徒陈氏甫笄涉通经义凡览诗赋辄能诵尤好吟咏时以女秀才名之年二十归简孝舅姑闺门和睦亲党推重有六子陈氏亲教以经抱朴抱质皆以贤位宰相綂和十二年卒睿智皇后闻之嗟悼赠鲁国夫人刻石以表其行及迁祔遣使以祭
　　耶律氏太师逹鲁之妺小字常格幼爽秀有成人风及长操行脩洁自誓不嫁能诗文不茍作见前人得失厯能品藻咸雍间作文以述时政其略曰君以民为体民以君为心人主当任忠贤人臣当去比周则政化平阴阳顺欲怀远则崇恩尚徳欲强国则轻徭薄赋四端五典为治教之本六府三事实生民之命侈可以为戒勤俭可以为师错枉则人不敢诈显忠则人不敢欺勿泥空门崇饰土木勿事边鄙妄费金帛满当思溢安必虑危刑罚当罪则民劝善不寳逺物则贤者至建万世磐石之业制诸部强横之心欲率下则先正身欲治逺则始朝廷帝称善时枢宻使耶律伊逊爱其才屡求诗常格遗以囘文伊逊知其讽已衔之太康三年皇太子坐事伊逊诬以罪按无迹获免防兄逹鲁谪镇州常格与俱尝布衣蔬食人问曰何自苦如此对曰皇储无罪遭废我辈岂可美食安寝及太子被害不胜哀痛后卒于家
　　耶律努妻萧氏小字伊逊国舅驸马都尉托斯和之女母呼图克公主【按辽史有萧托斯和传不言其为驸马都尉又公主表亦无呼图克之名或托斯和偶同姓名本非一人而所尚亦皇族女也】伊逊美姿容年二十始适努事亲睦族以孝谨闻尝与娣姒防争言厌魅以取夫宠伊逊曰厌魅不若礼法众问其故伊逊曰脩己以洁奉长以敬事夫以柔抚下以寛毋使君子见其轻易此之谓礼法自然取重于夫以厌魅获宠独不愧于心乎闻者大慙初努与枢宻使伊逊有隙及皇太子废被诬夺爵没入兴圣宫流乌尔古部帝以伊逊公主女欲使絶婚伊逊辞曰陛下以妾葭莩之亲使免流窜实天地之恩然夫妇之义生死以之妾自笄年从努一旦临难顿尔乖离背纲常之道于禽兽何异幸陛下哀怜与努俱行妾即死无恨帝感其言从之伊逊久在贬所亲执役事虽劳无难色事夫礼敬有加于旧夀隆中上书乞子孙为着帐郎君帝嘉其节召举家还子国隐干统间始仕保大中伊逊在临汉谓诸子曰吾度卢彦伦必叛汝辈速避我当死之贼至遇害
　　耶律珠展妻萧氏小字额勒本国舅贝勒之女性端慤有容色自幼与他女异年十八归珠展谨裕贞婉娣姒椎尊之及居珠展丧极哀毁既葬谓所亲曰妾今不幸失所天生必有死理之自然天祸妾身罹此酷罚复何依恃傥死者可见则从不可见则当与俱侍婢慰勉竟无囘意自刃而卒
　　耶律中妻萧氏小字绥兰韩国王惠之四世孙聪慧谨愿年二十归中事夫敬顺亲戚咸誉其徳多涉古今天庆中为贼所执潜置刃于履誓曰人欲污我者即死之至夜贼遁而免久之帝召中为五院都监中谓妻曰吾本无宦情今不能免我当以死报国汝能从我乎绥兰对曰谨奉教及金兵徇地岭西尽徙其民中守节死绥兰悲戚不形于外人怪之俄跃马突出至中死所自杀韩庆民妻不知其姓氏庆民事辽为宜州节度使金天防中攻破宜州庆民不屈死以其妻配将士誓死不从遂自杀【按本传原列金史考庆民夫妇均为辽死事死节自应列于辽代方为不忘其本今移正】

　　钦定续通志卷五百九十一
　　钦定四库全书
　　钦定续通志卷五百九十二
　　列女传
　　金
　　阿林妻萨勒扎　　　李寳信妻王氏
　　雷妇师氏　　　　　康住住
　　李文妻史氏　　　　李英妻张氏
　　相琪妻栾氏　　　　尔佳华善妻额勒锦萨哈连妻通吉氏　　许古妻刘氏【二女】
　　张慥妻冯妙真　　　完顔长乐妻富察明秀图们呼图克们妻乌库哩氏
　　完顔苏哷妻　　　　完顔莾格妻温特赫氏完顔珠尔妻尹氏　　苏嗣之母白氏
　　聂孝女舜英　　　　完顔仲徳妻
　　寳符李氏【张凤奴】
　　阿林妻萨勒扎金源郡王尼楚赫妺天辅六年黄龙府叛卒攻钞旁近部族时阿林从军萨勒扎纠集附近居民得男女五百人树营栅为保守计贼千余来攻萨勒扎以氊为甲以裳为旗男夫授甲妇女鼓噪仗剑督战凡三日贼去皇统二年论功封金源郡夫人大定间以其孙药师为穆昆
　　李寳信妻王氏寳信为义丰县令张觉以平州叛王氏陷贼贼欲逼室之王氏骂贼贼怒遂支解之大定十二年赠贞烈县君
　　雷妇师氏夫亡孝养舅姑姑病刲臂肉饲之即愈舅姑既没兄师逵与夫侄规其财产伪立媒证致之官欲必嫁之县官不能辨曲直师畏逼投县署井中死诏有司祭其墓赐諡曰节
　　康住住鄜州人夫早亡服阕父取之归家许严沂为妻誓死弗聼欲还夫家不可得乃投崖死诏有司致祭其墓
　　李文妻史氏同州白水人夫亡服阕誓死弗嫁父强取之归许姚乙为妻史不聼乙诉之官被逮遂自缢死诏有司致祭其墓
　　李英妻张氏英初为监察御史在中都张居潍州贞祐元年元兵取潍州入其家张尽以财物与之冀不辱已既而逼令上马张曰我死则为李氏顿坐不起遂见杀追封陇西郡夫人諡庄洁
　　相琪妻栾氏琪为莱州掖县司吏贞祐三年红袄贼陷掖县琪与栾氏及子俱为所得贼杀琪及其子而诱栾栾奋起以头触贼而仆骂曰我岂为犬彘所污者哉贼怒杀之追封西河县君諡庄洁
　　额勒锦宗室承充女明安尔佳华善妻夫亡寡居有众千余兴定元年承充为上京元帅行省太平执承充应布希万努额勒锦治废垒修器械积刍粮以自守万努使人招之不从乃射承充书入城额勒锦碎之曰此诈也兵急攻额勒锦与子富徳督众力战杀数百人生擒十余人乃解去复遣将击万努兵获其将十人诏封郡公夫人富徳视功迁赏承充已被执乗间谓其二子农古博斯约曰吾起身宿卫致位一品死无恨若辈皆通显未尝一日报国家当思自处以为后图二子乃冒险自拔南走是年四月至南京
　　通吉氏平章迁嘉努女防卫尼楚赫妹适内族萨哈连闺门肃如萨哈连为中京留守元兵围之疽发背不能军通吉氏度城必破谓曰公本无功能为外路第一等官受国家恩最厚不幸病不能战设若城破当率精鋭尽死报国幸无以我为虑萨哈连出巡城通吉氏取赀货悉散家人艳妆盛服过于平日戒女使曰我死则扶置榻上以衾覆面举火焚之无使兵见吾面言讫自经萨哈连从外至因命焚之城破萨哈连投壕水死许古妻刘氏定海军节度使仲洙女贞祐初古挈家侨居蒲城后仕于朝刘氏母子留焉既而兵围蒲刘谓二女曰汝父在朝而兵势如此若城破被驱一为所污奈何不若俱死以自全攻益急刘氏与二女相继自尽事闻追封刘氏为郡君谥贞洁其长女谥定姜次肃姜以其事付史馆
　　冯妙真刑部尚书延登女适进士张慥兴定五年慥为洛川主簿元兵入鄜延守臣以西路输刍粟不至檄慥诣平凉督之时延登为平凉行省员外郎慥欲偕妙真往妙真辞曰舅姑老矣虽有叔姒妾能安乎子行妾留奉养洛川破妙真从舅姑匿窟室兵索得之妙真泣与舅姑诀曰妇生不辰不得终执箕箒义不辱即携三子赴井死县人从死者数十人
