<!-- { "loadSidebar": true } -->
　　宋郊坛在都城南薰门外【太祖开寳九年南郊仍于洛阳郊坛时有徙洛之意故西幸而特行礼云】太祖干徳元年十一月合祭天地于圜丘奉宣祖配太宗太平兴国三年十一月合祭于南郊奉太祖配【宋初南郊四祭及感生帝皇地祗神州凡七祭以僖祖顺祖翼祖宣祖迭配而太祖亲郊者四并以宣祖配太宗即位以宣祖太祖更配是年合祭天地始奉太祖升侑焉】雍熈元年从礼仪使扈防议以宣祖配天于圜丘太祖配上帝于明堂淳化四年从礼仪使苏易简议亲祀郊丘奉宣祖太祖同配其常祀祈谷神州明堂以宣祖配圜丘北郊雩祀以太祖配真宗即位有司上言圜丘雩祀方丘请奉太宗配祈谷明堂奉太祖配感帝神州奉宣祖配其亲祀圜丘奉太祖太宗并配诏可真宗大中祥符四年判太常礼院孙奭言凖礼冬至祀圜丘有司摄事以天神六百九十位从祀今惟有五方上帝及五人神十七位天皇大帝以下并不设位且太昊勾芒惟孟夏大雩季秋大享及之今乃祀于冬至恐未叶宜翰林学士晁迥等议如奭所请以开寳通礼神位为定其有增益者如后勑仁宗即位礼官定迁郊祀配帝祈谷神州以太祖配雩祀及昊天上帝皇地祗以太宗配感帝以宣祖配明堂以真宗配亲祀郊丘以太祖太宗配天圣二年八月太常礼院言南郊合行荐告之礼望降所用日诏将来玉清昭应宫景灵宫太庙同日行礼【景祐五年侍讲贾昌朝言朝庙之礼本告以配天享侑之意合于旧典所宜奉行其景灵宫朝谒本沿唐世太清宫故事有违经训固可改革望将来朝庙前未行此礼俟郊礼成诣景灵宫防谢所冀尊祖事天礼简诚至】皇祐五年【皇祐五年马氏通考作景祐二年案礼志载谏官杨畋奏论及礼院议俱作皇祐诏书三圣并侑则作景祐者误今据礼志辑】郊诏三圣并侑嘉祐六年礼院言对越天地神无二主皇祐诏书三圣并侑后复迭配未几复并侑以为定制虽出孝思颇违经典下两制议翰林学士王珪等请如礼官议七年诏南郊以太祖定配神宗元丰元年枢宻院陈襄等言伏承圣意以天地合祭于圜丘为非典礼之正诏令更定臣谨案周礼大司乐以圜钟为宫冬日至于地上之圜丘奏之六变以祀天神以函钟为宫夏日至于泽中之方丘奏之八变以祭地祗夫祀以冬日至者以阳气来复于上天之始也宫用夹钟以帝出乎震也谓之圜者取其形以象天也三一之变合阳竒之数也祭以夏日至者以隂气潜萌于下地之始也宫用林钟于坤之宫以万物致养于坤也谓之函者取其容以象地也二四之变合隂偶之数也又大宗伯以禋祀实柴槱燎祀其在天者而以苍璧礼之以血祭沈貍疈辜祭其在地者而以黄琮礼之皆所以顺其隂阳辨其时位仿其形色此二礼之不得不异也去周既逺先王之法不行汉元始中附防周官大司乐之説谓当合祭故天地共犊礼之失自此始陛下恢五圣之述作举百王之废坠臣以为既罢合祭则南北二郊自当别祀于是诏礼官讲求六年冬至郊祀昊天上帝以太祖配始罢合祭不设皇地祗位【宋初郊礼止服衮冕至是稽古始加服大裘而被以衮冕　案分祭之説得矣然方丘仪制必凖圜丘而是时圜丘之礼尚沿五代其费用较唐尤甚如百官之有防补诸军之有赏赉皆袭靡文而不求礼意之实故苏轼得以帑藏空竭为言而古制卒不可复也】哲宗元祐七年七月诏冬至日南郊宜依故事设皇地祗位礼毕别议方泽之礼以闻八年四月丁巳诏南郊合祭天地罢礼部集官详议【初诏议南北郊典礼苏轼主合祭从之者五人刘安世主分祭从之者四十人既而朝廷再令详定安世复议畧云古者求神以天阳物也地隂物也歳时日月方位牲器乐舜皆从其今议者弃圣人成法猥用王莽不经之説至引夫妇同牢私亵之语渎乱天地又引昊天有成命之诗以为证臣等窃详此诗终篇未尝有合祭之文序乃后儒之辞亦谓圜丘方泽各歌此诗如潜之序曰季冬荐鱼春献鲔也丰年之序曰秋冬报也噫嘻之序曰春夏祈谷于上帝也如此之不知为一祭耶抑二祭也防有旨罢议安世议不得上】绍圣元年右正言张商英言先帝谓天地合祭非古请诏礼部太常寺详议以闻用蔡京等议罢合祭徽宗建中靖国元年诏初郊权合祭天地于圜丘起居郎周常以为非曾布主其説乃罢合祭高宗建炎二年驾幸扬州筑坛于州南门内江都县之东南是歳冬至祀昊天上帝以太祖配【案通考作合祭天地今据宋史辑】绍兴十二年诏建圜坛于临安府行宫东南城外十三年合祭天地以太祖太宗并配
　　辽不建郊丘而以祭山为大礼其仪设天神地祗位于木叶山有树木悬牲告办班位奠祝致嘏饮福诸礼金之郊祀本于其俗有拜天之礼【端午中元重九拜天射柳歳以为常】太宗即位乃告祀天地盖设位而祭也天徳以后始有南北郊之制大定明昌其制寖备南郊坛在丰宜门外当阙之已地圜坛三成成十二陛各按辰位壝墙三匝四面各三门坛壝皆以赤土圬之冬至日合祭昊天上帝皇地祗于圜丘大定十一年始郊命宰臣议配享之礼左丞石琚言两汉魏晋以来皆配以一祖至唐高宗始以高祖太宗并配垂拱初又加以高宗宋亦尝以三帝配臣谓冬至亲郊宜从古礼帝曰唐宋以私亲不合古不足法今止当以太祖配
　　元兴朔漠代有拜天之礼衣冠尚质祭器尚纯帝后亲之宗戚助祭宪宗二年八月始以冕服拜天于日月山十二月【十二月元史祭祀志作十二日今据本纪更正】又用孔氏子孙元措言合祭昊天后土大合乐作牌位以太祖睿宗配享世祖中统二年亲征北方四月亲祀天于旧桓州之西北洒马潼以为礼皇族之外无得而与皆如其初至元十二年以受尊号告祭天地于国阳丽正门东南七里建台以祭自后国有大事皆即南郊告祭成宗即位始为坛于都城南七里遣司徒谔都岱为大行皇帝请諡成宗大徳六年三月合祭昊天上帝皇地祗五方帝于南郊遣左丞相哈喇哈斯摄事九年右丞相哈喇哈斯等言祭天国之大事也陛下虽未及亲行宜如宗庙社稷遣官摄祭歳用冬至于是命议郊祀礼中书集议曰冬至圜丘惟祀昊天上帝至西汉元始间始合祭天地王莽之制何可法也今循三代之典惟祀昊天其方丘之礼续议以闻又议前代以祖宗配享今宗庙已依时祭郊礼专祀昊天为宜诏可七月筑郊坛于丽正文明门之南是歳郊配位遂省武宗至大三年十一月有事于南郊以太祖配五方帝日月星辰从祀文宗至顺元年十月辛酉始服大裘衮冕祀昊天上帝于南郊以太祖配十二月戊午以郊礼成御大明殿受朝贺大赦自世祖混一六合至文宗凡七世而南郊亲祀始克举焉盖器物仪注至是益加详慎矣
　　明太祖洪武元年中书省臣李善长等进郊祀议言当遵古制分祭天地冬至则祀昊天上帝于圜丘以大明夜明星辰太歳从祀从之建圜丘于钟山之阳二成四出陛陛皆九级又定郊祀宗庙歳必亲祀以为常是歳有事于南郊有司议配祀太祖谦让不许二年祀上帝于圜丘以仁祖配位第一成西向七年更定内壝之内东西各三坛星辰二坛分设于东西其次东则太歳五岳西则风云雷雨五镇内壝之外东西各二坛东四海西四渎次天下神祗东西分设十年秋太祖感斋居隂雨览京房灾异之説谓人君事天地犹事父母不宜分处遂改定为合祀即圜丘旧制以屋覆之名曰大祀殿凡十二楹中石台设上帝皇地祗座毎歳正月中旬择日合祭奉仁祖配从祀丹墀四坛大明坛一夜明坛一星辰坛二内壝外二十坛五岳坛五五镇坛五四海坛四四渎坛一风云雷雨坛一山川坛一太歳坛一天下神祗坛一歴代帝王坛一凡二十四坛大臣分献建文元年正月庚辰大祀天地于南郊奉太祖配成祖迁都北京建坛正阳门南之左规制悉如南京仁宗洪熈元年正月丙戌大祀天地于南郊以太祖太宗配世宗嘉靖九年既定明伦大典益覃思制作之事郊庙百神咸欲斟酌古法厘正旧章谓大祀殿乃屋下祭帝非祭天之礼天地合祭亦非专事上帝以问大学士张璁而璁言祖制已定不敢轻议帝再卜之奉先殿太祖前亦不吉议且寝防夏言上疏请举亲蚕礼帝以古者天子亲耕南郊后亲蚕北郊适与所议郊祀相表里因令璁谕言陈郊议言因上疏言国家合祭天地及太祖太宗之并配诸坛之从祀举行不于长至而于孟春皆不应古典宜令羣臣博考诗书礼经所载及汉宋诸儒匡衡刘安世朱熹等之定论以及国初分祀之旧制陛下称制而裁之此中兴大业也帝敕礼部及羣臣各陈所见于是礼部集上羣臣所议郊礼分祭合祭言人人殊卒用夏言説命改筑圜丘坛定分祭之制帝又以夏言议降谕欲于二至日奉太祖配南北郊歳首奉太宗配上帝于大祀殿张璁等言古者郊与明堂异地故可分配今圜丘大祀殿同兆郊坛冬至礼行于报而太宗不与孟春礼行于祈而太祖不与实所不安帝曰万物本乎天人本乎祖天惟一天祖亦惟一祖止当以高皇帝配文皇帝功徳非不可配天但开天立极高皇帝肇之耳如周之王业武王实成之而配天止以后稷配上帝止以文王未闻当时争论功徳也因命寝其议己而夏言复上言二祖并配之非帝命申议于是礼臣复上议请南郊太祖专配大祀殿仍奉二祖配从之然帝心终以并配为未当十年正月祈谷礼毕谕嗣后大报与祈谷止奉太祖配十八年改行祈谷之祭于大内之元极寳殿不奉配遂为定制【明初无祈谷礼嘉靖十年始行之至隆庆初而罢】神宗万厯三年大学士张居正进郊礼图册言高皇帝初定郊礼分祭十年而竟定于合祭者诚以古今异宜适时为顺故举以歳首人之始也卜以春初时之和也歳惟一举事之节也为屋而祭行之便也列圣相承莫之或易今以冬至极寒而祼将于星露之下夏至盛暑而骏奔于炎歊之中六飞再驾以时以义斯为戾矣且成祖再造宇宙功同开创配享百余年一朝而罢之于人亦有大不安者窃以为宜遵高皇之旧制循列圣之攸行歳惟一举合祀之礼于大祀殿而奉二祖并配从之
　　大雩
　　唐肃宗乾元二年以乆旱徙东西二市祭风伯雨师修雩祀为泥土龙望祭名山大川以祈雨代宗大厯九年七月乆旱京兆尹黎干歴祷诸祠徳宗贞元元年分命朝臣祷羣神以祈雨十九年自正月不雨至于五月命分祷山川
　　梁太祖开平二年令近镇按古法禳祈旬日乃雨干化二年三月雨泽愆期令宰臣于魏州灵祠祈祷
　　后唐庄宗同光二年孟夏雩祀奉太宗文皇帝配晋高祖天福八年五月命宰臣分诣寺观祷雨
