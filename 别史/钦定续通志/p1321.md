<!-- { "loadSidebar": true } -->
　　周妇毛氏松杨人至正十五年随夫避乱麻鹥山中为贼所得胁之曰从我多与若金否则杀汝毛曰宁剖我心不愿汝金贼以刀摩其身毛大詈贼怒刳其肠而去丁尚贤妻李氏汴梁人至正十五年贼至欲虏之李怒曰我家六世义门岂能从贼以辱身乎阖门三百余口俱被害
　　李顺儿许州儒士李让女性聪慧颇涉经传年十八未嫁至正十五年贼陷钧州密迩许昌父谓其母曰吾家以诗礼相传此女必累我女闻之泣曰父母可自逃难勿以我为忧至后园自经死
　　吴守正妻禹氏名淑靖字素清绍兴人至元十六年徙家崇徳之石门是年盗陷崇徳淑靖仓皇携八嵗女登舟以避有盗数辈奔入其舟将犯之抱幼女投水死黄仲起妻朱氏杭州人至正十六年张士诚寇杭州其女临安奴仓皇言曰贼至矣我别母求一死也俄而贼驱诸妇至其家且指朱母子曰为我看守日暮我当至朱惧受辱遂与女俱缢死妾冯氏亦自经仲起弟妻蔡氏抱幼子童与乳母汤氏皆自缢及暮贼至见诸尸满室执仲起将杀之哀求得脱遂尽掠其家财而去焦士亷妻王氏博兴人飬姑至孝至正十七年毛贵乱山东官军竞出掠王被执绐曰我家墓田有藏金可共取也信之随王至墓所王哭曰我已得死所矣实无藏金汝可于此杀我乃与妾杜氏皆遇害又有赵氏女者平阳人年二十未嫁防乱赵被驱迫以行度不能免绐贼曰吾取所藏金以遗汝贼信之遂还投池而死陈淑真富州陈壁之女壁故儒者避乱移家龙兴淑真七嵗能诵诗鼓琴至正十八年陈友谅冦龙兴淑真见邻妪仓皇来告乃取琴坐牖下弹之曲终然流涕曰吾絶于斯乎父母怪问之曰城陷必遭辱不如早死明日贼至其居临东湖遂溺焉水浅不死贼抽矢胁上岸不从射杀之时同郡李宗颐妻夏婉常亦儒家女与女匿后圃中贼至挟其女共投井死
　　秦闰夫妻柴氏晋宁人闰夫前妻遗一子尚幼柴鞠之如已出未几柴有子闰夫病且死嘱抚二幼子闰夫死柴辛勤纺绩遣二子就学至正十八年贼犯晋宁其长子为贼驱迫在围中既而得脱官军至怨家诉其为贼法当诛柴引次子诣官泣诉曰往从恶者吾次子非长子也次子曰我之罪可加于兄乎鞫之至死终不易其言决狱者反疑次子非柴所出询之他囚始得其情义柴之行并释之有司上其事旌其门而复其家
　　额森呼图克防古钦察氏大宁路逹噜噶齐特穆尔布哈之妻以夫贵封云中郡君夫坐事免官居大宁至正十八年红巾贼至额森呼图克与妾玉莲走尼寺中为贼所得令与众妇缝衣拒不肯贼胁以刃骂曰我逹噜噶齐妻也汝曹贼耳我不能为针工以从贼遂遇害玉莲自缢者三贼并杀之先是其子谔勒哲年十四与父出城见执于贼谔勒哲拜哭请以身代父死贼爱其姿秀遂挈以从久之脱归访母尸并玉莲葬焉
　　吕孀妇陵州吕彦能姊也久居彦能家至正十八年贼犯陵州彦能与家人谋所往姊曰我丧夫二十年又无后不死何为苟辱身则辱吾弟矣赴井死彦能妻刘氏曰妾为君家妇二十八年兹不幸逢乱离必不负君君可自往妾入井矣与二女及子妇王氏二孙女皆溺一门死者七人
　　刘公翼妻萧氏济南人通书史至正十八年毛贵兵将至与夫谋曰妾诗书家女誓以氷雪自将傥城陷被执悔将何追妾以二子一女累君去作清白耳夫曰事未至何急于此亡何城陷萧自缢死
　　袁氏孤女建康路溧水县人年十五母严氏孀居贫病瘫痪卧床数年女事母至孝至正十二年兵火延其里邻妇强女出避火女泣曰我何忍舍母去乎入室抱母共焚死
　　徐允让妻潘氏名妙圆山隂人至正十九年与夫从舅避兵山谷间舅被执夫泣救得脱贼遂杀其夫欲强辱潘潘绐之曰我夫既死从汝必矣若能焚吾夫可无憾也兵信之聚薪以焚潘遂投火死又诸暨蔡氏者王琪妻也至正二十二年张士诚陷诸暨蔡氏避长宁乡山中兵猝至有造纸镬方沸遂投其中而死
　　赵洙妻许氏集贤大学士有壬之侄女也至正十九年红巾贼陷辽阳洙时为儒学提举夫妇共匿资善寺洙以叱贼见害许不知也贼甘言诱之令指示金银处许曰吾诗书冠冕故家不幸遇难但知守节死他不知也贼以刀胁之色不变已而知其夫死因恸哭仆地骂声不絶曰吾母居武昌死于贼吾女兄弟亦死贼今吾夫又死焉使我得报汝当醢汝矣遂遇害贼退寺僧与洙合葬焉
　　张正妻韩氏绍兴人正防尝为湖州徳清税务提领至正十九年绍兴兵变正防谓韩氏曰吾为元朝臣子义当死韩曰君果死忠吾必死节遂俱缢其女池奴年十七泣曰父母既亡吾何独生亦投崖而死【按浙江通志云次女越奴日匿山中夜守尸侧竟饿死传未载谨附识】又何氏者龙泉季鋭妻也避兵于邑之绳门岩贼至被执欲汚之与子荣儿女囘娘投崖而死
　　刘氏二女长曰贞年十九次曰孙年十七龙兴人皆未许嫁陈友谅宼龙兴其母泣谓二女曰城且破置汝何所二女曰宁死不辱父母也城陷二女登楼自缢婢郑奴亦自缢
　　于同祖妻曹氏茶陵人父徳夫教授湖湘间同祖有声诸生中因以女妻焉至正二十年茶陵陷闻妇女多被驱迫谓其夫及子曰是尚可全生乎我义不辱身以累汝遂自刭死妾李氏抱持之不得亦引刀自刭絶而复苏曰得从小君地下足矣是夕死
　　李仲义妻刘氏名翠哥房山人至正二十年县大饥平章刘哈喇布哈兵乏食执仲义欲烹之刘奔救涕泣伏地告曰吾夫瘦小不足疗饥幸烹吾以代夫死兵遂释其夫而烹刘闻者哀之
　　李宏益妻申氏冀宁人至正二十年贼陷冀宁申语其夫曰君当速去勿以我相累若贼至必以妾故害及君矣言讫投井死宏益再娶安氏居一嵗而宏益卒安时年二十泣谓诸亲曰女子一适人终身不改不幸夫死虽生何益乃自缢于柩侧
　　郑琪妻罗氏名妙安信州戈阳人幼聪慧能暗诵列女传年二十归琪琪同居百余口罗执妇道无间言琪以军功擢铅山州判官至正二十年信州陷罗度不免辄取所佩刀淬砺令铦甚琪问何为对曰时事如此为自全计耳已而兵至自刎死
　　周烈女年十九未适人父如砥为绍兴新昌典史至正二十年乡民作乱如砥与女避于邑西之客僧岭女为贼所执欲以为妻女曰我周典史女也死即死岂能从贼耶贼遂杀之
　　狄恒妻徐氏天台人恒早没徐守节不再醮至正二十年乡氏为乱避难牛囤山为贼所驱徐绐之曰吾渴甚欲求水一杯贼令自汲即投井死
　　柯节妇陈氏者长乐石梁人至正二十二年海贼劫石梁其夫适在县郭陈出避贼道与贼遇被执以行陈且行且骂贼乱捶之扶以登舟骂不已忽振衣自投江中死
　　李马儿妻袁氏瑞州人至正二十二年马儿没袁年十九誓不再嫁有王成者闻袁美挟势欲妻之袁遂往夫墓痛哭缢死树下
　　王士明妻李氏名赛儿房山人至正二十五年叛将珠展军至县李及其女皆被执士明随至军军怒逐之李谓女曰吾与汝必不得脱与其受辱不若死女曰母先杀我李即以军所遗镮刀杀其女遂自杀珠展闻之为之葬祭仍书其门曰王士明妻李氏贞节之门有司上其事为树碑焉
　　陶宗媛台州人儒士杜思防妻也归杜四载而夫亡矢志守节台州被兵宗媛方居姑丧忍死防柩为游军所执迫胁之宗媛曰我若畏死岂留此耶任汝杀我以从姑于地下尔遂遇害其妹宗婉弟妻王淑亦皆赴水死髙丽氏宣慰副使博啰特穆尔妻也至正二十七年夫死于兵谓人曰夫既死矣吾安能复事人乎乃积薪塞户以火自焚死
　　张讷妻刘氏蓝田人讷为监察御史早卒刘守志家居河东受兵刘二子衡衍俱以事外出度不能自脱遂与二妇孙氏姚氏同缢焉有华氏者大同张思孝妻为守将摩该兵所执以不受辱见杀其妇刘氏僵压姑尸大骂不已兵并杀之后家人殓其尸妇姑手犹相持不舍观音努妻布延徳济防古氏宗王赫噜之女大都被兵谓其夫曰我乃国族且年少必不容于人岂惜一死以辱家国乎遂自缢时张栋妻王氏语家人曰吾为状元妻义不可辱赴井死其姑哭之恸亦赴井死
　　安志道妻刘氏顺州人志道及刘氏之弟明理并登进士第刘避兵岩穴中军至欲汚之叱曰我弟与夫皆进士也我岂受汝辱乎军士以兵磨其体刘大骂不辍乃钩断其舌而死
　　宋谦妻赵氏大都人子妇温氏髙氏孙妇髙氏徐氏皆有姿容明兵破大都合谋曰兵且至我等岂可茍全赵即自经死诸妇四人诸孙男女六人众妾三人皆赴井死
　　齐闗妻刘氏河南彰徳人闗应募为河南千夫长战死泽潞间刘贫无所依守志不夺有来强议婚者绐之曰吾三月三日有心愿偿毕当从汝是日径往天宁寺登浮图絶顶祝天曰妾本名家女适河南齐闗今夫已死不敢失节遂投池而死
　　王宗仁妻宋氏进士褧女也宗仁家永平遇兵乱偕宋避于铧子山为军所掠行至玉田县有窥宋色美欲害宗仁者宋谓夫曰我不幸至此必不以身累君遂携一女投井死
　　王履谦妻齐氏太原人治家严肃克守妇道至正十八年贼陷太原齐与二妇萧氏吕氏及二女避难于赵庄石岩贼且至度不免顾谓二女曰汝家五世同居号为清白岂可亏节辱身以苟生哉长女曰吾夫已死今为未亡人得死为幸吕氏曰吾为中书左丞之孙义不受辱齐大哭乃与二妇二女及二孙同投崖死
　　王时妻安氏名正同磁州人平章政事祐孙女也至正十九年时以参知政事分省太原安从之任逾年贼陷太原安与其妾李氏同赴井死事闻赠梁国夫人谥庄洁
　　徐猱头妻岳氏大都人明兵入都城岳告其夫曰我等恐被驱逐将奈何夫曰事急矣惟有死耳遂火其所居夫妇赴火死其母王氏二女一子皆抱持赴火死金氏详定使四明程徐【按续宏简録作徐程与此异】妻也京城破谓其女曰汝父出捍城我三品命妇汝儒家女又进士妻不可受辱抱二嵗子及女赴井死
　　汪琰妻潘氏徽州婺源县人二十八而夫卒潘誓不他适以其夫从兄之子元圭为后时始三嵗鞫之如已出后卒元圭之子良垕有子燕山燕山卒时妻李氏年二十四无子乃守志自誓父母欲夺嫁之不聼燕山兄子惟徳娶俞氏惟徳早死二子甚幼俞守节辛勤不坠家业人称之曰三节同郡歙县呉子恭之妻蒋氏年二十八而夫亡孀居五十年卒至正十四年旌表其闾








　　钦定续通志卷五百九十三
<史部,别史类,钦定续通志>
　　钦定四库全书
　　钦定续通志卷五百九十四
　　载记【一】
　　【臣】等谨按五代之际天下分黥髠盗败之徒乗时而起各挟智力擅固封疆福泉之间为闽江以下为呉为南唐剑以南及山南西道为前后蜀湖南北为楚浙东西为呉越岭南北为南汉太原以北为东汉而荆归峡三州为南平此十国者莫不自制位号争相雄长其行事既不统于中朝故欧阳修五代史别为十国世家然攷世家之名史迁以纪侯国业既建国僭号帝制自为即不得与诸侯王比晋书以张轨李暠编于列传郑樵谓其自相悖戾因与刘渊石勒慕容瘣等并列入载记厥体韪矣五代如呉南唐前后蜀南汉东汉闽七国皆改元称号楚及呉越南平虽受命中国阳奉正朔然割据偏方各君其土与僭伪相若不可不别其主名今悉改为载记以符郑例至夏国世有西土歴宋辽金之际虽服事朝廷而偭卿不常考德明于祥符间已追帝其父逮元昊乃始显称厥后因之此当为僭国而不得为外臣也辽史列为外纪宋金二史入之列传今并改入载记附十国后庶于通史体例为得云
　　呉
