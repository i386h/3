<!-- { "loadSidebar": true } -->
　　正一天师者始自汉张道陵其后四代曰盛来居信州龙虎山传至三十六代宗演当至元十三年世祖已平江南遣使召之至【按世祖本纪至元十二年四月召四十代天师张宗演赴阙在未平宋以前传又作三十六代彼此互异】命廷臣郊劳待以客礼及见语之曰昔嵗已未朕次鄂渚尝令王一清往访卿父卿父报朕曰后二十年天下当混一神仙之言验于今矣因命坐锡宴特赐冠服命主领江南道教十八年二十五年再入觐世祖尝命取其祖天师所传玉印宝劔观之二十九年卒子与棣嗣三十一年入觐卒于京师元贞元年弟与材嗣时潮啮盐官海盐两州为惠特甚与材以术治之一夕大雨震电明日见有物鱼首龟形者磔于水裔潮患遂息大徳五年召见于上都幄殿八年授正一教主主领三山符録武宗初入觐特授金紫光禄大夫封留国公延祐三年卒四年子嗣成嗣时有张留孙者字师汉信州贵溪人少时入龙虎山为道士至元十三年从宗演入朝世祖与语称防遂留侍阙下世祖尝亲祠幄殿皇太子侍忽风雨暴至众骇惧留孙祷之立止又尝次日月山顺圣皇后得危疾亟召留孙请祷既而后梦有朱衣长髯从甲士导朱辇白兽行草问觉而异之以问留孙对曰甲士导辇兽者臣所佩法箓中将吏也朱衣长髯者汉祖天师也行草间者春时也中宫之疾其及春而瘳乎后命取所事画像进观之果如梦中所见帝大悦号为上卿命尚方铸寳劔以赐建崇真宫于两京俾居之专掌祠事十五年授教宗师特官其父至江东道同知宣慰司事时天下大定世祖思与民休息留孙待诏尚方因论黄老治道贵清浄圣人在宥天下之防深契帝意每嵗【此下至祭斗皆据世祖本纪増】于长春寿宁二宫命作醮事奏赤章于天或五七昼夜又尝命祀星祭斗大徳中加号教大宗师同知集贤院道教事武宗立升大真人知集贤院位大学士上寻加特进进讲老子推明谦让之道及仁宗即位犹恒诵其言且谕近臣曰累朝旧徳仅余张上卿尔进开府仪同三司加号辅成赞化保运教大宗师英宗初命修法事于崇真宫至治元年卒天厯元年追赠道祖神应真君其徒呉全节嗣全节字成孝【按书史防要云号闲闲】饶州安仁人年十三学道龙虎山后从留孙至京师成宗每幸上都命给庐帐车马衣服禀饩俾侍行幄大徳十一年授教嗣师既嗣职制授特进上卿教大宗师崇文道徳真人总摄江淮荆襄等处道教知集贤院道教事玉印一银印二并授之全节尝代祀岳渎还成宗问曰卿所过郡县有善治民者乎对曰臣过洛阳太守卢挚平易无为民以安靖成宗曰吾忆其人即日召拜集贤学士成宗崩仁宗至自怀孟有狂士以危言讦翰林学士阎复者事叵测全节力为言于李孟孟以闻仁宗意解复致仕去当时以为朝廷得敬大臣体而不以口语伤贤者全节盖有力焉泰定三年【此下至诸山据泰定帝纪増】命修醮事于龙虎三茅阁皂诸山生平好与贤士大夫交其推毂善类振穷周急颇有侠气卒其徒夏文泳嗣元时真大道教者金季道士刘徳仁所立也其教以苦节危行为要不妄取于人不苟侈于己五传至郦希诚居燕京天宝宫见知宪宗始名其教曰真大道授希诚太真人领教事至元五年世祖命其徒孙徳福统辖诸路真大道又三传至张志请其教益盛授演教大宗师凝神冲妙应真人志清事亲孝尤耐辛苦制行坚峻东海珠牢山旧多虎志清往结茅其上虎皆避徙然颇为人害志清曰是吾夺其所也遂去之后居临汾地大震城郭庐舎摧压死者不可胜计独志清所居裂为二无少损焉朝廷重其名给驿致之掌教事志清舍传徒歩至京师深居简出时人罕识其面兢画为图以相传焉又有太一教者始金天眷中道士萧把珍传太一三元法箓之术因名其教曰太一四传至萧辅道世祖在潜邸闻其名召至和琳赐对称防留居官邸以老请授弟子李居寿掌其教事至元十一年建太一宫于两京命居寿居之领祠事且禋祀六丁以继太保刘秉忠之法十三年赐太一掌教宗师印十六年六年辛丑以月直元辰敕居寿作祠醮奏赤章于天凡五书夜事毕敕自明年正月朔建醮长春宫凡七昼夜嵗如例以居寿为主焉









　　钦定续通志卷五百八十五
<史部,别史类,钦定续通志>
　　钦定四库全书
　　钦定续通志卷五百八十六
　　佞幸传
　　【臣】等谨案佞幸之徒便辟侧媚巧窃事权阶厉召乱与女宠宦官同祸通志特立佞幸盖沿史汉例为之考唐书无佞幸今取张易之昌宗二补入五代史辽史并有伶官而无佞幸今取敬新磨罗衣轻等改入以符郑志之例宋金二史采诸旧文元史则仍其阙焉
　　唐
　　张易之【昌宗】
　　张易之尚书左仆射行成族子美姿容幼以门防仕累迁尚乘奉御既冠通音技武后时太平公主荐其弟昌宗得侍昌宗白进易之即召见悦之兄弟皆幸出入禁中傅粉衣纨盛饰自喜即日拜昌宗云麾将军行左千牛中郎将易之司衞少卿赐甲第帛五百段给奴婢槖驼马牛充入之寻进拜昌宗银青光禄大夫追赠父雍州司戸希臧为襄州刺史母韦母臧并封太夫人不旬日贵震天下诸武兄弟及宗楚客等争造门伺望顔色亲执辔棰号易之为五郎昌宗六郎又加昌宗右散骑常侍【旧书作左散骑常侍】后毎燕集则二张诸武杂侍摴博争道为笑乐或嘲诋公卿淫蛊显行无复羞畏后思掩丑声乃诏昌宗即禁中论著引李峤张説宋之问富嘉谟徐彦伯等二十有六人譔三教珠英累加昌宗司仆卿易之麟台监权势震赫皇太子相王请封昌宗为王后不听迁春官侍郎封邺国公易之恒国公实封各三百戸后既春秋髙易之兄弟颛政邵王重润与永泰郡主窃议皆得罪缢死御史大夫魏元忠劾奏二张辠反为所搆诬元忠结太子为耐久朋引凤阁舍人张説为证翌日廷辩皆不讐然元忠犹窜岭南説亦被逐其后易之等益自肆奸赃狼藉御史台劾之乃诏宗晋卿李承嘉桓彦范袁恕已参鞫彦范等奏昌宗兄弟赃四百万法当解职昌宗大言曰臣有功于国不应免官后问宰相内史令杨再思曰昌宗主链丹剂陛下饵之而验功最大者也即诏释之归罪其兄昌仪同休皆贬官长安末后久疾居长生院昌宗恐后不讳祸且及日夜引支党谋为不轨道路皆知之至有榜其事于衢左者御史中丞宋璟亟请按治敕司刑卿崔神庆问状神庆妄奏昌宗应原璟执奏当斩后终不许神龙元年张柬之崔暐等率羽林兵迎皇太子入诛易之昌宗于迎仙院及其兄昌期同休从弟景雄皆枭首天津桥士庶欢踊脔取之一夕尽坐流贬者数十人
　　五代
　　敬新磨　　　周匝　　　　景进
　　史彦琼　　　郭从谦
　　敬新磨者以善俳事唐庄宗庄宗既好俳优能度曲为优名自目曰李天下伶人由此用事常猎于中牟践民田县令当马切谏庄宗怒将杀之新磨率诸伶擒县令至马前责之曰汝为县令独不知吾天子好猎邪奈何纵民稼穑以供税赋何不饥汝县民空此地以备吾天子驰骋汝罪当死因前请亟行刑诸伶共倡和之庄宗大笑县令乃得免新磨常奏事殿中一犬逐之新磨倚柱而呼曰陛下母纵儿女囓人庄宗大怒弯弓将射之新磨曰陛下无杀臣臣与陛下为一体杀之不祥庄宗问故对曰陛下开国改元同光天下皆谓陛下同光帝且同铜也若杀敬新磨则同无光矣乃释之时诸伶独新磨尤善俳其语最着
　　周匝庄宗嬖伶也胡栁之战为梁人所得其后灭梁入汴周匝谒于马前庄宗得之喜甚周匝对曰身陷仇人而得不死者教坊使陈俊内园栽接使储徳源之力也愿乞二州以报此两人庄宗皆许以为刺史郭崇韬谏曰陛下所与共取天下者皆英豪忠勇之士而封赏未及今以伶人为刺史恐失天下心因格其命逾年而伶人屡以为言庄宗谓崇韬曰吾已许周匝矣使吾惭见此二人公言虽正然当为我屈意行之卒以俊为景州刺史徳源为宪州刺史
　　景进与史彦琼郭从谦庄宗时并见亲幸而进尤居中用事常出入宫掖侮弄搢绅军机国政皆与参决羣臣愤嫉莫敢言或反相附托四方藩镇货赂交行庄宗遣进等出访民间事无大小皆以闻毎进奏事殿中左右皆屏退三司使孔谦兄事之呼为八哥庄宗初入洛居唐故宫室嫔御未备遣进等采邺美女千人以充后宫进等縁以为奸军士妻女因而逃逸者数千人魏王继岌已破蜀刘皇后听宦者谗言遣继岌贼杀郭崇韬崇韬素嫉伶人常裁抑之伶人由此皆乐其死皇弟存乂崇韬之壻也进谗于庄宗曰存乂且反为妇翁报仇乃因而杀之朱友谦先以梁河中降晋及庄宗入洛伶人皆求赂于友谦友谦不能给进乃谗友谦曰崇韬且诛友谦不自安必反宜并诛之于是及其将五六人皆族灭之天下不胜其冤进官至银青光禄大夫检校左散骑常侍兼御史大夫上柱国
　　史彦琼者为武徳使居邺都魏博六州之政皆决彦琼自留守王正言而下俱俛首承事之时郭崇韬以无罪见杀天下未知其死也见京师杀其诸子因相崇韬杀魏王继岌而自王于蜀矣以故族其家邺人闻之方疑已而朱友谦又见杀友谦子建徽为澶州刺史诏彦琼杀之彦琼夜半驰出城邺人因惊曰刘皇后怒崇韬之杀继岌也已弑帝而自立急召彦琼计事邺都大恐贝州人有来邺者此语以归戍卒皇甫晖闻之遂劫赵在礼作乱在礼至馆陶邺都巡检使孙铎见彦琼求兵御贼彦琼不肯与贼至彦琼以兵登北门闻贼呼声大恐弃兵遁归京师在礼之得入于邺以成其叛乱者由彦琼启而纵之也
　　郭从谦优名门髙以尝有军功为从马直指挥使拜崇韬为叔父又为皇弟存乂养子崇韬死存乂见囚从谦置酒军中愤然流涕称二人冤时从马直军士王温宿衞禁中夜谋乱事觉被诛庄宗戏从谦曰汝党存乂崇韬负我又教王温反复欲何为从谦恐退而激其军士曰帝以王温故俟破邺尽坑尔曹军士信之皆欲为乱李嗣源兵反向京师庄宗东幸汴州而嗣源先入庄宗至万胜不得进军士离散复东幸汜水谋扼闗以拒四月丁亥从驾黄甲马军阵于宣仁门步军阵于五凤门以俟庄宗入食内殿从谦自营中露刃注矢驰攻兴教门与黄甲军相射庄宗闻乱率诸王衞士击之乱兵纵火焚门縁城而入庄宗击杀数十百人乱兵从楼上射帝帝伤重踣于绛霄殿廊下皇后诸王左右皆奔走至午时帝崩五坊人善友聚乐器而焚之嗣源入洛得其骨葬新安之雍陵以从谦为景州刺史已而杀之【按明宗入洛兵力甚盛无难诛一从谦乃反宠以刺史既久而后杀之盖明宗方幸从谦先为举事是以加之宠秩及事已定而畏忌物议始袒晋忠杀里克之术以求解于众口非如胡寅畏其兵众难图之説也伏读通鉴辑览】
　　【御批责明宗于从谦初无杀之之心而审已度世知为清议所不容姑借此塞谤诚为千古不易之论恭録识之】
　　钦定续通志卷五百八十六
　　钦定四库全书
　　钦定续通志卷五百八十七
　　佞幸传【二】
　　宋
　　弭徳超　　　侯莫陈利用　赵赞【郑昌嗣】
　　王黼　　　　朱勔　　　　王继先
　　曾觌【龙大渊】　张説　　　　王抃
　　姜特立【谯熙载】
