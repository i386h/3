<!-- { "loadSidebar": true } -->
　　代宗皇帝讳豫肃宗长子也母曰章敬皇后吴氏宗诸孙百余人代宗最长聪明寛厚喜愠不形于色而好学强记初名俶封广平郡王禄山陷京师代宗从肃宗搜兵灵武以为兵马元帅时朝廷草创兵募寡弱代宗推心示信招怀流散比至彭原兵众数万及肃宗回幸凤翔时房琯郭子仪继战不利贼锋方鋭屡来寇袭代宗选求勇干频挫其锋及兴师进讨回纥叶防王子率兵入助勇冠诸蕃代宗优接之与结为兄弟乃以李嗣业为前军郭子仪为中军王思礼为后军屯于香积寺贼众十万阵于其北而别伏精骑于阵东欲袭官军之后朔方左厢兵马使仆固怀恩引回纥就击之翦灭殆尽李嗣业又与回纥出贼阵后与官军夹击之贼遂大溃贼将之守长安者闻败弃城走遂复京城乃留思礼屯于苑中代宗率大军以东贼将严庄拒于陜州代宗率子仪等与战于州西大败之安庆绪奔于河北遂复东都肃宗还京师进封楚王乾元元年三月徙封成王四月立为皇太子乃更名豫【新书初太子生之嵗豫州献嘉禾于是以为祥更今名】寳应元年四月肃宗寝疾诏皇太子监国及肃宗疾笃张皇后恶李辅国欲与太子诛之太子不可后乃与越王系谋以肃宗命召太子入宫中官李辅国程元振知之止太子无入即勒兵入宫杀系及兖王僴而幽皇后于别殿是夕肃宗崩元振等乃迎太子见羣臣于九仙门明日发丧己巳即皇帝位于柩前甲戌以子奉节郡王适为天下兵马元帅郭子仪罢副元帅乙亥进封适为鲁王兵部尚书判元帅行军闲廏等使李辅国进号尚父飞龙闲廏副使程元振为右监门将军五月壬午以李辅国为司空兼中书令余如故【按新纪及宰相表皆不言兼中书令李辅国传云尊为尚父又册进司空兼中书令新纪表脱误又按旧书作五月己夘朔新书作五月壬午通鉴亦同今从新书】丙戌嗣鲁王宇改封邹王李光弼进封临淮王庚寅追尊母为皇太后丙申李光弼及史朝义战于宋州败之改乾元大小钱并一当一以户部侍郎同中书门下平章事元载充度支转运使【按肃宗本纪寳应元年建辰月载已同平章事矣此乃充转运使耳旧纪误仍以同平章事作新衔今据考证改】丁酉大赦赐文武官阶爵刺史予一子官子为父后者勋一转免民诸色逋赋进封子益昌郡王邈为郑王延庆王迥韩王追复庶人王氏为皇后瑛珤琚皆复其封号棣王琰永王璘并与昭雪六月辛亥追废皇后张氏越王系兖王僴皆为庶人己未罢尚父李辅国判元帅行军及兵部尚书闲廏等使辛酉以辅国为博陆王罢中书令秋七月辛巳观军容使鱼朝恩封冯翊郡开国公宦官程元振为镇军大将军保定郡开国公乙酉杀襄州刺史裴茙【按来瑱传作裴茙通鉴亦同旧书作裴义新书作裴茂疑误今从来瑱传改正】八月辛未台州人袁晁反陷台州连陷浙东州县乙亥徙封适为雍王【按徳宗纪在八月旧书作九月丁丑误】九月丁丑以山南东道节度使来瑱为兵部尚书同中书门下平章事节度如故程元振进封邠国公丙申右仆射山陵使裴冕贬施州刺史回纥来请助讨贼冬十月辛酉诏天下兵马元帅雍王适统河东朔方及诸道行营回纥等兵十余万讨史朝义会军于陜州加朔方行营节度使大宁郡王仆固怀恩同中书门下平章事壬戌盗杀李辅国癸酉雍王适克怀州甲戌与史朝义战于横水大败之乙亥雍王克东都十一月丁亥朝义将薛嵩以相衞洺邢四州降丁酉张忠志以赵定深恒易五州降十二月庚戌太子太师邠国公韦见素薨辛未仆固怀恩为尚书左仆射兼中书令灵州大都督府长史河北副元帅【按怀恩传雍王以元帅为中军拜怀恩同中书门下平章事为之副通鉴亦云加左仆射兼中书令新书皆不载疑脱误新书通鉴皆在十一月己亥旧书在十二月辛未】吐蕃陷临洮秦成渭等州
　　广徳元年春正月癸未以国子祭酒刘晏为吏部尚书同中书门下平章事度支诸使如故甲申史朝义自杀【按考异云诸军围朝义于莫州已在去年十一月末而河洛春秋云围城四十日仆固怀恩旧传亦云攻守月余然则朝义之死必在今年正月明矣诸书皆云朝义此年正月被杀而实録误在寳应元年十一月旧纪因之又脱十一月字今从新书】其将李怀仙以幽州降田承嗣以魏州降壬寅削来瑱官爵长流播州寻赐死闰月戊申以史朝义降将张忠志为检校礼部尚书清河郡王充成徳军节度使赐姓名李寳臣薛嵩为检校刑部尚书相衞等州节度使李怀仙检校兵部尚书兼侍中武威郡王幽州节度使田承嗣检校户部尚书鴈门郡王魏博等州都防御使三月甲辰山南东道兵马使梁崇义杀大将李昭据城自固乃授崇义山南东道节度使辛酉宗皇帝于泰陵庚午肃宗皇帝于建陵夏四月庚辰河南副元帅李光弼奏生擒袁晁浙东州县悉平六月癸未以陈郑泽潞节度使李抱玊检校司空封武威郡王河中节度使王昂检校刑部尚书封防国公同华节度使李怀让检校工部尚书同日入省甲午同华节度使李怀让为程元振所构自杀秋七月壬寅羣臣上尊号曰寳应元圣文武孝皇帝壬子大赦改元免民逋负户三丁免其一庸调给复河北三年以雍王适兼尚书令仆固怀恩加太保给功臣铁券藏名于太庙图形于凌烟阁丁巳仆固玚充朔方行营节度使是月吐蕃寇河陇入大震关陷兰廓河鄯洮岷等州八月仆固怀恩反于汾州九月壬寅遣裴遵庆慰抚之乙丑泾州刺史髙晖叛附于吐蕃冬十月辛未髙晖引吐蕃犯京畿寇奉天武功盩厔等县自司竹园渡渭循南山而东壬申雍王适为关内兵马元帅郭子仪副之癸酉渭北行营兵马使吕日将及吐蕃战于盩厔败之乙亥又战败绩丙子帝如陜州丰王珙有罪伏诛戊寅吐蕃入京师立广武王承宏为皇帝辛巳车驾至陜州郭子仪在商州会六军使张知节乌崇福长孙全绪等率兵继至旧将王甫招京城少年大击鼓于朱雀街吐蕃震慑奔溃庚寅子仪复京城壬辰以元载判元帅行军司马癸巳以郭子仪为西京留守髙晖闻吐蕃溃东走至潼关守将李伯越擒杀之十一月辛丑削程元振官爵放归田里壬寅广州市舶使吕太一反逐其节度使张休十二月甲午帝至自陜州乙未苗晋卿裴遵庆罢宗正卿李岘为黄门侍郎同中书门下平章事丙申放承宏于华州吐蕃陷松州维州
　　二年春正月癸卯尚书右丞顔真卿为刑部尚书充朔方宣慰使癸亥刘晏李岘罢右散骑常侍王缙为黄门侍郎太常卿杜鸿渐为兵部侍郎同中书门下平章事罢度支使以户部侍郎第五琦专判度支及诸道盐铁转运铸钱等使郭子仪兼河东副元帅河中观察等使二月己巳立雍王适为皇太子【新旧书徳宗纪皆在二月新书代宗纪在正月】癸酉帝朝献于太清宫甲戌享于太庙乙亥有事于南郊己丑大赦赐内外官阶爵三月辛丑给复河南府二年夏四月癸未制仆固怀恩先任灵州大都督府长史单于镇北副元帅朔方节度使宜并停其太保兼中书令大宁郡王如故秋七月己酉李光弼薨八月丁夘王缙为侍中持节都统河南淮南山南东道节度行营事进封太原郡公壬申王缙罢侍中癸巳王缙兼领东京留守九月丙午河东节度使辛云京检校尚书右仆射同中书门下平章事太原尹北京留守郭子仪加太尉充北道邠宁泾原河西已东通和吐蕃及朔方招抚使陈郑泽潞节度使李抱玉进位司徒充南道通和吐蕃使凤翔秦陇临洮已东观察使子仪让太尉许之己未劒南节度使严武及吐蕃战于当狗城败之冬十月丙寅仆固怀恩引吐蕃寇邠州节度使白孝徳闭城拒守丁卯寇奉天京师戒严辛未朔方兵马使郭晞及吐蕃战于邠州西败之严武奏収吐蕃盐川城十一月乙酉吐蕃溃走京师解严河西节度使杨志烈及仆固怀恩战于灵州败绩
　　永泰元年春正月癸巳朔大赦改元戊申李抱玉兼凤翔陇右节度使兼南道通和吐蕃凤翔秦陇临洮已东观察处置等使仍命四镇行营节度使马璘为副和吐蕃使二月戊寅党项羗寇富平焚定陵寝殿三月丙午李抱玉让司徒改授左仆射同平章事庚戌吐蕃请和宰臣元载杜鸿渐与吐蕃使盟于兴唐寺夏四月戊子太保致仕苗晋卿薨庚寅剑南节度使检校吏部尚书严武卒五月癸丑以尚书右仆射定襄郡王郭英乂为成都尹充剑南节度使秋七月辛卯淄青兵马使李怀玉逐其节度使侯希逸以郑王邈为平卢淄青节度大使令怀玉权知留后事九月仆固怀恩诱回纥吐蕃党项奴刺寇边怀恩死于灵州己酉郭子仪自河中至进屯泾阳李忠臣屯东渭桥李光进屯云阳马璘郝庭玉屯便桥骆奉仙李伯越屯盩厔李抱玉屯凤翔周智光屯同州杜冕屯坊州帝亲率六军屯苑内丁巳同华节度使周智光及吐蕃战于澄城败之智光入鄜州杀其刺史张麟遂焚坊州冬十月己未吐蕃至邠州与回纥入寇辛酉寇奉天癸亥寇同州丁卯回纥请降癸酉郭子仪及吐蕃战于灵台败之京师解严闰月辛夘李怀光克灵州丙午封朔方大将孙守亮等九人为异姓王李国臣等十三人为同姓王丁未百官请纳职田充军费戊申进封渭北节度使李光进为武威郡王以刑部侍郎路嗣恭检校工部尚书朔方节度使充关内副元帅劒南西山兵马使崔旰反寇成都邛州柏茂林泸州杨子琳劒南李昌巙皆起兵讨旰蜀中乱十一月宰臣河南都统王缙请减诸道军资钱四十万贯修洛阳宫从之大厯元年春二月丁亥朔释奠于国学乙未贬刑部尚书顔真卿为峡州员外别驾壬子杜鸿渐兼成都尹充山南西道劒南东川等道副元帅癸丑以山南西道节度使张献诚兼充劒南东川节度使邛州刺史柏茂林充邛南防御使劒南西山兵马使崔旰为茂州刺史充劒南西山防御使三月癸未张献诚及崔旰战于梓州败绩夏六月戊戌以淮南节度使崔圆检校尚书右仆射秋八月壬寅以茂州刺史崔旰为成都尹劒南西川节度使邛州刺史柏茂林为邛南节度使癸卯鱼朝恩加内侍监判国子监事充鸿胪礼賔等使进封郑国公九月辛巳吐蕃陷原州冬十一月甲子大赦改元十二月癸卯周智光反杀前虢州刺史厐充
　　二年春正月丁巳郭子仪讨周智光甲子智光伏诛戊寅给复同华二州两年二月丙戍封华州牙将姚怀为感义郡王李延俊为承化郡王夏四月癸酉以工部侍郎徐浩为岭南节度使六月壬寅荆南节度使衞伯玉封城阳郡王秋七月戊申右散骑常侍于休烈为检校工部尚书知省事八月壬寅杀驸马都尉姜庆九月甲寅吐蕃寇灵州进寇邠州郭子仪屯于泾阳京师戒严是秋桂州山獠反冬十月戊寅路嗣恭及吐蕃战于灵州败之京师解严甲申减京官职田三分之一给军粮十一月庚申改黄门侍郎依旧为门下侍郎
