<!-- { "loadSidebar": true } -->
　　至元元年春正月癸巳申命亷访司察郡县劝农官勤惰达大司农司以慿黜陟二月甲寅朔革冗官乙夘车驾将田于栁林以御史台臣谏而止三月癸未朔遣五府官决天下囚御史台臣言丞相已领军国重事省院台官俱不得兼领各卫从之平伐都云定云酋长宝郎天都虫等来降即其地复立宣抚司参用其土酋为官庚子御史台臣言髙丽为国首效臣节而近年屡遣使往选取媵妾至使生女不举女长不嫁乞赐禁止从之乙巳以中书左丞旺结参知政事许有壬知经筵事封安南世子陈端午为安南国王夏四月癸丑朔诏诸官非节制军马者不得佩金虎符辛酉以江南行御史台中丞布哈为中书省参知政事己巳加腾吉斯开府仪同三司己夘诏翰林国史院纂修累朝实録及后妃功臣列传庚辰罢功徳典瑞营缮集庆翊正羣玉缮工金玉珠翠诸提举司以萨题为御史大夫禁犯御名五月戊子帝如上都遣使者诣曲阜孔子庙致祭壬辰命严諡法以絶冒滥甲辰巴延请以右丞相让腾吉斯诏不允以腾吉斯为左丞相【按巴延传是时萨敦已卒纪畧之】六月庚辰腾吉斯作乱及其弟塔喇海皆伏诛诸王鸿和特穆尔自杀执皇后巴约特氏幽于别所秋七月辛巳朔以满济勒噶台阿恰齐并为御史大夫壬午巴延弑皇后巴约特氏于开平民舍壬辰加满济勒噶台银青荣禄大夫开府仪同三司领承徽寺壬寅专命巴延为中书右丞相罢左丞相不置乙巳罢雅克特穆尔腾吉斯举用之人戊申诛达哩及阿恰齐等于市诏曰曩者文宗皇帝以雅克特穆尔尝有劳伐父子兄弟显列朝廷而辄造事衅出朕逺方文皇寻悟其妄有防传次于予雅克特穆尔贪利防弱复立朕弟伊埒哲伯不幸崩殂今丞相巴延追奉遗诏迎朕于南既至大都雅克特穆尔犹懐两端迁延数月天陨厥躬巴延等同辞翊戴乃正宸极后萨敦达哩腾吉斯相袭用事交通宗王鸿和特穆尔图危社稷阿恰齐亦尝与谋頼巴延等以次掩捕明正其罪元凶搆难贻我皇太后震惊朕用兢惕永惟皇太后后其所生之子一以至公为心亲挈大宝畀予兄弟迹其定防两朝功徳隆盛近古罕比虽尝奉上尊号揆之朕心犹为未尽已命大臣特议加礼巴延为武宗捍御北边翼戴文皇兹又克清大憝明饬国宪爰赐达尔罕之号至于子孙世世永赖可赦天下八月癸亥诏以岐阳王谔勒哲特穆尔知枢宻院事特穆尔布哈并为御史大夫甲子加谔勒哲特穆尔太传己夘议尊皇太后为太皇太后许有壬谏以为非礼不从九月庚辰朔车驾驻扼虎岭丙戍赦丁亥封知枢宻院事竒尔济苏为宜国公太保中书平章政事鼎珠为宣徳王庚子御史台臣言国朝初用宦官不过数人今内府执事不下千余乞依旧制裁减冗滥广仁爱之心省糜费之患从之丙午诏以乌撒乌防之地四川行省是月帝还大都冬十月丙辰以大司农塔斯哈雅为太尉置僚属商议中书省事丁巳以达实特穆尔为太禧院使议军国重事流鸿和特穆尔达哩腾吉斯子孙于边地癸亥流御史大夫谔勒哲特穆尔于广海安置选省院台宗正府通练刑狱之官分行各道与亷访司审决天下囚戊辰监察御史吕思诚等十九人劾奏彻尔特穆
　　尔之罪不听皆辞去惟陈允文以不署名留十一月庚辰敕以所在儒学贡士庄田租给宿卫衣粮诏罢科举乙酉巴延请内外官悉循资铨注今后无得保举涩滞选法从之丁酉以户部尚书徐奭吏部尚书鼎珠参议中书省事戊戌召前知枢宻院事布敦实喇布哈寳喇徳格还京师辛丑诏改元统三年仍为至元元年【按年号袭旧于古未闻袭其名而不蹈其实更为无益伏读通鉴辑覧】
　　【御批谓法祖贵乎遵循成宪岂在沿用旧名泃为至论谨録识之】　十二月丁巳诏巴延领宫相府壬戌命四川云南行省保选蛮夷官以俟铨法乙丑奉玉册玉宝上太皇太后尊号曰赞天开圣徽懿昭宣贞文慈佑
　　储善衍庆福元太皇太后丁丑西番贼起遣兵撃之戊寅防古国子监成闰月乙酉诏四川盐运司仍于官井造盐余井听民煮造收其课十之三壬辰诏宗室托克托穆尔袭封荆王赐金印命掌莽赉诸军设立王府官属戊戍御史台臣复劾奏中书平章政事彻尔特穆尔罪罢之壬寅流彻尔特穆尔于南安是嵗赐天下田租之半
　　二年春正月置都水庸田使司于平江二月丁酉遣尊帝生母玛里达为贞裕徽圣皇后庚子进封宣靖王迈努为益王三月甲戍复四川盐井之禁以旺嘉努为宣政院使加金紫光禄大夫夏四月丁丑朔禁民间私造格例戊寅封驸马博啰特穆尔为毓徳王丁亥禁服麒麟鸾凤白兎灵芝双角五龙八龙九龙万夀福夀字赭黄等服庚寅以知枢宻院事特穆尔布哈为中书平章政事萨题为御史大夫戊戍帝如上都以中书左丞耿焕为侍御史王徳懋为中书左丞五月丙午朔黄河复于故道六月庚辰命中书平章政事昂吉尔知经筵事戊子以特穆尔布哈为江浙行省左丞相辛夘礼部侍郎呼喇台请复科举取士之制不听秋七月庚戊以鼎珠索诺木参议中书省事庚申禁隔越中书口传敕防冒支钱粮癸酉命宗王布埓齐驸马伊噜布哈特古斯嘉珲镇苏鲁克吉鲁尔之地八月甲戍朔日有食之壬辰立屯卫于满济勒噶之地庚子诏强盗皆死盗牛马者劓盗驴骡者黥额再犯劓盗羊豕者墨项再犯黥三犯劓劓后再犯者死盗诸物者照其数佑价省院台五官府三年一次审决着为令九月癸亥弛巩昌总帅府汉人军器之禁戊辰帝还大都冬十月己亥诏每日右丞相巴延太保鼎珠中书平章政事博啰昂吉尔聚议于内廷平章政事塔斯哈雅右丞衮布巴勒参知政事纳琳许有壬等聚议于中书十一月壬子以诺海为湖广行省平章政事讨广西叛猺丁巳遣河南行省平章政事伊噜布哈于西番为僧癸亥安置宗王布埒齐于梧州辛未禁弹弓努箭袖箭是嵗以雅克特穆尔居第赐灌顶国师纳木喀僧格号大觉海寺塑千佛于其内
　　三年春正月癸卯广州増城县民朱光卿反其党石昆山钟大明率众从之伪称大金国改元赤符命指挥噶扎尔江西行省左丞实迪讨之戊午帝猎于柳林凡三十五日监察御史超台宋绍明进諌帝嘉纳之赐金币超台等固辞帝曰昔魏徴进諌唐太宗未尝不赏汝其受之二月壬申朔日有食之棒胡反于汝寜信阳州破归徳府鹿邑焚陈州屯营于杏冈命河南行省左丞庆通讨之丙子立船户提举及提领司定船户科差甲申定服色器皿舆马之制辛卯赈江浙等处饥民开所在山埸河泊之禁广西猺贼复反命湖广行省平章诺海江西行省平章图噜黙色哈雅讨之庚子中书参知政事纳琳等请立采珠提举司先是尝立提举司泰定间以其烦扰罢去至是纳琳请复立之且以采珠户四万赐巴延三月戊午立鸿吉哩氏巴延呼图克为皇后乙丑以宗王雅克特穆尔为大宗正府扎尔固齐夏四月癸酉禁汉人南人髙丽人不得执持军器凡有马者拘入官己卯帝如上都壬午髙丽王喇特纳实哩朝贺还国【此与前文喇特纳实哩非一人】并其从官赐与有差辛卯合州大足县民韩法师反自称南朝赵王己亥惠州归善县民聂秀卿谭景山等与朱光卿相结为乱命江西行省左丞实迪捕之是月诏省院台部宣慰司亷访司及部府幕官之长并用防古色目人禁汉人南人不得习学防古色目文字五月辛丑民间讹言朝廷拘刷童男童女一时嫁娶殆尽戊申诏汝寜棒胡广东朱光卿聂秀卿等皆系汉人凡汉人官于省台院及翰林集贤者可讲求诛捕之法以闻甲寅诏哈玛尔图及图沁特穆尔为太尉各设僚属幕官西番贼起杀镇西王子丹巴立行宣政院以额森特穆尔为院使往讨之壬戌命四川行省参知政事吉里等捕反贼韩法师秋七月癸卯车驾出猎丁未如龙冈洒马乳以祭庚申诏除人命重事之外凡盗贼诸罪不须候五府官审録有司依例决之是月朱光卿就擒八月辛巳京畿盗起癸未弛髙丽执持军器之禁仍令乗马戊子汉人镇遏生番处并开军器禁是月帝还大都九月己酉立四川湖广江西江浙行枢宻院冬十月乙亥命江浙行省丞相吹斯戬提调海运十一月丙午立屯田于雄州癸亥赈宣徳等处地震死伤人户十二月以满济勒噶台为太保分枢宻院镇北边巴延请杀张王刘李赵五姓汉人帝不从征西域僧桑结喇嘛至京师号灌顶国师赐玉印
　　四年春正月丙申以地震赦天下诏内外亷能官父母年七十无侍丁者附近铨注以便侍养是月诏修曲阜孔子庙二月丁卯罢河南江西江浙湖广四川等处行枢宻院庚午车驾猎于栁林三月辛酉命中书平章政事昻吉尔监修至正条格夏四月辛未以特黙齐济尔噶岱为中书平章政事癸酉以托克托为御史大夫乙亥命昻吉尔为奎章阁大学士兼知经筵事己夘帝如上都河南执棒胡至京师诛之五月辛酉诏土番宣慰司军士许乗马执兵器湖广行省原领新化洞古州潭溪龙里洪州诸洞三百余处洞民六万余户分靖州是月命佛嘉律为考功郎中乔林为员外郎魏宗道为主事考较天下郡县官属功过命阿勒锦复为中书平章政事六月辛巳袁州民周子旺反寻伏诛是月漳州路南胜县民李志甫反围漳州守将吹斯戬与战不利诏江浙行省平章拜布哈发浙闽江西广东军讨之秋七月壬寅诏以巴延有功立生祠于涿州汴梁八月癸亥朔日有食之甲申云南老告土官八那遣侄那赛赍马来朝为立老告军民总管府是月帝还大都十一月丁夘立绍熙府军民宣抚都总使司十二月戊戌立邦牙等处宣慰司都元帅府及总管府壬寅以宣徽使伯勒竒尔布哈为御史大夫
　　五年春正月癸亥禁滥予僧人名爵二月庚子免广海添办盐课万五千引夏四月帝如上都秋七月戊寅诏诸王位下官毋入常选八月丁亥帝还大都九月丁巳以沈阳饥赈之冬十月壬辰禁倡优盛服许男子裹青巾妇女服紫衣不许戴笠乗马甲午以巴延为大丞相加元徳上辅功臣之号赐七宝玉书龙虎金符十一月戊辰开封杞县人范孟反诈称诏使杀河南行省平章政事伊噜特穆尔左丞齐喇亷访使谔勒哲布哈等寻伏诛十二月辛卯复立都水庸田使司于平江先是尝置而罢至是复立是岁敕赐曲阜宣圣庙碑
