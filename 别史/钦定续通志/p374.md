<!-- { "loadSidebar": true } -->
　　唐自宣宗即位盐法益宻粜盐少私盗多者讁观察判官户部侍郎判度支卢宏正以两池盐法敝遣巡院官司空舆更立新法其课加倍后户部侍郎裴休为盐鐡使上盐法八事其法皆施行两池课大増至后兵遍天下诸镇擅利两池为河中节度使王重荣所有歳贡盐三千车中官田令孜募新军五十四都餫转不足倡议两池复归盐鐡使而重荣究不奉诏　后唐庄宗同光三年敇魏府每年所徴随丝盐钱每两量与减放明宗天成元年敇诸州府百姓合散蚕盐依夏税限纳钱晋高祖天福元年敇洛京管内食盐每斗量为减价周太祖广顺二年敇青白二盐池依前旧例置官抽税世宗显徳三年敇漳河以北州府管界先是官场粜盐今后除城郭草市内仍旧禁法其乡村并不许盐货通商逐处有咸卤之地一任人民煎链兴贩不得逾漳河亦不得通商界　五代时盐法太峻宋太祖建隆二年始定官盐阑入禁法凡禁之地官立标识候望以晓民其颗盐末盐通商之地各随其利便雍熈后以用兵乏馈饷令商人输刍粟塞下增其直令江淮荆湖给以颗末盐太宗端拱二年置折中仓听商人输粟京师优其直给江淮茶盐仁宗康定元年诏商人入刍粟陜西并邉愿受东南盐者加数予之而河北复出三税法亦以盐代京师所给缗钱然东西盐利特厚商旅不愿受金帛皆愿得盐江湖漕盐既襍恶又官估髙故百姓利食私盐而并海民以鱼盐为业用工省而得利厚无赖之徒盗贩者众捕之急则起为盗贼江淮间虽衣冠士人狃于厚利或以私盐为事江西则防州地连广南而建之汀州与防接防盐既不善汀故不产盐多盗贩广南盐以射利盐法于是大壊神宗熙寜时转运使沈希顔更为法请假常平钱自买解盐卖之本路然其制亦不能尽行南渡后官给本钱诸州置仓令商人置钞算孝宗乾道六年户部侍郎叶衡奏今日财赋之源煮海之利居其半然年来课入不増商旅不行者皆私贩之害也乞委官分路措置诏酌行之寜宗庆元初以提举陈损之言改盐课剰钞为正支而课愈重盐法益多矣　辽太祖时以所得汉民数多即八部中分古汉城别为一部治之城有盐池之利八部皆取食之及征幽蓟还次于和拉泺命取盐给军自后泺中盐益多上下足用太宗会同初晋献十六州地而瀛莫在焉始得河间煮盐之利置院于香河县于是燕云迤北暂食沧盐一时产盐之地如渤海镇城海阳丰州阳洛城广济湖等处五京计司各以其地领之　金世宗大定三年定军煮私盐及盗官盐之法命明安穆昆巡捕二十五年置山东等七盐司章宗明昌二年省臣以山东盐课不足由盐司官出巡不敢擅捕遂诏自今如有盗贩听盐司官辄捕民私煮及藏匿则约所属收捕太和六年右丞相内族宗浩参知政事贾言国用最重盐课今山东亏课甚多盖以私煮盗贩者成党盐司既不能捕统军司按察司亦不为禁宜立制以各官在职时増亏之寔令盐司逹省部以为陞降遂诏请统军招讨司所部有犯者罚并令按察使有司察之　元自太宗时始行盐法世祖中统二年复申定之至元十九年议设盐使司卖盐引法择利民者行之仍令按察司磨刷运司文卷元初朝廷之用盐利居十之八两淮盐当天下之半法日以坏【按官卖盐之制宋熙宁中转运使沈希顔行之本路至元代遂为定制】以郝彬行户部尚书省经理之彬请度舟楫所通道理所均建六仓煮盐于场运积之聴羣商于转运司探仓筹定乃买劵文宗天厯二年行省复请令商贾入粟中盐【按元中盐之法令商以粟易盐引即明制中盐之始也元则各行省施其法明则令商人输粟于邉给照再赴盐场领引鬻盐耳】至顺帝元綂二年京师置局鬻盐于南北城官自粜卖　明太祖洪武初诸产盐地次第设官两淮等都转运使六广东等盐课提举司七盐课司一然明代盐法开中最善于山西诸仓或入米一石或一石三斗给淮盐一小引商人即以原引赴所在官司缴之故转运省而邉储充其后各行省邉境多召商中盐以为军储盐法邉计相辅而行后定中盐例输米临濠开封陈桥襄阳安陆荆州归州大同太原孟津北平河南府陈州北通州诸仓计道里近逺自五石至一石先后増减则例不一率视时缓急米直髙下中纳者利否道逺地险则减而轻之成祖即位以北京诸卫粮储缺乏悉停天下中盐专于京卫开中后以安南新附饷益难继于是诸所复召商中盐他邉复以次及英宗正统三年寜夏总兵官史昭以邉军缺马乃奏请纳马中盐然中马之始騐马掣盐既而纳银于官以市马银入布政司宗禄屯粮修邉振济悉由于此银尽而马不至邉储亦将告匮于是召商中淮浙长芦盐以纳之旧例中盐户部出榜召商无径奏者富人吕铭等托势要奏中两淮存积盐中防允之户部尚书马昂不能执正由是势豪多为搀中商人既以失利盐法于是遂坏后给事中管懐理虽极言其亦不能行虽督理盐法者必遣重臣然终不如明初之法充边储而清积矣
　　鐡冶之课后唐明宗长兴元年敇今后不计农器烧器动使诸物并许百姓逐便自铸上纳农器钱随夏秋二税送纳晋髙祖天福六年敇诸道鐡冶三司今后许百姓所便铸造　宋徽宗政和间臣僚言诸路产鐡多民资以为用请仿茶盐法而鬻之于是户部言详度官置炉冶收鐡给引召人通市　辽太祖时哈凖部多鐡置冶及得东平县地产鐡乃置采链者随赋供纳又鐡利州亦多鐡置冶　金海陵正隆三年遣使检视随路鐡冶章宗泰和时李复亨奏民间销毁农具以给军器臣窃以为未便汝州鲁山保丰邓州南皆产鐡募工置冶可以获利且不厉民从之　元鐡冶置于世祖中统三年后遣重臣督之鼔铸农器为局卖之后又立鐡冶总管府及提举司专司其事　明太祖洪武六年置江西等鐡冶一十三所后成祖永乐时设于四川诸处至英宗正统十四年广州置鐡厰以盐课提举司领之禁私贩如盐法云
　　茶之法唐宣宗大中初盐鐡转运使裴休请正茶商之税委彊干官吏于出茶山口布置把捉量加半税昭宗天祐末卢龙节度使刘仁防禁南方茶自撷山为茶号其山曰大恩以邀利　宋太祖干徳五年诏民茶折税外悉官买收藏【按宋时茶已盛行有产茶之十三蕲州曰王祺石桥洗马黄州曰麻城庐州曰王同舒州曰太湖罗源夀州曰霍山麻歩开顺口光州州商城子安其各之外建茶亦别置务所制龙鳯各式以佳者充贡南渡以后各特置官者则有洪州江州兴国军潭州建州诸处焉】太宗太平兴国八年乃诏禁伪茶端拱二年置折中仓听商人输粟京师给江淮茶与盐法相同其收茶之法凡百姓所输税愿折茶者亦折为茶谓之折税其鬻茶之法凡民鬻茶者皆售于官其以给日用者谓之食茶出境则给劵商贾之愿贸易者入钱若金帛京师货务以射六务十三茶【按射茶之法即以货物易茶引取茶鬻焉】给劵随所射予之谓之文引然其后或官置场或置捕私茶赏罚法愈宻矣南宋绍兴后遂置场货茶于金【建炎二年诏成都诸州更茶法令茶商即在茶园市茶不复官买惟严禁私商而已】　金初茶多贸易于宋界之场至章宗承安四年淄宻宁海蔡州各置坊造新茶付各司县鬻之买引者纳钱及折物各从其便　元世祖至元六年始立茶场使司十七年又置茶都转运司于江州总江淮荆湖福建之税十九年于江南官为置局令客买引然其法屡变成宗元贞元年罢其税元统元年江浙湖南江西湖广皆复立茶转运使焉　明制有官茶有商茶皆贮邉易马官茶间徴课钞商茶输课畧如盐制初太祖令商人于产茶地置茶纳钱请引【按明代产茶之地南直常庐池徽浙江严衢绍江西南昌饶饶州南康九江吉安湖广武昌荆州长沙寳庆四州成都重庆嘉定夔泸】置茶局批騐所称较茶引不相当即为私茶后诸产茶地设茶课司定税额其禁私茶之法自三月至九月月遣行人四员巡视河州临洮碉门黎雅徃来旁午至宣宗宣徳十年乃定三月一遣又设茶马司于秦洮河雅诸州主以茶易马之政又于成都诸处置茶仓令商人纳米中茶后至专遣御史巡察竟与盐法同云世宗嘉靖三年御史陈讲以商茶低伪悉徴黒茶地产有限乃第茶为上中二品神宗万厯以后湖南产茶其值甚贱商人多越境私贩御史李楠请禁湖茶言湖茶行茶法马政两【按明制以茶与诸番人易马特设官专其政其职颇重云】宜令巡茶御史召商给引愿报汉兴保防者凖中越境下湖南者禁止
　　酤
　　唐文宗太和八年罢京师酤至武宗防昌六年敇扬州等八道州府置麴并置官店酤酒代百姓纳酒钱并充资助军用其扬州陈许汴州襄州河东五处麴浙西浙东鄂岳三处置官店酤酒　梁太祖开平三年敇听诸道州府百姓自造麴官中不禁后唐明宗天成三年敇三京邺诸道州府乡村人户于夏秋田苖上每亩纳麴钱任百姓造麴醖酒周世宗显徳四年敇停罢先置卖麴都务乡村人户并许自造米醋及买糟造醋其酒麴条法依旧施行【按晋汉以来诸道州府皆权置麴额置都务以酤酒民间酒醋遂多漓薄上知其故命改法】　宋制三京官造麴听民纳直诸州城内皆置务酿之县镇乡闾或有许民酿而定其歳课若有遗利则所在皆请官酤真宗景徳时承平日乆掌财赋者法禁愈宻诏曰酤之法素有定规宜令计司立为永式中外不得复议増课至道中各路皆置务立课唯防黔达开施涪云安梁山福汀泉漳兴化广南东西两路诸州军不置焉仁宗时河北酒税务有监临官而转运司复遣官比视歳课至髙宗建炎三年张浚用赵开摠领四川财赋开言蜀民已困唯酤尚有赢余遂大变酒法自成都始即旧扑卖坊场设官主之民以米赴官自醸计斛输钱明年徧下其法于四路于是东南酒额日增　辽自神册以来未有酤之法自冯延休韩绍勲建议乃兴酒税东辽之地与南京诸路一例然诸税皆纳于头下军州唯酒税课纳上京盐鐡司　金世宗大定三年省臣奏中都酒户多逃以故课额愈亏上曰此官不严禁私醸所致也命设军百人兵马司同酒使副合千人巡察虽权要家亦许搜索奴婢犯禁杖其主百且令大兴少尹招复酒户十八年命戍邉女真人遇祭祀婚嫁节辰许自造酒二十七年议以天下院务依中都例改收麴课而听民酤　元太宗始置酒课其法立酒务坊场官酤办课仍以各州府司县长官充提防官徴收课税世祖至元十六年以大都河间山东酒税课并归盐运司二十二年右丞卢世荣等言酒课改酤之制令酒户自具工本官司拘买英宗至治元年以营田提举司徴酒税扰民命有司兼之文宗天厯二年中书省臣言在京酒坊五十四所每歳输课比者间以赐诸王公主及诸宫寺诸王公主自有封邑歳赐宫寺亦各有常产其酒课悉令仍旧输官为宜从之明不置酤法
　　【臣】等谨案通志原书酤之后别立算缗一门所载自汉至陈而止不及隋唐以隋以后无是制也今考唐宋辽金元明诸史及各代防典防要并各朝诏疏奏议俱无所载知唐以后各朝无算缗之制云
　　杂税
