<!-- { "loadSidebar": true } -->
　　李寳臣字为辅本范阳内属奚也善骑射范阳将张锁髙畜为假子冒其姓名忠志为卢龙府果毅常觇虏阴山追骑及射六人尽殪从安禄山入朝留为射生子弟出入禁中防山反遁归更为禄山假子使将骁骑十八人【按旧书作八千人兵数多寡悬殊考通鉴禄山遣何千年髙邈将奚骑二十人劫杨光翽葢实十八人与千年邈为二十人也且劫质出人不觉无庸多兵新书为当】劫太原尹杨光翽挟以出追兵万余不敢逼又督精甲军土门以扼井陉事安庆绪为恒州刺史九节度师围相州忠志惧归命肃宗即授故官封密云郡公史思明渡河忠志复叛勒兵三万固守贼将辛万寳屯恒州相掎角思明死忠志不肯事朝义使禆将王武俊杀万寳挈恒赵深定易五州以献雍王东讨开土门纳王师助攻莫州朝义平擢礼部尚书封赵国公名其军曰成徳即拜节度使赐铁券姓名遂有恒定易赵深冀六州地【按旧书有后又得沧州语考沧乃田承嗣地下文寳臣与滔讨承嗣首攻沧州不应先属寳臣新书得之】马五千步卒五万财用丰衍益招来亡命雄冠山东与薛嵩田承嗣李正已梁崇义姻相为表里始寳臣与正已素为承嗣所易其弟寳正承嗣壻也往依魏与承嗣子维击毬马骇触维死承嗣怒囚之以告寳臣寳臣谢教不谨进杖欲使示责承嗣遂鞭杀之由是交恶乃与正已共劾承嗣可讨状代宗欲其自相图即诏寳臣与朱滔及太原兵攻其北正已与滑亳河阳江淮兵攻其南师防强椎牛飨军寳臣厚赐士而正已颇觳军怨望正已惧变即引去滔寳臣攻沧州未下击宗城残之承嗣弟廷琳方守贝州遣髙嵩岩将兵三千戍宗城寳臣使张孝忠攻破之斩嵩岩逸所执将四十余人防王武俊执贼大将卢子期遂降洺瀛当是时河南诸将败田悦于陈留正已取徳州欲颇穷讨承嗣惧乃甘言绐正已正已止屯诸军莫敢进于是天子遣中人马希倩劳寳臣寳臣归以百缣使者恚抵诸道寳臣顾左右愧甚诸将已休独武俊佩刀立戺下语之故武俊计曰赵兵有功尚尔使贼平天子幅纸召置京师一匹夫耳养魏以为资上防也寳臣曰赵魏有衅何从而可对曰势同患均转寇讐为父子欬唾间耳朱滔屯沧州请禽送魏可取信寳臣然之先是承嗣知寳臣少长范阳心常欲得之乃勒石若谶者瘗之境教望气者云有玉气寳臣掘得之文曰二帝同功势万全将田作伴入幽燕谓寳臣与正已为二帝而隂使客説曰公与滔共攻沧州即有功利归天子诚能赦承嗣罪请奉沧州入诸赵愿取范阳以报公以骑前驱承嗣以步卒从此万全势也寳臣喜得沧州又语与谶防遂阴交承嗣图幽州承嗣陈兵出次以自验寳臣谬谓滔使曰吾闻朱公貌若神愿绘而观滔即图示之寳臣置图射堂大防诸将熟视曰信神人也密选精卒二千夜驰三百里欲劫滔戒曰取貌如射堂者时二军不相虞忽闻变滔大骇战瓦桥败衣佗服得脱禽类滔者以归承嗣承嗣知衅成还军入堡使人谢寳臣曰河内方有警未暇从公石谶吾戏为耳寳臣惭而还俄进封陇西郡王又拜同中书门下平章事徳宗立拜司空寳臣晚节尤猜忌自顾子惟岳暗弱恐下不服即杀骨骾将辛忠义卢俶许崇俊张南容张彭老等二十余人众乃携寳臣既贮异志引妖人作谶兆为丹书灵芝朱草斋别室筑坛置银盘金匜玉斚猥曰内产甘露神酒刻玉印告其下曰天瑞自至众莫敢辨者妖人复言当有玉印自天下海内不战而定寳臣大悦厚赉金帛既而畏事露且诛诈曰公饮甘露液可与天神接密置菫于液寳臣饮已即瘖三日死年六十四惟岳悉诛杀妖人时建中二年也遗表请以惟岳领军贻书执政诿家事归节于朝诏赠太傅
　　惟岳少为行军司马恒州刺史寳臣死军中推为留后求袭父位帝不许以张孝忠代之田悦为请不聴遂与悦李正已谋拒命府小史胡震私人王他奴等専画反计府属邵真泣曰先公位将相恩甚厚而大夫违命缞绖中愚固惑焉魏近且与国不可遽絶请厚礼遣其使徐图之齐逺而交疏不如械使者送京师且请致讨帝嘉大夫忠所请宜许惟岳寤使真作奏震与将吏不可惟岳又从之其舅谷从政以智畧为寳臣所忌恒移病至是出谏曰今天下无事主上神武必至加兵虽大夫恩及三军万一不捷孰为用命先朝相公与幽帅不协国家必命为帅可不惧乎往者田承嗣佐禄山思明乱天下千征百战顷年为官军所败仰天垂泣赖先相公保援获宥若雷霆不收岂有生理今田悦凶狂何如承嗣况相公诛灭军中将校其子弟存者宁无愤心因利乗便必相倾陷为大夫久长计莫若令惟诚知留后大夫自速入朝国家念先相公功见大夫顺命何求不得今与羣逆为危计非保家之道也不纳【按旧书载从政谏惟岳语较邵真尤为明白肫挚不特为国家折奸谋即为惟岳计更无出此新书删之未是今据补】于是张孝忠以易州归天子诏朱滔与孝忠合兵讨尽赦吏士购惟岳首惟岳与滔战束鹿大奔遂围深州明年正月率兵万余使王武俊争束鹿田悦遣孟祐来助武俊以精兵先陷阵师郤滔缋帛为狻猊使壮士百人防以噪趋惟岳军马骇军乱因大败于是深州日急悦亦婴城矣惟岳惧召真议遣使诣马燧令其弟惟简见帝斩大将谢罪以兵属郑诜身朝京师孟祐知其谋走告悦悦使扈岌来让曰敝邑本为君索节岂为叛逆耶虽见破可拒守为后图今君信邵真谗间欲归罪悦以自湔荡何负而然不则遣祐还军无遗王师禽若能诛真以徇请事公如初惟岳懦不能决毕华见曰大夫与魏盟未久魏虽被围彼多蓄积未可下齐兵劲地广裾带山河所谓东秦险固之国与相维持足以抗天下夫背义不祥轻虑生祸且孟祐骁将王武俊善战前日逐滔滔仅免今合两将破滔必矣惟岳见深围未解畏祐还乃斩真以谢悦明日复战又大败而康日知举赵州聴命惟岳益困乃付牙将衞常宁兵五千俾王武俊兵八百攻日知武俊素为惟岳忌师行谓常宁曰大夫信谗吾朝不图晏是行胜与否吾不复入恒矣将以身托定州张公常宁与副李献诚曰诏斩大夫首以其官畀之观大夫势终必败若倒戈还府事实易图有如不捷张公可归也武俊然之惟岳使要借官谢遵至武俊壁议事武俊与谋使内应至期启城门武俊入杀人廷中无亢者乃传令曰大夫叛命今取之拒者族士不敢动武俊使牵惟岳出缢之防门下并杀郑诜他奴等数十人传首京师尽赦其将士给部中租役三年真始事寳臣掌文记武俊表其忠赠户部尚书其息吕擢冀州长史常宁后在武俊时用事谋乱诛惟岳异母兄惟诚尚儒术谦裕寳臣爱之使决军事以惟岳正嫡固让其妹妻李纳故寳臣请惟诚复故姓而仕诸郓为纳营田副使四为州刺史初惟岳诛武俊械惟简及其母郑送京师【按新书惟岳叛时惟简奉母奔京师考上文惟岳叛后兵败而惧欲因马燧送惟简不应叛时惟简已自归且下文兄死人手尔入朝更为明晓新书自相矛盾今据旧书改】帝拘于客省及出奉天惟简将赴难谋于郑郑曰尔父立功河朔位宰相身未尝至京师兄死人手尔入朝未识天子不能效忠吾不子汝督其行曰而能死王事吾不朽矣乃斩关出道更七战得及行在拜太子谕徳有功围城中帝徙山南以三十骑从夜失道驰至盩厔西闻中人语问天子所在密语曰帝在此帝流涕执其手曰尔有母乃能从朕耶对曰臣誓以死比明北方尘起帝惧惟简登髙曰浑瑊以骑来瑊至遂决趋兴元惟简前导及帝还封武安郡王号元从功臣图形凌烟阁赐铁券宪宗时为左金吾衞大将军长史万国俊夺兴平民田吏不敢治至是诉于惟简即日废国俊以地与民出为凤翔节度使市耕牛佃具给农嵗増垦数十万畆卒年五十五赠尚书右仆射子元本轻薄无行长庆末与薛浑私侍襄阳公主事败主幽禁中元本以功臣子贷死流岭南弟铢好学多识有儒者风
