<!-- { "loadSidebar": true } -->
　　管如徳黄州黄陂县人父景模为宋将以蕲州降授淮西宣抚使如徳为江州都统制亦以城降先是如徳尝被俘思其父与同辈七人间道南驰为逻者所获械送于郡如徳伺逻者怠破械脱走间闗万里达父所至是入觐世祖笑曰是孝于父者必忠于朕矣授以强弓二如徳以左手兼握右手悉引满之帝曰得无伤汝臂乎后毋复然尝从猎遇大沟马不可越如徳即解衣浮渡帝壮之称为巴图帝问朕何以得天下宋何以亡如徳对曰陛下以福徳胜之襄樊宋咽喉也咽喉被塞不亡何待帝称善帝尝语如徳曰朕治天下重惜人命凡有罪者必令面对再四果实也而后罪之非如宋权奸擅权书片纸数字即杀人也汝但一心奉职毋惧忌嫉之口授湖北招讨使总管本部军马丞相阿珠南伐如徳以军为前锋攻扬州渡江招安浙西东诸郡初世祖以宝刀赐如徳及与敌战刀刄尽缺宋平入觐如徳以刀上呈曰陛下向所赐刀从军以来刄缺如是矣帝嘉其朴至元十二年迁浙西宣慰使上时政五条一曰立额簿征二曰息兵怀逺三曰立法用人四曰省役恤民五曰设官制禄时法制未备仕多冗员又方用兵日本而军民之官廪未有定制故如徳言及之二十四年迁江西行省参知政事赣汀二州盗起如徳讨平之胁从者多所全宥二十六年迁江西行尚书省左丞时钟明亮以循州叛杀掠州县帝命如徳统四省兵讨之先遣使喻以祸福贼感如徳诚信即拥十余骑诣赣州乞降平章政事鄂罗齐怒其跋扈不臣欲以事杀明亮如徳曰皇元仁厚未尝杀降明亮叛人何足惜所重者信不可失耳【按世祖纪载明亮降诏缚至阙下如徳等留不遣明亮复率众寇赣州枢宻院以如徳等违诏纵贼请诘之诏罢江西行枢密院本传畧而不载】寻卒于军赠平昌郡公諡武襄周全汝宁光州人仕宋为广南西路马步军副总管至元十二年巴延下江南全率众来归授管军千户从元帅宋都木达下江西诸城邑明年进兵福建宋置制使黄万石降从征广东至韶州严攻具率勇士先登杀其安抚使熊飞以游骑廵广中过灵星海石门敌势甚张全戈杀敌乘势夺其旗鼓火其船及诸军下广州全功居多十四年从攻广西静江府宋安抚李梦龙率众来降两广平第功授管军总管十五年盗据赣州崖石山寨全率兵讨平之进管军副万户镇守龙兴二十年以疾去官大徳九年卒追封汝南郡侯子祖瑞袭孔元字彦亨真定人骁勇有智畧嵗丁酉弃家从军隶丞相史天泽麾下戊戌从取焦湖围寿春先登拔其西堡己亥从征安丰己酉从围泗州俱有功戊午从攻樊城亲王塔齐尔命取樊西堡元率死士挺枪大呼击杀数百人中统元年扈驾北征二年宣授管军总把至元十一年从伐宋为前锋所向克捷十五年进侍卫亲军千户明年国兵讨叛王实勒们等从行院拜竒页勒宻实追其众至乌苏洋而还分军之半扼其要害余众遂溃加右卫亲军总管十九年以疾卒子鹰扬袭
　　朱国寳其先徐州人后徙宝坻父存器厯官修内司使宪宗将伐宋募兵习水战国宝以职官子从军隶水军万户解诚麾下从攻鄂州摄千戸率鋭卒于中流遇宋师凡十七战诸军毕济中统三年从征襄阳督造战舰筑万山堡至元十一年拔沙洋隳新城皆与有功初师次江上国宝愿当前锋夺船二十艘以献巴延壮之宋据上流方舟数百结为堡栅指示曰复能夺取是乎国宝即夺徃破其栅既渡江下鄂汉十二年进兵临岳州与宋兵战于桃花滩获其将高世杰进管军总管命统古诸军镇常徳府知安抚司事时湖南既降惟辰沅靖镇逺末下宋将李信李发结武冈洞蛮分据扼塞国宝击败之其众退保飞山新城思播蛮来援国宝复与战破之擒张星沈举等三百余人进攻新城获信发等献俘江陵十四年防诸道兵攻广西静江拔之进管军万户镇守梧州领安抚司事初宋临安之破也张世杰挟二王由闽蹈海众复滋蔓时南恩新州何华张翼举兵兴复军势甚盛国宝选精鋭击破之悉擒其党降其民三万余户十六年迁海北海南道宣慰使蜑贼连结郁林亷州诸洞恣行剽掠复讨平之任龙光等率所部五千户降寻移琼州立官程更政训兵息民俱有条制南寜谢有奎负固不服国宝开示信义有奎感悟以其族来归于是黎峒民降者三千户蛮洞降者三十所十八年破临高蛮寇五百人招降居亥番亳铜鼓等十九洞遣部将韩旺率兵畧大黎密塘横山诛首恶李实火其巢生致大钟小钟诸部长十有八人二十五年进督元帅参知政事行尚书省事以军事至赣州卒于传舍子斌袭
　　张立泰安长清人初隶严实麾下畧江淮有功署为百户嵗戊午宪宗征蜀徴诸道兵立从行次大获山宋人阻山为城带江为池以自固立统鋭卒攻陷外堡夺战船百余艘中统初从世祖北征迁左卫亲军副指挥使至元十四年【原文脱至元二字今据世祖纪补】转粟赴和琳道出应昌防酋帅帕克谋不轨以射士三千踵其后欲乘间夺其资粮立觉其有异急命环车为栅以备之贼众已合矢如雨下初立之发上都也毎车载二板以备不虞至是建板于车矢不能入骑卒稍前即以戈撞之强弩继发贼不得近相持连日乃解去是嵗増置前后卫兵进后卫亲军都指挥使以老致仕子珪袭
　　齐秉节字子度濵州蒲台人父珪摄征行千户兼总管镇枣阳中统三年李璮叛徴诸道兵进讨枣阳精鋭尽行留羸卒千余与宋襄郢对垒敌来觇虚实珪城守周密以东门外壕狭小可越命浚之为备宋将聂都统陈总管果率兵万余抵城东门以板渡壕壕广板不能及珪力战却之城赖以完至元三年告老举秉节自代秉节魁伟沈毅涉猎书史稍知兵法袭父职仍镇枣阳五年从伐宋筑新城白河口堡鹿门山畧地郢州大洪山黄仙洞数着战功升上千户十一年从丞相巴延至郢荡舟由陆路入江攻武矶堡擒宋将阎都统十二年国兵败宋贾似道舟师于丁家洲令秉节屯建康与宋将赵淮战于西离山追至溧阳从定太平安庆诸郡与宋将张咨议战于昆山杀之十四年授管军总管时黄州复叛令秉节徃讨斩余总辖于阵二十三年移镇饶州擒安仁剧贼蔡福一余党悉平升枣阳万户府副万户三十八年卒子英袭
　　郭昂字彦高彰徳林州人习马槊能挽强稍通经史至元初上书言事授山东统军司知事迁沅州安抚司同知招降溪洞八十余栅播州张华聚众容山昂率兵屠之山猺木猫土獠诸洞尽降十六年徇沅州西南界复新化安仁二县擒剧贼张虎纵之曰汝非吾敌愿降即来不然吾复擒汝不难也明日虎降并其众三千余人悉使归民籍军还众敛白金以献一无所受众从至江陵致金而去昂悉上之行省二十六年江西盗起昂讨之进逼南安明上龙岩湖緑村石门鴈湖赤水黒风峒诸蛮立太平寨而还防大饥以贼酋家资分赈之授万户镇抚州未几行省檄赴广东监造战船行至广东界遇贼檄谕以祸福昂威信素着贼见其檄即降授广东宣慰使卒
　　綦公直益都乐安人世业农至元九年为沂莒胶密宁海五州都城池所千户十年督造征日本战船于高丽时宋未下世祖知其勇遣使召见俾领兵同行荆南等处招讨司事抵峡州青草滩霖雨不进还屯玉泉山率兵三千攻安进下寨破之襄阳既下命领邓州光化唐州汉军及郢复熟劵军从诸军南伐十二年至隆兴宋军突出城门逆战公直败之追抵城下遂逾壕拔栅焚其楼橹兴隆降南安吉赣皆望风款附公直令第三子防古岱攻梅闗破淮徳山寨入广东至南海皆下之诏授公直管军万户时巴延巴尔达噶图古勒叛于西夏公直率军讨平之十八年移镇巴实伯里二十三年【按世祖纪至元二十六年海都犯边帝亲征巴延传二十九年明里特穆尔挟海都叛诏巴延讨之本传作二十三年疑误】诸王海都叛公直从丞相巴延进战于洪水山败之追击渐逺援兵不至第五子瑗力战死公直与妻及防古岱俱陷焉明年防古岱奔还授中卫亲军副都指挥使讨衢州山贼有功
　　杨赛音布哈初名汉英字熈载其先太原人唐季南诏陷播州有杨端者以应募起复播州遂使领焉世为播州安抚使至元十三年宋亡汉英父邦宪奉版籍内附授为绍庆珍州南平等处沿边宣慰使卒諡惠敏汉英生五嵗而孤二十二年母田氏携至上京见世祖于大安殿帝呼至御榻前熟视其眸子抚其顶者乆之谕宰臣曰杨氏母子孤寡万里来庭朕甚悯之遂命袭父职【按世祖纪至元二十三年封杨邦宪妻田氏为永安郡夫人】赐名赛音布哈二十五年再入觐时年方十二帝见其应对明敏授宣抚使【世祖纪作至元二十九年事】寻升侍卫亲军都指挥使大徳五年宋隆济叛诏湖广行省平章刘国杰指挥使额森呼图克偕赛音布哈讨之六年师出播境连与贼遇破之前驻蹉泥贼骑猝至赛音布哈奋击先进大军继之贼始溃乘胜逐北遂降阿苴下笮笼望尘送款者相继七年进屯暮窝贼众复合又与战于墨特川大破之擒斩隆济等西南夷悉平至大四年播南卢崩蛮内侵率兵讨之卒于军追封播国公諡忠宣子嘉贞嗣
　　完顔实珠祖徳珠仕金为管军千户父纳珠归太祖从征西域河西又从太宗攻下鳯翔同州有功授同州管民达噜噶齐兼征行千户以年老命实珠袭己未实珠从世祖征哈喇章还都元帅耨埓攻马湖江实珠夺浮桥与宋兵战有功军龙化县与宋兵战大败之中统二年授征行万户从都元帅特尔格攻嘉定有功至元四年败宋兵于九顶山五年攻泸州拔五获寨渡马湖江迎击宋兵败之从行省伊苏岱尔攻建都蛮建都降从攻嘉定复泸州取重庆实珠之功居多二十年拜四川行省参知政事卒











　　钦定续通志卷四百七十九
　　钦定四库全书
　　钦定续通志卷四百八十
　　列传
　　元【三十四】
　　王綧　　　　　　　　隋世昌
　　罗璧　　　　　　　　刘恩
　　石高山　　　　　　　巩彦晖
　　蔡珍　　　　　　　　张泰亨
　　贺祉　　　　　　　　孟德
　　张荣实玉　　　　　　舒穆噜格根
　　楚鼎　　　　　　　　张均
　　信苴日　　　　　　　王实喇
　　赵宏伟
　　王綧高丽王防之犹子也美容仪慷慨有志略以质子入朝嵗癸丑高丽权臣高令公叛宪宗命雅勒呼大王东征綧奉防为使讲和仍镇守其地时高丽人户新附者就命綧总之中统元年授总管兼领军民至元七年高丽臣林衍判世祖遣特讷克国王讨之綧签领部民一千三百戸同行寻以疾还家居二十年卒子阿拉克特穆尔袭至元八年将兵讨叛贼金通精贼败走躭罗十一年从都元帅呼图克征日本国预有战功十五年加安抚使高丽军民总管陞东征左副都元帅十八年复征日本遇风涛没于军弟威袭二十四年纳顔叛力战屡捷复从伊噜勒诺延讨塔布岱托欢大王与巴勒噶齐托欢相拒絶流战黑龙江箭中右臂忍伤复战敌大败二十五年征哈坦多罗干隶平章库哩特穆尔麾下论功居多二十七年哈坦等入宼高丽境遣威镇守脩城壁严卒伍军威大振贼遂潜遁九月哈坦多罗干复冦察楚克威引兵撃却之二十九年陞总管高丽女真汉军万戸府
