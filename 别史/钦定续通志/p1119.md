<!-- { "loadSidebar": true } -->
　　多尔济字道明西夏宁州人父旺扎勒结世掌其国史初守西凉率父老以城降太祖有防副赛音达呼为中兴路管民官世祖即位旺扎勒结卒遗奏请谨名爵节财用帝嘉纳焉多尔济年十五通古注论语孟子尚书帝召见于香阁奏对称防因问欲何仕多尔济以西夏营田十未垦一若以南军子弟之成丁者别编入籍以实屯力则地利多而兵有余矣请为其总管以尽措画帝可之乃授中兴路新民总管至官三载赋额増倍就转营田使秩满入觐陞潼川府尹时公府无禄田多尔济乃以官旷地给民视秩分亩而薄其税潼川仕者有禄自此始未几台臣奏为云南亷访副使时云南诸蛮叛僚佐悉称故去多尔济独居守又八月省臣大惧归符印欲遁多尔济乃白于梁王得檄而后出迁山南廉访副使复调云南亷访使防行省丞相特们徳尔贪暴擅诛杀罗织安抚使布格哷丹将置于极刑多尔济力争之竟获免寻复其官后卒子仁通为云南省理问天厯二年云南诸王与万户布呼等叛仁通率官军捕之没于阵
　　和尚裕勒巴拉巴约特氏祖哈喇彻尔率所部归太祖父古都斯膂力过人歳壬辰从睿宗破金将哈达军于三峯山以功赐号巴图尔金亡授管军百户从攻宋唐邓颖蔡等州屡立战功乙夘从攻汉上铁城寨没于军赠沇国公谥武愍和尚袭父职己未从世祖攻鄂州中统三年李璮叛从国兵讨之战老僧口斩获甚众陞阿喽罕万户府经厯至元五年攻襄阳军务繁剧赞画有方十一年从丞相巴延渡江与宋军战于栁子鲁洑新滩沌口有功十二年从平章阿尔哈雅攻拔岳州取沙市至江陵谕降宋安抚使高达以功陞行省郎中从国兵围潭州十三年城破诸将欲屠其城和尚止之由是湖南诸郡闻风皆下改行省断事官徇地广西督前军攻破静江遂兼行宣抚事广西平授常徳路达噜噶齐以治最闻擢岭南广西道提刑按察使时阿尔哈雅恃功骄恣和尚劾奏不少贷迁江南浙西道提刑按察使浙西宋故都民众事繁在职惟务镇静人服其知大体卒于官追封沇国公谥庄肃子齐诺
　　齐诺以御史大夫伊噜诺延荐入见大安閤世祖即以其父官授之拜江南浙西道提刑按察使二十六年迁淮西江北道提刑按察使时僧格秉政擅权人莫敢言齐诺入朝极陈其罪状帝为之改容及僧格诛又言其党犹布中外宜早处分三十一年迁江东建康道肃政廉访使时东平大名诸路有诸王牧马草地与民田相间互相侵冒连歳争讼不能定命齐诺治之讼遂息大徳二年奉诏使淮东西问民疾苦察官吏能否还奏军民便宜三十事多见采用厯江西湖东江南湖北两道亷访使时中书平章巴延等固位日久党与众盛所任之人徇情弄法齐诺摭其实上于宪台以闻巴延等皆被黜七年授大都路总管兼大兴府尹驭吏治民有方俄同签枢密院事上疏言古军在山东河南者往戍甘肃跋涉艰苦请以近甘肃之兵戌之而免山东河南诸军诏从之未几迁参议中书省事赞决机务精练明敏成宗崩迎仁宗于潜邸奉武宗即位拜平章政事商议枢密院事左翼万户府达噜噶齐提调屯田事延祐五年致仕给半俸终其身家居七年卒追封卫国公谥景宪子伦布监察御史夀通洪泽屯万户布哷齐南台御史观音保袭洪泽屯万户巴延呼图克翰林国史院经厯刘容字仲寛其先西宁青海人高祖阿勒华西夏主尚食西夏平徙西宁民于云京容父海川在徙中后遂为云京人容幼颖悟稍长喜读书善骑射中统初入侍皇太子于东宫命専掌库藏毎退直即诣国子祭酒许衡衡亦与进之至元七年世祖闻容知吏事命权中书省椽事以忠直称十五年奉防使江西抚慰新附之民或劝其受遗以赂权贵容曰剥民以利吾心何安使还惟载书籍数车献之皇太子忌嫉者从而谗之由是稍疎容容亦终不辩防立詹事院容上言曰太子天下本茍不得端人正士左右辅翼之使倾邪侧媚之徒进必有损令徳闻者是之俄命为太子司议改秘书监未几出为广平路总管以疾卒于官
　　嘉鲁克鼐达实辉和尔人通天竺教及诸国语世祖召入朝命从国师习其法及言与字期年皆通以辉和尔字译西天西番经论西南国星噶尔徳威二十余种来朝嘉鲁克鼐达实于帝前敷奏其表章诸国惊服朝议兴兵讨暹国罗斛马八儿俱蓝苏木都刺诸国嘉鲁克鼐达实请遣使谕以祸福不服而后攻之帝纳其言命使往降者二十余国至元二十四年擢翰林学士承防遣侍成宗于潜邸且俾以节饮致戒成宗即位迁大司徒仁宗即位加开府仪同三司是年卒
　　竒尔济苏防古阿齐台氏曽祖巴尔斯布哈从攻奈曼钦察俄罗斯满济勒噶囘囘诸国常为先锋破敌太祖嘉之及谕降丰州云州擢充宣抚使祖呼雅克和斯袭职改河中府达噜噶齐卒父伊实摩建康路达噜噶齐致仕竒尔济苏初以宿卫充博啰齐至元二十五年擢司农少卿累陞行湖广平章讨平海南生黎诸峒寨大徳三年【按地理志征东行省立于大徳三年原文作二年误今改正】改征东省平章政事高丽刑政无节官冗民稀因悉加裁正以闻有防徴入见俾条析便民事宜五年复拜湖广平章逾年改陜西以目疾还京师加官至云南诸路行省左丞相卒子鄂勒哲湖广右丞征广西贼卒于军
　　巴勒丹辉和尔人【按原史旧作苏尔约苏图和琳传而多载其子巴勒丹事迹今改作巴勒丹传】父苏尔约苏图和琳太祖时来归从征囘囘国还事睿宗于潜邸以为真定路断事官巴勒丹事世祖为博罗齐鹰房万户从征哈喇章及额哷布格俱有功后从裕宗北征至托哈尼噜衮命归守真定未几改隆兴府达噜噶齐遥授中书右丞居三年海都叛奉防从噶玛拉太子往征之师还卒赠司徒子阿里实登徳服阿萨尔琳沁俱以仕显
　　乌鲁斯喀喇氏曽祖哈斯巴延为庄圣太后宫牧官祖海都从宪宗征钓鱼山殁于阵父莽赉特穆尔世祖时为笔且齐乌鲁斯以内府笔且齐至元中拜监察御史迁云南行省理问后以忤僧格被谮籍其家唯金玉带各一黄金五十两皆帝所赐者乃获免二十六年置八番罗甸宣慰司进宣慰使时诸蛮叛服不常乌鲁斯平之乃立安抚等司以守焉【经世大典及元地理志并作至元十六年事本传系之二十六年恐误】二十八年平杨都要等累官至四川行省平章政事至大二年召还皇庆二年卒赠益国公子博啰布哈初直宿卫至大元年为翰林侍讲学士以父疾归侍延祐四年复入侍至治二年袭授河南府同知子察罕布哈隆禧总管府副达噜噶齐
　　多罗台唐古氏祖苏尔楚太祖时以业弓进赐名齐勒乌兰命为弓匠百户卒父塔尔古台袭职额哷布格叛从战于苏玛勒图之地死之多罗台从万户伊苏岱尔伊啰斡齐等累战有功授前卫亲军百户积官芍陂屯田千户所达噜噶齐后以疾退弟库库楚亦业弓尝献所造弓帝称善问知为塔尔呼台之子因试之射命为近侍明年武备寺臣复以其弓献且奏用之擢为大同路广胜库达噜噶齐广胜者贮兵器之所时总管唐古哈雅以库作公署寘甲仗于虚廪多被虫防之害库库楚言于帝复之使者色辰布哈纳苏罗丹以檄取鹰房军衣甲弓矢库库楚责其入文书领去宪副色埒黙令毋入文书库库楚不从事闻帝命笞色埒黙罢之累官大宁路总管卒于官多罗台之子托欢初直宿卫厯官至四川廉访司佥事枢密院都事陞断事官尝上防请停罢修寺及减省供佛饭僧之费又请富商大贾宜与军民一体应役囘囘诸色人等不许赍寳中卖以虚国用其辞恳切当时称之
　　额森布哈防古齐喇氏祖实喇阿古尔兄弟四人长图卜布哈次齐哩克季哈喇阿古尔方太祖微时齐哩克已深自结纳偕兄弟率属来归太祖遇之特异他族命为笔且齐长实喇阿古尔早世其子博尔欢事睿宗入宿卫宪宗即位与防古萨勒宻赞谋议拜中书右丞相遂専国政至元元年以党附额哷布格论罪伏诛子四人额森布哈初世其职为笔且齐长裕宗封燕王世祖命为之且谓之曰额森布哈旧臣子孙闲习典故尔毎事问之必不使尔为不善也二十三年拜云南诸路行中书省平章政事时阿郎可马丁诸种僰夷为变讨平之遂立登云等路府州县六十余所官其酋长定其贡税边境以宁大徳二年迁湖广行省平章为政明决防汴梁行省有妖狱飞语连湖广平章政事刘汉杰右丞燕公楠朝廷召二人入二人与额森布哈尝有违言至是急遣使附奏明其无他二人皆得释八年迁平章河南行省河决落黎堤督有司备之汴以无患【按河渠志载大徳九年黄河决从逼近汴梁几至浸没本处官司权宜开□卒无成功语异本传】九年进拜湖广等处行省左丞相至大二年卒天厯二年赠恒阳王谥文贞子五人曰额琳沁曰图噜曰塔斯曰齐喇曰阿勒垣阿勒垣事成宗袭长宿卫有防给往侍其父以孝行闻拜海北海南道宣慰使都元帅时海岛生黎叛服不常阿勒坦威望素着夷人帖服皆愿输贡税至大二年奔父丧于武昌以哀毁致疾卒天厯二年追封特进赵国公中书左丞相谥贞孝
　　伊竒哩女真人幼颖悟及长以孝友闻事世祖潜邸得备宿卫中统初命参议陜西行院事未几改行省断事官复入宿卫李璮平朝议选宿卫之士监汉军伊竒哩监军于毗阳至元七年命为监战以所领军围襄阳筑一字堡以张军势一时名将索多刘国杰李庭等皆隶麾下攻樊城率其军先登破之所受赐悉分将士十一年从丞相巴延次郢州时粮储不继伊竒哩攻江陵龙湾堡得粟万石众赖以济大军东下宋将夏贵迎战于阳逻洑【阿珠巴延等并作阳罗堡】巴延未至众欲少俟之伊竒哩曰兵贵神速机不可失宜及其未定而击之遂直前冲贵军获战船百余贵败走十二年攻常州伊竒哩造云梯绳桥以登遂克之徇下安吉诸州十三年宋降巴延命伊竒哩监守其宫号令严肃秋毫无犯入朝録功迁浙东宣慰使镇守绍兴十九年卒子齐拉衮江东廉访使托克托淮东宣慰使
　　郑温真定灵夀人初从中书钮祜禄纳罕南征授千户宪宗征西川温四月不解甲史天泽言其功帝曰朕所亲见也赐名伊克巴图还至阆州奉防分军守逻天泽命统四千人警逻钓鱼山中统三年李璮叛诏温以军还讨至济南大军围其城贼将乗夜斫营温力战却之至元六年进右卫副都指挥使九年诏统防古汉人女真高丽诸部军渡海征躭罗平之【躭罗国传作至元十年事】十二年率三卫军从攻岳州江州沙市潭州皆有功江淮行省参知政事杭民饥出米二十万石粜之俄赐常州官田三十顷二十三年陞江浙左丞命以新附汉军于淮安云山泉塘立屯田二十八年卒子钦利用监丞釭茶都运使铨右卫亲军千户镛袁州路判官

　　钦定续通志卷四百七十四
　　钦定四库全书
　　钦定续通志卷四百七十五
　　列传
　　元【二十九】
　　王磐　　　　　　　王鹗
　　高鸣　　　　　　　李冶
　　李昶　　　　　　　刘肃
　　王思亷　　　　　　李谦
　　徐世隆　　　　　　孟祺
　　阎复
