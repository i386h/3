<!-- { "loadSidebar": true } -->
　　髙兴字功起蔡州人力挽三石弓尝步猎南阳山中遇虎跳踉大吼众皆惊走兴神色自若发一矢毙之至元十一年挟八骑诣黄州谒宋制置陈奕奕使隶麾下且竒其貌以甥女妻之十二年丞相巴延伐宋至黄州兴从奕出降授千户从破瑞昌之乌石堡张家寨进拔南陵行省上其功世祖命兴专将一军常为先锋宋张濡杀使者严忠范等于独松闗巴延使兴讨之由间道夺独松闗进至武康擒张濡十三年宋降巴延北还留兴以兵取郡县之未下者降建徳守方囘婺州守刘怡衢婺二州已降复叛章焴自为婺守兴以五千人复婺州擒章焴斩之进薄衢州连战赤山陈家山园江山县斩首三千级俘五百人献魏福兴等七人于行省余尽戮之衢州平追宋嗣秀王与檡入闽与檡据桥阵水南兴率竒兵夺桥进战杀观察使李世达擒与檡父子及其小王二下兴化降宋参知政事陈文龙【按宋史陈文龙传文龙知兴化军城陷被执文龙即不食械系至杭饿死是未尝降也本传误】制置印徳传等迁管军万戸十四年还镇婺州充衢婺招讨使复从都元帅防古台平福建漳三州破敏阳寨屠福成寨十五年诏兴立行都元帅府于建寜以镇之讨降叛人黄华髙日新髙从周等十六年入朝悉献江南所得珍寳世祖曰卿何不少留对曰臣素贫贱今幸富贵皆陛下所赐何敢隠俘获之物帝悦曰直臣也兴因奏所部士卒战功颁爵赏有差迁浙东道宣慰使讨处州福建及温台海洋羣盗平之十七年漳州盗数万据髙安寨官军讨之久不能下诏以兴为福建征蛮右副都元帅与都元帅鄂勒哲图讨之直抵其壁贼乗髙瞰下击之兴命人挟束薪蔽身进至半山弃薪而退如是六日诱其矢石殆尽乃燃薪焚其栅遂平之十八年盗陈吊眼聚众十万连五十余寨扼险自固兴攻破其十五寨吊眼走保千壁岭兴上至山半诱与语接其手掣下擒斩之漳州悉平十九年改淛西道宣慰使降人黄华复叛急攻建寜兴疾趋与福建军合获华将二人追至赤岩华赴火死二十三年累拜江淮浙东行省防知政事平婺州处州温州徽州漳州诸盗二十九年复立福建行省【按百官志至元十五年并江西行省于福建十五年福建自为行省二十二年以福建行省并入江西二十三年又并入江浙而不载复立行省事岂误欤抑志阙欤】拜右丞哇黥使者孟琪诏兴为平章政事与史弼伊克黙色帅师征之明年浮海抵哇伊克黙色将水军兴将步军防八节涧哇主壻土罕必阇耶降进攻葛郎国降其主哈只葛当又谕降诸小国哈只葛当子昔刺八的昔刺丹不合逃入山谷兴独帅千人深入俘获之还至答哈城史弼伊克黙色已遣使防土罕必阇耶归国具入贡礼兴深言其失计土罕必阇耶果杀使者以叛合众来攻兴等力战却之遂诛哈只葛当父子以归诏治纵哇者弼与伊克黙色皆获罪兴独以不预议得免成宗即位复拜福建行省平章政事大徳三年汀州总管府同知阿里挟怨告兴不法召入对尽得其诬状阿里伏诛改江浙行省平章政事十年改河南至大初召见拜左丞相商议河南省事皇庆二年卒追封梁国公谥武宣元统三年加封南阳王子玖珠
　　刘国杰字国宝本女真乌库哩氏少从军涟海以材武为队长至元六年选涟海兵取襄阳授益都新军千户从张范戍万山堡宋兵窥伺众出取薪大出兵来攻堡国杰等以数百人败之斩首四千级由是有名从略荆南抵归峡转战数千里还破宋兵于襄阳下再攻樊城被伤血战世祖闻其勇召见迁管军总管从巴延南征十一年次郢州宋兵扼汉水不得下巴延谋取黄家湾堡以入汉国杰先登拔之从破沙洋新城十二年败孙虎臣于丁家洲进万戸复从阿珠取淮南别军扬子桥扼宋兵道宋以万众夜夺堡击走之擒其都统张林宋将张世杰盛兵出焦山来御师施铁绳聮战船碇江中以示必死阿珠率诸军进战万戸刘琛由江南绕其后国杰与董文炳左右夹击之焚其战船世杰军大溃追奔圌山夺黄鹞船数百艘帝壮之因呼曰刘二巴图以汉军都元帅将卫兵定北方十六年诸王托克托珠反寇和琳国杰度其众悉至营中必虚选轻骑袭之获其众万计托克托珠屡战不利又残暴失众心众杀之来降十九年召为征东行省左丞征日本【按百官志及日本国传立征东行省及征日本事并在至元二十年】防黄华反建寜乃命国杰以征东兵防江淮参政等讨之破赤岩寨黄华自杀二十二年罢征东省除佥书沿江行枢宻院二十三年朝廷以湖广多盗拜本省左丞国杰至羣盗以次降诸将校请曰此辈久乱急则降降而有衅复反不如尽阬之国杰曰多杀不可况杀降乎吾有以处之矣乃相要地为三屯在衡曰清化在永曰乌符在武冈曰白仓迁其众守之毎屯五百人以备贼且垦废田榛棘使贼不得为巢穴降者有故田宅尽还之无者使杂耕屯中后皆为良民防讨广西诸盗诏国杰趋赴之斩数百人进平懐集诸寨贼二十六年肇庆清逺懐集金林诸贼保险自固国杰凿山而入掩杀殆尽由贺州移军道州攻拔赤水贼寨二十七年江西盗起龙泉下令往击之诸将曰此他省盗也国杰曰纵寇生患患将难图岂可以彼此言耶乃选轻兵弃旗鼓去缨餙一日夜趋贼境贼众数千逆战望见军容不整曰此乡丁也易之国杰以数十骑陷阵众从之贼大败夺所掠男女日暮忽收兵去堡中民望见怪之莫知其谁明日又忽至召堡民归其男女曰吾刘二巴图也民惊以为神因告别盗所在国杰乗雾突入其巢贼众惊乱官军搏之擒杀甚众二十八年置湖广等处行枢宻院【按百官志至元十九年诏于岳州立行院二十八年徙岳州行院于鄂州则非于是年始置也恐误】迁副使还军武昌时知上思州黄圣许恃其险逺与交趾为表里寇边二十九年诏国杰讨之贼众劲悍出入岩洞篁竹中如飞鸟发毒矢中人无愈者国杰身率士奋战贼不能敌走象山山近交趾皆深林不可入乃度其出入列栅围之徐伐山通道拔其寨圣许走交趾擒其妻子斩之【按经世大典至元二十九年圣许叛元贞元年败走交趾获其妻女大徳元年遣其子志寳赴宣慰司复挟志寳走交趾六年使人告降且乞还其妾朝廷覊糜之纪年纪事并异本传】国杰三以书责交趾索圣许交趾竟匿不与师还尽取贼巢地为屯田募度逺诸獞人耕之为两江蔽障蛮人莫敢犯三十年入朝帝谓朝臣曰湖广重地惟刘二巴图足以镇此他人不能也命无迁他官初黔中诸蛮既内附复叛巴洞何世雄犯澧州泊崖洞田万顷楠木洞孟再师犯辰州朝廷尝讨降之升泊崖为施溶州以万顷知州事三十一年万顷复叛成宗即位赦万顷等亦不降帝以命国杰国杰驰至辰败贼鲁万丑于桑木溪破其巢焚之进攻施溶部将田荣祖请曰施溶万顷之腹心石农坎三羊峰其左右臂也宜先断其臂国杰从之麾诸军攻石农坎贼不能支弃寨遁遂拔施溶擒万顷斩之复穷捕其党攀崖縁木进至千余里元贞元年即军中加湖广行省平章政事辰澧地接溪洞宋时尝选民立屯免其繇役使御之在澧者曰隘丁在辰者曰寨兵宋亡皆废国杰悉复其制继又经画茶陵衡郴道桂阳凡广东江西盗所出入之地南北三千里置戍三十有八分屯将士守之由是东尽交广西亘黔中诸蛮不能复寇盗贼遂息大徳五年罗女子蛇节反乌撒乌防东川芒部诸蛮从之陷贵州诏国杰将诸翼兵合四川云南思播兵讨之贼兵劲利且多健马官军战失利国杰令人持一盾布钉其上俟阵合即弃盾伪遁贼乗之马奋不能止遇盾皆仆国杰鼔之贼大败追战数千里七年擒斩蛇节宋隆济等西南夷悉平诏领其将士入见张宴享之赏赐加厚八年还镇国杰久行边患瘴至是病笃僚属入问疾国杰曰交贼不臣若病幸小愈得灭此酋则死无憾矣问以家事不言遂卒国杰性雄猛视死如归尝语人曰吾为国宣力虽身膏草野不恨何必马革裹尸还葬哉且善推诚得士心故能立功如此追封齐国公谥武宣子托欢尚宪宗孙女










　　钦定续通志卷四百七十六
　　钦定四库全书
　　钦定续通志卷四百七十七
　　列传
　　元【三十一】
　　李徳辉　　　　　　张雄飞
　　张徳辉　　　　　　马亨
　　程思亷　　　　　　乌尔古泽
　　赵炳
　　李徳辉字仲实通州潞县人幼嗜读书束于贫无以自资乃辍业年十六监酒丰州禄食稍足市笔札録书夜诵不休时世祖在潜藩用刘秉忠荐使侍裕宗讲读癸丑宪宗封宗亲割京兆地世祖择廷臣能理财赋者俾调军食立从宜府以徳辉与博多纳为使时汪徳臣【原文作汪世显考世显卒于癸卯嵗距宪宗癸丑已十年显系讹误今依汪徳臣传改归正】屯重兵于利州扼四川衿喉以观进取毎苦乏食徳辉乃募民入粟绵竹散钱币给盐劵为直陆挽兴元水漕嘉陵未期年而军储充羡中统元年授燕京宣抚使燕多剧贼造伪钞结死党杀人徳辉悉捕诛之令行禁止然事多不白中书由是忤平章王文统意去位三年文统以反诛遂起为山西宣慰使权势之家籍民为奴者咸按而免之复业近千人至元元年授太原路总管五年征为右三部尚书七年命徳辉録囚山西河东民有魏氏发得木偶持告其妻挟左道为厌胜谋不利于已移数狱词皆具徳辉察其寃疑其爱妾所为勒之立服遂杖其夫而论妾以死皇子安西王镇闗中奏以徳辉为辅改安西王相至则视濒泾营牧故地可得数千顷起庐舍疏沟浍假牛种田具与贫民二千家屯田其中嵗得粟麦刍藁万计十二年诏以王相抚蜀时重庆犹城守不下朝廷分建行枢宻院于东西川合兵万人围之徳辉至成都两府争遣使咨受兵食方略徳辉戒之曰宋已亡矣重庆以弹丸地不降何归政以公辈利剽掠民不得有其子女惧而不来耳向者中使奉玺书来赦公辈不能正言明告反示以诈使惧而叛去坚其必死之心中使不谕诈计竟以不奉明诏复命非玩宼而何况复军政不一行且败矣未几泸州叛重庆围亦溃十四年诏以徳辉为西州行院副使复泸州十五年再围重庆拔之绍庆【原作绍兴误今依地理志改正】南平夔施思播诸山壁水栅皆下而东川枢府犹故将也恶相属愿独军围合州徳辉乃出合俘系顺庆狱者纵之使归语州将张珏又为书以礼义祸福反覆譬解之珏未及报而徳辉还王邸既而合州遣李兴张郃调事成都皆获之释不杀复为书纵归使谕其将王立辞益剀切立亦计夙与东府有深怨惧诛即使兴等导帅干杨獬懐蜡书间至成都徳辉从兵才数百人赴之东府害其来皆言立狙诈不信特以计致公延命晷刻耳徳辉曰昔合以重庆存故力能同恶今已孤絶穷而来归亦其势然吾非攘人之功者诚惧公等愤其后服快心屠戮吾来为国活此民耳即单舸济江薄城下呼立出降川蜀平复以王相还邸十七年置行中书省以徳辉为安西行省左丞是年西南夷罗施国既降复叛诏云南湖广四川合兵三万人讨之将压境徳辉适被命在播遣安珪驰驿止三道兵勿进复遣张孝思谕国趣降其酋阿察熟徳辉名曰是活合州李公耶其言明信可恃即身至播州泣且告曰吾属百万人防公来死且不降今得所归蔑有二矣徳辉以其言上闻诏许其降乃改国为顺元路其后有以受国马千数谮徳辉于朝者帝曰是人朕所素知虽一羊不妄受宁有是耶及卒蛮夷闻讣哭之哀如私亲为位而祭王立衰绖率吏民拜哭播州安抚使何彦清亦率其民立庙祀之
