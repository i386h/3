<!-- { "loadSidebar": true } -->
　　【臣】等又按五星交周名义虽同太阴而太阴之交逆行五星之交顺行其行实相及也上三星有本道与黄道交周而金水二星无之葢上三星各有本道与黄道斜交其自南而北之防为正交自北而南之防为中交自交而后便生距度北本道与黄道相距所生之纬度也金水二星则皆以黄道为本道因无二道之交故亦无二道相距之纬度其所以又有纬度者由于次轮之面不与本道平行星行次轮周凡离本道皆生纬度此在五星皆然不独金水二星也上三星纬度之原有四一曰初纬葢本道与黄道斜交本轮心循本道右旋均轮次轮亦随之而右旋次轮心虽不在本道然当本道之平面自地心计之与在本道等若次轮心适当二道之交则无纬度距交渐逺则纬度渐大是为初纬乃初经度所当本道距黄道之纬度即次轮心距黄道之纬度也一曰实纬星循次轮周行其经度既因次均数之加减而不同于初经则纬度亦不同于初纬实纬者乃星体居次轮周为实经度所当本道距黄道之纬度也一曰次纬次轮面与本道斜交而与黄道平行半周在本道南半周在本道北由次轮心视之又生纬度乃星距本道之纬度也一曰视纬纬度之角生于地心而次纬之角却生于次轮心必求得次纬当地心之角与宝纬相加减方为星距黄道之纬度其法实纬在黄道北而次纬又在本道北或实纬在黄道南而次纬又在本道南则相加若实纬在黄道北而次纬却在本道南或实纬在黄道南而次纬却在本道北者则相减乃自地心作视线所得之真纬度也西术求初纬后即求视纬而不用实纬及次纬者以次轮面与黄道平行星距黄道视线之逺近必与次轮心距黄道之逺近等也既有次轮心距黄道之弧即可得星距黄道之边再有星距地心之边即可得视纬之角故立法惟以次轮心距本道正交之度求得初纬即以次轮心距地心线与初纬之正为比例而得星距黄道线又以星距合伏之度用三角形法求得星当黄道视线防距地心之逺与星距黄道线为比例而得视纬度也金水二星纬度生于次轮本无初纬实纬葢以其本道即黄道次轮虽不当黄道而无黄道平行自地心计之与在黄道等故无初纬星循次轮周行其实行所当本道经度亦即黄道度故无实纬也其次轮斜交黄道半周在南半周在北所生纬度是为次纬次纬当地心之角即星距黄道之纬度是为视纬其视纬之大小则以星距地心别之以上三星而言初纬度小星在合伏前后则距地心逺而视纬度愈小初纬度大星又在退冲前后则距地心近而视纬度愈大也以下二星而言次纬度小星在最逺前后则距地心逺而视纬度愈小次纬度大星又在最近前后则距地心近而视纬度愈大也
　　【臣】等又按金水求次均用伏见轮厯指谓其即歳轮其説非是七政皆有本天本天皆有平行之实度月与五星皆有次轮而五星次轮亦曰歳轮皆因离日逺近而生离度月之离度起合朔终合朔五星离度起合伏终合伏土木火三星在日之上其本天大其右行之度迟则于太阳平行度内减其星之行度是为歳轮上离度合伏至冲日半轮星西而日东冲日至合伏半轮星东而日西金水二星在日下其本天小其右行之度速则于本天平行度内减太阳平行度为歳轮上离度合伏至冲日星东而日西冲日至合伏星西而日东金水本天虽小而歳轮亦如上三星与日天等天星在歳轮上半周则歳轮负星出日上至下半周乃在日天下其绕日之圆象实由歳轮上星行轨迹所成与上三星成绕日大圆者同理而术家别名为伏见轮但于伏见轮上离度算其距日实行则与歳轮所得不殊又即以太阳之平行为二星之平行皆径防之权法而承用者遂以伏见当歳轮以日天为二星本天且置本轮均轮于日天上由是二星之本天与歳轮皆隐矣　　以上五星经纬度及交周







　　钦定续通志卷一百
<史部,别史类,钦定续通志>
　　钦定四库全书
　　钦定续通志卷一百一
　　天文畧【五】
　　仪象
