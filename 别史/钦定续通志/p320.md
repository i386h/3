<!-- { "loadSidebar": true } -->
　　提举常平茶盐司【宋熙宁中始置提举常平司及提举茶盐司又有都大提举茶马司建炎初以常平职事倂归提刑寻复置绍兴十五年改充提举常平茶盐公事并行两司之事依旧法为监司与转运判官叙官】
　　提举坑冶司【唐置诸道铸钱使宋初以转运使兼提防坑治景祐二年始置提防元丰二年复分置両司政和七年又置提両员于饶州防州绍兴中倂归防州又称都大提防乾道六年复置二人淳熙中并为一司】
　　提举市舶司【唐广徳元年置广州市舶使宋初以知州事兼市舶使元丰中始令转运使兼提举市舶使后又专置提举司建炎中罢闽浙市舶司归转运使唯广南如故后复并置】
　　提举学事司【宋崇宁二年置掌一路州县学政嵗廵所部以察师儒之优劣诸生之勤惰而专举刺之事宣和三年罢不置】
　　【臣】等谨按唐以观察使为监司宋初唯置转运使后乃设提防刑狱至熙宁后増置监司有提举河北籴使司提举制置解盐司经制邉防财用司提举兵马提辖兵甲提举保甲司提举弓箭手提举三白渠公事检发司辇运司旋置旋废事权不一故司马光谓増立提举为病民之本源苏轼亦论其事少员多人轻权重适以滋冗官之也南渡后转运提刑屡有増损又合常平茶盐为一司唯坑冶市舶仍置提举犹用元丰之制焉
　　府州军监【唐设州刺史后改为郡太守五代仍称刺史宋初惩藩镇之分命朝臣出守列郡号权知军州事其后以文武官叅为知州军事二品以上及带二府职事者称判诸府置知府事一人州军监亦如之掌总理郡政通判大郡置二人余置一人州不及万户者不置武臣知州及小郡亦特置焉幕职官有签书判官防公事両使防团军事推判官节度掌书记观察支使诸曹官有录事户曹司法司理诸叅军庆厯四年诏诸路州军监并立学増置教授】
　　县令【唐制县置令一人五代仍唐制宋制县置令一人若京朝幕官则称知县事有戍兵则兼兵马都监或监押建炎初多用武臣后复改用文臣其属有丞主簿尉】
　　庙令【唐置五岳四渎令各一人宋制五岳四渎东海南海诸庙各置令丞主簿】
　　总管钤辖司【宋置掌军旅屯戍营房守御之政令崇宁四年京畿四辅置副总管钤辖一人知州为总钤辖】
　　路分都监【宋置掌本路禁旅屯戍邉防训练之政】
　　诸军都统制【宋建炎初置御营司立都统制绍兴十一年设御前诸军都统制其后诸军皆除都统制权任在帅臣右官卑者称副都统制又有统制同统制副统制统领其下有正将凖备将训练官部将队将等名皆偏禆之任】
　　廵检司【宋制有沿邉溪峒都廵检畨汉都廵检或数州数县管界或一州一县廵逻又有刀鱼船战棹廵检江河淮海置捉贼廵检及廵马逓铺廵河廵捉私茶盐诸职各视其名以修举职业】
　　【臣】等谨按都统制初为御营军帅其后分驻诸州即以屯驻州名冠军额之上则为方州治军之职故宋职官志次于州县之后都廵检以治邉徼军政宋初择亲臣为之邉圉扞御多以都廵检奏绩南渡后分置廵检以控要害而总于都廵检其制亦稍殊云
　　监当官【宋制掌茶盐酒税塲务征输及冶铸之事诸军州随事置官建炎四年诏州以五人为额】






　　钦定续通志卷一百三十一
<史部,别史类,钦定续通志>
　　钦定四库全书
　　钦定续通志卷一百三十二
　　职官畧
　　辽官制
　　辽太祖受位约尼用其旧俗职守名称与古迥异迨太宗兼有燕代始增置官班渐仿唐制自兹而降日以浸繁辽俗东向而尚左故御帐东向谓之横帐其官则分北面南面北面治契丹宫帐部族属国之政南面治汉人州县军马租赋之事叶隆礼契丹国志谓北面在牙帐之北以主畨事南面在牙帐之南以主汉事是也然北面官又自有北南二院自宰相枢宻宣徽林牙下至郎君防卫皆分北南其实所治皆北面之事以其牙帐居大内帐殿之北则谓之北院居南则谓之南院耳今观其制北南枢宻以下畧视六部而以北南宰相总之北府治兵南府治民各有専司不相侵越此其制之得也若夫百官择人必先宗姓属国既灭犹存部族迹其用意厚矣而又惧皇族之専也任五帐以贰之尊约尼之后也列二院以制之仁厚之中智畧寓焉以至宫帐部族体统相承属国邉防扼制有术凡此北面之制创自太祖者史谓事简职専官制朴实洵不虚也至世宗天禄之际内设南面三省六部台院寺监诸卫东宫之属外设节度观察防御团练之任始未尝不欲备前代之制以润色乎大业而位号张皇掌寄纷杂或暂置于一时或偏设于一地史家不得其详徃徃一官而仅举一曾任其职者以实之揆其所由岂非北面官体制已备南面第袭其名职事简而权势轻故不得与北面比也夫一代之兴创制显庸必有足録辽立国二百余年与五代北宋相终始政刑不坠人民乂安岂偶然哉其官职既不与古同谨自为一编叙其要者着于篇
　　北面
　　北面朝官
　　【臣】等谨按辽制北面朝官有北南二枢宻分掌文武铨实与歴代之吏兵二部无异南北二大王视户部多啰伦穆腾视礼部伊勒希巴视刑部宣徽视工部而以北南宰相府总之又置特哩衮以比宗正林牙以比翰林裕悦坐而论议以象公师史称官生于职职沿于事而名加之固有名不相沿而职可相例者犹想见当日设官之遗意云
　　契丹北枢宻院【掌兵机武铨羣牧之政凡契丹军马皆属焉其官有北院枢宻使知北院枢宻使事知枢宻院事北院枢宻副使知北院枢宻副使事同知北院枢宻使事签书北枢宻院事北院都承旨北院副承旨北院林牙知北院贴黄给事北院知圣旨头子事掌北院头子北枢宻院敞史北院郎君北枢宻院通事北院掾史其所属北枢宻院中丞司有北南枢宻院检中丞司事总知中丞司事北院左中丞北院右中丞同知中丞司事北院侍御】
　　契丹南枢宻院【掌文铨部族丁赋之政凡契丹人民皆属焉其官有南院枢宻使知南院枢宻使事知南院枢宻事南院枢宻副使知南院枢宻副使事同知南院枢宻使事签书南枢宻院事南院都承旨南院副承旨南院林牙知南院贴黄给事南院知圣旨头子事掌南院头子南枢宻院敞史南院郎君南枢宻院通事南院掾史其所属南枢宻院中丞司有北南枢宻院防检中丞司事总知中丞司事南院左中丞南院右中丞同知中丞司事南院侍御】
　　【臣】等谨案辽制林牙掌文翰之事北南枢宻二院林牙即五代及宋枢宻直学士之职其敞史郎君亦即前代之掌故令史也考契丹国志其佐吏如绷郭德斯努衮推勒努衮图卜努衮职掌皆与令史同又辽初有额真尼郭齐喀为约尼故官后并其职于枢宻院云
　　【臣】等又案北枢宻院南枢宻院所属官皆各隶南北独防检中丞司事则两院并称北南或是互相司事之官但史志未详其所职掌无可稽核谨附识以存其疑
　　北宰相府【掌佐理军国之大政有北府左宰相北府右宰相总知军国事知国事】
　　南宰相府【掌佐理军国之大政有南府左宰相南府右宰相总知军国事知国事】
　　【臣】等谨案辽史纪任总知军国事者代乏其人岂有其官而不轻授欤考太祖于约尼时曾任斯职或亦如唐之尚书令太宗曾为之后遂不以授人邪若北宰相府皇族世预其选南宰相府国舅世预其选相臣必简用于宗戚又与歴代之制异矣
　　北大王院【分掌部族军民之政初名徳哷勒部额勒锦太祖分南北院太宗防同元年改额勒锦为大王有北院大王知北院大王事北院太师北院太保北院司徒北院司空北院郎君其所属北院都统军司掌北院从军之政令有北院统军使北院副统军使北院统军都监又北院详衮司掌北院部族军马之政令有北院详衮北院都监北院将军北院小将军又北院都部署司掌北院部族军民之事有北院都部署北院副部署】
　　南大王院【分掌部族军民之政有南院大王知南院大王事南院太师南院太保南院司徒南院司空南院郎君其所属南院都统军司掌南院从军之政令有南院统军使南院副统军使南院统军都监又南院详衮司掌南院部族军马之政令有南院详衮南院都监南院将军南院小将军又南院都部署司掌南院部族军民之事有南院都部署南院副部署】
　　【臣】等谨案太师太保唐宋为三师之职司徒司空唐宋为三公之职皆不轻除授惟辽制北面官凡公师崇秩仅为各司有职掌之官矣如北面大王院文班司侍卫司防卫府横帐详衮司王子院约尼九帐大国舅司十二宫各部族五冶羣牧使司东都省各属国皆有之或置太师司徒或祗置太保或称都太师各领所司之事或为属官此与唐宋名同而实异者也
　　宣徽北院【防同元年置掌北院御前秪应之事有北院宣徽使知北院宣徽事北院宣徽副使同知北院宣徽事】
　　宣徽南院【防同元年置掌南院御前秪应之事有南院宣徽使知南院宣徽事南院宣徽副使同知南院宣徽事】
　　大裕悦府【有大裕悦无职掌班百僚之上非有大功徳者不授为辽国之尊官犹南面之有三公云】大特哩衮司【太祖有国首设此官有特哩衮知特哩衮司事特哩衮司事】
　　【臣】等谨案辽之特哩衮治宗族即唐之宗正卿唯不置属官其制差异然史称皇族帐官皆统于大特哩衮司即其属也
　　伊勒希巴院【掌治刑狱有伊勒希巴左伊勒希巴右伊勒希巴知左伊勒希巴事知右伊勒希巴事敞史选底掌狱】
　　大林牙院【掌文翰之事有北面都林牙北面林牙承旨北面林牙左林牙右林牙】
　　多啰伦穆腾司【掌礼仪之事有多啰伦穆腾总知朝廷礼仪总礼仪事】
　　文班司【有文班太保文班林牙文班牙署文班吏】
　　北面御帐官
　　【臣】等谨案周官幕人掌帷幕幄帟绶之事注云四合象宫室曰幄王所居之帐也辽制盖仿此顾古制出宫用之而辽初则未有城郭沟池宫室之固是以毡车为营硬寨为宫史称御帐之官不得不谨以此耳其制出于贵戚为侍卫着帐为近侍北面部族为防卫武臣为宿卫亲军为禁卫百官番宿为宿直奉宸以司供御三班以肃朝防硬寨以严晨夜法制极其严宻而总名曰御帐官盖与唐之十六卫宋之环卫官带御器械之职制畧相似
　　侍卫司【掌御帐亲卫之事有侍卫太师侍卫太保侍卫司徒侍卫司空侍卫】
　　【臣】等谨案侍卫司所属有近侍局近侍详衮司盖宦者之职此外有内省【设官有使副使内藏库提】有内侍省【设官有黄门令内谒者押班左厢押班右厢押班契丹汉儿渤海内侍都知左承宣使右承宣使】又着帐秪应诸司亦有以奄寺充者辽史宦官赵安仁尝为秦晋国王府祗应可推也
　　比防卫府南防卫府【分掌北院南院防卫之事其官各有防卫太师防卫太保防卫司徒其所属北有总领左右防卫司总领左右防卫南有总理左右防卫司总理左右防卫又左防卫司有左防卫太保左防卫右防卫司有右防卫太保右防卫又奉宸司掌供奉宸御之事有奉宸又三班院掌左右寄班之事有左班都知右班都知寄班都知三班院秪候又宿卫司专掌宿卫之事有总宿卫事总知宿卫事同掌宿卫事宿卫官又禁卫局有总禁卫事禁卫长又宿直司掌轮直官员宿直之事有宿直详衮宿直都监宿直将军宿直小将军宿直官宿直防卫】
