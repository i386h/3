<!-- { "loadSidebar": true } -->
　　【御批谓英宗当特们徳尔结党肆恶之时并未稍加诘究仅于其身后夺爵籍产而其党亦槩不为穷治未免姑息养奸以致酿成祸乱史臣无识转以果于刑戮为辞其何以垂按法惩恶之道乎谨録识之】
　　英宗至治三年




　　钦定续通志卷六十五
　　钦定四库全书
　　钦定续通志卷六十六
　　元纪【十】
　　泰定帝
　　泰定皇帝讳伊苏特穆尔裕宗之孙晋王噶玛拉长子也初世祖太子珍戬生三子长曰噶玛拉次曰逹尔玛巴拉三即成宗逹尔玛巴拉先薨世祖封噶玛拉为晋王出镇北边统领太祖四大鄂尔多及军马逹勒逹国土大徳六年晋王薨帝袭封仍镇北边成宗武宗仁宗之立咸与翊戴有盟书赐南康路六万五千户为食邑英宗时所部告饥赈钞百万贯后遣使以地七千顷归朝廷请有司徴租嵗给粮钞执藩臣礼甚谨先是王府内史都尔苏得幸于帝常侦伺朝廷事机以其子哈克繖事丞相拜珠得入宿卫乆之哈克繖脱归言御史大夫特克实与拜珠意相忤欲倾害之至治三年三月宣徽使塔坦来王邸为都尔苏言主上将不利于晋王由此二人深相要结八月二日帝猎于图喇之地特克实宻遣乌鲁斯来告曰我与哈克繖额森特穆尔实达尔谋已定事成推立王为皇帝【按续宏简録实达尔下尚有章台一人考章台亦于下十月被诛其与谋可知纪失载】帝大惊命囚乌鲁斯遣巴勒宻实特等赴上都以逆谋告未至英宗遇弑于是诸王谙达布哈及额森特穆尔奉皇帝玺绶来迎九月癸巳即位于龙居河【伏读通鉴辑覧】
　　【御批谓晋王初囚乌鲁斯而告逆谋正也及闻英宗遇弑即当入朝讨贼以伸大义乃因逆党奉迎遽践大位后虽从曼努之请骈戮羣凶惟计彰一已之善名不务戡国家之大难律以春秋直笔其能免耶谨録识之】颁蒙古诏大赦以知枢宻院事淇阳王额森特穆尔为中书右丞相诸王伊噜特穆尔袭封安西王甲午以内史都尔苏为中书平章政事奈玛台为中书右丞特克实知枢宻院事巴苏呼同知枢宻院事博啰为宣徽院使舒玛尔节为宣政院使乙未以枢宻院副使阿萨尔为御史中丞内史舒苏为中书左丞丁酉以鄂勒哲知枢宻院事图们同签枢宻院事戊戌以萨题勒宻实知枢宻院
　　事章台同知枢宻院事己亥敕谕百司凡铨授官遵世祖旧制惟枢宻院御史台宣政院宣徽院得自奏闻余悉由中书辛丑以茂穆苏知枢宻院事实逹尔为大司农召诸王官属流徙逺地及还原籍者二十四人还京师冬十月癸亥修佛事于大明殿甲子诛逆贼额森特穆尔鄂勒哲索诺木图们等于行在所以舒玛尔节为中书右丞相陜西行中书省左丞相图噜通政院使寕珠并为御史大夫苏苏为御史中丞遣舒玛尔节寕珠诛逆贼特克实实逹尔齐勤特穆尔托和齐章台等于大都并戮其子孙籍入家产壬申以内史阿勒坦绰克为太师知枢宻院事丙戍以江浙行省平章政事额卜徳哷勒为中书平章政事十一月己丑朔车驾次中都修佛事于昆刚殿辛丑车驾至大都丁未御大明殿受诸王百官朝贺癸丑遣使请曲阜以太牢祀孔子祭遁甲五福神丁巳诏有罪自首者防与原宥十二月己未御史台经歴多尔济巴勒御史实勒塔克谔都玛克额森呼图克并坐党特克实免官御史言曩者特们徳尔専政诬杀杨多尔济萧拜珠贺巴延观音保索约尔哈陶黙色黥窜李谦亨成珪罢免王毅髙昉张志弼四川行省平章赵世延受祸尤惨天下咸知其寃请昭雪之诏存者召还録用死者赠官有差庚申以宦者噶逹尔为中政院使壬戍浚镇江路漕河及练湖役丁万三千五百人戊辰追尊皇考晋王噶玛拉曰光圣仁孝皇帝庙号顕宗皇妣晋王妃曰宣懿淑圣皇后庚午遣使祀海神天妃盗入太庙窃仁宗及庄懿慈圣皇后金主壬申作仁宗主仍督有司捕盗乙亥太常院臣言世祖以来太庙嵗惟一享先帝始复古制一嵗四祭请裁择之帝曰祭祀大事也朕何敢简其礼命仍四祭监察御史托克托赵成庆等言特们徳尔在先朝包藏祸心离间亲藩诛戮大臣使先帝孤立卒罹大祸其子索诺木亲与逆谋乆逭天宪乞正其罪伊噜托克托哈苏台皆特克实之党不宜寛宥遂并伏诛丙子命岭北守边诸王齐齐克图月修佛事以却寇兵己邜命僧作佛事于大内以厌雷癸未流逆党诸王伊噜特穆尔于云南谙逹布哈于海南库鲁克布哈于尼噜罕博啰及乌鲁斯布哈于海岛丙戍舒玛尔节言南坡之变诸王迈努逃赴潜邸愿効死力且请诛戮元凶上契圣衷尝防奬谕今臣等议宗戚之中能自拔逆党尽忠朝廷者惟有迈努请加封赏以示激劝遂以泰寕县五千戸封迈努为泰宁王知枢宻院事大司徒库春贝授开封仪同三司以前太师巴古商议军国重事丁亥议赏讨逆功赐舒玛尔节金十锭银三十锭钞七十锭都尔苏为中书左丞相知枢宻院事茂穆苏御史大夫宁珠宣政院使索多并加授光禄大夫仍赐金银钞有差塑玛哈噶拉佛像于延春阁之徽清亭诏以明年为泰定元年免大都兴和差税三年八番思播两广洞寨差税一年江淮剙科包银三年四川云南甘肃秋粮三分河南陜西辽阳丝钞三分除虚增田税免鄂拓克逋钱赈恤云南广海八番等处戍军求直言赐髙年帛禁献山塲湖泊之利定吏员出身者秩许至四品
