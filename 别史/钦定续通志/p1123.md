<!-- { "loadSidebar": true } -->
　　李呼喇济一名庭玉陇西人父节仕金嵗乙未自巩昌石门山从汪世显以城降呼喇济隶皇子奎腾为质子从征西川累功为管军千户都总领佐汪徳臣【按元史作汪惟正误今据汪徳臣传改正】立利州乙卯将兵三万取合江大获山宋刘都统率众谋焚利州沙市次青山呼喇济设伏取之俘获甚众戊午以兵趋剑门觇伺宋兵运粮于长寜追至运曲埧夺之宪宗南征呼喇济掌桥道馈饷事从攻苦竹隘山寨先登斩守将杨立获都统张寔招降长寜清居大获山运山龙州等寨大获山守臣杨大渊纳款已而逃归宪宗怒将屠其城徳臣谓呼喇济曰大渊之去事颇难测亟追之廼单骑至城下大呼入城曰皇帝使我来抚汝军民一卒引入甲士环立呼喇济下马执大渊手谓之曰上方宣谕赐赏不待而囘何也大渊曰诚不知国朝礼法且久出恐城寨有他变是以亟归遂与偕来一军皆喜呼喇济入奏宪宗曰杨安抚反乎对曰无也宪宗曰汝何以知之对曰军马整肃防内乱也城门不闭无他心也一闻臣言即抚绥军民从臣以出以是知之宪宗曰汝不惧乎对曰臣恐上劳圣虑下苦诸军又为一郡生灵命脉所寄故不知其惧宪宗悦复大渊故官己未总帅汪徳臣没于军命呼喇济以其军殿后宋兵水陆昼夜接战皆败之部军皆青居人赏赉独厚遂与富察都元帅守青居治城壁储刍粮招纳降附宗王穆格承制命呼喇济为巩昌元帅中统元年珲塔哈据六盘山以叛世祖遣呼喇济从汪良臣进讨力战杀珲塔哈等于阵二年授巩昌后元帅辉图叛遁入西蕃从宗王追袭擒之四年诏赐虎符呼喇济不受对曰臣闻国制将万军佩虎符若汪氏将万军已佩之臣何可复佩帝命于总帅汪惟正下充巩昌路元帅所属官悉听节制达吉叛于西蕃呼喇济以千骑往执之至元元年入觐命与汪良臣还蜀守青居六年授防东路招讨使立章广平山寨置屯田出兵以絶大梁平山两道十年成都失利帝遣人问所以失之之故及今措置之方呼喇济附奏曰初立成都惟建子城军民止于外城别无城壁宋军乗虚来攻失于不备军官皆年少不经事之人以此失利西川地广人稀宜修置城寨以备不虞选任材智广畜军储最为急务今古汉军多非正身半以驱奴代宜严禁之所谓修筑城寨练习军马措画屯田规运粮饷创造舟楫完缮军器六者不可阙一又当任贤逺谗信赏必罚修内治外战胜攻取选用良将随机应变则边邮无虞矣寻将兵赴成都与察克布哈同权省事已复还守章广平山寨前后七年毎战辄胜十四年授延安路管军招讨使十五年图噜叛于六盘山呼喇济以本路军防巴尔斯台赵炳及总帅府兵于六盘山败之于武川俘其孥还授四川北道宣慰使二十年改四川南道宣慰使时思播以南施黔鼎沣辰沅之界蛮獠叛服不常二十二年诏四川行省讨之参政竒尔济苏左丞汪惟正一军出黔中佥省巴拜一军出思播都元帅托察一军出沣州呼喇济一军自防门防合诸将凿山开道绵亘千里诸蛮迎敌者尽杀之遣谕其酋长率众来降独散毛洞覃顺走避嵓谷力屈始降二十三年以老病乞归帝悯之得还巩昌元贞二年入觐授陜西行省右丞议本省公事卒谥襄敏李庭小字劳山本金人富察氏家于济隂后徙夀光至元六年以材武选隶军籍权管军千户从伐宋襄阳守将吕文焕以万五千人来攻万山堡万户张范方与接战庭单骑横枪入阵杀二人枪折倒持囘击一人坠马庭亦被二枪复夺后军枪力战败之九年进攻襄阳东堡焚其楼破一字城十年大军攻樊城庭运薪刍土牛填城壕立云梯屡中炮坠城下裹创再登杀获甚多樊城破襄阳降以功授管军总管十一年从巴延发襄阳次郢州郢在汉水东宋人复于汉水西筑新郢【按巴延传巴延次盐山距郢州二十里郢在汉水北宋人又于汉水南筑新郢与此作东西互异】以遏我军庭与刘国杰攻黄家湾堡拔之荡舟由藤湖入汉攻沙洋新城炮伤左胁破其外堡复中炮坠城下矢贯胷气垂絶巴延命剖水牛腹纳其中良久乃苏授益都新军万户师次汉口宋将夏贵锁战舰横截江面军不得进乃用庭及马福计由沙芜口入江武矶堡四面皆水庭决其水攻之大军渡江武矶堡亦破遂从阿珠转战至卾州顺流而东十二年与宋将孙虎臣战丁家洲夺二十余宋军溃宋兵断真州江路庭焚其击斩其防岸军闻夏贵欲由太湖援临安亟出兵迎战裕溪口败之诸军攻常州庭鏖战夺北门入十三年至临安宋主降巴延命庭等防其内城收集符印珍宝仍令庭与唐古特等防防宋主赴燕世祖嘉其劳有旨汝在江南多出死力男儿立功要在西北上也今有违我太祖成宪者汝其往征之加汉军都元帅庭至哈喇和琳鸿和尔之地越岭北与色埒黙诸军大战败之移军河西击走叛臣和和追至大碛而还诸王锡里济托克托穆尔反庭袭获之啓皇子哲伯特穆尔赐之死复引兵防诸王纳尔珲渡塔宻尔河击走其余党河西悉平十四年入朝赐益都居第单河官庄拜福建行省参知政事十七年授中书左丞东征日本十八年军次竹岛遇风船尽壊庭抱壊板漂流抵岸下收余众由髙丽还京师士卒存者十一二继以父殁归益都二十四年宗王纳顔叛驿召至上都统诸卫汉军从帝亲征塔布岱金嘉努来拒战众号十万帝亲麾诸军围之庭调阿苏军继进流矢中胷贯胁裹创复战帝遣止之乃已令军中卫百弩俟敌列阵百弩齐发乃不复出庭策纳顔必遁乃引壮士十人持火炮夜入其阵炮发敌惊溃帝问何以知之庭曰其兵虽多无纪律见车驾驻此而不战必疑有大军在后是以知其将遁帝大喜命庭将汉军与阿尔娄将古军并进遂擒纳顔帝南还庭又亲获塔布岱金嘉努以功遥授中书省左丞二十五年纳顔余党哈坦多罗干复叛于辽东诏庭讨之大小数十战弗克整军再战流矢中左胁及右股追至一大河选鋭卒潜负火炮夜泝上流发之马皆惊走大军潜于下流毕渡天明进战其众无马遂败哈坦多罗干走髙丽死进尚书左丞商议枢宻院事庭因奏今汉军之力困于北征若依江南军每嵗二八放散以次番上甚便帝可其奏着为令宗王海都犯边帝命阿尔娄与庭议所以为备庭请下括马之令凡得马十一万匹军中赖其用拜平章政事商议枢宻院事成宗即位眷遇尤至武宗出镇北边庭请从行成宗悯其老不许继奉旨北征辉图至野马川而还俄有中使传旨拘汉军马以济北军且令焚其鞍辔行粮诸物扈从至上都大徳八年卒至大二年追封益国公谥武毅子大用以哀毁卒大椿益都新军万戸大诚后卫亲军都指挥使
　　史弼字君佐蠡州博野人曾祖彬有胆勇穆呼哩兵南下蠡守闭城自守彬谓诸子曰吾所恃者郡守也今弃民自保吾与其束手以死曷若死中求生乃率乡人数百家请降穆呼哩书帛为符遣还既而州破独彬与同降者得免弼长通国语膂力絶人能挽强弓里门凿石为狮重四百斤弼举之置数步外潼闗守将王彦弼竒其材妻以女又荐其材勇于左丞相耶律铸弼从铸往北京近侍和尔台见弼所挽弓以名闻世祖召之试以逺垜连发中的令给事左右授管军总管命从刘整伐宋攻襄樊至元十年诸将分十三道围樊城弼攻东北隅凡十四昼夜破之杀其将牛都统襄阳降上其功升副万戸从丞相巴延南征攻破沙洋堡至阳罗堡巴延誓众曰先登南岸者为上功弼率健卒直前宋兵逆战奋呼击走之巴延登南岸论弼功第一鄂州平进军驻洲巴延授弼三千人使立木堡据扬子桥宋将姜才以万众乗夜来攻人挟束薪填堑弼戒军中无哗俟其至下櫑木发炮石击之杀千余人才败走十三年才复以兵夜至弼三战三胜天明才见弼兵少进复围之骑士挟火鎗刺弼弼挥刀御之左右皆仆手刃数十百人及出围追者尚数百骑弼殿后敌不敢近【按宋史姜才传云才出真州髙邮万户史弼将兵击夺才与战达旦弼防殆与此互异】防援兵至大破之才奔泰州守将朱焕以扬州降制授扬州路总管府达噜噶齐兼万户俄迁黄州等路宣慰使十五年升江淮行中书省参知政事行黄州等路宣慰使盗起淮西司空山弼平之十七年平南康都昌盗十九年改浙西宣慰使二十一年黄华反建寜春复霖雨米价涌贵弼即发米十万石平价粜之而后闻于省省臣欲増其价弼曰吾不可失信寜辍吾俸以足之省不能夺益出十万石民得不饥改淮东宣慰使二十六年平台州盗杨镇龙拜尚书左丞入朝时世祖欲征哇谓弼曰诸臣为吾腹心者少欲以哇事付汝对曰陛下命臣臣何敢自爱二十九年拜福建行省平章政事往征哇以伊克黙色髙兴副之弼以五千人合诸军【按经世大典云防福建江西湖广三行省兵二万海舟十艘赍一年粮谨附识】发泉州风急涛涌舟掀簸士卒皆数日不能食过七洲洋万里石塘歴交趾占城界明年至东董西董山牛﨑屿入混沌大洋橄榄屿假里马答勾阑等山驻兵伐木造小舟以入时哇与隣国葛郎搆怨哇主哈只葛达那加刺已为葛郎主哈只葛当所杀其壻土罕必阇耶攻哈只葛当不胜退保麻喏八歇闻弼等至遣使以其国山川户口及葛郎国地图迎降求救弼与诸将进破葛郎兵哈只葛当走归国髙兴言哇虽降倘中变与葛郎合则孤军悬絶事不可测弼遂分兵三道攻葛郎至答哈城葛郎兵十余万迎敌自旦至午葛郎兵败入城自守遂围之哈只葛当出降并取其妻子官属以归土罕必阇耶乞归易降表及所藏珍宝入朝弼与伊克黙色许之遣万戸敦珠卜丹甘珠尔布哈以兵二百人防之还国土罕必阇耶于道杀二人以叛乗军还夹路攘夺弼自断后且战且行行三百里得登舟行六十八日夜达泉州士卒死者三千余人有司数其俘获金宝香布等直五十余万又以没理国所上金字表及金银犀象等物进于是朝廷以其亡失多杖十七没家赀三之一元贞元年起同知枢宻院事阿尔娄奏弼等以五千人渡海二十五万里入近代未尝至之国俘其王及谕降旁近小国宜加矜怜遂诏以所籍还之拜江西行省右丞三年迁平章政事加封卾国公卒于家
