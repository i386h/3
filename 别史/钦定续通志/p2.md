<!-- { "loadSidebar": true } -->
　　一列传名目各史不同班马以后妃为外戚范蔚宗则为皇后纪通志皆不从而从三国晋史之例别为后妃传其他外戚传金史曰世戚孝友传宋史曰孝义独行传唐宋辽史皆曰卓行循吏传辽史曰能吏旧唐书元史皆曰良吏艺术传诸史皆曰方技儒林传唐书元史皆曰儒学文苑传唐书金史皆曰文艺辽史曰文学又元史儒学传合儒林文苑为一皆名异而实同今悉依通志之名以昭画一
　　一列传次第各史互异唐书列外戚于列女之后列隐逸于循吏之前宋史列方技于列女之后列外戚于方技之后今依郑氏原书之序首宗室次列传次外戚次忠义孝友独行循吏酷吏次孔氏后裔次儒林文苑隐逸次宦者艺术佞幸次列女次载记次贰臣奸臣叛臣逆臣次四夷
　　一列传各史中分并互异如五代史家人传今析入后妃宗室传死节死事今并入忠义传伶官并入佞幸独行传析入隐逸孝友宋史道学传并入儒林元史儒学传析入儒林文苑元史释老传并入艺术唐书宋史公主传附缀后妃均依郑志门以从其朔
　　一皇太子皇子诸王例入宗室传其追尊帝号者旧史俱不为区别魏收以景穆入帝纪后人讥之郑志统列宗室体例较严但其间有史分而志合者有史阙而志补者有史系之列传而志入宗室者自唐而下互有异同今悉依例彚辑于以传系事之中仍不失以表系世之意
　　一通志所载名目凡诸史不立此传者皆从列传采取以相从如史记不立隐逸传则采伯夷四皓诸人补之三国志不立忠义传则取典韦诸人入之史记无方技之名而以司马季主扁鹊仓公传移入艺术后汉书无孝友之名而以毛义江革诸人移入孝友是也今续通志即循此例如元史之伯勒格台六人入宗室传托音色辰等三人补外戚传宋史之周三臣入忠义五代史之马重绩赵延义入艺术唐之张昌宗张易之入佞幸均依改辑其有本无专传而无可补入者仍从其阙
　　一郑志有孔子列传今考自唐以后孔氏歴有袭封我
　　朝于明史特立衍圣公传表章圣裔甚盛典也兹采唐以下史传防之阙里文献考诸书分列嫡嗣支庶按次彚辑为孔氏后裔传
　　一郑志有年谱异姓世家二门皆仿于史记按史记年表即本纪中详着之文故班史以后不袭其体无妨阙如五代宋史虽各有世家其所载南唐吴越前后蜀南北汉诸国皆系偏隅分据非封建诸侯比也郑志本晋书之例于前凉西凉以及后梁萧氏别称载记体例最精今统归载记不复更列世家之目又郑志有防侠刺客滑稽货殖四门亦本史记唐以后无可载并宜从阙
　　一列传未备名目应为增修
　　国史剙立贰臣传出自
　　睿裁于旌别淑慝之中寓扶植纲常之意允昭褒贬
　　之至公实为古今之通义今亦恪遵
　　圣训于前代别立此门较诸原书体例实详且核焉至唐书之奸臣叛臣逆臣传皆唐以前诸史所无而其目实不可易今悉攷核事迹增立奸臣叛臣逆臣三门列于贰臣之后
　　一有一人而两史并为立传者如裴矩李密王世充已见隋书而唐书亦载之王伦宇文虚中张邦昌刘豫宋金两史俱有传张特立金元两史俱有传亦有一史之内一人而重传者有父子兄弟分传而彼此互复者名不胜数均删并折衷以归一是
　　一续纂诸略自五代始礼乐器服职官选举之属皆与史志相表里今采取正史各志按代续编而郑志食货刑法灾祥诸略于唐事亦多未备并采新旧唐书诸志以补其阙
　　一辽金元三朝氏族未有専书今详加搜辑如辽之三耶律氏二审密氏金之白号黑号诸姓元之防古七十二族色目三十一种备着于篇
　　一辽金元三朝文字史家所録未有志书法之书故六书鲜有徴据契丹国志称辽太祖以隶书之半增损作字金则有女真大字女真小字今皆不传元蒙古字之制见于著述者有陶宗仪书史会要所载蒙古字母朱伯顔所载防古字韵其中譌误相沿不一而足我
　　皇上钦定同文韵统综以国书于蒙古字音字体无
　　不赅备详见
　　皇朝通志六书兹就三朝史册所见者撮其大畧以
　　次叙述
　　一郑志天文略只载丹元子步天歌而不详推步之法七音略只载字母内转外转诸图而不详合声切音之法今所续纂各为详载
　　一郑志艺文略止载羣书目録未具撰人爵里撰述之家有姓名同而著书复同者如顔师古称两京房皆治易之每易混淆今所续纂谨遵
　　钦定四库全书例以着録存目分编于各书之下备载撰人姓名凡宋代诸书已登郑志者不复列入其总仍依郑志为十二门每门细目则以四库全书为准
　　一图谱略郑志首索象原学明用三篇以辨其源流次自周秦迄于北宋分撰记有记无二篇以攷其存佚但樵局于见闻周秦图谱至宋鲜有存者故记有篇只总为一门而记无篇多至二十六门我
　　皇上稽古右文图书大备又复搜罗海内藏书亲加厘定自南宋而下图谱孰有孰无了如指掌今于记有记无中各区为经学史乗天文地理政典学术艺事物八门各门之下再为分晰名目断自淳熙至于明季博采史志旁及画谱书目按增辑若夫文人防艺涉笔成图与夫私家谱牒偶见存留者无裨实学概不缀録
　　一金石略郑志所録原本欧阳修赵明诚诸家着録粗具撰人姓氏而于碑碣所在大半未详盖限于方域捜罗未广亦时地为之也我
　　朝幅员辽濶车书大同周秦钟鼎汉唐铭刻往往有晦于古而显于今者今所续纂即依郑志图谱之例以今有今无分载取唐以前郑志所未著者为一卷五代以下为二卷分缀撰书姓氏建立年嵗与现存之地详确考覈其散佚难稽者另为一卷至前人着録之误兼为辨证焉
　　一昆虫草木略郑志分为八门已称详赡然郭注陆疏亦多未尽所谓通鸟兽之情状察草木之精神者代有著述不厌捜罗今所续纂于郑志未载者则补其遗已载者兼正其误庶于诸经注疏足资考证
　　钦定四库全书
　　钦定续通志卷一
　　唐纪【一】
　　【臣】等谨按自班固已后断代为史而会通之义不着宋臣郑樵作通志乃始探篹缀辑上下数千载综其行事粲然成一家之言厥功伟矣顾以唐书五代史为本朝大臣所修不敢轻议故纪传断限逮隋而止今【臣】等奉
　　命续纂是书爰始有唐以迄于元君臣流例纪传羣分大率皆取衷于郑氏然郑氏论次本纪三皇已降间采羣言两汉而还全抄旧史良以规模粗定亟于成书参考异同有所未暇亦以马班陈范史家钜手辞本简严无可更易故耳至若刘昫唐书薛居正五代史大抵冗蔓无法而本纪为尤欧阳修新修二史裁断取舍仰师春秋顾其中亦或失之太简且多与传不合降而宋辽金元卷帙浩繁芜累滋甚临文整事未易得所折衷且夫史有文质辞有详畧当其各自为书原属不相沿袭今既荟萃成编不得不裁定义以着一书之通体故凡一王受命其祖宗之积累皆采附帝纪而如金史之前列世纪后列世纪补者无取也一时诏令有关于当日之治忽者间収存一二其或蹈常袭故多饰俪句与直书口语者不録也日食必书而星变地震之属别详于灾祥之畧君举必书而视疾临丧之属自具于诸臣之传元老拜罢必书而庻官之迁秩不期其备雄藩重镇移徙必书而节使之遥领或从其畧朝贡聘问非素所难致者不书而南北朝之使命往来必识也恩泽赦宥非出自旷典者不书而灾荒州之给复赈恤必着也其他凡所采録皆综其畧而挈其要据事直书词无予夺漏者补之譌者正之又其中或纪传各出且有与他史互异者仍旁捜博考以归画一必其説本相悬无可强合则亦详为夹注用示传疑惟诸书纪载月日往往不符事迹既非径庭讨论亦滋琐屑兹则间为标识余或阙如定着本纪凡七十卷要以词约义该例明事备一洗原纪之疵纇而归于简核以蕲有当于事增文省之义云尔
　　髙祖
