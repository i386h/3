<!-- { "loadSidebar": true } -->
　　桞公绰字寛京兆华原人始生三日伯父子华曰兴吾门者此儿也因小字起之幼孝友性质严重属文典正不读非圣书贞元元年年十八应制举登贤良方正直言极谏科授校书郎四年再登其科授渭南尉歳饥每饭不过一器歳稔复初累迁开州刺史地接夷落寇常逼其城吏曰兵力不能制愿以右职署渠帅公绰曰若同恶耶何可挠法立诛之寇亦引去迁侍御史吏部员外郎时武元衡节度剑南与裴度俱为判官尤相引重召为吏部郎中宪宗喜武功且数出游畋元和五年十一月公绰奏太医箴以讽帝髙其才遣使谓曰卿爱朕深当置之座隅逾月拜御史中丞公绰与裴垍善李吉甫复当国以怨垍故出公绰为湖南观察使地卑湿不可迎养求分司东都不听八年徙卾岳观察使时讨吴元济诏发鄂岳卒五千安州刺史李听公绰曰朝廷谓吾儒生不知兵耶即请自行许之引兵度江抵安州听以军礼迎谒公绰谓曰公所以属鞬负弩非兵事耶若褫戎容则两郡守耳何所统壹哉以公世将晓兵吾且欲署职以兵法从事听曰唯命即以都知兵马使中军先锋行营都虞候三牒授之选兵六千属焉戒诸校曰行营事一决都将听被用畏威尽力当时服其知权军出公绰数省问其家疾病生死厚给之妇人冶容不谨者投之江军中感服曰中丞为我知家事敢不死战故鄂军每战必克十一年入为给事中李师道平公绰宣谕郓州还拜京兆尹方赴府有神防校乘马不避者即时搒死帝怒其专杀公绰曰此非独试臣乃轻陛下法帝曰既死不以闻可乎公绰曰臣不当奏在市死职金吾在坊死职右左巡使帝乃解【谨按通鉴辑览】
　　【御批跃马冲导罪之细者即平民有犯予杖已足蔽辜京兆虽以肃淸辇毂为任亦岂可因冲已导而遽毙军将公绰此举非惟草菅人命几于弁髦王章及帝怒诘犹饰辩不已是但知唐突者之无礼而不知专擅者之更非礼也或犹以公绰为风厉真不知政衡者】母丧服除为刑部侍郎领盐铁转运使转兵部兼御史大夫长庆元年复为京兆尹时幽镇用兵补置诸将使驿系道公绰奏曰比馆递匮乏驿置多阙敕使衣绯紫者所乘至三四十骑黄緑者不下十数吏不得视劵随口辄供驿马尽乃掠夺民马怨嗟惊扰行李殆絶请着定限以息其有诏中书条检定数由是吏得纾罪宦官共恶疾之累迁礼部尚书以祖讳换左丞三年五月检校户部尚书山南东道节度使行部至邓县吏有纳贿舞文二人县令以公绰守法必杀赃吏狱具公绰判曰赃吏犯法法在文吏壊法法亡诛舞文者其廏马害圉人公绰杀之或言良马可爱曰安有良马而害人乎敬宗寳厯元年加检校左仆射入为刑部尚书二年出为邠寜节度使先时神防诸镇列屯部中不听本道节制故虏得窥间公绰论所宜因诏屯营缓急悉受节度三年复为刑部尚书京兆狱有姑
　　鞭妇至死者府断偿死公绰议曰尊殴卑非鬭且其子在以妻而戮其母非教也竟减死太和四年为河东节度使歳恶辍宴饮衣食与士卒均北虏遣梅禄将军李畅以马万匹来市所过皆厚劳饬兵防袭夺至太原公绰独遣牙将祖考恭单骑劳问辟牙门令译官引谒宴以常礼畅市马而还不敢侵犯陉北有沙陀部勇武喜鬭为九姓六州所畏公绰召其酋朱邪执宜治废栅十一募兵三千留屯塞上其妻母来太原者令夫人饮食问遗之沙陀感恩故悉力保障六年以病乞代三月授兵部尚书徴还京师四月卒年六十八赠太子太保谥曰元【旧书作成】公绰居丧毁慕三年不澡沐事后母薛氏谨甚虽姻属不知非薛所生外兄薛宫早卒为育其女嫁之尝曰吾涖官未尝以私喜怒加于人子孙其昌乎与钱徽蒋乂杜元頴薛存诚善取士如许康佐郑郎卢简辞崔璵夏侯孜李拭韦长皆知名显贵云子仲郢仲郢字谕防母韩氏即臯女也善训子故仲郢幼嗜学尝和熊胆丸使夜咀咽以助勤长工文着尚书二十四司箴为韩愈桞宗元咨赏元和十三年进士擢第为校书郎牛僧孺辟武昌幕府以仲郢有父风矩叹为非积习名教不及此入为监察御史迁侍御史有禁卒诬里人斫父墓柏射杀之法司以专杀论而中尉防免其死仲郢与右补阙蒋系御史萧杰前后执奏朝廷嘉其守防昌中三迁吏部郎中武宗诏减冗官仲郢条简浃日损千二百五十员议者厌伏迁左谏议大夫帝延方士筑望仙台累谏谆切帝为慙谢御史崔元藻以覆按吴湘狱得罪仲郢上疏申理宰相李徳裕知其无私奏拜京兆尹置权量东西市禁私制以便贸易北司吏入粟违约仲郢杀而尸之自是无敢犯中书舎人纥干泉诉甥刘诩殴其母诩为禁军校仲郢不待奏即捕取死杖下宦官以为言改右散骑常侍知吏部铨徳裕颇抑进士科仲郢无所徇时进士无受恶官者又当调者持阙簿令自阅即拟唱吏无能为奸宣宗初徳裕罢政事坐所厚善出为郑州刺史周墀镇滑郑为属郡髙其绩及入相荐授河南尹召拜户部侍郎墀罢他宰相恶仲郢左迁秘书监数月复尹河南以寛惠为政或言不类京兆时答曰辇毂之下先弹压郡邑之治本惠养乌可类乎擢剑南东川节度使杀贪吏边章简官下肃然居五年徴为吏部侍郎改兵部领盐铁转运使大中十二年辞疾以刑部尚书罢使转户部封河东县男山南西道节度使鳯州刺史卢方乂以轻罪决部民数日而毙其妻列诉又旁引他吏械系满狱仲郢召其妻谓之曰刺史科小罪诫人但本非死刑虽未出辜其实病死罚方乂百直系者皆释郡人深感之南郑令权奕有罪仲郢杖之六日死贬雷州刺史起为虢州刺史以检校尚书左仆射东都留守防盗发父墓弃官归华原徙华州刺史不拜咸通五年起为天平军节度使卒于镇仲郢方严尚气义李徳裕贬死家无禄不自振及领盐鐡遂取其兄子从质为推官知苏州院事宰相令狐绹持不可乃移书开谕绹绹感悟寻与从质正员官仲郢每私居内斋束帯正色廏无名马衣不薰香父子更九镇皆不奏祥瑞不度浮屠急于摘贪济弱每旱潦必贷匮蠲负里无逋家衣冠孤女不能自归者斥禀为婚嫁在朝非庆吊不至宰相第家藏书必三本上者贮库其副常所阅下者幼学焉仲郢退公布卷不舍昼夜九经三史皆一钞魏晋及南北史再钞又类所钞他书三十卷号桞氏自备旁録仙佛书甚众皆楷小精真无行字子璞珪璧玭
　　璞字韬玉学不营仕着春秋三氏异同义又述天祚长厯断自汉武帝纪元为编年以大政大祥异侵叛征伐随着之闰位者附见其左常谓杜征南春秋后序述纪甲厯为得实自余史家皆差蒋系以为然终著作郎珪字交【旧书字镇方】大中中与璧继擢进士皆秀整而文杜牧李商隠称之杜悰镇西川表置幕府乆乃至防悰徙淮南归其积俸珪不纳以蓝田尉直宏文馆迁右拾遗萧仿郑裔绰谓珪不能事父封还其诏仲郢诉其子冒处谏职为不可谓不孝则诬请勒就养诏可初公绰治家埒韩滉及珪被废士人愧怅终卫尉少卿
　　璧字賔玊马植镇陈许辟管书记又从植汴州李瓒镇桂管表为判官璧规止其不法瓒不听乃拂衣去未几军乱擢右补阙再转屯田员外郎僖宗幸蜀授翰林学士累迁右谏议大夫
　　玭以明经授秘书正字由书判防萃累转左补阙髙湜再镇昭义皆表为副【旧书李蔚镇襄阳辟掌书记】擢刑部员外郎湜贬髙要尉玭三疏申理湜后见藳叹曰吾自辨析亦不及此出为岭南节度副使廨中橘熟既食乃纳直于官黄巢陷交广逃还【旧书郡人邓承勲以小舟载玭脱祸】除起居郎贼陷长安为刃所伤出奔行在再迁中书舍人御史中丞文徳元年以吏部侍郎修国史拜御史大夫直清有父风昭宗欲倚以相中官谮玭烦碎非廊庙器乃止坐事贬泸州刺史卒光化初帝自华还诏复官爵玭常述家训以戒子弟其略言门地髙可畏不可恃所以承世胄在修已为学以无能望他人用无善望他人爱犹农夫卤莽种而冀幸天泽祗自馁也又言名门右族莫不由祖考忠孝勤俭以成立之莫不由子孙顽率奢傲以覆坠之成立之难如升天覆坠之易如燎毛夫行道之人徳行文学为根株正直刚毅为柯叶有根无叶或可俟时有叶无根膏雨所不能润也至于孝慈友悌忠信笃行乃食之醯酱可一日无哉
　　公权字诚悬年十二工词赋元和初擢进士第李听镇夏州辟掌书记因入奏事穆宗谓之曰朕尝于佛庙见卿笔迹思之久矣即拜右拾遗侍书学士再迁司封员外郎帝问公权用笔法对曰心正则笔正笔正乃可法矣帝改容知其以笔谏也歴穆敬文三朝侍书中禁公绰在太原尝寓书李宗闵言家弟本志儒学先朝以侍书见用颇类工祝愿徙防秩乃徙右司郎中文馆学士文宗复召侍书迁中书舍人充翰林书诏学士尝夜召对子亭烛穷而语未尽宫人以蜡液濡纸继之从幸未央宫帝驻辇曰朕有一喜边戍赐衣乆不时今中春而衣已给公权为数十言称贺帝曰卿可贺我以诗宫人廹之公权应声成文婉切而丽诏令再赋复无停思帝悦曰子建七步尔乃三焉常与六学士对便殿帝称汉文恭俭因举曰此三澣矣学士皆贺独公权无言帝问之对曰人主当进贤退不肖纳谏诤明赏罚服澣濯衣末节耳【谨按通鉴辑览】
　　【御批公权以敢言着闻文宗亦嘉其风采然彼时宦寺弄权朝臣植党未闻有所纠弹则亦杜钦谷永之流耳区区不防澣衣托词笔谏亦所云末节而已】异日与周墀同对论事不阿墀为惴恐公权益不夺帝徐曰卿有诤臣风可屈居谏议大夫乃自舍人下迁仍为学士知制诰开成三年转工部侍郎名问得失因言郭旼领邠寜而议者颇有臧否帝曰旼尚父从子太皇太后季父官无玷邮自大金吾位方镇何所更议答曰旼诚勲旧然人谓献二女乃有是除信乎帝曰女自参太后非献也公权曰李之嫌何以户晓
　　因引王珪諌庐江王妃事帝即令南内使张日华送二女还旼家其忠益多类此迁学士承防武宗立罢为右防骑常侍宰相崔珙引为集贤学士知院事李徳裕不恱左授太子詹事改宾客累封河东郡开国公复为常侍进至太子少师咸通初以太子太保致仕六年卒年八十八赠太子太师公权博贯经术于诗书左氏春秋国语庄周书尤邃每解一义必数十百言通音律而不喜奏乐曰闻之令人骄怠其书法结体劲媚自目一家文宗尝召与聨句帝曰人皆苦炎热我爱夏日长公权属曰薫风自南来殿阁生防凉他学士亦属继帝独讽公权者以为词清意足不可多得乃令公权题于殿壁字方圆五寸帝叹曰钟王无以尚也当时大臣家碑志非其笔人以子孙为不孝外夷入贡者皆别署货贝曰此购栁书尝书上都西明寺金刚经有钟王欧虞禇陆诸家法最为得意凡公卿以书贶遗盖钜万而主藏奴或盗用惟研笔图籍自鐍秘之
　　子华永防初辟严武剑南府累迁池州刺史代宗将幸华清宫先命完葺欲以子华为京兆少尹尹恶其刚方沮解之遂为昭应令【旧书云知府东十三县捕贼】检校金部郎中修宫使设棘围于市徇邑中曰民有得华清宫瓦石材用投围中三日不还者死不终日已山积矣营办畧足宰相元载有别墅以奴主务自称郎将怙势纵租赋未尝入官子华因奴入谒收付狱劾发宿罪杖杀之一邑震伏载不敢怨遣吏厚谢子华预知其终自为墓铭子公器公度公度善摄生年八十余有彊力自云吾不以元气佐喜怒气海常温耳位光禄少卿公器生遵遵生璨别有传
