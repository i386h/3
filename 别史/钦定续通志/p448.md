<!-- { "loadSidebar": true } -->
　　防母树皮有葢状似栟榈但脆不中用用之当裂作三四片见异物志及齐民要术广州记云防叶六七尺接之当复屋
　　梓棪大十围材贞劲非利刚截不能尅堪作船其实枣味美见异物志
　　播栘树柯叶发根下虚中森罗望之似悬髪见林邑记
　　酒树出顿逊国似安石榴采花汁停瓮中数日即成酒见南史
　　摩生于斯调国其汁肥润其泽如脂膏馨香馥郁可以煎熬食物香美如中国所用油见南州异物志纶木出威宁县似谷皮可以为绵见南越志
　　千嵗木出佷山叶似枣色似桑冬夏青贞强少节目见宜都山川记
　　勾茫木生岭南容州可以为布里人斫之新条更生取之绩以为布见寰宇记
　　多罗树出南印建那补罗国北其叶长广其色光润诸国书写莫不采用见翻译名义集天中记谓之贝多树嵩山记谓之思惟树
　　菩提树出摩伽陁国此树有梵名二一曰賔拨梨婆刀义二曰阿湿曷咃婆刀义西域记谓之毕鉢罗见酉阳杂俎
　　通脱木如蜱麻生山侧花上粉主治恶疮如空中有瓤轻白可爱人取以饰物见酉阳杂俎
　　虎斑木出海南其纹理似虎斑故名见格古要论色绫木生台山其理如绫纹人取以为枕呼色绫枕见酉阳杂俎或谓之防枔木
　　倒生木依山生根在上有人触则叶翕人去则叶舒出东海见酉阳杂俎
　　黝木节似虫兽可以为鞭见酉阳杂俎
　　鹿木出武陵郡马伏波所种木多节见酉阳杂俎独梪树出顿邱南应足山树高十余丈皮青滑似流碧枝榦上耸子若五防囊叶如境世名之仙人独梪树见酉阳杂俎
　　思儡木生两江州洞坚实渍盐水中百年不腐见桂海虞衡志
　　抱木叶细如桧身坚栢唯根软不胜刀锯今潮循人多用其根刳而为履轻如通草暑月着之隔卑湿地气力如杉木见岭表録异
　　沙罗树在蛾眉山难移树叶似柟叶叶相让树皮如玉兰色葱白最洁鸟不栖虫不生见益部方物畧花木考名七叶树又名娑婆树
　　锁锁木出回纥野马川烧之其火经年不灭且不作灰彼处人取根制防入火不焚能辟寒见辍耕録
　　娑木出广西四川色黄纹理稍黑花纹细者可爱直理者多性最柔新者有香甚浊见格古要论
　　强木不沉木也方一寸以百斤巨石缒之终不没见花木考
　　椤木出湖广及江西南安万羊山木色白纹理黄花纹粗亦可爱谓之倭椤不花者多有一等稍坚理直而细谓之草椤俗呼曰梌木见格古要论
　　金刚子木出海南安南六楞遍身花纹深细可爱坚且实故名金刚子作素珠冬月不冷手大者如榛子小者如梧桐子亦有如圆眼大者见格古要论
　　赤水木色赤纹理细性稍坚且脆极滑净见格古要论
　　鸂木出西畨其木一半紫褐色内有蟹爪纹一半纯黒色如乌木有距者价高见格古要论
　　龙骨木根如杯棬榦如臂而扁皮青翠花黄心红瓣根身有刺断之有汁可以编篱见事物绀珠
　　胭脂木色如胭脂坚致可镟作见事物绀珠
　　艾子木高竦花黄叶小子若萸糜之曰艾油见事物绀珠
　　慈母树高丈余叶如樱桃而小见事物绀珠
　　罗汉树有雌雄雄者开花雌者结子子细腰似葫芦见五侯鲭
　　黄葛木其形如众藤连理合而为一大者合抱高数丈叶如橡叶喜縁崖壁生臃肿屈曲不为材用夀可千嵗见叙州府志
　　楂橡栗之属生闽广江右山谷间树易成材亦坚韧实如橡斗无刺子或一二或三四似栗而殻薄仁皮色如榧肉如栗味苦多膏油见羣芳谱
　　不雕木叶似槐四时不雕
　　卖子木一名买子木花时便生子如椒目在花瓣中宋史渠州贡买子木并子即此
　　天蓼有三种木天蓼出信阳木高二三丈子作毬形可藏作果食又有小天蓼生天目山四明山树如栀子冬月不雕野兽食之又有藤天蓼生江南淮南山子如枣
　　放杖木树如木天蓼老人服之一月放杖故以为名接骨木一名续骨木一名木蒴藋
　　楤木【楤音怱】一名鹊不蹈以其多刺而无枝也树顶生叶山人采食谓之吻头
　　木麻叶相对山人取以酿酒
　　念珠树生大理府每穂结实百八枚昔李贤者寓周城其家妇产难贤者摘念珠一枚使吞之珠在儿手中擎出弃珠之地丛生珠树见大理府志
　　浄土树在鄠县三月开花如桃花八月结实状如小粟殻中皆黄土俗传鸠摩罗什憇此覆其屧土中所生佛顶青其树叶碧翠异常生峯顶者尤具光彩见峩眉山志
　　夜光木一名亮木塞外木经久而枯其根不朽蟠回连理于土中水渍木根光辉透彻中外一色有珠树夜光焰可以烛物取者昼日从朽株中騐其沴湿昏黑徃取去其皮而光发则是矣泥沙净尽竟体晶荧经月水干光乃渐灭















　　钦定续通志卷一百七十六
　　钦定四库全书
　　钦定续通志卷一百七十七
　　昆虫草木畧【四】
　　果
　　梅【説文作楳】一名防实似杏防甘酸可啖周礼馈食之笾其实干防注干防梅也夏小正五月煑梅为豆实其不一范成大梅谱有江梅消梅緑蕚梅杏梅鸳鸯梅诸名乌梅白梅可入药又有樃梅出均州太和山相传真武折梅枝挿于樃树而生者樃乃榆树也后魏贾思勰齐民要术云梅实赤于杏而酸可生啖煑而曝干为腊置羮臛中又可含以香口亦蜜藏而食
　　【臣】等谨按郑志载梅之一引尔雅梅柟一引时英梅柟属大木又别一种时英梅而实小名雀梅不足以尽梅明矣今增补
　　杏一名甜梅夏小正云四月囿有见杏管子云五沃之土木宜杏杏实形如弹丸其种多黄而圆者曰金杏深赭色核大而扁一名汉帝杏谓武帝上林苑遗种也大如梨黄如橘出济南味最胜其扁而色青黄者曰木杏味酢不及金杏又有白杏色青白或防黄味甘淡而不酢黄而酢者为梅杏青而黄者为柰杏甘而有沙者为沙杏山杏最下惟用其仁又有赤杏黄杏莱杏之名其巴旦杏一名八担杏又名忽鹿麻出回地树如杏而叶差小实尖肉薄其核如梅其仁甘美味如榛子李【古文作杍】一名嘉庆子【唐韦述两京记云东都嘉庆坊有美李人称为嘉庆子】管子曰五沃之土宜梅李其有緑李紫李牛心李马肝李木李柰李杏李水李均亭李诸名梵书名李曰居陵迦齐民要术云李性耐久树得三十年虽枝枯子亦不细【臣】等谨按郑志列李之本尔雅所载无实李麦李赤李及陶隐居所云南居李此外有緑李以下诸名今増补
　　桃实甘子繁性热不宜多食于六果为下夏小正六月煑桃柂桃也柂桃山桃也煑以为豆实周礼以为馈食之笾葢古人所食惟此桃也其甚多味甘美出洛中者曰昆仑桃子可食而性热者新罗桃色黄多蠧用柹接者金桃色青肉白者银桃结实双者鸳鸯桃肉不黏核皮泽如李者李桃亦曰光桃又有扁桃方桃水蜜桃诸名又洋州云台山生猕猴桃甚甘酸食之止渴见海録碎事齐民要术云桃性皮急四年以上宜以刀竪其皮
　　【臣】等谨按郑志载桃之引尔雅冬桃及山桃二种山桃酸苦味恶仁可入药冬桃又名十月桃至冬乃熟余桃无闻今増补
　　枣一名木蜜南北皆有生于青齐晋绛者佳齐民要术云旱涝之地不任稼穑者种枣则任矣周礼馈食之笾其实枣栗元栁贯枣谱有棣枣红枣紫纹枣香枣圆爱枣火枣三寸枣金槌枣凤眼枣冻枣沙枣嵻枣诸名不可枚举夏小正云八月剥枣齐民要术云枣实全赤即收撼而落之为上史记货殖传安邑千树枣
　　【臣】等谨按郑志载枣甚详悉本尔雅此外如元栁贯枣谱所收名亦不一今增补
　　栗【説文作防】木髙二三丈叶栎长条似核桃房有刺如彚大者若拳小者若桃李陆玑诗疏云栗五方皆有周秦吴扬特饶惟濮阳及范阳生者甚美味长他方不及其树之大者曰板栗锥栗又有似板栗而细如橡子者曰茅栗即尔雅所谓栭栗也一名栵栗其顶圆末尖出湖北者为旋栗丛生实大如杏出桂阳者为莘栗西京杂记有上苑栗四侯栗榛栗瑰栗峄阳栗客燕杂记复有霜前栗盘古栗鹰爪栗之名又天师栗似栗而美房若橡西蜀青城山中有之宋祁益部方物畧云张天师学道于此所遗故名夏小正云八月栗零零而后取之故不言剥也齐民要术云栗种而不栽史记货殖传云燕秦千树栗
　　【臣】等谨按郑志木云橡实之极多大体皆栗属也可食有似栗而圆者大小有三四种周礼笾人所谓榛实是也二三实作一捄正似栗而小者大小有三四种尔雅所谓栵栭是也注云子如细栗郑志栗只载栵栭余栗未详今増入此
　　樝【与柤同】一名木桃一名和圆子【李时珍曰木酸香而性脆木桃酢涩而多渣故谓之樝雷公炮炙论和圆子即此】似榅桲色防黄蒂核皆麤核中子小圆农书云摣似小棃西川唐邓间多种之味劣于棃与木同入蜜煑汤则香美过之庄子云樝棃橘柚皆可于口淮南子云树樝棃橘食之则美嗅之则香皆指此【臣】等谨按郑志云木短小者谓之榠樝榠樝乃木李埤雅谓之木梨生于吴越非樝也郑志以榠樝为礼记之樝棃误矣因识此以正之
　　山樝一名朹【音求】子一名檕【音计】梅一名棠捄子一名赤子一名茅樝一名羊捄子尔雅云朹檕梅状似梅子如指头赤色似小奈可食见郭璞注生髙原有二种小者髙数尺多枝柯叶有五尖桠间有刺其华白其核状如牵牛子大者树髙丈余花叶同而实大经霜乃赤榅桲【音温孛】似樝子而小气香辟衣蠧树如林檎花白緑色味甘多毛食之宜去净出闗陜沙苑者佳
　　梨一名快果一名果宗一名玉乳北地皆有之南方惟宣城为胜有乳棃鵞棃之名其余水棃紫棃赤棃青棃茅棃品甚多不可枚举棃树必棠棃桑树接者其结实早而佳
　　【臣】等谨按郑志载棃之一引尔雅檖罗即鹿棃也一引山樆一引甘棠甘棠即杜梨别一种棃未详今増补
　　沙棠状如棠黄花赤实其味如李而无核见山海经今岭外寜乡泷水罗浮山中皆有之吕氏春秋云果之美者沙棠之实西京杂记云上林苑有沙棠其木长千寻细枝为舟犹长十丈
　　柹【侧里切俗作柿尔雅翼作柿】赤实也有黄赤青三种有牛柹鸿秭山柹湖畔秭诸名南剑尤溪柹处州松阳柹为最礼记云枣栗榛柹齐民要术云柹有小者栽之无则取枝于防枣根上插之柹有七絶一夀二多阴三无鸟巢四无虫蠧五霜叶可玩六佳实可啖七落叶肥大可以临书见尔雅翼
　　【臣】等谨按郑志载柹秖云鸟者谓之椑椑即漆柹也亦名青椑柹未详今増补
　　輭柹一名防枣一名梬【音逞】枣一名牛嬭【女蟹切乳也】柹一名丁香柹一名红蓝枣一名君迁子生海南树髙丈余子中有汁如乳甘美吴都赋平仲君迁
　　柰树似林檎而实稍大味酸防涩性寒有青赤白三种皆夏熟西京杂记上林苑柰三白紫緑又有紫柰大如斗甘如蜜核紫花青见洞防记梵人谓之频婆
　　林檎一名来禽一名文林郎果一名蜜果一名冷金丹似柰小而差圆其味酢者为楸子生渤海间多以柰树寄接有甘酸二种有金红水蜜黒五色
