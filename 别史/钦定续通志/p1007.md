<!-- { "loadSidebar": true } -->
　　【之际怀去就者正多尤当明诛赏以就激励乃于叛臣族属不惟不申刑宪转重予褒崇将何以惊乱贼之心而作忠义之气且文焕既已降元不复萦情故国又岂区区王爵足以动其心者宋廷举措若此所见何异孩稚】欲頼以求好师孟益偃蹇自肆天祥陛辞上疏言朝廷姑息牵制之意多奋发刚断之义少乞斩师孟衅鼓以作将士之气且言宋惩五季之乱削藩镇建郡邑一时虽足以矫尾大之弊然国亦以寖弱故敌至一州则破一州至一县则
　　破一县中原陆沈痛悔何及今宜分天下为四镇建都督统御于其中以广西益湖南而建阃于长沙以广东益江西而建阃于隆兴以福建益江东而建阃于番阳以淮西益淮东而建阃于州责长沙取鄂隆兴取蕲黄番阳取江东州取两淮使其地大力众足以抗敌约日齐奋有进无退日夜以图之彼备多力分疲于奔命而吾民之豪杰者又伺间出于其中如此则敌不难却也时议以天祥论濶逺书奏不报十月天祥入平江元兵已发金陵入常州矣天祥遣其将朱华尹玉麻士龙与张全援常至虞桥士龙战死朱华以广军战五牧败绩玉军亦败争渡水挽全军舟全军断其指皆溺死玉以残兵五百人夜战比旦皆没全不发一矢走归元兵破常州入独松闗宜中梦炎召天祥弃平江守余杭明年正月除知临安府未几宋降宜中世杰皆去仍除天祥枢密使寻除右丞相兼枢密使如军中请和与大元丞相巴陵抗论臯亭山丞相怒拘之偕左丞相呉坚右丞相贾余庆知枢密院事谢堂签书枢密院事家鋐翁同枢密院事刘北至镇江天祥与其客杜浒十二人夜亡入真州苖再成出迎喜且泣曰两淮兵足以兴复特二阃小隙不能合从耳天祥问计将安出再成曰今先约淮西兵趋建康彼必悉力以扞吾西兵指挥东诸将以通泰兵攻湾头以高邮寳应淮安兵攻杨子桥以扬兵攻歩吾以舟师直镇江同日大举湾头杨子桥皆沿江脆兵且日夜望吾师之至攻之即下合攻歩之三面吾自江中一面薄之虽有智者不能为之谋矣歩既举以东兵入京口西兵入金陵要浙归路其大帅可坐致也天祥大称善即以书遗二制置遣使四出约结天祥未至时扬有脱归兵言密遣一丞相入真州说降矣庭芝信之以为天祥来说降也使再成亟杀之再成不忍绐天祥出相城垒以制司文示之闭之门外久之复遣二路分觇天祥果说降者即杀之二路分与天祥语见其忠义亦不忍杀以兵二十人道之四鼔抵城下闻候门者谈制置司下令备文丞相甚急众相顾吐舌乃东入海道遇兵伏环堵中得免然亦饥莫能起从樵者乞得余糁羮行入板桥兵又至众走伏丛篠中兵入索之执杜浒金应而去虞张庆矢中目身被二创天祥偶不见获浒应解所怀金与卒获免募二樵者以篑荷天祥至髙邮泛海至温州闻益王未立乃上表劝进以观文殿学士侍读召至福拜右丞相寻与宜中等议不合七月乃以同都督出江西遂行收兵入汀州十月遣参谋赵时赏谘议赵孟濚将一军取宁都参赞呉浚将一军取雩都刘洙萧明哲陈子敬皆自江西起兵来会邹防以招谕副使聚兵宁都元兵攻之防兵败同起事者刘钦鞠华叔顔斯立顔起岩皆死武冈教授罗开礼起兵复永丰县已而兵败被执死于狱天祥闻开礼死制服哭之哀至元十四年正月元兵入汀州天祥遂移漳州乞入卫时赏孟濚亦提兵归独浚兵不至未几浚降来说天祥天祥缚浚缢杀之四月入梅州都统王福钱汉英防扈斩以徇五月出江西入会昌六月入兴国县七月遣参谋张汴监军赵时赏赵孟濚等盛兵薄贑城邹防以贑诸县兵永丰其副黎贵达以吉诸县兵攻泰和吉八县复其半惟贑不下临洪诸郡皆送款潭赵璠张虎张唐熊桂刘斗元呉希奭陈子全王梦应起兵邵永间复数县抚州何时等皆起兵应天祥分宁武宁建昌三县豪杰皆遣人如军中受约束元江西宣慰使李恒遣兵援贑州而自将兵攻天祥于兴国天祥不意恒兵猝至乃引兵走即邹防于永丰防兵先溃恒穷追天祥方石岭巩信拒战箭被体死之至空坑军士皆溃天祥妻妾子女皆见孰时赏坐肩舆后兵问谓谁时赏曰我姓文众以为天祥禽之而归天祥以此得逸去孙彭震龙张汴死于兵缪朝宗自缢死呉文焕林栋刘洙皆被执归隆兴时赏奋骂不屈有系累至者辄麾去云小小签防官耳执此何为由是得脱者甚众临刑洙颇自辩时赏叱曰死耳何必然于是栋文炳萧敬夫萧焘夫皆不免天祥收残兵奔循州驻南岭黎贵达濳谋降执而杀之至元十五年三月进屯丽江浦六月入船澳益王殂卫王继立天祥上表自劾乞入朝不许八月加天祥少保信国公军中疫且起兵士死者数百人天祥惟一子与其母皆死十一月进屯潮阳县潮州盗陈懿刘兴数叛附为潮人害天祥攻走懿执兴诛之十二月趋南岭邹防刘子俊又自江西起兵来再攻懿党懿乃潜遁元帅张范兵济潮阳天祥方饭五坡岭张范兵突至众不及战皆顿首伏草莾天祥仓皇出走千戸王惟义前执之天祥吞脑子不死邹防自刭众扶入南岭死官属士卒得脱空坑者至是刘子俊陈龙复萧明哲萧资皆死杜浒被执以忧死惟赵孟濚遁张唐熊桂呉希奭陈子全兵败被执俱死焉唐广汉张栻后也天祥至潮阳见范左右命之拜不拜范遂以客礼见之与俱入厓山使为书招张世杰天祥曰吾不能扞父母乃教人叛父母可乎索之固乃书所过零丁洋诗与之其末有云人生自古谁无死留取丹心照汗青范笑而置之厓山破军中置酒大会范曰国亡丞相忠孝尽矣能改心以事宋者事皇上将不失为宰相也天祥然出涕曰国亡不能救为人臣者死有余罪况敢逃其死而二其心乎范义之遣使防送天祥至京师天祥在道不食八日不死即复食至燕馆人供张甚盛天祥不寝处坐达旦遂移兵马司设卒以守之时元世祖多求才南官王绩翁言南人无如天祥者遂遣绩翁谕防天祥曰国亡吾分一死耳傥缘寛假得以黄冠归故乡他日以方外备顾问可也若遽官之非直亡国之大夫不可与图存举其平生而尽弃之将焉用我绩翁欲合宋官谢昌元等十人请释天祥为道士留梦炎不可曰天祥出复号召江南置吾十人于何地事遂已天祥在燕凡三年世祖知天祥终不屈与宰相议释之有以天祥起兵江西事为言者不果释至元十九年有闽僧言土星犯帝坐疑有变未几中山有狂人自称宋主有兵千人欲取文丞相京城亦有匿名书言其日烧蓑城苇率两翼兵为文丞相可无忧者时盗新杀左丞相阿哈玛特命撤城苇迁瀛国公及宋宗室开平疑丞相者天祥也召入谕之曰汝何愿天祥对曰天祥受宋恩为宰相安事二姓愿赐之一死足矣然犹不忍遽麾之退言者力赞从天祥之请从之俄有诏使止之天祥死矣天祥临刑殊从容谓吏卒曰吾事毕矣南乡拜而死数日其妻欧阳氏收其尸靣如生年四十七其衣带中有赞曰孔曰成仁孟曰取义惟其义尽所以仁至读圣贤书所学何事而今而后庶几无媿




　　钦定续通志卷四百九
　　钦定四库全书
　　钦定续通志卷四百十
　　列
　　宋【一百十四】
　　宣缯　　　　薛极　　　　陈贵谊
　　曽从龙　　　郑性之　　　余天锡
　　许应龙　　　林略　　　　徐荣叟
　　刘伯正　　　李性　　　陈韡【崔福】
　　宣缯庆元府人嘉泰三年太学两优释褐厯官以太学博士召试为秘书省校书郎升著作佐郎兼权考功郎官知吉州福建提刑狱迁考功员外郎又迁秘书少监守起居舍人为起居郎编孝宗寳训试吏部侍郎权兵部尚书嘉定十四年同知枢密院事兼防知政事明年拜防知政事以资政殿学士奉祠端平三年召赴阙升大学士提举洞霄宫以观文殿大学士致仕卒赠少师诏缯尝预定防以王尧臣故事赠太师諡忠靖薛极字曽之常州武进人以父任调上元主簿中词科为大理评事通判温州知广徳军以防知政事楼钥荐迁大理正刑部郎官司封郎中权右司郎中迁右司郎中拜司农卿兼权兵部侍郎寻为真嘉定八年疏奏愿陛下深思顾諟之难益怀竞业之念勿谓帝徳罔愆而怠于进修勿以天灾代有而应不以实政纲虽举必求益其所未至徳泽虽布必思及其所未周誓以今日遇灾警惧之心永为异时暇逸之戒迁权刑部尚书寻试户部尚书兼权吏部尚书遂为真十五年特赐同进士出身拜端明殿学士签书枢密院事绍定元年拜防知政事兼同知枢密院事寻知枢密院事兼防知政事封毗陵郡公以观文殿大学士知绍兴府【按宋史宰辅表理宗绍定元年六月戊申薛极自防知政事除同知枢密院事十二月辛亥薛极进知枢密院事兼防知政事六年十月丁亥薛极自金紫光禄大夫知枢密院事进枢密使十二月庚辰薛极以观文殿大学士知绍兴府本于极进枢密使不载】兼浙东安抚使端平元年加少保和国公致仕卒陈贵谊字正甫福州福清人庆元五年进士授瑞州观察推官中博学宏词科授江南东路安抚司机宜文字迁太社令再迁太学博士时议更楮币法贵谊转对言人主令行禁止者以同民之所好恶楮劵之令反使奸恶获逞道路咨怨非所以祈天永命固结人心因援熙宁新法为辞又言明鋭果敢之才足以集事而失于剽轻老成寛博之士足以厚俗而失于循理孰若举之以众取之以公主更币之法者乃摘新法等语激怒时相且谓贵谊引类植党人为危之迁太常博士以兄贵谦兼礼部郎官引嫌迁将作监丞兼魏恵宪王府小学教授转对谓言路虽开触犯忌讳者指为好名切劘时政者指为玩令利害闗于天下是非公于人心一人言之未已或至累十数人言之则又指为朋党是非易位忠佞不分史弥逺益不乐迁秘书郎出知江隂军提举江西常平召赴行在未至授礼部郎官属金人加兵淮蜀贵谊言人才所以立国今旁蹊曲径幸门四辟言路所以通下情今媕阿循黙嚢括不言民力已竭而科敛之外餽遗以谋进者未已军中耻言败北阵亡者不恤耻言弃溃逃窜者复招又言婉顺巽从者是灾疢也非爱我也宜屏之外之矫拂救正者是药石也爱我也宜用之聴之弥逺滋不乐讽言者论罢主管崇禧观起知徽州召授司封郎官兼翰林权直兼玉牒所检讨防有事明堂章首引包拯皇祐中乞因肆赦除聚敛掊克之当察州县府库致羡之由仿成周邦飨必及死王事者之子与汉置羽林孤儿専取从军死事之后教以五兵理宗即位以为宗正少卿兼侍讲兼权直学士院寻迁起居舍人寳庆初诏举贤能才识之士贵谊乃言曰世以容嘿滞固为贤以苛刻生事为能以褊狭趣办为才以轻疏尝试为识及兹初政当求忠实正直奉公爱民知礼义亷耻而不越防范者以充中外之选又言成王之初元臣故老警以无逸者欲其克夀勉以敬徳者欲其永命期以岂弟者欲其受命之长则可谓爱君切而虑患深矣迁中书舍人升兼直学士院内侍滥受恩赏辄封还诏书将郊贵谊以民生实艰吏员尚众征敛几于夺取公费掩为私藏宜大明黜陟庶有以见帝于郊迁礼部侍郎仍兼中书舍人权刑部尚书升修玉牒官兼侍读为礼部尚书兼给事中端明殿学士签书枢密院事绍定六年冬帝始亲政进防知政事帝面谕之曰顷闻忧国之言朕所不忘兼同知枢密院事出师汴洛时贵谊已移疾犹上疏力争五上章乞归转四官加邑封致仕卒赠少保资政殿大学士
