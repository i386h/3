<!-- { "loadSidebar": true } -->
　　继岌庄宗即位为北都留守判六军诸卫事迁检校太尉同中书门下平章事豆卢革为相建言唐故事皇子皆为宫使因以邺宫为兴圣宫以继岌为使同光三年封魏王是嵗伐蜀以继岌为西南靣行营都统郭崇韬为都招讨使工部尚书任圜翰林学士李愚皆参军事九月戊申将兵六万自凤翔入大散关军无十日粮而所至州镇皆迎降遂食其粟至兴州蜀将程奉琏以五百骑降因修阁道以过唐军王衍以五千人逆战于三泉为先锋康延孝所败衍惧断吉栢江浮桥奔归成都军自文州间道入十月己酉至绵州衍上牋请降丙辰入成都自出师至受降凡七十五日继岌虽为都统而军政号令一出崇韬初庄宗遣宦者供奉官李从袭监中军高品李廷安吕知柔为典谒从袭等素恶崇韬又见其専军事益不平之及破蜀王宗弼等争以蜀寳货妓乐奉崇韬父子而魏王所得匹马束帛唾壶麈柄而已崇韬日决事将吏賔客趋走盈庭而都统府唯大将晨谒衙门閴然从袭等不胜愤已而宗弼率蜀人见继岌请留崇韬镇蜀从袭等因言崇韬有异志劝继岌为备继岌谓崇韬曰陛下倚侍中如衡华尊之庙堂之上期以一天下而制四夷必不弃元老于蛮夷之地此事非予敢知也庄宗闻崇韬欲留蜀亦不悦遣宦者向延嗣趣班师崇韬不礼于延嗣从袭等因共搆之延嗣还具言崇韬有异志恐危魏王刘皇后涕泣请保全继岌庄宗遣宦官马彦珪往视崇韬去就时两川新定孟知祥未至所在盗贼亡聚山林崇韬方遣任圜等分出招集恐后生变故师未即还彦珪将行刘皇后自为教与继岌使杀崇韬明年正月崇韬留任圜守蜀以待知祥之至班师有日彦珪至出皇后教示继岌继岌曰今大军将发未有衅端岂可作此负心事从袭等泣曰今有密敇苟不行崇韬知之吾属无类矣继岌曰上无诏徒以皇后手教安能杀招讨使从袭等力争不得已从之诘旦乃以都统命召崇韬继岌登楼避之崇韬入升阶继岌从者李环檛碎其首遂班师二月军至泥溪先锋康延孝叛据汉州继岌遣任圜讨平之四月至兴平闻明宗兵入京师欲退保凤翔至武功从袭劝驰归京师以救内难行至渭河西都留守张籛断浮桥不得渡乃循河而东至渭南左右皆溃从袭谓继岌曰大事已去福不可再王宜自图继岌徘徊泣下命李环缢之而死任圜从后至葬继岌于华州西南继岌少病阉无子明宗已即位圜率征蜀之师二万还京师明宗问继岌何在圜具言死状继嵩继潼继蟾继峣同光三年皆为光禄大夫检校司徒后不知所终
　　明宗四子曰从璟从荣愍帝从益
　　从璟初名从审骁勇善战而谦退谨敇从庄宗战数有功为金枪指挥使明宗军变于魏庄宗谓从璟曰尔父于国有大功忠孝之心朕自明信今为乱军所逼尔宜往宣朕意从璟驰至卫州为元行钦所执将杀之从璟愿归卫天子乃释之庄宗怜之赐名从璟以为己子从庄宗如汴州将士多道亡独从璟不去左右或劝其逃祸从璟不听庄宗闻明宗已渡黎阳复欲遣从璟通问行钦以为不可遂杀之明宗即位赠太保
　　从荣天成元年以检校司徒兼御史大夫拜天雄军节度使同中书门下平章事三年徒镇河东长兴元年拜河南尹兼判六军诸卫事从璟死从荣于诸皇子次最长又握兵柄为人轻脱而鹰视多招后生浮薄之徒日进谀佞以骄其心自将相大臣皆患之明宗颇知其非而不能裁制是嵗秋封秦王故事诸王受封不朝庙有司希旨欲重其礼乃建议告庙于是从荣朝服乗辂车具卤簿至朝堂受册出载册以车朝于太庙三年加兼中书令有司又言故事亲王班宰相下今秦王位高而班下不称于是与宰相分班而居右四年加尚书令太仆少卿何泽请立从荣为皇太子时明宗已病得泽书不悦召大臣议皆莫敢可否从荣入白曰臣闻奸人言欲立臣为太子臣实不愿也明宗曰此羣臣之欲尔从荣出见范延光赵延夀等曰诸公议欲立吾为太子是欲夺吾兵柄而幽之东宫耳延光等患之乃加从荣天下兵马大元帅有司又请自节度使以下凡领兵职者皆具櫜鞬以军礼庭参其兼同中书门下平章事者初见亦如之后许如客礼凡元帅府文符行天下皆用帖文班在宰相上从荣大宴元帅府诸将颁赉有差又请严卫捧圣千人为牙兵毎入朝以数百骑先后张弓挟矢驰走道上见者震慑从荣又命其僚属及四方游士试作征淮檄陈已所以平一天下之意言事者请为诸王择师傅宰相请从荣自择从荣乃请翰林学士崔棁刑部侍郎任赞为元帅判官明宗曰学士代予言不可也从荣出而恚曰任以元帅而不得请属寮非吾所谕也将相大臣见从荣权位益隆而轻脱如此皆知其祸莫敢言延光延夀数见明宗涕泣求解枢密二人皆引去而从荣之难作十一月戊子雪明宗幸宫西士和亭得伤寒疾己丑从荣与枢密使朱昭冯赟入问起居于广夀殿帝不能知人王淑妃告曰从荣在此又曰昭等在此皆不应从荣等去乃迁于雍和殿宫中皆恸哭夜半而苏至旦疾少愈从荣称疾不朝初从荣忌宋王从厚贤于己惧不得为嗣其入问疾也见帝已不知人既去而闻宫中哭声乃谋以兵入宫使其押衙马处钧告昭等欲以牙兵入宿卫问何所可居昭等对以王自择因私谓处钧曰圣上万福王宜竭力忠孝不可草草处钧具以告从荣还遣处钧语昭等曰尔辈不念家族乎昭赟及宣徽使孟汉琼等入告王淑妃谋曰此事须得侍卫兵马为助乃召侍卫指挥使康义诚谋于竹林之下义诚有子在王府未敢决其谋乃曰仆为将校惟公使昭大惧明日从荣遣处钧告赟曰吾今日入居兴圣宫又告义诚义诚许诺赟即驰入内见义诚及昭汉琼等坐中兴殿閤议赟责义诚曰主上畜养吾徒为今日尔今安危之机间不容发奈何以子故怀顾望使秦王得至此门主上安归乎吾辈复有种乎汉琼曰贱命不足惜吾自率兵拒之即入见曰从荣反兵已攻端门明宗问昭等皆曰实有之明宗以手指天泣下良久曰义诚自处置毋令震京师命潞王子重吉以控鹤兵守宫门是日从荣自河南府拥兵千人出从荣僚属甚众以正直见恶者刘赞王居敏而昵刘陟高辇兵出与陟辇并辔耳语行至天津桥南指日景谓辇曰明日而今诛王居敏矣因阵于桥北据胡牀坐使人召康义诚而端门已闭叩左掖门亦闭于隙中见捧圣指挥使朱实率骑兵从北来从荣惊惧皇城使安从益率骑兵冲之从荣兵射之从益稍却实兵自左掖门出方渡河后军来者甚众从荣乃走归河南府夫妻匿牀下从益杀之明宗闻从荣已死悲咽几堕于榻絶而苏者再冯道率百僚入见明宗曰吾家事若此慙见羣臣君臣相顾泣下从荣二子尚防皆从死后六日而明宗崩
　　从益不知其所自出明宗命王淑妃母之长兴四年封许王从益乳母司衣王氏见明宗老而秦王握兵心欲自托为后计乃曰儿思秦王时将从益往来秦府遂与从荣通从荣因使伺宫中动静从荣诛王氏出怨言愍帝闻之大怒赐王氏死待从益甚薄晋高祖入从益从其母匿以免天福四年诏以郇国三千户封唐许王从益为郇国公以奉唐祀常从其母往来京师洛阳耶律德光之北归也留萧翰守汴州汉高祖起太原翰欲北去乃使人召从益委以中国从益子母俱逃徽陵域中使者廹以东遂以从益权知南朝军国事从益御乾元殿翰率契丹诸将拜殿上晋羣臣拜殿下羣臣入谒太妃妃曰吾家子母孤弱为翰所廹此岂福耶祸行至矣乃以王松赵上交为左右丞相李式翟光邺为枢密使燕将刘祚为侍卫亲军都指挥使翰留契丹兵千人属祚而去汉高祖拥兵而南从益召高行周武行德等为拒皆不至乃谋以燕兵闭城自守妃曰吾家亡国之余安敢与人争天下乃遣人上书迎汉高祖高祖闻其尝召行周遣郭从义先入京师杀妃母子妃临死呼曰吾家母子何罪何不留吾儿使毎嵗寒食持一盂饭洒明宗坟上闻者悲之从益死时年十七
　　明宗兄弟皆不见于世家而有侄四人曰从璨从璋从温从敏
　　从璨【按五代会要作明宗第四子】初为右卫大将军安重诲用事诸王将相皆下之从璨不为屈而性倜傥好施重诲忌之明宗幸汴州以从璨为大内皇城使尝于防节园饮酒酣戏登御榻重诲奏其事贬房州司户参军赐死重诲诛诏复其官赠太保
　　从璋字子良少善骑射庄宗时将兵戍常山闻明宗兵变于魏乃亦起兵据邢州明宗即位累拜彰国军节度使徙镇义成坐引弓射其从事罢为右骁卫上将军久之出镇保义徙河中长兴四年封洋王晋高祖立徙镇威胜降封陇西郡公从璋为人贪鄙晚始折节自修在南阳颇有遗爱天福二年卒子重俊出帝时为刺史坐赃以太后故不问复坐与妺奸又杀仆掠其妻赐死从温字德基初为北京副留守厯安国忠武义武义德武宁五节度使封兖王晋高祖立复为忠武军节度使从温贪鄙多僭作天子器服宗族賔客谏之不聼其妻关氏大呼于牙门曰从温欲反而造天子服器从温大恐乃悉毁之明宗诸子八人至晋出帝时六已亡殁惟从温从敏在【按明宗子侄合计适符八人之数然此时所存者从温从敏而外尚有许王从益不得云六已亡殁且愍帝即位成君亦未便下齿诸子也若专指兄弟之子则前已云有侄四人矣璋璨而外更无可举此处必有阙譌】太后常曰吾惟一兄岂可绳以法从温由此益骄尝诬亲吏薛仁嗣等为盗悉籍没其家赀数千万仁嗣等诣阙诉具伏竟以太后故不问开运二年徙河阳三城卒于官
　　从敏字叔达初从庄宗为马歩军都指挥使兼行军司马明宗入立迁皇城使保义军节度使与讨王都厯镇横海义武成德归德保义昭义河阳封泾王汉高祖时为西京留守封秦国公周广顺元年卒赠中书令諡恭惠
　　废帝二子曰重吉重美
　　重吉明宗时为控鹤指挥使废帝镇凤翔有女为尼号防澄【通鉴作惠明】与重吉俱留京师控鹤亲兵也愍帝即位不欲重吉掌亲兵乃出为亳州团练使居防澄于禁中又徙废帝北京废帝自疑乃反愍帝遣人杀重吉于宋州防澄亦死
　　重羙防明敏如成人废帝即位自左卫上将军领成德军节度使兼河南尹判六军诸卫事改领天雄军节度使同中书门下平章事封雍王石敬塘反废帝欲北征重美谓宜持重固请毋行废帝心不欲往以重美为然而为刘延皓等所廹遂如河阳留重美守京师京师居民震恐皆出城藏窜门者禁之重美曰国家多难不能与民为主而禁其避祸乎因纵民出及晋兵将至刘皇后欲焚宫重美曰新天子至必不露坐他日重劳民力取怨身后耳后以为然废帝自焚后及重美与俱死
　　晋
　　高祖从父
　　高祖兄弟
　　敬威　　　敬赟　　　敬晖
　　高祖诸子
　　重信　　　重义　　　重睿
　　出帝诸子
　　延煦　　　延寳
