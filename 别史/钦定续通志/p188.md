<!-- { "loadSidebar": true } -->
　　至正十三年春正月庚午朔用帝师请释放在京罪囚以中书添设右丞哈玛尔为中书右丞【按哈玛尔十二年八月为添设右丞十三年正月正除右丞八月由右丞除宣政院使至十四年十二月始为平章政事元史宰相表同十二年八月本纪亦称为添设右丞未尝为添设平章也原文误作平章政事今改】参知政事乌兰哈达为添设右丞【按元史宰相表乌兰哈达于是年正月代哈玛尔四月为正今于右丞上増添设二字】参知政事乌克逊良桢为左丞辛未立分司农司【立分司农司据续通鉴増】以乌兰哈达乌克逊良桢兼大司农卿给分司农司印西自西山南至保定河间北抵檀顺州东及迁民镇凡系官地及元管屯田悉从分司农司立法佃种给钞五百万锭供其费乙亥命中书右丞托克托讨商州贼丙子方国珍复降庚辰中书省臣言近立分司农司宜于江浙淮东等处召募能种水田及修筑围堰之人各一千名为农师教民播种宜降空名添设职事敕牒一十二道遣使赍往其地有能募农民一百名者授正九品二百名者正八品三百名者从七品即书填流官职名给之就令管领所募农夫不出四月十五日俱至田所期年为满即放还家其所募民夫每名给钞十锭从之以杜秉彛为中书参知政事丙戌以达实巴图尔为四川行省右丞庚寅知枢宻院事娄章复南阳唐州二月甲寅立托克托平徐勲徳碑壬戌以宣政院使都棱特穆尔知经筵事中书右丞乌兰哈达左丞乌克逊良桢叅知政事杜秉彛并同知经筵事三月己邜以托克托领大司农司丁亥命托克托以太师开府提调太史院囘囘汉儿司天监是月命江浙行省左丞特哩特穆尔江南行台侍御史尊达实哩招谕方国珍夏四月帝如上都五月辛未江西行省左丞相琳沁巴勒江浙行省左丞罗罗引兵取道自信州元帅韩邦彦哈玛尔取道由徽州浮梁同复饶州蕲黄等贼皆溃走乙未泰州白驹埸亭民张士诚及其弟士徳士信作乱防泰州及兴化县遂防髙邮据之六月丙申朔立詹事院丁酉立子阿裕实哩达喇为太子以右丞相托克托兼詹事庚子命知枢宻院事实喇巴图总河南军四川右丞达实巴图尔总四川军【按达实巴图尔于本年正月为四川右丞至十四年三月始为平章政事俱见本纪此误预书平章今改】自襄阳分道而下复安陆府癸邜诏淮南平章达实特穆尔总领汉军防古守御淮安辽东沃齐野人托雅罕及竒塔特昆卓奇雅珠等以皮货来降给银牌一面令管沃济野人辛亥以前河西亷访副使额森布哈为淮西添设宣慰副使讨泰州是月诏淮南行省平章政事福夀讨兴化秋七月戊辰命宦官至一二品者依常例给俸禄壬申湖广叅政鄂尔和复武昌及汉阳府癸酉诏詹事院自行铨注本院属官八月帝还大都资政院使托和齐复江州路左迁平章政事耀珠【按元史宰相表未载耀珠为中书平章政事】为淮西元帅供给乌撒军进讨蕲黄九月乙丑朔日有食之己丑建皇太子盝顶殿于圣安殿西冬十月丁未广西元帅甄崇福复道州诛贼将周伯顔庚戌从特哩特穆尔尊达实哩之请授方国珍徽州路治中国璋广徳路治中国瑛信州路治中督遣之任国珍等不受命立水军都万戸府于昆山州以浙东宣慰使纳琳哈喇为正万户宣慰使董霄为副万戸是月撤世祖所立氊殿改建殿宇十一月丁亥江西右丞和尼齐以兵平富州临江遂复瑞州是月立义兵千戸水军千戸所于江西事平愿还为民者听十二月江浙行省平章政事巴延特穆尔南台御史中丞曼济哈雅及四川行省参知政事哈喇圗左丞桑圗实哩西宁王英实合军讨徐寿辉于蕲水败之寿辉遁走获伪官四百余人陜西行省平章政事博啰四川行省右丞达实巴图尔复均房等州濠人朱元璋起兵据滁州【是为明太祖】是嵗造清宁殿前山子月宫诸殿宇以宦官留守额森特穆尔留守同知伊苏岱尔及都水少监陈阿穆尔克等董其役
　　十四年春正月癸酉立辽阳等处漕运庸田使司属分司农司是月达实巴图尔复陜州二月己未以湖广行省平章政事果勒为淮南行省平章政事讨张士诚是月以吕思诚为湖广行省左丞命湖广行省右丞巴延布哈江南行省中丞曼济哈雅江浙行省平章政事巴延特穆尔参知政事阿尔乌逊防合湖南行省平章政事额森特穆尔讨沿江贼立镇江水军万户府命江浙行省右丞佛嘉律领之诏河南淮南两省并立义兵万户府建清河大寿元忠国寺以江浙废寺田归之三月癸亥朔日有食之甲戌命亲王苏克特穆尔以兵讨宿州贼丙子颍州防是月中书定拟义兵立功者权任军职事平授以民职从之以四川行省右丞达实巴图尔为本省平章政事兼知行枢宻院事总荆襄诸军从宜调遣诏和买马于北边以供军用夏四月癸巳朔以武褀参知中书省事是月帝如上都方国珍复拥船据海道以江浙行省参知政事阿尔乌逊为本省右丞浙东宣慰使恩宁普为江浙行省参知政事总兵讨之发陜西军讨河南贼造过街塔于卢沟桥修筑白浮瓮山隄堰五月甲子安丰正阳贼围庐州是月诏修北途所经色泽岭黒石头河西沿山道路立南阳邓州等处毛葫芦义兵万户府募土人为军免其差役令讨贼自効诏以伊苏乌尔图革募兵万人下蜀江代达实巴图尔守中兴荆门命达实巴图尔以兵赴汝宁以湖广行省参知政事鄂尔和为右丞讨庐州命荆王达尔玛实哩代奎腾阿哈镇河西讨西番贼六月辛邜朔张士诚宼扬州丙申达实特穆尔以兵讨张士诚败绩诸军皆溃诏江浙行省参知政事佛嘉律会达实特穆尔复进兵讨之【按佛嘉律于本年二月已称行省右丞不载何时降为参知政事】己酉张士诚陷盱眙县庚戌防泗州官军溃秋七月壬申命刑部尚书阿噜于汝宁州等处募兵讨泗州是月帝还大都九月庚申以湖广行省左丞吕思诚复为中书左丞【按元史吕思诚思诚至湖广未数日召入是其左迁湖广行省左丞亦必系本年事传又云至武昌时贼已据城思诚至皆惊走去二日而武昌复防纪俱失载又宰相表思诚以十二月召入为添设左丞与纪异】辛酉以知枢宻院事伊彻察喇为中书平章政事诏丞相托克托总制诸王各翼军马出征髙邮是月方国珍拘元帅伊徳黙色黄岩州逹噜噶齐宋巴延布哈知州赵宜浩以俟诏命冬十月戊戌诏达实巴图尔及台哈布哈等防军讨安丰十一月丙寅敇省院台奏事先启皇太子丁夘托克托领兵至髙邮辛未战于髙邮城外大败贼众乙酉托克托遣兵平六合县是月达实巴图尔复苗军所据郑均许三州十二月丙申以中书平章政事鼎珠为左丞相宣政院使哈玛尔永昌宣慰索诺木巴勒并为中书平章政事监察御史袁赛音布哈等劾托克托出师三月略无寸功倾国家之财为已用半朝廷之官以自随又其弟额森特穆尔庸材鄙器玷污清台章三上诏额森特穆尔出都门聴防以宣徽使旺嘉努为御史大夫丁酉诏削托克托官爵安置淮安路弟御史大夫额森特穆尔安置宁夏路以河南行省平章政事台哈布哈为本省左丞相中书平章政事伊彻察喇加太尉集贤大学士舒苏知枢宻院事代领其军诏被灾残破之处令有司赈恤仍蠲租税三年赐髙年帛罢庸田茶运寳泉等司戊戌以鼎珠领经筵事中政院使僧格实哩为中书添设右丞庚子以僧格实哩同知经筵事冀国公图噜加太尉癸邜以哈玛尔提调经正监都水监防同馆知经筵事就帯原降虎符甲辰以僧格实哩提调宣文阁喇玛尔兼大司农吕思诚兼司农卿提调农务是月命甘肃右丞威台讨捕西番贼达实巴图尔复河隂巩县猺贼自耒阳宼衡州万户许托音死之是嵗诏谕民间私租太重以十分为率普减二分永为定例京师大饥加以疫疠民有父子相食者帝于内苑造龙船自制其様又自制宫漏其精巧絶出人谓前代所鲜有时帝怠于政事荒于游宴以宫女三圣努妙乐努文殊努等一十六名按舞名为十六天魔首垂发数辫戴象牙佛冠身被缨络大红销金长短裙金杂袄云肩合袖天衣绶帯鞋□各执加噶布喇婉之器内一人执铃杵奏乐又宫女一十一人练槌髻勒帕常服或用唐帽窄衫所奏乐用龙笛头管小鼓筝琵琶笙胡琴响板拍板以宦者察罕岱布哈管领遇宫中赞佛则按舞奏乐宫官受秘宻戒者得入余不得预
