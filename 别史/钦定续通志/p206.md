<!-- { "loadSidebar": true } -->
　　黄贵妃淳熙末在徳夀宫封和义郡夫人光宗为皇太子傍无侍姬上皇以夫人赐之遂专宠即位拜贵妃绍熈二年为皇后李氏所杀又有张贵妃亦旧侍东宫次婕妤符氏后出嫁于民间
　　寜宗恭淑韩皇后相州人其六世祖为忠献王琦初后与姊俱被选入宫后能顺适两宫意遂归平阳郡邸封新安郡夫人进崇国王受禅册为皇后后父同卿由知泰州升州观察使庆元六年崩諡恭淑同卿累迁庆逺军节度使同卿季父侂胄声势熏灼同卿每惧满盈不敢干政同卿没一年而后崩侂冑竟败人始服其善
　　逺权势云
　　恭圣仁烈杨皇后少以姿容选入宫忘其姓氏或云防稽人【按周密齐东野语云后养母张于仪真长芦寺前僦居主僧善相知其女当贵假之资如杭入慈福宫寜宗至后所必目之因以为赐语异本传】庆元元年封平乐郡夫人进婕妤有杨次山者亦防稽人后自谓其兄也遂姓杨氏五年进婉仪六年进贵妃恭淑皇后崩中宫未有所属后与曹美人俱有宠韩侂胄见后任权术而曹美人性柔顺劝帝立曹而后颇涉书史知古今性复机警帝竟立之次山客王梦龙知其谋密以告后后深衘之与次山欲因事诛侂胄防侂胄议用兵中原俾皇子曮入奏侂胄再唘兵端将不利于社稷帝不答后从傍赞之甚力亦不答恐事泄俾次山择廷臣可任者与共图之礼部侍郎史弥逺素与侂胄有隙遂欣然奉命开熈三年十一月三日侂胄方早朝弥逺密遣中军统制夏震伏兵六部桥侧率健卒拥侂胄至玉津园槌杀之赴延和殿以闻后既诛侂胄弥逺日益贵用事嘉定十四年帝以国嗣未定养宗室子贵和立为皇子赐名竑弥逺专政竑渐不能平弥逺惧阴蓄异志欲立他宗室子昀为皇子遂阴与昀通十七年闰八月帝大渐弥逺夜召昀入宫遣后兄子谷及石以废立事白后后不可凡七徃反后终不听谷等乃拜泣曰内外军民皆已归心茍不早立祸变必生杨氏无噍矣遂矫诏废竑为济王立昀为皇子即帝位尊皇后曰皇太后同听政加尊号夀明绍定元年复加慈睿四年加尊号夀明仁福慈睿皇太后五年十二月崩于慈明殿諡恭圣仁烈
　　理宗谢皇后讳道清天台人宰相深甫之孙父渠伯早卒初深甫为相有援立杨太后功太后徳之帝即位议择中宫太后命选谢氏诸女后就道时贾涉女有殊色同在选中及入宫帝意欲立贾太后曰谢女端重有福宜正中宫帝不能夺寳庆三年册为皇后后既立贾贵妃专宠妃薨阎贵妃又以色进后处之裕如太后深贤之开庆初元兵渡江议迁都平江庆元后諌不可恐揺动民心乃止帝崩度宗立尊为皇太后号夀和圣福度宗崩帝防即位尊为太皇太后垂帘同听政太后以兵兴费繁痛自裁节汰慈元殿提举已下官省汛索钱缗月万京朝官闻难徃徃避匿遁去太后命掲榜朝堂曰我国家三百年待士大夫不薄吾与嗣君遭家多难尔小大臣不能出一防以救时艰内则畔官离次外则委印弃城亦何以见先帝于地下乎天命未改国法尚存凡负国逃者御史觉察以闻徳祐元年六月朔日食既太后削圣福以应天变张世杰兵败于焦山陈宜中弃官去太后遗书宜中母勉之还朝太后又亲为书召夏贵等兵贵等亦罕有至者元兵破常州太后遣陆秀夫等请和不从宜中即率公卿请迁都太后不许明年正月更命宜中使军中约用臣礼宜中难之太后涕泣曰茍存社稷臣非所较也未几元兵薄臯亭山驻钱塘帝防与全后北去太后以疾留杭是年八月至京师越七年崩
　　度宗全皇后会稽人理宗母慈宪夫人侄孙女也父昭孙知岳州帝为忠王时议纳妃理宗以慈宪故乃诏后入宫问曰尔父昭孙昔在寳祐间没于王事每念之令人可哀后对曰妾父可念淮湖之民尤可念也帝深异之语大臣曰全氏女言辞甚令宜配冢嫡以承祭祀景定二年册为皇太子妃度宗立册为皇后生帝防十年度宗崩帝防立册为皇太后后入燕京为尼正智寺而终
　　杨淑妃初选入宫为美人咸淳三年进封淑妃生益王昰昰即位于福州尊妃为太后【续通鉴作太妃】封弟昺卫王昺修容俞氏所生也昰卒昺代立逾年投海死妃闻之大恸曰吾艰闗忍死者正为赵氏一块肉尚有可望尔今天命至此夫复何言遂赴海死其将张世杰葬之海滨
　　公主附
　　宣祖一女
　　秦国公主【按宋传英宗以上诸女称大长公主神宗哲宗女称长公主徽宗女称帝姬今依郑志概称皇女唐书概称公主例删归一律帝姬则仍其旧云】太祖同母妹也初适米福徳福徳卒太祖即位封燕国长公主再适忠武军节度使髙怀徳开寳六年十月薨諡恭懿真宗追封大长公主元符三年改秦国政和三年【按徽宗纪政和三年改公主为帝姬本误作四年今改正】改公主为帝姬太祖以下诸女尽易之封恭懿大长帝姬有娣一人未笄而夭建隆三年追封陈国长公主元符末改封荆国大长公主政和中改封恭献大长帝姬
　　太祖六女
　　申国公主蚤薨
　　成国公主蚤薨
　　永国公主蚤薨
　　魏国公主开寳三年封昭庆公主下嫁左卫将军【王承衍作右卫将军】王承衍太宗即位进封郑国淳化元年改秦国真宗至道三年进长公主大中祥符元年薨諡贤肃元符末改封魏国大长公主
　　鲁国公主开寳五年封延庆公主下嫁左卫将军石保吉【按石保吉保吉尚延庆公主在开寳四年】太宗即位进封许国淳化元年改晋国真宗初进长公主大中祥符二年进大长公主薨諡贤靖元符末改封鲁国
　　陈国公主开寳五年封永庆公主下嫁右卫将军魏咸信太宗即位进封虢国淳化元年改齐国真宗初进许国长公主咸平二年薨諡贞惠后改恭惠景祐三年追封大长公主元符末改封陈国
　　太宗七女
　　滕国公主蚤薨
　　徐国公主太平兴国九年封蔡国下嫁左卫将军吴元扆【按吴元扆传太平兴国八年选尚太宗第四女与本传互异】淳化元年改魏国薨諡英惠至道三年追封燕国长公主景祐三年进大长公主元符末改徐国
　　邠国公主太平兴国七年为尼号员明大师八年卒至道三年追封曹国长公主景祐三年进大长公主元符改邠国
　　杨国公主至道三年封宣慈长公主咸平五年进鲁国下嫁左卫将军柴宗庆宗庆禹锡之孙帝命主以妇礼谒禹锡第歴徙韩魏徐福四国仁宗立进邓国大长公主【按宗庆云累封楚国大长公主本传不载岂邓国为楚国之讹欤】明道二年薨进封晋国諡和靖元符末封杨国公主性妬宗庆无子以兄子为后
　　雍国公主至道三年封贤懿长公主咸平六年下嫁右卫将军王贻永进封郑国景徳元年薨諡懿顺景祐三年追封大长公主皇祐三年改韩国徽宗改封雍国卫国公主至道三年封夀昌长公主大中祥符二年进封陈国改吴国号报慈正觉大师改楚国又改邠国天禧二年改建国干兴元年封申国大长公主天圣二年薨諡慈明徽宗改卫国
　　荆国公主防不好弄未尝出房闼太宗尝发寳藏令诸女择取之欲以观其志主独无所取真宗即位封万夀长公主改随国下嫁驸马都尉李遵朂旧制尚者降其父为兄弟行时遵朂父继昌生日主以舅礼谒之遵朂宾客皆一时贤士毎燕集主必亲视饔饎歴封越宿鄂冀四国明道元年进魏国遵朂出守许州暴得疾主亟欲驰视之左右曰须奏得报乃可行主不待报而徃其后居夫丧衰麻未尝去身服除不复御华丽尝燕禁中帝亲为簮花辞曰誓不复为此久矣主善笔札喜图史尤善女工尝诫诸子以忠义自守无恃吾以速悔尤视他子与已出均及病目帝挟医诊视亲防其目曰先帝伯仲之籍十有四人今独存大主疾倘可移于朕亦所不避也主虽丧明平居隐几冲淡自若诫诸子曰汝父遗令柩中无藏金玉吾殁后当亦如是皇祐三年薨追封齐国大长公主諡献穆徽宗改封荆国
　　真宗二女
　　惠国公主蚤薨
　　升国公主初入道明道二年封卫国长公主号清虚灵照大师庆厯七年追封鲁国諡昭懐徽宗改封升国大长公主
　　仁宗十三女
　　周陈国公主帝长女也寳元二年封福康嘉祐二年进封兖国【按李焘长编载嘉祐二年进封兖国公主为福康公主则是先封兖国也与本传异】主性纯孝帝尝不豫主侍左右徒跣吁天乞以身代帝隆爱之帝念章懿太后不及享天下养故择其兄子李玮使尚主玮朴陋与主积不相能主中夜扣皇城门入诉玮皇惧自劾后数年不复协诏出玮于外主降封沂屏居内廷久之复召玮为驸马都尉如初英宗立进越国长公主神宗治平四年进楚国大长公主熙寜三年薨辅臣议諡帝以主事仁祖孝命曰庄孝追封秦国徽宗加周陈国政和间改諡庄孝明懿大长帝姬
　　徐国公主蚤薨
　　邓国公主蚤薨
　　郑国公主蚤薨
　　楚国公主蚤薨
　　商国公主蚤薨
　　鲁国公主蚤薨
　　唐国公主蚤薨
　　陈国公主蚤薨
　　豫国公主蚤薨【按文献通考载仁宗十三女周国汉国秦国魏国鲁国吴国燕国楚国八公主俱蚤夭封国人数皆与史不合】
　　秦鲁国贤穆明懿公主母周贵妃嘉祐五年封庆夀进惠国治平四年进鲁国大长公主下嫁吴越忠懿王曽孙右领军卫大将军钱景臻改韩周燕国徽宗朝进秦魏两国政和三年更封令徳景行大长帝姬靖康二年诸帝姬北徙姬以先朝女金人不知留于汴建炎初复公主号改封秦鲁国绍兴三年请入见因留居焉帝以公主行尊年髙甚敬之每内见必先揖靖康中戚里例纳节至是公主为其子忱请还旧官帝以忱为泸州节度使久之又为忱请优赐推恩加忱开府仪同三司时主有三子愐恺非己出故独厚于忱帝戒之曰长主夀考如此乃仁宗皇帝深仁厚泽所钟长主待遇诸子宜法仁宗用心之均一主感服薨諡贤穆后加諡明懿兖国公主嘉祐六年封永夀进荣国长公主治平四年进祁国大长公主熙寜九年改鲁国下嫁左领军卫大将军曹诗主性俭节于池台苑囿一无所増饰十年夏旱曹族以主生日将盛具为夀主曰上方损膳彻乐吾何心能安悉屏之元丰六年薨追封荆国諡贤懿徽宗追封兖国又改贤懿恭穆大长帝姬
　　燕舒国公主嘉祐六年封寳夀【按文献通考不载燕舒国公主且云庆夀实夀二公主史不言其所适今据庆夀即前秦鲁国公主宝夀即燕舒国公主也通考所纪恐误】八年进封顺国长公主治平四年追冀国大长公主元丰五年改魏国下嫁开州团练使郭献卿八年进楚国徽宗改吴国进吴越国改兖秦国政和二年薨追封燕舒国諡懿穆
　　英宗四女
　　舒国公主蚤薨
　　魏楚国公主嘉祐八年封徳寜治平三年进封徐国下嫁左卫将军王师约四年进陈国长公主元丰八年薨追封燕国大长公主諡惠和元祐四年追封秦国徽宗追封魏国加韩魏国改魏楚国
　　魏国公主母宣仁圣烈皇后嘉祐八年封寳安公主神宗立进舒国长公主改蜀国下嫁左卫将军王诜诜母卢寡居主处之近舎日致膳羞卢病自和汤剂以进以不得日侍宣仁于寳慈宫居常悒然间遇旱暵帝降损以祷主亦如之曰我奉赐皆出公上固应同其休戚帝居慈圣光献皇后丧毁甚主曰吾与上同体视此亦复何聊立散遣歌舞三十辈元丰三年病笃主性不妬忌王诜以是自恣尝贬官至是帝命还诜官以慰主意薨追封越国諡贤惠后进封大长公主累改秦荆魏三国韩魏国公主与魏国同生始封夀康公主改祁国魏国下嫁张敦礼进冀国大长公主改秦越楚国加今封政和三年改贤徳懿行帝姬宣和五年薨
　　神宗十女
