<!-- { "loadSidebar": true } -->
　　后妃【六】
　　宋【二】
　　英宗宣仁圣烈髙皇后　神宗钦圣宪肃向皇后
　　钦成朱皇后　　　　　钦慈陈皇后
　　林贤妃　　　　　　　武贤妃
　　哲宗昭慈孟皇后　　　昭懐刘皇后
　　徽宗宪恭王皇后　　　显肃郑皇后
　　显仁韦皇后　　　　　王贵妃
　　乔贵妃　　　　　　　刘贵妃
　　刘安妃　　　　　　　钦宗仁懐朱皇后
　　英宗宣仁圣烈高皇后亳州防城人曾祖琼祖继勲皆有勲王室母曹氏慈圣光献后【原文作妃按曹后未尝为妃应是后字之讹谨改正】姊也后少鞠宫中时英宗亦在帝所与后年同既长遂成昏濮邸生神宗岐王显嘉王頵夀康公主嘉祐八年【按髙继勲传云嘉祐八年子遵甫女正位皇后李焘长编载嘉祐八年四月英宗即位立皇后高氏原文误作治平二年今改正】册为皇后【谨按通鉴辑览】
　　【御批尔时所谓诸正人者不尝斥贾昌朝交通女谒乎而此所立皇后高氏之母固曹太后之姊也为交通为不交通且力赞濮王子入继又何以对昌朝哉】后弟殿内崇班士林供奉久帝欲迁其官后谢曰士林获升朝借分量己过岂宜援先后家比神宗立尊为皇太后居寳慈宫帝累欲为高氏营大第后不许久之斥望春门外隙地以赐营缮费悉出寳慈不调大农一钱元丰八年帝不豫浸剧宰执王珪等入问疾乞立延安郡王为皇太子太后权同听政帝颔之珪等见太后下后泣抚王曰儿孝顺自官家服药未尝去左右书佛经以祈福喜学书已诵论语七卷絶不好弄乃令王出外见珪等珪等再拜谢且贺是日降制立为皇太子初岐嘉二王日问起居至是令毋辄入又隂敕中人梁惟简妻制十嵗儿黄袍懐以来为仓卒备【谨按通鉴辑覧】
　　【御批中人内侍安得有妻且十嵗儿袍宫中岂不能制史家不过欲颂太后抚幼帝之美而不觉其言之过甚而谬矣】哲宗嗣位尊为太皇太后驿召司马光吕公着迎问今日设施所宜先未及条上已散遣修京城役夫减皇城觇卒止禁庭工技废导洛司出近侍尤亡状者戒中外毋苛敛寛民间保户马事由中防王珪等弗预知又起文彦博遣使劳诸途谕以复祖宗法度为先务且令亟疏可用者从父遵裕坐西征失律抵罪蔡确欲献谀以固位乞复其官后曰遵裕灵武之役涂炭百万先帝中夜得报起环榻行彻旦不能寐自是惊悸驯至大故遵裕得免刑诛幸矣何故顾私恩而违天下公议确悚栗而止光公着至并命为相使同心辅政凡熙宁以来政事弗便者次第罢之于是以常平旧式改青苖以嘉祐差役防募役除市易之法逭茶盐之禁举边砦不毛之地以赐西戎而宇内复安契丹主戒其臣下勿复生事于疆场曰南朝尽行仁宗之政矣元祐三年廷试举人有司请循天圣故事帝后皆御殿后止之又请受册寳于文徳后曰母后当阳非国家美事况天子正衙岂所当御就崇政足矣上元灯晏后母当入观止之但令赐之灯烛遂嵗以为常侄公绘公纪当转观察使力遏之临政九年中外绥定力行故事抑絶外家私恩文思院奉上之物无问巨细终身不取人以为女中尧舜元祐八年崩葬永厚陵后章惇蔡卞邢恕始造为不根之谤皇太后太妃力辨其诬事乃已至高宗时昭暴惇卞恕罪褒録后家
　　神宗钦圣宪肃向皇后河内人故宰相敏中曾孙也治平三年归于颍邸封安国夫人神宗即位立为皇后帝不豫后賛宣仁后定建储之议哲宗立尊为皇太后宣仁命葺庆夀故宫以居后后辞曰姑居西而妇处东凟上下之分不敢徙遂以庆夀后殿为隆庆宫居之帝将卜后及诸王纳妇后敇向族勿以女寘选中族党有欲援他族例求迁秩者后曰吾族未省用此例何庸以私情挠公法一不与哲宗崩独决策迎端王章惇不能沮徽宗立请权同处分军国事后以长君辞帝泣拜移时乃听凡绍圣元符以还惇所斥逐贤大夫士稍稍收用之故事如御正殿避家讳立诞节之皆不用闻宾召故老寛徭息兵爱民崇俭之举则喜见于色甫六月即还政明年正月崩葬永裕陵
　　钦成朱皇后开封人父崔杰早世母李更嫁朱士安后鞠于所亲任氏熙宁初入宫为御侍进才人婕妤生哲宗及蔡王似徐国公主累进徳妃哲宗即位尊为皇太妃时宣仁钦圣二太后皆居尊故称号未极元祐三年宣仁诏春秋之义母以子贵其寻绎故实务致优隆于是舆盖仗衞冠服悉侔皇后绍圣中钦圣复命即閤建殿改乘车为舆出入由宣徳东门百官上牋称殿下名所居为圣瑞宫【东都事畧作瑞圣宫】徽宗立奉礼尤谨崇宁元年薨追册为皇后上尊諡陪永裕陵
　　钦慈陈皇后开封人防頴悟庄重选入掖庭为御侍生徽宗进羙人帝崩守陵殿思顾旧恩毁瘠骨立左右进粥药挥使去曰得早侍先帝愿足矣未几薨建中靖国元年追册为皇太后上尊諡陪葬永裕陵
　　林贤妃南劒人防选入宫既长遂得幸封永嘉郡君升美人生燕王俣越王偲邢国公主进婕妤元祐五年薨诏用一品礼葬赠贵仪又赠贤妃
　　武贤妃始以选入宫元丰五年进才人生吴王佖贤和公主歴美人媫妤徽宗即位进昭仪贤妃大观元年薨諡曰惠穆
　　哲宗昭慈圣献孟皇后洺州人眉州防御使马军都虞赠太尉元之孙女也初哲宗既长宣仁高太后歴选世家女百余入宫后年十六宣仁及钦圣向太后皆爱之教以女仪元祐七年谕宰执孟氏子能执妇礼宜正位中宫命学士草制又以近世礼仪简畧诏翰林台谏给舍与礼官议册后六礼以进帝亲御文徳殿册为皇后宣仁太后语帝曰得贤内助非细事也久之刘媫妤有宠绍圣三年后朝景灵宫讫事就坐诸嫔御立侍刘独背立帘下后閤中陈迎儿呵之不顾閤中皆忿冬至日防朝钦圣太后于隆祐宫后御坐朱髹金饰媫妤在他坐有愠色从者为易坐制与后等众弗能平因唱曰皇太后出后起立刘亦起寻各复其所或已撤媫妤坐遂仆于地怼不复朝泣诉于帝防后女福庆公主疾后有姊颇知医尝已后危疾以故出入禁掖公主药弗效持道家治病符水入治后惊曰姊宁知宫中禁严与外间异耶令左右藏之俟帝至具言其故爇符于帝前宫禁相厌魅之端作矣未几后养母聴宣夫人燕氏尼法端与供奉官王坚为后祷祠事闻诏入内押班梁从政管当御药院苏珪即皇城司鞫之狱成命侍御史董敦逸覆録罪人过庭下气息仅属无一人能出声者敦逸秉笔疑未下内侍郝随等以言胁之乃以奏牍上诏废后出居瑶华宫号华阳教主玉清妙静仙师法名冲真初章惇诬宣仁后有废立计以后逮事宣仁惇又隂附刘贤妃欲请建为后遂与郝随搆成是狱天下寃之乆之帝亦悔曰章惇误我元符末钦圣太后诏后还内号元祐皇后崇宁初郝随讽蔡京再废后徽宗从之诏依绍圣诏防复居瑶华宫加赐希防元通知和妙静仙师靖康初瑶华宫火徙居延宁宫又火出居相国寺前之私第【按东都事畧及文献通考俱云靖康之难六宫北去后以废居瑶华宫独留不载徙居延宁出居私第事与本传异】金人围汴钦宗与近臣议再复后尊为元祐太后诏未下京城防时六宫中有位号者皆北迁后以废独存张邦昌僣位尊为宋太后迎居延福宫用胡舜陟马伸言复工尊号元祐皇后迎入禁中垂帘聴政后闻康王在济遣尚书左右丞冯解李囘及兄子忠厚持书奉迎王至南京即皇帝位改元后以是日撤帘尊为元祐太后尚书省言元字犯后祖名请易以所居宫名遂称隆祐太后将幸州命郭仲荀卫太后先行驻州州治寻诏忠厚奉太后幸杭州以苖傅为扈从统制逾年傅与刘正彦作乱请太后聴政又请立皇子太后力拒之帝闻事急诏禅位元子太后垂帘聴政朱胜非请令臣僚得独对论机事仍日引傅党一人上殿以释其疑太后从之每见傅等曲加慰抚傅等皆喜韩世忠妻梁氏在傅军中胜非以计脱之太后召见勉令世忠速来以清岩陛梁氏驰入世忠军谕太后意世忠等遂引兵至逆党惧朱胜非等诱以复辟命王世修草状进呈太后喜曰吾责塞矣再以手札趣帝还宫即欲撤帘帝令胜非请太后一出御殿乃命撤帘是日上皇太后尊号帝幸建康【按高宗纪建炎三年五月帝至江宁改府名建康原文误作建宁今改正】命佥书枢密院事郑瑴卫太后继发比至帝率羣臣迎于郊防防秋迫命刘宁止制置江浙卫太后往洪州百司非预军事者悉从仍命滕康刘珏权知三省枢宻院事从行凡四方奏谳吏部差注举辟功赏之皆焉复命四厢都指挥使杨惟忠将兵万人卫从帝虑敌人来侵宻谕康珏缓急取太后防便宜以行既至洪州金人自大冶县掩至康珏奉太后行次吉州金人追急太后乘舟夜行质明至太和县舟人景信反杨惟忠兵溃康珏俱遁兵卫不满百遂往防州帝命中书舍人李正民来朝谒时土豪陈新率众围城康珏惟忠弗能禁惟忠歩将胡友自外引兵【高宗纪作叛将胡友亦犯防州】破新于城下新乃去帝闻罢康珏命卢益李回代之遂遣御营司都统辛企宗帯御器械潘永思迎归太后至越帝亲迎于行宫门外遍问所过守臣治状太后生辰治酒宫中从容谓帝曰宣仁太后之贤古今母后未有其比昔奸臣肆为谤诬虽尝下诏明辨而国史尚未删定岂足信吾意在天之灵不无望于帝也帝闻之悚然后乃更修神宗哲宗实録始得其正而奸臣情状益着绍兴元年【原文误作五年今依高宗纪改正】崩于行宫之西殿帝诏曰朕以继体之重当从重服凡丧祭用母后临朝礼諡曰昭慈献烈皇太后殡于防稽上皇村祔神主于哲室位在昭懐刘皇后上三年改諡昭慈圣献后性节俭谦谨有司月供千缗而止诏文书应奏者勿避后父名羣臣请上太皇太后号亦不许戒敇忠厚等不得预闻朝政通贵近至私第谒见宰执初后受册日宣仁太后叹曰斯人贤淑惜福薄耳异日国有事变必此人当之后皆如所云【谨按通鉴辑覧御批史家纪宣仁之言以为孟后前后废立及隆祐播迁张】
　　【本夫异日之事宣仁非有神术先知何以识其然哉且宣仁若果先识其然则世家女百余人中岂无一福徳兼全者而必用此福薄之人以成异日之祸何为哉】
　　昭懐刘皇后初为御侍明冠后庭且多材艺由美人媫妤进贤妃有盛宠能顺意奉两宫时孟后位中宫后不循列妾礼孟后既废后竟代焉徽宗立册为元符皇后明年尊为太后名宫崇恩帝缘哲宗故曲加恩礼后以是颇干预外事且以不谨闻帝与辅臣议将废之而后已为左右所逼即钩自缢而崩
　　徽宗显恭王皇后开封人徳州刺史藻之女元符二年归于端邸封顺国夫人及即位册为皇后生钦宗及崇国公主后性恭俭郑王二妃方亢宠后待之均平大观二年崩諡曰靖和葬永裕陵之次四年改諡惠恭【改諡事本失载今依徽宗纪补】绍兴中始祔徽宗庙室改上今諡云显肃郑皇后开封人也父绅为直省官以后贵封太师
