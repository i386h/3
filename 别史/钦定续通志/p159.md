<!-- { "loadSidebar": true } -->
　　二十四年春正月戊辰浚河西务漕渠丙戌以参政程鹏飞为中书右丞阿里为中书左丞丁亥以巴雅尔哈雅为参知政事发新附军千人从阿巴齐讨安南复改江浙省为江淮行省赈鄂端及西边饥民辛卯以淮东淮西山南三道按察司行御史台命海道运粮万戸张文虎等分道讨交趾二月壬辰朔遣使诣龙虎阁皂三茅设醮召天师张宗演赴阙甲午畋于近郊乙未以敏珠尔丹为平章政事甲辰以范文虎为中书右丞商议枢密院事壬子设都总管府以总皇子北安王民匠鄂端大小财赋戊午敇诸王实喇特穆尔节制诸军以赵与芮子孟桂袭平原郡公纳顔遣使徴东道兵谕实喇特穆尔毋辄发闰月癸亥敕春秋二仲月上丙日祀尧帝祠乙丑畋于近郊召敏珠尔丹特穆尔杨居寛等与集贤院大学士谔尔根萨里及叶李程文海赵孟頫论钞法敏珠尔丹言自制国用使司改尚书省颇有成效今仍分两省为便诏从之各设官六员其尚书以僧格特穆尔平章政事谔尔根萨里右丞叶李左丞马绍参知政事余一员议选回回人充辛未以复置尚书省诏天下除行省与中书议行余并聴尚书省从便以闻立国子监设国学监官生员百二十人【按百官志国子学至元二十四年置生员额二百人】蒙古汉人各半仍集贤院设江南各道儒学提举司甲辰【按辛未之后乙酉之前不应有甲辰日应系甲戌或甲申之讹】车驾还宫乙酉罢江南竹木柴薪及岸例鱼牙诸课敕行省宣慰司勿滥举官吏受除官延引嵗月不即之任者追所受宣敕镇南王托欢徙镇南京范文虎改尚书右丞商议枢密院事改行中书省为行尚书省六部为尚书六部以吏部尚书实都为尚书省参知政事庚寅车驾如上都扎尔古齐哈喇哈斯等言去嵗审囚官所录囚数南京济南两路应死者己一百九十人若总校诸路为数必多宜留扎尔古齐数人分道行刑帝曰囚非羣羊岂可遽杀耶宜悉配淘金三月甲午更造至元寳钞颁行天下中统钞通行如故乙卯如凉陉辽东饥弛太子河捕鱼禁丙辰命都水监开汶泗水以达京师夏四月诸王纳顔反五月己亥谕北京等处宣慰司凡纳顔所部者禁其往来毋令乗马持弓矢壬寅戸工两部各増尚书二员授高丽王王睶行尚书省平章政事帝自将征纳顔发上都括江南僧道马匹甲辰免北京今嵗丝银仍以军旅经行给钞三千锭赈之壬子高丽王王睶请益兵征纳顔以五百人赴之六月壬戌帝至实喇图噜之地纳顔党塔布岱以兵逼行在而阵遣前军败之乙亥车驾驻齐达勒鄂尔多之地获纳顔辎重千余秋七月癸巳纳顔党苏都尔犯咸平宣慰达春从皇子阿雅噶齐合兵出沈州进讨宣慰伊尔苏克分兵趣懿州其党悉平壬子罢纳顔所署分地移北京道按察司置豪州河西沙等处立色辰屯田八月乙丑车驾还上都置江南四省交钞提举司己巳谪从叛诸王赴江南诸省从军自効丁亥立丰赡昌国济民三署女人国贡海人九月戊申咸平懿州北京以纳顔叛民废耕作以海运粮五万石赈之壬子高丽王王睶来朝冬十月戊午朔日有食之丙子捡覈中书钱谷杀参知政事郭佑杨居寛【按杀字元史作诛考郭佑杨居寛为僧格所诬死以非罪诛字未合纲目书法恭依】
　　【御批通鉴辑览改】乙酉立陜西寳钞提举司罗北甸土官火者阿禾及维摩合刺孙之子并内附丙戌立辽阳等处行尚书省十一月壬辰以僧格为尚书右丞相兼统制院使领功徳使司事右丞谔尔根萨里为平章政事叶李为右丞参知政事马绍为左丞戊戌以巴实伯里汉军及新附军五百人屯田哈玛尔伊苏竒尔之地庚子免大都路今年田租壬子以江西行省平章呼图克特穆尔督捕广东等处盗贼十二月【按元典章是月定告病官限期三年以下者叙用五年以下者降一等七年以下者降二等七年以上者不叙元史本纪失载】癸亥立尚乗寺金竹寨主缫哩等以所部百二十五寨内附丁卯减扬州省嵗额米十五万石以盐引五十万易粮免浙西余课三千锭聴民自渔发河西甘肃等处富民千人往色辰地与汉军新附军杂居耕植丁丑以朱清张瑄海漕有
　　劳遥授宣慰使乙酉镇南王以诸军渡富良江次交趾城下败其守兵陈日烜与其子弃城走敢喃堡是嵗命西僧嘉勒灿旺布博斯噶等作佛事坐静于大殿寝殿万夀山五台山等寺凡三十三防
　　二十五年春正月陈日烜复走入海镇南王以诸军追之不及引兵还交趾城庚寅祭日于司天台辛卯毁中统钞板乙未论征东功将士升赏有差戊戌大赦敇弛辽阳鱼猎之禁惟毋杀孕兽癸卯海都犯边命诸王珠卜统兵北征丙午畋于近郊己酉诏中兴西凉毋得沮壊河渠两淮两浙毋得沮壊嵗课赈辽阳军民饥癸丑诏行大司农司各道劝农营田司巡行劝课举察勤惰【营田原误作屯田据百官志改】増置淮东西两道劝农营田司二月丁巳镇南王引兵还万劫壬戌敕江淮勿捕天鹅弛鱼泺禁丙寅改南京路为汴梁路北京路为武平路西京路为大同路东京路为辽阳路中兴路为宁夏府路诏徴葛洪山隠士刘彦深己卯以高丽国王王睶复为征东行尚书省左丞相以江南站戸贫富不均命有司料简合戸税至七十石当马一匹并免杂徭独戸税逾七十石愿入站者聴辛巳以杭州西湖为放生池壬午命皇孙云南王额森特穆尔帅兵镇大理三月戊子车驾还宫庚寅帝如上都壬寅礼部言防同馆蕃夷使者时至宜令有司仿古职贡图绘而为图及询其风俗土产去国里程籍而録之实一代之盛事从之镇南王以诸军北还陈日烜遣使来谢进金人代己罪夏四月徴宋江西招谕使谢枋得不至癸亥浑河决发军筑堤捍之乙丑广东贼董贤举等反剽掠吉赣瑞抚龙兴南安韶雄汀诸郡戊辰浚齐喇河以溉衮诺尔黄土山民田甲戌万安寺成佛像及牕壁皆金饰之庚辰安南国王陈日烜遣中大夫陈克用来贡方物【按安南国传陈日烜之立在至元十四年纪内仍书安南世子者以其不请命而自立也自后歴年用兵至二十五年日烜遣使谢罪故是年四月始书安南国王非日烜至是始立也】甲申诏皇孙特穆尔抚诸军讨叛王和尔果斯哈坦多罗干五月戊子诸王察罕子库库岱叛绰和尔执之以来乙未遣官分道置局钩考中统钞本壬寅浑天仪成六月甲寅朔以新附军修尚食局戊辰海都将额布勒绰诺以兵犯伊尔根淖尔管军元帅阿尔岱击却之壬申以睢阳霖河溢害稼免其租甲戌改西南畨总管府为永宁路丁丑发兵千五百人诣汉北浚井癸未处州贼栁世英寇青田丽水等县浙东道宣慰副使史耀讨平之秋七月丙戌弛宁夏酒禁以保定路霖害稼蠲今嵗田租壬子命鄂端戍兵三百一十人屯田命六卫造军器八月癸酉以河间等路盐运司兼管顺徳广平綦阳三铁冶丁丑减嘉祥鱼台金乡县今年租庚辰分万亿库为寳源赋源绮源广源四库九月壬辰车驾至大都乙未罢檀州淘金戸都勒斡犯边庚子营五库禁中以贮币帛癸卯南台御史中丞刘宣自杀庚戌太医院新编本草成冬十月己未享于太庙庚申遣省院台官十二人理算江淮江西福建四川甘肃安西六省钱谷丙寅赐瀛国公赵防钞湖广省言左右江口溪洞蛮獠置四总管府统州县洞百六十所调官畏惮瘴疠多不敢赴请以汉人为达噜噶齐军官为民职杂土人用之就拟尔佳萨哈等七十四人以闻从之庚午海都犯边丙子始造铁罗圏甲遣瀛国公赵防学佛于土番己卯诏免儒戸杂徭尚书省臣请令集贤院诸司分道钩考江南郡学田所入羡余贮之集贤院以给多才艺者从之十一月丁亥以何荣祖为参知政事禁有分地臣私役富室为柴米戸及赋外一切杂徭十二月丁巳海都犯边巴图尔约苏图迎击死之乙亥湖头贼张治囝掠泉州丙子伊苏布哈以实勒们叛甘肃行省官约诸王巴拜巴尔达噶驸马昌吉合兵讨之实勒们以其属西走追执之归于京师庚辰以雨雹河溢害稼减民租
