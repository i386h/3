<!-- { "loadSidebar": true } -->
　　钦定续通志卷二百三十七
　　钦定四库全书
　　钦定续通志卷二百三十八
　　列传
　　唐【三十八】
　　李光弼【荔非元礼　郝廷玉　李国臣　白孝徳张伯仪　　白元光　陈利贞　侯仲庄
　　柏良器乌承玼】
　　郭子仪【曜　晞　承嘏　暧　利鏦　铦　曙　　防明】
　　李光弼营州柳城人父楷洛本契丹酋长武后时入朝累官左羽林大将军封蓟郡公吐蕃防河源楷洛率精兵击走之师还卒于道赠营州都督諡曰忠烈光弼严毅沈果有大略起家左卫亲府左郎将累迁左清道率兼安北都防补河西王忠嗣府兵马使充赤水军使忠嗣遇之厚虽宿将莫能比甞曰它日得我兵者光弼也俄袭父封以破吐蕃吐谷浑功进云麾将军朔方节度使安思顺表为副知留后事爱其材欲以子妻之光弼引疾去陇右节度使哥舒翰异其操表还长安安禄山反郭子仪荐其能诏摄御史大夫持节河东节度副大使知节度事兼云中太原寻加魏郡太守河北采访使光弼以朔方兵五千出土门东救常山次真定常山团结子弟执贼将安思义降自顔杲卿死郡为战区露胔蔽野光弼酹而哭之出为贼幽闭者厚恤其家时贼将史思明李立节蔡希徳攻饶阳光弼得思义不杀问其计答曰今军行疲劳逢敌不可支不如按军入守料胜而出敌兵焱鋭弗能持重茍不获利气沮心离于时乃可图矣光弼曰善据城待明日思明兵二万傅堞光弼兵不得出乃以劲弩五百射之贼退徙阵稍北光弼出其南夹滹沱而军思明恃近救解鞍休士是日饶阳贼五千至九门光弼谍知之提轻兵敛旂鼓伺贼方饭袭杀之且尽思明惧引去以奇兵断饟道马食荐借相守四十余日会郭子仪收云中诏悉众出井陉与光弼合击贼九门西思明大败挺身走赵郡立节中流矢死【通鉴中郎将潬瑊射李立节杀之】希徳走钜鹿收槀城等十县遂攻赵诏加光弼范阳大都督府长史范阳节度使思明繇赵郡入博陵杀官吏景城河间信都清河平原博平六郡之民结营以拒贼至是皆附光弼光弼急攻赵一日拔之士多虏掠光弼坐谯门收所获悉归之民大悦进围博陵未下与子仪合击思明于嘉山大破之光弼以范阳本贼巢窟当先取之揠贼根本会潼闗失守乃抜军入井陉肃宗即位诏以兵赴灵武更授戸部尚书同中书门下平章事节度如故光弼以景城河间兵五千入太原前此节度使王承业政弛谬侍御史崔众主兵太原每狎侮承业光弼素不平及是诏众以兵付光弼众见光弼长揖不即付兵光弼怒收系之会使者至拜众御史中丞光弼曰众有罪已前系今但斩侍御史若使者宣诏即斩中丞使者内诏不敢出乃斩众以徇威震三军至徳二载思明希徳率高秀岩牛廷玠将兵十万攻光弼时鋭兵悉赴朔方而麾下卒不满万众议培城以守光弼曰城环四十里贼至治之徒疲吾人乃彻民屋为擂石车车二百人挽之石所及辄数十人死贼伤十二思明为飞楼筑土山临城光弼遣穴地頽之思明宴城下使倡优侮詈光弼遣人隧地禽取之思明大骇徙牙帐逺去军中皆视地而行又潜沟营地将沈其军乃阳约降至期以甲士守陴遣禆校出若送欵者思明大恱俄而贼数千没于堑城上鼓噪突骑出乘之俘斩万计思明畏败乃去留希徳攻太原光弼出敢死士搏贼斩首七万级希徳委资粮遁走初贼至光弼设公幄城隅以止息经府门不顾围解阅三昔乃归私寝收清夷横野等军贼别将攻好畤破大横关光弼追败之加检校司徒寻迁司空封郑国公食实戸八百乾元元年入朝诏朝官四品以上郊谒进兼侍中与九节度围安庆绪于相州大战邺西败之光弼与诸将议思明勒兵魏州欲以怠我不如起军逼之彼惩嘉山之败不敢轻出得旷日持久则庆绪可禽观军容使鱼朝恩固谓不可既而思明来援光弼拒贼战尤力杀略大当会诸将惊溃各引归所在剽掠独光弼整众还太原帝贷诸将罪以光弼兼幽州大都督长史知诸道节度行营事又代子仪为朔方节度使未几为天下兵马副元帅光弼以河东骑五百驰东都夜入其军且谓贼方闚洛当扼虎牢帅师东出河上檄召兵马使张用济用济惮光弼严教诸将逗留其兵用济单骑入谒光弼斩之以辛京杲代【按通鉴云张用济屯河阳光弼檄召之用济曰朔方非叛军也乘夜而入何见疑之甚耶与诸将谋以精鋭突东京逐光弼请子仪命其士皆被甲上马马衔枚以待仆固怀恩康元寳止之所载较新旧书本传为详】复追都将仆固怀恩怀恩惧先期至会滑汴节度使许叔冀战不利降贼思明乘胜西向光弼敦阵徐行趋东京谓留守韦陟曰贼新胜难与争锋欲诎之以计然洛无见粮危逼难守公计安出陟曰益陜兵公保潼闗可以持久光弼曰两军相敌尺寸地必争今委五百里而守闗贼得地势益张不如移军河阳北阻泽潞胜则出败则守表里相应贼不得西此猨臂势也夫辨朝廷之礼我不如公论军旅胜负公不如我陟不能答判官韦损曰东都乃帝宅公当守之光弼曰守之则汜水崿岭龙门皆当置兵子能尽守乎遂檄河南纵官吏避贼闬无留人督军取战守备思明至偃师光弼悉军趋河阳身以五百骑殿贼游骑至石桥诸将曰并城而北乎当石桥进乎光弼曰当石桥进夜甲士秉炬徐行部曲坚重贼不敢偪已入三城众二万军才十日粮光弼按阅守备部分士卒无不严办思明入洛阳空无所得惮光弼掎其后无敢犯宫阙顿白马祠治堑沟筑月城以守贼攻光弼与战中潬西破逆党斩千级溺死者甚众生执五千人初光弼谓李抱玉曰将军能谓我守南城二日乎抱玉曰过期何若曰弃之抱玉许诺即绐贼曰吾粮尽明日当降贼喜敛兵待期抱玉已缮完即请战贼忿欺急攻之抱玉出竒兵夹击俘获过当贼帅周摰引却光弼自将治中潬树壁掘堑摰舍南城攻中潬光弼遣荔非元礼出劲卒于羊马城以拒贼摰大溃收兵复振与安太清合众三万攻北城光弼敛军入登陴望曰彼军虽鋭然方阵而嚣不足虞也日中当破乃出战及期未决召诸将曰彼彊而可破者乱也今以乱击乱宜无功因问贼阵何所最坚曰西北隅召郝廷玉曰为我以麾下破之请骑兵五百与之三百复问其次曰东南隅召论惟贞当之请铁骑三百与之二百光弼执大旗曰望我旗麾若缓可观便宜若三麾至地诸军毕入生死以之退者斩既而冯堞望廷玉军不能前趣左右取其首来廷玉曰马中矢非却也乃命易佗马有裨将援矛刺贼洞马腹中数人又有迎贼不战而却者光弼召援矛者赐绢五百匹不战者斩光弼麾旗三诸军争奋贼众奔败斩首万余级俘八千余人马二千军资器械以亿计禽周摰徐璜玉李秦授【按通鉴云周摰以数骑遁去又考异云李秦授上元元年四月乃见禽周摰二年三月为史朝义所杀据此则新旧本传称周摰李秦授见禽者皆误】惟太清挺身走思明未知犹攻南城光弼驱所俘示之思明大惧筑垒以拒官军始光弼将战内刀于鞾曰战危事吾位三公不可辱于贼万有一不捷当自刎以谢天子及是西向拜舞三军感动太清袭怀州守之上元元年加太尉中书令进围怀州思明来救光弼再逐北思明见兵河清声渡河絶饷路光弼壁野水渡既夕还军留牙将雍希颢守曰贼将髙晖【通鉴作髙廷晖】李日越万人敌也贼必使劫我尔留此贼至勿与战若降与偕来左右窃怪语无伦是日思明果召日越曰光弼野次尔以铁骑五百夜取之不然无归日越至垒使人问曰太尉在乎曰去矣兵几何曰千人将为谁曰雍希颢日越谓其下曰我受命云何今顾获希颢归不免死遂请降希颢与俱至光弼厚待之表授特进右金吾大将军高晖闻亦降或问公降二将何易也光弼曰思明再败恨不得野战闻我野次彼固易之命将来袭必许以死希颢无名不足以为功日越惧死不降何待高晖材出日越之右降者见遇贰者得不思奋乎诸军决丹氷灌怀州未下光弼令廷玉由地道入得其军号登陴大呼王师乘城禽太清杨希仲送之京师献俘太庙进食实戸一千五百思明使谍宣言贼将士皆北人讴唫思归朝恩信之屡上贼可灭状诏谕光弼光弼固言贼方鋭未可轻动仆固怀恩媢光弼功隂佐朝恩陈扫除计使者来督战光弼不得已令李抱玉守河阳出师次北邙光弼使傅山阵怀恩曰我用骑今廹险非便地请阵诸原光弼曰有险可以胜可以败阵于原败斯殱矣怀恩不从贼据高原以长防七百壮士执刀随之委物伪遁怀恩军争剽获伏兵发官军大溃怀州复陷光弼度河保闻喜抱玉以兵寡弃河阳光弼请罪帝以怀恩违令覆军优诏召光弼入朝恳让太尉更拜开府仪同三司中书令河中尹晋绛等州节度使未几复拜太尉兼侍中河南副元帅知河南淮南东西山南东荆南五道节度行营事【实録旧纪皆云光弼都统河南淮南山南东江东五道唐厯防要为河南淮南东西山南东荆南五道刘展乱纪又有江西浙东浙西凡八道新传葢从唐厯】镇泗州帝为赋诗以饯朝义乘邙山之防进略申光等十三州光弼舆疾就道监军使以兵少请保州光弼曰朝廷以安危寄我贼安知吾众寡若出不意当自溃遂疾驱入徐州时朝义围李岑于宋州使田神功击走之初神功平刘展逗遛淮南尚衡殷仲卿相攻兖郓间来瑱擅襄阳及光弼至屯朝义走神功还河南瑱衡仲卿踵入朝其为诸将惮服类此寳应元年进封临淮郡王光弼收许州斩贼赢千级缚伪将二十二人朝义分兵攻宋州光弼破走之浙东贼袁晁反台州残剽州县光弼遣麾下破其众于衢州广徳元年遂禽晁浙东平诏増实封戸二千与一子三品阶赐鐡劵名藏太庙图形凌烟阁相州北邙之败朝恩羞其策缪故深忌光弼而程元振尤疾之二人用事日谋有以中伤者及来瑱为元振谗死光弼愈恐吐蕃防京师代宗诏入援光弼畏祸迁延不敢行及帝幸陜犹倚以为重其母在河中数遣使存问以解嫌疑帝还长安因拜东都留守察其去就光弼以就江淮粮运引兵归徐州自是诸将田神功等不复禀畏光弼愧恨成疾二年薨年五十七帝遣使吊恤其母赠太保諡曰武穆诏百官送葬延平门外光弼居父丧三年不入妻室事继母至孝好读班固汉书其用兵谋定而后战能以少覆众治师训整天下服其威名军中指顾诸将不敢仰视初与郭子仪齐名世称李郭而战功推为中兴第一其代子仪朔方也营垒士卒麾帜无所更而光弼一号令之气色乃益精明云子彚有志操官至泾原节度使罢军中杂徭出奉钱赎将士质卖子还其家卒赠工部尚书光弼弟光进字太应初为房琯禆将将北军战陈涛斜兵败犇行在肃宗宥之代宗即位拜检校太子太保封凉国公吐蕃入防至便桥郭子仪为副元帅光进及郭英乂佐之自至徳后与李辅国并掌禁兵委以心膂光弼被谮出为渭北邠宁节度使永泰初封武威郡王累迁太子太保卒母李有须数十长五寸许死葬长安南原将相奠祭凡四十四幄时以为荣光弼所部将李怀光仆固怀恩田神功李抱玉董秦哥舒曜韩游环浑释之辛京杲自有若荔非元礼郝廷玉李国臣白孝徳张伯仪白元光陈利贞侯仲庄柏良器皆章章可称列者附次左方
