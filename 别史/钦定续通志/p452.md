<!-- { "loadSidebar": true } -->
　　海豚鱼一名海狶临海水土记曰海豨豕头身长九尺郭璞山海经注曰今海中有海狶体如鱼头似猪陈藏器本草拾遗曰海豚生海中候风潮出没形如豚鼻在脑上作声喷水直上百数为羣其子如蠡鱼子数万随母而行人取子系水中其母自来就而取之
　　【臣】等谨案李时珍合鱀与海豚为一考鱀鱼生于江鼻在额上而长丈余海豚生于海鼻在脑上而长九尺则判然二物也今别出之
　　鳄出南海其身土黄色有四足修尾形状如鼍而举止蹻疾口森锯齿往往害人鹿走崖岸之上羣鳄嘷叫其下鹿必怖惧落崖多为鳄鱼所得见岭表録异博物志曰鳄鱼斩其头而干之去其齿而更生如此者三乃止洽闻记云鳄鱼别号忽雷一名骨雷秋化为虎三爪【臣】等谨案韩愈驱鳄陈尧佐戮鳄文人艳称之伏读
　　御制读祭鳄鱼文诗跋云按唐史载韩愈驱鳄鱼西徙六十里夫一州幅员岂止六十里是仍在其境内若驱之他境是以隣国为壑也彼之民又将受鳄之暴矣而欧阳修作陈尧佐神道碑又称尧佐捕鳄鱼告以文而戮之云云夫鳄果能为害又岂能捕而戮之即捕获亦无庸告以文也且自二事之后潮州仍唐宋之潮州也何未闻鳄鱼之害文人好竒说项其不可信率如此因读韩文并辟之臣等防绎之下不啻发防振聩千古虚词一朝尽辟今谨録之俾天下共祛惑焉
　　鲮一名鲤见王逸楚词注及广雅本草谓之穿山甲临海水土记曰鲮背腹皆有刺如三角菱【李时珍引见尾刺如三角菱当从之】临海异物志曰鲮鱼吐舌蚁附之因吞之又开鳞甲使蚁入其中乃奋近则防取之
　　鰅一名见广雅说文曰鰅鱼皮有文出乐浪东暆【音移】神爵四年初捕收输考工周成王时扬州献鰅上林赋鰅鰫鰬魠即此
　　鲘一名见广雅
　　魠【音托】一名见广雅郭璞上林赋注曰魠一名鳡一名黄颊山海经减水多鳡鱼即此状似鯮而腹平大者三四十斤啖鱼最毒
　　防一名竹头见广雅杨慎曰滇池所饶一名竹丁禺禺鱼皮有毛黄地黑文上林赋禺禺魼鳎即此鰊似鱦郭璞江赋云防鰊鲉即此【鰊音练】
　　虎鱼出东海见范子计然头似虎腹背皆有刺本草拾遗谓之鱼虎临海水土记谓之土奴鱼倦游録谓之泡鱼呉都赋所称沈虎江赋所称虎状皆指此述异记云老则变为鲛鱼陈藏器曰亦有变为虎者
　　鹿鱼一名鹿鲨一名白鲨临海异物志曰鹿鱼长二尺余头上有两角如鹿腹下有脚如人足又有鹿子鱼頳色其尾鬛皆有鹿斑赤黄色罗州图经云州南海中有洲毎春夏此鱼跳出洲化而为鹿曾有人拾得一鱼头已化鹿尾犹是鱼南人云鱼化为鹿肉腥不堪食牛鱼有二种南越志曰天牛鱼方圆三丈眼大如斗在脾头口在脇中露齿无唇两肉角如臂两翼长六尺尾长五尺此一种也陈藏器曰牛鱼生东海其头似牛此又一种也
　　鳙鳙鱼出食水其状如犂牛其音如彘鸣见山海经楚辞鰅鳙短狐即此
　　【臣】等谨案王逸楚辞注云鰅鳙短狐类洪兴祖补注曰鰅鳙状如犂牛则引山海经为说比王为有据但山海经作鳙鳙引作鰅鳙不无小异附识于此
　　鲻【一作鰿】状似鲤头扁而身圆目赤而口小其鳞黑故名鲻鱼其子满腹故又名子鱼是食泥与百药无忌腹有黄脂味美獭喜食之物产志曰凡海鱼多以大噬小惟鲻鱼不食其类又性慧不入纲罟【扪虱新话云泉州有通应侯庙其下临海出子鱼甚美世呼通应子鱼者记所出也王荆公诗遂误用谓长鱼俎上通三印东坡又以通印子鱼对披绵黄雀皆是传闻之误】
　　琵琶鱼无鳞长二尺形如琵琶故因为名见沈懐逺南越志任昉述异记曰海中鱼千嵗为剑鱼一名乐鱼一名琵琶鱼左思呉都赋曰鲛鲻琵琶曹毗扬都赋曰鱼则琵琶乌贼皆指此
　　印鱼无鳞形似防形【防音错】身中正方如印有文章诸大鱼应死者印鱼先封之见临海异物志郭延之述征记曰城阳县南六里尧母庙前一池鱼头间有印文名印颊鱼非告祠者捕不可得左思呉都赋曰防鱕【音藩】防即此
　　防鹿文青目见临海水土记一名鹿文鲨南越记曰防鱼南越谓为环雷鱼长一丈子朝出食暮还母腹常从脐中入口中出腹内有两洞腹贮水以养子腹容二子两腹则四子也其鳃鳞皮有珠文可以饰刀剑口孙绰望海赋曰劲防扬鬐以排流即此酉阳杂俎谓之河伯健儿异物志谓之出入防
　　鱕鼻有横骨如鐇出则海中波浪为之涌海舩逢之必断见南越记本草纲目谓之锯鲨又曰挺额鱼又曰鱕防谓鼻骨如鐇斧也【据呉都赋注云有横骨在鼻前如斤斧形东人谓斧斤之斤为鐇故谓之鱕】
　　虎防长五丈黄黑斑耳目齿牙有似虎形唯无毛或曰变乃成虎见临海异物志一名胡鲨一名虎鲨一名虎头鲨本草以为虎鱼所化又有鰕防尾似鰕亦见异物志
　　鲛一名鲛防一名鲛鲨出东海中鱼既生子子惊还入母腹寻复出见博物志山海经曰漳水多鲛鱼即此郭璞曰鲛背上有甲珠文尾长三四尺皮可以饰刀剑口【臣】等谨案罗愿尔雅翼云鲛一名防考左思呉都赋有鲛又有鱕防则罗说非也今正之
　　鲨其类甚多有犂头鲨头似犂镵而长尖锐刺人有香鲨体有香气有熨斗鲨头如熨斗有了髻鲨头如了髻有剑鲨长嘴如剑对排牙棘人不敢近又有名狗鲨者狗头鱼身声如狗吠形类弹涂而大大者长丈余好伏泥涂中而吠见人则惊入水见山堂肆考又宁波府志所载有白蒲鲨黄头鲨白眼鲨白荡鲨青顿鲨斑鲨牛皮鲨
　　【臣】等谨案古所谓鲨即尔雅之鮀也今所谓鲨乃防之转音如鱕鱼鲛鱼虎鱼皆防类也故有鱕防鲛防虎防之称乃后之称者皆易为锯鲨鲛鲨虎鲨则其为转音明矣山堂肆考及宁波府志所载诸鲨亦防类耳戴侗六书故以为其皮如沙故名鲨鱼又按异物志云防有二十余种今以防鱼鱀鱼鲛鱼鱕防虎防鹿防印鱼而加以犂头等六鲨白蒲等十鲨正得二十三防也郑志已有鲨鱼而未详其类今补入
　　乌鲗一名乌贼鱼一名墨鱼陶隐居以为鸟所化也其骨名海螵蛸南越记曰乌贼鱼有矴遇风浪便虬前一须下矴而住腹中血及胆正黑中以书也世谓乌贼懐墨而知礼故俗云是海若白事小吏酉阳杂俎又名河伯从事或曰鱼常浮水上乌见以为死便往啄之乃卷取乌故谓乌贼埤雅云乌鲗逺岸则虬前一须为矴近岸则黏前一须于石为缆故又名缆鱼岭表録异曰乌贼鱼前有四足每潮来即以二长足捉石浮身于水上有小鰕鱼过其前即吐涎惹之取以为食左思呉都赋曰乌贼拥剑即此
　　鲭一名青鱼一名青鰶一名乌鹠鱼状似鲤而背青色其头中枕骨蒸令气通干之状如琥珀荆楚人以作酒器梳箆甚佳事物绀珠曰鰤青黄色腮下有横骨如锯又青鱼之大者名防一名鲤一名鳒见玉篇
　　【臣】等谨案李时珍曰南人多以青鱼作鲊古人所谓五侯鲭即此考广韵鲭有二音音征者乃煮鱼煎肉之名所谓五侯鲭也音青者乃鱼名即青鱼也李氏不考其字同音异而合为一条误矣今正之
　　脍残鱼状如银鱼而大冬月帯子者谓之挨氷啸博物志曰呉王江行食脍有余弃于江中流化而为鱼今江中有鱼名呉王余脍者长四寸大者如箸犹作脍形银鱼似脍残而小古谓之白小今谓之麫条鱼海中出者曰龙头鱼福州一种名水晶鱼
　　防有二种山海经曰桃水多防鱼【郭云防音滑】其状如蛇而四足是食鱼此一种也经又云子桐之水多防鱼【郭云防音骨】其状如鱼而鸟翼出入有光其音如鸳鸯此又一种也郭璞江赋之防未知何种李善则引子桐之防以注之【攷汉书地理志曰子桐之水其中泽多防鱼与山海经异】
　　【音腾】出合水其状如鳜苍文赤尾食者不癕可以已瘘见山海经
　　文鳐出观水状如鲤鱼鱼身而鸟翼苍文而白首赤喙常行西海游于东海以夜飞其音如鸾鸡其味酸甘食之已狂见则天下大穰见山海经吕氏春秋曰观水之鱼名曰鳐状如鲤有翼左思呉都赋曰文鳐夜飞而触纶皆指此
　　鯩出来需水黑文其状如鲋食者不肿【今本作睡】见山海经郭璞江赋鲮鳐鯩鲢即此
　　鱌似魟色白鼻长见广韵北史真腊国有鱼名建同四足无鳞鼻如象吸水上喷高五六十尺亦其类也【臣】等谨案郭璞江赋或鹿觡象鼻所谓象鼻葢即此鱼也而注家皆阙今附识于此
　　鯥出柢【音蔕】山之水其状如牛陵居蛇尾有翼其羽在胁下其音如留牛冬死夏生【蛰类也】食之无肿疾见山海经郭璞江赋曰鲮鯥踦局于垠隒又曰潜鹄鱼牛亦鯥也鱄【音团】有二种山海经曰暴水多鱄其状如鲋而彘尾其音如豚见则天下大旱此一种也仪礼曰鱄【音专】鲋九腊吕氏春秋曰鱼之美者洞庭之鱄此又一种也江赋作
　　鲼一名魟【鲼音忿魟音烘】临海水土物志曰鲼鱼似圆盘口在腹下尾端有毒兴化志曰魟首似燕故名燕魟鱼尾圆长如牛尾故又名牛尾鱼两航杂録云魟最大者曰鲛其次曰锦魟曰黄魟曰斑魟曰牛魟曰虎魟魟字或作防文选所谓鲼鱼也海篇作□又云即鳘鱼也类篇又有白魟
　　海鹞鱼似鹞有肉翅能飞上石头一名石蛎一名邵阳鱼齿如石板生东海见本草拾遗雨航杂録曰海鳐出主风故谚曰海鳐风伯使白袋雨师奴白袋似牛而白自海入江则兆雨泽
　　鯆魮鱼益人尾有毒疗齿痛见陶隐居别録
　　地青鱼尾有刺甚长逢物则拨之毒能中人色白者曰地白与魟相类见宁波府志
　　【臣】等谨案本草纲目曰海鳐鱼一名鲼鱼一名鯆魮鱼宁波府志云地青鱼又名邵阳鱼鼠尾鱼案防鱼即鲼鱼邵阳鱼即海鹞鱼陈藏器本草拾遗曰防鱼【音拱鲲子】鳅鱼【防同音】鼠尾鱼地青鱼鯆魮鱼【鯆普胡反魮音毗】邵阳鱼尾刺人者有大毒已上鱼并生南海总有肉翅尾长二尺刺在尾中逢物以尾拨之食其肉而去其刺据此则本草纲目及宁波府志皆误也
　　魮鱼出滥【音槛】水其状如覆铫鸟首而无翼鱼尾其声如磬是生珠玉【珠母蚌类】见山海经南越志曰海中有文魮鸣似磬鸟头鱼尾而生玉即此故郭璞江赋曰文魮磬鸣以孕璆
　　龙鱼陵居其状如狸【或曰龙鱼似狸一角也】一曰虾【音遐】即有神圣乘此以行九野一曰鼈鱼其为鱼也如鲤见山海经【案上作如狸下云如鲤二字互异海外经文法多如此今仍之】括地图曰龙鱼一名鰕鱼状如龙有神圣乘此而行九野郭璞江赋曰龙鲤一角又曰或虎状龙顔皆指此
　　人鱼似人长三尺余有发不可食见临海异物志洽闻记云海人鱼东海有之大者长五六尺状如人眉目口鼻手爪头皆为美丽女子无不具足皮肉白如玉无鳞有细毛五色轻软长一二寸发如马尾长五六尺魏武四时食制谓之发鱼
　　【臣】等谨案岭海异闻云人鱼长四尺许体发人也惟背有短鬛徴红注云西海陵鱼即此考陵鱼有甲故山海经云鱼身此文云体发人也洽闻记云无鳞有细毛皆不云有甲又贤奕编云待制查道奉使高丽见沙中一妇人红裳双袖髻鬟纷乱肘后微有红鬛查命扶于水中拜手感恋而没乃人鱼也其状与岭海异闻脗合而亦不云有甲则注以人鱼为陵鱼者误也附订于此
　　飞鱼有数种山海经曰正回水多飞鱼其状如豚而赤文服之不畏雷可以御兵又曰劳水多飞鱼其状如鲋食之可以已痔林邑国记曰飞鱼身圆长丈余羽重沓翼如胡蝉出则羣飞游翔翳荟而沈则泳海底酉阳杂俎飞鱼朗山浪水有之鱼长一尺能飞飞则凌云空息即归潭底
