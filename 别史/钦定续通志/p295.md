<!-- { "loadSidebar": true } -->
　　【臣】等谨案諡法自宋嘉祐而后全用苏氏元虽或更革未有成书至于明世颇加损益间着新义太祖諡中山王徐达曰宁非前书所有葢规模又一变矣纪明之諡者有张志淳諡法二卷何三省帝后尊諡纪畧一卷鲍应鳌皇明臣諡彚考二卷叶秉敬皇明諡考三十八卷郭良翰皇明諡纪彚编二十五卷诸书皆不行惟王世贞諡法通纪全载本集自云徧考国史及秘阁诸籍参以家乘靡所不备然犹不如王圻諡法考所载皇明通用諡较为明简圻之为諡法考也先编各书諡义次辑歴代经用諡其所辑各依正史纪传按次排比搜几于靡遗至所编諡书于周公諡法取史记而不取汲冢独断而外于春秋广諡沈约贺琛诸家及左氏内外传注史记两汉书注所引古諡法絶无采取独取宋苏氏郑氏于苏氏书又未见其本苏氏本一百六十八諡圻止列九十二諡内又窜入端通修恪敦容裕洁九諡非洵书之所有諡义又多与洵不合独所载明通用諡法首列文武成康等有諡义者六十八諡次列宁慎冲淑善崇无諡义者六字别有当代经用諡义未备者恒淳髙睿等二十五字又于后文摭列事实补其缺遗视王世贞之书可谓详备矣今取其増多字逐一标列仍以史传经用者附证其下至其全文与苏氏以上諡书同者不备列焉
　　强学好问曰裕
　　宋宗室侍中东平郡王徳文仁宗时諡恭裕元成宗母鸿吉哩后諡徽仁裕圣至顺三年追封顔无繇为杞国公諡文裕
　　勤其世业曰修
　　宋吏部尚书胡宗愈諡修简此諡修之始见史传者
　　敬共官次曰恪盛容端严曰恪温恭朝夕曰恪
　　唐文宗太子諡曰庄恪唐尚书右丞工部尚书杨昉諡恪杜佑曰恪字諡法所无考史记有牧邱恪侯石庆汉书作恬侯检諡法亦无恬字史汉异同未详孰是据杜氏所言则唐以前未有諡恪者以昉为始【以上三諡有义】
　　宁　明初諡中山王徐达
　　善　治中諡夫人项氏曰荣善
　　崇　汉宗室蠡吾侯刘翼桓帝之父帝即位諡为孝崇皇洪武初諡合浦侯陈清曰崇武治中諡夫人胡氏曰崇善夫人姚氏曰崇敬【以上三言脱去諡义】
　　明通用諡法新増义
　　【臣】等谨案明王圻諡法考所载明通用諡法大要本于王世贞諡法通纪其有释义者皆阁籍也有周书不为苏洵所取而兹取者如于武则取刚强直理刑名克服于成则取安民立政之有苏氏新创义而兹屏不取者如于明则不取能扬仄陋于恭则不取治典不易责难于君之惜所列止六十八諡于明史诸臣用諡良多未备终非全书今取其新増諡义照前代各书例逐一标列至其时经用为諡而义轶者不另列焉
　　道徳纯一曰元
　　敬顺事上曰恭正徳美容曰恭
　　守礼执义曰端
　　物至能应曰通事起而辨曰通
　　明徳有盛曰贤
　　施勤无私曰惠
　　柔克有光曰和【周书后文有和防也苏洵諡法作柔克有光曰懿】
　　柔徳教众曰静
　　临难不惧曰勇
　　果杀敌曰刚强而能断曰刚【此二义苏洵諡法作毅諡义】
　　胜敌志强曰壮叡圉见服曰壮死于原野曰壮兵甲亟作曰壮履征杀伐曰壮
　　表里如一曰慤
　　不汚不义曰洁
　　无过为僖小心恭慎曰僖【周书作有过为僖】
　　好学近智曰果
　　善行不怠曰毅温仁忠厚曰毅能纪国善曰毅
　　寛裕温柔曰容
　　歴代諡法补遗
　　【臣】等谨案周书合汲冢史记本共一百三十五諡经用者八十四諡苏洵諡法増多七十諡经用四十七諡郑樵通志増多七十一諡经用十一諡而歴代史传所载已用諡不见于諡书者自共和以前鲁郑诸邦已有之战国两汉而后不可胜纪葢著作之始不过预定若干諡原不能必后人之尽用而政教既衰王章渐废列国诸侯人自为政虽田赋职官之大多有不循乎周礼者况諡法乎况秦汉以下乎且又重以鲁鱼亥豕之易讹国史家乘之歧出事者循其所采而不究其由来读书者专于一编而不博乎异本遂至书与諡各不相符亦势之所无如何也臣等综歴代用諡不见于諡书者仍博采之以补諡书之缺遗爰自周初迄于明代各以史传按次编列以备考焉
　　郑　燕有郑公
　　宫　蔡曹皆有宫伯
　　利　陈有利公
　　赧　周有赧王
　　于　汉景帝子胶西王端宗室安郭侯传富桞侯自为并諡于史记索隠广周书諡法优能其徳曰于葢美諡也考苏洵别有犯国之纪曰干而王圻諡法考遂以端等三人为諡干误矣富史表作傅
　　纲　汉有清河纲王
　　令　汉有周吕令武侯吕泽史记索隠曰周吕国也令武諡也
　　终　汉鄼侯萧何諡文终安国侯王斿秣陵侯刘纒什邡侯雍桓并諡终考汲绍侯公上不害史表亦作终侯
　　制　汉有髙宛制侯丙猜剻成制侯周緤
　　只　汉衍侯翟山槀侯陈锴并諡只
　　中　汉羮颉侯刘信厌次侯元顷髙胡侯陈夫乞并諡中元顷汉书表作爰
　　谷　汉有祁谷侯缯贺史记索隠曰諡法行见中外曰谷
　　庆　汉邔侯黄荣盛諡庆
　　虒　汉有广陵虒侯刘裘史表作常侯刘裘考常諡亦诸家所未载
　　敷　汉有定敷侯刘越桞敷侯刘罢师史记索隠曰敷諡也説文云敷读如跃
　　恬　汉有牧邱恬侯石庆攷史记作恪侯马端临封建考王圻諡法考俱从汉书表作恬
　　敦　汉宗室刘光元封六年諡敦此敦諡之始见于史传者
　　肥　汉常乐侯稠雕諡肥稠雕汉书卫青传作雕离衍　汉邯防侯刘仁挟术侯刘昆景諡衍汉书表作扶防侯刘昆吾
　　昌　汉都昌侯朱充諡昌
　　刻　汉成安侯郭赏諡刻
　　　汉成安侯郭长諡长乃刻侯赏之子
　　道　王莽追諡王根为直道让公又北魏太祖諡道武皇帝
　　睦　王莽妻諡孝睦皇后
　　熹　后汉孝和帝邓皇后諡和熹北魏隂平王元烈亦諡熹
　　太　魏諡曹嵩为太皇帝北魏世祖亦諡太武
　　禧　晋安帝王皇后諡僖
　　渊　宋洮阳侯宗慤諡渊
　　替　梁萧通明卒有司按諡法言行相违曰替
　　脱　陈周敷諡脱
　　惕　北魏南皮灵侯髙佑初有司议諡惕诏以不遵上命諡灵
　　恺　北魏康成县公桞帯韦諡恺
　　实　北魏沧州刺史尧杰諡实
　　闇　隋文帝諡岐国公斛斯徴用之
　　纵　唐左卫大将军宇文士及初諡为恭刘洎駮之改諡曰纵
　　晟　宋黥卒魏汉津以铸九鼎赐号冲显处士卒諡为嘉晟侯
　　柔　辽义宗后諡柔贞
　　黙　金徳祖諡渊黙皇帝
　　济　金宗室郑国公们图珲諡定济京兆尹隋国公和尼諡贞济
　　杰　金太傅托卜嘉諡杰忠
　　亮　元永平郡公阿勒台諡忠亮
　　嘉　元漆水郡公耶律希亮諡忠嘉
　　遂　元宁夏郡公安巴代国公鄂拓克齐并諡忠遂淳　明太祖追諡考为仁祖淳皇帝
　　悊　明熹宗諡悊皇帝









　　钦定续通志卷一百二十
　　钦定四库全书
　　钦定续通志卷一百二十一
　　諡畧
　　【臣】等谨案諡法起于周而累朝赐諡之典多与周异周制君臣不嫌同諡至晋太康中则以同号为嫌矣周汉定諡或用单文或兼两字各视其所宜无所轻重后世则以单諡复諡为升降矣至于追諡之恩改諡之议夺諡之条累朝定制互有等差而立法失宜者莫如唐之议諡駮諡盖其制以太常掌定议以考功掌駮正其有子孙陈诉复下三省官议然定议者不能无爱憎而駮正者复有所向背驯至章奏纷然互相诘难因以啓党援邀结之术非惟不足以定公评亦非所以成政体也夫无爵者无諡礼有明文赐諡者不可以私冀犹爵禄之不可幸邀王者受命于天故称天以諡人臣受爵于君则君赐之諡礼乐必自天子出始能昭彰瘅之大权是岂得专责于太常又奚必预设駮正之官徐议其后哉郑志秖载三等之諡于累朝制度阙而不载今上采经旁及汉晋以及元明定諡之制録其有闗证据者以补郑志之阙即唐人议諡駮諡之文亦畧存梗概用以考其得失焉
　　歴代諡议
　　周礼春官太师帅瞽而廞作匶諡
　　太史小丧赐諡
　　小史卿大夫之丧赐諡读诔
　　仪礼士冠礼死而諡今也古者生无爵死无諡
　　【臣】等谨案礼记郊特牲亦有此语
　　礼记曲礼君子已孤不更名已孤贵不为父作諡檀弓幼名冠字五十以伯仲死諡周道也
　　又公叔文子卒其子戍请諡于君曰日月有时将葬矣请所以易其名者君曰昔者卫国凶饥夫子为粥与国之饿者是不亦惠乎昔者卫国有难夫子以其死卫寡人不亦贞乎夫子听卫国之政修其班制以与四邻交卫国之社稷不辱不亦文乎故谓夫子贞惠文子表记先王諡以尊名节以壹惠耻名之浮于行也乐记闻其諡知其行也
　　春秋左传无骇卒羽父请諡与族公问于众仲对曰天子建徳因生以赐姓胙之土而命之氏诸侯以字为諡因以为族
　　又楚子疾告大夫曰不谷不徳少主社稷生十年而丧先君未及习师保之教训而膺受多福是以不徳而亡师于鄢以辱社稷为大夫忧其多矣若以大夫之灵获保首领以殁惟是春秋窀穸之事所以从先君于祢庙者请为灵若厉大夫择焉莫对及五命乃许秋楚共王卒子囊谋諡大夫曰君有命矣子囊曰君命以共若之何毁之赫赫楚国而君临之抚有蛮夷奄征南海以属诸夏而知其过可不谓共乎请諡之共大夫从之又卫侯赐北宫喜諡曰贞析朱鉏諡曰成子
　　【臣】等谨案事见左昭公二十年杜注云皆未死而赐諡
　　谷梁諡所以成徳也于卒事乎加之
　　论语子贡问曰孔文子何以谓之文也子曰敏而好学不耻下问是以谓之文也
　　又公叔文子之臣大夫僎与文子同升诸公子闻之曰可以为文矣
　　史记秦始皇追尊庄襄王为太上皇制曰朕闻上古有号无諡中古有号死而以行为諡如此则子议父臣议君也甚无谓朕弗取焉自今以来除諡法朕为始皇帝后世以数计二世三世至于万世之无穷
　　白虎通德论諡者何也諡之为言引也引列行之迹也所以进劝戒上务德也故礼郊特牲曰古者生无爵死无諡此言生有爵死当有諡也死乃諡之何言人行终始不能若一故防其终始可知也士冠礼曰死而諡之今也所以临塟而諡之何因众防欲显之也黄帝先黄后帝何古者质死生同称各持行合而言之美者在上黄帝始制法度得道之中万世不易名黄自然也后世虽圣莫能与同也后世德与天合亦得称帝不能立制作故不得称黄也諡或一言或两言何文者以一言为諡质者以两言为諡故尚书曰髙宗殷宗也汤死后世称成汤以两言为諡也号无质文諡有质文何号者始也为本故不可变也周以后用意尤文以为本生时号令善故有善諡故合文武王也合言之则上其諡明别善恶所以劝人为善戒人为恶也帝者天号也以为尧犹諡顾上世质直死后以其名为号尔所以諡之为尧何为諡有七十二品礼记諡法曰翼善传圣諡曰尧仁圣盛明諡曰舜慈惠爱民諡曰文彊理劲直諡曰武幼不诔长贱不诔贵诸侯相诔非礼也臣当受諡于君也卿大夫老归死有諡何諡者别尊卑彰有德也卿大夫归无过犹有禄位故有諡也显号諡何号法天也法日也日未出而明諡法地也法月也月已入有余光也【臣】等谨案以黄帝尧舜为諡自白虎通始抱朴子曰上古无諡始于周家耳黄帝諡盖后人追为之非当时羣臣之称也此説可以证班固之诬
