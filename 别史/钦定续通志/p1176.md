<!-- { "loadSidebar": true } -->
　　萧达鲁字达年本契丹大族赐姓其母为徳祖女弟而淳钦皇后又其女兄也五世祖曰哈玛尔约尼氏时尝使唐唐留之幽州一夕拆闗遁归国由是世为决狱官达鲁性寛厚膂力絶人习军旅事太祖潜藩日侍左右凡征讨必与行阵既即位达鲁与弟阿古齐皆总宿卫拜达鲁北府宰相世其官太祖征奚及讨刘守光达鲁畧地海滨杀获甚众埒克等乱溃而北走达鲁率轻骑追之兼昼夜行至榆河败其党获埓克以献太祖嘉之锡赉甚渥后讨西南夷功居诸将先神册三年卒达鲁有胆畧闻敌所在即驰赴亲冒矢石前后战未尝少衂必胜乃止以故在太祖功臣列喻以手云弟阿古齐阿古齐字萨巴少性卓越自放不羁及长以骁勇称善骑射临阵敢前每射中敌甲楯辄洞贯太祖为裕悦时以材勇充任使既即位与达鲁总腹心部埒克之乱也淳钦皇后军黒山阻险自固太祖方经畧奚地命阿古齐统百骑徃卫之逆党特尔特耶律华格素惮其勇畧相戒不敢犯埓克既北走与达鲁追擒于榆河神册初元讨西南夷有功徇山西诸郡县又下之败周徳威军三年以功拜北府宰相世其职天赞初与王郁畧地燕赵破磁窑镇太祖西征悉委以南面边事攻渤海破扶余城独将骑兵五百败老相军三万渤海既平改东丹国已降郡县复叛盗贼蜂起阿古齐与康黙记讨之所向披靡防贼防骑七千自鸭渌府来援势张甚阿古齐帅麾下精鋭直犯其锋一战克之斩馘二千余遂进军破辉发城以病卒功臣中喻阿古齐为耳云子安图官至右皮室详衮世宗懐节皇后其女也【据后妃传増辑】
　　萧哈里字伊徳森其先在约尼氏时为本部额尔竒木父塔喇归附后仍袭其职天显间为本部令公哈里貌魁伟膂力过人以材武袭父职天禄间娶明王安图女阿雅翁主应厯初察克乱连雅连坐继娶绰果公主【按绰果太宗第二女史称翁主误今据公主表改】帝以近戚嘉其勤笃命世预北府宰相选【世字据穆宗纪増】顷之总知军国事时诸王多坐反逆哈里为人廉谨达政体毎被命案狱多得其情人无寃者繇是知名汉主刘承钧每遣人入贡必别致币物诏许受之卒
　　萧逊小字伊库宰相达鲁族弟呼玛喇之子为人少通书史而多文饰太宗时为奚图噜太尉尚燕国公主为羣牧都林牙逊在军中握齱修边幅僚佐皆言非将帅才寻为南京留守初周人攻扬州帝遣逊蹑其后惮暑不敢进拔縁边数城而还后周师来侵围冯母镇逊请益兵帝报曰敌来则与统军司并兵拒之敌去则务农作勿劳士马防敌入束城【按束城史传误作东城据五代史及穆宗本纪改】我军退渡滹沱而屯逊勒兵徐行周军数日不动逊与诸将议曰敌众而鋭战不利则有后患不如顿兵以老其师蹑而击之可以必胜诸将从之遂与统军司兵防饰他説请济师周人引退逊亦还已而周复北侵与其将傅元卿李崇进【通鉴作李重进】等分道并进围瀛州陷益津瓦桥淤口三闗垂迫固安逊不知计所出但云车驾旦夕至麾下士奋跃请战不从己而陷易瀛莫等州京齐人皆震骇遁入西山逊以边防失利恐朝廷罪已表请亲征防周主病归逊退至益津伪言不知所在遇歩卒二千余人来拒败之是年闻周丧燕民始安乃班师时穆宗湎酒嗜杀逊以密戚预政无所匡辅士论不与应厯十九年春搜帝射熊而中逊与伊勒希巴伊勒希等进酒上寿帝醉还宫夜为庖人钖衮所弑逊与南院枢密使髙勲飞龙使尼哩等立景宗保宁初为北院枢密使兼北府宰相仍命世预其选帝册逊女为后加尚书令封魏王从帝猎闾山为贼所害
　　萧继先字杨隠小字瑠智格幼颖悟叔逊命为子睿智皇后尤爱之干亨初尚齐国公主拜驸马都尉统和四年宋人来侵继先率逻骑逆境上多所俘获帝嘉之拜北府宰相自是出师继先必将本府兵先从拔狼山石垒破宋军应州帝南征取通利军战称防力及亲征髙丽以年老留守上京卒继先虽处富贵尚俭素所至以善治称故将兵攻战未尝失利名重戚里
　　萧巴雅尔字韩隠国舅少父房之后为人多智畧娴于骑射统和初为左皮室详衮讨准布有功四年破宋将曹彬米信兵于望都凡军事有疑毎预参决寻总永兴宫分乣及锡里伊喇二皮室等军与枢密使耶律色珍收复山西所陷城邑攻宋围蒲城率所部先登拔之改南京统军使尚卫国公主拜驸马都尉加同政事门下平章事十三年歴北南院宣徽使条上时政得失及赋役法帝嘉纳焉十五年加政事令迁东京留守二十二年复攻宋下徳清军萧达林卒专任南面事宋和议成为北府宰相圣宗征髙丽王兵由北道进至开京西岭破敌军斩数千级髙丽王询奔平州巴雅尔入开京大掠而还封兰陵郡王开泰二年以宰相知西南面招讨使五年进王东平为政寛裕而善断诸部畏爱民以殷富七年再伐髙丽至开京俘掠而还渡茶陀二河敌夹射巴雅尔委甲仗走坐是免官太平三年为西南面招讨【据圣宗纪增】复王豳薨弟恒徳
　　恒徳字逊宁有胆略而善谋统和元年尚越国公主拜驸马都尉迁南面林牙从宣徽使耶律阿穆尔征髙丽还改北面林牙防宋将曹彬米信侵燕耶律休格与恒徳议军事多见信用为东京留守六年帝攻宋围沙堆恒徳独当一面城上矢石如雨恒徳意气自若督将士夺其陴城陷中流矢太后亲临视攻长城口复先登太后益多其功时髙丽未附恒徳受诏率兵拔其边城王惧上表请降十二年赐啓圣竭力功臣从都部署和硕鼐讨乌舎未战乌舍请降恒徳不许乌舎死战城不能拔和硕鼎议欲引退恒徳曰以彼倔强吾奉诏来讨无功而还诸部谓我何若深入多获犹胜徒返遂进击东南诸部至髙丽北鄙比还道逺粮絶士马死伤甚众坐是削功臣号十四年为行军都部署伐博啰满达部还公主疾太后遣宫人贤释侍之恒徳私焉公主恚而薨太后怒赐死后追封兰陵郡王子必塔别有传
　　萧孝穆小字和多沁太祖淳钦皇后次弟阿古齐之五世孙父托辉为国舅详衮孝穆亷谨有礼法统和二十八年累迁西北路招讨都监开泰元年遥授建雄军节度使加检校太保是年珠拉等变孝穆击走之进军哈屯城准布结五羣牧长扎拉图等谋中外相应孝穆悉诛之乃严备御以待余党遂溃以功迁九水诸部安抚使寻拜北府宰相赐忠穆熙覇功臣检校太师同政事门下平章事八年还京师太平二年知枢密院事充汉人行宫都部署三年封燕王南京留守兵马都总管九年大延琳以东京叛孝穆为都统讨之战于蒲水中军稍却副部署萧必塔都监萧博诺以两翼夹击贼溃追败之于手山北延琳走入城深沟自卫孝穆围之筑重城起楼橹使内外不相通城中撤屋以爨其将杨详世等擒延琳以降辽东悉平改东京留守赐佐国功臣为政务寛简抚纳流徙其民安之兴宗即位徙王秦寻复为南京留守重熙六年进封吴国王拜北院枢密使八年表请籍天下户口以均徭役又陈诸部及锡里军利害从之政赋稍平众悦九年徙王楚时天下无事户口蕃息帝富于春秋每言及周取十县慨然有南伐之志羣臣多顺防孝穆諌曰昔太祖南伐终以无功嗣圣皇帝仆唐立晋后以重贵叛长驱入汴銮驭始旋反来侵轶自后连兵二十余年仅得和好蒸民乐业南北相通今国家比之曩日虽曰富强然勲臣宿将徃徃物故且宋人无罪陛下不宜弃先帝盟约书奏不报以老乞骸骨不许十一年【本纪作十二年】复为北院枢密使更王齐薨追赠大丞相晋国王谥曰贞孝穆钦哀皇后之兄仁懿皇后之父也【据后妃传増辑】虽椒房亲位髙益畏太后有赐辄辞不受妻子无骄色所荐抜皆忠直士尝语人曰枢密选贤而用何事不济若自亲烦碎则大事凝滞矣自萧和卓以吏才进其后转效不知大体叹曰不能移风易俗偷安爵位臣子之道若是乎时称为国寳臣二子阿拉萨巴弟孝先孝忠孝友【按此下原有萧孝先传今因其与谋弑仁徳皇后又与钦哀后谋废立改入逆臣】
　　孝忠字萨巴小字特固斯幼立志慷慨及长以戚属入侍开泰中补袛郎君尚越国公主拜驸马都尉累迁殿前都防检太平中擢北府宰相重熈七年为东京留守时禁渤海人击毬孝忠言东京最为重镇无从禽之地若非毬马何以习武且天子以四海为家何分彼此宜弛其禁从之十二年入朝封楚王拜北院枢密使国制以契丹汉人分北南院枢密治之孝忠奏曰一国二枢密风俗所以不同若并为一天下幸甚事未及行薨追封楚国王赦死囚数人为孝忠荐福赐宫户守塜子阿蘓终南院枢密使
　　孝友字塔布布延小字辰瑠幼以小字称开泰初縁戚属为小将军太平元年以大册加左武卫大将军检校太保赐名孝友重熙元年累迁西北路招讨使封兰陵郡王八年进王陈先是萧惠为招讨使专以威制西羗诸夷多叛孝友厚加绥抚每入贡辄增其赐物羗人以安乆之寖成姑息桀骜之风遂炽议者讥其过中十年加政事令以兄还京师拜南院枢密使进王赵拜中书令丁母忧起复北府宰相出知东京留守防伐夏孝友失利河南帝欲诛之太后救免复为东京留守徙王燕改上京留守更王秦清宁初加尚父顷之复留守东京明年复为北府宰相以柴册恩遥授洛京留守致仕进封丰国王坐子呼敦与重元乱伏诛
　　阿拉字额哩埒以仁懿皇后之同母弟幼养宫中兴宗尤爱之重熈六年为义宫使累迁同知北院枢密使加同中书门下平章事出为东京留守二十一年拜西北路招讨使封西北郡王尚秦晋国王公主拜驸马都尉清宁元年拜北府宰相兼南院枢密使进王韩明年改北院枢密使徙王陈与萧格同掌国政格谄谀不法阿拉争之不得告归帝由此恶之除东京留守防行色克色哩礼入朝陈时政得失格以事中伤帝怒缢杀之皇太后营救不及大恸曰阿拉何罪而遽见杀帝乃优加赙赠阿拉性忠果晓世务有经济才议者以谓阿拉若在无重元伊苏之乱子额哩页列奸臣传
　　萨巴字周隠七岁即以仁懿后弟推防加左右千牛卫大将军【按圣宗纪太平四年以萧孝穆子顺为千牛卫将军百官志同考孝穆子无萧顺名而此传授官正与纪合或萨巴又名顺也】重熙初补袛郎君性亷介风姿爽朗善毬马驰射帝每燕饮喜谐谑萨巴虽承宠顾常以礼自持以柴册防加检校太传永兴宫使总领左右防卫同知防检司事尚魏国公主拜驸马都尉为北院宣徽使仍总知朝廷礼仪重熙末出为西北路招讨使武宁郡王居官以治称与公主不谐离婚【据公主表増】清宁初卒追封齐王【按萨巴与公主离婚不应入外戚因系兴宗仁懿后弟附列于此与萧酬斡之因离婚而入列传者不同】
