<!-- { "loadSidebar": true } -->
　　章宗皇帝讳璟小字玛达格显宗嫡子也母曰孝懿皇后图克坦氏初封金源郡王世宗令习本朝语言文字及汉字经书以进士完顔匡司经徐孝美等侍读大定二十五年六月显宗崩十二月进封原王判大兴府事入以国语谢世宗喜頋谓宰臣曰朕尝命诸王习本朝语惟原王语甚习朕甚嘉之二十六年四月诏赐名璟寻拜尚书右丞相世宗谓曰宫中有舆地图观之可以具知天下逺近阨塞又谓宰臣曰朕所以置原王于近辅者欲令亲见朝廷议论习知政事之体故也十一月诏立为皇太孙世宗谕之曰建立在朕保守在汝宜尽忠孝无失众望二十八年十二月世宗不豫诏摄政二十九年正月癸巳世宗崩太孙即皇帝位于柩前【恭读御制全韵诗题金章宗云乃祖嘉习国语为孙宜守旧物服御渐染华风疎忌那闻吁咈付托却喜柔弱驯致金源道诎惜哉大定规模直使章宗衰讫按章宗即位以后一切政教未尝不知治体虽典章文物稍有可观而诛戮诸王传授非人至于祖宗诘戎肄武之旧弃之如遗遂使元兵启衅莫之能支】
　　【圣制谓为孙宜守旧物大哉　　　王言诚万世治道之本也谨録识之】丙申诏免今嵗租税并自来悬欠等钱山东统军裔以私过都城不赴哭临笞五十降授彰化军节度使二月辛酉朔日有食之癸亥追尊皇考为皇帝尊母为皇太后甲子命学士院进呈汉唐便民事及当今急务敇开登闻鼓院以达寃枉己巳敇御史台自今监察令本台辟举任内不称职亦从奏罢乙酉诏有司稽考典故许引用宋事是月宋主内禅子惇嗣立三月壬辰朝皇太后于隆庆宫是月凢五朝【按章宗朝隆庆宫及一切数行之典如禘飨竭陵与春水秋山诸国聘问之俱于初见处书之后不复叙】夏四月乙酉葬世宗皇帝于兴陵五月丙午以祔庙礼成大赦【按简録载正月丙申大赦五月丙午又大赦葢正月大赦因初即位也五月大赦以祔庙礼成也金史于正月丙申不载大赦当系脱漏】庚戌诏罢送官钱今后诸防卫考满赐官钱二千贯壬子敇收録功臣子孙量材于
　　局分承应闰月庚申朔封兄珣为丰王琮郓王瓌瀛王从彛沂王弟从宪寿王玠温王丙寅观稼于近郊庚午以唐古贡为御史大夫壬申封乳母孙氏萧国夫人姚氏华国夫人丙子进封赵王永中为汉王曹王永功冀王豳王永成呉王虞王永升随王徐王永蹈卫王滕王永济潞王薛王永徳沈王乙酉诏诸有司凡承应人将来受亲民之职可命所属谕使为学其防卫符宝奉御奉职待直近宻当选有徳行学问之人为之教授六月辛夘以廷臣谏罢围猎乙未初置提刑司分按九路并兼劝农采访事屯田镇防诸军皆属焉秋七月辛酉减民地税十之一河东南北路十之二下田十之三丁卯以图克坦克宁为太傅改封金源郡王辛巳诏京府节镇防御州设学养士初设经童科以伊喇履为叅知政事八月辛夘敇有司京府州镇设学校处以进士提控其事壬辰初定品官子孙试补令史格及提刑司所掌三十二条丁酉如大房山戊戌谒奠诸陵己亥还都九月戊午朔天寿节以世宗丧不受朝壬戌诏罢告捕乱言人赏丁卯制强族大姓不得与所属官吏交往违者有罪丙子猎于近郊冬十月庚戌中侍舒穆噜阿古误带刀入禁门罪应死诏杖八十十一月癸亥帝谓宰臣曰令之用人太拘资格张汝霖对曰不拘资格所以待非常之材帝曰崔祐甫为相未逾年荐八百人岂皆非常之材欤甲子谕尚书省太傅年高自今旬休外四日一居休惟大事白之可也戊辰谕尚书省自今五品以上官各举所知嵗限所举之数如不举者坐以蔽贤之罪仍依唐制凡五品以上官到任即举自代并从提刑司采访之己巳初制转逓文字法乙亥命伊喇履提控刋修辽史御史台奏台官不得与人相见无以访知民间利病官吏善恶诏自今许与四品以下官相见三品以上如故辛巳诏今后诸处或有饥馑令总管节度使或提刑司先行赈贷或赈济然后言十二月丙戌诏罢铸钱壬辰谕有司女真人及百姓不得用网捕野物及不得放羣雕枉害物命亦恐女真人废射也戊戌复置北京辽东盐使司仍罢廵盐使赈寜化保徳岚州饥其流移复业给复一年是日禁宫中上直官及承应人毋得饮酒壬子帝谕台臣曰提刑司所举劾多小过行则失大体不行恐有所沮其以此意谕之
　　明昌元年春正月丙辰朔改元不受朝贺辛酉谕尚书省宰执所以总持国家不得受人餽遗或遇生辰受所献毋过万钱若缌大功以上亲及二品以上官不禁壬戍以王尉为尚书右丞完顔守贞为叅知政事戊辰制禁自披剃为僧道者敇外路求世宗御书辛未如近畿春水二月丙申诏诸王凢出猎毋越本境壬寅谕有司寒食给假五日着于令甲辰还宫三月己未敇防检司诸试防卫人须身形及格若功臣子孙善射出众虽不及格亦令入见乙巳击毬于西苑百寮防观癸酉诏内外五品以上嵗举亷能官一员不举者坐蔽贤罪乙亥初设应制及宏词科丁丑制内外官并诸局承应人遇祖父母父母忌日并给假一日辛巳诏修曲阜孔子庙学夏五月乙卯祁雨于北郊及太庙戊午拜天于西苑射栁击毬纵百姓观壬戍祈雨于社稷甲子制省元及四举终场人许该恩己巳复祈雨于太庙庚午置知登闻鼓院事一人丙子以祈望祭岳镇海渎于北郊戊寅命内外官五品以上任内举所知才能官一员以自代壬午以伊喇履为尚书右丞图克坦镒为叅知政事六月己丑制定亲王家人有犯其长史府掾失觉察故纵罪秋八月癸未禁指托亲王公主奴占网船侵商旅及妄徴钱债乙酉诏设常平仓己丑以宗寜为平章政事癸巳罢诸府镇流泉务选才干之官为诸州刺史皆召见谕戒之戊戌诏集百官议何以使民弃末而务本以广储蓄戸部尚书邓俨等曰今风俗侈靡宜定制度辨上下使服用居室各有差等抑昏丧过度之礼禁追逐无名之费用度有节蓄积自广矣右丞履叅知政事守贞镒曰凡人之情见美则愿若不节以制度将见奢侈无极费用过多民之贫乏殆由此致方今承平之际正宜讲究此事为经久法帝是履议【按简録止载后议总叙邓俨等名既失事实亦与诏集百官议句不合然金史载二议而说颇相同不应独以履议为是即后议亦履与守贞镒三人所同而云帝是履议似镒与守贞又别有所议者恐系记载之误今仍原文而识之】九月丙辰以亷能进授北海县令张翺等十八人官冬十月丙申诏赐贵徳州孝子翟巽遂州节妇张氏绢粟十一月乙卯以惑众乱民禁罢全真及五行毗卢戊辰谕王翛张暐等曰朝廷可行之事汝諌官礼官即当辨析小民之言有可采者朕尚从之况卿等乎自今所议毋但附合于尚书省十二月甲辰以克寜为太师尚书令封淄王赐银绢
　　二年春正月乙卯皇太后不豫自是日往侍疾丙夜乃还辛酉皇太后崩戊寅诏赐图古勒部羊三万口币五百端绢二千匹以振其乏呉王永成隋王永升闻国丧奔赴失期罚其俸一月其长史笞五十己卯有司言汉王永中以疾失期帝谕使回【按汉王永中传载孝懿皇后崩永中适有寒疾不能至帝怒遣使责之与此互异】二月丙戌禫祭永中始至入临行烧饭礼【按汉王永中传载二月丙戌禫祭永中始至葢永中先以有疾未奔丧至此自应奔临本纪失载今据补但永中传载壬辰永中与诸王朝辞帝礼遇虽在而嫌忌自此始考章宗初年于诸王恩礼有加至四年郑王永蹈谋逆后方有疎忌之心谓因奔丧一节早成嫌忌恐深文不可为据也】壬辰敇亲王及三品官之家毋许僧尼道士出入谕有司进士程文但合格者即取之毋限人数丙申以尔佳清臣为尚书左丞戊戍更定奴诱良人法夏四月戊子制诸部内灾伤主司应言而不言及妄言者等罪辛卯帝幸寿安宫张暐等上疏请止其行不允癸巳诏女真字直译为汉字甲午改封永中为并王永功鲁王永成兖王永升曹王永蹈郑王永济韩王永徳豳王己亥学士院奏进唐杜甫韩愈刘禹锡杜牧贾岛王建宋王禹偁欧阳修王安石苏轼张耒秦观等集二十六部壬寅诏袭封衍圣公孔元措视四品秩五月庚戍敇自今四日一奏事仍免朝秋七月丁巳以图克坦镒为尚书右丞尔佳衡为叅知政事己未观稼于近郊己巳禁职官元日生辰受所属献遗九月乙卯谒奠裕陵丙辰还都己未以尔佳清臣为平章政事封芮国公完顔守贞为尚书左丞张万公为叅知政事冬十月甲午敕司狱毋得与府州官还往十一月丙午朔制诸女真人不得以姓氏译为汉字甲寅禁伶人不得以厯代帝王为戱戊午夏人贼杀边将阿噜岱十二月己卯定镇边守将致盗贼罪己酉诏罢契丹字
