<!-- { "loadSidebar": true } -->
　　敢北渡者愿饬边吏广耳目先事而防又言郦琼部伍皆西陲劲兵今在河南尚可收用新疆租赋已蠲而使命络绎推恩费用犹循兵兴时例愿加裁损非甚不得已勿遣使以寛民力又论陜西诸帅不相下动辄喧争请置一大帅统之庶首尾相应缓急可恃焘所言皆切中时病秦桧方主和惟恐少忤敌意悉置不问成都谋帅帝谕桧曰张焘可第道逺恐其惮行桧以谕焘焘曰君命也焉敢辞十月以寳文阁学士知成都府兼本路安抚使付以便宜陛辞奏曰蜀民困矣官吏从而诛剥之去朝廷逺无所赴愬俟臣至所部首宣徳意俾一路咸霑惠泽因言官吏害民者请先罢后劾帝许之又言军兴十余年日不暇给今和议甫定愿汲汲以政刑为先务帝曰当书之座右焘在蜀四年戢贪吏薄租赋抚雅州蕃部西边不惊嵗旱则发粟民得不饥暇则修学校与诸生讲论防有诏令宣抚司纳契丹降人焘为宣抚使胡世将言蜀地狭不能容前朝常胜军可为戒世将奏寝其事焘乞祠以李璆代之焘自蜀归卧家凡十有三年二十五年冬桧死旧人在者皆起焘除知建康府兼行宫留守金陵积嵗负内库钱帛钜万悉为奏免进端明殿学士二十九年提举万夀观兼侍读以衰疾力辞不许除吏部尚书初帝知普安郡王贤欲建为嗣显仁皇后意未欲迟回乆之显仁崩帝问焘方今大计焘曰储贰者国之本也天下大计无逾于此帝曰卿言契朕心又劝帝省赐予罢土木减冗吏止北货上嘉奬之金使施宜生来焘奉诏馆客宜生本闽人素闻焘名一见顾副使曰是南朝不拜诏者焘以首邱桑梓动之宜生于是漏敌情焘密奏早为备先是御前置甲库凡乗舆所需图画什物有司不能供者悉聚焉日费不赀禁中既有内酒库酿殊胜酤卖其余颇侵大农焘因对言甲库萃工巧以荡上心酒库酤良醖以夺官课且乞罢减教坊乐工人数悉诏罢之屡以衰疾乞骸三十年以资政殿学士致仕寻迁太中大夫三十一年八月落致仕复知建康府时金人窥江建业民惊徙过半闻焘至人情稍安寻诏沿江帅臣条上恢复事宜焘首陈十事大率欲预备不虞持重养威观衅而动期于必胜孝宗受禅除同知枢宻院遣子埏入辞诏肩舆至宫给扶上殿首问为治之要言内治乃可外攘又乞命百执条弊事诏从之隆兴元年迁参知政事以老病不拜台谏交章留之除资政殿大学士提举万寿观兼侍读谒告将理许之及家固求致仕后二年卒年七十五諡忠定焘外和内刚帅蜀有惠政民祠之不忘其缴駮施廷臣之奏朝野归重焉黄中字通老邵武人初以族祖荫补官绍兴五年廷试言孝弟动上心擢进士第二人授保宁军节度推官二十余年秦桧死乃召为校书郎迁普安恩平府教授中在王府时龙大渊已亲幸后他教授多蒙其力中独不徙官迁司封员外郎兼国子司业芝草生武成庙官吏请以闻中不答官吏阴画图以献宰相谓祭酒周绾与中曰治世之瑞抑而不奏何耶绾未对中曰治世何用此为绾退谓人曰黄司业之言精切简当惜不为諌官充贺金生辰使还为秘书少监寻除起居郎累迁权礼部侍郎中使金回言其治汴宫必徙居见迫宜早为计上矍然宰相顾谓中曰沈介归殊不闻此何耶居数日中白宰相请以妄言待罪汤思退怒语侵中已乃除介吏部侍郎徙中以补其处中犹以备边为言又不聴遂请补外帝不许曰黄中恬退有守除左史且锡鞍马金使贺天申节遽以钦宗讣闻朝论俟使去发防中驰白宰相此国家大事臣子至痛一有失礼谓天下后世何竟得如礼中自使还毎进见辄言边事又独陈御备方畧髙宗称善不数月海陵已拥众渡淮中因入谢论淮西将士不用命请择大臣督师既而以殿帅杨存中为御营使中率同列力论不可遣敌既临江朝臣争遣家逃匿中独晏然比敌退唯中与陈康伯家属在城中众惭服天申节上夀议者以钦宗服除当举乐中言钦宗未葬不可作乐事竟寝兼给事中内侍迁官不应法谏官刘度坐论近习龙大渊忤防补郡已复罢之中皆不书牍羣小相与媒蘖中罢去尹穑希意诋中为张浚党乾道改元中年适七十即告老以集英殿修撰致仕进敷文阁待制居六年召为兵部尚书兼侍读中前在礼部尝谏止作乐事中去卒用之至是又将锡宴遂奏申前説诏遣范成大使金以山陵为请中言陛下圣孝及此天下幸甚然钦庙梓宫置不问有所未尽上善其言不能用未满嵗有归志乃陈十要道以为用人而不自用以公议进退人才察邪正广言路核事实节用度择监司惩贪吏陈方畧考兵籍帝亟称善中力求去除显谟阁提举江州太平兴国宫赐犀带香茗除龙图阁学士致仕其后帝手书遣使访朝政阙失进职端明殿学士属疾手草遗表犹以山陵钦宗梓宫为言深以人主之职不可假之左右为戒淳熙七年八月庚寅卒年八十有五诏赠正议大夫諡简肃孙道夫字太冲眉州丹陵人年十八贡辟雍时禁元祐学坐收苏氏文除籍再贡入优等张浚荐于髙宗召对道夫奏愿修徳以回天意定都以系人心任贤材图兴复以雪国耻帝在越浚遣道夫奏事赐出身改左承奉郎再诏对言汉中前瞰三秦后蔽巴蜀孔明蒋琬出图闗辅未有不屯汉中者今欲进兵陜右当先经营汉中荆南东连吴防北通汉沔号用武之国晋宋以来尝倚为重镇武帝亦以荆南居上流故以诸子居之今守江当先措置荆南时至则蜀汉师出秦关荆楚师出宛洛陛下亲御六军由淮甸与诸将防咸阳孰能御之帝嘉纳招试舘职除秘书正字权礼部官徽宗凶问至礼仪多所草定寻权左司员外郎帝问蜀中水运陆运孰便道夫奏水运迟而省费陆运速而劳民宣抚司初由水运率石费钱十千后以为缓从陆起丁夫十数万率石费钱十余千帝曰水运便行之迁校书出知懐安军乞罢都运司以寛民力罢戍兵以弭乱阶罢泛使以省浮费知资州宣抚郑刚中荐其治行第一移知蜀州盗不敢入境州产绫先是守以军匠置穖买丝亏直民病之道夫防其机遇事明了人目为水晶灯笼九年不迁盖非秦桧所乐也以吏部郎中入对言蜀民二税盐酒茶额之弊帝纳其言除太常少卿假礼部侍郎充贺金正旦使还擢权礼部侍郎兼侍读奏敌有窥江淮意帝曰朝廷待之甚厚彼以何名为兵端道夫曰彼弑其父兄而夺其位兴兵岂问有名臣愿预为之图汤思退沈该不以为然道夫毎进对辄言武事该疑其引用张浚忌之道夫不自安请出除知绵州【按建炎以来系年要録载权礼部侍郎并侍讲孙道夫罢为右文殿修撰知緜州道夫数言武事沈该虑其引用张浚故出之据此则道夫之出不因自请也】致仕卒年六十六道夫居官一意为民不可干以私仕宦三十年俸给多置书籍性刚直喜面折不容人短人以此多不合云
　　曽几字吉甫其先贑州人徙河南府幼有识度事亲孝入太学有声赐上舍出身擢国子正迁辟雍博士除校书郎乆之为应天少尹庭无留讼阉人得防取金而无文书府尹徐处仁与之几力争不得靖康初提举淮东茶盐髙宗即位改提举湖北江西浙西提刑防兄开为礼部侍郎与秦桧力争和议桧怒开去几亦罢逾月除广西转运副使徙京南路盗骆科起郴之宜章郴桂皆澒洞宣抚司调兵未至谩以防闻几疏其实朝廷遣他将平之请祠得崇道观侨居上饶七年桧死起为浙西提刑知台州治尚清净民安之黄岩令受贿为两吏所持令械吏寘狱一夕皆死几诘其罪或曰令丞相沈该客也治之益急贺允中荐召对以疾辞除直秘阁归故治未几复召对几言士气乆不振陛下欲起之于一朝矫枉者必过直若卖直干誉者愿加优容时帝惩桧擅权之弊方开言路应诏者众几惧有获戾者先事陈之帝大悦授秘书少监几承平时已为馆职去三十八年而复至毎防同舍多谈前辈言行台阁典章荐绅推重焉诏修神宗寳训书成权礼部侍郎兄楙开皆尝贰春官几复为之人以为荣呉越大水地震几举唐贞元故事反覆论奏帝韪其言他日谓几曰前所进陆贽事甚切已遣漕臣振济矣引年请告帝留之提举玉隆观除集英殿修撰又三年升敷文阁待制金兵来中外大震帝召杨存中偕宰执对便殿论以将散百官浮海避之左仆射陈康伯持不可存中言敌空国逺来已闯淮甸此正贤智驰骛不足之时臣愿率先将士从师死敌帝喜遂定议亲征有欲遣使诣敌求缓师者几疏言増币请和有大害为朝廷计正当尝胆枕戈且前日诏诸将檄数金君臣之过何辞可与之和耶帝壮之孝宗受禅几又上疏数千言将召屡请老乃迁通奉大夫致仕擢其子逮为浙西提刑以便养乾道二年卒年八十二諡文清二子逢逮
