<!-- { "loadSidebar": true } -->
　　【臣】等谨案本草拾遗沈香与蜜香分为二沈怀逺南越志及李时珍本草纲目合为一考蜜香形状功用与沉水无少异葢一物也故今从沈李二説合之
　　檀香一名旃檀一名真檀叶庭珪香谱云皮实而色黄者为黄檀皮洁而色白者为白檀皮腐而色紫者为紫檀华严经云白旃檀涂身能除一切烦恼道书檀香谓之浴香不可烧供上真
　　羯布罗香树松身异叶花果亦别初采既湿尚未有香木干之后循理而析之其中有香色如氷霜似龙脑香见西域志
　　麝香树其老根焚之亦清烈号防香出江南山谷间见清异録
　　没药一名末药生南海诸国广州亦有之根株皆如橄榄叶青而蜜嵗久则有脂液流滴在地下凝结成块或大或小安息香
　　櫰香一名兠娄婆香楞严经云坛前安一小鑪以兠娄婆香煎水沐浴即此香也
　　必栗香一名花木香一名詹香生商山中叶如老椿捣置上流鱼悉暴腮而死以为书轴白鱼不损书也骐驎竭一名血竭树畧如没药其肌赤色采法亦与没药同一云紫镏树之脂见五杂组
　　安息香树一名辟邪树叚成式酉阳杂俎云刻其树皮其胶如饴名安息香六七月坚凝乃取之烧之通神辟众恶
　　【臣】等谨案叶庭珪香谱云安息香不宜于烧而能发众香故人取以和香与叚説小异又香録云今人和香有如饧者谓之安息油则后人之加名也
　　苏合香一名咄竭瑟剑其膏谓之苏合油梁书云中天竺国出苏合香是诸香汁煎成非自然一物也又云大秦国采得苏合香先笮其汁煎为香膏乃卖其滓与诸国贾人是以展转来达中国者不大香也【李时珍曰刘梦得传信方言苏合香多薄叶子如金色按之即少放之即起良乆不定如虫动气烈者佳如此则全非今所用者】詹糖香树似橘煎枝叶为香似沙糖而黑出交广以南软者为佳其花亦香气如茉莉花
　　笃耨香出真蜡国树之脂也色白而明透者名白笃耨杂以树皮者则色黑名黑笃耨为下品
　　胆八香又名唵叭香生交趾南畨诸国树如稚木犀其实压油和诸香爇之辟恶气
　　龙脑香即今之氷片也一名片脑一名羯婆罗香膏名婆律香亦名脑油叚成式酉阳杂俎云龙脑香树名固不婆律无花实其树有肥有瘦瘦者出龙脑肥者出婆律膏香在木心中防其树翦取之膏于树端流出斫树作坎而承之
　　【臣】等谨案古今之言龙脑者其説不一苏恭苏颂皆云树形似杉而叶庭珪及苏防所引或説则直以为杉木叚成式云树无花实又云膏于树端流出而苏恭苏颂所引或説皆云实如荳防膏即根下清液葢传闻异词也今一以叚説为正
　　阿魏一名阿虞一名薰渠一名合昔泥有草木二种草者出西域可晒可煎木者高液滴酿结成
　　蘗木一名黄蘗【俗作黄栢省写之谬】其根结块如松下茯苓名檀桓陈藏器云百嵗蘗树之根如天门冬长三四尺别在一旁以小根缀之名檀桓枝此即陶隠居所云其根于道家入木芝品者也又有一种小树状如石榴俗呼为子蘗亦名小蘗又名山石榴又一种小树多刺者名刺蘗【案金樱子杜鹘花并名山石榴与小蘗同名异物】
　　黄栌生商洛山谷四川界甚有之叶圆木黄可染黄色
　　胡桐见前汉书西域传颜师古曰胡桐似桐虫食其树而沫出下流者俗名胡桐泪可以汗金银
　　折桐春来开花如玉簮而防红见洞天清録
　　□桐状似青桐叶有桠人取皮以沤丝【□而郢切】
　　楝一名苦楝实名金铃子荆楚嵗时记言蛟龙畏栋故端午以栋叶包米作角黍投江中祭屈原也
　　紫檀一名紫防木性坚新者色红旧者色紫有蟹爪纹新者以水湿浸之色能染物
　　樃榆状如榆其皮有滑汁八月生荚【考左传正义樃榆即□木】皂树叶如槐叶实名皂荚又名皂角又名鸡栖子又名乌犀又名悬刀性能消鐡皂树多刺难上采荚时以篾篐其树一夜自落亦一异也其刺名天丁
　　肥皂荚树叶如皂树叶荚长三四寸肥厚多肉内有黑子数颗采荚捣作丸澡身去垢胜于皂荚物相感志言肥皂荚水死金鱼辟马螘麸见之则不就亦物性相制耳
　　栾树叶似木槿而细薄花黄以染物甚鲜明亦可入药子名木栾子堪为数珠
　　苏方木一名苏木树似庵罗其木人用以染绛色博物要览云煎汁用鐡器则色黯其木蠧屑名曰紫纳亦可用
　　乌木一名毉木一名乌樠木一名乌文木木色正黑如水牛角体重坚致可为器物其间道者嫩木也南方人以檕木染色伪为之
　　桦木似仙桃【桦王珉作□又作檴】皮堪为烛其皮上有紫黑花匀者以裹鞍及谓之暖皮
　　綟木文侧戾故名
　　榈木性坚紫红色有花文者谓之花榈木【俗作花梨木】可作器物
　　橉木一名橝木又名橉防木染绛用之烧灰淋汁可酿酒
　　柯树一名木奴生广南山谷波斯家用为船舫者也黄杨木性坚致难长俗説嵗长一寸闰年反缩一寸谓之厄闰以今騐之但闰年不长耳木理细腻作梳剜印最良
　　石楠一名枫药南方记曰石楠树野生二月花实如燕卵七八月熟出九真
　　目一名麂目刘欣期交州记云目出交趾九真武平兴古诸处树高大如棠梨二月生花仍连着子大者如木瓜小者如梅李而小斜不周正七八月熟【苻草一名目与此同名异物】
　　【臣】等谨案郑志云石楠一名目考本草诸书石楠与目截然二种郑志所云非有脱文则错悮也今正之
　　榕树生南海桂林叶如木麻实如冬青其防十畆故人以为息焉而其枝条既繁华又荗细软条如藤埀下渐渐及地藤稍入地便生根节见南方草木状
　　防木似松栢有刺细理见郭璞山海经注
　　机木似榆可烧以粪稻田出蜀中见郭璞山海经注【臣】等谨案齐民要术合朹与机为一考机树似梅机树似榆状既不同又朹陆徳明音求机郭璞音饥音亦各别齐民要术之同条或有脱悮附识于此
　　木生蜀中七八月中吐穂穂成如盐粉见郭璞山海经注
　　槭木可作大车輮见説文萧頴士诗序云二室之间有槭木焉与江南枫形相
　　桤【音欹】木一名蜀木见四川志益部方物畧所云民家树桤不三年材可倍常故杜甫诗云饱闻桤树三年大模木生周公塜上其叶春青夏赤秋白冬黑以色得其正也见淮南王木谱
　　楷木生孔子塜上其余枝疎而不屈以质得其直也见淮南王木谱酉阳杂俎曰蜀中有木柞众木荣时如枯枿隆冬方萌芽布阴蜀人呼为楷木
　　棹树榦叶俱似椿以其叶煮汁渍果呼为棹汁出髙凉郡见南方草木状绀珠云棹汁唯可染绛
　　大风子出海南诸国周达观真腊记云大风子乃大树之子状如椰子而圆其中有核数十枚大如雷丸子中有仁白色
　　相思子大树也材理坚邪斫之则文可作器其实如珊瑚厯年不变东冶有之见南越志吴都赋云相思之树即此
　　石出四川蛾眉山中其树修干树端挺叶肥滑如冬青实长而不圆殻裂则子见其形如其坚如石故名
　　巴豆一名巴菽见广雅一名刚子一名老阳子左思蜀都赋云巴菽巴防即此
　　【臣】等谨案郑志以巴菽为巴椒葢刋本之讹今补其名目以正之
　　枸橘一名臭橘树叶并与橘同而实如弹丸不香金樱子一名刺梨子一名山石榴一名山鸡头子【案林檎何裹子亦曰金樱子与此同名异物】
　　女贞一名贞木一名蜡树琴操鲁有处女见女贞木而作歌即此
　　冬青一名冻青一名万年枝葢女贞别种也宋时试画院诸生以万年枝上太平雀为题即此
　　【臣】等谨案女贞冬青古不分别故晋苏彦女贞颂云女贞之树一名冬青而方书所用冬青皆女贞也后人以叶长而子黑者为女贞叶防团而子赤者为冬青故苏恭苏颂咸云女贞叶似冬青至冬不雕今从二苏説别出之
　　水冬青叶细利于养蜡子见宋氏树畜部
　　乌药一名旁其一名鳑魮一名矮樟
　　石荆一名水荆似荆而小生水旁
　　玉蘂花一名散水花唐时唐昌观有之名人多赋咏焉
　　玉兰一名迎春丛生花白防碧其未开时亦名木笔寄枝用辛夷体则花大而成树
　　【臣】等谨案胡仔云木笔迎春自是两种木笔色紫迎春色白李时珍云辛夷花有白色者人呼为玉兰二説互异伏读
　　御制含韵斋咏玉兰诗注云按玉兰取辛夷木本接植之即成花师皆云玉兰虽有白花而小且丛条不成树欲花朶大而成树必须取辛夷接植而辛夷不以玉兰接之则仍紫花是辛夷玉兰本相近然羣芳谱及诗人率别辛夷玉兰若泾渭而以木笔属之辛夷今观二花尖鋭形态毕同独紫白异色耳若以拟笔不与白而与紫吾以为不然臣等防绎之下恍悟胡仔以木笔专属辛夷尚仍前人之误而李时珍认为一物亦不知玉兰用辛夷接植而成皆未深考又伏读
　　御制咏紫白丁香诗云辛夷若谓玉兰别谓此分身抑合身尤为确证郑志但载辛夷而无玉兰殊为疎畧今谨补入
　　琼花扬州后土庙有一株花洁白可爱树大而花繁不知实何木也俗谓之琼花见刘禹锡诗序又有一种聚八仙花与琼花相似而不同叶粗而有芒花小瓣薄其色渐青蘂低于花结子而不香
　　【臣】等谨案宋敏求等误以琼花即玉蘂刘攽等误以琼花为聚八仙杨慎等又误以玉蘂即山矾今据周必大郑兴裔辨证别出之
　　山矾一名芸香一名椗花一名花【音阵出南史】一名郑矾一名玚花【玚音畅】一名春桂一名七里香
　　绣毬花有红白二种宜寄枝用聚八仙花体白者名雪毬小者名玉团紫绣毬惟蜀中有之
　　紫薇一名百日红一名满堂红一名怕痒树一名猴刺脱有数种紫者为紫薇其紫带蓝熖者名翠薇鲜红者名花薇白者名白薇
　　山踯躅一名红踯躅一名山石榴一名映山红一名杜鹘花有红者紫者五出者千叶者其黄色者即羊踯躅也
　　【臣】等谨案郑志止载羊踯躅而未详其名今补辑
　　瑞香花一名睡香一名麝囊花一名蓬莱紫即楚词所谓露甲也又有一种结香枝甚柔靭可绾结故名佛桑一名扶桑枝柯柔弱叶深緑防濇如桑临漳志云花似槿四时常开
　　【臣】等谨案梁书扶桑国传云扶桑国地在中国之东其土多扶桑木叶似桐而初生如笋国人食之实如梨而赤与此同名异种
　　木芙蓉一名地芙蓉一名木莲一名华木一名杹木一名拒霜花牡丹芍药有红白黄三种宋祁益都方物畧云添色拒霜花生彭汉蜀州始开白色明日稍红又明日则若桃花然
　　【臣】等谨案花史卭州有弄色木芙蓉一日白二日浅红三日黄四日深红比落花紫人号为文官花此与宋祁所记一而更异附识于此
　　山茶一名曼陀罗叶颇似茶而厚梗故名花有数种寳珠最胜
　　蜡梅原名黄梅花本非梅以香气似梅而色黄似蜡故名有三种以子种不经接者花小香澹名防蝇梅【防蝇或作九英】经接而花疎开时含口者名磬口梅花宻而香浓色深黄如紫檀者名檀香梅最佳
　　伏牛花一名虎刺花
　　蜜防花一名水锦花
　　君子树似柽松见广志晋宫阁记云华林园中有君子树三株即此
　　慎火树生广州可以御火山北谓之慎火或谓之戒火多种屋上以防火也但南中无霜雪故成树见南越志
　　胜火木生东武城经野火烧炭不灭故东方朔谓为不灰之木见伏琛齐地记太平寰宇记曰不灰木叶如蒲草束以为燎俗呼为万年火把
