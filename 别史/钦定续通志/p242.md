<!-- { "loadSidebar": true } -->
　　【臣】等谨案古人土圭之法以晷景知日行发敛测二至之景可以知黄道测二分之景可以知赤道既知黄赤二道则北极髙下可推而知然分至有恒气定气之殊由于日躔赢缩不可得而齐赤道为天之中围以界南北而茫然无有慿实非能目察定春秋分推算失准则日景亦不足据黄道半在赤道外半在赤道内冬夏至距赤道最逺若有限矣而近二至前后数日南北之差甚防表景短长差在防茫冬至日躔去地近游气又甚隋书姜岌言地有游气故参伐在旁则其间踈在上则其间数日晨夕近地故色赤而大无游气则色白大不甚矣宋沈括言在本局景入浊出浊之节日日不同然则测景之难据诚非一端唐开元间及元初皆详于测各方北极出地极处无星以近极大星测其旋而上最髙距地若干度旋而下最低距地若干度髙低之中即北极出地若干度也极处虽无星较黄赤道为有据而易明北极之髙下定则距极四分天周之一为赤道可得其准而外衡冬至内衡夏至及其余中气节气日躔距北极度分悉推算不爽故测北极为考日月星辰与夫天周地体之大纲领验南北里差之至要也【臣】等又按地体浑圆因人目四望似地与天际而平是为地平虽地之四面距星辰甚逺与人在地上仰观星辰相等而人目不能曲观地平下之星故凡推算各据人所立之方上指天顶平指天际一纵一横必相遇成正方纵为股横为句浑圆之周以此截之而四地在天之中心应从地心为纵横之交地面至地心之差为地半径古割圆之术自圆之中心觚分之割圆周成弧背凡推算所得皆圆之中心起算测望所得在地面较诸推算所得隔地半径然以天视之其差甚防惟人居地之周南北东西天顶随之而移则地平上下随之而改以中土北极出地南极入地言之渐北则北极出地渐髙非北极去地逺也天顶距北极减一度则北极距地平増一度故北望地平下之星今在地平上南望地平上之星今入地平下渐南则北极出地渐低非北极去地近也天顶距北极増一度则北极距地平减一度故南望地平下之星今在地平上北望地平上之星今入地平下唐志称交州之南海中望老人星下列星粲然明大者甚众此地体浑圆之义愈北则南极左右尝隠不见之规愈大北极左右常见不隠之规亦甚大北至于北极为天顶赤道适准乎地平则赤道以北之星全见不隠赤道以南之星全隠不见南极为天顶之方反是南至于赤道为天顶南北极适准乎地平则无常隠不见常见不隠之星此唐人得诸实测者故周髀之説至唐而明备唐以前羲和之法失而汉初草创未闻四方测騐元测景之所二十有七自南海北极出地十五度至北海北极出地六十五度然则南北海之相去极髙差五十度即两地之天顶相距五十度以地应之于地亦五十度也






　　钦定续通志卷九十八
<史部,别史类,钦定续通志>
　　钦定四库全书
　　钦定续通志卷九十九
　　天文畧【三】
　　日月五歩规法上
　　后汉志日周于天一寒一暑四时备成万物毕改摄提迁次青龙移辰谓之岁岁首至也月首朔也至朔同日谓之章同在日首谓之蔀蔀终六旬谓之纪岁朔又复谓之元是故日以实之月以闰之时以分之岁以周之章以明之蔀以部之纪以记之元以原之然后虽有变化万殊赢朒无方莫不结系于此而禀正焉汉太初厯以前厯上元泰初四千六百一十七岁至于元封七年复得阏逢摄提格之岁中冬十一月甲子朔旦冬至日月在建星太岁在子已得太初本星度新正其法十九年为一章二十七章为一会三会为一统三统为一元得四千六百十七岁刘歆三统厯因之所谓九会而复元者是也熹平四年五官郎中冯光沛相上计掾陈晃言厯元不正蔡邕议以为三光之行迟速进退不必若一术家以算追而求之取合于当时而已故有古今之术今之不能上通于古亦犹古术之不能下通于今也元命苞干凿度皆以为开辟至获麟二百七十六万岁即命厯序积获麟至汉起庚子蔀之二十三岁竟己酉戊子及丁邜蔀六十九岁合为二百七十五岁汉元年岁在乙未上至获麟则岁在庚申推此以上上极开辟则不在庚申防虽无文其数见存而光晃以为开辟至获麟二百七十五万九千八百八十六岁获麟至汉百六十二岁转差少一百一十四岁云其议备载后汉书志自太初以后虽诸术所用积年不同而立元之率莫之有改唐建中时术者曹士蒍始变古法以显庆五年为上元雨水为岁首号符天术行于民间谓之小厯又五代石晋髙祖时司天监马重绩造调元术以唐天寳十四载乙未为上元雨水为气首元郭守敬造授时厯始用其术以至元辛巳为元明大统因之厥后徐光启李天经采用西术亦以崇祯戊辰为元
　　【臣】等谨案七政之行不一其率故厯家逺取上古积年之元以齐之虞恭宗防所谓建厯之本必先立元元正然后定日法法立然后度周天以定分至是也授时不用积年旧术而加气闰转交四应以纪当时实测之数而为上考下求起算之率则七政之行皆可齐矣气应以纪冬至闰应以纪经朔转应以纪月行迟疾交应以纪月之隂阳厯皆截算法也近梅文鼎所论授时厯元尤为明晰今备载之其词曰造法者必有起算之端是谓厯元厯元之法有二其一逺溯古初冬至以七曜齐元之日为元自汉太初至金重修大明术各家所用之积年是也其一为截算之元自元授时不用积年日法直以至元辛巳为元而今西法亦以崇祯戊辰为元是也二者不同然以是为起算之端一而已矣然则二者无优劣乎曰授时优夫所谓七曜齐元者谓上古之时岁月日时皆会甲子而又日月如合璧五星如连珠故取以为造法之根数也使其果然虽万世遵用可矣乃今廿一史中所载诸家厯元无一同者是其积年之乆近皆非有所受之于前直以巧算取之而已然谓其一无所据而出于胸臆则又非也当其立法之初亦皆有所验于近事然后本其时之所实测以旁证于书传之所传约其合者既有数端遂援之以立术于是溯而上之至于数千万年之逺庶几各率可以齐同积年之法所由立也然既欲其上合厯元又欲其不违近测畸零分秒之数必不能齐势不能不稍为整顿以求巧合其始也据近测以求积年其既也且将因积年而改近测矣又安得以为定法乎授时术知其然故一以实测为凭而不用积年虚率上考下求即以至元十八年辛巳岁前天正为元其见卓矣　　以上厯元
　　后汉书志在天成度在厯成日厯数之生也乃立仪表以校日景景长则日逺天度之端也日发其端周而为岁然其景不复四周千四百六十一日而景复初是则日行之终以周除日得三百六十五度四分度之一为岁之日数日日行一度亦为天度由是言之日周天为一岁周日为一度因日行以命天度岁周凡三百六十五日四分日之一即天周得三百六十五度四分度之一也太初法岁余一千五百三十九分日之三百八十五积四岁则一千五百四十分强于四分之一后汉刘洪作乾象术谓四分于天疎濶由斗分太强始减斗分【案太初冬至日起牵牛其后渐觉在斗因归余分于斗谓之斗分】魏韩翊作黄初术又以乾象减斗分太过复増其数自是以后小余之数虽各有増损然皆不满四分之一东晋虞喜始立岁差隋刘焯皇极术因分天自为天岁自为岁而天周岁周分矣岁周既弱于天周犹用小余畸零之数以命度亦徒于算位乘除之间多所烦扰而实无能密合于日行也唐书云九执厯者出于西域周天三百六十度无余分又言其名数诡异不着其详明大统厯与囘囘厯并设囘囘厯分周天为三百六十度大统则因授时之旧至崇祯时徐光啓改正厯法采用欧罗巴术命天周为三百六十度度六十分分六十秒凡测赤道经纬黄道经纬地平经纬度皆如之
　　【臣】等谨案古法以太阳一日所行命之为度而所谓四之一者讫无定率故累代斗分诸家互异至授时而有减岁余増天周之法则日行与天度较然分矣况冬盈夏缩之异终岁之间固未有数日平行者也故与其为畸零之度而初不能合于日行即不如以天为整度而用为起数之宗固推歩善法矣【周天者数从所起而先有畸零故析之而为半周天为象限为十二宫为二十四气七十二莫不先有畸零而日行之盈缩不与焉故推歩稍难今以周天为慗数而但求盈缩是以整御零为法倍易】且所谓度生于日者经度耳而术家所难尤在纬度今以三百六十命度则经纬通为一法故黄赤虽有正斜而度分可以互求七曜之天虽有内外大小而比例可以相较以其为三百六十者同也半之则一百八十四分之则九十而八线之法縁之以生故以制测器则度数易分以测七曜则度分易得以算三角则理法易明亦取其适于用而已矣【三百六十立算实本回回至欧罗巴乃发明之耳】况七曜之顺逆诸行进退损益全在小轮为推歩之要眇然而小轮之与大轮比例悬殊若镒与铢而累黍不失者以其度皆三百六十也以至太隂之会望转交五星之岁轮无一不以三百六十为法而地球亦然故以日躔纪度但可施于黄道之经而整度之用该括万殊斜侧纵横周通环应可谓执简御棼法之最善者矣
