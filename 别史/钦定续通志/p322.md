<!-- { "loadSidebar": true } -->
　　东北路诸司【有东北路兵马详衮司东北路监军马司有东北路监军马使管押东北路军马事又东北路女直详衮司北女直兵马司】
　　东路诸司【东路兵马都总管府有东路兵马都总管同知东路兵马事又东路都统军使司约啰等十军都详衮司九水诸夷安抚使】
　　西南边诸司【西南面节制司有节制西南诸军事又西南面都统军司】
　　西路诸司【有山西兵马都统军司西路招讨使司西边大详衮司四畨都军所夏州管内畨落使逹塔岭节度使司逹塔岭统军司塔斯节度使司塔玛城节度使司】
　　【臣】等谨案圣宗统和四年授李继冲为四畨都军所李继迁为夏州管内畨落使官不常设特以羁縻西夏非边防之职也而史列其官于西路诸司者盖西路壤接梁州其慎固封圉之意则同尔北面行军官
　　行枢宻院【有左右林牙参谋】
　　行军都统所【有行军都统副都统都监监军行军诸部都监监战又有中军御营先锋左翼军右翼军各都统所又有河南道北道东北面西北面西南面各行军都统所又有南面行营总管府南面行营都部署司行军都部署司先锋使司行军都押司有都押副押】
　　【臣】等谨案行军官又有逺探军之小校伊喇侯骑之侦候候人伊喇皆兵校之事非有常职又史载东征行枢宻院东征都统所东征统军司东征先锋使司西征统军司南征都统所南征统军司皆临时所设之官故不复载也
　　北面属国官
　　属国【各国俱有大王裕悦左相右相特哩衮司徒太师太保司空节度使副使详衮都监将军小将军臣】等谨案辽制属国属部官大者拟王封小者凖部使用其本国之人而契丹人亦参用焉辽史百官志于属国属部皆胪载之盖以见臣服之逺役属之众无闗于官制故亦不具载云
　　南面
　　【臣】等谨案史志称辽得燕代十六州乃用唐制设南面官然考太祖本纪于是已有左仆射礼部尚书则当建国分职之初固参用唐制矣特至太宗入汴世宗建政事省之后所设南面官乃日益多耳至其除授之法虽南北区分为二而又未尝不互相迁转若耶律硕老以同平章事为特哩衮耶律洪以上京留守为北院大王是由南面官而迁北面者也休哥以裕悦为南京留守蒲奴寜以北院大王为山后五州都管吴留以伊锡帐郎君为御史大夫是由北面官而迁南面者也惜史志简畧于官司之所职掌多阙而不载其迁转阶次盖不可考云
　　南面朝官
　　太师太傅太保【不常置】
　　少师少傅少保【不常置】
　　太尉司徒司空【不常置】
　　汉人枢宻院【太祖初有汉儿司太宗置枢宻院掌汉人兵马之政有枢宻使知枢宻使事知枢宻院事枢宻副使同知枢宻院事知枢宻院副使事枢宻直学士都承旨副承旨吏房承旨兵刑房承旨户房主事防房主事】
　　【臣】等谨案枢宻以掌兵政唐宋皆列于三省之后辽南面官则列于三省之前此辽制之异于唐宋也
　　中书省【初名政事省太祖置官世宗天禄四年建政事省兴宗重熈十三年改中书省有中书令大丞相左丞相右丞相知中书省事中书侍郎同中书门下平章事参知政事堂后官主事守当官令史其所属中书舍人院有中书舍人右谏院有右谏议大夫右补阙右拾遗】
　　门下省【有侍中常侍散骑常侍给事中门下侍郎所属有起居舍人院有起居舍人知起居注起居郎又左諌院有左谏议大夫左补阙左拾遗又通事舍人院有通事舍人符寳司有符寳郎东上閤门使司有东上閤门使东上閤门副使西上閤门使司有西上閤门使西上閤门副使东头承奉班有东头承奉官西头承奉班有西头承奉官通进司有左通进右通进登闻鼓院有登闻鼓使匦院有知匦院使诰院有诰院给事】尚书省【太祖尝置左右尚书有尚书令左仆射右仆射左丞右丞左司郎中右司郎中左司员外郎右司员外郎】
　　【臣】等谨案三省之制于唐首尚书省于宋首门下省辽则首中书省叙次稍异而官制略同惟唐于开元二年宋于乾道八年尝改左右仆射为左右丞相则固尚书省之纪纲庻务以貮于令者而辽乃列之中书省又置大丞相以位其上此特与唐宋殊矣然考赵延寿之为大丞相实兼政事令张俭之拜左丞相实受命以辅兴宗其号虽殊其为揆席之任不殊也盖自唐宋中叶三省长官秩高罕置凡中书门下侍郎及左右仆射诸官并为相职其任相职者徃徃皆兼除之辽之册命宰臣亦颇因仍此制故名为三省实则一政府尔
　　六部【各部有尚书侍郎郎中员外郎】
　　【臣】等谨案辽设六部沿唐制也而官未尝备史亦未详太祖神册三年以礼部尚书康黙记充版筑使为辽代设部臣之始厥后邢抱朴为礼部侍郎刘景为吏部郎中马守琪祁正崔祐为库部仓部虞部员外郎刘泾为户部侍郎加工部尚书南承顔为吏部员外郎王景运为礼部员外郎郑节为兵部郎中杨又元为吏部尚书刘六符为膳部员外郎并见于纪惟除兵部长贰及刑部官者不少概见岂太祖太宗凖六典以设北面朝官者固已职分而政举故六部所掌不必备其人欤
　　御史台【有御史大夫御史中丞侍御所属殿中司有殿中殿中丞尚舍局有奉御又有尚乗局奉御尚辇局奉御尚食局奉御尚衣局奉御】
　　【臣】等谨案尚乗尚衣诸奉御唐宋皆属于殿中监辽制则以殿中司主之而统属于御史台此又异于前代之制也
　　翰林院【掌天子文翰之事有翰林都林牙南面林牙翰林学士承旨翰林学士翰林祭酒知制诰所属翰林画院有画待诏医官国史院有监修国史史馆学士史馆修撰修国史】
　　【臣】等谨案辽设南面翰林医官其制盖略与宋同考宋太医令丞属太常寺又于太常所属之外置良医医正等阶而胥以翰林之名冠之马端临又称五代时有翰林医官使则医官之厠于翰林不独宋为然已翰林始建于唐特为待诏之所故一切医卜杂流执艺事以奉上者皆得并处于其间逮后别建学士院于旧院之南于时翰林遂分而为二至宋沿其制号学士院为玉堂之署而医官之所居者乃与天文书艺图画为四局矣且宋尝以中官领之故志职官者第寄其衔于合班之制与十四阶九品之中其于序职概不之及则与辽制固稍殊焉
　　宣政殿观书殿【有宣政殿学士观书殿学士】
　　昭文馆崇文馆【有昭文馆直学士崇文馆大学士】
　　干文阁【有干文阁学士】
　　宣徽院【会同元年置有宣徽使知宣徽院事宣徽副使同知宣徽使事同知宣徽院事】
　　客省【会同元年置有都客省客省使左客省使右客省使客省副使所属四方馆有四方馆使副使引进司有引进使防签司有同签防签使事礼信司有勾当礼信司礼賔使司有礼賔使】
　　【臣】等谨案签礼宾二司古无其官盖辽建国于幽冀并营之间东抚高丽西臣夏国南子石晋而兄弟于赵宋其邦交之事多矣因时设官俾典賔客亦犹金之有报谕宋国使南宋之有金国申议使此亲仁善邻史志所以称美也夫
　　各寺【有太常崇禄卫尉宗正太仆大理鸿胪司农诸寺寺各有卿少卿丞簿其太常寺有博士赞引太祝奉礼郎协律郎所属有太乐署鼓吹署署有令有丞有法物库库有使有副使大理寺有提防有正】诸监【有秘书太府少府将作都水诸监监各有太监少监丞主簿惟秘书监有秘书郎秘书郎正字所属著作局有著作郎佐郎校书郎正字其司天监有太史令有司厯灵台郎挈壶正五官正丞主簿五官灵台郎保章正司厯监候挈壶正司辰刻漏博士典钟典鼓国子监有祭酒司业监丞主簿所属国子学有博士助教臣】等谨案辽之南面官多仿唐制故所设太常寺秘书监诸职略与唐同惟光禄寺以避太宗讳改曰崇禄而称司天台为司天监名稍殊耳然唐志以秘书监次翰林院之后其太常寺等官亦以所掌不同析条分序辽志则自太常以下概称寺官秘书以下概称诸监彚叙不伦使览者无以别其官守之同异且考穆宗纪应厯十七年司天台奏月当食不亏则辽固仍称司天台而志别称监与纪互殊此皆秉史笔者未尝参稽同异故失其伦次耳夫辽代事迹宋人间有纪载然大半得自闻未足据以核其制度正史之譌遂莫可纠正矣
　　诸卫【各卫俱有大将军上将军将军折冲都尉果毅都尉其各卫有亲卫勲卫翊卫左右卫左右骁卫左右武卫左右威卫左右领军卫左右金吾卫左右监门卫左右千牛卫左右羽林军左右龙虎军左右神武军左右神策军左右神威军】
　　东宫官【三师府有太子太师太子太傅太子太保太子少师太子少傅太子少保太子賔客院有太子宾客太子詹事院有太子詹事少詹事詹事丞主簿太子司直司有太子司直左春坊有左庶子中允司议郎左谕德左赞善大夫所属文学馆有崇文馆学士直学士太子校书郎司经局有洗马文学校书郎正字典设局有典设郎宫门局有宫门郎右春坊有右庶子中舍人舍人右谕德右赞善大夫通事舍人所属太子家令寺有家令丞主簿率更寺有率更令丞主簿太子仆寺有太子仆丞主簿又有左右卫率府左右司御率府左右清道率府监门率府左右内率府俱有率】
　　南面宫官
　　汉儿行宫都部署院【有汉儿行宫都部署副部署知南面诸行宫副部署同知汉儿行宫都部署事同签都部署司事都部署判官】
　　【臣】等谨案契丹国志辽南面官有行宫都总管司掌行宫事辽史百官志失载谨附识于此
　　十二宫南面行宫都部署司【有某宫汉人行宫都部署某宫南面副都部署某宫同知汉人都部署】
　　【臣】等谨案辽代宫卫之制所有正户畨汉转户之别而皆统于都部署南面所治则汉儿军民也史称圣宗开泰九年改南面行宫都部署为左仆射则都部署亦崇秩云然兴宗重熈十五年除耶律玛鲁耶律信先为是官其称都部署如故意者改制未乆旋复旧名欤
　　南面京官
　　【臣】等谨案宋职官志一品以下谓之文武官未常参者谓之京官而辽之南面京官则皆分理五京之职固非未常参之谓也自太祖开国临潢建为皇都既并渤海得城邑之居百有三乃葺辽阳故城分建南京太宗援立石晋兼幽涿十六州之地而跨有之遂升幽州为南京而改南京为东京皇都为上京于是三京之名鼎立矣逮圣宗统和二十四年城大定府号曰中京兴宗重熈十三年以云州为西京而五京乃备攷其所设京官若留守都总管等职五京略同而上京别置城隍使中京别置文思院诸使南京别置宣徽院诸使至若云州管内宣谕招抚使则别置于西京辽阳大都督渤海奉承都知押班则别置于东京是五京设官又不尽同此犹唐于东京之河阳独设三城使以治租税而西京太原固不必凖其制也夫
　　三京宰相府【东京中京南京各有宰相有左相右相左平章政事右平章政事】
　　【臣】等谨案唐制以尚书门下中书三省长官为相职而高祖武德时于陜东诸道分置尚书令仆射左右丞各一人以治营内军民谓之行台尚书省则犹古者以相臣分陜之意辽之设三京宰相府盖其遗制也
　　诸京客省司【有使副使】
　　五京诸司【五京诸使有上京盐鐡使司东京户部使司中京度支使司南京三司使司转运使司西京计司其官有某京某使知某京某使事某京某副使同知某京某使事某京某判官】
