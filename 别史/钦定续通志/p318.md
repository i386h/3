<!-- { "loadSidebar": true } -->
　　监察御史【唐置十五人大厯十四年以监察御史分察尚书省六司谓之六察五代亦置是官宋置六人分掌六曹及百司之事纠其谬误大事则奏劾小事则举正其官卑而入殿中监察侍御者谓之里行宁宗庆元以后常置三人】
　　【臣】等谨按宋承唐制御史台与谏议诸职并称台谏唐以谏官主谏诤御史主弹劾分司其事故称拾遗补阙为侍臣而称御史中丞为法吏宋则御史兼纠劾论谏之事是其委任之殊也元丰三年诏监察御史以三人分领察案三人专言事八年复命殿中御史兼察曹司监察御史兼言得失由是殿中侍御史与六察官同一责守矣
　　秘书省
　　秘书监少监【唐制监一人少监二人丞一人宋置监一人少监一人监丞一人掌古今经籍图书国史实录天文术数之事初为寄禄官郎官至秘书监有以他官兼领有特令供职有以秘阁官兼判者凡经籍图书悉归秘阁而秘书所掌惟祭祀祝版而已元丰更制悉以三馆职事归秘书监南渡后遇修国史则开国史院遇修实录则开实録院其会要所则以省官统任其事又有太史局钟鼓院算学并属焉】著作郎著作佐郎【唐制著作局郎二人佐郎二人宋置著作郎一人佐郎二人掌修纂日厯】秘书郎【唐制三人宋制二人掌集贤院史馆昭文馆秘阁图籍以甲乙丙丁为部各分其】校书郎正字【唐制秘书省校书二人正字二人又置文馆校书郎二人集贤殿校书四人正字二人宋惟秘书省置校书郎四人正字二人掌校讐典籍刋正讹谬】
　　【臣】等谨按宋以三馆秘阁四处藏书初置三馆长庆门北谓之西馆太平兴国初于升龙门东北剙立三馆书院三年赐名崇文院迁西馆书贮焉东廊为集贤书库西廊分四部为史馆书库崇宁初修缮秘书省告成以秘阁总其中而昭文书库列于东廊集贤书库列于南端史馆书库列于西序犹存唐代分贮秘书之制焉绍兴中重建秘书省右文殿居中列四库于殿前秘阁居后石渠次之道山堂又次之著作庭居后然收藏图书终不克复崇宁之旧盖偏安一隅事多简畧即藏书亦未能完备也
　　殿中省
　　殿中监少监【唐制监一人少监二人丞二人宋制监少监各一人丞二人掌供奉玉食医药服御幄帟舆辇舍次之政令又置提举六尚局及管干官一人又有御药院勾当官无常员尚衣库使副使二人内衣物库监官二人新衣库监官二人朝服法物库监官二人】
　　【臣】等谨按唐殿中省总领六局尚食尚药尚醖尚衣尚舍尚辇皆置奉御宋初六局之官随局而移不领于省监
　　【臣】等又按唐六典以秘书省殿中省及内侍省分载尚书门下中书三省之后称为六省郑志以门下中书列尚书之前复改秘书殿中二省为监与内侍省并列诸卿盖本唐典而稍易其前后焉今从宋职官志以秘书殿中二省列九寺之前至内侍惟供扫除初无职守前代轻假事权渐窃威柄设官亦日见冗繁而诸史之述职官者遂以宦者与诸卿并载仍累朝之政而未能厘正舛陋孰甚焉【臣】等前进续职官典遵
　　防于厯代官品刚去内侍凡在阍寺诸使给役掖庭不得与朝士齿肃官方而昭鉴戒诚万世所当遵守今秩品内谨依续通典之例不入内侍阶品而省院则仍撮其大略移载军卫之后以备考核其辽金元明各代亦随其官制依附见焉
　　太常寺
　　太常卿少卿【唐置卿一人少卿二人丞二人后唐置卿一人宋初置判太常寺及同判寺以両制以上充别置太常礼院有判院同知院四人太常寺与礼院事不相兼康定元年判寺兼礼院事元丰更制置卿一人少卿一人掌礼乐郊庙社稷坛壝陵寝之事丞一人博士四人主簿协律郎奉礼郎太祝各一人其属有郊社令太庙令籍田令宫闱令太医局大晟府】
　　宗正寺
　　宗正卿少卿【唐置卿一人少卿二人丞二人后唐置卿一人宋制卿一人少卿一人掌叙宗派属籍丞一人主簿一人初置判寺事以宗姓充元丰更制诏宗正长贰不专用国姓以大宗正司统皇族南渡后卿不常置以太常兼少卿绍兴三年复置少卿一人】
　　大宗正司【宋景祐三年始置司有知事及同知事元丰更制仍置知事及同知事各一人丞二人熙宁三年以异姓朝官知丞事】
　　光禄寺
　　光禄卿少卿【唐置卿一人少卿二人丞二人后唐置卿一人宋初置判寺事以朝官以上充元丰更制置卿一人少卿一人掌祭祀朝会宴飨酒醴膳羞之事丞一人主簿一人其属有大官令法酒库内酒坊大物料库牛羊司牛羊供应所乳酪院外物料库南渡后废光禄寺并入礼部】
　　卫尉寺
　　卫尉卿少卿【唐置卿一人少卿二人丞二人后唐置卿一人宋初置判寺事以郎官以上充元丰更制置卿一人少卿一人掌仪卫甲冑兵械之政令丞一人主簿一人其属有内弓箭库南外库军器弓枪库军器弩劔库仪鸾司宣徳楼什物库左右金吾街司左右金吾仗司六军仪仗司南渡后寺废并入工部】
　　太仆寺
　　太仆卿少卿【唐制卿一人少卿二人丞四人后唐置卿一人宋初置判寺事掌车辂而以其职分羣牧司骐骥院元丰更制置卿一人少卿一人掌廏牧车辂之令丞一人主簿一人所官司有车辂院左右骐骥院鞍辔库养象所车营致逺务南渡后废寺并入兵部】
　　羣牧司【宋景徳四年始置掌内外厩牧之事有制置使副使都监判官皆以官兼摄又置鞍辔使副监官元丰后并入太仆寺】
　　大理寺
　　大理卿少卿【唐置卿一人少卿二人丞四人后唐置卿一人宋初置判寺元丰更制置卿一人少卿二人掌折狱详刑鞫谳之事正二人推丞四人断丞六人司直六人评事十二人主簿二人职务分左右凡奏劾官校及辟囚疑谳者左断刑则司直评事详断丞议之正审之若在京百司当推治或特防委勘及责偿官逋皆右治狱则丞专推鞫以少卿分领其事而卿总其成】
　　鸿胪寺
　　鸿胪卿少卿【唐制卿一人少卿二人丞一人后唐置卿一人宋初置判寺事元丰更制置卿一人少卿一人掌四裔朝贡宴劳给赐送迎之事丞一人主簿一人其属有往来国信所都亭西驿及管干所礼賔院怀逺驿中太乙宫建隆观等提防所在京寺务司提防所传法院左右街僧録司同文馆及管勾所南渡后寺废并入礼部】
　　司农寺
　　司农卿少卿【唐制卿一人少卿二人丞六人后唐置卿一人宋初置判寺事二人元丰更制卿一人少卿一人掌仓储委积之政令丞主簿各一人所有仓二十五革场十二园苑四下卸司都麴院水磨务柴炭库炭场南渡后罢寺并仓部后复置】
　　太府寺
　　太府卿少卿【唐置卿一人少卿二人丞四人后唐置卿一人五代亦置太府卿宋初置判寺事元丰更制置卿一人少卿一人掌邦国财货之政令丞主簿各一人所有左藏东西库西京南京北京左藏库内藏库奉宸库祗候库元丰库布库茶库杂物库粮料院审计司都商税务汴河上下鎻蔡河上下鎻都提举市易司市易上界市易下界杂货务杂买场货务交引库抵当所和济局惠民局店宅务石炭场香茶库南渡后寺罢并金部后复置】
　　【臣】等谨按九寺卿与尚书分设唐宋皆仍隋制考寺监之名多昉于汉然汉百官志无所谓六部尚书也故诸卿并建各有专司隋以后六部之任既专二十四司之曹复备则以前代九卿之职归诸六部矣而复増立诸寺谓之九卿多设官属是徒知沿袭其名而不知职任冗烦转使事权不一而官失其守也元丰更制惟鋭意复唐六典尚书诸卿必叅用周六官汉九寺故事岂非好言法古不复权量于时宜哉然诸卿之中如宗正以统族大理以恤刑太常光禄以理祭祀宴飨鸿胪以通朝译太仆以均马政皆有分职惟卫尉司农太府宜分诸曹焉绍兴中多所裁并而司农太府旋废旋置尚未为因革之善也
　　国子监
　　祭酒司业【唐制祭酒一人司业二人丞一人后唐置祭酒一人司业一人宋初置判监事二人以両制或带职朝官充元丰更制置祭酒一人司业一人掌国子太学武学律学小学之政令复置丞主簿各一人崇宁元年建外学于国之南设司业丞各一人三年诏辟雍置司成司业各二人四年改辟雍司成为太学司成总国子监及内外学士宣和三年罢三舍法悉依元丰旧制南渡后以国子监并礼部后复置】博士【唐制国子学太学广文馆四门馆律学书学筭学俱置博士宋初置直讲八人以京官选人充元丰三年改国子监直讲为太学博士十人掌分经讲授考校程文以徳行道艺训导又置律学博士二人掌传授法律武学博士学谕各二人掌训授武艺小学置职事教谕二人集正一人】
　　学正学録【唐置正録一人宋制学正学録各五人掌举行学规考校训导如博士之职又置职事正録五人学谕二十人直学四人】
　　【臣】等谨按唐国子监领国子太学广文四门律书算六学宋熙寜中分为三学置大学律学武学博士而考其成于祭酒司业然唐六学之外复置五经博士宋三学之外复设小学教谕亦因时而广其制也宋文置书库官掌印经史羣书备朝廷宣索赐予之用其宗学博士则属之宗正寺
　　少府监
　　少府监少监【唐制监一人少监二人丞六人宋初置判监事以朝官充元丰更制监少监各一人掌百工伎巧之政令丞主簿各一人所文思院绫锦院染院裁造院文绣院旧置南郊祭噐库监官二人太庙祭器法物库监官二人旌节官二人铸印篆文官二人诸州铸钱监监官各一人并属焉】
　　将作监
　　将作监少监【唐置监一人少监二人丞四人宋初置判监事一人以朝官以上充元丰更制置监少监各一人掌宫室城郭桥梁舟车营缮之事丞主簿各一人所修内司东西八作司竹木务事柴场麦□窑务丹粉所作坊物料库第三界退材场帘箔场南渡后以将作监并归工部后复置】
　　军器监
　　军器监少监【唐制监一人丞二人宋初戎器之职领于三司胄案熙宁六年废胄案乃案唐令置监以从官总判元丰定制始置监少监各一人掌监督缮治兵器什物以给国用丞二人主簿一人所有东西作坊皮角场作坊物料库南渡后置御前军器所以军器监并归工部后复置】
　　都水监
　　都水使者【唐置使者二人丞二人宋初三司河渠案仁宗嘉祐三年始置监一人置局于澶州曰外监元丰中置使者一人掌内外川泽河渠津梁提堰之事丞二人主簿一人元祐中复置外都水使者所有街道司绍兴十年以监归于工部不复置】
　　【臣】等谨按唐六典以国子少府将作军器都水为五监宋元丰始复唐制后复议删并盖六曹二十四司之任既专则自国子监外四监官皆为赘设也至建炎初议废国子监而独不及少府监殆未审乎损益之宜矣
　　司天监
　　司天监少监【唐置司天台监一人少监一人丞一人宋初承唐制监少监各一人掌察天文祥异写造歴书丞主簿各一人春官正夏官正秋官正冬官正灵台郎保章正挈壶正各一人元丰更制罢司天监立太史局秘书省】
　　【臣】等谨按唐武徳中以太史局秘书省后屡有改置元宗天寳元年改太史局为监始不秘书省宋元丰中以太史局属秘书监仍行唐代之制也
　　殿前司
