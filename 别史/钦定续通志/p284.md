<!-- { "loadSidebar": true } -->
　　明世宗嘉靖中祭酒吕柟据开元礼参定视学养老仪注嵗季春之月择吉日行礼有司先奏定三师三少致仕者用徳行年髙一人为三老次一人为五更三品上下年徳髙邵者为羣老并开具致政之老与其孤姓名事状以闻前期一日祭先师孔子遣官行礼如丁祭之仪又设先老位于庙门前至日黎明鼔徴警众设六佾舞生皆至驾出宫至太学制迎三老五更于其第老更具朝服乗安车导从如常仪择史官二人充惇史朝服从之其羣老及致政之老与其孤则有司先戒之宿于太学以俟驾至太学堂上命官释奠于先老礼毕太常卿导帝入御幄易冠服出升御座执大圭协律郎跪俯伏举麾金奏姑洗之均乐止太常卿导三老五更皆杖各二人夹扶惇史执笔以从自西阶升堂帝与揖逊欲拜三老五更去杖摄齐皆稽首逊辞帝不果拜乃揖就坐三老五更皆坐三公授几九卿正履进珍羞及黍稷等帝省之遂设于三老五更前工升歌鹿鸣三终太常卿引帝诣三老座前以大珪授侍臣执酱而馈讫有司以次进珍羞酒食于五更前又设酒食于羣老前太常卿引帝诣酒尊所取爵赞酌酒讫引诣三老座前执爵而酳讫帝即座三老以下皆坐光禄卿进酒帝饮酒三老以下坐食饮酒各三爵笙入三终光禄卿进加酳羮饮酒各三爵间歌三终三老乃论父子君臣长幼之道治政之要五更论亦如之帝俱虚躬聴受惇史録之乃大合六乐羽舞大韶以云门咸池合之干舞大武以大夏大濩合之帝兴冕而总千三老以下皆兴稽首逊辞帝复即座三老以下皆复坐饮酒各三爵乐九变毕太常卿跪奏乐阕致政之老与其孤馆于门外者饮食毕皆入侍制命有司曰养尔老幼母违朕命三老以下趋出赐三老五更袭衣冠帯牢醴防币其余帛衣米肉三老以下序立于庭皆拜三稽首兴分班序立有司奏礼毕驾还宫明日率三老五更以下诣阙表谢
　　【臣】等谨案临雍养老之礼惟后汉时数行之考诸史传明帝以李躬桓为三老五更章帝则以伏恭为三老安帝以李充为三老灵帝以袁逢为三老又鲁丕再为三老周泽数为三老五更杨统仕至光禄大夫为国三老而帝纪自章帝以后不复书岂以为常事而畧之与后惟魏髙贵乡公北魏孝文周武帝尝一行之至唐宋及明虽有天子养老之礼而实未尝行也
　　乡饮酒
　　唐李栖筠为常州刺史行乡饮酒礼登歌降饮人人知劝
　　后唐时左仆射李愚请颁唐六典州县贡士行乡饮酒礼时以其迂濶不用
　　宋制州军贡士之月以礼饮酒以知州军事为主人学事司所在以提举学事为主人其次本州官行上舍生当贡者与州之羣老为众賔是月也防凡学之士及武士习射唐贞观所颁礼惟明州独存太宗淳化中防例行之政和礼局定饮酒登降之节与举酒作乐器用之属并参用辟雍宴贡士仪其有古乐处令用古乐既又以河北转运判官张孝纯言诏诸路州郡每嵗宴贡士于学因讲射礼于是礼官参定射仪髙宗绍兴十三年比部郎中林保乞修定乡饮酒仪徧下郡国于是国子祭酒髙闶草具其仪僎介之位与古制不合诸儒莫解其指宁宗庆元中朱熹以仪礼改定主賔僎介之位其主则州以守县以令位于东南賔以里居年髙及致仕者位于西北僎则州以倅县以丞或簿位东北介以次长位西南三賔以賔之次者司正以众所推服者相及赞以士之熟于礼仪者其日质明主人率賔以下先释菜于先圣先师退各就次以俟肃賔介与众賔既入主人序賔祭酒再拜诣罍洗洗觯至酒尊所酌实觯授执事者至賔席前跪以献賔賔酬主人主人酬介介酬众賔賔主以下各就席坐讫酒再行次沃洗赞者请司正觯致词司正复位主人以下复坐主人兴复至阼阶楣下僎从賔介复至西阶下立三賔至西阶立并南向主人拜賔介以下再拜賔介与众賔先自西出趋主人少立自东出賔介以下立于庠门外之右东向主人立于门外之左西向僎从主人再拜賔介以下皆再拜退明太祖洪武五年诏定乡饮酒仪令有司与学官率士大夫之老者行于学校民间里社亦行之十六年诏颁乡饮酒圗式于天下每嵗正月十五日十月初一日于儒学行之其仪以府州县长吏为主以乡之致仕宫有徳行者为僎择年髙有徳者为賔其次为介其次为三賔又其次为众賔教职为司正赞礼赞引读律皆使能者里中乡饮畧同二十二年定乡饮酒礼以善恶分别三等为坐次凡有过恶之人列于外坐不许杂于善良之中着为令
　　【臣】等谨案古者乡大夫賔贤能州长习射党正正齿位皆行乡饮酒礼明初定集礼賔兴贤能尚用乡饮之礼洪武十六年重颁图式删去此条而賔兴与乡饮判为两事然明时乡饮读律又以善恶分别坐次兼有古者属民读法上贤简恶之遗意诚一时之良法也








　　钦定续通志卷一百十六
<史部,别史类,钦定续通志>
　　钦定四库全书
　　钦定续通志卷一百十七
　　礼畧
　　宾礼
　　三恪二王后
　　唐太宗贞观二年立二王后庙置国官宗天寳八载封后魏孝文十代孙元伯明为韩国公以备三恪初王勃谓王者乘土王世五十数尽千年乘金王世四十九数九百年乘水王世二十数六百年乘木王世三十数八百年乘火王世二十数七百年自黄帝至汉五运适周土复归唐唐当继周汉不可承周隋短祚乃斥魏晋以降非真主正统皆五行沴气遂作唐家千嵗厯至是有崔昌者采勃旧説上五行应运厯请承周汉废周隋为闰李林甫赞佑之集公卿议可否集贤学士卫包起居舎人阎伯璵曰都堂集议之夕四星聚尾天意昭然矣于是下诏以唐承汉黜隋以前帝王废介酅二公尊周汉为二王后以商为三恪十二载杨国忠为右相自称隋宗建议复旧
　　梁太祖开平二年封鸿胪卿李崧莱国公与酅国公为二王后以介国公为三恪
　　晋同梁制髙祖天福四年封李从益为郇国公以奉唐后
　　宋太祖建隆元年正月诏曰封二王之后备三恪之宾所以示子传孙兴灭继绝古先王实用兹道矧予凉徳厯试前朝虽周徳下衰勉从于禅让而虞宾在位岂忘于烝尝其封周帝为郑王以奉周嗣正朔服色一如旧制开寳六年周郑王殂诏辍朝十日帝素服发哀于便殿諡曰恭帝葬顺陵仁宗嘉祐四年著作郎何鬲言本朝受周天下而近代之盛莫如唐愿考求唐周之裔以备二王后事下太常议言唐室世数已逺于经不合惟周则我受禅之所自义不可废宜访求子孙如孔子后衍圣公授一京官爵以公号使专奉庙飨从之诏曰国家受命之元继周而王虽民灵欣戴厯数允集而虞宾将逊徳美丕显顷者推明本始褒及支庶毎遇南郊许奏白身一名充班行恩则厚矣而义未称将上采姚姒之规畧循周汉之典详其世嫡优以公爵异其仕进之路申以土田之锡俾庙寝有奉享祀不辍庻防春秋通三统厚先代之制矣八月封相州兵马都监柴咏为崇义公以奉周祀徽宗重和元年诏周柴氏后已封崇义公复立恭帝后以为宣义郎监周陵庙世世为国二恪【按本纪作三恪此据志改辑】
　　金封辽主延禧为海滨王宋二帝为昬徳公重昬侯【皇统元年改封海滨王为豫王昬徳公为天水郡王重昬侯为天水郡公】其后以辽延禧宋钦宗及伪齐刘豫为三恪
　　元封宋主防为瀛国公
　　明封元顺帝孙迈达哩巴拉为崇礼侯皆不为恪【臣】等谨按存二代之説出于礼郊特牲三恪之説出于左传子产之言葢所以兴灭继绝崇徳象贤皆先王忠厚之意也周世宗本以后侄为郭氏后宋存周后则宜别封郭氏子孙熙宁时司马光尝以为言然卒未改封其亦不能无议者乎
　　军礼
　　天子出征宜造祃并祭所过山川
　　宋太祖建隆元年车驾征泽州遣官告天地宗庙社稷及名山大川帝王名臣陵庙去路十里内者皆令本州以香祭告仍祭佛庙泰山城隍太宗太平兴国五年车驾北征遣官祭告天地于圜丘用特牲太庙社稷用太牢望祭岳渎名山大川于四郊磔风于风伯坛祀师于本坛祷马于马祖坛祭蚩尤祃牙于北郊并用少牢祭北方天王于北郊迎气坛真宗咸平中诏太常礼院定祃仪除地为坛两壝绕以青绳张幄帟置军牙六纛位版祭用刚日牲用太牢以羊豕代其币军牙以白六纛以皂都部署初献副都部署亚献部署三献皆戎服行礼祭毕焚币衅鼓以一牢又择日祭马祖马社辽将出师先告庙乃立三神主祭之曰先帝曰道路曰军旅刑青牛白马以祭天地其祭常依独树无独树即所舎而行之皇帝服介胄祭诸先帝宫庙乃阅兵将行牝牡麃各一为□祭将临敌结马尾祈拜天地而后入下城克敌祭天地以白黒羊班师以所获牡马牛各一祭天地景宗干亨二年十月将南伐祭旗鼓
　　金廵守征伐皆告庙或一室或遍告及原庙并一献礼用祝币太祖伐辽告于天地
　　元宪宗二年命皇弟呼必哩伐大里祃牙西行八年伐宋祃牙于开平东北
　　明亲征礼择日祭告天地宗社皇帝服武弁乘革辂备六军具牲币作乐皆行三献礼仪与大祀同又于国南神祠行祃祭礼凡所过山川岳镇海渎用太牢其次少牢又次特牲若行速止用酒脯祭器笾豆各一前期斋一日皇帝服通天冠绛纱袍省牲视涤祭之日皇帝服武弁行一献礼凯还告祭宗社与出师同太祖洪武元年立旗纛庙九年别建庙于山川坛左以躬祀山川日遣旗手卫官行礼其正祭旗头大将六纛大将五方旗神主宰战船正神金鼓角铳礟之神弓弩飞鎗飞石之神阵前阵后神祗五猖等众凡七位共一坛南向祭物视先农帛七黒二白五瘗毛血望燎与风云雷诸神同祭毕设酒器六于地刺雄鸡六血衅之霜降日祭于教场嵗暮享太庙祭于承天门外后罢霜降之祭成祖永乐中又有神旗之祭专祭火雷之神毎月朔望神机营提督官祭于教场用少牢
　　【臣】等谨按祃者祭始造兵法之人谓黄帝及蚩尤也至后世则变而为旗纛之祭顾恺之祭牙文曰敢告黄帝蚩尤五兵之神则似祭牙即祭黄帝蚩尤宋太平兴国中既祭蚩尤又祃牙则又分而为二而祭蚩尤不名为祃矣明世旗纛庙祭神凡七位祃祭至此益详葢无事而祃者也丘濬谓至所征之地既有其祭则无事之时必有其祠可知然考古者四时田猎有表貉之祭则祃祭一嵗四举不必又有无事之祃矣
　　軷祭
　　宋制凡行幸征伐车驾出京则有軷祭用羝羊一太祖建隆元年车驾征泽潞及州太宗太平兴国四年征河东并用此礼
　　辽将出师立三神主祭之其一为道路
　　明成祖永乐六年车驾北廵軷祭于承天门毎遇亲王来朝之国必设祭于承天门外虽曰门祭实即古人軷行之祀也
　　【臣】等谨案軷行神其祀本在冬祖道之軷则又因事而特祭者也但孟冬祀行在庙门外之西祖道軷祭在国门外为异耳诗言取羝以軷周礼犬人祭祀共犬牲伏瘗亦如之孔颖逹谓天子诸侯礼异天子用犬诸侯用羝自隋唐至宋明天子皆用羝羊
　　田猎
　　唐宗开元十七年十二月校猎渭滨徳宗贞元十一年十二月帝猎苑中戒多杀行三驱之礼劳士而还武宗防昌二年十月帝幸泾阳校猎白鹿原谏议大夫髙少逸等于阁内论校猎太频出城稍逺万防废弛且宜停止帝优劳之
　　后唐庄宗同光三年十二月已邜猎于白沙皇后及太子后宫毕从厯伊阙宿龛涧癸未乃还明宗天成二年十二月畋于东郊
　　晋出帝天福八年【时未改元故仍称天福】十月畋于近郊开运二年三月畋于戚城十二月腊畋于郊
