<!-- { "loadSidebar": true } -->
　　郭祥正字功父太平州当涂人母梦李白而生少有诗声梅尧臣见而叹曰天才如此真太白后身也举进士宁中知武冈县签书保信军节度判官时王安石用事祥正奏乞天下大计专聴安石处画有异议者虽大臣亦当屏黜神宗览而异之一日问安石曰卿识郭祥正乎其才似可用出其章以示安石安石耻为小臣所荐乃言祥正无行不可用祥正闻之遂以殿中丞致仕寻起为通判汀州知端州又弃去隠于县之青山卒米芾字元章吴人也以母侍宣仁后藩邸旧恩补浛光尉【东都事略云补校书郎】歴知雍丘县涟水军入为太常博士知无为军复召为书画学博士赐对便殿上其子友仁所作楚山清晓圗擢礼部贠外郎出知淮阳军卒芾为文奇险不蹈袭前人轨辙特善翰墨沈着飞翥画山水人物自名一家尤工临仿至乱真不可辨精于鉴裁遇古器物书画则极力求取必得乃已王安石尝摘其诗句书扇上苏轼亦喜誉之好洁成癖至不与人同巾器所为多谲异无为州治有巨石状奇丑芾见大喜曰此足以当吾拜具衣冠拜之呼之为兄又不能与世俯仰故从仕数困尝奉诏仿黄庭小楷作周兴嗣千字韵语子友仁字元晖力学嗜古亦善书画世号小米仕至兵部侍郎敷文阁直学士
　　刘诜字应伯福州福清人中进士第歴莆田主簿知庐江县崇宁中为讲议司检讨官进大理丞大晟府典乐诜通音律尝上歴代雅乐因革及宋制作之音又言周官大司乐禁淫声漫声葢孔子所谓放郑声者今燕乐之音失于高急曲调之词至于鄙俚恐不足以召和气宋火德也音尚征征调不可阙臣按古制得正征一调惟陛下裁取徽宗然其言他日禁中出古钟二诏执政召诜按于都堂诜曰此与今太簇大吕声协命取大晟钟扣之果应又曰钟击之无余韵不如石声诗所云依我磬声者言其清而定也复取以合之声益谐歴宗正鸿胪衞尉太常寺少卿纂续因革礼卒诜居母丧尽礼有双芝生墓侧人以为孝感
　　倪涛字巨济广德军人丱角能属文博学强记年十五试太学第一遂擢进士调庐陵尉信阳敎授入为太学正累迁左司贠外郎朝廷议有事燕云大臣心知不可无敢一出口涛独言其非且曰景德以来辽守约不侵边盟誓固在不可渝也天下久平士不习战军储又阙毋轻议以诒后患王黼怒曰君敢沮军事耶于是言者论其鼔唱撰造贬监朝城县酒税再徙茶陵船卒明年金师大入朝廷忆涛言官其一子有云阳集【东都事略作云陵集】传于世
　　李公麟字伯时舒州人第进士歴南康长垣尉泗州录事参军用陆佃荐为中书门下后省删定官又用荐为御史检法官博学好古长于诗多识奇字自夏商以来钟鼎尊彞皆能考定世次辨测款识绍圣末朝廷得玉玺下礼官诸儒议言人人殊公麟曰秦玺用蓝田玉今玉色正青以龙蛇鸟鱼为文着帝王受命之符玉质坚甚非昆吾刀蟾肪不可治真秦李斯所为也议由是定元符三年致仕既归老肆意于岩壑间雅善画自作龙眠山庄圗为世所宝写人物尤工襟度超轶黄庭坚谓其风流不减古人云
　　周邦彦字美成钱塘人疎隽不羁博涉书史元丰初游京师献汴都赋万余言神宗异之命侍臣读于迩英阁召赴政事堂自诸生命为太学正居五岁不迁益尽力于辞章出敎授庐州知溧水县还为国子主簿哲宗召对使诵前赋除秘书省正字累迁宗正少卿兼议礼局检讨以直龙圗阁知河中府徽宗欲使毕礼书复留之逾年知隆德府徙明州入拜秘书监进徽猷阁待制提举大晟府未几知顺昌府徙处州卒赠宣奉大夫邦彦好音乐能自度曲制乐府长短句词韵清蔚于世朱长文字伯原苏州吴县人年未冠举进士乙科以病足不肯试吏筑室乐圃坊著书阅古吴人化其贤长吏至莫不先造请谋政所急公卿荐以自代者众元祐中起敎授于乡召为太学博士迁秘书省正字元符初卒哲宗知其清赙绢百有文三百卷六经皆为辨说又着琴史
　　刘弇字伟明吉州安福人幼警頴日诵万余言登元丰二年进士第继中博学宏词科知嘉州峨嵋县改太学博士元符中有事于南郊弇进南郊大礼赋哲宗览之以为相如子云复出除秘书省正字徽宗即位改著作佐郎实录检讨官以疾卒弇性嗜酒不事拘检为文辞铲剔瑕纇卓荦不凡有龙云集三十卷周必大序其文谓可继欧阳修云






　　钦定续通志卷五百六十二
　　钦定四库全书
　　钦定续通志卷五百六十三
　　文苑传
　　宋【七】
　　陈与义　　　汪藻　　　叶梦得
　　程俱　　　　张嵲　　　　韩驹
　　朱敦儒　　　葛胜仲　　　熊克
　　张即之　　　赵蕃
　　陈与义字去非洛人天资卓伟幼能文登政和三年上舍甲科授开德府敎授累迁太学博士擢符宝郎寻谪监陈留酒税金人入汴高宗南迁遂避乱襄汉转湖湘逾岭峤久之召为兵部贠外郎绍兴元年至行在迁中书舍人兼掌内制拜吏部侍郎寻以徽猷阁直学士知湖州召为给事中駮议详雅又以显谟阁直学士提举江州太平观被召会宰相有不乐与义者复用为中书舍人直学士院六年拜翰林学士知制诰七年参知政事唯师用道德以辅朝廷务尊主威振国纪时丞相赵鼎言人多谓中原有可圗之势宜便进兵帝曰今梓宫与太后渊圣皆未还若不与金议和则无可还之理与义曰若和议成岂不贤于用兵万一无成则用兵必不免帝曰然三月从帝如建康明年扈跸还临安以疾请复以资政殿学士知湖州请闲提举临安洞霄宫卒与义容状俨恪不妄言笑平居虽谦以接物然内刚不可犯荐士于朝退未尝以语人士以是多之尤长于诗体物寓兴清邃纡余尝赋墨梅徽宗嘉赏之以是受知于帝云
