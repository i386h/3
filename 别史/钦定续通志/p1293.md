<!-- { "loadSidebar": true } -->
　　种放字明逺河南洛阳人父诩吏部令吏调补长安主簿放沈黙好学七嵗能属文父尝令举进士放辞以业未成不可妄动每往来嵩华山慨然有山林意未几父卒数兄皆干进独放与母俱隠终南豹林谷结草为庐仅蔽风雨以讲习为业从学者众得束脩以养母母亦乐道薄滋味放得辟谷术嗜酒自号云溪醉侯【东都事畧作云溪醉叟】又号退士所着防书十巻及嗣禹説表孟子上下篇太一祠録人颇称之【按朱子名臣言行録云放闻陈抟之风徃见之抟一日令洒扫庭除曰当有佳客至放作樵夫拜庭下抟挽而上之曰君岂樵者二十年后当得显官名闻天下放曰放以道义来官禄非所闻搏曰君骨相当尔虽晦迹山林恐竟不能安又尝戒放曰子他日不假进取迹动天阙名驰寰海名者古今美器造物者深忌之天地间无完名子名将起必有物败可戒之宋史本传不载】淳化三年陜西转运使宋惟干言其才行诏使召之其母恚曰尝劝汝勿聚徒讲学果为人知不得安处我将弃汝深入穷山矣放称疾不起其母尽取其笔砚焚之与放转居穷僻人迹罕至太宗嘉其节诏京兆赐以缗钱使养母不夺其志有司嵗时存问咸平元年母卒水浆不入口三日庐于墓侧宋湜钱若水王禹偁言其贫不克诏赐钱帛及米四年兵部尚书张齐贤言放孝行纯至可厉风俗简朴退静无谢古人复诏本府遣官诣山以礼发遣赴阙放辞不起明年齐贤出守京兆复条放操行请加旌贲召至阙对崇政殿命坐询以民政边事放曰明王之治爱民而已惟徐而化之余皆谦让不对即日授左司谏直昭文馆御制五言诗宠之赐昭庆坊第一区自是屡得召对六年春再表谢暂归故山诏许其请将行又迁起居舍人命馆阁官宴饯于琼林苑帝赐七言诗三章在席皆赋寻遣使就山抚问图其林泉居处以献优诏趣其入觐放以疾未平为请景徳元年入朝二年擢为右谏议大夫表乞嵩少养疾许之今河南府检校召对资政殿曲宴学士院表乞免都门置饯之礼屡遣中使劳问是冬复还朝三年以兄丧请告归终南复召宴赐诗表求太宗御书及经史音疏悉给焉十月复至帝欲大用之遣内侍任文庆赍诏谕意放上表固辞帝曰放能守分恳让益可嘉也大中祥符元年命判集贤院从封泰山拜给事中二年求归山宴饯于龙图阁命学士即席赋诗制序三年复召赴阙表乞赐告手诏优答作歌赐之乃令京兆府每季遣幕职就山存问四年复入朝从祠汾隂拜工部侍郎放屡至阙下俄复还山人有诒书嘲其出处之迹且劝以弃位居岩谷放不答放终身不娶尤恶嚣杂故京城赐第为择僻处然禄赐既优晚节颇饰舆服于长安广置良田嵗利甚博亦有彊市者遂至争讼门人族属依倚恣横王嗣宗守京兆放尝乗醉慢骂之嗣宗屡遣人责放不法仍条上其事诏工部郎中施防推究防赦恩而止四月求归山又赐宴遣之所居山林细民多纵樵采时诏禁止放遂表徙居嵩山天封观侧遣内侍就兴唐观基起第赐之假逾百日续给其奉然犹往来终南按视田亩每行必给驿乗在道或亲诟驿吏规算粮具之直时议浸薄之尝曲宴令羣臣赋诗杜镐以素不属辞诵北山移文以讥之帝尝语近臣曰放为朕言事甚众但外廷无知者因出所上时议十三篇其目曰议道议徳议刑议器议文武议制度议教化议赏罚议官司议军政议狱讼议征赋议邪正八年十一月乙丑晨兴忽取前后章疏槀悉焚之服道士衣召诸生防饮酒数行而卒讣闻帝甚嗟悼亲制文遣内侍朱允中致祭赠工部尚书録其侄世雍同学究出身
　　万适字纵之陈州宛丘人六七嵗即为诗及长善学问精于道徳经与髙锡族子冕及韩伾交游不求仕进专以著述为务有狂简集雅书志苑雍熙诗经籍擿科讨论淳化中伾任翰林学士因召对帝问曰卿早在嵩阳当时辈流颇有遗逸否伾以适及杨璞田诰为对帝悉召至阙下诏书下而诰卒璞既至对于便殿不愿仕进帝赐以束帛与一子出身遣还故郡适最后至特授慎县主簿适素康强无疾诏下日已病犹勉强赴谢举止山野人皆笑之后数日卒田诰者歴城人好著述聚徒数百人成进士至显达者接踵以故闻于朝宋惟翰许衮皆其弟子也诰著作百余篇于世杨璞字契郑州新郑人善歌诗士大夫多诵与毕士安尤善每乗牛往来郭店自称东野遗民既被召还作归耕赋以见志真宗朝诸陵道出郑州遣使以茶帛赐之后以夀终李渎字长源河南洛阳人淳澹好古博览经史不求仕进家世多聚书画王祐典河中深加礼待自是多闻于时往来中条山中不亲产业所居木石幽胜谈唐以来人物歴歴可聴罕着文前后州将皆厚遇之王旦李宗谔与之世旧每劝其仕渎皆不答真宗祀汾隂孙冕陈尧叟荐之命使召见辞足疾不起遣内侍劳问令长吏歳时存抚明年又遣使存问渎素嗜酒人或勉之答曰扶羸养疾舍此莫可从吾所好以尽余年不亦乐乎天禧三年卒特赠秘书省著作佐郎赐其家帛米命州县常加存恤二税外蠲其羡役
　　魏野字仲先陜州陜县人嗜吟咏不求闻达居州之东郊凿土袤丈曰乐天洞前为草堂弹琴其中好事者多载酒肴从之游啸咏终日前后郡守虽武臣旧相皆所礼遇或亲造诣赵昌言素倨傲特置賔次戒阍吏野至即报野为诗有唐人风格多警防句着草堂集十巻大中祥符初契丹使至尝言本国得其上帙愿求全部诏与之祀汾隂嵗与李渎并被荐遣陜令王希招之野言麋鹿之性顿缨则狂岂可瞻对殿墀仰奉清燕望回过聴许令愚守则畎亩之间永荷帝力诏州县长吏常加存抚又遣使图其所居观之五年复遣内侍存问天禧三年无疾而卒特赠秘书省著作郎赙其家米帛命州县常加存防二税外免其差徭【按东都事畧云野之子闲字云夫喜为诗不乐仕进仁宗嘉其清节赐号清逸处士亦见朱子名臣言行録】
　　邢敦字君雅不知何许人家于雍丘与宋准赵昌言交游甚厚太平兴国初尝举进士不第慨然有隠遯意性介僻不妄交友耽玩经史精于术数工绘画颇嗜酒或游市防过客询以休咎者多不之语里中号邢夫子大中祥符七年真宗幸亳回邑人列上其事王曽为考制度使以名闻诏授许州助教敦让而不受干兴元年无疾而卒
　　林逋字君复杭州钱塘人少孤力学性恬淡好古弗趋荣利家贫衣食不足晏如也初放游江淮间久之归杭州结庐西湖之孤山二十年足不及城市真宗闻其名赐粟帛诏长吏嵗时劳问薛映李及在杭州每造其庐清谈终日而去尝自为墓于其庐侧临终为诗有茂陵他日求遗藁犹喜曽无封禅书之句既卒州为上闻赐諡和靖先生赙粟帛逋善行书喜为诗其词澄淡峭特既就藁随弃之或谓何不録以示后世逋曰吾方晦迹林壑且不欲以诗名一时况后世乎然好事者往往窃记之所尚三百余篇逋尝客临江时李谘方举进士未有知者逋谓人曰此公辅器也及逋卒谘适罢三司使为州守为服缌与其门人之刻遗句内圹中逋不娶无子教兄子宥登进士甲科
　　髙怿字文悦荆南髙季兴四世孙十三嵗能属文通经史百家之书闻种放隠终南山乃筑室豹林谷从放受业放竒之不敢处以弟子行与同时张荛许勃号南山三友防诏举沈沦草泽冦准荐之辞不起景祐中诏録国初侯王后怿推其弟忻得官范雍建京兆府学召怿讲授诸生杜衍尝请赐处士号乃命为大理评事怿固辞仁宗嘉其守号安素处士诏州县嵗时礼遇之给良田五百畆文彦博表其经术该通有髙世之行可以励风俗诏赐第一区嘉祐中就除光禄寺丞复固辞卒有韩退者稷山人亦师事种放母卒负土成坟徒跣终丧去隠嵩山吴遵路石延年论其高节诏赐粟帛号安逸处士以夀终
　　徐复字复之建州人初游京师举进士不中退而学易通流衍卦气法自筮知无禄遂无进取意游学淮浙间数年益通隂阳天文地理遁甲占射诗家之説偶聴其乡人林鸿范説诗之所以用于乐者忽若有得因以声器求之遂悟大乐于七音十二律清浊次序及钟磬侈弇匏竹髙下制度皆洞达防胡瑗作钟磬大变古法复笑曰圣人寓器以声今不先求其声而更其器其可用乎果如其言范仲淹过润州见复问曰今以衍卦占之边境无变异乎复占西方当用兵推其月日后无少差庆厯初与布衣郭京俱召见帝问天时人事复对曰以京房易卦推之今年所配年月日时当小过也刚失位而不中宜在彊君徳帝又问明年主何卦复曰乾卦用事命为大理评事固以疾辞乃赐号冲晦处士补其子发试秘书省校书郎复性髙洁而处世未尝自异后居杭州十数年卒郭京者少任侠不事家产好言兵范仲淹滕宗谅数荐之故与复同召焉【按宋史此下有孔旼传今改入孔氏后裔传】何羣字通夫果州西充人嗜古学喜激论议虽业进士非其好也庆厯中石介在太学四方诸生来学者数千人羣亦自蜀至方防讲介曰生等知何羣乎羣日思为仁义而已不知饥寒之切已也众皆注仰之介因馆羣于其家使弟子推为学长羣愈自克厉著书数十篇与人言未尝下意曲从同舎目羣为白衣御史羣尝上书言三代取士皆举于乡里而先行义后世专以文辞就文辞中害道者莫甚于赋请罢去介赞美其説防谏官御史亦言以赋取士无益治道下两制议皆以为进士科始隋歴唐数百年将相多出此不为不得人且祖宗行之已久不可废也羣闻其説不行乃取平生所为赋八百余篇焚之讲官视羣赋既多且工以为不情摈出太学羣径归遂不复举进士嘉祐中龙图阁直学士何剡表其行义赐号安逸处士羣卒后赵抃守益州奏羣遗藁有益时政愿诏果州録上之寝不下













　　钦定续通志巻五百六十九
　　钦定四库全书
　　钦定续通志巻五百七十
　　隐逸
　　宋【二】
　　王樵　　　　张愈　　　　黄晞
　　周啓明　　　代渊　　　　陈烈
　　孙侔　　　　刘易　　　　姜潜
　　连庶　　　　章詧　　　　俞汝尚
　　阳孝本　　　邓孝甫　　　宇文之邵
　　吴瑛　　　　张　　　　松江渔翁
　　杜生　　　　顺昌山人　　南安翁
　　王樵字肩望淄州淄川人居梓桐山博通羣书不治章句尤善考易与贾同李冠齐名学者多从之咸平中辽骑渡河举家被掠樵即挺身入辽访父母累年不获还东山刻木招魂以葬立祠画像事之如生北望叹曰身世如此自比于人可乎遂与俗絶自称赘世翁唯以论兵击劎为事一驴负装徒歩千里晩年屡游塞下画防干何承矩耿望求灭辽复雠不用乃于城东南隅累磗自环谓之茧室铭其门曰天生王樵薄命寡智材不济时道号赘世生而为室以备不虞死则藏形不虞乃备病革入室自掩户卒治平末职方郎中向宗道知淄州为作祠堂刻石以记之
　　张愈【按东都事略作张俞】字少愚益州郫人屡举不第寳元初上书言边事诏除试秘书省校书郎愈请授其父显忠而隐于家文彦博治蜀为置青城山杜光庭故居以处之丁内艰盐酪不入口再朞植所持柳杖于墓忽生枝叶后合抱六召不应喜奕棋乐山水遇有兴虽数千里辄尽室徃遂浮湘沅观浙江升罗浮入九疑买石载鹤以归杜门著书未就卒【按东都事略云有文集三十巻宋史不载】妻蒲氏名芝贤而有文为之诔
　　黄晞字景防建安人少通经聚书数千巻学者多从之游自号赘隅子着歔欷琐防论十巻以谓赘隅者枿物之名歔欷者叹声琐防者述辞也石介在太学遣诸生以礼聘召晞走匿隣家不出枢宻使韩琦表荐之以为太学助教致仕卒
