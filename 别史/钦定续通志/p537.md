<!-- { "loadSidebar": true } -->
　　宗楚客字叔敖其先南阳人曾祖丕后梁南农太守梁亡入隋居河东之汾隂故为蒲州人父岌仕魏王泰府与谢偃等撰括地志楚客武后从姊子及进士第累迁户部侍郎兄秦客垂拱中劝武后革命进为内史而弟晋卿典羽林兵后兄弟并坐奸赃流岭外岁余秦客死而楚客等还俄检校夏官侍郎同凤阁鸾台平章事与武懿宗不协会赐将作材营第僭侈过度为懿宗所劾自文昌左丞贬播州司马晋卿流峯州稍为豫州长史迁少府少监岐陜二州刺史久之复以夏官侍郎同凤阁鸾台平章事坐聘邵王妓贬原州都督神龙初为太仆卿郢国公武三思引为兵部尚书以晋卿为将作大匠节愍太子被杀以其首祭三思等柩楚客请之也俄同中书门下三品韦后安乐公主亲赖之与纪处讷为党世号宗纪景龙二年诏突厥娑葛为金河郡王而其部阙啜忠节赂楚客等罢之娑葛怨将兵患边监察御史崔琬廷奏楚客处讷专威福有无君心纳境外交为国取怨晋卿専徇赃私骄恣跋扈并请收付狱三司推鞫故事大臣为御史对仗弹劾必趋出立朝堂待罪楚客乃厉色大言性忠鲠为琬诬诋中宗不能穷也诏琬与楚客处讷约兄弟两解之故世谓帝为和事天子寻迁中书令韦氏败与晋卿同诛楚客性明达武后时降突厥沓实力吐敦者部落在平夏会边书至言吐敦反楚客为兵部员外郎后召问方略对曰吐敦者臣昔与之言其为人忠义和厚且国家与有恩必不反其兄之子黙子者狡悍与吐敦不和今言叛疑黙子为之然无能为俄而夏州表黙子劫部落北奔为州兵及吐敦所擒后张仁亶请筑三城议者或不同独楚客言万世利也然冒于权利干进不止尝密语其党曰始吾在卑位尤爱宰相及居之又思天子南面一日足矣虽外附韦氏而内畜逆谋故卒以败晋卿虽不学然性倜傥垂拱后武后任之宫苑闲廐内外众作无不总开中岳造明堂铸九鼎有力焉
　　纪处讷者秦州上邽人其妻武三思妇之姊纵使通三思繇是款昵进为太府卿神龙元年夏大旱谷价腾踊中宗召问所以救人者三思知之隂讽太史迦叶志忠奏是夜摄提入太微近帝坐此天子与大臣接有纳忠之符帝信之下诏襃美赐处纳衣一副防六十段与楚客并同三品进侍中后伏诛
　　祝钦明字文思京兆始平人父綝字叔良少通经颇著书质诸家疑异门人张后既显宦荐于朝诏对策高第终无极尉钦明擢明经为东台典仪永淳天授间又中英才杰出业奥六经等科拜著作郎为太子率更令中宗在东宫钦明兼侍读授太子经兼文馆学士中宗复位擢国子祭酒同中书门下三品进礼部尚书封鲁国公食实封戸三百桓彦范崔晖袁恕己敬晖等皆从受周官大义朝廷尊之以匿亲忌日为御史中丞萧至忠所劾贬申州刺史入为国子祭酒景龙三年天子将郊钦明与国子司业郭山恽隂迎韦后意谬立议曰周官天神曰祀地祗曰祭宗庙曰享大宗伯曰凡大祭祀王后不预则摄而荐豆笾彻追师掌后首服以待祭祀内司服掌后六服祭祀则供又九嫔凡大祭祀后祼献则赞瑶爵然则后当助天子祀天神祭地祗明矣郑称阙狄后助王祭羣小祀之服小祀尚助况天地哉阙狄之上犹有两服一袆衣二揺狄三阙狄阙狄既助祭小祀知揺狄助祭中祀袆衣助祭大祀郑举一隅故不委说且周礼正文凡大祭祀不専言宗庙故云凡也世妇职但云诏王之礼事亦不専言宗庙又春秋外传云禘郊天子亲射其牛王后亲舂其粢祭统曰祭也者必夫妇亲之所以备内外之官哀公问孔子曰冕而亲迎不已重乎答曰合二姓之好以继先圣之后以为天地宗庙社稷主君何为已重焉则知后宜助祭臣请因经谊制仪典帝颇以为疑召礼官质问于是太常博士唐绍蒋钦绪对钦明所引皆宗庙礼非祭天地者周隋而上无皇后助祭事帝令宰相参订绍钦绪又引博士彭景直共议曰周官所云祀祭享皆互言典瑞两圭有邸以祀地则地亦称祀司凡筵设祀先王之昨席则宗庙亦称祀内宗掌宗庙祭祀此又非独天称祀地称祭也传曰圣人为能飨帝春秋祭祀以时思之皆互言也据此则钦明所执天曰祀地曰祭庙曰享未得为定明矣又周礼凡言大祭祀者祭天地宗庙之总名不独天地为大祭也爵人大祭祀与量人受举斚之卒爵尸与斚皆宗庙之事九嫔职大祭祀后祼献则赞瑶爵祭天无祼亦无琮爵此乃宗庙称大祭祀之明文钦明所执大祭祀即为祭天地未得为定明矣钦明据大宗伯之职以谓后有祭天地之礼按经凡祀大神祭大祗享大若王不与祭祀则摄位此已上一凡兼言王祭天地宗庙之事下文云凡大祭祀王后不与则摄而荐豆笾彻此一凡直是后祭宗庙之事为嫌后有祭天地之疑故重起后凡以别之耳此是本经科断明白且内宗外宗所掌皆佐王后庙荐无佐祭天地语有如助祭天地谁当赞佐者是则摄荐为宗庙明甚内司服掌后祭服无祭天服三礼义宗云后不助祭天地五岳故无其服又言后有五辂以重翟从祭先王先公以厌翟从飨诸侯以安车朝夕见王以翟车采桑以辇车游宴按此后无祭天车明甚歴代史籍郊天祭地代有其礼并不见皇后助祭之事请稽古志遵旧典时左仆射韦巨源更傅钦明议帝果用其言以皇后为亚献取大臣李峤等女为斋娘奉豆笾礼成诏斋娘有夫者悉进官初后属婚上食禁中帝与羣臣宴钦明自言能八风舞帝许之钦明体肥丑据地揺头睆目左右顾眄帝大笑吏部侍郎卢藏用叹曰是举五经扫地矣景云初侍御史倪若水劾奏钦明山恽等腐儒无行以谄佞乱常改作使曲台之礼圜邱之制百王所传一朝堕放今圣德中兴不宜使小人在朝请斥远之以肃周行乃贬钦明饶州刺史山恽括州刺史钦明于五经为该淹自见坐不孝免无以澡袚乃阿附韦氏图再用又坐是见逐诸儒共羞之后徙洪州都督入为崇文馆学士卒
　　山恽者河东人善治礼景龙中累迁国子司业帝昵宴近臣及修文学士诏徧为伎工部尚书张锡为淡容娘舞将作大匠宗晋卿为浑脱舞左衞将军张洽为黄麞舞给事中李行言歌驾车西河曲余臣各有所陈皆鄙黩而山恽奏无所习惟知诵诗乃诵鹿鸣蟋蟀二篇未毕中书令李峤以其近规讽止之帝嘉其直下诏襃答赐服一称其后与钦明僻论阿世不能终其守久之复拜国子司业
　　萧至忠沂州丞人曾祖德言为秘书少监【按新书云祖德言非也据宰相世系表至忠为德言曾孙旧书亦正作曾孙】至忠少与友期诸路会雨雪人引避至忠曰宁有与人期可以失信卒友至乃去众叹服仕为伊阙洛阳尉迁监察御史劾奏凤阁侍郎苏味道赃贪超拜吏部员外郎至忠长击断誉闻当时中宗神龙初为御史中丞始至忠为御史而李承嘉为大夫尝让诸御史曰弹事有不咨大夫可乎众不敢对至忠独曰故事台无长官御史天子耳目也其所请奏当专达若大夫许而后论即劾大夫者又谁白哉承嘉慙至是承嘉为户部尚书至忠劾祝钦明窦希玠与承嘉等罪百僚震悚迁吏部侍郎犹兼中丞节愍太子以兵诛武三思而败宗楚客等讽侍御史冉祖雍上变言相王与太子谋帝欲按之至忠泣曰往者天后欲以相王为太子而王不食累日独请迎陛下其让德天下莫不闻陛下贵为天子不能容一弟受人罗织耶窃为陛下不取帝纳其言止寻授中书侍郎同中书门下平章事上疏陈时政曰求治之道首于用贤茍非其才则官旷官旷则事废事废则人残歴代所以陵迟者此也今授职用人多因贵要为粉饰上下相防茍得是竞夫官爵公器也恩幸私惠也金帛富之梁肉食之以存私泽可也若公器而私用之则公义不行而劳人解体私谒开而正言塞日朘月稍卒见凋今列位已广冗员复倍台阁之内朱紫充满官秩益轻恩赏弥数才者不用用者不才又宰相要官子弟竝罕才艺而更相诿托列试荣班臣愿陛下爱惜爵赏官无虚授进大雅于枢近退小人于闲左使政令惟一私不害公则天下幸甚且贞观故事宰相子弟多居外职非直抑彊宗亦以择贤才尔请自宰相已下及诸司长官子弟竝授外官共宁百姓表里相统帝不纳俄为侍中中书令时楚客怀奸植党而韦巨源杨再思李峤务自安无所弼正至忠介其间独不诡随时望翕然归重帝亦曰宰相中至忠最怜我韦后尝为其弟洵与至忠殇女冥婚至忠又以女妻后舅崔从礼子无诐两家合礼帝主萧后主崔时谓天子嫁女皇后娶妇唐隆元年以后党应坐而太平公主为言出为晋州刺史治有名黙啜遣大臣来朝见至忠风采逡巡畏俯谓人曰是宜相天子何乃居外乎太平寖用事至忠乃自附纳且丐还主以至忠子任千牛死韦氏难意其怨望能助己即请于帝拜刑部尚书复为中书令封酂国公乃参主逆谋先天二年主败至忠遁入南山数日捕诛之籍其家至忠始在朝有风望容止闲敏见推为名臣外方直紏擿不法而内无守观时轻重而去就之始为御史桓彦范等颇引重五王失政更因武三思得中丞附安乐公主为宰相及韦氏败遽发韦洵垄持其女柩归后依太平复当国尝出主第遇宋璟璟戏曰非所望于萧傅至忠曰善乎宋生之言然不自返也娣嫁蒋钦绪钦绪每戒之至忠不听叹曰九世卿族一举而灭之可哀也已不喜接宾客以简俭自髙故生平奉赐无所遗施及籍没珍寳不可计然宗贤其为人后得源乾曜亟用之谓髙力士曰若知吾进乾曜遽乎吾以其貌言似萧至忠力士曰彼不尝负陛下乎帝曰至忠诚国器但晚谬尔弟元嘉工部侍郎广微工部员外郎
　　卢藏用字子潜幽州范阳人父璥魏州长史号才吏藏用能属文举进士不得调与兄徴明偕隠终南少室二山学练气辟谷术长安中诏授左拾遗武后作兴泰宫于万安山上疏谏曰陛下离宫别观固多矣又穷人力以事土木臣恐议者以陛下为不爱人而奉已也且顷岁谷虽颇登而百姓未有储畜陛下东巡西幸讫靡休息斤斧之役岁月不空不因此时施德布化而又广宫苑臣恐下未易堪今左右近臣以谀意为忠犯忤为患至令陛下不知百姓失业百姓亦不知左右伤陛下之仁也忠臣不避诛震以纳君于仁明主不恶切诋以趋名于后乞下臣此章与执事者共议可否不从姚元崇持节灵武道奏为管记还应县令举甲科为济阳令神龙中累擢中书舎人数纠駮伪官歴吏部黄门侍郎修文馆学士坐亲累降工部侍郎进尚书右丞附太平公主主诛宗欲捕斩藏用顾未执政意解乃流新州或告谋反推无状流驩州会交趾叛藏用有捍御劳改昭州司户参军迁黔州长史判都督事卒于始兴藏用善蓍龟九宫术工草大小篆八分善琴奕士贵其多能尝以俗徇隂阳多拘畏乖至理乃为折滞论以畅其方世谓知言少与陈子昂赵贞固友善二人前死藏用抚其孤有恩人称能终始交始隠山中时有意当世人目为随驾隠士晚乃狥权利务为骄纵素节尽矣司马承祯尝召至阙下将还山藏用指终南曰此中大有佳处承祯徐曰以仆视之仕宦之捷径耳藏用慙无子弟若虚多才博物陇西辛怡谏为职方有获异鼠者豹首虎臆大如拳怡谏谓之鼮鼠而赋之若虚曰非也此许慎所谓鼨鼠豹文而形小一坐惊服终起居郎集贤院学士
