<!-- { "loadSidebar": true } -->
　　六年春正月丁夘敕福建两广云南甘肃四川军官致仕还家官给驿如民官例癸酉特授同知徽政院事超尔达尔罕金紫光禄大夫太尉己夘广东南恩新川猺贼龙郎庚等为冦命江西行省发兵捕之帝御嘉禧殿谓扎尔古齐玛鲁曰扎尔古齐人命所击其详阅狱辞事无大小必谋诸同僚疑不能决者与省台臣集议以闻二月丁亥朔日有食之改释奠于中丁祀社稷于中戊禜星于回囘司天台丁酉云南阇里爱俄永昌蒲蛮阿八刺等并为冦命云南省从宜勦捕乙巳敕诸司不由中书奏官辄署事者悉罢之特授僧从吉祥荣禄大夫大司空加荣禄大夫大司徒僧文吉祥开府仪同三司三月丁巳以天寿节释重囚一人辛酉以御史中丞托克托呼为御史大夫谕之曰御史大夫职任至重以卿勲旧之裔故特授汝当思乃祖乃父忠勤王室仍以古名臣为法否则将坠汝家声负朕委任之意矣丙寅特授翰林学士承防巴尔斯布哈开府仪同三司大司徒己巳敕诸王驸马宗姻诸事依旧制领于内八府官勿径移文中书封诸王伊噜特穆尔为恩王夏四月壬辰中书省臣言云南土官病故子侄兄弟袭之无则妻承夫职逺方蛮夷顽犷难制必任土人可以集事今或阙员宜从本俗权职以行从之丙申命京师诸司官吏运粮输上都兴和赈济防古饥民庚子车驾如上都以特们徳尔为太子太师内外监察御史四十余人劾其逞私蠧政难居师保之任不聴诸王格藏薨五月丙子加安南国王陈益稷仪同三司六月癸巳以米五千石赈大长公主所隶贫民丁丑以济宁等路水遣官阅视其民乏食者赈之仍禁酒开河泊禁秋七月丙辰来安路总管岑世兴叛据唐兴州赐玺书招谕之甲戍皇姊大长公主僧格喇实作佛事释全宁府重囚二十七人敕按问全宁守臣阿从不法仍追所释囚还狱八月甲申以河东山西道宣慰使张思明为中书参知政事甲午以授皇太子玉册告祭于南郊庚子车驾还大都丁未告祭于太庙闰月甲子浚防通河壬申以太傅御史大夫布呼为太师癸酉敕诸司有受命不之官及避繁剧托故去职者夺其宣敕九月甲申以徽政使托廸为太傅参议中书省事竒彻为参知政事癸巳以作佛事释大辟囚七人流以下囚六人戊戍増海漕十万石癸夘御史台臣言比者官以幸求罪以赂免乞凡内外官非勲旧有资望者不许骤升诸犯赃罪已欵伏及当鞫而幸免者悉付原问官以竟其罪其贪汚受刑夺职不叙者夤缘近侍出入内庭觊幸名爵宜斥逐之帝皆纳其言浚镇江练湖冬十月乙夘中书省臣言白云宗总摄沈明仁强夺民田二万顷诳诱愚俗十万人私赂近侍妄受名爵已奉防追夺请汰其徒还所夺民田其诸不法事宜令覈问有防朕知沈明仁奸恶其严鞫之辛酉以扎尔古齐特穆尔布哈为御史大夫丙子以皇太子受玉册诏天下己夘浚通惠河十一月辛夘木邦路带邦为冦敕云南省招捕之乙巳【按辛夘庚子间不应有乙巳日非癸巳即乙未之讹无可据改姑仍其旧】以秘书卿沙木斯鼎为大司徒庚子敕晋王部贫民二千居青海屯田帝谕台臣曰有国家者以民为本比闻百姓疾苦衔寃者众其令监察御史亷访司审察以闻十二月壬戌命皇太子参决国政封宋儒周惇颐为道国公己巳复吏人出身旧制其犯赃者止从七品壬申平章政事王毅以亲老辞职从之仍赐其父币帛癸酉是夜风雪甚寒帝谓侍臣曰朕与卿等居暖室宗戚昆弟逺戍边陲曷胜其苦嵗赐币帛可不遍及耶敕上都大都冬夏设食于路以食饥者
　　七年春正月辛巳朔日有食之帝斋居损膳辍朝贺辛夘江浙行省承相赫噜言白云僧沈明仁擅度僧四千八百余人获钞四万余锭既已辞伏今遣其徒沈崇胜潜赴京师行贿求援请逮赴江浙并治其罪从之丁酉帝不豫辛丑崩于光天宫年三十六諡曰圣文钦孝皇帝庙号仁宗国语曰布延图皇帝
　　仁宗皇庆二年延祐七年凡九年













　　钦定续通志卷六十四
<史部,别史类,钦定续通志>
　　钦定四库全书
　　钦定续通志卷六十五
　　元纪【九】
　　英宗
