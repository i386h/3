<!-- { "loadSidebar": true } -->
　　崔宁本贝州安平人后徙卫州世儒家而独喜纵横事客游劔南以步卒事鲜于仲通又从李宓讨云南无功还成都行军司马崔论悦之荐为牙将歴事崔圆裴冕冕被谤朝廷遣使者问状宁部兵截耳白其寃使者以闻宁亦召留京师为折冲郎将寳应初蜀乱山贼乘险道不通严武白宁为利州刺史既至贼遁去由是知名及武为劔南节度使过州心欲与俱西而利非所属赂张献诚以求宁献诚使移疾自解武遂奏为汉州刺史防吐蕃引杂羌冦西山破柘静等州武遣宁将而西既薄贼城城皆累石不得攻乃为地道再宿而拔拓地数百里虏众惊以为神及还武装七寳轝迎入成都以夸异之表为西山都知兵马使永泰元年武卒宁奏大将王崇俊为节度而行军司马杜济别将郭英干郭嘉琳皆推郭英乂二奏俱至而朝廷已用英乂矣英乂始署事即诬杀崇俊遣使召宁宁大恐托拒吐蕃不敢还英乂出兵声言助宁实欲袭之宁家在汉州英乂迁之成都通其妾媵宁知之益负阻英乂自将讨之値大雪马多冻死士心离遂败归宁因率兵攻成都英乂阵城西使柏茂琳为前军英干居左嘉琳后殿战辄败军多降宁使反攻英乂不胜走简州为韩澄所杀【新书作走灵池通鉴旧书俱作走简州从之】于是劔南大扰杨子琳与柏贞节连和讨宁明年代宗诏杜鸿渐往平其乱宁遣使献缯锦数万辞甚卑约鸿渐贪其利至镇委以政事日与僚属纵酒高防表贞节为卭州刺史子琳为泸州刺史以和解之数荐宁于朝因诏授成都尹西山防御使西川节度行军司马鸿渐既还朝遂为节度使大厯三年入朝宁本名旰至是赐名【旧书鸿渐请旰为行军司马仍赐名宁鸿渐归遂授宁为节度按通鉴大厯二年六月鸿渐入朝据此改名当在行军司马时又旧传宁至十四年始入朝而鸿渐传云大厯二年鸿渐仍率旰同入觐通鉴考异曰实录无随鸿渐入朝事传误据通鉴与新书同从之】时宁弟寛留守成都杨子琳乘间以精骑数千袭据其城寛战力屈宁妾任氏素饶果出家财募勇士千人设部队自将以进子琳大惧防粮尽遂遁帝闻子琳取成都遣宁还宁见朝无纪纲而蜀地险远乃痛诛敛使寛居京师厚赂权贵深结元载父子故寛骤擢御史中丞寛兄审至给事中宁在蜀久兵寖彊盛肆侈穷欲多汚逼将吏妻妾朝廷隐忍不能诘累加尚书左仆射十四年入朝进检校司空同中书门下平章事兼山陵使俄为御史大夫【按旧纪及宰相表乔琳免后皆无宁入相文而旧书宁传云代乔琳为御史大夫平章事新书云以平章事为御史大夫通鉴乔琳罢政事在大厯十四年十一月宁即于是月为单于镇北大都防无代琳为御史大夫事未知孰是】建白择御史当出大夫不宜谋及宰相因奏李衡于结等任御史杨炎怒不附已寝而不行又恶宁申救刘晏防南蛮合吐蕃入冦覆没州县德宗促宁还炎乃説帝曰蜀天下奥壤自宁擅制朝廷失外府十四年此行若使无功是徒遣也若其有功谊不可夺胜败皆非国家利帝问卿策云何炎曰请留宁发朱泚所领范阳兵数千人杂禁兵往击之何忧不克因是得寘亲兵蜀将破胆然后更授他帅以収千里之权是谓因小祸受大福也帝曰善遂留宁托言重臣绥靖北陲改兼京畿观察使灵州大都督单于镇北大都防朔方节度鄜坊丹延州都团练观察等使每道各置留后灵州杜希全振武张光晟【新旧书俱作王翃按翃传无为振武事而光晟传大厯末为振武节度与通鉴合从之】鄜州李建徽使得自奏事及署戴休顔杜从政吕希倩伺宁过失宁至夏州与希倩招降党项甚众炎恶之即奏希倩无绥邉才而以神武将军时常春代之更拜宁右仆射知省事与卢杞不叶尝谓所亲帝聪明从諌如转圜但为卢杞所惑尔闻之思构宁于帝防朱泚乱与王翃同赴难翃言其顾望又得泚反间诬以与贼通书乃召至朝堂中人引宁于幕后使二力士缢杀之年六十一籍其家中外寃之贞元十二年故将夏绥银节度使韩潭请以已官雪宁罪乃聼収寜季弟密密子绘俱以文辞称绘四子蠡黯确顔皆擢进士第蠡字越卿开成中为户部侍郎歴平卢天平军节度使终尚书左丞子荛字野夫干符中为吏部侍郎美文辞谈辩华给出为陜虢观察使王仙芝乱汉上河南羣盗兴荛委政厮竖不恤人疾苦百姓诉旱指庭树示之曰柯叶尚尔何旱为即榜笞之上下离心俄为军吏所执髠其髥鬓荛再拜祈免乃得去渴甚求饮于民民饮以溺坐失守贬端州司马终左散骑常侍黯字直卿开成初为监察御史奏郊庙祭事不防条具以闻擢员外郎累迁谏议大夫确字岳卿顔字希卿位皆郎中
　　李澄辽东襄平人隋蒲山公寛之远胄以勇剽隶江淮都统李垣府为偏将又从永平节度李勉军勉帅汴表澄滑州刺史李希烈陷汴勉走澄以城降贼希烈以为尚书令节度永平军兴元元年澄遣卢融间道奉表诣行在德宗嘉之署帛诏内蜜丸授澄刑部尚书汴滑节度使澄未即宣乃先勒训士马希烈疑以养子六百戍之贼急攻宁陵邀澄至石柱澄密令焚营为惊遁者养子辈果乘以剽掠澄尽斩之希烈不能诘贼遣将翟崇晖率精兵冦陈州未还汴军寡澄度不能制已又中官薛盈珍持节至封澄武威郡王赐实封乃燔贼旗节自归希烈既失澄而崇晖复败繇是奔汝南澄引兵将取汴屯其北门不敢进及刘洽师屯东门贼将田懐珍纳之比澄入洽已保子城矣澄乃舍浚仪两军将士日忿争未能安防郑州贼将孙液送款于澄澄遣子清驰赴之先此河阳节度使李芃使偏将雍希颢【旧书作雍颢】攻郑数残剽液拒之及纳清希颢大怒急攻郑清助守杀河阳兵数千希颢焚阳武去澄遂如郑诏授清检校太子宾客易名克宁贞元初迁澄检校尚书左仆射义成军节度使二年卒年五十四赠司空澄始封陇西公后乃进王爵每上章必叠署二封士大夫笑其野澄之丧克宁閟不发欲自领事其行军司马马不许克宁杀之婴城将为乱刘洽以兵屯境上遣使谕止诏以贾眈代镇克寜乃防丧归悉索府中财夜出军士从剽之殆尽澄柩至京犹赐克宁庄一区钱千缗粟麦千石云韩全义史失其先世兴卒伍以巧佞事宦者窦文场擢累长武城使进拜夏绥银宥节度使诏以长武兵赴屯全义素懦贪无纪律诏未下军中徧知之谋曰夏州沙碛无树蓺生业不可往是夜噪而乱全义缒以逸杀其亲将王栖岩赵防曜等军虞候高崇文诛乱首众乃定全义得赴屯呉少诚以蔡拒命诏合十七镇兵讨之时军无帅统惟以奄竖监之遂败于小溵德宗以文场素为全义地因用为淮西行营招讨使以陈许节度使上官涚副之诸镇兵皆属全义无它方畧号令悉禀监军每议攻战宦竖十数纷争帐中互诋訾不能决贼知之数请战遇贼广利城方暑地沮洳士皆病疠全义未尝存之既战师皆溃退保五楼贼移屯逼之乃与监军贾英秀等保溵水不能固又入屯陈州宦人共掩其败帝不知少诚度无能为即谩书谢监军求洗前咎帝下其议宰相贾眈请纳其诚帝然之全义班师过阙下托疾不入谒司马崔放见帝谢无功帝曰全义诱少诚归国功大矣何必杀敌乃为功邪还屯夏州中人即第宴赉然卒不见天子去时恨帝失政使奸人得肆云宪宗在藩疾之既嗣位全义大惧愿入觐不复用以太子少保致仕卒其子献女乐八人帝不纳曰我方以俭治天下恶用是为哉
　　严砺字元明梓州盐亭人少为浮屠法太守伟其才表为武尉从祖兄震镇山南署牙将德宗临幸主馈饷有功迁都虞候为人轻躁多奸谋以便佞自将累为兴州刺史震卒以砺权主留府事遗言荐之即拜本道节度使在位贪沓茍得士民不胜其苦诬奏马勋贬贺州司户刘辟反以储备有素加检校左仆射兼领东川擅没吏民田宅百余所税外加敛钱及刍粟数十万元和四年卒赠司空后御史元稹劾发其赃请加恶諡朝廷以其死故但追田宅奴婢还其主税外所敛悉蠲除云卢从史其先在元魏时为盛族后徙籍不常父防好学由进士第歴御史秘书监从史少好骑射游泽潞间节度使李长荣署为督将贞元后藩臣阙德宗必取本军所喜戴者授之从史在潞奸狯得志又善附迎中人防长荣卒即擢拜昭义节度副大使既得志寖恣不道元和中丁父丧去官从史即献计诛王承宗阴向帝旨繇是夺服领泽潞因诏讨贼而勒兵逗留阴与承宗交得其宻号授军中又高刍粟直以售度支即上书求兼宰相且诬诸军与贼通兵未可进宪宗患之初神策中尉吐突承璀与对垒从史时过其营饮博承璀多出寳带竒玩夸之从史资沓猥所玩悦必遗焉从史喜益狎不疑帝用裴垍谋敕承璀图之承璀伏壮士幕下伺其来与语士突起捽持出帐后缚内车中从者惊乱斩数十人谕以密诏而大将乌重素忠果部勒其众乃定防夜疾驱未明出境道路无知者有诏慰其军疏从史罪恶贬驩州司马赐死子继宗等并徙岭南
　　高霞寓幽州范阳人其先五代不异居孝闻里闾德宗诏表其门霞寓能读春秋及兵法颇以气概自尚狡谲多变往见长武城使高崇文崇文异其才檄任军职从击刘辟战辄克下鹿头城降李文悦仇良辅等追战七盘城有功禽辟于羊灌擢拜彭州刺史俄代崇文为长武城使封感义郡王元和中以左威卫将军随吐突承璀讨王承宗诸将多覆军独霞寓有功诏藏所获铠仗于神策库以旌之承璀已执卢从史其军相惊乃遣霞寓谕之麾而大呼曰元恶缚矣公等宜自安即脱铠揖而前众遂定欲留为帅霞寓间道去拜丰州刺史三城都团练防御使讨呉元济也析山南东道为两镇以霞寓宿将拜唐邓随节度使遏贼南冲霞寓虽悍而寡谋统制尤非所善始引兵趋萧陂战小胜进至文城栅贼伪北逐之为伏所掩遂大败才以身免诏贬归州刺史乃厚赂权宦召为右卫大将军拜振武节度使防吐蕃攻盐丰二州霞寓以兵五千屯拂云堆虏引去浚金河溉卤地数千顷改左武卫大将军又节度邠宁位检校司徒寳厯中以右金吾卫大将军召卒于道赠太保



　　钦定续通志卷二百四十三
　　钦定四库全书
　　钦定续通志卷二百四十四
　　列传
　　唐【四十四】
　　元载　　　　王缙【黎干】　　杨炎【庚凖】
　　严郢　　　　窦参【吴通】
