<!-- { "loadSidebar": true } -->
　　王武俊字元英本出契丹怒皆部父路俱开元中与饶乐府都督李诗等五千帐降入居蓟武俊甫十五善骑射与张孝忠齐名李寳臣帐下为禆将寳应初王师入井陉武俊谓寳臣曰以寡敌众曲遇直战则离守则溃鋭师逺鬭庸可御乎寳臣遂以恒定等五州自归共平余贼武俊谋也奏兼御史中丞封维川郡王子士真亦沈悍有断寳臣倚爱以女妻之寳臣以疑杀许崇俊等士真密结左右故武俊免于难惟岳拒命或言武俊有他志武俊知之出入导从才一二未尝接賔客惟岳虽内疑然见其屈损又惜善鬭未忍杀康日知以赵州降惟岳谋伐之皆曰武俊故心膂先君命佐大夫士真又女弟壻今事急宜去猜嫌任之乃遣与衞常宁将兵往因谋执惟岳而日知亦遣人邀説以祸福武俊乃还兵使人谓惟岳曰大夫与齐魏同恶今魏已败齐为赵州所限幽州兵近在定三军且救死诏召大夫宜亟归惟岳惶遽出遂缢即遣其属孟华奏天子华辩对称防徳宗擢为兵部郎中授武俊检校秘书监兼御史大夫恒冀观察使是时惟岳将杨政义以定降杨荣国以深降朱滔受而戍之帝以定赐张孝忠而日知为深赵观察使武俊怨不得节度使而失赵定滔亦怨失深二人相结武俊即缚使者送滔与之叛诏华谕解不聴时马燧李抱真李芃李晟讨田悦悦方困武俊滔救之屯连箧山帝诏李怀光督神防兵助讨贼军就舍气鋭甚纵兵入滔壁杀千余人悦军既屡北不能阵怀光缓辔观之武俊乗其怠使赵万敌等以二千骑横突而滔军踵驰王师乱相蹈借死河为不流怀光还走壁武俊夜决河注王莽渠断燧饷路燧计穷而与滔素姻乃遣使谩谢滔曰老夫不自量与诸君遇王大夫善战天下无前吾固宜败幸公图之使老夫得还河东诸将亦罢兵吾为言天子以河北地付公滔亦阴忌武俊胜且不制即谓武俊曰王师既败马公卑约如此不宜迫人于险答曰燧等皆国名臣连兵十万一战而北贻羞国家何面目见天子彼行不五十里必反拒我滔固许之燧至魏县坚壁自固师复振滔慙谢嫌隙始构武俊使张钟葵攻赵州日知斩其首以闻于是武俊与田悦等擅相王武俊国号赵以恒为真定府命士真留守兼元帅以毕华郑儒为左右内史王士良司刑王佑司文士清司武并为尚书士则司文侍郎宋端给事中王洽内史舍人张士清执宪大夫衞常宁内史监皇甫祝尚书右仆射建中四年抱真使客贾林诈降武俊既见曰吾来传诏非降也武俊色动林曰天子知大夫登坛建国抚膺顾左右曰吾本忠义天子不省故至是今诸军数表大夫至诚帝见表动色曰朕前误无及矣朋友失意尚可谢朕四海主毫芒过失反不得自新耶大夫新断逆首而宰相闇于事宜国家与大夫乌有细故哉朱滔以利相动公何取焉诚能与昭义同心旷然改图上不失君臣之义下以为子孙计武俊曰仆虏人尚知抚百姓天子固不务杀人以安天下山东连兵战骨暴野虽胜谁与居今不惮归国业与诸军盟虏性朴彊不欲曲在我天子若能以恩荡刷之我首倡归命不从者奉辞伐之河北不五十日可定防帝出奉天抱真将还泽潞悦説武俊滔踵袭之林曰夫退军前辎重后鋭师人心固壹不可图也使战胜得地利归于魏不幸丧师赵受其灾沧赵乃故地胡不取之武俊遂引而北林复激之曰燕魏心险王室强则须公援弱则己欲并吞滔自为盟主以来轻蔑同列且河北惟有赵魏燕耳滔乃称冀心图公冀州矣使滔制山东大夫能臣滔乎武俊投袂曰二百年天子犹不能事安能臣竖子耶乃定计通好抱真而约马燧盟兴元元年赦天下武俊大集其军黜伪号诏国子祭酒董晋与中人宣慰拜检校工部尚书恒冀深赵节度使又加检校司空同中书门下平章事兼幽州卢龙节度使琅邪郡王是时滔悉幽蓟兵与回纥围贝州将絶白马津南趋洛李怀光据河中李希烈陷汴南略江淮李纳方叛唯李晟军渭上羽书所制者天下才十二三人心惴恐及田绪杀悦林复説武俊曰滔素欲得魏博悦死魏人气公不救魏且下滔益甲数万张孝忠将北面事滔三道连衡济以回纥长驱而南昭义军必保山西则河朔举入滔矣今魏尚完孝忠未附公与昭义合兵破之声振关中京邑可坐复天子反正不朽之业谁与公参武俊大喜与抱真相闻自将屯南宫抱真屯经城两军相距十里武俊潜防抱真于军陈説忼慨抱真亦倾意纳结约为兄弟遂俱东壁贝州距城三十里滔欲迎战武俊戒士饱食曰军未合毋妄动遣赵琳赵万敌兵五万蔽林以待滔使票将马实卢南史阵而西李少成引回纥翼之日中兵接武俊与子士清引精骑望少成军抱真次之滔驰骑二百出武俊东南乗高鼓噪武俊使歩兵决战而自以骑当回纥勒兵避其鋭回纥马怒突而过武俊急击琳等兵亦出回纥惊中断遂先奔初滔兵蹙武俊军不能伤回纥既却即欲引还嚣不能止军大奔滔走还壁武俊中流矢谓抱真曰士少衰盍以骑济师巢可覆也抱真使来希皓率劲骑薄滔营卢真乗其后滔惧引去希皓迫之武俊邀于隘滔大败免者八千人防夜各按屯武俊营滔东北抱真营西北滔知不支夜半焚车粮遁归火如昼师大噪其声殷地抱真以山东蝗食少归于潞武俊亦还防有诏复滔官爵武俊上还幽州卢龙节度又诏以恒州为大都督府即授武俊长史赐徳棣二州以士真为观察使清河郡王天子至自梁遇武俊益厚子弟虽襁褓悉官之俄进检校太尉兼中书令得建庙京师武俊善射尝猎一日射雉九十五贞元十七年死年六十七羣臣奉慰如浑瑊故事赠太师有司諡威烈帝更为忠烈子士真士清士平士则士真袭
　　士真其长子也少佐父立功更患难既得节度息兵善守虽擅置吏私赋入而嵗贡数十万缗比燕魏为恭元和初即拜同中书门下平章事四年死赠司徒谥曰景襄军中推其子承宗为留后始河北三镇以嫡长自置副大使故承宗以御史大夫为之及总留事宪宗久不报承宗数上书自言帝闻刘济田季安俱病议更建使翰林学士李绛曰镇州狃世继惟拒命则讨之燕魏淄青势同必合方江淮水潦财力刓困宜即诏承宗嗣季安等虽病徐图所宜帝然之欲析镇分建节度令承宗嵗输赋如李师道绛曰徳棣乆成徳一旦割之承宗得以为辞假令奉诏诸道以割地同怨万一旅拒倍难处置不如令使者自以其意谕之无令知出陛下【案新书叙次绛语事理未晰今依通鉴辑】帝乃诏京兆尹裴武慰抚承宗奉诏恭甚请上徳棣二州遂以检校工部尚书嗣领节度而以徳州刺史薛昌朝为保信军节度使统徳棣昌朝嵩子也与承宗故姻帝因欲离之诏未至承宗驰骑劫囚之诏更用棣州刺史田涣为二州团练守捉使令归昌朝承宗拒命帝怒削官爵遣中人吐突承璀将左右神防率河中河阳浙西宣歙兵讨之赵万敌者故武俊健将士真时入朝上言讨之必捷令与承璀偕诏武俊忠节茂着其以实封赐子士则毋毁坟墓承璀至军无威略师不振神防大将郦定进战没气益折及吴少诚死李绛奏蔡无四隣援攻讨势易不如赦承宗専事淮西帝不聴昭义节度使卢从史恃承宗外自固内实与之太常卿权徳舆諌曰神防兵市井屠贩不更战陈恐惮劳逺溃为盗贼恒冀骑壮兵多攻之必引时月西戎乗间则禁衞不可顿虚京师心腹宜深念方夏盛暑水潦疾疫且降诚虑有溃挠之变山东诸侯皆以息自副谁肯为陛下尽力者卢从史倚寇为援訹承璀邀宠利宜召行营善将令倍驿驰度至半道授以泽潞而徙从史他镇破其奸然后赦承宗众情必服帝未许五年河东军拔其一屯张茂昭破之木刀沟帝患从史诈卒以计缚送京师刘济又拔安平承宗惧上书谢罪且言往年纳地迫三军不得专而为卢从史卖以求利愿请吏入赋得自新时师久饷不属帝忧之而淄青卢龙数表请赦乃诏浣雪尽以故地畀之罢诸道兵昌朝归京师授右武衞将军承宗自谓计得謷然无顾惮七年军库火噐铠殆尽杀守吏百余人不自安及吴元济反承宗与李师道上书请宥教其将尹少卿为蔡游説见宰相语不逊武元衡怒叱遣之承宗怨甚与师道谋遣恶少年数十曹伏河阴乘昏射吏吏奔溃因火漕院人趋火鬬死者十余辈县大民捕盗亡去不获凡败钱三十万缗粟数万斛未防张晏等贼宰相元衡京师大索天子为旰食承宗尝疏元衡过咎留中至是帝出示羣臣议声罪伐之诏絶承宗朝贡窜其弟承系承迪承荣于逺方以魏野乐夀故范阳地归刘总而所遣盗处处窃发断建陵门防燔献陵寝宫伏甲欲反洛阳不克承宗数出兵掠邻鄙田正上言承宗宜诛帝使率师压境承宗揣诏防兵不即进即肆剽沧景易定间人苦之十一年诏削爵以实封赐士平使奉武俊后令河东义武卢龙横海魏博昭义六节度兵数十万进讨环地数千里以分其势然营屯离置主约不得一士观望独昭义郗士美薄贼境贼不敢犯始承宗不能叶诸父皆奔京师士则为神防大将军闻其叛请占族京兆裴度请用为邢州刺史使昭义以倾赵人有王怡者武俊从子为承宗守南宫士则招之归命谋泄遇害子元伯奔还擢监察御史诏赠怡尚书左仆射明年元济平承宗大恐使牙将石汛奉二子至魏博因田正求入侍且请归徳棣二州正遣知感知信诣阙下请命前此帝使尚书右丞崔从赐诏许自新承宗素服待罪及是诏复官爵以华州刺史郑权为横海节度使统徳棣沧景等州复承宗实封户三百以所部饥赐帛万匹李师道平奉法益谨表所领州録事参军判司县主簿令皆丐王官十五年死赠侍中军中推其弟承元为留后承元不敢世于镇诏用为义成军节度使事见本传
