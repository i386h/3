<!-- { "loadSidebar": true } -->
　　呉保安字永固魏州人气挺特不俗睿宗时姚嶲蛮叛拜李防为姚州都督宰相郭元振托以弟之子仲翔防表为判官时保安罢义安尉未得调与仲翔同里仲翔力荐之防表掌书记保安后徃防已深入与蛮战没仲翔被执蛮厚责千缣以赎防元振物故保安留嶲州营赎仲翔十年得缣七百妻子客遂州间闗求保安所在困姚州不能进都督杨安居知状贷以官赀始满千得仲翔以归始仲翔为蛮所奴三逃三获乃转鬻逺酋严遇之画役夜囚役凢十五年乃还安居嘉保安之谊厚礼仲翔檄领近县尉迁代州户曹母丧服除喟曰吾頼呉公生吾死今亲殁可行其志乃求保安时保安以彭山丞客死其妻亦没丧不克归仲翔为服缞绖囊其骨徒跣负之归葬魏州庐墓三年乃去后为岚州长史迎保安子为娶而让以官【按吴保安弃家拯友诫为卓行郭仲翔亦能报徳新书列之忠义今改正】
　　阳城字亢宗定州北平人徙陜州夏县好学贫不能得书求为集贤院吏窃书读之六年无所不通及进士第乃去隠中条山与弟堦域常易衣出年长不肯娶谓弟曰吾与若孤惸相育既娶则间外姓虽共处而益疏我不忍弟义之亦不娶遂终身城谦恭简素遇人长防如一逺近慕其行来学者迹接于道闾里有争讼诣城决之有盗其树者城过之虑其耻退自匿寡妹依城居其子年四十余痴不知人城常负以出入始妺之夫客死逺方城与弟行千里负其柩归葬嵗饥屏迹不过隣里屑榆为粥讲论不辍山东节度府闻城义者发使遗五百缣城固辞使者委而去城置之未尝发防里人郑俶欲葬亲贷于人无得城知其然举缣与之俶愿为奴以偿徳城教以书俶不能业慙缢而死城惊哭自咎为服缌麻瘗之陜虢观察使李泌数礼饷城欲辟致之府不起乃荐诸朝以著作佐郎召城固辞泌不敢强及为宰相又言之徳宗拜右諌议大夫【按旧书作观察使李泌闻其名诣访之及为相荐为著作郎遣杨寜束帛召赴京持章服衣之迁諌议大夫与新书稍异】初城未起搢绅想见风采及受命它諌官论事纷纷而城犹未肯言韩愈作争臣论讥切之城不屑意方与二弟及客日夜剧饮客欲諌止者城即彊饮之或醉仆席上城或先醉卧客怀中不能聴客语无得闗言常以木枕布衾质钱人重其贤争售之每约二弟吾所俸入而可度月米几何薪菜盐几钱先具之余送酒家无留也服用无赢副客或称其佳可爱輙举授之居位八年人不能窥其际及裴延龄诬逐陆贽张滂李充等帝怒甚无敢言城闻曰吾諌官不可令天子杀无罪大臣乃约拾遗王仲舒归登右补阙熊执易崔邠守延英閤上疏极论延龄罪申直贽等累日不止帝大怒召宰相抵城罪顺宗方为皇太子为开救良久得免然帝意不已欲遂相延龄城显语曰延龄为相吾当取白麻坏之哭于廷【案通鉴城尽疏延龄过罪欲宻论之与李泌之子繁使之缮冩繁径以造延龄延龄先一一自疏上以为妄不之罪】帝不相延龄城力也坐是下迁国子司业引诸生告之曰凢学者所以学为忠与孝也诸生有久不省亲者乎明日谒城还养者二十辈有三年不归侍者斥之简孝秀徳行升堂上沈酗不率教者皆罢躬讲经籍生徒斤斤皆有法度薛约者狂而直言事得罪谪连州吏捕迹得之城家城坐吏于门引约饮食讫歩至都外与别帝恶城党有罪出为道州刺史太学诸生何蕃李偿王鲁卿李谠等二百人【按柳宗元阳公遗爱碣作百六十人韩愈顺宗实録作二百七十人互异】顿首阙下请留城柳宗元遗蕃等书怂惥之蕃等守阙下数日为吏遮抑不得上【按柳宗元阳城遗爱碣云翌日防徒北向如初行至延禧门公使追夺其章遮道愿罢遂不果献盖饰词耳】既行皆泣涕立石纪徳至道州治民如治家不以簿书介意月俸取足则已官収其余州产侏儒嵗贡诸朝城奏曰州民尽短若以贡不知何者可供自是罢州人感之以阳名子前刺史坐罪下狱吏有幸于刺使者拾不法事告城欲自脱城輙榜杀之赋税不时观察使数诮责城自署其考曰抚字心劳追科政拙考下下观察府遣判官督赋至州城先自囚于狱判官惊驰入谒城不敢归判官遽辞去府复遣他判官来按判官载妻子中道逃去顺宗立召还城而城已卒赠左散骑常侍赐其家钱二十万官防丧归葬蕃和州人事父母孝学太学嵗一归父母不许凢五嵗慨然以亲且老不自安揖诸生去乃共闭蕃空舍中众共状蕃义行白城请留防城罢亦止初朱泚反诸生将从乱蕃正色叱不聴故六馆之士无受污者蕃居太学二十年有死丧无归者皆身为治丧偿鲁人鲁卿第进士有名
　　司空图字表圣河中虞乡人【旧书作本临淄人】父舆有风干当大中时为安邑两池盐使立条约众以为宜以劳再迁戸部郎中图咸通末擢进士礼部侍郎王凝特所奬待凝坐法贬商州图感知己徃从之凝起拜宣歙观察使乃辟置幕府召为殿中侍御史不忍去凝府台劾左迁光禄寺主簿分司东都卢携以故宰相居洛嘉图节常与逰携还属于陜虢观察使卢渥即表为僚佐防携复执政召拜礼部员外郎寻迁郎中黄巢防长安将奔不得前图弟有奴叚章者防贼执图手曰我所主张将军喜下士可徃见之图不肯徃遂奔咸阳间关至河中【案旧书本传故相王徽与图厚数年徽受诏镇潞表图为副使以徽不赴镇而止新传未载】僖宗次鳯翔即行在拜知制诰迁中书舍人后狩寳鸡不获从又还河中龙纪初复拜旧官以疾解景福中拜諌议大夫不赴后再以戸部侍郎召身谢阙下数日即引去昭宗在华召拜兵部侍郎以足疾固自乞防迁洛阳柳璨希贼臣意诛天下才望诏图入朝图徉堕笏趣意野耋乃聴还图本居中条山王官谷有先人田遂隠不出作亭观素室悉图唐兴节士文人名亭曰休休作文以见志曰休美也既休而美具故量才一宜休揣分二宜休耄而瞆三宜休又少也惰长也率老也迂三者非济时用则又宜休因自目为知非子耐辱居士其言诡激不常以免当时祸灾云豫为冢棺遇胜日引客坐圹中赋诗酌酒裴回每嵗时祠祷鼔舞图与闾里耆老相乐王重荣父子雅重之数馈遗弗受尝为作碑赠绢数千图置虞乡市人得取之一日尽时寇盗所过残暴独不入王官谷士人依以避难朱全忠已簒召为礼部尚书不起哀帝弑图闻不食而卒图无子以甥为嗣尝为御史所劾昭宗不责也
　　五代
　　石昻　　　　程福赟
　　石昂青州临淄人家有书数千巻喜延四方之士士无逺近多就昻学问食其门下者或累嵗昻未尝有怠色而昻不求仕进节度使符习高其行召为临淄令习入朝京师监军杨彦朗知留后事昻以公事至府上谒赞者以彦朗讳石更其姓曰右昻趋于庭仰责彦朗曰内侍奈何以私害公昻姓石非右也彦朗大怒拂衣起去昻即趋出解官还家语其子曰吾本不欲仕乱世果为刑人所辱子孙其以我为戒昻父亦好学平生不喜佛説父死昻于柩前诵尚书曰此吾先人所欲闻也禁其家不可以佛事汚吾先人晋高祖时诏天下求孝悌之士户部尚书王权等相与上昻行义诏昻至京师召见便殿以为宗正丞迁少卿出帝即位晋政日坏昻数上疏极諌不聴乃称疾东归终于家
　　程福赟者不知其世家为人沈厚寡言而有勇少为军卒以战功累迁洺州团练使晋出帝时为奉国右厢都指挥使开运中契丹入侵出帝北廵奉国军士乘间夜纵火焚营欲因以为乱福赟身自救火被伤火灭而乱者不得发福赟以为契丹且大至而天子在军京师虚空不宜以小故动揺人聴因匿其事不以闻军将李殷位次福赟下利其去而代之因诬福赟与乱者同谋不然何以不奏出帝下福赟狱人皆以为冤福赟终不自辨以见杀









　　钦定续通志巻五百二十七
　　钦定四库全书
　　钦定续通志巻五百二十八
　　独行
　　宋
　　刘庭式　　　巢谷　　　　徐积
　　曾叔卿　　　刘永一　　　孙逢【喻汝砺】
　　赵俊　　　　刘化源【米璞　隂晫姚邦基】
　　张山翁　　　黄申　　　　何时【陈子敬】
　　刘庭式字得之齐州人举进士蘓轼守宻州庭式为通判初庭式议娶乡人女既约未纳币庭式及第女以病丧明不敢复言或劝纳其防女庭式笑曰吾已心许之矣岂可负吾初心哉卒娶之生数子后死庭式丧之逾年不肯复娶轼问之曰哀生于爱爱生于色今君爱何从生哀何从出乎庭式曰吾知丧吾妻而已若縁色生爱縁爱生哀色衰爱弛吾哀亦忘则凡袂倚市目挑而心招者皆可以为妻也耶轼深感其言庭式后监太平观老于庐山絶粒不食目奕奕有紫光歩上下峻坂如飞以髙夀终
　　巢谷初名谷【按蘓辙巢谷传云至循州改名谷】字元脩眉州眉山人防传其父中世学举进士京师谷素多力见举武艺者心好之遂弃其旧学蓄弓箭习骑射久之业成而不中第西去游秦鳯泾原间所至友其秀桀于韩存寳尤善教之兵书寜中存寳为河中将有功防泸州蛮乞弟扰邉命存寳出兵讨之存寳不习蛮事邀谷至军中问焉及存寳得罪将就逮自度必死谓谷曰我死非所惜顾妻子不免寒饿槖中有银数百两非君莫可使遗之者谷许诺即变姓名怀银歩徃授其子人无知者存寳死谷逃避江淮间防赦乃出蘓轼谪黄州与谷同乡防而识之因与之游及轼与弟辙在朝谷浮沈里中未尝一见绍圣初轼辙谪岭海平生亲旧无复相闻者谷独慨然自眉山诵言欲徒歩访两蘓闻者皆笑其狂谷竟徃至梅州遗辙书曰我万里歩行见公不意自全今至梅矣不旬日必见死无恨矣辙惊喜曰此非今世人古之人也既见握手相泣已而道平生逾月不厌时谷年七十三将复见轼于海南辙愍其老且病止之曰君意则善然循至儋数千里当复渡海非老人事也谷曰我自视未即死也公无止我留之不可则资之行防有蛮窃其槖装以逃获于新州谷从之至新遂病死【按蘓辙巢谷传云有子蒙在泾原军中故为作传异日以授之】
　　徐积字仲车楚州山阳人有孝行三嵗父死旦旦求之甚哀母使读孝经辄泪落不能止事母至孝朝夕冠帯定省【按宋名臣言行録载尝具公裳见贵官怱自思云见贵官尚如此岂有见母而不具公裳者乎遂晨夕具公裳操其母年过壮未婴或勉之答曰娶非其人必为母病予非敢忘嗣固有待也】从胡瑗学所居一室寒一衲裘啜菽饮水瑗馈以食弗受应举入都不忍舍其亲徒载而西登进士第举首许安国率同年生入拜且致百金为夀谢却之以父名石终身不用石器行遇石则避之不践或问之积曰吾遇之则怵然伤吾心思吾亲故不忍加足其上尔母亡水浆不入口者七日悲恸呕血庐墓三年雪夜伏墓侧哭不絶音翰林学士吕凑过其庐适闻之为泣下曰使神有知亦垂涕也甘露嵗降兆域杏两枝合为干既终丧不彻筵凡起居馈献如平生中年有瞆疾屏处穷里而四方事无不知客从南越来积与论岭表山川险易镇戍疎宻口诵手画若数一二自少及老日作一诗为文率用腹藁口占授其子【按宋名臣言行録云晚乃著书未成而病尝曰吾之书大要以正治心以直养气而已或问立朝之要曰以正辅君或问修身之要曰以正修身】尝借入书防经宿还之借者绐言中有金叶积谢而不辨卖衣偿之乡人有争讼多就取决州以行闻诏赐粟帛元祐初朝廷诏举中外学官近臣合荐之乃以杨州司户参军为楚州教授每升堂训诸生闻者敛衽敬聴居数嵗使者又交荐之转和州防御推官改宣徳郎监中岳庙卒政和六年赐諡节孝处士官其一子
