<!-- { "loadSidebar": true } -->
　　二十八年春正月壬申朔皇太子命关保固守晋宁总统诸军以中书平章政事巴延特穆尔为御史大夫乙亥呉王朱元璋即皇帝位于建康国号曰明建元洪武是月明兵取建宁延平二路陈友定被执二月壬寅朔削库库特穆尔爵邑令圗噜李思齐等讨之【按明史库库特穆尔传顺帝削库库太中书大丞相令以河南王就食邑汝南分其军诸将库库既受诏即退军驻泽州其部将关保亦叛归于朝朝廷知库库势孤乃诏李思齐等东出关合兵攻之库库愤甚引兵据太原尽杀朝廷所置官吏于是下诏尽削其官爵令诸军四面讨之元史本纪俱畧之】癸丑明兵取东昌路守将申荣王辅元死之丙辰库库特穆尔自泽州退守晋宁关保守泽潞二州与摩该军合己未明兵取寳庆路甲子汀州路总管陈谷珍以城降于明丙寅明兵取棣州是月明兵至河南李思齐张良弼等解兵西还诏知枢宻院事托和齐平章政事魏赛音布哈进攻晋宁兴化泉漳潮四路皆降于明三月明兵取河南李思齐张良弼会兵驻潼闗明兵攻入之思齐奔凤翔明兵又取永惠二路夏四月辛丑朔取英徳州戊申取广州路又取嵩陜汝等州五月庚午朔取道州李克彞弃河南城奔陜西推李思齐为总兵驻兵岐山是月李思齐部将和琳台托克托张意据盩厔商暠据武功李克彞据岐山任从政据陇州六月癸丑明兵取全郴梧藤浔诸州贵象鬰林等郡及静江路是月广西诸郡县皆附于明秋七月乙亥摩该关保以兵攻晋宁是月李思齐会李克彞商暠张意图鲁卜等于鳯翔海南海北诸郡县皆降于明闰月己亥朔库库特穆尔与摩该闗保战败之擒闗保摩该遣其断事官以闻诏闗保摩该间谋搆兵可依军法处治关保摩该皆被杀辛丑明兵取卫辉路癸卯取彰徳路乙巳左江右江诸路皆降于明丁未明兵取广平路丁巳罢大抚军院诛知大抚军院事巴延特穆尔等诏复命库库特穆尔仍前河南王太傅中书左丞相统领见部军马由中道直抵彰徳卫辉太保中书右丞相伊苏统率大军经由东道水陆并进少保陜西行省左丞相图噜统率关陜诸军东出潼关攻取河洛太尉平章政事李思齐统率军马南出七盘金商克复汴洛四道进兵掎角勦捕毋分彼此秦国公平章知枢宻院温普平章索珠等军东西布列乘机扫殄太尉辽阳左丞相额森布哈郡王知枢宻院和逊等军捍御海口藩屏畿辅皇太子阿裕实哩逹喇悉总天下兵马裁决庻务具如前诏甲子库库特穆尔自晋宁退守冀宁明兵至通州知枢宻院事巴延特穆尔力战被擒死之左丞相实勒们传诏令太常礼仪院使鄂勒欢等奉太庙列室神主与皇太子同北行乙丑始罢内府兴造诏淮王特穆尔布哈监国庆通为中书左丞相同守京城丙寅帝御清宁殿集三宫后妃皇太子皇太子妃同议避兵北行左丞相实勒们及知枢宻院事答斯宦者赵巴延布哈等谏以为不可不聴巴延布哈恸哭曰天下者世祖之天下陛下当以死守奈何弃之臣等愿率军民及诸集赛台出城拒战愿陛下固守京城卒不聴夜半帝开健徳门北去陈祖仁为乱军所害八月庚午【元史作庚申按明兵入京城鸿猷録载系八月二日事以上文闰七月己亥朔推之应作庚午方与干支合谨改】明兵入京城元亡特穆尔布哈庆通丁敬可郭允中死之后一年帝驻于应昌府又一年四月丙戌殂年五十一太尉谔勒哲院使观音努奉梓宫北葬五月癸卯明兵袭应昌府皇孙宻廸哩巴拉及后妃并寳玉皆被获太子阿裕实哩达喇从十数骑遁明主以帝知顺天命退避而去特加号曰顺帝封宻廸哩巴拉为崇礼侯【歴代建元考云顺帝驻应昌一年而殂国人諡曰惠宗太子嗣立改元宣光凡十一年諡曰昭宗按髙丽史云顺帝北走驻应昌太子阿裕实哩达拉嗣立从和琳改元宣光称北元时洪武十年也明年斗察酬特穆尔立北元遣使告髙丽继又以改元天元告则继顺帝而建元者非止宣光矣　朔漠图考云洪武元年八月明兵取燕都元主携歴代传国玺遁出塞三年殂于应昌太子阿裕实哩达喇称帝于汉北传位于子特古斯持穆尔后为其下伊苏岱尔所弑其臣复立衮特穆尔为汗建文三年殂以果勒齐为汗永乐改元屡遣书招谕不服八年车驾亲征至鄂诺河十二年再征追至图抗河二十年三征次杀虎原会部长阿噜台弑其主布尼雅实哩而自立数侵塞上宣德九年为威喇特部所败阿噜台走死部落尽□散威喇特乃遣使入朝献传国玺防读通鉴辑覧御批云顺帝岀塞北去固未尝失帝号而子孙相继称汗与】
　　【明代相终始至我朝破察哈尔林丹汗而元始灭然史家于是年即大书元亡以其失统系而逺避正也】
　　【圣训煌煌允为史家□□谨録识之】
　　顺帝元统二年至元六年至正二十八年凡三十六年
　　右元十四主合一百六十三年








　　钦定续通志卷七十
<史部,别史类,钦定续通志>
　　钦定四库全书
　　钦定续通志卷七十一
　　后妃传【一】
　　唐【一】
　　【臣】等谨按郑樵通志帝纪之后次以后妃传自汉迄隋宫壸之鉴备焉厥后史家著作互有异同旧唐书列武后于帝纪新书则纪传兼收五代史立家人传后妃与宗室同科宋尊杜太后于卷首而辽金并溯先代金史又载睿宗显宗诸后元史沿晋宋及旧唐书详载册命义例固殊矣今裒辑后传彚爲一编正其体例郑志吕后传仍班书则武后宜存传也郑志后妃宗室分传则家人传宜忻也郑志不载先代及王妃则辽金二史有可节也郑志不録晋宋以下册命则元史骈俪诸文可删也至公主传郑志唯后汉有之兹据旧史所有并加采辑各附于后传之后自唐而下宫闱之事治忽之原可以观矣
　　高祖太穆窦皇后　　太宗文德长孙皇后
　　徐贤妃　　　　　　高宗废后王氏【萧良娣】
　　则天武皇后　　　　中宗和思赵皇后
　　庶人韦氏　　　　　上官昭容
　　高祖太穆顺圣窦皇后京兆始平人【按新书作平陵人考隋京兆郡无平陵县有始平县今从旧书作始平】父毅在周爲上柱国尚武帝姊襄阳公主入隋爲定州总管神武公【按后周纪保定间毅称神武公建徳间加上柱国隋纪开皇元年以上柱国神武郡公爲定州总管则神武公本周爵也史以其仍袭旧封故系之定州总管之下】后防读女诫列女等传一过不忘武帝爱之养于宫中异他甥时突厥女爲后无宠后宻谏曰吾国未靖突厥尚强愿抑情抚接以取合从则江南关东不吾梗矣帝嘉纳及崩哀毁同所生闻隋高祖受禅自投牀下曰恨吾非男子不能救舅家祸毅遽掩其口曰毋妄言赤吾族常谓主曰此女不凡毋妄许人因画二孔雀屏间请昏者使射二矢隂约中目则许之射者阅数十皆不合高祖后至射中各一目遂归于帝始元贞太后羸老有疾而性素严诸娣姒皆畏莫敢侍后事之独怡谨尽孝淹月不释衣履工爲篇章好存规诫又善书与高祖书相杂人莫辨也崩于涿郡年四十五帝在炀帝时多畜善马后见曰上性乐此盍以献徒留之速罪无益也不听顷果坐谴帝后见隋政乱多妄诛殛乃爲自安之计数进鹰犬异驹炀帝果喜擢位将军因泣谓诸子曰早用而母言得此久矣帝有天下诏即所葬园爲寿安陵諡曰穆及祔献陵尊爲太穆皇后上元中益諡太穆神皇后
　　太宗文德顺圣长孙皇后河南洛阳人父晟仕隋爲右【新书作左今考隋书晟传改从旧书】骁卫将军后喜图传视古善恶以自鉴矜尚礼法晟兄炽爲周通道馆学士尝闻太穆劝抚突厥女心志之每语晟曰此明睿人必有奇子不可不图昏故晟以归太宗后归宁舅高士亷妾见大马高二丈立后舍外惧而占之遇坤之防卜者曰坤顺承天载物无疆马地类也之泰是天地交而万物通也女处尊位履中而居顺后妃象也时隐太子衅阅已构后孝事髙祖谨承诸妃消释嫌猜及帝授甲宫中后亲慰勉士皆感奋寻为皇太子妃太宗即位立为皇后性约素服
　　御取给则止益观书虽容栉不少废与帝言或及天下事辞曰牝鸡司晨家之穷也可乎帝固要之讫不对【谨按通鉴辑览】
　　【御批长孙后读书循理恭顺节俭固足为贤而辞议政一节识见卓越视汉明徳尤逺过之然以大宗英明岂不知牝鸡之意何必与后议赏罚哉】兄无忌于帝本布衣交以佐命元功出入卧内帝将引以辅政后固不可乗间曰妾托体紫宫尊贵已极不愿私亲更据权于朝汉之吕霍可以为诫帝不听竟用无忌为尚书仆射后宻谕令牢让帝不获己改授无忌开府仪同三司后意乃怿异母兄安业无行当父丧时后及无忌并幼逐还外家后贵未尝以介意擢位将军后与李孝常【旧书作刘徳裕】等谋反将诛后叩头曰安业罪死无赦然向遇妾不以慈外间知之今论如法人必谓妾释憾于兄无乃为帝累乎遂得减流越巂后所生长乐公主帝特钟爱及将出降敕所司资送倍于长公主【谨按通鉴辑览】
　　【御批汉明封诸皇子皆令半楚淮阳向曾著论若太宗资送公主乃欲倍长公主较汉明之矫枉过正实为不及逺矣】魏征引汉明帝封皇子事切谏帝以告后后叹曰尝闻陛下重魏徴未知其故今闻其谏能以义制人主之情可谓正直社稷之臣矣忠言逆耳利于行有国家者纳之则俗宁杜之则政乱愿陛下详之因请遣中使赍帛五百匹诣徴宅赐之【按后劝帝纳魏徴谏事新书不载今从旧书增辑】太子承干乳媪请增东宫什器后曰太子患无德与名器何请为从幸九成宫【按新书柴绍急变一事旧书不载考吴缜纠缪云帝纪及柴绍传并未尝有急变事疑其无之今据删】染疾危惙太子欲请大赦并度人入道冀防福助后曰死生有命非人力所支若修福可延吾不为恶使善无效我尚何求且赦令国大事佛老异方敎耳皆帝所不为岂宜以我乱天下法太子不敢奏以告房龄龄以闻帝嗟叹而羣臣请遂赦帝既许因后固争止及大渐与帝诀时龄小谴就第后曰龄久事陛下预奇计秘
　　谋非大故愿勿置也妾家以恩泽进无德而禄易以取祸无属枢柄以外戚奉朝请足矣妾死不可以厚葬愿因山爲垅无起坟无用棺椁器以瓦木约费送终是妾不见忘也又请帝纳忠容谏勿受防省游畋作役死无恨崩年三十六后尝采古妇人事着女则十篇又爲论斥汉之马后不能检抑外家使与政事乃戒其车马之侈此谓开本源恤末事且诫守者曰此吾以自检故书无条理勿令至尊见之及崩宫司以闻帝爲之恸示近臣曰后此书可用垂后我岂不达天命而割情乎顾内失吾良佐哀不可巳諡曰文德葬昭陵因九嵕山以成后志帝自着表序始末掲陵左上元中益谥文德圣皇后
