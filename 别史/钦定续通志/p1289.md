<!-- { "loadSidebar": true } -->
　　杨伯仁字安道伯雄弟天性孝友读书一过成诵登皇统九年进士以事亲不求调天徳二年除应奉翰林文字甞夜召赋诗未二鼓奏十咏海陵喜又因射乌献诗以讽改左拾遗进士吕忠翰廷试已在第一海陵以程文示伯仁问优劣对曰当在优等海陵曰此今试状元也伯仁遂宿諌省俟唱名乃出海陵嘉其慎密世宗时伯仁又称孟宗献发解程文当成大名是嵗宗献府省廷试皆第一号孟四元时论以为知文为大名少尹郡中豪民横恣穷竟渠党四境帖然谳馆陶大辟得其寃状人为立祠召入为翰林待制擢礼部侍郎翰林直学士改吏部侍郎兼侍讲伯仁久在翰林文词典丽帝深嘉之俄兼太常从幸上京素多病至临潢感疾还中都明年卒
　　郑子聃字景纯大定府人父宏辽金源令二子子京子聃杨丘行甞曰金源二子鳯毛也小者尤特达后必名世天徳二年丘行为太子左卫率府率廷试海陵以子聃文示丘行对曰可入甲乙及拆卷果中甲榜第三调翼城丞迁赞皇令召为书画直长子聃颇以才望自负常慊不得为第一甲第一人正隆二年防试海陵示以第一人程文子聃少之问作赋对曰甚易因自矜人莫已若海陵不悦使与翰林修撰杨伯仁宣徽判官张汝霖应奉天翰林文字李希顔同进士杂试亲览试卷中第者七十三人子聃果第一海陵竒之除翰林修撰改侍御史京畿旱诏子聃决囚遂澍雨人以比顔真卿世宗立【从宏简録增】迁待制累迁翰林直学士改吏部侍郎兼修国史时修海陵实録帝谓知其详无如子聃者専以委之大定二十年卒
　　党怀英字世杰冯翊人宋太尉进十一代孙父纯睦泰安军録事参军卒官怀英与母不能归因家焉大定十年进士累官翰林待制兼同修国史懐英能属文工篆籀当时称为第一与鳯翔府治中郝俣充辽史刋修官应奉翰林文字伊喇益赵沨等七人同为编修官凡辽时碑铭墓志及诸家文集记辽旧字悉上送官时章宗好文辞旁求文士以备侍从甞曰近日制诏惟党懐英最善明昌元年迁国子祭酒三年议开边防濠堑与同列十六人请罢其役诏从之迁输林学士承安二年乞致仕改泰宁军节度使明年召为翰林学士承防泰和元年增修辽史编修官三员诏为纪志列传刋修官有改除者以书自随久之致仕大安三年卒諡文献

　　钦定续通志卷五百六十五
　　钦定四库全书
　　钦定续通志卷五百六十六
　　文苑
　　金【二】
　　赵沨　　　　周昻　　　　王元节
　　王庭筠【曼庆】　刘昻　　　　李经
　　刘从益【祁】　　吕中孚【张建】　李纯甫
　　王郁　　　　宋九嘉　　　李献能
　　王若虚　　　麻九畴　　　元德明【好问】
　　赵沨字文孺东平人大定二十二年进士仕至礼部郎中性冲澹学道有所得尤工书自号黄山赵秉文言其正书体兼顔蘓行草备诸家体其超放又似杨凝式党懐英小篆李阳冰以来鲜有及者时人以沨配之号党赵有黄山集行世
　　周昻字德卿真定人父伯禄字天锡大定进士仕至同知沁南军节度使昻孝友喜名节学术醇正文笔髙雅尝教其甥王若虚曰文章工于外而拙于内者可以惊四筵而不可以适独坐可以取口称而不可以得首肯又云文章以意为主言语为役今人往往骄其所役至反役其所主虽极辞语之工而岂文之正哉擢第调南和簿有异政入拜监察御史路铎以言事被斥昻送以诗为人所挤谪东海上十数年始入翰林言事愈切直大安兴兵权六部员外郎从宗室承裕军失利跳走上谷众欲径归昻独不从城陷与其子嗣明同死于难王元节字子元州人祖山甫辽戸部侍郎父诩海陵朝左司员外郎元节家世贵显而从学甚谨浑源刘防爱其才俊以女妻之遂其赋学登天德三年词赋进士雅尚节气不能随时俯仰久乃迁密州观察判官既罢即逍遥乡里以诗酒自娯号遯斋有诗集行世弟元德亦第进士有能名终南京路提刑使
　　王庭筠字子端河东人大定十六年进士调恩州军事判官郡民邹四谋不轨事觉逮捕千余人独邹逸去庭筠以计获之分别诖误祗坐预谋者十二人明昌元年召试馆职御史台言其尝犯赃罪不当以馆阁处之遂罢三年以参政守贞荐召为应奉翰林文字五年帝顾谓宰执曰应奉王庭筠朕欲以诏诰委之其人才岂易得近党懐英作长白山册文殊不工闻文士多妬庭筠不论其文顾以行止为訾大扺读书人多口颊昔东汉之士与宦官分朋固无足怪如唐牛李宋司马光王安石均为儒者而互相排毁何耶遂迁庭筠为翰林修撰承安二年坐赵秉文上书事降郑州防御判官泰和元年复起为修撰扈从秋山应制赋诗三十余首帝甚嘉之明年卒庭筠仪观秀伟外若简贵而接人以和少有可取极口称道虽百负不恨从逰如韩温甫路元亨张进卿李公度荐引如赵秉文冯璧李纯甫皆一时名士世以知人许之为文能道所欲言暮年诗律精严七言长篇尤工险韵有藂辨十卷文集四十卷书法学米元章善山水墨竹子曼庆亦能诗并书仕致行省右司郎中
　　刘昻字之昻兴州人大定十九年进士曽髙而下七世登科昻天资警悟律赋自成一家作诗得晚唐体尤工絶句为尚书省掾调平凉路转运副使母忧去职连蹇十年有荐其才于章宗者自国子司业擢左司郎中防掌书大中与贾铉漏言除授事为言者所劾狱辞连昻帝怒一时闻人如史肃李着王宇宗室从郁皆谴逐昻降上京留守判官道卒
　　李经字天英锦州人作诗极刻苦喜出竒语不蹈袭前人李纯甫见曰真今世太白也名大震再举不第拂衣去南渡后其乡帅有表至朝廷士大夫识之曰此天英笔也朝议以武功就命倅其州后不知所终
　　刘从益字云卿浑源人髙祖防天防初词赋进士从益博学强记精于经学能文章为诗尤工五言大安元年进士累官监察御史坐与当路辨曲直得罪去久之起为叶县令修学励俗有古良吏风叶自兵兴戸减三之一田多不毛嵗赋七万石如故从益请于大司农为减一万民甚赖之流亡归者四千余家未几被召百姓乞留不许入授应奉翰林文字逾月疾卒叶人立石颂德着有蓬门集子祁字京叔在太学有文名值金末丧乱作归潜志以金事修史者多采用焉
　　吕中孚字信臣冀州南宫人张建字吉甫蒲城人皆有诗名中孚有清漳集建明昌初授绛州教官召为应奉翰林文字以老请致仕章宗爱其纯素不欲令去授同知华州防御使仍赐诗以宠之自号兰泉有集行世李纯甫字之甫州襄阴人祖安上尝魁西京进士父采卒于益都府治中纯甫幼颖悟初业词赋爱左氏春秋更为经义学擢承安二年进士喜谈兵慨然有经世志章宗南征两上疏胜负多如所料宰执荐入翰林元兵起又上疏论时事不报宣宗迁汴丞相髙琪擅威福擢为左司都事纯甫审其必败以母老辞去髙琪诛复入翰林连知贡举正大末坐取人逾新格出倅坊州未赴改京兆府判官卒于汴纯甫晚年喜佛力探其奥义自类其文凡论性理及关佛老二家者号内稿其余应物文字为外稿
　　王郁字飞伯大兴人仪状魁竒目光如鹘为文法栁宗元闳肆竒古动辄数千言歌诗俊逸效李白尝作王子小以自叙天兴初汴京被围上书言事不报围稍解挺身突出为兵士所得其将遇之甚厚鬰径行无机防为其下所忌见杀
　　宋九嘉字飞卿夏津人为人刚直豪迈少防太学有能赋声长从李纯甫读书为文有竒气与雷渊李经相伯仲至宁元年进士厯蓝田髙陵扶风三水四县令咸以能称入为翰林应奉正大中以疾去没于癸巳之难【按金史此下有厐铸传无事迹可纪亦无著述今删谨识】
　　李献能字钦叔河中人先世有为金吾卫上将军者号李金吾家迨献能以文学名从兄献卿献诚从弟献甫相继擢第称四桂李家献能苦学博览于文尤长四六贞祐三年词赋进士廷试第一宏词优等授应奉翰林文字应机敏防号为得体出为鄜州判观察官赵秉文李纯甫荐之复入修撰正大末由由镇南军节度副使充河中帅府经厯官元兵破河中奔陜州行省权左右司郎中值赵三三军变遇害献能家故饶财尽于贞佑之乱在京师无以自资其母素豪奢厚于自奉小不如意则必诃谴献能处之自若时以纯孝称之
　　王若虚字从之槀城人承安二年经义进士厯管城门山二县令皆有惠政荐为国史院编修迁应奉翰林文字奉使夏国还转著作佐郎修章宣二朝实録成迁平凉府判官入为直学士天兴二年崔立变羣小翟奕辈请为建功德碑召若虚为文时奕恃势作威人或少忤则防搆立见屠灭若虚谓元好问曰今召作碑不从则死作之则名节扫地不若死之为愈然我姑以理谕之乃谓奕辈曰丞相功德碑当指何事奕辈怒曰但言以京城降活生灵百万非功德乎若虚曰学士代王言功德碑谓王言可乎且丞相既以城降则朝官皆出其门自古岂有为主帅颂功德而可信后世哉奕辈不能夺改召太学生刘祁麻革与好问张信之为之既成以示若虚共删定止直叙其事而已后兵入城不果立金亡微服北归镇阳与浑源刘郁东游太山至黄岘峰憩萃美亭顾谓同防曰汨没尘中一生不意晚年乃造仙府诚得终老此生志愿毕矣乃令子忠先归子恕同行因垂足坐大石上良久瞑目而逝所着文章有慵夫集滹南遗老集【按刘祈归潜志载若虚文贵议论有体致不喜出竒下字尤以助词为首谓史记有失支堕节处退之原道好文字末云人其人火其书太下字痕迹黄山谷诗太穿凿好异滹南遗老集四十五卷辨论居十之九他诗文止数卷亦足见其好尚谨附识】
　　麻九畴字知几易州人七嵗能草书作大字一时目为神童章宗召见问汝入宫殿中惧怯否对曰君臣犹父子也子宁惧父耶帝大竒之南渡后入遂平西山以学古自力博通五经易春秋尤长兴定末试开封府词赋第二经义第一再试南省复然及廷试以误出士论惜之正大初门人王説王采苓俱中第帝怪其年幼问之知常师九畴平章侯挚荐之特赐卢亚榜进士以病未拜官告归再授太常寺太祝博士复谢病去去居郾城天兴兵乱挈家走确山为元兵所得驱至广平病死九畴初精易学后喜邵尧夫皇极书因学算数兼通筮射覆之术晚更喜医尽张子和学为润色其所著书为文精宻竒健诗尤工致明昌以来称神童者五人太原常添寿四嵗能作诗刘滋刘微张汉臣后皆无称独九畴能自树立耆旧如赵秉文以征君目之而不名【按金史此下有李汾无著述可纪亦无事迹可称今删谨识】
　　元德明太原秀容人自幼嗜书口不言鄙事乐易无畦畛布衣蔬食处之自若家人不敢以生理累之累举不第放浪山水间卒有东嵓集子好问字裕之七嵗能诗年十四从陵川郝晋卿学不事举业淹贯经百家六年而业成下太行渡大河为箕山琴台等诗赵秉文见之称为近代所无兴定五年登第累官左司都事转行省左司员外郎金亡不仕卒好问为文有绳尺备众体其诗竒崛而絶雕刿巧缛而谢绮丽兵后故老皆尽好问蔚为一代宗工四方碑版铭志尽趋其门所着文章诗若干卷杜诗学一卷东坡诗雅三卷锦机一卷诗文自警十卷以金源氏有天下典章法度几及汉唐史作已所当任时金国实录在顺天张万户家愿为撰述既为乐防所沮而止乃搆亭于家著述其上名曰野史凡君臣遗言往行采摭所闻有所得辄记録至百余万言今所有中州集及壬辰杂编后纂金史多本其説云






　　钦定续通志卷五百六十六
　　钦定四库全书
