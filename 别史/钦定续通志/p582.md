<!-- { "loadSidebar": true } -->
　　来瑱邠州永寿人父曜奋起行间开元末为鸿胪卿持节碛西副大使四镇节度使著名西边终右领军大将军瑱少尚名节慷慨有大志颇涉书传天寳初从父四镇任剧职累迁殿中侍御史为伊西北庭行军司马拾遗张镐荐以能断大事有御侮才擢颍川太守充招讨使防母丧免以孝闻安禄山反张垍荐起复拜汝南太守未行改颍川贼攻之城中积粟素多瑱完埤自如与贼战城下手射皆应仆贼使降将毕思琛来招思琛父故将也拜城下泣且吊瑱不应前后俘杀甚众贼惧目为来嚼铁以功就加防御使河南淮南游奕逐要招讨使贼围南阳急瑱与魏仲犀合兵救之不胜人情恟惧瑱抚绥训练贼不得侵改淮南西道节度使两京平加开府仪同三司封颍国公食二百户相州兵败转陜虢节度兼潼关防御团练镇守使乾元三年襄州部将张维瑾等杀其使史翽徙瑱山南东道襄邓均房金商随郢复十州节度使【按方镇表至德二载废南阳节度使升襄阳防御使为山南东道节度使领襄邓随唐安均房金商九州无郢复二州此云襄邓均房金商随郢复止九州而新旧书传下文皆称十州疑有阙误今考通鉴寳应元年割商金均房别置观察使令瑱止领六州与本传改瑱为山南东道襄邓唐复随郢六州节度文合则所云十州内应脱一唐字无疑然安州不见本传而郢复二州又与方镇表所载互异姑仍其旧以志阙疑】既至维瑾降上元二年春破史思明余党于鲁山俘贼渠又战汝州获马牛槖驼凡两战斩首万级明年诏瑱还瑱安襄汉将士亦宜其政因讽众留已而身赴诏命至邓复诏归镇肃宗闻其谋恶之吕諲王仲升等皆言瑱得士心不可以留乃改襄邓唐复随郢六州节度俄而王仲升与贼战申州为贼擒瑱顾望不即救司马裴茙者始以荫为京兆司录参军瑱遇之厚及瑱私汉上欲夺其位表称瑱善谋而勇恐后难制宜早图之帝乃阴夺其权外示宠荣令节度淮西申安蕲黄光沔兼河南陈豫许郑汴曹宋颍泗十五州加茙襄邓等七州防御使代瑱瑱惧表言淮西无粮须麦収始可上道又讽众固留代宗立复授襄州节度奉义军渭北兵马等使宻诏茙图之茙自均州浮汉而下督军五千陈谷水北瑱以兵逆之大呼曰吾奉诏留镇此州尔何名而来且示以诏书茙军皆曰伪也争射之瑱走旗下副使薛南阳引竒兵三百出其背与瑱夹击杀获几尽茙脱身走至申口擒之并妻子械送京师诏流费州赐死瑱因入朝谢罪帝待之无疑拜兵部尚书同中书门下平章事充山陵使时程元振用事疾瑱乃告与巫祝言不顺防王仲升归证瑱与贼合致已乆陷帝积怒下诏削除官爵贬播州尉员外置及鄠赐死【通鉴作流播州赐死】籍其家瑱之死掩尸于坎校书郎殷亮为备棺衾以葬帝徐悟以他事罪元振流溱州而以梁崇义为节度使代瑱为瑱立祠四时致飨避瑱防事不处哀祈礼葬诏可广德元年追复官爵
　　田神功冀州南宫人天寳末为县史陷贼防河朔兵兴贼署为平卢兵马使率众归朝从李忠臣収沧德攻相州拒杏园后守陈留战不胜与许叔冀复降史思明思明使与南德信刘从谏畧江淮遂袭德信斩之从諌脱身走并将其兵来归诏拜鸿胪卿战于郑州破贼四千生擒其将四人牛马器械不可胜计【按通鉴上元元年神功破史思明之兵于郑州新书不录今依旧唐书辑入】俄袭敬釭郓州不克刘展反邓景山引以助讨入州大掠居人商贾赀货兼发冡墓死者数千人既而擒展送京师【按通鉴上元二年贾隠射展中目而仆遂斩之本刘展乱纪新旧书暨实录俱云生擒今従之】迁兖郓节度使【新书迁淄青节度使更徙兖郓按新书方镇表上元二年置淄沂节度使侯希逸引兵保青州授青宻节度使遂废淄沂节度并所管五州号淄青平卢节度据此神功不当先领此职故不从】时贼围宋州急李光弼奏神功往救贼解去又破法子营复攻敬釭降之朝义闻乃奔下博进封信都郡王徙河南节度汴宋八州观察使大厯二年来朝加检校右仆射又判左仆射知省事加太子太师还镇神功事母孝始尝骄倨自如见光弼待官属钧礼乃折节谦损既寝疾宋之将吏为禳祈报恩八年自力入朝卒代宗为撤乐赠司徒诏其弟曹州刺史神玉知汴宋留后赙绢千匹布五百端特许百官吊丧赐屏风茵褥于灵座至徳后节度使不兼宰相者唯神功恩礼最笃神玉终汴宋节度留后
　　侯希逸平卢人身长七尺丰下鋭上少习武艺天寳末为本军裨将守保定城禄山反署亲将徐归道为平卢节度使遣中人韩朝敭诏降希逸斩以徇与安东都防王志合兵袭杀归道遣使上闻诏拜志平卢节度使乾元初志卒敇使往抚将士且就察军中所欲立者副将李怀玉姑即希逸母因共杀志子推立希逸为留后朝廷因授希逸节度使【节度使由军中废立自此始】以近贼数为所迫率励将士累破逆徒向润客李懐仙等然孤军无援又为奚侵掠乃拔其军二万浮海入青州据之平卢遂陷肃宗因以希逸为平卢淄青节度使自是淄青常以平卢冠使在镇甚着声称理兵务农远近美之寳应初与诸军讨平史朝义加检校工部尚书赐实封图形凌烟阁大厯末进封淮阳郡王后渐怠肆好田猎尤崇释教兴工创寺军州苦之永泰初怀玉因众怨适希逸与巫者夜宿城外闭关不纳遂奔滑州召还检校尚书右仆射知省事迁司空未及拜卒年六十二赠太保
　　邓景山曹州人本以文吏进累至监察御史至德初擢拜青齐节度使徙淮南为政简肃有鼍集城门邓班语景山曰鼍介物也失所次金不从革之象其有兵乎未几宋州刺史刘展反初展有异志淮西节度使王仲升表其状诏迁扬州长史兼江淮都统宻诏景山执送京师展知之拥兵二万度淮景山逆击不胜奔寿州因引平卢节度副使田神功讨展神功兵至扬州大掠居人发冢墓大食波斯贾胡死者数千人展叛凡三月平追景山入朝拜尚书左丞以崔圆代之王思礼在太原储廥赢衍请输半以实京师防卒管崇嗣代之政弛不治数月为下盗费畧尽帝闻即以景山为太原尹封南阳郡公至则振覈纪纲检覆侵隐众大惧而景山清约子弟馔不过草具待上賔惟豚鱼而已取仓粟红腐者食之兼给麾下麾下怨讪左右白景山景山慢骂士皆羞忿有禆校抵死诸将请赎不许其弟请代不许请纳一马赎景山乃许减死众怒曰吾属命才一马直乎景山叱遣之少将黄抱节因众怒作乱景山遇害时寳应元年也肃宗以其统驭失方不复究验遣使喻抚其军军中请辛云京为节度诏可景山与刘晏善其后家寒窭晏屡经纪之嫁其孤女諡曰敬
　　崔瓘博陵人以士行修谨闻累官至澧州刺史不为烦苛人便安之流亡还归居二年増户数万诏特进五阶以宠异政大厯中迁湖南观察使时将吏习寛弛不奉法瓘稍以礼法绳裁之下多怨别将臧玠判官达奚觏忿争玠夜以兵杀觏瓘闻难惶惧走遇害帝悼惜之魏少游邢州钜鹿人以吏干称天寳末累迁朔方水陆转运副使肃宗幸灵武杜鸿渐等奉迎而留少游缮治宫室少游大为殿宇幄帟皆象宫阙诸王公主悉有次舍供儗穷水陆又有千余骑铠帜光鲜振旅以入帝见宫殿不悦曰我至此欲就大事安用是为稍命去之除左司郎中两京平封钜鹿县侯迁陜州刺史王师溃于邺河洛震骇少游镇守自若擢京兆尹李辅国以其不附已改卫尉卿防率羣臣马助军少游与汉中王瑀持异帝怒贬渠州长史复为京兆尹始请中书门下省五品尚书省四品诸司正员三品诸王驸马朞以上亲及壻若甥不得任京兆官诏可大厯二年为江西观察使进刑部尚书改封赵国公六年卒赠太子太师【旧书脱太子二字】少游四为京兆虽无赫赫名然善任人缘饰规检有足称者
　　卫伯玉史失其何所人少习武技天寳中从安西府积劳至员外诸卫将军肃宗即位慨然愿立功乃归长安领神策兵马使出镇陜州行营乾元二年贼将李归仁以骑五千入冦伯玉与战彊子坂破之获马六百匹迁羽林大将军徙四镇北庭行营节度使俄为神防军节度史思明遣子朝义夜袭陜将动京师伯玉迎击破之于永宁加特进封河东郡公广德元年代宗幸陜以伯玉有干畧可方面大事乃拜荆南节度使进封城阳郡王大厯初以母忧当代讽将吏留已复诏节度荆南议者丑之十一年归京师卒
