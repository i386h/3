<!-- { "loadSidebar": true } -->
　　五年春正月壬子罢檀景两州探金鐡冶提举司以其事入都提举司二月己卯以刘深哈喇岱并为中书右丞郑祐为参知政事罢福建织绣提举司丁亥立征八百媳妇万户府二发四川云南囚徒从军乙未诏亷访司官非亲丧迁葬及以病给告者不得离职或以地远职卑受任不赴者台宪勿复用丁酉车驾如上都诏云南行中书省减内外诸司官己亥令军民官同鞫凡军士杀人奸盗者夏四月壬午调云南军征八百媳妇癸巳禁和琳酿酒其诸王驸马许自酿饮不得沽卖五月河南妖贼丑斯伏诛壬戌云南土官宋隆济叛六月壬戌宋隆济攻贵州知州张懐德战死梁王遣云南行省平章绰和尔参政布哷齐击败之秋七月戊戌朔以通防等州水灾赈之丁未命御史大夫托和齐整饬台事诏军官受赃者与民官同例命监察御史审覆扎尔古齐罪囚检照蒙古翰林院案牍癸丑禁辉和尔隂阳巫觋等自今有大祠祷必请而行违者罪之命云南省分蒙古射士征八百媳妇癸亥哈坦之孙托欢自北来归以安巴阿固台并知枢宻院事八月甲戍遣色辰额哷等将兵征金齿诸国庚辰遣官分道赈恤凡狱囚禁系累年疑不能决者令亷访司具其状申省台详谳仍着为例各路被灾重者免差税一年贫乏之家计口赈恤尤甚者优给之乙酉【按史文原作九月乙酉以七月戊戌朔推算则九月不应有乙酉日考续通鉴纲目海都入冦事系于八月今据删九月二字】海都大举入寇哈尚大破之海都走死冬十月戊辰朔以畿内歳饥増明年海运粮为一百二十万石壬午车驾还大都丙戍以歳饥禁酿酒弛山泽之禁丁亥诏军官既受命而不时赴及差竣不即还者准民官例违限六月选人代之被代者期年始叙十一月己亥谕中书近因禁酒闻年老需酒之人有预市而储之者其无酿具者勿问丁未遣刘国杰及额森呼图克将兵万人巴拉及阿都齐将兵五千人征宋隆济减直粜米赈京师贫民设肆三十六所其老幼单弱不能自存者廪给五月戊申徭人蓝赖率丹阳三十六洞来降十二月辛卯定强窃盗条格凡盗人孶畜者取一偿九然后杖之
　　六年春正月癸卯诏千户百户等自军逃归先事而逃者罪死败而后逃者杖而罢之没入其男女乙巳晋王噶玛拉薨丙午朱清张瑄罢徙其诸子官江南者于京丁未江南僧石祖进告朱清张瑄不法事下御史台按问寻诛之帝语台臣曰朕闻江南富户侵占民田以致贫者流离转徙卿等尝闻之否台臣言曰富民多乞防持玺书依倚以欺贫民官府不能诘治宜悉追收为便命即行之毋越三日诏自今僧官僧人犯罪御史台与内外宣政院同鞫宣政院官徇情不公者听御史台治之乙卯筑浑河堤禁豪家毋侵旧河诏军官除边远出征其余遇祖父母父母丧依民官例立限奔赴二月丙戌遣陜西省平章伊苏岱尔参政汪惟勤将川陜军湖广平章刘国杰将湖广军征亦奚不薛一切军务并听节制罢征八百媳妇右丞刘深等官收其符印驿劵癸巳帝有疾释京师重囚三十八人三月丁酉以旱溢为灾诏赦天下大都平滦被灾尤甚免其差税三年其余灾伤之地已经赈恤者免一年今年内郡包银俸钞江淮以南夏税诸路乡村人户散办门摊课程并除之甲寅合祭昊天上帝皇地祗于南郊遣中书左丞相达尔罕哈喇哈斯摄事夏四月丁卯曲赦云南诸部蛮夷戊子修卢沟上流石景山河堤释重囚车驾如上都五月乙巳给贫乏汉军地以丁为差其孤寡者存恤六年逃散者招谕复业戊申太庙寝殿灾六月癸亥朔日有食之太史院失于推防诏中书议罪以闻甲子建文宣王庙于京师辛未享于太庙秋七月辛酉以江浙行省参知政事和尔多卜丹为中书右丞九月己酉龙兴民譌言括童男女至有杀其子者命诛为首者三人冬十月甲子改浙东宣慰司为宣慰司都元帅府徙治庆元镇遏海道置大同路黄花岭屯田罢军储所立屯储军民总管万户府丙子车驾还大都十一月甲午刘国杰裨将宋光率兵大败蛇节【按蛇节系水西土官之妻与宋隆济同时为乱】赐衣二袭仍授以金符辛亥以同知枢宻院事哈达知枢宻院事诏江南寺观凡续置民田及民以施入为名者并输租充役十二月辛酉御史台臣言自大德元年以来数有星变及风水之灾民间乏食陛下敬天爱民之心无所不尽理宜转灾为福而今春霜杀麦秋伤稼五月太庙灾尤古今重事臣等思之得非荷陛下重任者不能奉行圣意以致如此若不更新后难为力乞令中书省与老成识达治体者共图之复请禁诸路酿酒减免差税赈济饥民帝命即议行之庚辰命中书省更定畧卖良人罪例
　　七年春正月己酉弛饥荒所在山泽河泊之禁一年乙卯诏凡为匿名书辞语重者诛之轻者流配首告人赏钞有差皆籍没其妻子充赏命御史台宗正府委官遣发朱清张瑄妻子来京师仍封籍其家资拘收军器海舶等丁巳命枢宻院选军士习农业者十人教军前屯田二月壬戌诏中书省汰诸司冗员仍令谕枢宻院除出征将帅外掌署院事者定其员数以闻辛未以平章政事行上都留守茂巴尔斯陜西行省平章阿喇卜丹并为中书平章政事江南行台御史中丞尚文为中书左丞江浙行省参知政事董士珍为中书参知政事壬申诏枢宻院宗正府等自今每事与中书共议然后奏闻诸司不得擅奏迁调官员虽经特旨用之而于例未允者亦听覆奏丁丑诏中书省设官自左右丞相以下平章二员左右丞各一员参知政事二员定为八府【按中书省官数本至元二十二年旧制今因更定八府故复载之攷元史百官志至元末中书省平章或增至六员葢已非复旧制是年所以更定也然八府之制百官志未载此则志有脱漏】己卯以侍御史托迪为中书参知政事壬午帝语中书省臣曰比有以歳课増羡希求爵赏者此非掊克于民何从而出自今除原额外勿以増羡作正数罢江南财赋总管府及提举司丁亥诏自今除枢宻院御史台宣政院依旧奏选诸司毋得擅奏其举用人员并经中书省三月庚寅遣使宣抚循行天下乙未中书平章巴延梁德珪段贞谔尔根萨里右丞巴特玛琳沁左丞额古尔布哈参政宻喇卜和卓张斯立等以受朱清张瑄贿赂诏皆籍其家治罪有差以洪君祥为中书右丞甲辰诏定赃罪为十二章京朝官月俸外増给禄米外任官无公田者亦量给之乙巳以征八百媳妇丧师诛刘深笞哈喇岱郑祐罢云南征缅分省戊申索罗希岳铉等进大元一统志己酉追收原降除免和顾和市玺书以托欢诬告诸王托克托谪置湖广省军前自效癸丑枢宻院臣及监察御史言中丞董士选贷朱清张瑄钞非义帝曰台臣称贷不必问也若言者不已后当杖之甲寅车驾如上都夏四月癸亥徴藩臣陈天祥张孔孙郭筠至京师以天祥孔孙为集贤大学士筠为昭文馆大学士皆同议中书省事庚午中书左丞相达尔罕言僧人修佛事毕必释重囚有杀人及妻妾杀夫者皆指名释之生者茍免死者负寃于福何有帝然之辛未流朱清张瑄子孙于远方庚辰蛇节降令海拉苏将兵五千守之余众遣还各戍拨碉门四川军人一千镇罗罗斯丁亥诛蛇节【谨按】
　　【御批通鉴辑览是年三月刘国杰败宋隆济及蛇节于墨特川擒斩蛇节隆济遁去寻为兄子宋阿重执之来献诏斩之元纪未载斩宋隆济事而载斩蛇节于四月互有异同】是月复以特尔格为平章政事兰溪处士金履祥卒五月己丑开上都大都酒禁其所隶两都州县及山后河东山西河南尝告饥者仍悉禁之辛亥奉使宣抚耶律希逸刘赓言平阳僧彻尔威犯法非一有司惮其豪强不敢诘问闻臣等至潜逃京师中书省臣言宜捕送其所令省台宣政院遣官
　　杂治从之甲寅濬上都滦河乙卯禁诸王驸马毋辄杖州县官吏违者罪王府官立和琳宣慰司都元帅府以呼喇珠遥授中书省左丞为宣慰使都元帅闰月戊午朔日有食之壬戌诏禁犯曲阜林庙者己巳谔勒哲卒辛巳诏僧人与民均当差役癸未命江浙行省右丞董士选发所籍朱清张瑄货财赴京师其海外未还商舶至则依例籍没六月己丑御史台臣言沙二州自昔为边镇重地今大军屯驻甘州使官民反居边外非宜乞以蒙古军万人分镇险隘立屯田以供军实为便从之罢四川宣慰司立四川行中书省以云南行省平章托克托湖广行省议事平章程鹏飞并为平章政事癸巳叛贼雄挫来降乙未以亦奚不薛就平留特黙齐军二千人讨阿永叛蛮余悉放还癸卯诏凡军官子弟年及二十者与民官子孙同儤直一年方许袭职万户于枢宻院千户于行省百户于本万户乙巳命甘肃行省修阿合潭曲尤壕以通漕运秋七月壬戌禁僧人以修建寺宇为名赍诸王令旨乗传扰民汰宿卫士丙寅以达尔罕哈喇哈斯为中书右丞相知枢宻院事【按宋元通鉴载是时并以阿固岱为左丞相元史畧之】丙子诏除集贤翰林老臣预议朝政其余三品以下年七十者各升散官一等致仕丁丑罢江南白云宗摄所其田依例输租都勒斡彻伯尔穆尔特穆尔等遣使请息兵帝命安西王慎饬军士安置驿传以俟其来八月辛卯以平阳太原地震遣使分道赈之九月戊午车驾还大都丙寅遣刑部尚书塔齐尔翰林直学士王约使高丽以其国相吴祁专权徴诣阙问罪丙子罢僧官有妻者壬午复茂巴尔斯平章政事冬十月戊子弛太原平阳酒禁以浙江饥减海运粮四十万石辛卯复立陜西行御史台癸巳御史台臣及诸道奉使言行省官久任与所隶编氓聨姻害政诏互迁之以济尔噶呼知枢宻院事给大都文宣王庙洒扫户五乙未留蛇节养子阿阙于本境以抚其民诏诸司凡钱粮不经中书省议者勿奏辛亥诏军户贫乏者存恤六年十一月甲寅朔并海道运粮万户府为海道都漕运万户府甲子命依十二章断僧官罪十二月乙酉弛京师酒课许贫民酿酒辛丑加封真武为元圣仁威天上帝丁未以转输军饷劳免思播二州及潭衡辰沅等路税粮一年常澧三之一淘金站户无种佃者免杂役一年七道奉使宣抚所罢赃汚官吏凡一万八千四百七十三人赃四万五千八百六十五锭【按元代设官分职皆有定数可稽若赃汚官吏多至一万八千余人是天下竟无一洁清自守者矣史官载事不免有过甚之词谨附识】审寃狱五千一百七十六事
