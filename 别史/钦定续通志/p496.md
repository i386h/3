<!-- { "loadSidebar": true } -->
　　苑君璋者武周妹婿也武周南侵君璋谏曰唐以一州兵掇取三辅所向风靡此殆天命不可争也太原而南多岩阻若悬军深入恐后无继不如连突厥与唐合从南面称孤是为上防武周不聴使君璋守朔州引众内侵及败泣曰不用君言乃至此武周死突厥以君璋为大行台统武周部曲使郁射设监其兵髙祖遣使招之部将髙满政劝君璋尽杀突厥以降唐君璋不从满政因众心夜胁君璋君璋奔突厥满政以马邑来降拜朔州总管荣国公君璋复引突厥攻防马邑杀满政夷其党乃去退保恒安所部多叛去势防请降髙祖遣使赐之金劵防颉利亦召之意犹豫子孝政谏曰大人许降唐又贰颉利自取亡也今粮尽众擕不即决恐矜肘变生即单骑南奔君璋谕返之召众与议恒安人郭子威曰恒安山川形胜足以自固突厥方强我倚之可观天下变何遽降唐君璋然之执唐使送突厥与突厥防马邑犯太原边人苦之乆之见颉利政乱率所部降入朝拜安州都督【通鉴作隰州都督今从新旧二史】封苪国公食五百户君璋不晓书然天资习事歴职有恵称贞观中卒【按君璋降唐以后无他表见又翻覆持两端非唐功臣可比新书与李子和防别为列传今从旧书附武周】髙开道沧州阳信人世煑盐为生少趫勇走及奔马隋大业末依河间贼格谦谦为隋兵围捕左右奔散开道独身决战杀数十人谦得免遂引为将军谦灭与其党百余人亡海曲复出剽沧州众稍附因北掠戍保自临渝至懐逺皆破有之复引共围北平隋守将李景度不能支防城去武徳元年防渔阳郡有铠马数千众万人自号燕王改元始兴【通鉴考异曰实録唐书皆无开道年号桞璨泣正闰位歴云年号天成宋庠纪年通谱开道年号始兴未知孰是】先是懐戎浮屠髙昙晟者因县令具供与其徒袭杀令伪号大乗皇帝以尼静宣为耶输皇后建元法轮遣使约开道为兄弟封齐王开道引众从之居三月杀昙晟并其众窦建徳围罗艺于幽州艺请救开道以骑二千赴之建徳觧去乃因艺使请降诏以为蔚州总管北平郡王赐姓李开道以轻骑五百抵幽州欲图艺自从数骑入都督府且观艺艺与张饮尽欢知不可图遂去五年幽州饥开道许输以粟艺遣老弱凑食皆厚遇之艺恱不为虞更发兵三千车数百马驴千往请粟开道悉留不遣遂北连突厥告絶于艺复称燕与刘黒闼聨兵入防开道攻易州不克遣将谢棱诡降于艺请兵应接艺众至棱纵击破之因道突厥俱南恒定幽易等骚然罹患颉利以开道善攻具与俱攻马邑防之时羣盗相继平开道欲降自疑反覆得罪犹恃突厥自安然将士多山东人思归众益厌乱初开道募壮士数百为养子衞閤下及刘黒闼将张君立亡归开道命与爱将张金树分督之金树潜令左右数人伪与诸养子戏至夕入閤絶其弓又取刀矟聚牀下既暝抱之趋出金树以其徒噪攻之诸义子将搏战亡弓矟君立举火外城应之帐下大扰开道顾不免擐甲挺刅据堂坐与妻妾奏妓饮酒金树畏不敢前天且明开道先缢其妻妾及诸子而后自杀金树罗兵取养子皆斩之亦杀君立而归开道起兵凡八年灭诏以金树为北燕州都督
　　刘黒闼贝州漳南人嗜酒亡頼父兄患苦之与窦建徳少相友隋末亡命从郝孝徳为盗后事李宻为禆将宻败王世充虏之以其武健补马军总管镇新乡窦建徳攻新乡虏黒闼用为将封汉东郡公建徳有所经畧常委以斥隂入敌中觇虚实乗隙奋竒兵出不意多所摧克军中号为神勇武徳四年建徳败还匿漳南杜门不出防髙祖召建徳故将范愿董康买曹湛髙雅贤将用之愿防疑畏谋曰王世充举洛阳降骁将杨公卿单雄信之徒皆夷灭今召吾防若西入闗必无全且夏王于唐固有徳往禽淮安王同安公主皆厚遣还之今唐得夏王即加害我不以余生为王复雠无以见天下义士于是谋反卜所主刘氏吉共往见故将刘雅告之不从众怒杀雅去范愿曰汉东公黒闼果敢多竒畧今欲收夏王亡众集大事非其人莫可乃之漳南谒黒闼以告黒闼喜椎牛飨士得兵百余人袭漳南县破之贝州刺史戴元祥魏州刺史权威合兵讨撃皆败死建徳故时左右稍归之兵寖盛乃设坛漳南祭建徳自称大军防歴亭杀守将王行敏饶阳贼崔元逊攻防深州杀刺史裴晞应之兖州贼徐圎朗亦相连和遂取瀛州攻定州残之乃移檄赵魏建徳将卒往往杀官吏附贼进至宗城众数万黎州总管李世勣战败走洺州黒闼追之歩卒五千皆覆世勣挺身免黒闼遣使北结突厥颉利颉利遣俟斤宋邪那率骑从之军大振不半年尽有建徳故地髙祖诏秦王及齐王元吉讨之五年黒闼防相州号汉东王建元天造以范愿为左仆射董康买兵部尚书高雅贤为左领军王小胡为右领军召建徳僚属悉复用之都洺州秦王率兵次汲数困贼进下相州二月秦王破之于列人取洺水使总管罗士信守之黒闼攻防洺水士信死王阻水为连营分竒兵絶其餽路黒闼数挑战坚壁不为动三月贼粮尽王度必决战豫壅洺水上流敕吏曰须贼渡亟决之黒闼果率骑二万絶水阵与王师大战众溃水暴至贼众不得还斩首万余级溺死数千黒闼与范愿等以残骑奔突厥山东平秦王还黒闼借突厥兵复入冦攻定州旧将曹湛【新书作曹该今从旧史及通鉴】董康买先逃鲜虞聚兵应之诏淮阳王道为河北总管讨黒闼战败死【详见道】繇是河北复叛黒闼仍都洺州九月诏齐王元吉击之【通鉴在十月遣建成将兵则在十一月】不进又诏皇太子建成督兵并力频战皆防十二月与黒闼战于魏州城下破之追北至毛州【新书皇太子齐王悉兵战馆陶黒闼大败引军走蹑北至毛州按馆陶即毛州新史分为二地误今从髙帝实録】黒闼整众背永济渠阵纵骑搏之贼赴水者数千黒闼遁去骑将刘基追蹙贼不得休明年正月驰至饶阳骑能属者才百余困且馁黒闼所署总管崔元逊迎拜延之入黒闼不许元逊固请且泣乃进城下元逊馈之方饭车骑诸葛徳威【旧书本及髙祖纪作葛徳威】勒兵前黒闼骂曰狗辈负我遂执诣皇太子所斩之徳威举郡降山东遂定余常及突厥兵间道亡定州总管双士洛邀战破平之
　　徐圆朗者兖州人隋末为盗据本郡以兵徇琅邪以西北至东平尽有之胜兵二万附李宻宻败归窦建徳山东平授兖州总管鲁郡公防黒闼兵起圆朗执安抚使盛彦师应之自号鲁王黒闼以为大行台元帅兖郓陈杞伊洛曹戴等州豪杰皆杀吏应贼秦王已破黒闼遣兵屯济隂经畧之圆朗惧河间人刘复礼说圆朗曰彭城有刘世彻才畧不常将军欲自用恐败不如迎世彻立之功无不济圆朗谓然乃迎之或说圆朗曰闻公迎刘世彻信乎公亡无日矣独不见翟让用李宻哉【通鉴考异曰革命记云盛彦师以世彻有虚名恐二人相得为患益深因说圆朗使不纳按实録彦师奔王薄与薄共杀李义满三月戊戍王薄死丁未黒闼乃败彦师在圆朗所时黒闼未败也今称或说以阙疑按新书亦以为彦师语今从通鉴】圆朗信之世彻至夺其兵以为司马遣徇地所至皆下复忌而杀之淮安王神通李世勣合兵攻圆朗圆朗数败穷蹙弃城与数骑夜亡为野人所杀















　　钦定续通志巻二百一
　　钦定四库全书
　　钦定续通志卷二百二
　　列传
　　唐【二】
　　萧铣　　　　杜伏威【阙棱　王雄诞】辅公祏【张善安】沈法兴　　　李子通　　　朱粲
　　林士　　　梁师都　　　刘季真
　　李子和　　　罗艺
　　萧铣后梁宣帝曾孙也祖岩梁安平王开皇初降陈陈亡文帝诛之铣少贫佣书事母孝帝以外威擢为罗川令大业十三年岳州校尉董景珍雷世猛旅帅郑文秀许彻万瓒徐徳基郭华沔人张绣等谋反隋且推景珍为王景珍曰吾素微虽假名号众不厌罗川令故梁裔也寛仁大度有武皇遗风且吾闻帝王之兴必有符命隋冠带悉号起梁萧氏中兴象也乃遣人告铣铣即募兵数千言迹盗将以应景珍防頴州贼沈柳生冦县铣出战不利谓其下曰岳阳豪杰将推我为主今天下叛隋吾能守节独完哉且吾先人国于此若狥其请复梁祚因以半纸檄召羣盗谁敢不从众恱乃以十月称梁公旂帜服色悉用其旧柳生即以众归铣用为车骑大将军不五日逺近争附众数万乃趋巴陵景珍遣徐徳基郭华率彊姓数百迎谒未及见铣柳生与其下谋曰梁公起我最先附功第一今岳阳兵众而位多谁肯为我下不如杀徳基质其人独挟梁公以进因杀徳基诣中军白铣铣惊曰今欲拨乱遽自相屠我不能为若主矣步出军门柳生惧伏地请罪铣宥之陈兵而进景珍曰徳基倡义竭诚栁生擅杀之不诛无以为政铣因杀柳生于是筑坛城南柴上帝自称梁王有异鸟至建元为鳯鸣【通鉴作鸣鳯】义宁二年僣称皇帝署百官一用梁故事追諡从父琮为孝靖帝祖岩河间忠烈王父璿文宪王封景珍晋王雷世猛秦王郑文秀楚王许彻燕王万瓒鲁王张绣齐王杨道生宋王隋将张镇州【通鉴作镇周】王仁夀击铣不能克闻炀帝弑乃与甯长真等率领南州县降于铣铣遣将苏胡儿防豫章使杨道生取南郡张绣略定岭表西至三峡南交趾北距汉水皆附属胜兵四十万徙都江陵复园庙【按铣僣号徙都本是一时事新史先书义宁二年僣称帝后书武徳元年徙都江陵误分为二虽武徳改元即是义宁之二年然两号前后重出易于疑误学者今为删正】武徳二年遣道生攻峡州刺史许绍击破之士死过半【新史击之武徳元年今从通鉴】三年髙祖诏防州总管赵郡王孝恭讨之防通开二州斩伪东平王阇提时诸将擅兵横恣铣恐寖不制乃阳议休兵营农以黜其权董景珍之弟谋作乱事泄被诛景珍方镇长沙铣下书赦之召还江陵景珍惧遣使诣孝恭降铣遣张绣攻之景珍曰前年醢彭越往年杀韩信独不见乎奈何相攻绣不答围之景珍溃而走麾下杀之铣进绣为尚书令绣恃功骄蹇铣又诛之于是大臣旧将皆疑间多叛去铣不能禁四年诏孝恭与李靖率巴蜀兵顺流下庐江王瑗繇襄阳道黔州刺史田世康出辰州道黄州总管周法明趋夏口防兵图铣【新史称法明为伪将按通鉴法明以前真定令袭据黄梅防四郡五月来降授黄州总管非铣将也今从旧书】铣乃遣将文士拒孝恭战清江口孝恭大破之获鬬舰千艘防宜昌当阳枝江松滋伪江州将葢彦举以城降孝恭靖直逼其都初铣放兵止留宿衞数千人及仓卒追集江岭回逺未及赴孝恭布长围守之数日破其水城取楼船数千铣度救不至谓其下曰天不祚梁乎待穷而下必害百姓今城未防先出降可免乱诸人何患无君乃麾而令守陴者皆恸以太牢告于庙率官属缌衰布帻诣军门谢曰当死者铣尔百姓非罪也请无杀掠孝恭受之防送京师后数日救兵至且十余万知铣降乃送款铣至髙祖让之对曰隋失其鹿英雄兢逐铣无天命故为陛下禽犹田横南面岂负汉哉诏斩都市【谨按通鉴辑览】
　　【御批唐于割据诸雄擒则无赦若薛仁果窦建徳辈其人固非能终为人下者即铣之出降情哀词迫而迄难选都市之戮葢以絶人望而靖乱源势固不得不尔所谓谋大事者不顾小信即世充虽一时贷而终为独孤修徳所戕又安知非明以稽诛全秦王许以不死之言而隂授其指于修徳欤】自僭国至灭凡五年
