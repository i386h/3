<!-- { "loadSidebar": true } -->
　　唐徳宗时军用不给乃税间架算除陌其间架法座二架为间上间钱二千中间一千下间五百吏执笔握算入人家计其数除陌法者公私给与及买卖每缗官留五十钱给他物及相贸易者约钱为率算之　五代时有津渡之算至宋太祖建隆元年诏除沧徳棣淄等三十九处所算钱或水涨听民置渡而收其算二年诏自今宰相枢宻使帯平章事兼侍中中书令节度使依故事纳礼钱宰相枢宻使三百千藩镇五百千充中书门下公用【按五代时天成元年门下中书省奏纳礼钱以充公用至宋建隆时复举行之】太宗淳化元年诏诸处鱼池旧皆省司所管系与民争利自今池塘河湖鱼鸭之任民所取如经市货卖乃收税神宗元丰二年有司言纲船有商人附载有留阻之弊请置堆垜场于泗州贾物至者先入官场官以船运至京稍输船算从之新法行鬻坊场河渡至哲宗元祐五年以户部郎中髙镈言稍为止损至牙契之税则始于太祖开寳二年始收民印契钱令民典卖田宅输钱印契税契限两月【按文献通考税契始于东晋厯代相承史文简略不能尽攷】神宗元丰时又令民有交易官为之据因收其息　辽太祖神册三年置羊城于炭山之北以通市易圣宗统和元年南京留守奏请秋霖害稼请权停闗征以通山西粜易七年诏以南北府市场人少宜率当部车百乗赴集开竒峰路通易州市后耶律隆运为大丞相以南京歳不登请免百姓农器钱又请平诸郡商贾价从之十五年弛东京鱼泺之禁十九年减闗市税圣宗开泰二年诏贵徳龙化仪坤双辽同祖七州一例征商　金制租税之外算其田园屋舍车马牛羊树艺之数及其藏镪多寡徴钱曰物力又有铺马军需输庸司吏河夫桑皮故纸等钱又有牛具税诏内地诸路每牛一具赋粟三斗后又限民口二十五算牛一具世宗大定三年以尚书工部令史刘行义言定城郭出赁诸税至醋课则始于大定初以国用不足权时醋以助经用后旋罢之章宗明昌元年敇尚书省定院务课商税额　元成宗元贞二年诏江南道士贸易田者输商田税又诏民间马牛羊百取其一九年以冀寜歳不登弛山泽之禁听民采捕然元时额外之课甚多如厯日课契本课河泊课山场课窑冶课房地租课门摊课池塘课蒲苇课食羊课荻苇课煤炭课撞岸课各省各路之数多寡不一　明初闗市之征犹为简约后増置渐多有都税有宣课有司有局有分司有抽分局有河泊所所收税课有本色有折色又令军卫自设分太祖洪武十年遣中官国子生及部委官各一人覈实税课立为定额仁宗洪熈元年増市肆门摊课钞宣宗宣徳四年始设钞闗凡舟船受雇装载者计所载料多寡及路之逺近纳钞【按其时有漷县济寜泰州徐州淮安扬州上新河浒墅九江金沙洲临清北新诸钞闗量舟大小修广而差其额谓之船料】宪宗成化以后凡抽分竹木止取钞者皆易以银世宗嘉靖八年诏直省闗税向收钱钞者以后俱易以银四十二年令各闗税额定数之外余饶悉归公帑穆宗隆庆二年始给钞闗主事闗防敇书寻令钞闗去府近者知府收觧去府逺者令佐贰官收贮府库季解部万厯以后量为差减至熹宗天启五年户部尚书李起元请复诸路冲要之地依万厯时例诏允行之庄烈帝崇祯时又于各闗屡加増益然明代诸课程始收钞间折收米已而收钱钞半后乃折收银而折色本色递年轮收本色归内库折色归太仓
　　平凖【均输】
　　唐徳宗时赵赞请置常平官兼储布帛于两都江陵成都扬汴苏洪置常平轻重本钱上至百万缗下至十万积米粟布帛丝麻贵则下价而出之贱则加佑而收之并商贾钱以赡常平本钱帝从之　宋制均输市易之法自神宗熙寜二年制置三司条例司言今天下财用无余典领之官拘于弊法内外不相知盈虗不相补诸路上供每歳有常数年丰则便道可以多致而或不能赢年歉则物贵难以供亿而不敢不足逺方有倍蓗之输中都有半价之鬻徒使富商大贾乗公私之急以擅轻重敛散之权今发运寔摠六路之赋而其职以制置茶盐矾酒税为事军储国用多所仰给宜假以钱货资其用度周知六路财赋之有无而移用之凡籴买税敛上供之物皆得以徙贵就贱用近易逺令预知中都帑藏年支见在之定数所当供办者得以从便变易蓄买以待上令稍收轻重敛散之权归之公上而制其有无以便转输则国用可足民财不匮诏令本司具条例以闻以发运使薛向领均输平凖事赐内帑钱五百万缗上供米三百万石时议虑其为扰多以为非向既董其事乃请置官设属帝曰兹事鼎新脱有纷纭湏朝廷坚主之使得自择其属向于是辟置卫琪孙珪张穆之陈倩为属权开封府推官苏轼言均输立法之初其説尚浅徒言徙贵就贱用近易逺然而广置官属多出缗钱豪商大贾皆疑而不敢动以为虽明言贩买然既已许之变易变易既行而不与商贾争利末之闻也夫商贾之事曲折难行其买也先期而予钱其卖也后期而取直多方相济委曲相通今官买是物必先设官置吏簿书廪禄为用已多非良不售非贿不行是以官买之价比民必贵及其卖也弊复如前商贾之利何縁而得纵使其间薄有所获而征商之额所损必多谏官李常亦论均输不便时帝用王安石之説不用其言元丰二年诏市易旧法听人赊钱以田宅或金银为抵当无抵当者三人相保则给之高宗建炎三年车驾初至杭州朱胜非为相两浙运副王琮言本路上供和买防绢每匹俱折纳钱以助国用许之制曰朕累下寛恤之诏而迫于经用未能悉如所懐今闻江南预和买绢其尤甚可下江浙减四分之一以寛民力　辽太祖神册三年置羊城于炭山之北以通市易圣宗统和中耶律隆运为大丞相以南京嵗不登请免百姓农器钱又请平诸郡商贾价从之　金宣宗兴定三年议行均输又敇和市邉城均输毋得折配贫民　元世祖中綂四年诏立燕京平凖库以均平物价至元二年立诸路平凖库十三年立四易库于诸路凡十有一掌市易币帛诸物成宗元贞元年诏大都路和顾和买及徭役以诸色户与民均当　明太祖洪武二年令内外军民官司并不得指以和顾和买扰害于民如果官司缺用之物照依时值对物两平收买或客商中买物货并即给价如或减駮价值及不即给价从监察御史按察使体察究治之以后亦不置平凖均输之制云
　　平籴【常平义仓】
　　唐宪宗元和六年制京畿旧谷已尽粟麦未登宜以常平义仓粟二十四万石贷借百姓诸道州府有乏粮处依例借贷十三年户部侍郎孟简奏天下州府常平义仓等斗斛请准旧例减估出粜但以石数申奏有司更不收管州县得专以利百姓从之敬宗寳厯元年以两京河西大稔委度支和籴二百万斛以备灾沴文宗开成元年户部奏诸州府所置常平义仓伏请今后通公私田畆别纳粟一升逐年添贮义仓敛之至轻事必通济嵗月稍乆自致盈充从之　周太祖广顺元年敇天灾流行分野代有茍或闭粜岂是爱人宜令沿淮渡口镇浦不得闭粜　宋太祖干徳元年诏曰多事之后义仓废寝嵗或小歉失于豫备宜令诸州于所属县各置义仓自今官所收二税石别税一斗贮之三年诏民所欲借义仓粟充种食者令州县即计口给计以闻勿俟报义仓不足当发公廪者奏待报太宗淳化三年京畿大穣物价甚贱分遣使臣于京城四门置埸増价以籴令有司虚近仓以贮之俟嵗饥即减价粜与贫民不过一斛真宗景徳三年诏于京东京西河北河东陜西淮南江南两浙各置常平仓量留上供钱付司农司系帐委转运使并本州委幕职一员专其事每嵗夏秋加钱收籴遇贵减价出粜或三年以上不经粜即囬充粮廪别以新粟充数至天禧四年诏荆湖川陜广南并置常平仓髙宗建炎二年臣僚言常平和籴州县视为具文以新易旧法也间有损失而未尝问不许借贷法也间有悉充他用而寔无所储乃诏委官徧行按视　辽圣宗统和十三年令郡县置义仓歳秋熟社民随所获户出粟储仓遇歳歉发以赈民后东京苏复辰海同银乌遂春泰等五十余城内沿邉诸州各有和籴仓依祖宗法出旧易新所在无虑二三十万石虽累兵兴未尝乏用后至道宗太康时耶律孟简以中京饥减价粜粟以赈民　金太宗皇统二年十月燕西东京河东河北山东汴京等秋熟命有司増价和籴世宗大定十二年诏在都和籴以寔仓廪且使钱币通流又诏凡秋熟之郡广籴以备水旱十四年诏定常平仓制中外行之其法寻废章宗明昌元年御史请复设常平仓敇省臣详议以闻省臣言大定旧制丰年则増市价十之二以籴俭歳则减市价十之一以粜夫所以丰则増价以收者恐物贱伤农俭则减价以出者恐物贵伤民増之减之以平粟价故谓常平非谓使天下之民专仰给于此也立法之始贵在必行其令提刑司各路计司兼领之郡县沮格者纠能推行者加擢用若中都路年谷不熟之所则依常平仓法减其价三之一以粜诏从之三年敇州府粜籴可各县置仓命州府县官兼提控管勾又敇置常平仓之地令州府官提举之县官兼董其事以所籴多寡约量升降为永制又谕上京路州县未有常平仓如亦可置定其当备粟数以闻五年尚书省奏明昌三年始设常平仓定其永制天下常平仓总五百一十九处见积粟数可备官兵五年之食米可备四年之用而见在钱数仅支二年且比年稍丰而米价犹贵若复预籴恐米价腾涌于民未便遂诏权罢中外常平仓和籴俟官钱羡余日举行　元初立义仓于乡社又置常平于路府使饥不损民丰不伤农粟直不低昻而民无菜色其常平仓世祖至元六年始立八年以和籴粮及诸路仓所拨粮贮焉二十三年定鐡法又以鐡课籴粮充贮义仓其和籴之法各路府悉申行之至仁宗延祐四年敇郡县各社复置义仓　明英宗正统四年因大学士杨士竒言命户部平籴储荒至五年令六部都察院推选属官领敇分诣两畿各省府州县立预备仓发所在库银籴粜贮之军民中有能出粟以佐官者授以散官旌其门宪宗成化十八年命南京粜常平仓粮时歳饥米贵南京户部议减价粜以济民候秋成平籴还仓





　　钦定续通志卷一百五十五
<史部,别史类,钦定续通志>
　　钦定四库全书
　　钦定续通志卷一百五十六
　　艺文略
　　【臣】等谨按郑志艺文略有十二各分门门各标目自叙以为经籍之散亡由于编次之无纪易虽一书而学有十六种诗虽一书而学有十二种非可浑为一家说诚韪矣顾其所标细目失之太繁且如图谱既有专畧又见于艺文略中重复之讥殆不免焉今辑自宋迄明之艺文谨遵
　　钦定四库全书例以著录存目分编凡宋代诸书已登郑志者不复载入所标搃仍依郑志为十二每门细目则以四库全书为凖云
　　经第一【易　书　诗　春秋　孝经　四书尔雅　经解臣】等谨按郑志经有易书诗春秋国语孝经论语尔雅经解九门国语自宋庠国语补音外尠所着録兹故阙之论语与孟子大学中庸朱子作章句集注遂称四书今改论语门为四书门至诸门细目郑志过为区分为之随宜酌并元明无石经隋焚禁谶纬后罕流传亦无托是名著书者用槩从删
　　易
