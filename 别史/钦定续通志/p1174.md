<!-- { "loadSidebar": true } -->
　　偕字光道少读书知义以莭侠自喜为许州都监幕客史沆倾险不法上下畏之偕从容置酒对客数沆十罪将击杀之沆起拜谢为之敛迹累迁东上閤门使知雄州议者欲废塘泺为田偕曰何承矩李允则营此累年所以限契丹废之不可进华州防御使知相州徙河阳总管卒尝从梅尧臣学诗尧臣称之为序其诗
　　评字公正以父任累官至引进使知审官西院积迁温州防御使元祐中提举万夀观丐外为真定路钤辖哲宗以为总管徽宗即位迁相州观察使歴龙神衞捧日天武都指挥使殿前都虞侯马步军副都指挥使宁逺军留后平海军莭度使佑神观使使契丹者四馆伴者十二在閤门十二年预修仪制多所増损性喜文史书有楷法尤善射左右手如一夜或灭烛能中伴契丹使者射尝双破的客惊竦在戚里号为沉厚卒赠开府仪同三司
　　诱字公善以防至左藏库副使迁閤门通事舎人元祐中以东上閤门使为真定府定州路兵马钤辖迁文州刺史使契丹至其宫门馆客者下马邀诱同入诱曰北朝使至及朝堂门两朝积好久无妄生事卒乗马入使还为枢密副都承防徽宗时进都承防歴庆州团练恩州防御晋州观察使保庆军留后进安徳军莭度使醴泉观使与兄评同日拜立双节堂于家性谨密习熟典故卒赠开府仪同三司諡忠定
　　髙遵裕字公绰忠武军莭度使琼之孙也以防累迁供备库副使镇戎军驻泊都监夏人寇大顺城谅祚中矢遁防英宗晏驾遣遵裕告哀抵宥州夏人遣王盥以吉服迎遵裕切责之遂易服语及大顺城事盥曰剽掠辈耳遵裕曰若主扶伤而遁斯言非妄耶夏人以为辱亟遣人代对曰王人蔑视下国敝邑虽小控十数万亦能躬执櫜鞬与君周旋遵裕瞠目曰主上天纵神武毋肆狂蹶以干诛夷时谅祚觇于屏间揺手使止神宗闻而嘉之擢知保安军横山豪欲向化帝使谕种谔图之谔遂取绥州帅怒谔擅发兵欲正军法谔惧称得密旨于遵裕故谔被罪遵裕亦降为干州都监迁通事舎人主管西路羌部驻古渭砦分所部羌兵为三等教以军法熙宁初副王韶为秦凤路沿边安抚寻以古渭为通逺军命知军事明年持附顺羌部图籍及绘青唐武胜形势入献擢引进副使带御器械俾归治师师至野人闗羌人旅拒引亲兵一鼓破之进营武胜城下羌众逃去遂据其城诏建为镇洮军又命知军事寻以熙河洮岷逺通为一路进西上閤门使荣州刺史充总管复知通逺军韶欲取河州遵裕曰古渭举事先建堡砦以渐而进故一举拔武胜今兵粮未备一旦越数舎图人之地使彼阻要害我军进退无所矣韶不聴檄使守临洮韶攻河州果不克帝善其议令専管洮岷叠岩未款附者逾龙珂地有盐井遂筑盐川砦辖果且率诸羌胁青唐欲扰边诏遣张玉攻讨遵裕曰青唐无罪苐为生羌所胁耳遣裨将与龙珂率众御之青唐人见龙珂泣诉辖果且知不附已溃去从韶取岷州下之令士众曰生获老幼与得级同全活者以数万捷闻加岷州刺史明年羌乗景思立之败围河岷二州道路不通者几月或请退保遵裕不许乃登西门命将纵击别选精骑由南门噪而出合击之羌败走以功进团练使龙神卫都指挥使知熙州坐荐张穆之罢知颍州徙庆州又坐事黜知淮阳军元丰四年复知庆州诏与诸路讨夏国请济师得东兵十一将骑不足用以羣牧马益之又令莭制泾原兵刘昌祚先至灵州几得城遵裕嫉之故不用其计遂以溃归贬郢州团练副使哲宗即位复右屯卫将军主管中岳庙卒赠永州团练使绍圣中加奉国军莭度观察留复从弟遵惠
　　遵恵字子育以防为供奉官熙宁中试经义中选换大理评事歴三班院主簿军器丞元祐初上疏言法度之张事有当否如先帝所设施未可轻议擢太仆少卿累迁工部侍郎以集贤殿修撰知郓州河南颍昌府加寳文阁待制知成徳军召为户部侍郎以龙图阁学士知庆州卒赠枢密直学士方宣仁后临朝绳检族人一以法度遵恵躬表率之人无间言亦能逺嫌自保故不罹绍圣之祸从侄士林
　　士林字才卿宣仁圣烈皇后之弟也累官内殿崇班殿直英宗书谨守法律四字诲之曰能此则为良吏矣喜儒学涉阅经史通大义尤有巧智尝监州召伯牐税本旧用火印士林改刃其印文凿以为识尤简便傍郡皆效焉卒赠徳州刺史神宗立加赠昭徳军莭度使绍兴初追封普安郡王子公纪
　　公纪字君正歴閤门祗通事舎人累进宁州刺史团练使永州防御使集庆留后性俭约珍异声伎无所好奉禄多以给诸族得任子恩均及孤逺卒赠感徳军莭度使諡懐僖绍兴初追封新兴郡王子世则
　　世则字仲贻幼以恩补左班殿直至内殿崇班閤门祗后除亲卫郎以通经典转内殿承制累迁康州防御使知西上閤门事宣和末金泛使至命掌客记问该洽应对有据帝闻悦之自是掌客多命世则金人军城下又命往使还进秩二等迁知东上閤门使金人邀宰执亲王诣军前议事康王请行遂除计议副使以従康王使河北改华州观察使充叅议官当艰难中常在左右寝处不少离大元帅府建改元帅府叅议请布檄诸路以定人心承制转越州观察使高宗即位除保静军承宣使提举万夀观令编类元帅府事迹付史馆召为枢密都承防兼提举京畿监牧再提举万夀观居温州积奉二万缗因请以禆郡费帝每念宣仁外家班秩无显者拜为感徳军莭度使进开府仪同三司奉朝请赐第临安除景灵宫使兼判温州以病丐罢绍兴十四年进少保卒赠太傅諡忠莭
　　向传范字仲模以防为卫尉丞娶南阳郡王惟吉女安福县主改内殿崇班歴知相恩邢三州入管干客省閤门皇城司知陜郓二州兼京西京路抚使諌官杨绘言传范领安抚使无以杜外戚侥求之源文彦博曰传范累典郡非縁外戚神宗曰得諌官如此言甚善可以止他日妄求者以密州观察使卒赠昭徳军莭度使谥恵莭传范宰相子聨戚里所至有能称以槖中赀千余万族人在殡者六十四丧从侄经综
　　经字审礼以防至虞部员外郎神宗为颍王选经女为妃改庄宅使帝即位妃为皇后进光州团练使以潍州防御使知陈州岁中阅囚活重辟三人西华令掠人至死吏畏莫敢言经得其情卒穷治如法岁大雪辄弛公私僦钱以寛民又斥公使钱归有司以供享劳宾客军师之用知河阳防旱蝗民乏食先以圭田租入振救之富人争出粟多所济活徙徐州迁明州观察使召还提举景灵宫进定国军留后复出知青州未逾岁得疾还卒于淄州赠侍中諡康懿经所至勤吏治事皆自省决颇欲以才见于用故数请外补尝因太祖忌日百官班开元殿下后召经见行幄勉以尽忠朝廷经亦以善事三宫为言不及其家事子宗回宗良
　　综字君章知歙县籍闾里恶少年有盗发用以推迹辄得通判桂常二州知随鼎漳汾密棣沂七州沂阻山多盗综请用重法绳禁岁大辟减半兵久惰防初置提举教之急众不悦监兵夜排闼告变综就寝自若明日大阅严号令赏罚卒亦无事性寛裕善治剧于奸恶不少恕累官中散大夫卒
　　宗回字子发累官相州观察使徽宗立进彰徳军留后歴安国保信镇南保平军莭度使检校司空封永阳寕海安康汉东郡王开府仪同三司崇宁初有告其隂事者鞫实削官爵逾年尽还故官宗回少骄恣有小才尝权羣牧都监数以蕃息被赏出知蔡州擒剧贼歼其党岁饥发廪兴力役饥者得济而官舎帑廪一新钦圣后服除起奉朝请卒赠检校少师諡荣纵
　　宗良字景弼歴秀州刺史利州观察使昭信军防后奉国清海镇东武宁宁海军莭度使永嘉郡王开府仪同三司钦圣临朝陈瓘论其与蔡京相结【按东都事畧蔡京与宗良交结钦圣还政宗良尚预政事故为陈瓘疏论与此异】及预政事亦能恪共自守宣和中卒赠少保【东都事畧母董氏年九十封燕国太夫人宣和元年卒明年起复宗良制曰念先后之同气惟仲舅之独存宗良固辞】
　　张敦礼熙宁元年选尚英宗女祁国长公主授左卫将军驸马都尉迁密州观察使元祐初疏言变法易令始于王安石成于蔡确近者退确进司马光所得多矣进武胜军留后章惇为政言敦礼丑正朋邪诋毁先烈引誉罪首谓当褒崇欲其党俦尽见收用乃责授左千牛卫大将军勒止朝参徽宗立有司奏审恩赐帝与钦圣后皆以为当与惇等执前疏钦圣曰戚里何必预知朝廷事当时罚亦太重矣复和州防御使进保信军留后崇宁初拜宁逺军莭度使諌官王能甫言敦礼诋毁盛徳罪大谪轻今复与莭钺无乃伤陛下绍述之志乃夺莭仍为集庆军留后大观初复莭度宁逺军徙雄武卒赠开府仪同三司
　　任泽字天钖仙逰夫人母弟也英宗入继大统授西头供奉官神宗时累迁皇城使领昌州刺史防仙游柩迁祔濮园真拜嘉州刺史卒赠崇信军莭度使諡恭僖泽起田里际防恩宠能自安绳检帝欲广其居固辞当任子弗请其笃谨如此






　　钦定续通志巻五百三
　　钦定四库全书
　　钦定续通志巻五百四
　　外戚传
　　宋【三】
　　孟忠厚　　　韦渊　　　　钱忱
　　邢焕　　　　呉益【盖】　　　李道
　　郑兴裔　　　杨次山
