<!-- { "loadSidebar": true } -->
　　钦定续通志卷五百六十七
　　文苑
　　元
　　胡长孺【之纲之纯】　熊朋来　　　戴表元
　　牟应龙　　　郑滁孙　　　陈孚
　　杨载【杨刚中李桓】　刘诜【龙仁夫刘岳申】　呉师道
　　陆文圭　　　陈旅【程文　陈绎曽】　李孝光
　　胡长孺字汲仲婺州永康人其先自天台来徙祖岩起宋嘉定进士知闽县事父居仁淳祐进士知台州军州事文辞政事皆絶出一时至长孺其学益大振咸淳中外舅徐道隆为四川宣抚参议官长孺从入蜀铨试第一与髙彭李湜梅应春等号南中八士歴任福寜州倅宋亡退栖永康山至元二十五年下诏求贤有司强起至京待诏集贤院既而召见内殿拜集贤修撰与宰相议不合改教授扬州寻移建昌至大元年转台州路寜海县主簿浙东大侵宣慰同知托欢彻尔议行劝贷法敛富民钱一百五十万以二十五万属长孺藏之长孺察其有干没意悉散之民既而果索钱长孺抱牍进曰钱在是矣托欢彻尔虽怒不敢问县有铜岩羣盗狙伺其门恒出抄为过客患长孺伪衣商人服令苍头负货以从隂戒驺卒蹑其后比至岩中盗果突出皆成擒尽捕其党寘之法羣妪聚浮屠庵诵佛书一妪失衣适长孺出妪讼之命以麦寘羣妪掌中绕诵佛书如初长孺闭目叩齿曰吾使神监之矣盗衣者行数周麦当芽一妪屡开掌窃视长孺指之还所失衣永嘉民有弟质珠步摇于兄者兄妻爱之绐言亡于盗屡讼不获直往告长孺叱之去未几治他盗令盗诬兄受步摇为赃逮至辩甚力长孺曰尔家信有是何谓诬耶兄仓皇曰固有之乃弟所质者趣持至呼其弟示曰非尔家物乎遂还之延祐初转两浙长山盐司丞未上以病辞隠杭之虎林山以终长孺初师青田余学古学古师邑人王梦松梦松受学龙泉叶味道味道则朱熹弟子也渊源既正长孺益行四方旁求防趣始信涵养主敬为最切黙存静观超然自得故为人光明宏伟専务明本心之学慨然以孟子自许唯恐斯道之失其诱引不倦一时学者宗之尝言人虽最灵与物同产初无二本聴者皆跃然兴起至有太息者为辞章有精气非其人虽一金易一字毅然不与【按辍耕录云赵孟頫尝为罗司徒奉钞百锭为乃父求墓铭长孺怒曰我岂为宦官作墓铭者是日长孺正絶粮其子以情白坐客咸劝受之长孺却愈坚其送蔡如愚归东阳诗有云薄糜不继袄不暖讴吟犹是钟球鸣诵之曰此余秘宻藏中休粮方也谨附识】乡闱取士屡司文衡贵实贱华文风为之一变晚寓武林病卒所着有瓦缶编南昌集寜海漫抄顔乐斋稿行于世其从兄之纲之纯皆以经术文章名之纲字仍仲尝被荐书其于声音字画之説自古独造其妙惜其书不之纯字穆仲咸淳进士践履如古独行者文尤明洁可诵人称之为三胡云
　　熊朋来字与可豫章人宋咸淳进士授寳庆府签书判官事未上世祖初得江南欲尽求宋遗士而雅重进士以状元王龙泽为江南行台御史朋来与龙泽同榜声名不相下然不肯表襮苟进隠处州里间生徒受学者常百数十人取朱子小学书提其要领以示之学者家其书几遍天下与人谭经义日益不倦防朝廷遣治书侍御史王构铨外选于江西于是参政徐琰李世安列荐朋来连为福建庐陵教授晚以福清州判官致仕学者称为天慵先生延祐设科行省争请为考官朋来以应试者大半皆及门不赴其后江浙湖广率卑词致礼始往应之及对大廷其所选士居天下三之一焉初朋来以周礼首荐郷郡而元制周官不与设科治戴记者又鲜朋来屡以为言葢朋来之学诸经中三礼尤深是以当世言礼乐者咸推宗焉至治中英宗始亲祀太庙鋭意制礼作乐学士元明善以朋来荐未及召而卒有家集三十卷【按元史类编朋来尚有经説七卷传未载谨识】
　　戴表元字帅初庆元奉化州人七歳学古诗文多竒语稍长从里师习词赋辄弃不肯为咸淳中登进士乙科闵宋季文气萎薾而辞骫骳慨然以起衰为己任时四明王应麟天台舒岳祥并以文学师表一代表元皆从而受业故其学博而肆其文清深雅洁蓄而始发间事摹画而隅角不露东南文章大家必推首焉大徳八年除信州教授再调婺州时年六十余矣以疾辞其后翰林集贤复以修撰博士交荐不起寻卒有剡源集行世牟应龙字伯成其先蜀人后徙呉兴祖子才仕宋赠光禄大夫諡清忠【按虞集墓碑云子才以言事忤时宰郑清之去国抵呉兴寓第而应龙生子才喜字曰翁归谨附识】父巘为大理少卿应龙幼警敏为文有浑厚气当以任子补京职尽让诸从弟而自业举子成咸淳进士时贾似道当国欲邀一见处以髙第应龙拒不往及廷对防具言上下情隔国势危急之状考官不敢寘上第除光州定城尉应龙曰昔吾祖对防以直言忤史弥逺得洪雅尉今固当尔无愧也沿海制置司辟为属以疾辞宋亡故相留梦炎事世祖为吏部尚书以书召之不答已而起家教授溧阳州晚以上元县主簿致仕初宋亡时巘已退不仕一门父子自为师友讨论经学于诸经皆有成説惟五经音攷盛行于世应龙为文长于叙事时求其文者车辙满门人拟之眉山蘓氏父子学者因其所自号称曰隆山先生泰定元年卒
　　郑滁孙字景欧处州人宋景定间进士为礼部郎官至元三十年有以滁孙名荐者世祖召见授集贤直学士寻迁侍讲学士乞致仕归弟陶孙字景濳亦宋进士监西岳祠先陶孙徴至阙奏对称防授翰林国史院编修官纂修宋史至徳祐末年事陶孙曰臣尝事宋宋是年亡义不忍书世祖嘉之陞应奉翰林文字后出为江西儒学提举滁孙兄弟在当时最号博洽士大夫翕然推重滁孙所着有大易法象通赞周易记玩等书陶孙有文集若干卷
　　陈孚字刚中台州临海人至元中以布衣上大一统赋江浙行省闻于朝署上蔡书院山长考满谒选京师世祖命尚书梁曽使安南选南士为介朝臣荐孚博学有气节授翰林国史院编修官为曽副至安南世子陈日燇以忧制不郊迎又不令由中门入曽致书诘责往复再三辞直气壮皆孚笔也其所赠孚悉却之详见梁曽使还除翰林待制帝方欲寘之要地而廷臣以孚南人且尚气颇嫉之调建徳路治中再迁衢州所至多着善政秩满请典乡郡复授台州路治中大徳七年奉使宣抚循行诸道时台州旱民饥道殣相望浙东元帅托欢彻尔以省檄赈济怙势立威孚愬其不法蠧民事宣抚使按实坐其罪亟命发仓赈救民赖全活者众而孚亦以此致疾卒于家孚天材过人性任侠不羁为诗文任意即成不事雕斵有文集行世【按台州府志云赠临海郡公諡文恵有大防观光玉堂交州桐江柯山等稿谨识】
　　杨载字仲其先居建之浦城后徙于杭少孤博涉羣书年四十不仕户部贾国英数荐于朝以布衣召入为翰林国史院编修官与修武宗实录延祐初仁宗以科目取士载首应诏登进士第歴仕寜国路推官初赵孟頫在翰林得载所为文极加推重由是名动京师其文章一以气为主博而敏直而不肆尤以诗名家尝语学者曰诗当取材汉魏而音节则以唐为宗自其诗出一洗宋季之陋同时有杨刚中字志行上元人为文竒奥简澁动法古人不屑为世俗平凡语元明善极叹异之仕至翰林待制有霜月集行世其甥李桓字晋仲同郡人由乡贡进士累迁江浙儒学副提举亦以文鸣江东载与刚中同辈行而桓则稍后云
　　刘诜字桂翁吉安庐陵人【按欧阳墓碑云其先自清江之翟斜徙居吉水之南岭谨附识】幼失父知自树立既冠重厚醇雅素以师道自居教学者有法声誉日隆江南行台累以遗逸荐不就为文根柢六经躏跞诸子百家融液今古而不露其踔厉风发之状四方求诗文者日至于门所着有桂隠集至正十年卒同郡龙仁夫字观复刘岳申字髙仲皆与诜齐名而仁夫之文尤竒逸流丽所注周易多发前儒之所未发用荐者以岳申为辽阳儒学副提举仁夫为江浙儒学副提举皆不就
　　吴师道字正婺州兰溪人自羇丱即善记览工词章才思涌溢弱冠读宋儒真徳秀遗书幡然有志为己之学尝以持敬致知之説质于同郡许谦谦复之以理一分殊之防由是造诣益深大防在发挥义理而以辟异端为先务登至治元年进士第授髙邮县丞调寜国路录事迁池州建徳县尹所至有治声中书左丞吕思诚侍御史孔思立荐之朝召为国子助教寻迁博士其教一本朱熹之防而遵许衡之成法六馆诸生咸自以为得师以礼部郎中致仕终于家所着有易诗书杂説春秋胡附辨战国策校注敬乡录及文集二十卷陆文圭字子方江隂人幼颖悟博通经史百家宋咸淳初以春秋中乡选宋亡隠居城东学者称曰墙东先生延祐设科有司强之就试凡一再中乡举为文融防经纵横变化莫测其涯际东南学者皆宗师之朝廷数遣使驰聘以老疾不果行卒文圭性髙迈以竒气自负于地理考覈尤详凡天下郡县沿革人物土产悉能黙记如指诸掌先属纩一日语门人曰以数考之吾州二十年后必被兵吾死当葬不食之地勿封勿树使人不知吾墓所在庶无暴骨之患其后江隂乱冢尽发人服其先知有墙东类稿二十卷同里梁益字友直博洽经史工文辞其教人以变化气质为先学徒不逺千里从之自文圭既卒浙西称学术醇正者惟益而已所著书有三山稿诗绪余史传姓氏纂又有诗传旁通深得朱子之学后卒
　　陈旅字众仲兴化莆田人资禀颖异稍长至温陵从乡先生傅古直防声名日着以荐为闽海儒学官御史中丞马祖常使泉南一见竒之因勉逰京师虞集见其文慨然曰此所谓我老将休付子斯文者矣即延至馆中朝夕相讲习自谓得友平章赵世延力荐之除国子助教居三年考满诸生不忍其去请再任焉元统二年出为江浙儒学副提举至元四年入为应奉翰林文字至正元年迁国子监丞又二年卒旅于文自先秦以来至唐宋诸大家无所不究故其文典雅峻洁必求合于古作者有文集十四卷【按书史防要云旅善古而行楷亦有法谨附识】旅感集为知己其在浙江时集归田已数载嵗且大比请于行省参政富珠哩翀亲奉书币请集主文乡闱欲为问计冲冒炎暑千里至临川集感其来留旬日而别惓惓以斯文相勉既而闻旅卒深痛悼之同时有程文陈绎曽皆名士文字以文徽州人仕至礼部员外郎作文明洁而精深集亦多称之【按一统志云自号黟南生有文集三十八卷谨附识】绎曽字伯敷处州人为人虽口吃而精敏异常诸经注疏多能成诵文辞汪洋浩博其气浡如官国子助教【按书史防要云绎曽学识优博真草篆俱通习得法谨附识】论者谓二人皆与旅相伯仲云李孝光字季和温州乐清人少博学笃志复古隠居雁荡山四方之士逺来受学至正七年诏徴隠士以秘书监著作郎召赴京师见帝于宣文阁进孝经图説顺帝大悦明年授秘书监丞卒于官孝光以文章负名当世其文一取法古人非先秦两汉语弗以措辞有文集二十卷雁山十记一卷












　　钦定续通志卷五百六十七
<史部,别史类,钦定续通志>
　　钦定四库全书
　　钦定续通志巻五百六十八
　　隐逸传
　　【臣】等谨按郑志云范史始立隐逸传谓之逸民自晋宋至后魏称名不同总曰隐逸考新旧唐书及宋金元史皆有隐逸传惟五代史辽史阙焉今于五代史一行传中采其人之合于隐逸者补之辽史则仍其阙云
　　唐
　　王绩　　　　朱桃椎　　　孙思邈
　　田游岩　　　王友贞　　　王希夷
　　李元恺　　　卫大经　　　武攸绪
