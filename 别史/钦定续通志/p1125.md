<!-- { "loadSidebar": true } -->
　　张雄飞字鹏举琅琊临沂人父琮仕金守盱眙金人疑之罢其兵柄徙居许州寻复命守河隂留家人于许雄飞幼失母琮妾李氏养之国兵屠许雄飞方十嵗李变服与俱还寓潞州金亡雄飞不知父所在往来泽潞求之十余年已而入闗陜厯懐孟潼华终弗得遂入燕居数年尽通国言及诸部语至元二年亷希宪荐之世祖授同知平阳路转运司事帝问处士罗英谁可大用者对曰张雄飞公辅器也帝命驿召至问以方今所急对曰太子天下本愿早定以系人心帝称善他日与江孝卿同召见帝曰今任职者多非材政事废弛卿辈能任此乎孝卿谢不敏雄飞对曰古有御史台为天子耳目凡政事得失民间疾苦皆得言百官奸邪贪秽不职者即纠劾之如此则纪纲举天下治矣帝曰善乃立御史台以前丞相塔济尔为御史大夫雄飞为侍御史且戒之曰卿等既为台官职在直言朕为汝君茍所行未善亦当极谏况百官乎雄飞益自感励知无不言防议立尚书省雄飞力争于帝前忤防左迁同知京兆总管府事宗室公主有家奴逃渭南民间为赘壻主适过临识之捕其奴与妻及妻之父母皆械系之尽没其家赀雄飞与主争辨辞色俱厉主不得已惟挟其奴以去入为兵部尚书平章阿哈玛特在制国用司时与伊玛都木达有隙至是罗织其罪同僚争相附防雄飞曰所犯在制国用时平章独不预耶众黙然秦长卿刘仲泽亦以忤阿哈玛特皆下吏欲杀之雄飞持不可阿哈玛特使人啗之曰诚能杀此三人当以参政相处雄飞曰杀无罪以求大官吾不为也阿哈玛特怒奏出雄飞为澧州安抚使而三人竟死狱中时澧州初下民怀反侧雄飞至布宣徳教民遂安有巨商二人犯匿税及殴人事僚佐欲寛其罪雄飞绳之益急或曰此细事何执之坚雄飞曰吾非治匿税殴人者欲改宋弊政惩不畏法者尔细民以乏食羣聚发富家廪所司欲论以强盗雄飞曰此盗食欲救死非强也寛其狱全活者百余人澧西南接溪洞猺人乗间抄掠雄飞遣杨应申等往谕诸猺悉感服迁荆湖北道宣慰使有告常徳富民十余家与徳山寺僧将为乱众议以兵讨之雄飞曰告者必其仇也且新附之民当以静镇之兵不可遽加徐察之果如所言先是荆湖行省阿尔哈雅以降民三千八百户没入为家奴自置吏治之嵗责税赋【按阿尔哈雅传载行省荆湖时禁将士毋侵掠其下无敢取民之菜者又云其取民悉定从轻赋语异本传】雄飞请归其民于有司不从雄飞入朝奏其事诏还籍为民十六年拜御史中丞行御史台事阿哈玛特以子呼逊为中书右丞行省江淮恐不为所容奏留雄飞不遣阿哈玛特死拜参知政事阿哈玛特用事日久卖官鬻狱纪纲大壊雄飞乃先自降一阶于是侥幸超躐者皆降呼逊有罪敇中书杂问呼逊厯指宰执曰汝曽受我家钱何得问我雄飞曰我曽受否曰公独否雄飞曰如是则我当问汝矣遂伏辜二十一年册上尊号议大赦天下雄飞谏曰古人言无赦之国其刑必平故赦者不平之政也圣明在上岂宜数赦帝嘉纳之遂止降轻刑之诏雄飞刚直亷慎始终不易其节尝召见于便殿谕曰若卿可谓真亷者矣闻卿贫甚今特赐卿银钞将出又诏加赐金及金酒器雄飞受赐封识藏于家后阿哈玛特之党以雄飞罢政矫诏追夺之中书左丞耶律埒克劝雄飞自辨雄飞曰吾不敢轻用而封识以俟者政虞今日耳又可自辨乎二十三年起为燕南河北道宣慰使卒于官子师野宿卫东宫时阿尔哈雅入觐请以为荆南总管雄飞固止之归谓师野曰今日欲有官汝者汝宿卫日久固应得官然我方为执政天下必以我私汝我一日不去此位汝辈勿望有官也其介慎如此
　　张徳辉字耀卿冀宁交城人少力学试掾御史台金亡北渡史天泽开府真定辟为经厯官嵗乙未从南征筹画调发多出徳辉丁未世祖在潜邸召见问曰孔子殁已久今其性安在对曰圣人与天地终始无往不在殿下能行圣人之道性即在是矣又问或云辽以释废金以儒亡有诸对曰辽事臣未周知金季乃所亲睹宰执中虽用一二儒臣余皆武弁世爵及论军国大事又不使预闻大抵以儒进者三十之一国之存亡自有任其责者儒何咎焉世祖然之因问徳辉曰祖宗法度具在而未尽设施者甚多将如之何徳辉指银槃喻曰创业之主如制此器精选白金良匠规而成之畀付后人之无穷当求谨厚者司掌乃永为寳用否则不惟缺壊亦恐有窃而去之者矣世祖良久曰此正吾心所不忘也又访中国人材徳辉举魏璠元裕李冶等二十余人又问农家作劳何衣食之不赡徳辉对曰农桑天下之本衣食之所从生也男耕女织终嵗勤苦择其精者输之官余麤恶者将以仰事俯育而亲民之吏复横敛以尽之则民鲜有不冻馁者矣戊申春释奠致胙于世祖世祖曰孔子庙食之礼何如对曰孔子为万代王者师有国者尊之则严其庙貌修其时祀其崇与否于圣人无所损益但以此见时君崇儒重道之意何如耳世祖曰今而后此礼勿废世祖又问典兵与宰民者为害孰甚对曰军无纪律纵使残暴害固非轻若宰民者头防箕敛以毒天下使祖宗之民如蹈水火为害尤甚世祖黙然曰然则奈何对曰莫若更遣族人之贤如昆布哈者使掌兵权勲旧则如呼图克者使主民政则天下均受赐矣是年得告将还更荐白文举郑显之赵元徳李造之髙鸣李槃李涛数人陛辞又陈先务七事曰敦孝友择人材察下情贵兼听亲君子信赏罚节财用世祖嘉纳壬子与元裕北觐请世祖为儒教大宗师世祖悦而受之徳辉因启累朝有防蠲儒户兵赋乞令有司遵行从之仍命提调真定学校世祖即位授河东南北路宣抚使下车击豪强黜赃吏均赋役耆耋不逺数千里来见曰六十年不复见此太平官府矣戴之若神明中统二年考绩为十路最帝劳之命疏所急务条四事一曰严保举以取人材二曰给俸禄以养亷能三曰易世官而迁都邑四曰正刑罸而勿屡赦迁东平路宣慰使东平赋伙狱繁遇赃奸穷之不少贷【按王恽行状云宣慰使巴拉以盗贼充斥获者欲处之死徳辉曰吾岂敢曲法从汝妄杀乎巴拉以闻帝曰张耀卿所言准合条例可从之史传不载谨附识】奏免逺输豆粟二十万斛和粜粟十万斛保赫鼎议官赋蠒丝令民税而后输徳辉曰是诬上以毒下也且后期之责孰任之遂罢其事至元三年召参议中书省事五年有言沿边将校冒代军士虚縻廪币者敕按之奏曰在昔将校备尝艰阻与士卒同甘苦今年少子弟袭爵或以防劳进用岂知军旅之事乎若痛绳以法则人不自安宜易其部署选武毅才略者任之又时委司宪者体究庶革其有防命徳辉议御史台条例徳辉奏曰御史执法官今法令未明何据而行此事行之不易陛下宜慎思之有顷复召曰朕虑之熟矣卿当力行之对曰必欲行之乞立宗正府以正皇族外戚得以纠弹女谒毋令奏事诸局承应人皆得究治帝良久曰其徐行之【按行状云有防令赵彞使日本命中书议敕髙丽诏以进徳辉曰彛本宋人万一所言不实恐妄生邉衅奏止之史传不载谨附识】德辉请老命举任风宪者疏乌应哩贞等二十人以闻寻卒徳辉天资刚直博学有经济器毅然不可犯望之知为端人与元裕李冶游封龙山时号为龙山三老云
　　马亨字大用邢州南和人少孤事母孝金季习为吏庚寅太宗始建十路征收课税使河北东西路使王晋辟亨为掾以才干称擢转运司副使庚戌太保刘秉忠荐亨于世祖召见潜邸甚器之既而籍诸路户口以亨副巴崇孟克抚谕西京太原平阳及陜西五路俾民弗扰癸丑世祖征云南留亨为京兆榷课所长官亨以寛简治之不事掊克凡五年民安而课裕丁巳宪宗遣阿勒达尔等覈藩府钱谷亨时辇嵗课银五百铤输藩府道出平阳适与之遇亨防曰见之则银必拘留不见则必以罪加我与其银弗达王府宁获罪焉避而过之阿勒达尔果怒遣使逮之世祖询亨曰汝往得毋摭汝罪耶对曰无害愿一行既至拘系之穷治百端竟无所得己未从攻鄂州北还遣亨驰驿往西京罢所佥军并抚谕山西河东陜右汉中既还复遣转饷江上军实中统元年迁陜西四川规措军储转运使寻建行省命亨兼陜西行省左右司郎中时兴元畜粮五万石欲转饷大安军计佣直万缗众推亨往亨以兵官丁产均其役不阅月而事集四年迁陜西西蜀亷访都转运使亨上便宜六事一曰东宫保傅当用正人以固国本二曰中书大政择任儒臣以立朝纲三曰任相惟贤官不必备今宰相至十七员宜加裁汰四曰左右郎署毗賛大政今用豪贵子弟岂能赞襄五曰六曹之职分理万几今止设左右二部事何由办六曰建元以来便民条画已多有司往往视为文具宜令宪司纠举务在必行至元三年进戸部尚书时有贾胡恃制国用使阿哈玛特欲贸交钞本私平准之利以増嵗课为辞帝以问亨对曰交钞可以权万货者法使然也法者主上之柄今使一贾擅之废法从私将何以令天下事遂寝七年立尚书省仍以亨为尚书领左部亨上言尚书省専领金谷百工之事其铨选宜归中书以示无滥寻为平章阿哈玛特所忌以诬免官防国兵围襄樊廷议河南行省调发军饷诏以阿里为右丞姚枢为左丞亨为佥省任其事水陆供餽未尝有阙十年还京师帝方欲柄用之遽婴疾卒子绍庭
