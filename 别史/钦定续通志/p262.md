<!-- { "loadSidebar": true } -->
　　钦定四库全书
　　钦定续通志卷一百十
　　都邑畧
　　【臣】等谨案郑樵作都邑畧谓天地设险之大者莫如河其次莫如江中原无事则居河之南多事则居江之南河南之都惟长安与洛阳江南之都惟建业此特郑氏一家之言其实尧舜禹之都当时固皆在河北也唐承隋都长安本周秦旧地议都邑者以此为首选然阅世久逺盛极而衰所谓地絶其脉水化其味者非复秦汉以前之旧五代梁都汴晋汉周因之国失冯依五十年中祸变相轧宋世因循不改四战之冲以兵为卫靖康之际金兵长驱渡河矣南渡偏安临安是宅识者谓其无意中原要亦时势使然也辽金元皆起北方迁都燕蓟燕地左环沧海右拥太行北枕居庸南襟河济临中夏而控北荒诚所谓扼天下之吭而拊其背古称天府之国形胜甲于宇内者是故金迁汴而中衰元都燕而一统及明祖卜居金陵而成祖复由燕起虽曰天命岂不由地势便利有徳易兴哉然则论都邑者当以燕京为最上其视闗中巳衰之气汴梁四战之区固不可同日语矣而郑樵独取唐博士朱汴之议以南阳为建都之选非樵之闇于地势也是时燕为金有非南宋所能睥睨南阳之説特就一时方域之地以为彼善于此耳岂议都之定论哉若明祖起自南方因取建康偏安之地为京邑而转弃北平为藩封迨永乐迁都而一时臣工犹且胥动浮言则洵乎识时势逹地利者不易多得也谨述自唐迄明都邑续郑志后若夫邑有宗庙曰都或溯发祥或备廵幸陪京之制歴代重焉史册所载悉为条列以资稽考云唐都
　　上都唐因隋京兆郡旧都初曰京城天寳元年曰西京至德二载曰中京上元二年复曰西京寳应元年曰上都在汉长安故城东南二十里【隋开皇二年移置】前直子午谷后枕龙首山左临灞岸右抵沣水京城长六千六百六十五步广五千五百七十五步周二万四千一百二十步崇丈有八尺
　　东都隋河南郡地曾置都武徳四年废贞观六年号洛阳宫显庆二年曰东都光宅四年曰神都神龙元年复曰东都天寳元年曰东京上元二年罢京寳应元年复为东都在汉魏故洛城西十八里前直伊阙后据邙山左瀍右涧洛水贯其中有河汉之象都城东西五千六百一十步南北五千四百七十步崇丈有八尺
　　北都隋太原郡地天授元年置【通典作长夀元年今用新唐书】神龙元年罢开元十一年复置天寳元年曰北京上元二年罢京寳应元年复为北都左汾右晋潜邱在中都城长四千三百二十一步广三千一百二十二步周万五千一百五十三步其崇四丈【汾东曰东城贞观十一年筑两城之间有中城武后时筑南有大明城故宫城也】
　　南都本江陵府隋为南郡武徳四年改为荆州五年置大总管七年升为大都督贞观二年降为都督府天寳元年改为江陵郡乾元元年复为荆州大都督府上元元年置南都号江陵府二年罢寳应元年又号南都寻罢
　　西都本鳯翔府隋扶风郡武徳元年改为岐州天寳元年改为扶风郡至徳二载置鳯翔府号西京上元二年罢京寳应元年曰西都寻罢
　　南京本成都府隋蜀郡武徳元年改为益州置总管府天寳元年改为蜀郡置大都督府十五载宗幸蜀驻跸成都至徳二载十月宗回京师十二月改蜀郡为府号南京上元元年罢京
　　【臣】等谨案唐初以京兆河南为两都武后增置太原为北都则为三都肃宗又置江陵为南都鳯翔为西都则为五都然江陵鳯翔旋置旋罢而三都则歴世不改至徳二载因宗幸蜀之故改蜀郡为南京盖当时未有京名故蜀郡不在五都内也唐世都邑废置不一自肃宗寳应以后始无复更张矣
　　五代都
　　梁太祖因宣武军资力以簒唐因而居汴开平元年以汴州为开封府建东都以唐东都为西都
　　后唐庄宗同光元年即位于魏州升魏州为兴唐府建东京【五代史庄宗纪同光三年改东京为邺都】以唐北都为西京寻复为北都【册府元后唐庄宗同光元年夏四月以太原为西京冬十一月改为北都　按后唐初以镇州真定府为北京后罢真定又以京兆为西京故改此】复京兆府为西京【册府元后唐同光元年复以永平军大安府为西京京兆府　按通鉴天祐初朱全忠奏废西京置佑国军大安府又改为永平军至后唐始复欧史改京兆府在同光三年薛居正旧史作元年】以洛阳为洛京同光三年复为东都【司马光资治通鉴庄宗同光元年河南尹张全义请迁都洛阳从之　按五代史庄宗纪同光元年如洛京三年始定为东都五代防要三年详定院奏云近以中兴大业以魏州为东京权名东都为洛京今后以洛京为东都】
　　晋高祖天福二年以汴州行宫为大宁宫三年升为东京以洛阳为西京邺都仍唐旧【五代防要天福二年改兴唐府为广晋府三年复升为邺都】
　　汉东京西京皆同晋制以太原为北京【册府元汉髙祖以天福十二年二月即位于太原宫以太原为北京五代史髙祖即位是年五月以太原尹刘崇为北京留守丙申如东京六月甲子至自太原】干祐元年以晋邺都广晋府为大名府【按大名府唐改后唐曰兴唐府晋曰广晋府汉复旧名】
　　周东京西京同晋制
　　十国都
　　吴江都府本州吴升府建都居之金陵府本升州吴升府【吴太和五年建都于金陵金陵火罢建都天祚三年以金陵为西都广陵为东都】
　　南唐东都吴曰江都府升元元年建都西都吴曰金陵府升元元年改江宁府建都南都本洪州交泰三年改南昌府建都
　　前蜀成都府本益州蜀升府建都居之兴元府本梁州蜀升府
　　后蜀同前蜀制
　　南汉兴王府本广州干亨元年升为府建都居之齐昌府本循州兴宁县干亨元年置府
　　楚长沙府本潭州后唐天成二年封楚国王升为长沙府建都居之
　　吴越西府本杭州唐干宁四年吴越置西府后亦谓之西都东府本越州唐干宁四年呉越置东府后亦谓之东都
　　闽南都【一作东都】长乐府本福州龙启元年置府天徳二年曰南都
　　荆南江陵府本荆州荆南置府建都居之
　　北汉太原府本并州北汉置府建都居之
　　【臣】等谨案五代京邑相因建改不一名虽异而实多同十国当时称帝改元者七吴越荆楚常行中国年号至于置都则惟南唐及闽余皆称府吴越虽或称东都西都然其先未有置都之名也诸国割据一方自相雄长既已置府建都应存其实谨依郑志十六国都之例以时代次于唐五代之后宋都
　　东京汴之开封也梁为东都后唐罢晋复为东京宋因周之旧为都旧城周二十里一百五十五步周显德三年筑【按宋东京有新旧二城宋朝防要云自朱梁建都以汴州为东京皆因藩镇旧制但改名额而周显徳初始广新城王应麟地理通释曰东京开封府旧城唐建中初筑宋曰阙城亦曰里城新城周显徳三年韩通筑宋曰国城亦曰外城】新城周五十里百六十五步【大中祥符九年增筑元丰元年重修政和六年诏有司度国之南展筑京城移置官司军营】
　　西京唐显庆间为东都开元时改河南府宋为西京山陵在焉京城周五十二里九十六步【隋大业元年筑唐长夀二年增筑】南京大中祥符七年建应天府为南京京城周一十五里四十步
　　北京庆厯二年建大名府为北京京城周四十八里二百六步
　　行在所建炎三年闰八月髙宗自建康如临安以州治为行在所
　　【臣】等谨案宋设四京以开封为东京河南为西京应天为南京大名为北京开封即属京东路后为京畿东路府河南为京西北路府应天初为宋州后为京东西路府大名为河北东路府髙宗仓皇渡江驻跸吴会其始但称行在所不以京名示不忘恢复之意然百五十年中终不能复中原尺寸虽由天命而地势之不利又岂得与中土相抗衡哉辽都
　　上京本契丹故壤太祖取天梯防古必噜等三山之势于苇甸射金龊箭以识之谓之龙眉宫神册三年城之名曰皇都防同元年更名上京府曰临潢其地负山抱海太祖平渤海归乃展郛郭建宫室上京城髙二丈不设敌楼幅员二十七里其北谓之皇城髙三丈有楼橹南城谓之汉城【按契丹国志上京乃大部落之地离来州数十里即行海岸有纳都木成河其东北三十里即长泊也涉沙碛过白马淀渡土河亦云崇崇玛聚沙成墩少人烟多林木其河边平处国主曾于此过冬又至木叶山三十里许有居人瓦屋及僧舍纳都木威旧作纳都乌崇崇玛旧作撞撞木今并改】东京本朝鲜之地唐武后时有且且防桑者保有其地武后封为震国公传子祚荣建都邑自称震王中宗赐所居曰呼尔罕州封渤海郡王十有二世至彛震僭号改元为辽东盛国呼尔罕州即平壤故地时号中京显徳府太祖攻渤海防其城神册四年为东平郡天显三年升为南京会同元年改为东京府曰辽阳城名天福髙三丈有楼橹幅员三十里宫城在东北隅髙三丈具敌楼外城谓之汉城
　　中京自汉至唐奚族居之太祖建国奚人臣属圣宗尝过七金山土河之滨南望云气有郛郭楼阙之状因议建都统和二十五年城之实以汉户号曰中京府曰大定【契丹国志云中京承天太后建地居上东燕三京之中土肥人旷西临马孟山六十里其山南北一千里东西八百里连亘燕京西山遂以其地建城号曰中京按承天太后景宗萧后也是时圣宗虽在位而太后专政故以建中京为太后云】
　　【臣】等谨案辽时镇州亦曾有中京之称乃太宗大同元年南征时所立五代史载世宗于中京即皇帝位者是也未几即入于北汉惟圣宗所建之大定府称为中京
　　南京本幽州范阳郡地石晋所献防同元年升为南京府曰幽都开泰元年改府名曰析津仍置南京亦曰燕京城方三十六里崇三丈衡广一丈五尺敌楼战橹咸具
　　西京本云州云中郡地亦石晋所献重熙十三年升为西京府曰大同城广袤二十里敌橹栅橹咸具时元魏宫垣遗址尚在辽既建都以为重地命亲王主之【按契丹国志载四京本末有上中东南而无西故曰四京然大同建都实在兴宗之世叶隆礼但称四京误矣臣】等谨案辽初国号契丹不设都名其所居曰西楼西楼者即上京也国初设四楼在木叶山者曰南楼在龙化州者曰东楼在唐州者曰北楼与西楼而四嵗时逰猎皆出入其间至太祖始建皇都太宗即皇都为上京更置东京南京为三京圣宗置中京兴宗置西京而五京具焉
　　金都
　　上京本海古勒之地金之旧土也国言金曰爱新以爱新水源于此故名金源建国之号葢取诸此国初称为内地天眷元年号上京海陵贞元元年迁都于燕削上京之号止称会宁府大定十三年七月复为上京东京本辽东京太宗天防十年改南京路平州军帅司为东南路都统司之时尝治于此以镇髙丽皇统四年立东京新宫
　　北京辽曰中京金初因之海陵贞元元年改曰北京西京本辽西京大定五年建宫室
　　中都辽曰南京亦曰燕京【开泰元年号燕京】海陵贞元元年定都以燕乃列国之名不当为京师号遂改为中都府曰大兴
