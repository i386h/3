<!-- { "loadSidebar": true } -->
　　张尧佐字希元温成皇后世父也举进士厯宪州筠州推官吉州有道士与商人夜饮商人暴死道士惧而遁为逻者所获捕系百余人转运使命尧佐覆治尽得其寃改大理寺丞知犀浦县犀浦地狭民繁多田讼尧佐正其疆界条众敝以晓之讼遂简知开州还判登闻鼓院时温成方为修媛欲以门阀自表异故尧佐稍进用权开封府推官又提防府界公事未几迁三司户部判官累迁兵部郎中权知开封府加端明殿学士拜三司使明年谏官包拯陈升之吴奎言比年水冐城郭地震借助法制刓敝实自尧佐仁宗祀明堂改户部侍郎寻拜淮康军节度使羣牧制置使宣徽南院使景灵宫使赐二子进士出身拯等复言陛下擢用尧佐羣口窃议宜断以大义亟命追寝必不得已宣徽节度择与一焉御史中丞王举正留百官班欲廷议不许是日尧佐辞宣徽景灵使从之未几复以宣徽使判河阳举正又抗章论之至于三【按续通鉴纲目尧佐复除宣徽使知河阳唐介独抗言之贬介春州别驾王举正言其太重与此互异】时呉育判西京留台河阳民讼有不决者多诣育育于状尾判曲直尧佐畏恐即奉行之召还徙镇天平军卒赠太师尧佐持身谨畏颇通吏治晓法律以戚里进遽至崇显恋嫪恩宠为世所鄙子山甫









　　钦定续通志巻五百二
　　钦定四库全书
　　钦定续通志巻五百三
　　外戚
　　宋【二】
　　王贻永　　　李昭亮　　李用和【璋珣】
　　李遵朂【端懿　端愿端慤　评】　　　曹佾【偕评　诱】
　　高遵裕【遵惠　士林公纪　世则】　　　向传范【经　综宗囘　宗良】张敦礼　　　任泽
　　王贻永字李长溥之孙也性清慎寡言颇通书不好声伎十余岁时舅魏咸信见而竒之咸平中尚郑国公主授右卫将军驸马都尉累迁右监门卫大将军奬州团练使求外补得知单州徙徐州河决滑州徐大水贻永作隄城南以御之改卫州团练使进懐州防御使知澶定二州徙成徳军防有告曹汭变者贻永奏治之歴知郓州州自咸平中徙城而故治为通衢介梁山春夏多水患贻永相度地势为筑东西道三十余里民便之复徙定州又徙成徳军擢同知枢宻院事改副使加宣徽南院使进枢密院使久之拜同中书门下平章事遂加兼侍中徙节镇海以疾求罢乃罢侍中徙彰徳莭度使至和初复以疾辞拜尚书右仆射检校太师卒赠太师中书令諡康靖当时无外姻辅政者贻永能逺权势在枢密十五年迄无过失人称其谦静子道卿
　　李昭亮字晦之明徳太后兄继隆子也补东头供奉官出入禁中累迁管勾军头引见司兼三司衙司军士有逃死而冒请官廪者数百人昭亮按发之歴永兴路马步军副都指挥使并代州路副都总管安抚招讨副使徙真定路都总管保州兵叛杀官吏诏遣王果招降之叛者乘埤呼曰得李步军来我降矣于是遣昭亮昭亮至相率开城门降改淮康军莭度观察留后知定州欧阳修言昭亮入保州以叛卒女口分隶诸军有私入其家者置不问拜武寕军节度使代李用和为殿前副都指挥使昭亮本将家子习军中事既统宿卫政尚严多所建请万胜龙猛军蒱博争胜负撤屋椽相击士皆惶骇昭亮捕斩之杖其主者诸军股栗帝祠南郊有骑卒亡所挟弓防赦当释去昭亮曰宿卫不谨不可贷卒配隶下军禁兵顿肃拜同中书门下平章事判大名府仁宗书李昭亮亲贤勲旧命其子惟贤持以赐徙定州数言老疾不任事改天平彰信泰宁昭徳军莭度使卒赠中书令諡良僖昭亮为人和易练习近事于吏治颇通敏善委任僚佐以故数更藩镇无他过子惟贤字寳臣以父防为三班奉职累迁西上閤门使寻领高州刺史知莫州州仓粟陈腐戍兵大噪弗肯受州人恐惟贤驰往谕曰边兵众则积粟多且积久能无腐乎欲尽取新则陈者何所归遂斩首恶一人流十人军中帖然召还提举诸司库务领荣州团练使知冀州防迁补禁军自隶籍后犯汚者皆绌为下军惟贤曰武士何可责以防莭且抵罪在昔今不可以新令绳之帝为更其制徙恩州后迁四方馆使卒惟贤善宣辞令习朝仪仁宗颇爱之
　　李用和字审礼章懿皇太后弟也少穷困居京师凿纸钱为业刘后使兄美访求宸妃亲属得之于民间奏为三班奉职累迁右侍禁閤门祗权提防在京仓草场考城县兵马都监太后崩迁礼宾副使领八作皇仪二司迁礼宾崇仪使贺州刺史妃追尊太后改迁陵寝领捧日天武兵防梓宫明年春诏乗传行太后陵还授寕州刺史累擢永清军节度观察留后改真定府定州路旧制公使钱得私入用和悉用为军费歴侍卫亲军步军马军副都指挥使拜建武军莭度使殿前副都指副使以老乞罢军职拜宣徽北院使逾月改彰信军莭度使同中书门下平章事景灵宫使进兼侍中初未有居第诏寓馆芳林园用和固辞又假以惠宁坊之官第并日给官舎僦钱五千卒赠太师中书令陇西郡王諡恭僖初仁宗以太后不逮养故外家褒宠特厚用和列位将相能小心静黙推逺权势论者以此称之子璋玮珣璋字公明以恩补三班借职积官为天平军莭度观察留后知澶州防塞商胡防河涨讹言水且至璋据聴事自若人心乃安河亦不溢徙曹州观察使【按东都事畧河决澶渊坐降邢州观察使复为留后宋史不载】累迁武胜军莭度使殿前都指挥使仁宗书忠孝李璋字并秘书赐之帝崩执政欲増京城甲士璋曰例出累代不宜辄易时禁卫相告干兴故事内给食物中有金既而果赐食众视之无金以为言璋曰天子未临政已优赏汝何功复云云敢喧者斩众乃定以武城军莭度使知郓州京东盗白日杀县令掠人道中璋信赏罚擒捕盗为衰止岁大雨水竞以船筏邀利多溺死者璋一切籍之约所胜载如黄河法发卒城州西闗调夫脩路数十里夹道植桞人指为李公栁知邓州坐失举改莭振武军知郢州还朝道卒赠太尉諡良惠【按此下原有李玮传惟载其选尚兖国公主朴陋与主不恊别无事迹今删】
　　珣字公粹以防为閤门祗累迁均州防御使知相州赐御制诗飞白字宠其行使契丹预钓鱼防获多契丹遗以金器使还悉上之更赐黄金及李珣忠孝字熙宁中迁宣州观察使知颍州哲宗初进泰宁军留后提举万夀观故事正任遇覃恩止移镇唯宗室乃迁官至是珣与李端慤皆特迁戚里以覃恩迁官自此始复知相州卒
　　李遵朂字公武崇矩孙继昌子也少学骑射及长好为文词举进士大中祥符间尚万夀长公主初名朂帝益遵字升其行为崇矩子授左龙武军驸马都尉赐第永宁里主下嫁而所居堂甃瓦甓多为鸾凤状遵朂令镵去主服有龙饰悉屛藏之帝叹喜领澄州刺史坐私主乳母谪均州团练使徙蔡州逾年起为太子左卫率府副率复左龙武军将军领宏州团练使真拜康州团练使时继昌官刺史遵朂请班其下许之后继昌守泾州暴感风遵朂驰省不俟命帝遣使令乗驿赴之既还上表自劾帝慰谕之迁泽州防御使又迁宣州观察使求补郡自试出知澶州防河水溢将壊浮梁遵朂督工徒七日堤成迁昭徳军莭度观察留后拜宁国军莭度使徙镇国军知许州水军多不练习遵朂命部校按劾拔去十七八初天圣间章献太后屛左右问曰人有何言遵朂曰人言天子既冠太后宜以时还政太后曰我非恋此但帝少内侍多恐未能制之也尝上三说五事以论时政太后乳母晋国夫人林氏干预国事太后崩遵朂密请置之别院其补助多类此所居第园池冠京城延一时名士大夫与宴乐师杨亿为文亿卒为制服及知许州奠亿墓恸哭而返又与刘筠相友善筠卒存恤其家卒赠中书令諡曰和文子端懿端愿端慤端懿字元伯性和厚喜问学颇通隂阳医术星经地理七岁授如京副使侍真宗东宫稍长出入宫禁如家人累迁济州防御使羣牧副使杜衍择外戚子弟试外官以端懿知冀州为政循法度转运使移州捕妖人李教教已死恩州王则据城叛人有言教不死在贼军中遂降单州团练使知均州改滑州兵马钤辖贼平实无李教者乃以为汝州防御使歴知郓州兼京东西路安抚使大水民饥发廪以赈置弓手局教以战鬭遂如精兵治汶阳堤百余里以却水患民便之寻除宁逺军莭度使不拜以留后知澶州赴任数月卒赠侍中諡良定端懿能自刻厉闻善士倾身下之甚得名誉
　　端愿字公谨七岁授如京副使累迁恩州团练使仁宗以岁旱虑囚放宫女端愿上言纵释有罪小人之幸放宫女为宦者専制反失所归何以弭灾变进邢州观察使镇东军留后知襄郢二州本路转运使以献羡财被赏端愿言常赋三折其民不堪帝怒夺其赏申折变之禁移庐州富弼谓曰肥上之政何以减于襄阳端愿曰被官喜事饰厨传以干名则誉者至更事既久知抑豪彊制猾吏故毁随之弼深然其言英宗初同提举在京诸司库务求对劝上躬揽权纲以系人心不宜退托失天下望拜武康军莭度使知相州归除醴泉观使神宗遣使就其家録取章奏赐诏褒之请老以太子少保致仕哲宗嗣位进太子太保元祐六年卒赠开府仪同三司子评
　　端慤字守道官左藏库使累迁东上閤门使干办三班院尝侍宴羣玉殿仁宗独赐珠花飞白字知邢冀卫三州至蔡州观察使元祐中以安徳军留后卒赠昭徳军节度使諡恭敏兄端懿在嘉祐时尝密疏言事人无知者元丰间端慤进对袖旧槀上之神宗叹曰近世贤戚也
　　评字持正由东头供奉官八迁皇城使授西上閤门使枢密都承防出使陜西河东还言城啰兀非便乞速毁撤觧一路之患又言王师征安南而取卒于西北使蛮闻之得以窥我所论事颇多然天资刻薄多布耳目采聴外事自効以为忠以荣州刺史出知颍州还干当三班院副韩缜报聘契丹且分画河东地界凡二年乃决进成州团练使知蔡州卒赠冀州观察使评少涉书传尝以公主遗奏召试学士院改殿中丞意不满辞之后二年再召试复止迁一官愈不悦至上书辨论及卒人无怜者
　　曹佾字公伯【东都事畧作字伯容】韩王彬之孙慈圣光宪皇后弟也性和易美仪度通音律善奕射喜为诗自右班殿直累进殿前都虞侯安化军留后出知澶青许郓州歴建武保静保平军莭度使同中书门下平章事景灵宫使加兼侍中封济阳郡王神宗每咨访以政然退朝终日语不及公事帝谓大臣曰曹王虽用近亲贵而端拱寡过善自保真纯臣也进对未尝名元丰中以疾告既愈入谢帝曰舅久不觌太皇太后宜少憩内东门朕当自启已而召入歴上下儒释道五阁大椿蟠桃亭再升殿乃退【按东都事畧神宗召佾至便殿同诣庆夀宫慈圣愕然遽止之曰外戚自来未有辄入禁掖者安可以我开其端帝曰聊以慰骨肉之情他人固不可也时左右已预办宴具帝亲捧觞慈圣自酌以授佾佾跪饮钧天盛奏丙夜极欢而罢宋史慈圣光献皇后传帝偕佾诣后閤少焉帝先起若令佾得伸亲亲之意后遽曰此非汝所当得留趣遣出皆载此事而各有不同】以防国军莭度使司徒兼中书令【按东都事略国朝以来异姓未有兼中书令者赠官则有之生除中书惟佾而已】为太一宫使慈圣丧终请郡帝曰时见舅如面庆夀宫奈何欲逺朕即城南为园池给八作兵庀役疏恵民河水灌之且将为筑三百楹第固辞乃止哲宗即位加少保卒赠太师追封沂王从弟偕子评诱
