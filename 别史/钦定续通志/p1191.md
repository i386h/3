<!-- { "loadSidebar": true } -->
　　陈东字少阳镇江丹阳人以贡入太学钦宗即位伏阙上书请诛蔡京梁师成李彦朱勔王黼童贯六人以谢天下言极愤切明年金人逼京师东又请诛六贼时梁师成尚留禁中东发其前后奸谋乃谪死李邦彦议与金和李纲及种师道主战邦彦因小失利罢纲且割三镇东率诸生伏宣徳门下上书请用纲而斥邦彦等军民从者数万舁登闻鼓挝坏之喧呼震地于是亟诏纲入复领行营金人既解去学官观望时宰议屏伏阙之士先自东始京尹王时雍欲尽致诸生于狱人人惴恐朝廷用杨时为祭酒复东职然后定吴敏欲弭谤议奏补东官赐第除太学録东力辞以归高宗即位五日相李纲又五日召东至未得对会纲去乃上书乞留纲而罢黄潜善汪伯彦不报请亲征以还二圣车驾勿幸金陵又不报会布衣欧阳澈亦上书言事潜善遽以语激怒高宗言不亟诛将复鼓众伏阙书独下潜善所府尹孟庾召东议事东请食而行手书区处家事授其从者曰我死尔归致此于吾亲食已如厠吏有难色东笑曰我陈东也畏死即不敢言已言肻逃死乎吏曰吾亦知公安敢相迫顷之东具冠带出别同邸乃与澈同斩于市东初未识纲特以国故至为之死越三年高宗感悟追赠东澈承事郎绍兴四年并加朝奉郎秘阁修撰官其后二人【按陈东以下诸人俱以言事死义仍宋史旧例附于凡死事者之后】
　　欧阳澈字徳明抚州崇仁人靖康初应制条敝政陈安边御敌十防州未许发退而复采朝廷之阙失政令之乖违可以为保邦御俗之方去蠧国残民之贼者十事复为书并上闻已而又论列十事并言臣所进三书实为切要会金人南下汴京城破乃徒步走行在高宗初即位澈伏阙上封事极诋用事大臣与陈东俱见杀马伸字时中东平人绍圣四年进士为成都郫县丞崇宁初范致虚攻程頥为邪説下河南府尽逐学徒是时伸注西京法曹欲依頥门以学頥固辞之卒受中庸以归靖康初以孙传荐召赴京师御史中丞秦桧迎辟之擢监察御史及汴京陷金人立张邦昌胁百官推戴众唯唯伸独奋曰吾职谏争忍坐视乎乃与御史吴给约秦桧共为议状乞存赵氏复嗣君位邦昌既僭立伸首具书请速迎奉元帅康王银台司视书不称臣辞不受伸叱曰吾今日不爱一死尔欲吾称臣耶即缴申尚书省以示邦昌邦昌得书气沮明日议迎哲宗后孟氏垂帘追还伪赦乃遣冯澥李囘等迎康王高宗即位伸拜章以城陷不能救主迁不能死当就窜削帝知其忠擢殿中侍御史抚谕荆湖广南复请诛邦昌并其党王时雍等及所过州县察吏贤否与民利疚以次列上于朝伸至湖广朝廷方召孙觌谢克家乃奏觌克家趋操不正在靖康间与王时雍王及之等七人结为死党附耿南仲倡言不主和议者则执送金人觌受金人女乐草表媚之乃负国之贼宜速逺窜不报伸又进疏厯数黄潜善汪伯彦罪状望速罢政柄别选贤者共图大事疏入留中明日改卫尉少卿伸以论事不行辞不拜録其疏申御史台且言臣言可采即乞施行若非是合坐诬罔之罪于是诏伸言事不实责濮州监酒税时用事者恚甚必欲杀之以濮迫冦境故有是命伸怡然襥被而行死道中明年金人陷广陵潜善伯彦以误国窜殛台臣奏伸尝论潜善等罪复以卫尉少卿召实未知其存亡也绍兴中诏赠谏议大夫
　　吕祖俭字子约祖谦之弟也受业祖谦如诸生始仕监明州仓将上防祖谦卒部法半年不上者为违年祖俭固请终期丧朝议韪之诏违年者以一年为限自祖俭服除更赴铨丞相周必大语尚书尤袤招之祖俭已调衢州法曹而后徃见寻以荐召除籍田令厯司农簿乞补外通判台州宁宗初除太府丞时韩侂胃寖用事正言李沐论罢右相赵汝愚祖俭奏汝愚即不能无过然未至如言者所云侂胃怒曰吕寺丞乃预我事耶会祭酒李祥博士杨简皆以讼汝愚劾罢祖俭乃上封事极言其非疏既上有防安置韶州会楼钥进读吕公着元祐初所上十事因言如公着社稷臣犹将十世宥之前日太府寺丞吕祖俭以言事得罪者其孙也今投之岭外有辜圣朝恩礼臣窃为陛下惜之帝问祖俭所言何事然后知前防不由中出适有为侂胄计者谓自赵丞相去天下已切齿今又投祖俭瘴乡必致于死则怨益重曷若少徙内地侂胄悟得改吉州遇赦量移高安二年卒诏许归塟方祖俭之谪也其从弟祖防字防然徒步徃省之留月余语其友王深厚曰我虽无位义必以言报国当少须之今未敢以累吾兄也及祖俭没贬所嘉防元年值周必大降少保致仕祖防愤之乃请登闻鼓院上书论侂胄有无君之心请诛之以防祸乱其畧曰丞相赵汝愚今之有大勲劳者也侂胄首逐之侍从彭龟年陛下旧学之臣也侂胄亟去之若其徒苏师旦特平江之吏胥假潜邸而得节钺周均韩氏之厮役以皇后亲属得大官不识陛下在潜邸时果识师旦乎椒房之亲果有均乎凡侂胄之徒自尊大而卑朝廷一至于此愿亟诛侂胄而罢逐其徒独有周必大可用宜以代之不然事将不测书出中外大骇有防杖之百配钦州牢城收管祖泰自顾必死冀以身悟朝廷无惧色既贬道出潭州钱文子为醴陵令私赆其行乃匿襄郢间及侂胄诛朝廷访得祖泰所在诏雪其冤特补上州文学改授迪功郎监南岳庙丧母无以葬至都谋于旧识得寒疾不愈索纸书曰吾与兄共攻权臣今权臣诛吾死不憾独吾生还无以报国且未能葬母为可憾耳乃卒京尹王柟为成敛归葬焉
　　杨宏中字充甫福州人弱冠补国子生当右丞相赵汝愚之罢国子祭酒李祥博士杨简连疏争捄俱被斥逐宏中曰师儒能办大臣之寃而诸生不能留师儒之去于谊安乎众莫应独林仲麟徐范张衜蒋傅周端朝五人愿预其议遂上书曰自古国家祸福之由初非一道惟小人中伤君子其祸尤惨君子登庸杜絶邪枉其心实在于爱君忧国小人得志仇视正人必欲空其朋类然后可以肆行而无忌于是人主孤立而社稷危矣臣窃见近者李沐论前宰相赵汝愚数谈梦兆擅权植党将为不利以此加诬蔽天听中外咨愤章颍力辨其非首遭斥逐闻者已骇祭酒李祥博士杨简相继抗论毅然求去同日报罢六馆之士为之愤惋涕泣今李沐自知邪正之不两立而公议之不直已也乃欲尽去正人以便其私于是指托朋党以罔陛下臣恐君子小人消长之机于此一判则靖康已然之监岂堪复见于今日耶愿陛下特奋睿断明示好恶窜李沐以谢天下还祥简以收士心臣虽身膏鼎镬实所不辞书奏六人皆编置以宏中为首天子号为六君子嘉泰三年宁宗幸学特防放还开禧元年宏中登进士第教授南劒州及侂胄诛先以言得罪者悉加褒録特迁宏中一秩寻以荐授户部架閤歴太学正改武学博士时谏官应武论一学官宏中李试策士及其故武衔之防秋戊祀武成王敌事祭酒行事博士摄亚献至是不命宏中宏中争之于是武劾宏中与同例竞且谓其激矫不自爱遂通判潭州以亲老请祠差知武冈军未受卒端朝字子静嘉定三年试礼部第一终刑部侍郎兼侍讲衜字用叟以父任补官仲麟字景仲傅字象夫久居学校忠鲠有闻咸以不偶死范自有传
　　华岳字子西贵池人为武学生上书忤韩侂胄下大理贬建宁圜土中郡守傅伯成怜之命狱卒使出入毋系伯成去又迕守李大异复寘狱侂胄诛放还复入学登嘉定武科第一【按岳为贵池人及登嘉定武科第一宋史不详今据岳所着翠微南征録増入】为殿前司官属谋去丞相史弥逺事觉下临安狱狱具坐议大臣当死宁宗知岳名欲生之弥逺曰是欲杀臣者竟杖死于东市
　　邓若水字平仲隆州井研人吴曦叛州县莫敢抗若水方为布衣愤甚将杀县令起兵讨之不果乃伏剑徒歩如武兴欲手刃曦中道闻曦死乃还登嘉定十三年进士第时史弥逺柄国久若水对策极论其奸考官寘之末甲策语播行都士争诵之理宗即位应诏上封事谓行大义然后可以弭大谤收大权然后可以固大位除大奸然后可以息大难反覆数百言制置司不敢为附驿郤还之以格当改官奏上弥逺取笔横抺之而罢嘉熈间召为太学博士当对复草奏数千言大畧谓先帝不得正其终陛下不得正其始臣请发史弥逺家断棺取其尸斩之以谢在天之灵将对前一日假笔吏于所亲潘允恭允恭谕笔吏窃録之惧并及祸走告丞相乔行简亦大骇翼日蚤朝奏出若水通判宁国府退朝召閤门舍人问曰今日有轮对官乎舍人以若水对行简曰已得防补外矣可格班若水袖其书待庑下舍人谕使去若水怏怏而退到官数月竟以言罢遂不复仕贾似道在京湖闻其名辟参军事若水雅思其乡乃起从其招因西归蜀居山中有盗夜劫之若水危坐不动盗击其首流血被面亦不动乃舍去有一子膂力絶人筑山砦以兵捍卫乡井砦破举家遇害















　　钦定续通志卷五百十一
<史部,别史类,钦定续通志>
　　钦定四库全书
　　钦定续通志巻五百十二
　　忠义传
　　宋【二】
　　傅察　　　　李翼【李耸　　王唐臣　刘子英阎城　　折可与】张忠辅　　　孙益【孙谷】　　史抗【稽古稽哲】
　　蒋兴祖　　　张确　　　　李震
　　李涓　　　　黄友　　　　王士言
　　祝公明　　　刘士英【王禀方芨】　李邈【刘翊】
　　张克戬　　　阮骏　　　　姜绶
　　陈遘【适】　　　霍安国【林渊　张彭年　赵士谅　张谌于潜　沈敦　张行中】
　　欧阳珣　　　刘韐　　　　徐揆
　　李若水　　　吴革　　　　滕荗实
　　赵士跋
　　傅察字公晦孟州济源人中书侍郎尧俞从孙也年十八登进士第蔡京在相位欲妻以女拒弗答累官吏部员外郎宣和七年接伴金国贺正旦使将及燕闻金人来侵或劝毋遽行察曰受使以出闻难而止若君命何遂行抵境上金人拥之东北去遇斡里雅布领兵至驿导使拜察曰吾奉使大国见国主当致敬今来迎客而胁我至此又止见太子太子虽贵亦人臣也当以宾礼见何用拜为斡里雅布怒曰吾兴师南向何使之称凡汝国得失为我道之否则死察曰主上仁圣与大国讲好信使徃来项背相望未有失徳太子干盟而动意欲何为还朝当具奏斡里雅布曰尔尚欲还朝邪左右促使拜白刃如林或捽之伏地衣袂颠倒愈植立不顾反覆论辨斡里雅布曰尔今不拜后日虽欲拜可得邪麾令去察知不免谓官属侯彦等曰我死必矣尔等若万一得脱幸记吾言告吾亲使知我死国少纾其无穷之悲也众皆泣既次燕山强之不屈遂见杀副使蒋噩及彦辈归道察不屈状赠徽猷阁待制后谥忠肃
　　李翼麟州新秦人宣和末为代州西路都巡检使屯崞县金人取代遣来谕降翼射却之帅士卒守城义胜军统领崔忠杀都监张洪辅夜引金兵入城翼挺身搏战逹旦被执尼堪欲臣之骂不屈与县令李耸丞王唐臣尉刘子英监酒阎城将官折可与同死之
　　张忠辅宣和末为将同崔中【按崔忠杀张洪辅事见李翼传攷徐梦莘三朝北盟防编及李翼行状所载并同本传讹洪作忠讹忠作中均误】折可与守崞县金人来攻中有二心忠辅宣言于众曰必欲降请先杀我中设伏绐与议事斩忠辅首掷碑外建炎中官可与子五人而忠辅不与士论惜之
