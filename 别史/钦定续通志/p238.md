<!-- { "loadSidebar": true } -->
　　尧典举四仲月昬中之星日中星鸟以殷仲春日永星火以正仲夏宵中星虚以殷仲秋日短星昴以正仲冬夏小正从而广之以纪候正月鞠则见初昬参中斗柄县在下三月参则伏四月昴则见初昬南门正五月参则见初昬大火中六月初昬斗柄正在上七月汉案户初昬织女正东乡斗柄县在下则旦八月辰则伏参中则旦九月内火辰系于日十月初昬南门见织女正北乡则旦唐虞夏相承未逺故火中并系之仲夏五月而春秋张趯曰火星中而寒暑退则季冬十有二月寒退旦中季夏六月暑退昬中也凡星未中见而东升过中乃西流周以夏正之六月昬火中故豳诗曰七月流火此嵗差之大较周语虢文公曰农祥晨正日月底于天庙土乃脉发单子曰夫辰角见而雨毕天根见而水涸本见而草木节解驷见而陨霜火见而清风戒寒营室之中土功其始火之初见期于司里左氏春秋龙见而雩凡土功龙见而毕务戒事也火见而致用水昬正而栽日至而毕申丰曰古者日在北陆而藏冰西陆朝觌而出之火出而毕赋月令孟春之月日在营室昬参中旦尾中仲春之月日在奎昬弧中旦建星中季春之月日在胃昬七星中旦牵牛中孟夏之月日在毕昬翼中旦婺女中仲夏之月日在东井昬亢中旦危中季夏之月日在栁昬火中旦奎中孟秋之月日在翼昬建星中旦毕中仲秋之月日在角昬牵牛中旦觜觽中季秋之月日在房昬虚中旦栁中孟冬之月日在尾昏危中旦七星中仲冬之月日在斗昬东壁中旦轸中季冬之月日在婺女昬娄中旦氐中是月也日穷于次月穷于纪星回于天考验嵗差积而逾二千年列宿部星右移一次其见伏昬旦中后一月是以周人所言与尧典夏小正殊下至于唐复改月令以表其时之星候孟春日在虚昬中晓心中仲春日在营室昬东井中晓箕中季春日在娄昬栁中晓南斗中孟夏日在昴昬翼中晓牵牛中仲夏日在参昬角中晓危中季夏日在东井昬氐中晓东壁中孟秋日在张昬尾中晓娄中仲秋日在角昬南斗中晓毕中季秋日在角昬牵牛中晓东井中孟冬日在房昬虚中晓张中仲冬日在箕昬营室中晓轸中季冬日在南斗昬奎中晓氐亢中虞夏冬至日在虚殷在婺女周在牵牛汉以后在斗元在箕凡日躔所在其星同日出没谓之伏去日半次而后朝觌距日四分天周之一昬旦正见于南方是为中星以周秦上校虞夏星候差及一次至元明差及二次矣
　　【臣】等谨案星见伏昬旦中古今不同由于日躔所在之宿验之分至嵗有差移大槩近七十年而差及一度逾二千年而差及一次唐虞时春分日在胃昴之间故鸟中夏至日在七星故火中秋分日在氐房之间故虚中冬至日在虚故昴中夏小正于正月首云鞠则见大戴礼记兼载其説曰鞠者何也星名也自汉以来天文志诸书无所谓鞠星者鞠当为噣诗释文引尔雅噣谓之栁今尔雅噣作咮噣咮本一字异体虞夏正月日躔奎娄奎娄西没故栁东陞诗召南三五在东毛云三心五噣郑笺云噣在东方正月时也可以订正鞠为噣字写之讹又四月言初昬南门正至十月言初昏南门见南门二星在亢氐之南四月日躔东井舆鬼故昬见于南方十月日躔斗牵牛南门二星朝见于东南隅非昬见也初昬二字盖后人误加孔頴达云月令昬明中星皆大畧而言但一月之内有中者即得载之又云凡十二月日之所在或举月初或举月末皆据其大畧此説得之王肃注尧典不知月令季月昬中者尧时仲月已昬中其故因嵗差则然强以所宅为孟月日中日永为仲月星鸟星火为季月读仲为中言各正三月之中气最为疎谬稽诸载籍尧典夏小正所言星候相近诗三百篇暨国语左氏春秋月令所言星候相近虞夏与周先后一月不闻古人以为疑而各随其时代仰观之象着于令以示民则嵗差之故古人明知之汉初乃失其故冬至日在斗而犹系之牵牛至永元十五年造太史黄道铜仪乃言冬至日在斗十九度四分度之一晋虞喜云尧时冬至日短星昴今二千七百余年乃东壁中则知毎嵗渐差之所至后代言嵗差始此嵗差者以日星相较而差非天行有差也天之有南北极为左旋之枢以定南北天之有赤道为左旋之中带以界南北而黄极为右旋之枢距北极二十余度黄道为右旋之中带斜交于赤道半在赤道南半在赤道北最逺距赤道亦二十余度与黄极距北极相应日循黄道右旋而成嵗冬至最南夏至最北相距四十余度自南敛北其下值中土所居渐近则寒退而暑进自北发南其下值中土所居渐逺则暑退而寒进日之右旋发敛于四十余度之间于黄道适周本无纎微差数使发敛未终则无以成嵗矣一嵗之日躔起冬至复值其起处而列宿部星则稍移而前不与起处相值其间甚防积而至于六十七年差一度非日躔黄道有此差盖列宿部星亦循黄道右转耳唐一行分天自为天嵗自为嵗其所谓天者指列宿而言所谓嵗者指日躔而言分而二之是也然立法乃减嵗余益天周谓嵗周不及天周则非也当以黄道为日星右旋之天周不惟日循之而南北发敛以有寒暑列宿部星亦循之而古今推移以成嵗差右旋者七政列宿旋转之实也论南北不论东西左旋则大气所运成东出西没之象论东西不论南北虽名以左右而非一顺一逆知南北与东西殊致则无疑于日月星实右旋矣知列宿部星之右旋犹夫日月五星右旋则无疑于嵗差之故而星见伏昬旦中可以上推千古下推亿万年而皆凖宋书南徐州从事史祖冲之曰中星见伏记籍毎以审时者盖以厯数难明而天验易显各据一代所合以为简易之政也斯言得古人以星纪候之意月各表一星举目即见故也
　　【臣】等又案晋书天文志称周髀家云日月实东行而天牵之以西没譬之于蚁行磨石之上磨左旋而蚁右去磨疾而蚁迟故不得不随磨以左廻焉此喻诚得之而未尽儒者往往以右旋于左为逆遂疑日月亦左旋因行迟而觉其右转则徒见左右顺逆而生迟速之説明史天文志记洪武中帝与羣臣论天与七政之行皆以蔡氏左旋之説对【蔡氏説见书经集】帝曰朕自起兵以来仰观乾象天左旋七政右旋厯家之论确然不易尔等犹守蔡氏之説岂所谓格物致知之学乎今考蔡氏説本之张子故自宋以来儒者与步算家各持一议试就蚁行磨上之喻论之不惟磨左旋而蚁右去也磨石有上下之厚均分其厚于上下之中设一圏又斜络之设一圈交于中圏半在中圈之上至磨上侧半在中圏之下至磨下侧蚁右行循此圏自下侧斜而上至上侧势必斜而下至下侧适一周此圏乃论上下非与中圏同转分迟速知此则赤道专论东西黄道专论南北其象显然又昔人所谓天左旋日月五星右旋者天指列宿则嵗差之故不明况列宿与日月五星合为有象之天八楚辞天问篇何以言圜则九重古九重天之説以列宿与日月五星皆右旋而南北推移加大气左旋为九也左旋之天一右旋之天八而列宿右旋甚防且星汉周布以成浑体其右旋必浑体全转故借之以显指日月五星所在耳虽列宿譬之邮程日月五星譬之过客未尝不知列宿亦右转也惟列宿与日月五星皆右转人见其东出西没者乃大气运之而左则九天之説显然汉以来不以嵗差归之列宿右旋而以嵗差归之日躔不足殊乖实验亦谬于古所谓圜则九重者也
　　列宿十二次
　　古以星记日月之行唐虞时分四象而已亦谓之四陆至周人言十二次二十八星始详左氏春秋梓慎曰元枵虚中也禆灶以婺女为元枵之维首据是递之星次之大致可考尔雅释天夀星角亢也大辰房心尾也大火谓之大辰析木之津【按今尔雅作析木谓之津据左传国语星次名析木之津谓字乃讹舛衍文】箕斗之间汉津也星纪斗牵牛也元枵虚也颛顼之虚虚也北陆虚也娵觜之口营室东壁也防娄奎娄也大梁昴也西陆昴也栁鹑火也尔雅所未举者实沈参也鹑首东井舆鬼也鹑尾轸也元枵一曰天鼋娵觜之口一曰豕韦东陆苍龙七宿为夀星大火析木之津三次北陆武七宿为星纪元枵娵觜之口三次西方白虎七宿为降娄大梁实沈三次南方朱鸟七宿为鹑首鹑火鹑尾三次宋书祖冲之曰臣以为辰极居中而列曜贞观羣象殊体而阴阳区别故羽介咸陈则水火有位苍素齐设则东西可凖非以日之所在定其名号也次随星名义合宿体分至虽迁而厥位不改【臣】等谨案曲礼言前朱鸟而后武左青龙而右白虎此列宿之四象春秋有日在北陆及西陆朝觌之文是四象又即为四陆尔雅虽曰北陆虚也西陆昴也实言陆则兼该三次故举中一宿以见七宿天既动体随时不同何以有东西南北之定方据尧典日中星鸟以殷仲春鸟在南则苍龙在东白虎在西武在北象各七宿或见或否因其时之定位命为南北东西移时则不同厯数千年则仲春初昬亦不同然则分四象始自羲和可知周冬至日在牵牛为星纪之中则斗值星纪之初用是为十二次纪首故曰星纪唐虞冬至日在虚乃元枵正中元以来冬至日在箕乃析木之津正中不首斗牵牛也然则十二次之名始自周人可知汉费直刘歆蔡邕诸人未识嵗差各以节气日所在宿度分十二次之界故刘蔡并云日至其初为节气至其中为中气晋虞喜始立嵗差法而祖冲之尤论之详后此推步家虽知星次不随日躔推移然其十二次之界不过损益汉志及月令章句为之咸非定论星次起于周人则当取春秋元枵虚中及婺女为元枵之维首二语就黄道均分其界庶几不大逺于古耳
　　【臣】等又案二十八宿乃星之当黄道者日行黄道虽借星以纪日躔当分黄道自为黄道列宿自为列宿黄道以冬至为最南夏至为最北春秋分为南北之中列宿则唐虞时虚在最南元以来箕在最南分至由于南北中一定之限十二次专以星辰为限不论黄道之南北中也
　　星象
