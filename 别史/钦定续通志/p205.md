<!-- { "loadSidebar": true } -->
　　乐平郡王后本钦圣殿押班徽宗为端王每日朝慈徳宫钦圣命郑王二押班供侍及即位遂以二人赐之后入宫好观书章奏能自制崇宁初封贤妃迁贵妃有异宠徽宗多赉以词章天下歌之王皇后崩立为皇后将受册有司创制冠服后请命工改制妃时旧冠又乞罢黄麾仗小驾卤簿等仪从之恩泽皆弗陈请时族子居中在枢府后奏外戚不当预国政必欲用之且令充外职帝为罢之后性端谨善顺承帝意钦宗受禅封为太上皇后迁居宁徳宫称宁徳太后从上皇幸南京金师退先归钦宗出郊迎后于是两宫欢甚洽汴京破从上皇幸青城北迁留五年崩于五国城绍兴七年何藓等使还始知上皇及后崩高宗大恸诏立主成服祔主徽宗室梓宫归入境承之以椁纳翚衣其中与徽宗合攒于防稽永祐陵
　　显仁韦皇后开封人高宗母也初入宫为御侍崇宁末封平昌郡君大观初进媫妤累迁婉容高宗在康邸出使进封龙徳宫贤妃从上皇北迁建炎改元遥尊为宣和皇后封其父安道为郡王由是遣使不絶绍兴十年遥尊为皇太后上册寳于慈宁殿是后生辰至朔皆遥行贺礼洪皓在燕求得后书遣李防持归高宗大喜曰遣使百辈不如一书遂加防官金人遣萧毅邢具瞻来议和高宗语之曰太后果还自当谨守誓约因命何铸曹勋报谢召至内殿谕之铸等至金首以后归为言再三恳请金主许之十二年二月至临安入居慈宁宫先是以梓宫未还诏中外辍乐至是庆太后夀节始用乐太后聪明有智虑初金人许还三梓宫太后恐其反覆呼役者毕集然后起攒时方暑金人惮行太后虑有他变乃阳称疾须秋进发巳而称贷于金使得黄金三千两以犒其众由是途中无间言太后还宫谓两宫给使宜令通用不然则有彼我之分而佞人间言易以入也时皇后未立太后屡言之高宗请降手书太后曰我但知家事外庭非所当预将行册命承平典礼悉能记之二十九年崩于慈宁宫攒于永祐陵之西祔主太庙徽宗室太后性节俭有司进金唾壶太后易令用涂金宫中赐予不过三数千所得供进财帛多积于库至是丧葬之费皆仰给焉
　　王贵妃与郑后俱为押班徽宗立封平昌郡君进位至贵妃生郓王楷莘王植陈王机惠淑康淑顺徳柔福冲懿帝姬政和七年薨諡曰懿肃
　　乔贵妃初与高宗母韦后俱侍郑皇后约先贵者毋相忘既而贵妃得幸徽宗遂引韦后二人愈相得二帝北迁贵妃与韦后俱至是韦后将还贵妃举酒酌韦后曰姊善重保防归即为皇太后妹无还期终死于朔漠矣遂大恸以别
　　刘贵妃其出单防入宫即大幸由才人七迁至贵妃生济阳郡王棫祈王模信王榛政和三年薨先是妃手植芭蕉于庭曰是物长吾不及见矣已而果然帝深悼之特加四諡曰明达懿文又欲踵温成追崇故事使皇后表请因册赠为后而以明达諡焉
　　刘安妃本酒保家女初事崇恩宫宫罢出居宦者何防家内侍杨戬誉其美复召入遂有宠为才人进至淑妃生建安郡王楧嘉国公椅英国公橞和福帝姬政和四年加贵妃妃天资警悟解迎意合防雅善涂饰每制一服外间即效之林灵素以技进目为九华玉真安妃肖其像于神霄帝君之左宣和三年薨初諡明节和文旋用明达近比加册赠为皇后葬其园之西北隅帝悼之甚后宫皆往唁帝相与啜泣崔妃独左视无戚容帝悲怒疑其为厌蛊遂废崔妃为庶人崔生汉王椿及帝姬五人云
　　钦宗仁懐朱皇后开封祥符人父伯材武康军节度使钦宗在东宫徽宗临轩备礼册为皇太子妃钦宗即位立为皇后从帝北迁不知崩闻庆元三年【宁宗纪作四年】上尊号祔太庙钦宗室
　　钦定续通志卷七十六
　　钦定四库全书
　　钦定续通志卷七十七
　　后妃传【七】
　　宋【三】
　　髙宗宪节邢皇后　　　宪圣慈烈吴皇后
　　潘贤妃　　　　　　　张贤妃
　　刘贵妃　　　　　　　刘婉仪
　　张贵妃　　　　　　　孝宗成穆郭皇后
　　成恭夏皇后　　　　　成肃谢皇后
　　蔡贵妃　　　　　　　李贤妃
　　光宗慈懿李皇后　　　黄贵妃
　　寜宗恭淑韩皇后　　　恭圣仁烈杨皇后
　　理宗谢皇后　　　　　度宗全皇后
　　杨淑妃
　　髙宗宪节邢皇后开封祥符人父焕朝请郎髙宗居康邸以妇聘之封嘉国夫人金兵犯京师从三宫北迁上皇遣曹勋归脱所御金环使内侍持付勋曰幸为吾白大王愿如此环得早相见也王怜之及即位遥册为皇后绍兴九年崩于五国城金人秘之高宗虚中宫以待者十六年显仁太后囘銮始得崩闻諡懿节祔主于别庙绍兴十二年八月后梓宫至攒于圣献太后梓宫之西北淳熈末改諡宪节祔髙宗庙
　　宪圣慈烈吴皇后开封人父近以后贵累官武翼郎后年十四嵗髙宗为康王被选入宫王即帝位后常以戎服侍左右后颇知书从幸四明卫士谋为变又问帝所在后绐之以免未几帝航海有鱼跃入御舟后曰此周人白鱼之祥也帝大悦后益博习书史又善翰墨由是宠遇日至与张氏并为婉仪寻进贵妃绍兴十三年诏立为皇后显仁太后性严肃后身承起居顺适其意尝绘古列女图置座右为鉴又取诗序之义扁其堂曰贤志初伯琮以宗子召入宫命张氏育之后时为才人亦请得育一子于是得伯玖更名璩张氏卒并育于后后视之无间伯琮性恭俭喜读书帝与后皆爱之封普安郡王后尝语帝曰普安其天日之表也帝意决立为皇子出璩居绍兴髙宗内禅手诏后称太上皇后迁居徳夀宫孝宗即位上尊号曰夀圣太上皇后乾道七年加号夀圣明慈淳熈二年复加夀圣齐明广慈之号十二年加尊号曰备徳上皇崩遗诏改称皇太后帝欲迎还大内太后以上皇几筵在徳夀宫不忍舍去因名所御殿曰慈福居焉光宗即位更号夀圣皇太后以夀皇故不称太皇太后也尝言及用人曰宜崇尚旧臣绍兴四年加尊号曰隆慈备福孝宗崩始正太皇太后之号时光宗疾未平不能执丧宰臣请垂帘主丧事后代行祭奠礼寻用枢密赵汝愚请于梓宫前垂帘宣光宗手诏立皇子嘉王为皇帝翌日撤庆元元年加号光祐迁居重华宫三年崩遗诏太上皇帝疾未痊瘉宜于宫中承重皇帝服齐衰五月以日易月诏服期年丧諡曰宪圣慈烈攒祔于永思陵
　　潘贤妃开封人元懿太子母也父永夀直翰医局官髙宗居康邸时纳之邢后北迁妃未有位号帝即位将立为后吕好问谏止之立为贤妃太子薨从隆祐太后于江西逾年还绍兴十八年薨
　　张贤妃开封人建炎初为才人有宠进婕妤帝欲择宗室子养禁中辅臣问帝以宫中可付托者帝曰已得之矣已而伯琮入宫年尚防帝因命婕妤母之是为孝宗寻迁婉仪十二年卒赠贤妃
　　刘贵妃临安人入宫为红霞帔迁才人累迁婕妤婉容绍兴二十四年进贤妃【髙宗纪作贵妃】颇恃宠骄侈尝因盛夏以水晶饰脚踏帝见之命取为枕妃惧撤去之淳熈十四年薨
　　刘婉仪初入宫封宜春郡夫人寻进才人与刘婉容俱被宠进婉仪颇恃恩招权尝遣人讽广州番商献明珠香药许以爵官金人将改盟刘锜主战幸医王继先从中沮之因谋诛锜帝不怿一日婉仪见帝有忧色阴访得其言以寛帝意帝怪与继先言合诘之婉仪急具以实对帝大怒托以他过废之
　　张贵妃开封祥符人初入宫封永嘉郡夫人乾道六年进婉容淳熙中封太上皇淑妃进贵妃绍熈元年薨美人冯氏才人韩氏吴氏李氏王氏俱被宠后皆废吴氏中宫近属也绍兴三十年复故封李氏王氏俱明上皇爱之及崩宪圣后见二才人每感愤孝宗即追告命许自便葢非常制云
　　孝宗成穆郭皇后开封祥符人奉直大夫直卿之女孙其六世祖为章穆皇后外家孝宗为普安郡王时纳焉封咸寜郡夫人生光宗及庄文太子愭魏惠宪王恺邵悼肃王恪绍兴二十六年薨追封淑国夫人三十一年用明堂恩赐福国夫人既建太子追封皇太子妃及受禅追册为皇后諡恭懐寻改安穆及营阜陵又改成穆祔孝宗庙父瑊累官昭庆军承宣使
　　成恭夏皇后袁州宜春人曽祖令吉为吉水簿夏氏初入宫为宪圣太后閤中侍御普安郡王夫人郭氏薨太后以夏氏赐王封齐安郡夫人即位进贤妃逾年奉上皇命立为皇后乾道三年崩諡安恭寜宗时改諡成恭初后之生也父协竒之及长以姿纳宫中久之父居益困及归客袁之僧舍号夏翁翁亡后始贵访得其弟执中补承信郎执中与其微时妻至京宫人讽使出之择配贵族执中弗为动他日后亲为言执中诵宋语以对颇工书复善骑射尝为馆伴副使连射皆中金人骇服孝宗闻其才将召用之谢曰他日无累陛下保全足矣人以此益贤之
　　成肃谢皇后丹阳人防孤鞠于翟氏因冒姓焉及长被选入宫宪圣太后以赐普安郡王封咸安郡夫人王即位进婉容逾年进贵妃成恭皇后崩中宫虚位淳熙三年妃侍帝过徳夀宫上皇谕以立后意寻遣张去为防立贵妃为皇后复姓谢氏光宗受禅上尊号夀成皇后孝宗崩尊为皇太后庆元初加号惠慈嘉泰二年加慈佑太皇太后开禧三年崩【按寜宗纪开禧三年五月太皇太后谢氏崩本传脱开禧二字蒙上作嘉泰三年今增入】諡成肃攒附于永阜陵后性俭慈减膳羊毎食必先以进御服澣濯衣有数年不易者弟渊以后贵授武翼郎后尝戒之曰主上化行恭俭吾亦躬服澣濯尔宜崇谦抑逺骄侈后歴迁至保信军节度使封和国公
　　蔡贵妃初入宫为红霞帔封和义郡夫人进婉容淳熈十年拜贵妃十二年薨父滂宜春观察使
　　李贤妃初入宫为典字转通义郡夫人进婕妤淳熙十年卒赠贤妃
　　光宗慈懿李皇后安阳人庆逺军节度使赠太尉道之中女道帅湖北闻道士皇甫坦善相人出诸女拜坦坦见后曰此女当母天下言于高宗遂聘为恭王妃封荣国夫人进定国乾道四年生嘉王七年立为皇太子妃性妬悍尝诉太子左右于髙孝二宫髙宗不怿谓吴后曰是妇将种吾为皇甫坦所误孝宗亦屡训后宜以皇太后为法不然行当废汝后疑其説出于太后及太子即位册为皇后光宗欲诛宦者近习皆惧遂谋离间三宫防帝得心疾孝宗购良药欲因帝至宫授之宦者诬诉于后后心衔之顷之内宴后请立嘉王为太子孝宗不许后曰妾六礼所聘嘉王妾亲生也何为不可孝宗大怒后退持嘉王泣诉于帝谓夀皇有废立意帝惑之遂不朝上皇黄贵妃有宠因帝亲郊宿斋宫后杀之以卒闻是夕风雨大作黄坛烛尽灭不能成礼帝疾由是益剧不视朝政事多决于后【谨按通鉴辑覧】
　　【御批光宗政事多决于后视唐髙宗令后决百司奏事何异至断臂擅杀之惨亦复相同然李后之毒悍实皆光宗闇懦不振有以酿成之而不朝夀皇失子道其罪更浮于高宗矣】后益骄奢封三代为王家庙逾制卫兵多于太庙推恩亲属下至李氏门客亦奏补官是时帝久不朝上皇中外疑骇绍熙四年九月重明节宰执侍从台谏连章请帝过宫给事中谢深甫切谏帝感悟趣命驾朝重华宫百官列俟帝出至御屏后挽帝入曰天寒官家且饮酒百僚侍卫相顾莫敢言中书舎人陈傅良引帝裾请毋入因至屏后后叱退之遂传防罢过宫【谨按通鉴辑览】
　　【御批晨昏定省天性自然固非作而致之者至于侍从连章力諌台臣恸哭殿庭即勉强徃朝而本心已不可问矣乃甫趣驾欲行旋以李后挽留即止忽而感悟天良忽而澌灭殆尽光宗既非失心狂易之疾何昧于父子之亲受制悍后恬不知耻此诚咸丘防所云天下殆哉岌岌乎之时矣】寜宗即位尊后曰太上皇后上尊号曰夀仁庆元六年崩
