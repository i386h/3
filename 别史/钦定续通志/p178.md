<!-- { "loadSidebar": true } -->
　　文宗皇帝讳图卜特穆尔武宗次子明宗弟也母唐古氏延祐中仁宗封明宗为周王命镇云南而帝尚留京师至治元年中政使耀珠告托欢彻尔等交通亲王将搆异图于是出帝居于琼州泰定初召帝北还行至潭州复止之居数月乃还大都改封懐王仍命出居建康以殊祥院使额森纽尔掌其卫士时都尔苏为相狠愎自用灾异数见而帝兄弟播越南北人心思之致和元年春泰定帝出畋桞林以疾还宫诸王们都阿穆尔台太常礼仪使噶海宗正扎尔古齐库库楚等与签枢宻院事雅克特穆尔谋曰主上之疾日臻今且往上都如有不讳吾党扈从者执上都诸王大臣杀之居大都者即缚大都省台官宣言武宗子当正位传檄诸闗守帅则大事济矣三月泰定帝如上都们都库库楚等从西安王喇特纳实哩居守雅克特穆尔亦留大都于时额森纽尔私至上都与都尔苏等图弗利于帝乃复迁帝居江陵七月泰定帝崩于上都都尔苏及梁王旺沁辽王托克托结党害政人皆不平之时雅克特穆尔掌大都枢宻符印谋于西安王喇特纳实哩集百官告以欲立武宗二子意即遣前河南行省参知政事明埓克栋阿前宣政使达尔玛实哩驰驿迎帝于江陵宻以意谕河南行省平章政事巴延令简兵以备扈从是日推前湖广行省左丞相拜布哈为中书左丞相太子詹事塔斯哈雅为中书平章政事【按塔斯哈雅为平章政事元史宰相表载在九月与纪异】前湖广行省右丞苏苏为中书左丞前陜西行省参知政事王布琳济达为枢宻副使与中书右丞赵世延同签枢宻院事雅克特穆尔翰林学士承防伊拉齐通政院使哈沙分典机务调兵守御闗要征诸卫兵屯京师出府库犒军士乙未以西安王令给宿卫京城军士钞有差调诸卫兵守居庸闗及卢儿岭丙申遣左卫率使图噜将兵屯白马甸隆镇卫指挥使阿都玛勒将兵屯泰和岭丁酉发中卫兵守迁民镇又遣萨里布哈等往迎帝且令达实特穆尔矫为使者自南来言帝已次近郊使民无惊疑戊戌征宣靖王迈努诸王雅克布哈于山东己亥征兵辽阳明埓克栋阿至汴梁执行省臣皆下之狱又收亷访司万戸府及郡县印庚子发宗仁卫兵増守迁民镇辛丑遣万戸彻尔特穆尔将兵屯河中癸邜雅克特穆尔之弟萨敦子腾吉斯自上都来归河南行省杀平章库哩右丞拜特穆尔是日明埓克栋阿等至江陵甲辰帝发江陵遣使召镇南王特穆尔布哈威顺王库春布哈湖广行省平章政事髙昌王特穆尔布哈来防执湖广行省左丞玛哈穆特送京师以布色代之乙巳遣隆镇卫指挥使伊苏岱尔将兵守碑楼口河南行省杀其参政图卜台召陜西行台侍御史满济尔噶台及行省平章政事特黙齐不至丙午诸王阿固察至京师遣前西台御史喇嘛凯巴等谕陜西丁未以萨都守居庸闗腾吉斯屯古北口戊申帝命河南行省平章政事巴延为本省左丞相河南行省遣前万戸博啰等将兵守潼闗己酉诸王们都阿穆尔台宗正扎尔古齐库库楚前河南行平章政事玛鲁集贤侍读学士乌鲁斯布哈太常礼仪院使噶海齐等十八人谋附雅克特穆尔事觉都尔苏杀之庚戍帝至汴梁巴延等扈从北行以前翰林学士承防鄂博哈雅为河南行省平章政事发平滦民堑迁民镇以御辽东军辛亥以雅克特穆尔知枢宻院事伊拉齐为御史中丞癸丑上都诸王及用事臣以兵分道犯京畿甲寅喇嘛凯巴等至陜西皆见杀乙邜托克托穆尔及上都诸王实喇平章政事奈曼台詹事奇彻战于宜兴斩奇彻于阵禽奈曼台送京师戮之实喇脱走丙辰雅克特穆尔等奉法驾郊迎丁巳帝至京师入居大内戊午以苏苏为中书平章政事前御史中丞曹立为中书右丞江浙行省参知政事张友谅为中书参知政事【按元史宰相表苏苏为平章在九月张友谅为参政在十月曹立为右丞表不载】河南行省左丞相巴延为御史大夫中书右丞赵世延为御史中丞己未以河南万戸伊苏岱尔同知枢宻院事上都梁王旺沁右丞相达实特穆尔太尉布哈平章政事玛鲁御史大夫宁珠等以兵次榆林隆镇卫指挥使黒汉谋附上都杀之籍其家九月庚申朔雅克特穆尔督师居庸闗遣萨都以兵袭上都兵于榆林败之追至懐来而还隆镇卫指挥使阿都玛勒以兵袭上都诸王穆尔特穆尔特黙齐于托啰克台执之归于京师陜西兵入河中府劫行用库钞万八千锭杀同知府事布琳图壬戌命苏苏宣谕中外曰昔在世祖以及列圣临御咸命中书省纲维百司总裁庻政凡钱谷铨选刑罚兴造罔不司之自今除枢宻院御史台其余诸司及左右近侍敢有隔越中书奏请政务者以违制论监察御史其纠言之以髙昌王特穆尔布哈知枢宻院事额森纽尔为宣徽使召雅克特穆尔赴阙上都诸王额森特穆尔平章图们岱尔自辽东以兵入迁民镇诸王巴喇玛额森特穆尔以所部兵入管州杀掠吏民丁邜雅克特穆尔率诸王大臣请早正大位以安天下帝固辞曰大兄在朔方朕敢紊天序乎雅克特穆尔曰人心向背之机间不容髪一或失之噬脐无及帝曰必不得已必明着朕意以示天下而后可乃遣萨都拒辽东兵于蓟州东流沙河元帅敖拉守居庸闗上都军攻碑楼口指挥使伊苏岱尔御之不克戊辰以大司农明埒克栋阿大都留守库库台并为中书平章政事命襄阳万户杨克忠邓州万戸孙节以兵守武闗己巳铸御寳成立行枢宻院于汴梁以同知枢宻院事伊苏岱尔知行枢宻院事将兵行视太行诸闗西撃河中潼闗军上都诸王呼喇台等引兵犯崞州庚午遣军民守归峡诸隘辛未帝常服谒太庙额卜徳哷勒特黙格弃市托多王士熙巴延彻尔托欢等各流于逺州并籍其家同知枢宻院事托克托穆尔与辽东图们岱尔战于蓟州两家店壬申帝即位于大明殿诏以致和元年为天厯元年大赦仍诏天下曰谨俟大兄之至以遂朕固让之心癸酉命雅克特穆尔将兵撃辽东军封雅克特穆尔为太平王以太平路为食邑中书右丞曹立为江浙行省平章政事福建亷访使伊实栋阿为右丞前中书左丞张思明为左丞甲戍雅克特穆尔加开府仪同三司上柱国録军国重事中书右丞相监修国史依前知枢宻院事巴延加太尉征左右两阿苏卫军老幼赴京师不行者斩籍其家乙亥上都旺沁兵袭破居庸闗闗兵皆溃雅克特穆尔军次三河丙子旺沁游兵至大口雅克特穆尔还军次榆河帝出齐化门视师丁丑还宫戊寅谕中外曰近以奸臣都尔苏额卜徳哷勒潜道隂谋变易祖宗成宪既已明正其罪凡回回种人不预其事者其安业勿惧有因而扇惑者罪之敕军中逃归及京城游民敢攘民财者斩命留守司完京城军士乘城守御雅克特穆尔与旺沁前军战于榆河败之【按雅克特穆尔榆河之战在己卯日与纪异】追奔至红桥北其枢宻副使阿拉克特穆尔指挥使呼图克特穆尔以兵会旺沁复来战又败之辛巳以拜布哈知枢宻院事依前中书左丞相雅克特穆尔与上都军大战于白浮之野败之托克托穆尔与辽东军战于蓟州之檀子山壬午大雾旺沁等遁昆山州获上都颁诏使者及辽东征兵使者以闻诏诛之癸未以同知枢宻院事图尔噶特穆尔知枢宻院事中书平章政事明埒克栋阿为江浙行省平章政事【按元史宰相表明埒克楝阿未尝出为行省平章盖癸未有是命至乙酉即复留之中书也谨识】旺沁收集防亡复来迎战萨敦托克托穆尔夹击败之追及于昌平北又大败之靖安王扣布哈等将陜西兵潜由潼闗南水门入分据陜州乙酉以明埓克栋阿为中书平章政事岭北行省左丞雅克布琳知枢宻院事上都兵入古北口分掠石槽雅克特穆尔遣萨都由昌平倍道袭击之【按萨都倍道趋石槽雅克特穆尔传载在丙戌日与纪异】复自以大兵继至转战至牛栏山【牛栏山元史本纪作牛头山考昌平山水记顺义县有牛栏山与石槽同在县之西北又辽史百官志有牛栏都统领司亦因山得名以今道里计之适相符合谨据改】擒驸马博啰特穆尔平章防古达实伊实特穆尔【按逹实伊实特穆尔系二人盖达实以防古人官平章其明证也原文脱伊实二字今增】将作院使苏尔塔珲送阙下戮之托克托穆尔与辽东军战蓟州南屡败之调河南防古军五万人増守京师临清万戸府运粮军三千五百并御河分守山东丁壮万人守御益都般阳诸处海港丁亥辽东军京城雅克特穆尔引兵拒之募丁壮乘城守御戊子上都诸王呼喇台等入紫荆关行枢宻院官布延阿都玛勒指挥使伊苏岱尔以兵援之陜西行台御史大夫额森特穆尔引兵从大庆闗渡河擒河中府官杀之河东官吏皆弃城走额森特穆尔悉以其党代之召云南行省左丞相额尔吉讷不至冬十月己丑朔雅克特穆尔引兵至通州击辽东军败之遣托克托穆尔等将兵援紫荆闗调江浙兵御潼闗河南行省调兵守虎牢闗庚寅雅克特穆尔与辽东军夹潞水而阵辽东军宵遁辛卯紫荆闗兵进逼涿州同知州事嘉珲达调丁壮御之壬辰额森纽尔以军至保定杀阿里沙等及张景武兄弟五人癸巳呼喇台游兵进逼南城令京城戸出壮丁一人持兵仗从军士乘城仍于诸门列瓮贮水以防火雅克特穆尔及阳翟王太平国王多罗台等战于檀子山之枣林斩太平于阵甲午托克托穆尔章吉特与额森纽尔合击上都军于良乡转战至卢沟桥乙未雅克特穆尔率军循北山西趣良乡时诸将与呼喇台阿拉克特穆尔等战于卢沟桥声言雅克特穆尔大军至上都兵溃遣使颁诏至陜西陜西省台官械使者送上都湘寕王巴拉实哩引兵入冀寕敕万户和尚将兵由故闗援之防上都兵大至和尚退保故闗冀寕遂陷戊戍命湖广行省平章政事奇珠调兵守归峡左丞布色守八番以御四川军诸将追阿拉克特穆尔等至紫荆闗获之送京师皆弃市己亥图们岱尔军复入古北口雅克特穆尔与战于檀州南败之走还辽东辛丑以同知枢宻院事托克托穆尔通政使额布勒并知枢宻院事御史中丞伊拉齐为御史大夫齐王伊噜特穆尔东路防古元帅布哈特穆尔等以兵围上都都尔苏防奉皇帝寳出降梁王旺沁遁辽王托克托为齐王伊噜特穆尔所杀遂收上都诸王符印喇实晋巴不知所终【按泰定帝乃裕宗嫡孙晋王长子于属为宗子非不当立也英宗遇弑既不与其谋又为诸王所迎立即位之初即立喇实晋巴为太子至是五年名分已定图卜特穆尔遣兵攻之以致于死史不明言其致死之由然所以致之死地者谁也伏读通鉴辑览】
　　【御批谓图卜特穆尔搆变窃位兵犯上都实与弑逆无异洵为春秋直笔谨录识之】壬寅以宣徽使额森纽尔知行枢宻院事副使章吉特为行枢宻院副使与知枢宻院事伊苏岱尔等将兵西击潼闗军癸卯额森特穆尔军至晋寕本路官皆遁甲辰晋邸及辽王所辖路府州县达噜噶齐并罢免禁锢选流官代之丙午中书省臣言凡有罪者既籍其家赀又没其妻子非古者罪人不孥之意今后请勿没人妻子从之丁未以
