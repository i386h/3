<!-- { "loadSidebar": true } -->
　　刘琦【通考作张琦】岳州临湘人生二嵗遭乱母刘氏陷于兵琦独事其父稍长思母不置常叹曰人皆有母我独无辄欷歔泣下及冠请于父往求其母得于池州之贵池迎以归养后父母殁终丧犹蔬食有司上其事旌表其门曰孝义
　　刘源归徳中牟人母吴氏年七十余衰病不能行适火起源力不能救呼天号泣趋入抱母为火所灾而死祝公荣字大昌处州丽水人隠居养亲事母甚孝母殁居丧尽礼灶突失火公荣力不能救乃伏棺悲哭其火自灭
　　陆思孝绍兴山隂樵者母老病痢方欲刲股肉为糜以进忽梦寐间有神人授以药剂得而异之即以奉母其疾遂愈
　　姜兼严州淳安人七嵗而孤养母至孝母死哀慕几絶既葬独居墓下朝夕哭奠蔬食饮水一衰麻寒暑不易同里陈氏戴氏子不能事其父母闻兼之行皆感悔迎养
　　胡伴侣钧州宻县人父实尝患心疾更数医莫能疗伴侣乃斋沐焚香泣告于天于右脇旁割脂一片和药以进父疾遂瘳其伤亦旋愈诏旌其门
　　王士延安中部人父搏有疾士倾家赀求医见医即拜遍祷诸神扣额成疮父殁哀毁尽礼庐墓三年足未尝至家墓庐上有竒鹊来巢终丧复建祠于茔前朔望必往奠祭虽风雨不废有司上其事于朝旌表之何从义延安洛川人祖良祖母李氏偕亡从义庐于墓侧旦夕哀慕不脱衰绖惟啖蔬食事父世荣母王氏孝养尤至伯叔祖母及叔父母皆无子比其亡也咸为治葬筑髙坟祭奠以礼
　　阿都齐大都固安人母尝有疾医治不痊砺其所佩小刀拜天泣曰慈母生我劬劳今当捐身报之遂割开左脇取肉一片作羮进母数日而愈
　　髙必达建昌人五嵗时父明大弃家逺逰莫知所适既长昼夜哀慕乃娶妻以养母厯往四方求之十余年不得见心愈悲忽相传黄州全真道院中有虚明子者学道三十年矣本姓髙氏建昌人也必达询知为父即往拜之具言家世及已之所生嵗月哀号叩头不已虚明瞑坐不顾久之斥曰我非汝父不去何为必达留侍左右不少懈辞气哀恻其徒请曰师有子如此忍弗归乎虚明不得已乃还家
　　曽徳渔阳人宗圣公五十七代孙母早亡父仲祥继娶左氏逰襄阳乐其土俗因携左氏家焉防兵乱遂失左氏徳遍求五年得于广海间奉迎以归孝养备至有司以闻诏旌复其家
　　靳昺字克昌绛州曲沃人兄荣为奎章阁学士奉母王氏居京师母殁昺与兄防丧还家至平定大雨水骤至昺伏柩上遂没于水诏赐孝子靳昺碑
　　黄道贤泉州人嫡母唐氏无子道贤在襁褓而生母蘓氏以疾去既长思慕生母屡请于父召之归养二母得其欢心父病笃昼夜奉汤药遍求良医莫效乃夜祷于天愿减已年一纪以益父夀疾遂愈元统二年乃殁果符其数道贤居丧尽礼负土筑坟庐于墓侧蔬食终制有司上其事旌其门
　　史彦斌邳州人嗜学有至性至正十四年河溢金乡鱼台坟墓多壊适彦斌母卒为厚棺刻铭其上仍钉以四铁环然后葬明年墓为水所漂彦斌缚草为人置水中仰天呼曰母棺被水不知其处愿天矜怜假此刍灵指示母棺即乗舟随草人所之行十余日草人止桑林中视之母柩在焉载归复葬之
　　张绍祖字子让颍州人读书力学以孝行闻于朝特授河南路儒学教授至正十五年奉父避兵山间贼至执其父将杀之绍祖乞请杀已以代父且曰若等非父母所生乎何忍害人父也贼怒以戈击之戈应手挫折因感而相谓曰此真孝子不可害乃释之去
　　李明徳瑞州路上髙县人读书有志操至正十四年乱兵执其父欲杀之明徳泣告曰子岂不能代父乎愿勿害吾父也兵遂杀明徳而免其父
　　张缉字士明益都胶州人性孝友能诗文至正七年与兄绅弟经同领乡荐由泽州儒学正转泰州幕职弃归养亲居扬州十五年州乱缉母姬氏方卧病贼突入卧内举鎗欲刺缉以身蔽母鎗中缉脇三日而死魏敬益字士友雄州容城人性至孝居母丧哀毁骨立素好施与有田十六顷语其子曰自吾买四庄村之田十顷其村民皆不能自给今将以其田归其人汝谨守余田可无馁也乃呼村民归之众皆愕眙不敢受卒与之有司以闻加旌表
　　汤霖字伯雨隆兴新建人早丧父事母至孝母尝病热不肯饮药曰惟得冰我疾乃可愈时天甚燠霖累日号哭于池上忽闻池中戛戛有声拭泪视之乃冰澌也亟取以奉母其疾果愈
　　孙抑字希武晋寜洪洞县人登进士第歴官刑部郎中闗保之变挈父母妻子避兵平阳之柏村有乱兵拔白刃吓其母求财不得举刃欲斫之抑急以身蔽请代受斫母乃得释而父被掠不知所之或语人曰汝父被驱而东矣东军得所掠民皆杀之无往就死也抑曰可畏死而弃其父乎遂往出入死地屡濒危殆卒得父以归石永绍兴新昌人乱兵掠乡里永父谦孙年八十老不能行乃负父匿山谷中乱兵执其父欲杀之永亟前抱父请代兵遂杀永其父获免
　　王克已延安中部人父伯通殁负土筑坟庐于墓侧摩该縦兵暴掠守墓不去俄兵至见其身衣衰绖形容憔悴曰此孝子也遂不忍害终丧而归
　　刘思敬延安宜君人事继母沙氏杜氏如所生父年八十两日丧明防兵乱负父避岩穴中兵至欲杀之思敬泣曰我父老矣又无目我死不足惜使我父何依乎兵怜其孝皆舍之
　　吕祐字伯通晋安人至正二十六年郡城陷有卒入室拔白刃胁其母林氏索财寳不得挥刄欲斫之祐急以身蔽之夺其刃手指尽落被伤仆地良久而苏开目视母曰母幸无恙我死无憾矣遂瞑目死
　　周乐温州瑞安人宋状元坦之后海贼据温州拘其父日成置海舟上乐随往贼酋遣人沈日成于水乐泣请曰我有祖母幸留父侍养请以已代不聴遂抱父同死焉





　　钦定续通志巻五百二十六
<史部,别史类,钦定续通志>
　　钦定四库全书
　　钦定续通志巻五百二十七
　　独行传
　　【臣】等谨案独行传唐书宋史俱作卓行五代史作一行今依郑志改称独行其有自他类移入诸人亦取其立志孤行而名实相副者金元两史则仍其阙云
　　唐
　　元徳秀【李防】　权臯　　　　　甄济【逢】
　　呉保安【郭仲翔】阳城【何蕃】　　　司空图
　　元徳秀字紫芝河南人质厚少縁饰少孤事母孝举进士不忍去左右自负母入京师既擢第母亡庐墓侧食不盐酪借无茵席【按旧书于此下载有刺血画像冩佛经等事李华所撰元鲁山墓碣亦同谨附识】服除以窭困调南和尉有惠政擢补龙武军録事参军徳秀不及亲在而娶不肯婚人以为不可絶嗣答曰兄有子先人得祀吾何娶为初兄子襁褓防母无资得乳媪徳秀自乳之数日湩流能食乃止既长将为娶家苦贫乃求为鲁山令前此堕车足伤不能趋拜太守待以客礼有盗系狱防虎为暴盗请格虎自赎许之明日盗尸虎还举县嗟叹宗在东都酺五鳯楼下命三百里县令刺史各以声乐集河内太守辇优伎数百被锦绣或作犀象瓌璚光丽徳秀惟乐工数十人【通鉴作数人】聨袂歌于蒍于【按通鉴考异引明皇杂録作于蒍未详其义今考权徳舆诗云且读鲁山于蒍于可为传文之证】于蒍于者徳秀所为歌也帝闻异之叹曰贤人之言哉谓宰相曰河内人其涂炭乎乃黜太守徳秀益知名所得奉禄悉衣食人之孤遗者嵗满笥余一缣驾柴车去爱陆浑佳山水乃定居不为墙垣扃钥家无仆妾嵗饥日或不防嗜酒陶然弹琴以自娯人以酒肴从之不问贤鄙为酣饫是时程休邢宇宇弟宙张茂之李防防族子丹叔惟岳乔潭杨拯房垂柳识皆号门弟子徳秀善文辞作蹇士赋以自况房琯见而叹曰见紫芝眉宇使人名利之心都尽苏源明曰吾不幸生衰俗所不耻者识元紫芝也天寳十三载卒家惟枕履箪瓢而已潭时为陆浑尉庀其葬族弟结哭之恸或曰子哭过哀礼欤结曰若知礼之过而不知情之至大夫弱无固性无専老无在死无余人情所躭溺喜爱可恶者大夫无之生六十年未尝识女色视锦绣未尝求足无茍辞佚色未尝有十畆之地十尺之舍十嵗之僮未尝完布帛而衣具五味之餐吾哀之以戒荒滛贪佞绮纨膏梁之徒耳李华兄事徳秀及卒华諡之曰丈行先生【旧书作门人諡新书作华諡案李华兄事徳秀则非门人也】天下高其行不名谓之元鲁山休字士美广平人宇字绍宗宙字次宗河间人茂之字季丰南阳人防字伯高丹叔字南诚惟岳字谟道赵人潭字子源梁人垂字翼明清河人拯字齐物隋观徳王雄后举进士终右骁卫骑曹参军防擢制科迁南华令大水他县饥人至相属防为具鬻及去糗粮送之吏为立碑安禄山乱防客清河为乞师平原太守顔真卿一郡获全厯庐州刺史拯与防名最着潭识以文传后
　　权臯字士繇秦州畧阳人徙润州丹徒晋安丘公翼十二世孙父倕与席豫苏源明以艺文相友终羽林军参军臯擢进士第为临清尉安禄山籍其名表为蓟尉署幕府臯度禄山且叛欲行虑祸及亲天寳十四载使献俘京师还密与妹婿福昌尉仲謩约以疾召之謩来臯阳喑直视謩而瞑謩为尽哀自含敛之臯逸去人无知者吏以诏书还臯母母谓实死恸哭感行路故禄山不之虞归其母臯潜于淇门奉侍昼夜南奔客临淮为驿亭保以诇北方既渡江而禄山反天下闻其名争取以为属高适表试大理评事淮南采访判官永王举兵胁士大夫臯诡姓名以免宗在蜀闻之拜监察御史防母丧得风痹疾客洪州南北梗否逾年诏命不至有中人过州颇求取无厌南昌令王遘欲按之谋于臯臯良久不答泣曰今何由致天子使而遽欲治之遘悟厚谢浙西节度使顔真卿表为行军司马召拜起居舍人固辞尝曰吾洁身乱世以全吾志欲持是受名邪李季卿为江淮黜陟使列其高行以著作郎召亦不就自中原乱士人率渡江李华柳　韩洄王定皆仰臯节与友善洄定常评臯可为宰辅师保华亦以为分天下善恶一人而已卒洄等制服行哭诏赠秘书少监元和中諡为贞孝子徳舆至宰相别传
　　甄济字孟成定州无极人叔父为幽凉二州都督家卫州宗属以伉侠相矜济少孤独好学以文雅称居青岩山十余年逺近服其仁环山不敢畋渔采访使苖晋卿表之诸府五辟诏十至坚卧不起天寳十载以左拾遗召未至而安禄山入朝求济于宗授大理评事范阳掌书记济不得已为起居府中论议正直久之察禄山有反谋不可諌济素善卫令齐玘因谒归具告以诚伪作欧血不支舁归旧庐禄山反使蔡希徳封刀召之曰即不起断其头见我济色不动左手书曰不可以行使者持刀趋前济引颈待之希徳嗟叹以实告病后庆绪复使彊舆至东都安国观防广平王平东都济诣军门上谒泣涕王为感动肃宗诏馆之三司署使污贼官罗拜以媿其心授秘书郎更拜太子舍人来瑱辟为陜西襄阳参谋拜礼部员外郎【旧书寳应初拜刑部员外郎】大厯初江西节度使魏少游表为著作郎兼侍御史卒子逢防孤及长耕宜城野自力读书不谒州县嵗饥节用以给亲里大穰则振其余于乡党贫狭者朋友有缓急輙出家赀周赡以义闻逢常以父名不得在国史欲诣京师自言元和中袁滋表济节行与权臯同科宜载国史有诏赠济秘书少监逢友人元稹与史馆修撰韩愈并称济之忠与逢之行由是父子俱显名
