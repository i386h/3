<!-- { "loadSidebar": true } -->
　　宋制天子衮冕有六采绶下垂小绶结玉环鹿卢玉具剑玉镖首镂玉双佩绛纱袍佩有衡琚瑀冲牙大祭祀大朝防皆执圭有大圭镇圭皇太子衮冕有瑜玉双佩四采绶结玉环玉具剑玉镖首服逺游冠则执桓圭亦有剑佩绶其诸臣祭服有玉装剑佩锦绶玉环六品以下无剑佩绶朝服亦如之太宗雍熙元年南郊后内出鱼袋赐近臣由是内外升朝冠皆佩鱼凢服紫者饰以金服绯者饰以银廷赐紫则给金涂银者赐绯亦有特给者京官幕职州县官赐绯紫者亦佩亲王武官内职将校皆不佩太祖受禅即受周太祖广顺中所造二寳又制大宋受命之寳至太宗又别制承天受命之寳是后诸帝嗣服皆自为一寳以皇帝防膺天命之寳为文凡上尊号有司制玉寳则以所上号为文用玉箸篆文广四寸九分厚一寸二分真宗大中祥符元年作天下同文之寳天禧元年作皇帝昭受干符之寳仁宗庆厯八年诏刻皇帝钦崇国祀之寳皇祐五年作镇国神寳又别造受命寳至哲宗立亦作焉其文并同徽宗崇宁五年作镇国寳大观元年又作受命寳方四寸有竒琢以白玉篆以虫鱼政和七年帝自制寳文曰范围天地幽赞神明保合太和万寿无疆号曰定命寳方九寸其后诸寳俱失惟大宋受命之寳与定命寳独存髙宗建炎初始作金寳三一曰皇帝钦崇国祀之寳祭祀词表用之二曰天下合同之寳降付中书门下省用之三曰书诏之寳发号施令用之绍兴元年又作玉寳一文曰大宋受命中兴之寳十六年又作八寳一曰防国神寳以承天福延万亿永无极九字为文一曰受命寳以受命于天既寿永昌为文三曰天子之寳四曰天子信寳五曰天子行寳六曰皇帝之寳七曰皇帝信寳八曰皇帝行寳皇太子金寳方二寸厚五分文曰皇太子寳凡诸臣之印沿唐制用铜诸王及中书门下方二寸一分枢宻宣徽三司尚书省诸司方二寸除尚书省外皆涂金节度使方一寸九分涂金余并方一寸八分唯观察使涂金髙宗建炎后唯三省枢宻用银印余皆用铜辽制皇帝祭山用国服则悬鱼三山红垂饰犀玉刀错用汉服衮冕则有剑佩绶通天冠绛纱袍亦有剑佩绶皇太子亲王及二品以上皆同七品以上去剑佩绶其诸臣公服一品以下五品以上皆佩纷鞶囊常服五品以上文官佩手巾筭袋刀子砺石金鱼袋武官防鞢七事六品以下银鱼袋佩其玺印自太宗防同九年伐晋末帝表上国寳一金印三其御前寳金铸文曰御前之寳以印臣僚宣命诏书寳文曰书诏之寳凡书诏批答用之又有契丹寳受契丹册仪符寳郎捧寳置御坐东皇太子亦有寳其制未详凡诸臣之印吏部兵部枢宻院诸行军部署中书省诸行宫都部署印并银铸余内外百官皆以铜
　　金制天子礼服玉具剑佩绶乘舆服大绶小绶间施三玉环白玉双佩玉钩防衮服佩绶同用镇圭大圭皇太子礼服亦有瑜玉双佩四采绶玉环执桓圭朝服则双鱼袋臣下朝服正一品佩剑玉环绶玉珠佩二品以下不佩剑玉环绶并同四品银环绶珠佩御史中丞青荷莲绶正五品以下铜环绶银珠佩监察御史青绶凡公服皆加襴带皇太子佩玉双鱼袋亲王佩玉鱼一品至四品金鱼五品服紫者金鱼服绯者银鱼符印悉掌于礼部其寳玺熙宗皇统二年始铸金御前之寳一书诏之寳一世宗大定十八年制大金受命寳以大金受命万世之寳为文二十三年制宣命之寳金玉各一又太子之寳世宗大定二十四年铸金寳文曰监国其百官印三师三公亲王尚书并金印一品二品金镀银印三品以下并铜印
　　元天子冕服则有玉佩珩琚瑀冲牙各一璜二玉环绶玉镇圭长一尺二寸皇太子衮服亦有玉佩三献官及司徒大礼使祭服有红组金绶绅玉佩助奠以下诸执事有织金绶绅铜佩其玺印天子之寳有八一曰受命寳二曰传国寳三曰天子之寳四曰皇帝之寳五曰天子行寳六曰皇帝行寳七曰天子信寳八曰皇帝信寳世祖至元元年制玉玺大小十诸臣唯中书令左右丞相大宗正府扎尔固齐用银印
　　明天子衮冕则有玉佩大绶六采小绶三色施玉环玉圭三一长尺二寸刻山四象四镇之山服衮冕时用之一长如冕服之圭有脊服皮弁时用之一视镇圭差小剡上方下服武弁时用之皮弁服用白玉佩玉钩防皇太子冠服初用五采绶后更定大绶四采小绶三采施玉环金钩防玉佩玉圭长九寸五分亲王冠服制如东宫惟圭长九寸二分亲王世子佩白玉元组绶施玉环圭长九寸郡王冠服佩绶玉圭与亲王世子同郡王长子锦鸡绶玉佩其文武官朝服一品二品三品佩玉四采绶一品施玉环二品施犀环三品施金环四品以下佩药玉明初寳玺十七其大者曰皇帝奉天之寳曰皇帝之寳曰皇帝行寳曰皇帝信寳曰天子之寳曰天子行寳曰天子信寳曰制诰之寳曰敇命之寳曰广运之寳曰皇帝尊亲之寳曰皇帝亲亲之寳曰敬天勤民之寳此外又有御前之寳表章经史之寳及钦文之玺成祖又制皇帝亲亲之寳皇帝奉天之寳诰命之寳敇命之寳嘉靖十八年新制七寳曰奉天承运大明天子寳大明受命之寳廵狩天下之寳垂训之寳命徳之寳讨罪安民之寳敇正万民之寳皆尚寳司掌之皇太子寳周尺方五寸九分厚一寸七分用金龟纽篆书皇太子寳亲王寳与皇太子同其寳亦用龟纽依周尺方五寸二分厚一寸五分文曰某王之寳郡王镀金银印其百官印信正一品银印三防方三寸四分厚一寸六分部都察院并在外各都司俱正二品银印方三寸二分厚八分其余正二品从二品银印二防方三寸一分厚七分唯衍圣公以正二品三防银印则景帝景泰三年赐也顺天应天二府印方二寸九分厚六分俱正三品银印其余则皆铜印其方自二寸九分至一寸九分各依其品差降百官唯文渊阁银印直纽玉箸篆文武臣受重寄者征西镇朔平蛮诸将军银印虎纽方三寸三分厚九分桞叶篆文其他文武大臣有领敇而权重者或给以铜闗防直纽唯监察御史毎道铸二印文曰防愆纠缪守院御史掌其一其一藏内府有事则受以出复命则纳之




　　钦定续通志卷一百二十三
<史部,别史类,钦定续通志>
　　钦定四库全书
　　钦定续通志卷一百二十四
　　器服畧【三】
　　天子车辂
　　【臣】等谨案郑志本门列天子车辂标题攷下首列五辂次各辂于歴朝之制度綦详乃其标题接行复岀五辂字様似与各标题未为画一今并删去
　　宋神宗元丰中置局造辂而五辂副辂多仍唐旧徽宗政和三年议礼局更上皇帝车辂之副诏颁行玉辂箱上置平盘黄屋饰以金涂银山花叶及翟羽青丝络帯铜佩银穂毬四角勾阑青画轮辕前辕三并加金涂银螭头横辕施银立鳯十二左建太常十有二旒右载闟防驾青马六马饰雕羽鞶缨青织屉锦包尾踏路马二在辂前凡大祭祀乘之金辂赤质以金饰诸末建大旗驾赤马六凡玉辂之饰以青者金辂以绯象辂浅黄质以象饰诸末建大赤驾赭白六凡玉辂之饰以青者象辂以银褐革辂黄质挽之以革建大白驾騧马六凡玉辂之饰以青者革辂以黄木辂黒质建大麾驾黒骝六凡玉辂之饰以青者木辂以皂凡玉辂用金涂银装者象辂革辂木辂及五副辂并金涂铜装髙宗绍兴后再制玉辂青色饰以玉缀埀玉佩遇两则覆以油黄缯轼有牌镂曰玉辂以玉篆之左建太常右建龙旗驾青马六驾士二百三十二人金辂黄色饰以金涂银建大旗九斿驾黄马六驾士一百五十四人象辂朱色饰以象及金涂铜建大赤七斿驾赤马六驾士一百五十四人革辂浅黄白色饰以金涂铜建大白六斿驾黄白马六驾士一百五十四人木辂黒色饰以金涂银建大麾四斿驾黒马六驾士一百五十四人其五辂驾士服色并各随其辂
　　辽太宗防同元年晋使冯道刘煦等备车辂法物上皇帝皇太后尊号册礼自此有天子车服五辂其玉辂祀天地享宗庙朝贺纳后用之青质玉饰黄屋左纛十二銮在衡二铃在轼龙辀左建旂十二斿驾苍龙金防镂鞶缨十二就金辂飨射祀还饮至用之赤质金饰余如玉辂色从其质驾赤骝象辂行道用之黄质象饰驾黄骝革辂廵狩武事用之白质革鞔驾白翰木辂田猎用之黒质漆饰驾黒骆【按契丹旧俗有氊车大车妇人乗马亦有小车贵者加之华饰防同中始制天子车服其国舆旧制仍参用之】
　　金制五辂玉辂金辂制阙象辂黄质金涂银装以象饰诸末轮衣以银褐建大赤革辂黄质鞔之以革金涂铜装轮衣以黄建大白木辂黒质漆之轮衣以皂建大麾元制五辂玉辂青质金装饰以玉轮衣络帯色从其质左建太常旂十有二斿右建闟防一九斿辂马诞马并青色驾士平巾大袖并青绘纻丝为之金辂赤质金装饰以金涂鍮石余如玉辂色从其质辂马诞马并赤色驾士平巾大袖并绯绣纻丝为之象辂黄质金装饰以描金象牙辂马诞马并黄色驾士平巾大袖并黄绣纻丝为之革辂白质金装饰以描金白檀辂马诞马并白色驾士平巾大袖皆白绣纻丝为之木辂黒质金装饰以描金紫檀辂马诞马并黒色驾士平巾大袖皆紫绣纻丝为之
　　明永乐三年定卤簿大驾有大辂玉辂大辂髙一丈三尺九寸五分广八尺二寸五分辂座平盘前后车櫺并雁翅及四垂如意滴珠板辕轮轴辐皆红髹辂亭四柱前左右有门俱用云龙饰绘五采云冒以黄绮谓之黄屋左右转角阑干后树太常旗二以黄线罗为之皆十有二斿每斿内外绣升龙一左旗腰绣日月北斗右旗腰绣黻字缀金铜铃二垂红缨十二卫以黄绢幰衣以二象驾之玉辂亦驾以二象制如大辂
　　【臣】等谨按郑志五辂之后继以副车即副辂也今考唐以后唯宋有五副辂自辽及明五辂或多不备亦无副辂云
　　耕根车【宋制耕根车青质葢三层余如五辂之副驾六青马驾士四十人南渡后改用七十五人亲祠具大驾卤簿并列于仗内若耕耤则乘之辽耕根车青质葢三重余如玉辂耕耤用之金耕根车亦青质如玉辂而无玉饰明嘉靖十年帝将耕耤田诏造耕根车礼官上宫考明集礼耕耤用宋制乘玉辂以耕根车载耒耜同行今考仪注顺天府官奉耒耜及种□种置彩舆先于祭前二日而出今用耕根车以载耒耜宜令造车于祭祀日早进呈置耒耜先玉辂以行第稽诸礼书只有图式而无髙广尺寸宜依今制车式差小通用青质从之】
　　明逺车【宋明逺车即古四望车驾以牛太祖干徳元年改用四马赤质制如屋重□勾阑上有金龙四角埀铜铎上层四面垂帘下层周以花板三辕驾士四十人服绣对鳯衣辽明逺车亦名四望车金饰青油纁朱里通幰驾牛金明逺车制如屋鋭顶重檐勾阑顶上有金四角垂铎上层四面垂帘下层周以花板三辕】进贤车【宋制进贤车即古安车太祖干徳元年改赤质两壁纱窻擎耳虚匮一辕绯幰衣络帯门帘皆绣鳯红丝网中设朱漆牀香案紫绫案衣绯缯里挽索朱漆行马驾四马驾士二十有四人辽进贤车亦名安车金饰重舆曲壁八鸾在衡紫油纁朱里幰朱丝络网驾赤骝朱鞶缨金进贤车赤质如革车绯纶衣络帯门帘画鳯上设朱漆牀香案紫绫衣一辕】
　　羊车【宋制羊车即古辇车亦为画轮车驾以二小马赤质两壁画文金鳯翅绯幰衣络帯门帘皆绣琮羊童子十八人辽羊车赤质两壁文凤翅绯衣络帯门帘皆绣瑞羊画轮驾以牛童子十八人服绣瑞羊挽之金羊车赤质两壁油画文金鳯翅幰衣络帯并绣瑞羊二辕】
