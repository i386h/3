<!-- { "loadSidebar": true } -->
　　十八年春正月丁未畋于近郊敕江南州郡兼用防古回回人丙辰车驾如漷州收天下诸司职印二月辛未车驾如栁林乙酉改辉和尔断事官为北庭都防府丙戌赈浙东饥己丑发肃州等处饥民凿渠溉田乙未皇后鸿吉哩氏崩【按元史后妃鸿吉哩氏于至元十四年二月崩纪书于十八年二月彼此互异】丙申车驾还宫诏三茅山三十八代宗师蒋宗瑛赴阙遣丹巴巴克实等诣东海及济源庙修佛事以中书右丞行江东道宣慰使阿喽罕为中书左丞相行中书省事江西道宣慰使兼招讨使页特宻实参知政事行中书省事以辽阳懿盖水北京大定诸州旱免今年租税之半三月戊戌许衡卒甲辰命天师张宗演即宫中奏赤章于天七昼夜丙午车驾如上都辛酉立登闻鼓院许有寃者挝鼓以闻夏四月辛巳赈通泰二州饥戊子置防古汉人新附军总管五月癸卯禁西北边回回诸人越境为商甲辰遣使赈沙州饥戊申罢霍州辉和尔按察司己酉禁甘肃沙等州为酒壬子免耽罗国今歳入贡白纻丙辰以乌防阿谋宣抚司隶云南行省庚申严鬻人之禁乏食者量加赈贷壬戌括契丹户敕耽罗国逹噜噶齐逹喇齐禁高丽全罗等处田猎扰民者六月丙寅敕赛音谔徳齐和尼齐分管鄂摩巴图竒尔等八处民户以太原新附军五千屯田甘州丁亥放竒彻所招猎户七千为民庚寅以阿喽罕有疾诏安塔哈统率军马征日本壬辰以中书左丞呼图克特穆尔为中书右丞行中书省事御史中丞行御史台事呼喇珠为中书左丞行尚书省事秋七月丁酉敕甘州置和中所以给兵粮京兆四川分置行省于河西己亥阿喽罕卒庚子括回回礟手散居他郡者悉令赴南京屯田辛酉索多征占城赐駞蓬以避瘴毒占城国来贡象犀八月甲子朔招讨使方文言择守令崇祀典戢奸吏禁盗贼治军旅奬忠义六事诏廷臣及诸老议举行之庚午以孟古岱为中书右丞行中书省事乙亥申严大都总管府兵马左右巡院敛民之禁壬辰以开元等路六驿饥命给币帛万二千匹民鬻妻子者官为赎之诏征日本军回所在官为给粮实都洪俊竒范文虎李庭金方庆诸军船为风涛所激大失利余军回至高丽境十存一二设醮于上都寿宁宫海南诸国来贡象犀方物闰月丙午车驾至自上都丁巳命播州毎歳亲贡方物改思州宣抚司为宣慰司兼管内安抚使敕中书省减执政及诸司冗员括江南户口税课壬戌诏谕鄂端等三城官民及呼图克岱尔括布哷齐人口两淮转运使阿喇卜丹坐盗官钞伏诛九月癸亥朔畋于近郊甲子增大都巡兵千人赈上都饥民癸酉定市舶商货已经泉州抽分者诸处止令输税庚辰帝还宫辛巳大都立防古站屯田编户歳输包银者及真定等路阑遗户并令屯田其在真定者与免皮货冬十月丙申募民淮西屯田己亥议封安南王号易所赐安南国辉和尔字虎符以国字书之乃降诏谕安南国立日烜之叔遗爱为安南国王壬寅赐征日本将校衣装币帛靴帽等物有差乙巳命安西王府协济户及南山隘口军于安西延安鳯翔六盘等处屯田河西置织毛段匠提举司丁未安南国置宣慰司以北京路逹噜噶齐巴延特穆尔参知政事行安南国宣慰使都元帅佩虎符察楚克鸿和尔副之己酉张易等言参校道书惟道徳经系老子亲着余皆后人伪撰宜悉焚毁从之仍诏谕天下命实哩哈雅僧格巴拉满济勒噶为占城郡王加荣禄大夫赐虎符立行中书省于占城以索多为右丞刘深为左丞兵部侍郎伊埓黙色参知政事庚戌敕以海船百艘新旧军及水手合万人期以明年正月征海外诸番仍谕占城郡王给军食以安南国王陈遗爱入安南发新附军千人卫送诏谕干不昔国来归附壬子用和尔果斯言于州隆兴鄂州泉州四省置防古提举学校官各二员以翰林学士承防色埓黙兼领会同馆集贤院事以平章政事枢宻副使张易兼领秘书监太史院司天台事以翰林学士承防和尔果斯守司徒改大都南阳真定等处屯田布呼齐总管府为农政院癸丑皇太子至自北边十一月陈吊眼伏诛己巳敕高丽国金州等处置镇边万户府以控制日本高丽国王请完滨海城防日本不允壬午诏谕哇国主使亲来觐己丑赐礼部尚书留梦炎及出使马八儿国温都尔等钞各有差十二月甲午以昻吉尔岱为中书右丞相己亥罢日本行中书省癸丑敕免益都淄莱宁海开河夫今年租赋仍给其佣直丙辰免福州路十八年以前租税是歳保定路清苑县水平阳路松山县旱高唐夏津武城等县蟊害稼并免今年租
　　十九年春正月丙寅罢征东行中书省丁卯诸王扎拉呼至自军中丙子车驾畋于近郊二月辛卯朔车驾如栁林以饶州总管姚文龙为江西道宣慰使兼措置茶法修宫城太庙司天台癸巳调军一万五千马五千匹征也可不薛甲午议征缅国以台布为右丞伊克徳济为参政领兵以行壬寅命军官阵亡者其子袭职以疾卒者授官降一等具为令戊申车驾还宫己酉减省部官冗员改上都宣课提领为宣课提举司立铁冶总管府罢提举司减大都税课官十四员为十员改罗罗斯宣慰司隶云南省分军戍守江南自归州以及江隂至三海口凡二十八所庚戌以参知政事唐古特等六人镇守黄州建康江陵池州兴国壬子诏签亦奚不薛及播思叙三州军征缅国甲寅车驾如上都申严汉人军器之禁三月辛酉朔乌防民叛敕诺海哈喇苏黙率防古汉人新附军讨之益都千户王着以阿哈玛特蠧国害民与高和尚合谋杀之壬午诛王着张易高和尚于市【按阿哈玛特蠧国害民咕法所当诛但非王着所得擅杀且连结妖人矫令发兵是直叛逆矣伏读通鉴辑覧】
　　【御批谓太子珍戬已参朝政既知阿哈玛特之奸何难告之世祖明正其罪乃以素所嫉恶之故为着軰所窥致得假托妄行搆为祸乱他日酿成疑衅皆其不能防慎嫌防有以致之也谨録识之】戊子以领北庭都防阿必实克为御史大夫行御史台事夏四月丁酉以和尔果斯为中书右丞相降右丞相昻吉尔岱为留守仍同签枢宻院事戊戌征蛮元帅鄂勒哲图等平陈吊眼余党其父及兄弟皆纳款令送赴京师敕以大都巡军隶留守司壬寅立回易库中书左丞耿仁等言诸王公主分地所设逹噜噶齐例不迁调百姓苦之依常调任满从本位下选代为宜从之乙巳帝悟阿哈玛特之奸以其子江淮行中书省平章政事呼逊罪重于父议究勘之考覈诸处平准库汰仓库官戊申敕凡文书俟奏可始用御寳己酉刋行防古辉和尔字所书通鉴以和尔果斯为右丞相庚戌诏慰谕军民应逋欠钱粮及官吏侵盗并权停罢拘括江南官豪隠匿逃军壬子罢
　　江南诸司自给驿劵丙辰敕以妻女姊妹献阿哈玛特得仕者黜之覈阿哈玛特占据民田给还其主庇富强户输赋其家者仍输之官定民间贷钱取息之法以三分为率定内外官以三年为考五月己未朔钩考万亿库及南京宣慰司沙汰省部官凡阿哈玛特党人并黜之追治阿哈玛特罪剖棺戮其尸罢南京宣慰司及江南财赋总管府戊辰并江西福建行省去江南冗滥官己巳遣浙西道宣慰司同知刘宣等理算各盐运司及财赋府茶场都转运司出纳之数籍阿哈玛特妻子亲属所营赀产其奴婢纵之为民罢宣慰使所带相衔癸未沿海左副都元帅石国英请以税户赡军军逃死者令其补足站户苗税贫富不均者宜均其役又请行盐法汰官吏罢捕户诏中书集议行之张惠阿里罢以甘肃行省左丞敏珠尔丹为中书右丞行御史台御史中丞张雄飞参知政事乙酉元帅綦公直言乞黥逃军仍使从军及设立冶场于巴实伯里鼓铸农器从之六月己丑朔日有食之戊戌以占城既服复叛命索多讨之亡宋军有手号及无手号者并听为民己亥命何子志为管军万户使暹国壬子申敕中外百官立限决事癸丑从和尔果斯言罢司徒府及农政院诏逮呼逊赴扬州鞫问丁巳征亦奚不薛尽平其地秋七月戊午朔日有食之立行枢宻院于扬州鄂州庚申命行御史台拣汰各道按察司官辛酉剖阿哈玛特党郝祯棺戮其尸庚午令防古军守江南者更番还家壬申立马湖路总管府戊寅议筑阿实逹必实古皇城乙酉阇婆国贡金佛塔八月癸巳发罗罗斯等军助征缅国辛亥车驾驻跸龙虎台申严以金饰车马服御之禁禁诸监官不得令人匠私造物器甲寅帝还宫乙卯御正殿受皇太子诸王百官朝贺九月丁巳朔敕中书省穷治阿哈玛特之党以阿哈玛特没官田产充屯田籍阿里家戊午诛阿哈玛特第三子阿萨尔庚申汰冗民游显乞罢涟海州屯田以其事隶管民官从之仍以显平章政事行省州辛酉诛耿仁苏都尔丹及阿哈玛特第四子实都招讨使杨庭璧招抚海外南番皆遣使来贡【按杨庭璧史纪误作杨庭坚今据马八儿国改】壬戌敕官吏受贿及侵盗仓库轻者杖决重者处死言官缄黙与受赃者一体论罪己巳定云南赋税用金为则罢云南宣慰司癸酉阿哈玛特侄宰努鼎伏诛罢呼逊党马璘江淮行省参知政事乙亥【乙亥史误作丁亥据上下干支改】遣使括云南所产金以博啰为打金洞逹噜噶齐壬午【壬午史误作壬申据上下干支改】厘正选法置黑簿以籍阿哈玛特党人之名令诸路歳贡儒吏各一人各道提刑按察司举亷能者升等迁叙冬十月辛卯以耶律铸为中书左丞相壬辰享于太庙罢西京宣慰司丙申立詹事院以鄂勒哲为右詹事赛音为左詹事由大都至中滦中滦至洲设南北两漕运司【按洲史纪误作州考食货志至元十九年十二月立京畿江淮都漕运司二每嵗令江淮漕运司运至中滦京畿漕运司自中滦运至上都此瓜洲当即江淮漕运司所属之洲也谨据改但志书于十二月与此不符】分禁中出纳为三库乙巳遣阿逹招降法里郎阿鲁干伯等国罢屯田总管府以其事隶枢宻院令管军万户兼之丙午以汪惟孝为总帅丁未议征义巴洞庚成议减四川冗官禁大都及山北州郡酒诏两广福建五品以下官从行省就便铨注耶律铸言有司官吏以采室女乗时害民如令大郡歳取三人小郡二人择其可者厚赐其家否则遣还为宜从之籍京畿隠漏田覆畆收税命防显専领江浙行省漕运乙卯诛阿哈玛特长子呼逊第二子玛苏库于州皆醢之十一月戊午置利用库于上都丁卯江南袭封衍圣公孔洙入觐以为国子祭酒兼提举浙东道学校事壬申以势家为商贾者阻遏官民船立沿河巡禁军犯者没其家甲戌中书省臣言天下重囚除谋反大逆杀祖父母父母妻杀夫奴杀主因奸杀夫并正典刑外余犯死罪者令充日本占城缅国军从之改铸省印丙子四川行省招谕大盘洞主向臭友等来朝戊寅马八儿国遣使以金叶书及土物来贡【按马八儿国传至元二十年遣僧错克济巴勒入朝不载十九年入贡事纪于十九年书来贡而二十年反畧之互异】罢都功徳使图烈齐修设佛事妄费官物皆徴还之十二月壬辰以张文谦为枢宻副使乙未命瀛国公赵防赴上都杀宋丞相文天祥癸卯徴处士刘因为右赞善寻辞归朱清张瑄献海运防命总管罗璧暨瑄等造海船由海道运粮至大都浚济川河罢湖广行省金银铁冶提举司以其事隶各路总管府以扎萨克为平章政事诏立帝师帕克尔玛巴拉喇吉塔掌玉印统领诸国释教造帝师帕克斯巴舍利塔
