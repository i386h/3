<!-- { "loadSidebar": true } -->
　　【御批上示君道下凛臣子之分名义昭垂谨録识之】辛亥图沁特穆尔军还皇太子至路儿岭诏追及之还宫五月戊辰复命库库特穆尔讨博啰特穆尔东道以白索珠领兵三万守御京师中道以摩该珠展领兵四万西道以闗保领兵五万合击之闗保等兵逼大同博啰特穆尔留兵据守而自率兵与圗沁特穆尔鲁达实复大举向阙六月甲寅白索珠以兵至京师请皇太子西行秋七月丙戌博啰特穆尔
　　前军入居庸关太子亲率兵御于清河伊苏军于昌平军士皆无鬬志太子驰还都城白索珠引兵入平则门丁亥白索珠扈从皇太子出顺承门由雄霸河间取道往冀宁戊子博啰特穆尔驻兵健徳门外与图沁特穆尔鲁达实入见帝于宣文阁庚寅以博啰特穆尔为中书左丞相鲁达实为中书平章政事图沁特穆尔为御史大夫其部属布列省台百司以伊苏为枢宻院事诏谕博啰特穆尔库库特穆尔俱朕股肱视同心膂自今各弃宿忿弼成大勲是月呉王元璋取庐州路八月壬辰朔日有食之壬寅以博啰特穆尔为中书右丞相监修国史节制天下军马乙巳太子至冀宁乙卯张士诚逐达实特穆尔以其弟士信代为江浙行省左丞相南台御史大夫布哈特穆尔不从死之是月博啰特穆尔请诛狎臣图噜特穆尔布达斡尔宻罢三宫不急造作沙汰宦官减省钱粮禁止西畨僧人作佛事九月辛酉朔宦官斯隆尼潜送宫女布呼图出顺承门以达于皇太子是月呉王元璋取中兴及归峡潭衡等路冬十月己未诏谕太子还京师命伊苏鲁达实分道总兵二十五年春正月癸亥封李思齐为许国公己巳呉王元璋取寳庆路守将唐隆道遁走伪汉守将熊天瑞以赣州及韶州南雄降于呉三月庚申皇太子下令于库库特穆尔军中曰博啰特穆尔袭据京师余既受命总都天下诸军恭行显罚少保中书平章政事库库特穆尔躬勒将士分道进兵诸王驸马及陜西平章政事李思齐等各统军马尚其奋义戮力尅期恢复丙寅博啰特穆尔幽皇后奇氏于诸色总管府丁卯命鲁达实拜特穆尔并为御史大夫夏四月庚寅博啰特穆尔逼后还宫取印章伪为后书召太子遣内侍官谔勒哲图持往冀宁后出复幽之乙巳关保等兵进围大同乙邜遂入之五月乙亥呉王元璋破安陆府守将任亮迎战被执己邜呉王元璋破襄阳路六月戊子以黎安道为中书参知政事辛丑湖广行省左丞周文贵复寳庆路乙巳皇后奇氏还宫乙邜以太尉和尼齐为御史大夫是月太子加李思齐邠国公秋七月乙酉博啰特穆尔伏诛图沁特穆尔鲁达实皆北遁丙戌遣使凾博啰特穆尔首徃冀宁召太子还京师大赦黎安道方托克托雷一声皆伏诛八月丁亥朔京城门至是不开者三日珠展摩该军至城外命军士縁城而上碎平则门键以入大掠都市癸邜诏皇太子分调将帅戡定未复郡邑承制用人并准正授丁未皇后鸿吉哩氏崩壬子以洪巴拜特古斯布哈讷哷图并为中书平章政事九月库库特穆尔扈从太子至京师壬午以巴咱尔为太师中书右丞相兼修国史库库特穆尔为太尉中书左丞相録军国重事同监修国史知枢宻院事兼太子詹事是月以方国珍为淮南行省左丞相分省庆元冬十月壬寅以哈喇章为知枢宻院事丁未益王昆都特穆尔枢宻副使观音努擒鲁达实诛之图沁特穆尔以余兵往巴尔斯之地命岭北行省左丞相舒苏及知枢宻院事魏赛音布哈同讨之戊申以资政院使图噜为御史大夫闰月庚申以賔国公五十八为知枢宻院事诏张良弼俞寳孔兴等悉聴库库特穆尔调遣辛未库库库特穆尔河南王代太子亲征总制闗陜晋冀山东迤南一应军马聴便宜行事辛巳以托克托穆尔为中书右丞达实特穆尔为参知政事十一月呉王元璋取泰州十二月乙邜立次皇后奇氏为皇后改奇氏为索隆噶氏癸亥以徳哷苏为中书参知政事是月图沁特穆尔伏诛二十六年春正月己酉以崇政院使博啰实勒为御史大夫壬子以温扎木知枢宻院事是月以萨兰托里为中书左丞相命燕南河南山东陜西河东等处举人会试者増其额数进士及第以下递升官一级二月癸丑朔立河淮永军元帅府于孟津县是月库库特穆尔还河南分立省部以自随调度各处军马陜西张良弼不应三月癸未朔罢洛阳嵩县宣慰司甲午库库特穆尔遣闗保浩尔齐以兵西攻张良弼于鹿台以曼济托克托穆尔知枢宻院事是月呉玉元璋取髙邮府夏主明玉珍卒子升立夏四月呉王元璋取淮安路徐州宿州濠州泗州颍州安丰路五月甲辰以托克托布哈为御史大夫秋七月辛巳朔日有食之甲申以李思齐为太尉丙申库库特穆尔遣朱珍卢旺屯兵河中遣关保浩尔齐合兵渡河会珠展商暠且约李思齐以攻张良弼良弼遣子弟质于思齐合兵拒守闗保等不利思齐请诏和解之八月戊寅以李国鳯为中书左丞陈友定为福建行省平章政事九月甲申李思齐兵下盐井获川贼余继隆诛之礼部侍郎满尚賔吏部侍郎温都尔罕自凤翔还京师先是尚賔等持诏谕思齐开通川蜀道路思齐方兵争不奉诏尚賔等留凤翔一年至是始还丙戌以方国珍为江浙行省左丞相弟国瑛国珉侄明善并为江浙行省平章政事己亥以中书平章政事实勒们为御史大夫冬十月甲子库库特穆尔遣其弟托音特穆尔及摩该谔勒哲等驻兵济南控制山东十一月甲申吴王元璋取湖州路丙申取杭州路及绍兴路辛丑取嘉兴路十二月吴王元璋立宗庙社稷韩林儿卒二十七年春正月庚子呉王元璋取松江府癸卯取沅州路是月李思齐张良弼图鲁卜为会于舍元殿基推李思齐为盟主同拒库库特穆尔二月【按续通考载是年二月朔日食元史本纪失载】庚申以迈珠为云国公七十为中书平章政事伊噜布哈为御史大夫乙丑以詹事伊噜特穆尔为御史大夫夏五月戊寅以空名宣敇下福建行省命平章政事库春陈友定同騐有功者给之癸未福建行宣政院以废寺钱粮由海道送京师乙酉以谔勒哲特穆尔为中书右丞相己亥以温普为中书平章政事辛丑库库特穆尔定拟其所属官员二千六百一十人从之是月李思齐遣张良弼部将郭谦等守黄连寨库库特穆尔部将闗保浩尔齐商暠珠展引兵拔其寨郭谦走会摩该等为变闗保浩尔齐夜遁李思齐遂据长安六月丙午朔日有食之昼晦秋七月李思齐遣许国佐薛穆飞会张良弼图鲁卜兵屯于华隂时命图鲁为陜西行省左丞相思齐不悦遣其部将郑应祥守陜西而自还凤翔八月丙午诏以皇太子总天下兵马其畧曰元良重任职在抚军稽古徴今卓有成宪故察罕特穆尔仗义兴师献功敌忾为国捐躯深可哀悼其子库库特穆尔克继先志用成骏功会太子阿裕实哩达喇计安宗社累请出师朕以国本至重讵宜轻出遂授库库特穆尔总戎重寄畀以王爵俾代其行李思齐张良弼等各怀异见搆兵不己以致盗贼愈炽深遗朕忧况全齐宻迩辇毂傥失早计恐生异图询诸众谋佥谓太子聪明仁孝文武兼资爰命以中书令枢宻使悉总天下兵马诸王驸马各道总兵将吏一应军机政务生杀予夺事无轻重如出朕裁其库库特穆尔总领本部军马自潼关以东肃清江淮李思齐总统本部军马自凤翔以西进取川蜀以少保图噜为陜西行省左丞相本省驻劄总本部及张良弼孔兴图鲁卜各军进取襄樊王信本部军马固守信地别聴调遣诏书到日汝等悉宜洗心涤虑同济时艰诏书虽下而太子不果行库库特穆尔亦不奉命于是其部将关保摩该等皆叛庚戌摩该杀卫辉守御官徐仁辅彰徳守御官范国英引军至清化欲袭怀庆闻库库有备遂还彰徳乃上疏列其罪状于朝诏以库库特穆尔不遵君命宜黜其兵权就令摩该讨之辛亥特穆尔布哈进封淮王壬子为皇太子立大抚军院癸丑封太师巴咱尔永平王甲寅以右丞相谔勒哲特穆尔翰林承旨达尔玛并知大抚军院事辛酉以谔勒哲特穆尔仍前少师知枢宻院事伊苏仍前太保中书右丞相特哩特穆尔以太尉为添设中书左丞相壬申命特哩特穆尔仍前太尉左丞相为知大抚军院事中书右丞陈敬伯为中书平章政事九月丁丑以兵起迤南百姓供给繁重免真定河南陜西山东冀宁等处今年田租之半其余杂泛一切住罢辛巳呉王元璋取平江路执张士诚以归乙酉呉王元璋取通州丁亥取无锡州己丑诏伊苏以中书右丞相分省山东萨兰托哩以中书左丞相分省大同己亥命特哩特穆尔提调端本堂及领经筵事辛丑呉王元璋取台州路时台州温州庆元三路皆方国珍所据冬十月甲辰朔摩该以兵入山西定盂州忻州下崞州遂攻真定诏伊苏自河间以兵会摩该取真定不克命伊苏还河间摩该还彰徳乙巳皇太子奏以淮南行省平章政事王信为山东行省平章政事兼知行枢宻院事立中书分省于真定路丙午加司徒淮南行省平章政事王宣为沂国公壬子落库库特穆尔太中书左丞相并诸兼领职事仍前河南王以汝州为其食邑其弟托音特穆尔以集贤学士同居河南其帐前诸军索珠浩尔齐统之河南诸军李克彝统之关保仍统本部诸军山东诸军伊苏统之山西诸军萨兰托里统之河北诸军摩该统之大赦甲寅以浩尔齐为中书平章政事乙丑以集贤大学士丁好礼为中书添设平章政事丙寅平章内史关保封许国公己巳呉王元璋取温州十一月壬午取沂州守臣王信遁癸未取庆元路方国珍迎降丙戌以平章政事伊噜特穆尔知枢宻院事谔勒哲特穆尔平章政事巴延特穆尔徳哷苏并知抚军院事戊子呉王元璋取峄州乙未以知枢宻院事摩该为中书平章政事太尉中书左丞相特哩特穆尔为抚军院使丁酉命关保分省于晋宁辛丑呉王元璋取益都路平章政事巴拜降宣慰使布延布哈总管胡濬知院张俊皆死之十二月癸卯朔日有食之丁未呉王元璋取般阳路戊申取济宁路陈秉直遁乙酉取莱州遂取济南及东平路丁巳入杉关取邵武路庚申以杨诚陈秉直并为国公中书平章政事甲子命右丞相伊苏等会杨诚陈秉直巴延布哈俞胜各部军同守山东又命关保往援山东丙寅以章嘉为中书参知政事庚午呉王元璋由海道取福州守臣平章政事库库遁行宣政院使托尔死之是月诏陜西行省左丞相圗噜总统张良弼圗鲁卜孔兴等军以李思齐为副总统守关中仍令图鲁卜孔兴等出潼关渡河合势东行共勤王事思齐等不奉命是嵗诏分潼关以西属李思齐以东属库库特穆尔各罢兵还镇于是闗保退屯潞州商暠留屯潼闗
