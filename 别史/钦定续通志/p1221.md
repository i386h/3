<!-- { "loadSidebar": true } -->
　　赵一徳隆兴新建人初元兵南伐被俘至燕为郑留守家奴歴事三世号忠干一日拜请于其主郑阿尔斯兰及其母泽国太夫人曰一徳自去父母依门下者三十余年矣故乡万里未获归省虽思慕刻骨未尝敢言今父母已老脱有不幸则永为天地间罪人矣因伏地涕泣不能起郑母子皆感动许之归期一嵗而返比至父兄已没惟母在年八十余一徳地葬二柩毕欲少留事母惧得罪如期还燕郑母子叹其孝即裂劵纵为良将辞归防阿尔斯兰以寃被诛诏簿録其家众各亡散一徳独奋然留不去与张锦童诣中书诉枉状得还所籍郑母劳之曰当吏籍吾家时亲戚不相顾汝独冒险以白吾枉疾风劲草岂易见者因分美田庐遗之谢曰一徳虽鄙人非有利于是也重哀吾主无罪而受戮故留此以报主今老母八十余得归侍养主之赐已厚矣遂不受而去皇庆元年旌其闾
　　王思聪延安安塞人素力田农隙则教诸生得束脩以养亲母丧尽哀事继母如所生以家多幼稚侵父食别筑室曰养老堂奉之朝夕定省无间父尝病剧思聪拜祈于天得神泉饮之愈后复失明思聪防之即能视县上状命表异之
　　彻辰台奎蘓氏幼丧父事母笃孝母殁水浆不入口者三日每节序祭祀哭泣常如袒括时年四十余毎见人父母辄咽呜流涕问其故曰人皆有父母我独无是以悲耳至大三年褒异
　　王初应漳州长泰人至大四年从父义士樵刘岭山有虎出丛棘中搏其父伤右肩初应奋救抽防刃刺虎鼻杀之义士得生泰定二年同县施合徳父真祐尝出耘为虎扼于田合徳与从弟发仔持斧前杀虎父获苏并旌其门
　　郑文嗣婺州浦江人其家十世同居凡二百四十余年一钱尺帛无敢私至大间表其门文嗣殁从弟大和继主家事益严而有恩家庭中澟如公府子弟有过颁白者犹鞭之毎遇嵗时大和坐堂上羣子弟皆盛衣冠雁行立左序下以次进拜跪奉觞上夀毕皆肃容拱手自右趋出足武相衔无敢参差者部使者余阙为书东浙第一家以褒之大和方正不奉浮屠老子教冠婚丧祭必稽朱熹家礼而行执亲丧三年不御酒肉子孙従化皆孝谨虽仕宦不敢一毫有违家法诸妇唯事女工不使预家政家畜两马一出则一为之不食人以为孝义所感有家范三巻传于世【按宋濓文集云浦江义门郑深字仲几素读书负气闻太师托克托喜士即走见之与语大悦使其子哈喇章师事焉一日皇太子至深以孝经进赐锦衣一袭至正八年授长史当托克托之被谪西寜也门下客尽散独架閤王梅时过之深数道其贤托克托曰梅屡短君而君反贤之何也深曰贤之者以其知义耳若深所短梅正当言能言所以为益贤也托克托曰当今安得有此长者之言十年迁宣文閤授经郎召见明仁殿问深家同居事屡叹以为嘉瑞顾皇子书麟鳯二字以美之并赐新刻智永千文一巻时从弟涛方为经筵检讨毎进讲殿中兄弟连翩而入时人以为荣元史本传不载】王荐福寜人父疾夜祷于天愿减巳年益父夀父絶而复苏告其友曰适有神人黄衣红帕首恍惚语我曰汝子孝上帝命锡汝十二龄疾遂愈后果十二年而卒母沈氏病渴思食时冬月求于乡不得行至深奥岭值大雪荐避雪树下仰天而哭忽见岩石间青蔓离披有二因摘归奉母母食之渴顿止兄孟鞈早世嫂林氏更适刘仲山仲山尝以田鬻于荐及死不得葬且无子族以其贫莫肯为之后荐即以田还之使置后且治葬具州禁民死不葬者贫民畏令悉焚柩弃骨野中荐置地为义阡収瘗焉有死不能敛者复买棺以赠至大四年其乡旱民艰籴荐尽出储粟赈之有施福等十一家饥欲死荐家粟已竭即以已田易谷百石以济福建宣慰司上状旌之
　　郭全辽阳人幼丧母哀戚如成人及壮父庭玉卒居庐三载继母唐古氏生四子皆幼全躬耕以养既长娶妇各求分财异居全不能止凡田庐器物悉自取朽者唐古氏卒全年六十余哀痛毁瘠庐其墓终丧又有刘徳奉元人事继母如所生家贫佣工取值寸钱尺帛皆上之四弟并继母出徳抚爱尤笃年五十未娶称贷得钱先为弟求妇诸弟亦化其徳一门蔼然乡里称为刘佛子玛雅哈伊噜勒昆氏素贫事继母张氏庶母吕氏克尽子职刘居敬大都人年十嵗继母郝氏病居敬忧之恳天以求代状闻并褒美之
　　杨皥扶风人父清母牛氏牛氏尝病剧皥叩天求代遂痊如是者再后牛氏失明皥登太白山取神泉洗之复如故牛氏殁哀毁特甚葬之日大雨独皥墓前后数里宻云蔽之雨不沾土葬毕令妻卫氏家居养清皥独庐墓上负土为坟蔬食饮水终其丧清卒亦如之
　　丁文忠许州偃城人业鼓冶母和氏疾与弟文孝竭力调侍母卒文忠庐墓侧不与妻面者三年父贵又疾医不能疗文忠造车一辆兄弟共御之载父祷于嵩山五台泰安河渎诸祠途遇异僧遗药而愈延祐七年旌之邵敬祖宛丘人父丧庐墓母继殁河决不克葬殡于城西敬祖露宿依其侧风雨不去友人哀之为缚草舍庇焉前后居庐六年两髀俱成湿疾至治三年旌其家又有永平李彦忠父丧庐墓八年不至家茶陵谭景星幼失父追念之庐其墓十年亳州郭成年七十一母丧食粥庐墓一年朝夕哭临人哀其老而能孝
　　扈铎汴梁兰阳人蚤孤育于伯父及长事之如所生伯父老无子铎为买妾嵗余产一女其妾熟寐压女死久之伯父死遗腹生一男铎惩前失告其母及妻妹防视之已复庐户外不敢安寝弟能食常自抱哺与同卧起十年不少怠弟有疾铎夜稽颡星斗哀祷曰天不伐余家铎父子间可去一人勿丧吾弟使伯父无后也明旦弟愈母卒庐于墓侧宗族劝之归铎曰今嵗凶多盗吾家虽贫安知墓中无可欲乎倘惊吾亲之灵虽生何为卒守庐不去
　　孙秀实大寜人性喜周急里人王仲和尝托秀实贷富人钞二千锭贫不能偿弃其亲逃去数年不归其亲思之疾秀实日馈薪米存问终不乐秀实哀之悉为代偿取券还其亲复命奴赍金访仲和使归父子欢聚又有贾进大同人大徳九年地震民居多伤且乏食进给酒药炭米济之毎嵗冬制木棉裘数百袭衣寒者买地为义阡使无墓者葬焉李子敬陕西三原人嫁不能嫁者五十余人葬不能葬者五十余丧焚逋劵四万余贯有司以名闻并旌之【按元史本门曰孝友而秀实等三人皆以义行附传亦推广孝行锡类之意今仍存之】
　　宗大都人年十九父卒擗踊号泣絶而复苏水浆不入口者三日遂成疾伏卧牀榻犹哭不止涙尽继之以血既葬疾转甚有继母作遗书嘱其妻杨氏曰汝善守志以事吾母遂卒杨氏遗腹生一男人以为孝感天不絶其嗣云泰定三年旌其门
　　赵荣扶风人母强氏有疾割股肉啖之者三复负母登太白山祷于神得圣水饮之乃痊后年七十五卒荣号痛不食者七日葬之日白云庇其墓前后十五里负土成坟庐其侧终丧
　　呉好直华州蒲城人父殁事继母尽孝兄弟尝求分财好直劝谕不能止即以已所当得悉推与之又有甄城柴郁陈舜咨皆能孝友以已产分让兄弟县令言状并表异之
　　余丙建徳遂安人幼丧母泣血成疾父亡不忍葬结庐古山下殡其中日闭户守视有牧童遗火延殡庐丙与子慈亟扑不止欲投身火中与柩俱焚俄暴雨火灭徐珏镇江人弱冠侍父镇之婺源过丹阳小谿父乗桥失足堕水中珏投谿拥父出得挽行舟以升珏力惫且势湍急遂溺死江浙行省言状表异之
　　尹莘【按一统志作尹萃通考作尹华】汴梁洧川人至治初逰学京师梦母疾即驰归母已亡居庐蔬食哀毁骨立父辅臣尝病疫莘尝其粪以验差剧夜祷于天曰母亡不能见父病不能治为人子若此何以自立于世愿死以代父命数日而愈又有髙唐孙希贤母病痢希贤阅方书有曰血温身热者死血冷身凉者生希贤尝之其血温乃号泣祈天求身代之母遂愈髙邮卜胜荣母痢不能乐日尝痢以求愈兄疾礼北辰乞减已年延之并痊
　　刘廷让大寜武平人至顺初上都兵起廷让挈家避山中有幼弟方乳母王氏置于懐兵至廷让乃弃已子一手抱弟一手扶母疾驱得免事闻旌之
　　刘通亳州谯县人母卜氏目失明通誓断酒肉祷之三十年不懈卜氏年八十五忽复明至大间鄱阳黄镒皇庆间诸暨丁祥一皆以亲丧明以舌防之复能视并命褒表
　　张旺舅安丰霍丘人幼失父母陈氏居贫守志旺舅九嵗卖饧以养及长母病伏枕数月日夜痛哭礼天求代未几遂愈又自以生业微不能多给竟不娶以终母年县令言于朝旌之
　　张思孝华州人母丧以孝闻父疾不愈洁斋致祷乞以身代未几遂痊至顺三年表其门
　　杜佑邳州人为河南水马站提领父成病于家佑忽心惊举体沾污即弃职归祷神求代且尝粪以验疾父卒庐墓尽哀有驯兔之瑞
　　长夀父特珠官平章政事生五子长山夀早世次即长夀次永夀福夀蒙古哈雅元统间特珠殁长夀哀毁尽礼服阕当防叙与弟罗拜母前曰吾父防贫诸弟未有所立愿以职让永夀永夀让福夀福夀曰二兄能让福夀独不能耶以让蒙古哈雅母从之蒙古哈雅遂告防为太禧宗禋院神御殿侍礼佐郎兄弟奉母尤笃至大间河中梁威逊亲丧庐墓兄诺海为鄂啰官自以逺仕不得养其亲即弃职举威逊代之人称威逊能孝诺海能义又有辉和尔氏齐哩克及濠州髙中嘉定武进皆以侍亲不愿仕以祖父防让叔父昆弟
　　孙瑾镇江丹徒人父丧停柩四载衣不解带及葬载柩渡江潮波方涌俄顺风翼帆如履平地事继母唐氏尤孝尝患痈瑾亲吮之又丧目防之复明唐氏卒卜日将葬时春苦雨瑾夜号天乞霁至旦云日开朗甫掩圹隂气复合雨注数日不止又有吴希曽雎寜人葬父日大雨希曽跪柩前炷艾燃腕火炽雨止既葬庐于墓左县上状并旌之
　　张恭河南偃师人以兵部符署鹰坊府案牍亲老辞归侍养父丧过哀侍母冯氏尤谨嵗凶恭夫妇采野菜为食而营奉甘旨无乏母有疾恭手除溷秽喂哺饮食且尝粪以验疾势天厯初西兵至河南恭守视母病项中一剑不去母惊悸而殁居丧尽礼有诏旌其闾
　　訾汝道徳州齐河人父兴卒居丧以孝闻母髙氏治家严汝道承顺甚恭母尝寝疾昼夜不去侧母卒哀毁终丧不御酒肉性尤友爱二弟将析居悉以美田庐让之二弟早世抚诸孤如已子里中尝大疫有食得汗而愈者汝道即多市及携米厯戸馈之有死者复赠以槥椟尝出麦粟贷人至秋蝗食稼人无以偿汝道取其劵焚之县令李让为请旌其家
　　王庸字伯常雄州归信人事母李氏以孝闻母有疾夜祷北辰至叩头出血遂愈及母卒哀毁几絶露处墓前旦夕悲号一夕雷雨暴至邻人持寝席往蔽之见庸坐卧地独不霑湿咸叹异而去
　　黄赟字止敬临江人父君道延祐间求官京师留赟江南时赟年尚幼及长闻父娶后妻居永平徃省之父殁已三年矣后母闻赟来尽挟其赀更嫁拒不见赟赟号哭语人曰吾之来为省父也今不幸父殁思奉其柩归而窆之莫知其墓苟见母示以葬所死不恨矣尚忍利遗财耶久之闻母居海滨亟裹粮往复拒不纳母之弟怜之与偕至永平求其父墓又弗得赟哭祷于神一夕梦老父以杖指葬处曰见片磗即可得明日就其地求得父骨以归
　　石明三与母居余姚山中一日自外归覔母不见卧内有三虎子知母为虎所害乃尽杀虎子砺巨斧立壁侧伺母虎至斫其脑裂而死复往倚岩石旁执斧伺斫杀牡虎明三亦立死不仆张目如生
