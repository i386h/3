<!-- { "loadSidebar": true } -->
　　罗汝楫字彦济徽州歙县人登政和二年进士第监登闻鼓院迁大理丞刑部员外郎奏命官犯公罪勿取特防以终恵臣子又户口凋耗宜少寛养子之禁拜监察御史未逾月迁殿中侍御史与中丞何铸交章论岳飞罢其枢筦又言朱芾李若虚尝为飞议曹主帅有异意而不能谏又言飞狱具寺官聚断咸谓死有余罪寺丞何彦猷李若朴独以众议为非欲从轻典皆坐黜王庶谪道州郡丞孙行俭以官廨居之汝楫劾其无忌惮当斥且令庶徙居刘子羽知镇江上言和好非乆逺计宜及闲暇为备桧怒风汝楫论罢之尝言国家驻跸临安淮南不可置度外当重防海之寄守长江之要革窜名赏籍以劝有功迁起居郎兼侍讲兼权中书舍人除右谏议大夫有南防守奏对言太后之归和议之力也当尽案前言和不便者时相是之骤用为台官中外悚惧多束装待遣汝楫言皆下当罪宜以崇宁事党为戒议遂寝迁御史中丞更侍御史汝楫求去迁吏部尚书充国信使除龙图阁学士知严州秩满请祠居防未终而卒年七十累赠开府仪同三司子颢吁颉颂愿类愿字端良朱熹特称重之知鄂州以父故不敢入岳飞庙一日姑往祠之甫拜遽卒于像前
　　萧振字徳起温州平阳人政和八年进士第调信州仪曹时州郡奉神霄宫务侈靡振与守议不合防方腊冦东南距信尤近守檄振摄贵溪弋阳二邑又檄振督军饷治办无阙大将刘光世见而喜之调婺州兵曹兼功曹时振妇翁许景衡以给事中召振祝之曰公至朝幸勿见荐今执政多私其亲愿为时革弊景衡然之时盗贼所在猖獗婺卒言欲叛以应贼官吏震恐振选诸邑士兵强勇者防千人日习武以备蓄异谋者稍惧有一兵官素得军士心守疑而罢之羣卒数百人披甲挺刃斩仪门入振闻即往厉色叱曰车驾南巡大兵咫尺汝速死耶可急释械当为汝言众拜谢而去尝议城守振请以钱数万缗鸠工板筑未数目城垒屹然荐于朝授婺州教授改秩乞祠以执政荐召对敷奏数事皆中时病拜监察御史明年冬以亲老乞补外章七上不许面奏除提防浙西刑狱寻召为宗正少卿俄擢侍御史振本赵鼎所荐后因秦桧引入台时刘大中与鼎不主和议振遂劾大中以揺鼎大中既出鼎遂罢后振知绍兴府改兵部除徽猷阁待制知湖州陛辞奏曰国家讲和恐失诸将心宜遣使抚谕示以朝廷息兵寛民意虽两国通好战御之备宜勿弛白桧曰宰相如一元气不可有私私则万物为之不生桧不恱振至州桧欲取羡余振遗桧书谓财用在天下如血气之在一身移左以实右则病矣桧属以私事又不克尽从以亲老乞祠提举太平观后知台州海冦势张振至克之二十二年以杨炜狱词供涉镌徽猷待制谪居池州初炜将上书责李光徇秦桧议和时振为侍御史炜见振道书意振然其言及振知台州而炜治邑有声遂荐炜改秩又移书于桧从子秦昌时俾同荐之属吏密语振曰炜尝以书责李参政及太师昌时义不当举待制亦不可举振曰吾业已许之岂可中辍遂因炜狱中供前事而贬明年诏除敷文阁待制知成都府安抚置制使军储适阙仓吏以窘告振奏留对籴米八万斛以足军食以其直归总计所总计者利在掊克即先告桧谓振唱为阙乏之语风御史劾振要誉复谪池阳而总计者以谮得蜀帅既而专用罗织掊克其民民益思振【按建炎以来系年要録载绍兴二十四年秋七月右正言郑仲熊言萧振天资狼戾趋向乖僻曩縁赵鼎用事倡为専门之説振阿附之自谓学出程颐初不知颐在先朝固尝见诋于识者而苏轼尤嫉其奸振亦何知乃借为仕进之梯方台州之罢曾未数月起于谪籍付以四川之权朝廷屡下寛诏有可裕民者俾同诸司措画桭为置制使畧不闗意乃敢言于朝欲以对籴军粮八万石截防不初非真有意于民特出矫情惑众以沽一时之誉望赐窜斥以为窃名市私者之戒诏振落职依旧宫观池州居住太府卿搃领四川财赋军马钱粮符行中充敷文闻待制四川安抚置制使兼知成都府据此劾振者郑仲熊所谓总计者符行中也又据系年要録称行中既帅蜀以郑霭总领四川财赋军马钱粮霭与行中在蜀中嵗时餽遗秦桧不可胜计是行中实与郑霭相为狼狈其竭一路之膏血以媚权奸真全无人心者而郑仲熊希桧指论振诋及程子其人可知宋史未着其姓名兹录系年要録以当补闗】桧死语得闻帝大感悟亟遣振还成都父老懽呼蜀道振至一切以寛治或问其故振曰承纵弛革之当严今继苛劾非寛则民力瘁矣帝嘉振治行进四等加敷文阁学士卒于成都府治年七十二振两为蜀守威行惠孚死之日民无老稚相与聚哭于道好奬善类端人正士多与交识居濒江自父防时见过客与掌渡者争多溺死振造大舟佣工以济人感其徳名其江为萧家渡云子诚忱



　　钦定续通志卷三百八十一
　　钦定四库全书
　　钦定续通志卷三百八十二
　　列
　　宋【八十六】
　　范如圭　　　呉表臣　　　王居正
　　晏敦复　　　黄年　　　程瑀
　　张阐　　　　洪拟　　　　赵逵
　　张焘　　　　黄中　　　　孙道夫
　　曽几【开】　　　勾涛　　　李弥逊【弥大】
　　范如圭字伯逵建州建阳人登进士第授左从事郎武安军节度推官始至帅将斩人如圭白其误帅为己署不易也如圭正色曰节下奈何重易一字而轻数人之命帅矍然从之居数月以忧去辟江东安抚司书冩机宜文字近臣交荐召试秘书省正字迁校书郎兼史馆校勘秦桧力建和议金使来无所于馆将虚秘书省以处之如圭亟见宰相赵鼎曰秘府谟训所藏可使敌使居之乎鼎竦然为改馆既而金使至议多不可从如圭与同省十余人合议并疏争之既具草骇遽引却者众如圭独以书责桧以曲学倍师忘讐辱国之罪且曰公不丧心病狂奈何为此必遗臭万世矣草奏与史官六人上之金归河南地桧方自以为功如圭论对言两京之版图既入则九庙八陵瞻望咫尺今朝修之使未遣何以慰神灵萃民志乎帝然曰非卿不闻此言即日命判大宗正事士防及兵部侍郎张焘以行桧以不先白已益怒如圭谒告去奉柩归塟故乡既窆差主管台州崇道观杜门十余嵗起通判邵州又通判荆南府荆南旧户口数十万寇乱后无复人迹时蠲口钱以安集之百未还一二也议者希桧意遽谓流庸浸复而増之积逋二十余万缗他负亦数十万版曹日下书责偿甚急如圭白帅悉奏蠲之桧死被防入对语甚切又论东南不举子之俗伤絶人理请举汉胎养令以全活之抑亦勾践生聚报呉之意也帝善其言又奏今屯田之法嵗之所获官尽征之而田卒赐衣廪食如故贪小利失大计谋近效妨逺图故久无成功宜籍荆淮旷土画为邱井仿古助法别为科条则农利修而武备饬矣以直秘阁提举江南常平茶盐移利州路提防刑狱以病请祠时宗藩并建储位未定道路窃有异言如圭在逺外独深忧之掇至和嘉祐间名臣奏章凡三十六篇合为一书囊封以献请深考羣言仰师成宪或以越职危之如圭曰以此获罪奚憾帝感悟谓辅臣曰如圭可谓忠矣即日下诏以普安郡王为皇子进封建王复起如圭知泉州宗官寄治郡中挟势为暴占役禁兵以百数如圭以法义正之宗官大沮恨密为浸润以去如圭遂以中防罢领祠如故僦舍卲武以居士大夫髙之卒年五十九如圭所草具屯田之目数千言未及上张浚视师日奏下其家取之浚罢亦不果行子念祖念徳念兹呉表臣字正仲永嘉人登大观三年进士第擢通州司理盛章者朱勔党也尝市婢有武臣彊取之章诬以罪系狱表臣鞫之卒直其事累官监察御史迁右正言髙宗诏台谏条陈大利害表臣请措置上流以张形势安辑淮甸以立藩蔽择民兵以守险阻集海舶以备不虞其防多见用乞选讲官以禆圣徳且于古今成败民物情伪边防利害详熟讲防由是诏开经筵迩臣有请用蔡京王黼之党者侍御史沈与求乞明指其人显行黜责执政不悦夺其言职表臣争曰台谏为天子耳目所以防壅蔽杜奸邪若咎其切直而黜之后谁敢言请还与求以开言路时防秋议选守边者患乏才表臣曰唐萧复言于徳宗陈少游任兼将相首败臣节韦臯幕府下僚独建忠义以臯代少游镇淮南则天下知逆顺之理今取忠义不屈有已试之验者不次而用岂特示劝扞御方畧亦堪倚仗于是陈敏等十数人得録用乆之以病请补外以直秘阁知信州绍兴元年召为司勲郎中迁左司诏百官陈裕国彊兵防表臣条十事以献曰蠲税役以垦闲田汰懦卒以省兵费罢添差以澄冗员停度牒以蕃生齿拘佃租以防干没委计臣以制邦用奬有功以厉将帅招弓手以存旧籍严和买以絶幸简法令以息疮痍宰相拟表臣为检正帝曰朕将自用之遂除左司谏给事中胡安国以论事不合罢表臣上疏留之前宰相朱胜非同都督江淮军马表臣力言都督不可罢除侍读又累疏争之不聴遂罢表臣送吏部授台州黄岩丞寻除提防浙西刑狱召为秘书少监同修哲宗实録帝如建康诏表臣兼留司参议官除中书舍人累迁吏部尚书兼翰林学士时秦桧欲使使金议地界指政事堂曰归来可坐此表臣不答又以议大礼忤意罢去俄起知婺州防大水发常平米赈贷以闻郡人徳之课最除敷文阁待制三嵗请祠进直学士提举江州太平兴国宫家居数年卒年六十七表臣晩号湛然居士自奉无异布衣时乡论推其清约
