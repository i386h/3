<!-- { "loadSidebar": true } -->
　　二十年春正月己未立鸿　　　　　　　　　　　　　　【吉】哩氏为皇后和尔果斯言去冬中山府奸民薛保住为匿名书来上妄效东方朔书欺罔朝廷希觊官赏敕诛之又言自今应防事者必须实书其事赴省台陈告其敢以匿名书告事重者处死轻者流逺方又阿哈玛特専政时衙门太冗虚费俸禄宜依刘秉忠许衡所定并省为便皆从之设务农司丙寅发五卫军二万人征日本以燕南河北山东诸郡去歳旱税粮之在民者权停勿徴仍谕自今管民官凡有灾伤过时不申及按察司不即行视者皆罪之刑部尚书崔彧言时政十八事诏中书省与御史大夫伊苏特穆尔议行之罢上都回易库壬申命右丞实喇特穆尔征日本丁丑以招讨杨廷璧为宣慰使使谕俱蓝等国壬午车驾畋于近郊以四川归附官杨文安为荆南道宣慰使二月戊子定两广四川戍军二三年一更廪其家属以春秋仲月上戊日祭社稷及武成王庚子减四川官府并西川东西北三道宣慰司及潼川等路镇守万户府新军总管府威灌茂等州安抚司十四处辛丑定军官选格立官吏賍罪法丁未定安洞酋长遣其兄弟入觐癸丑谕中书省大事奏闻小事便宜行之毋致稽缓甲寅遣官虑州囚徒三月丁巳罢河西行御史台立巩昌等处行工部罢福建市舶总管府并泉州行省入福建行省免福建归附后未徴苗税己未罢京兆行省立行工部乙丑罢淮安等处淘金官惟计户取金给西川福建两广之任官驿马以湖南宣慰使张鼎新行省参知政事樊楫等尝阿附阿尔哈雅敕罢之丙寅车驾如上都江西行省参政完顔诺海坐越例骤升及妄举人入官罢之罢河西办课提举司癸酉广州新会县林桂芳赵良钤等聚众伪号罗平国称延康年号官军擒之伏诛余党悉平乙亥罢诸处役夫辛巳立辉和尔四处驿及交钞库壬午祀太一罢福建道宣慰司复立行中书省于漳州以中书右丞张惠为平章政事御史中丞额森特穆尔为中书左丞并行中书省事夏四月丙戌立巴实伯里和州等处宣慰司壬辰安塔哈求军官习舟楫者同征日本命元帅张林招讨张瑄总管朱清等行以高丽王就领行省规画日本事宜甲午免京畿所括豪势田旧税三之二新税三之一禁近侍为人求官紊乱选法申严酒禁有私造者籍其财产及女子入官犯人配役申私盐之禁许按察司纠察盐司癸卯授高丽国王王睶征东行中书省左丞相乙巳命枢宻院集军官议征日本事宜程鹏飞请明赏罚有功者军前给凭验候班师日改授从之庚戌右丞伊苏岱尔招抚筠连州定州阿永都掌等处蛮独山都掌蛮不降进军讨之生擒酋长得兰纽遂班师五月己未免五卫军征日本甲子立征东行中书省丙寅免江南税粮三之二敕阿尔哈雅调汉军七千新附军八千以付索多从征辛未占城行省己破占城其国主补底遁去降玺书招徕之甲戌发征日本重囚徃占城缅国等处从征设高丽国劝农官四员丙子诏谕诸王桑阿克逹尔先是云南重囚令便宜处决恐滥及无辜自今凡大辟罪仍须待报并省江淮云南州郡以耶律埓克为中书参知政事戊寅用御史中丞崔彧言罢各路选取室女【按续通鉴纲目于四月书用崔彧言罢采民间女子元史本纪书于五月戊寅互异】颁行宋文思院小口斛己卯海南四州宣慰使朱国寳请益兵讨占城诏以阿尔哈雅军万五千人应之诏江南运粮于阿巴齐新开神山河及海南两道运之立鄂拓克总管府六月丙戌申严私易金银之禁以甘州行省参政王椅为中书参知政事己丑增官吏俸丙申修大都城庚戌流叛贼陈吊眼叔陈桂龙于噶逹苏之地辛亥四川行省参政竒尔济苏等讨平九溪十八洞以其酋长赴阙定其地立州县听顺元路宣慰司节制以向世雄等为义巴诸洞安抚大使及安抚使秋七月丙辰免征古珪军赋丙寅立亦奚不薛宣慰司益兵戍守开云南驿路分亦奚不薛地为三设官抚治之丁卯罢淮南淘金司以其户还民籍壬申亦奚不薛军民千户宋添富及顺元路军民总管兼宣抚司阿里等来降立亦奚不薛总管府命阿里为总管丙子减江南十道宣慰司官一百四十员为九十三员敕上都商税六十分取一立总教院八月癸未以宻拉齐平章军国重事立懐来淘金所甲午敕大名真定北京卫辉四路屯驻新附军于东京屯田丁未济州新开河成立都漕运司九月戊午哈喇岱等招降象山县海贼尤宗祖等九千五百九十二人【按续通鉴纲目载象山县民尤宗等亦聚众万余抄掠海上哈喇岱招降之与此互有异同】丙寅徙旧城市肆局院税务入大都减歳徴四十分之一辛未以歳丰登开诸路酒禁广东盗起遣兵万人讨之冬十月壬辰车驾至自上都甲午以扎萨克为枢宻副使诏五卫军歳以冬十月听十之五还家备资装正月番上代其半还四月毕入役时各卫议先遣七人而以三人自代从之乙未享于太庙庚子建宁路管军总管黄华叛众几十万号头陀军伪称宋祥兴五年犯崇安浦城等县围建宁府诏布琳济逹史弼等将兵二万二千人讨平之耶律铸罢戊申立和琳平准库罢中兴管课提举司及北京盐铁课程提举司遣官检覈益都淘金欺弊十一月丁巳命各省印造授时厯壬戌复立南京宣慰司乙丑罢开成路屯田总管府入开成路隶京兆宣慰司戊辰立司农司掌官田邸舍人民十二月辛丑以海南道运粮招讨使朱清为中万户赐虎符张瑄子文虎为千户赐金符徙新附官仕内郡丙午罢云南造卖金箔规措所罢云南都元帅府及重设官吏定质子令凡大官子弟遣赴京师戊申云南施州子童为乱敕参知政事阿哈巴克实帅兵合罗罗斯脱儿世合讨之二十一年春正月乙卯羣臣奉上尊号曰宪天述道仁文义武大光孝皇帝大赦己未罢云南都元帅府所管军民隶行省甲子罢扬州等处理算官以其事付行省江浙行省平章孟古岱进真珠百斤丁卯建都王乌防及金齿一十二处俱降庚午立江淮荆湖江西四川行枢宻院治建康鄂州抚州成都立耽罗国安抚司二月【按元典章是年二月谕各路堤堰总管府并州县长官常行验视聴各道按察使纠察贫民情愿复业者给付原产仍免一切逋课私债三年后方许取索此寛大之政也元史本纪失载】辛巳浚扬州漕河罢高丽造征日本船丁亥命翰林学士承防色埓黙祀先农于借田壬辰邕州宾州民黄大成等叛湖南宣慰使色埓黙将兵讨之甲午罢羣牧所己亥罢阿巴齐开河之役以其军及水手各万人运海道粮放檀州淘金五百人还家丁未括江南乐工命安塔哈发兵万五千人船二百艘助征占城船不足命江西省益之戊申漳州盗起命江浙行省调兵进讨迁故宋宗室及其大臣之仕者于内地三月丁巳皇子北安王诺木欢【北安王元史作北平王按诸王表诺木欢至元十九年己改封北安王于此不得仍称北平今据改】至自北边右丞相安图继至丙寅帝如上都丁卯太庙正殿成奉安神主乙亥高丽国王王睶以皇帝尊号礼成遣使来贺【高丽传是年三月不载来贺事】夏四月【按元典章是月从御史李昻言有父兄居宪台而子侄为按察使或父兄为按察使而子侄在别道为官者并令回避军官毋受民词押运毋带私货管民官自三月停讼十月始行和买诸物止从出产处所随特给值不得强其所无重累百姓盖世祖开国时规模如此元史本纪失载】壬午令军民同筑堤堰以利五卫屯田乙酉省泉府司入户部立大都留守司兼少府监立大都路总管府立西川延安鳯翔兴元宣课司壬寅呼图克特穆尔征缅之师为贼所败戊申高丽王王睶及公主以其世子謜来朝敕发思播田杨二家军二千从征缅命开元等路宣慰司造船百艘付狗国戍军五月己酉从托克托呼言立二千户总钦察喀喇子弟愿为国宣劳者戊午敕中书省奏目及文册皆不许用辉和尔字其宣命劄付并用防古书乙丑蠲江南今年田赋十分之二其十八年以前逋欠未徴者尽免之庚午括天下私藏天文图防太乙雷公式七曜厯推背图苗太监厯有私习及收匿者罪之闰月己卯罢西南番安抚司立总管府丙午以侍卫亲军万人修大都城六月壬子遣使分道寻访测验晷景日月交食厯法甲寅诏封皇子托欢为镇南王驻鄂州【诸王表作扬州】甲子命伊苏岱尔所部军六十人淘金双城移和琳屯田军于五条河【按五条河旧作五河考本卷二十二年亦书移五条河屯田军则此显系脱字今增】秋七月丁丑朔敕荆湖西川两省合兵讨义巴散毛洞蛮己卯立衍福司中书省臣言宰相之名不宜轻授今占城省臣己及七人宜汰之诏军官勿带去衔戊子诏镇南王托欢征占城遣所留安南使黎英等还其国八月丁未云南行省言华帖白水江盐井三处土老蛮叛杀诸王及行省使者调兵千人讨之定拟军官格例以河西回回辉和尔等依各官品充万户府逹噜噶齐同防古人女真契丹同汉人若女真契丹生西北不通汉语者同防古人女真生长汉地者同汉人己酉御史台臣言无籍之军愿从军杀掠者初假之以张渡江兵威今各持弓矢剽劫平民若不分隶各翼恐生他变诏遣之还家甲子放福建畬军收其军器其部长于近处州郡民官迁转庚午车驾至自上都九月甲申并市舶入盐军司立福建等处盐课市舶都转运司中书省言福建行省军饷絶少必于州转输事多迟误若并两省为一分命省臣治泉州为便诏以中书右丞行省事孟古岱为江淮等处行中书省平章政事其行省左丞呼喇珠蒲寿庚参政管如徳分省泉州丙申以江南总摄嘉木杨喇勒智发宋陵冢所收金银寳器修天衣寺甲辰海南贡白虎狮子孔雀冬十月丁未享于太庙己酉敕管军万户为行省宣慰使者毋兼管军事仍为万户者毋兼莅民政辛酉征东招讨司以兵征古珪敕宋有手记军死则以兄弟若子继之毋文其手丁卯以招讨使张万为征缅招讨使佩三珠虎符戊辰立常平仓以五十万石价钞给之十一月戊子命北京宣慰司修滦河道庚子以范文虎为左丞辛丑和尔果斯敏珠尔丹张雄飞温迪罕皆罢前右丞相安图复为右丞相前江西茶运使卢世荣为右丞前御史中丞史枢为左丞博啰黙色哈雅萨题勒宻实并参知政事前户部尚书贝降参议中书省事敕中书省整治钞法定金银价禁私自回易癸卯福建行省遣使人巴噶鲁斯招降南巫里别里剌里伦大力等四国各遣其相奉表以方物来贡以江淮间自襄阳至东海多荒田命司农司立屯田法募人开耕免其六年租税并一切杂役十二月甲辰朔中书省臣言江南官田为权豪寺观欺隠者多宜免其积年收入限以日期听人首实逾限为人所告者徴以其半给告者从之立常平盐局乙巳崔彧罢以丁壮万人开神山河立万户府以总之甲子以高丽提举司隶工部乙丑祀太一丙寅荆湖占城行省遣八番刘继昌谕降龙昌龙宁延万等赴阙奉羊马白氊来贡各授本处安抚使立宣慰司招抚西南诸番等处酋长癸酉命翰林承防色埒黙翰林集贤大学士许国祯集诸路医学教授增修本草是月镇南王军至安南杀其守兵分六道以进安南兴道王以兵拒于万劫进击败之万户倪闰战死于刘邨【按安南镇南王征安南陈日烜拒战载在至元二十二年二月诸王表同续通鉴纲目与元纪俱载于二十一年十二月】宋太皇太后谢氏卒于燕
