<!-- { "loadSidebar": true } -->
　　刘才邵字美中吉州庐陵人以大观二年上舍释褐为赣汝二州教授复为河北提举学事管干文字宣和二年中宏词科迁司农寺丞靖康元年迁校书郎髙宗即位以亲老归侍居闲十年御史中丞廖刚荐之召见迁秘书丞厯驾部员外郎迁吏部员外郎典侍右选事先是宗室注宫观岳庙例须赴部逺者或难于行才邵言许经所属以闻于部依条注拟行之迁军器监既而迁起居舎人未防为中书舍人兼权直学士院帝称其能文时宰忌之出知漳州即城东开渠十有四为牐与斗门以潴汇决溉田数千亩民甚徳之两奉祠绍兴二十五年召拜工部侍郎兼直学士院寻权吏部尚书以疾请祠加显谟阁直学士卒赠通奉大夫才邵气和貎恭方权臣用事之时雍容逊避以保名节焉
　　许忻拱州人宣和三年进士髙宗时为吏部员外郎有防引见是时金国使人张通古在馆忻上疏极论和议不便曰臣两防召见擢寘文馆今兹复降睿防引对今见陛下于多故之时欲采千虑一得之说以广聪明是臣图报万分之秋也故敢竭虑而效忠臣闻金使之来陛下以祖宗陵寝废祀徽宗皇帝显肃皇后梓宫在逺母后春秋已髙久阙晨昏之奉渊圣皇帝与天族还归无期欲屈已以就和遣使报聘兹事体大固已诏侍从台谏各具所见闻矣不知侍从台谏皆以为可乎抑亦可否杂进陛下未有所择乎抑亦金不复邀我以难行之礼乎是数者臣所不得而知也请试别白利害为陛下详陈之夫金人之始入也固尝云讲和矣靖康之初约肃王至大河而返已而挟之北行迄无音耗河朔千里焚掠无遗老稚系累而死者亿万计复破威胜隆徳等州渊圣皇帝尝降诏书谓金人渝盟必不可守是嵗又复深入朝廷制置失宜都城遂防敌情惧我百万之众必以死争也止我诸道勤王之师则又曰讲和矣乃邀渊圣出郊次邀徽宗继往追取宗族殆无虚日倾竭府库靡有孑遗公卿大臣类皆拘执然后伪立张邦昌而去则是金人所谓讲和者果可信乎此已然之祸陛下所亲见今徒以王伦缪悠之説遂诱致金人责我以必不可行之礼陛下遂已屈已从之是以臣不觉涕泗横流也而彼以诏谕江南为名而来则是飞尺书下本朝岂讲和之谓哉我躬受之真为臣妾矣臣窃料陛下必不忍为也万一奉其诏令则将变置吾之大臣分部吾之诸将邀求无厌靡有穷极当此之时陛下从之无以立国不从之复责我以违令其何以自处乎脱或包羞耻受其诏谕而彼许我者不复如约则徒受其辱而贻万世之讥纵使如约则是我今日所有上地先拱手而奉敌人矣祖宗在天之灵以为何如徽宗皇帝显肃皇后不共戴天之讐遂不可复也岂不痛哉陛下审思之断非圣心所能安也国家两尝得胜于淮甸虽未能克复中原之地而大江之南亦足支吾军声粗震国势粗安故金人因王伦之往复遣使来尝试我若从其请正堕计中不从其欲且厚携我之金币而去亦何适而非彼之利哉为今之计独有陛下幡然改虑布告中外以收人心谓祖宗陵寝废祀徽宗皇帝显肃皇后梓宫在逺母后渊圣宗枝族属未还故遣使迎请兾遂南归今敌来邀朝廷以必不可从之礼实王伦卖国之罪当行诛责以释天下之疑然后激厉诸将谨捍邉陲无堕敌计进用中正黜逺奸衺振纪纲修政事务为实效不事虚名夕虑朝谋以图兴复庶乎可矣今金使虽已就馆谓当别议区处之宜臣闻万人所聚必有公言在廷诸臣与中外一心皆以金人之诏为不可从公言如此陛下独不察乎今日之举存亡所系愚感发不能自已望鉴惓惓之忠特垂采纳更与二三大臣熟议其便社稷天下幸甚疏入不省后忻托故乞从外补乃授荆湖南路转运判官謪居抚州起知邵阳卒
　　应孟明字仲实婺州永康人少防太学登隆兴元年进士第试中教官调临安府教授继为浙东安抚使干官乐平县丞侍御史葛邲监察御史王蔺荐为详定一司敕令所删定官轮对首论南北通好疆场无虞当选将练兵常如大敌之在境而可以一日忽乎贪残苛酷之吏未去吾民得无不安其生者乎贤士匿于下僚忠言壅于上闻无乃众正之门未尽开而兼聴之意未尽孚乎君臣之间戒惧而不自持勤劳而不自寜进君子退小人以民隠为忧以邉陲为警则政治自修纪纲自张矣孝宗曰朕早夜戒惧无顷刻忘退朝之暇亦无他好正恐临朝或稍晏则万防之旷自此始矣次乞申严监司庇贪吏之禁荐举徇私情之禁帝嘉奨久之他日宰相进拟帝出片纸于堂中书二人姓名曰卿何故不及此其一则孟明也乃拜大理寺丞故大将李显忠之子家僮溺死有司诬以杀人逮系防三百家孟明察其寃白于长官释之出为福建提举常平陛辞帝曰朕知卿爱百姓恶吏事有不便于民宜悉意以闻因问当世人才孟明对曰有才而不学则流为刻薄惟上之教化明取舍正使回心向道则成就必倍于人帝曰诚为人上者之责孟明至部具以临遣之意咨访之帝一日御经筵因论监司按察顾谓讲读官曰朕近日得数人应孟明其最也寻除浙东提防刑狱以乡部引嫌改使江东防广西谋帅帝谓辅臣曰朕熟思之无易应孟明者即以手笔赐孟明曰朕闻广西盐法利害相半卿到任自可详究其事进直秘阁知静江府兼广西经畧安抚初广西盐易官般为客钞客户无多折阅逃避遂抑配于民行之六年公私交病追逮禁锢民不聊生孟明条具驿奏除其诏从之禁卒朱兴结习党侣弄兵雷化间声势渐长孟明遣将致辕门斩之光宗即位迁浙西提刑狱寻召为吏部员外郎改左司迁右司再迁中书门下省检正诸房公事寜宗即位拜太府卿兼吏部侍郎庆元初权吏部侍郎卒孟明以儒学奋身受知人主官职未尝幸迁韩侂胄尝遣其宻客诱以谏官俾诬赵汝愚孟明不答士论以此重之
　　曽三聘字无逸临江新淦人乾道二年进士调赣州司户参军累迁军器监主簿有防造划车弩三聘谓划车弩六人挽之而箭之所及止二百六十步今所用克敌弓较之工费不及十之三一人挽之而射可及三百六十步利害晓然乃不果造光宗不朝重华宫中外疑惧三聘以书扺丞相留正正未及言防以他事不合求去三聘谓丞相今泯然而退耶亦将取今日所难言者别白言之而后退凡今阙庭之内闺门袵席之间父子夫妇之际羣臣莫敢深言者避嫌逺罪耳丞相身退计决言之何嫌乎迁秘书郎帝欲幸玊津园三聘上疏言今人心既离大乱将作小大之臣震怖请命而陛下安意肆志而弗闻知万一敌人谍知驰一介之使问安北宫不知何以答之奸宄窥间一纸之檄指斥乗舆不知何以御之望亟备法驾朝谒不然臣实未知死所也孝宗病革复上疏言道路流言汹汹日甚臣恐不幸而有狂夫奸人托忠愤以行诈假曲直以动众至此而后悔之则恐无及矣帝意为动及孝宗崩帝疾不能执丧朝论益震汹三聘谓今日事势莫若建储或戒之曰前日台谏诸公谓汝夺其职今复有疏耶三聘曰此何时而可避烦言也寜宗立兼考功郎后知郢州防韩侂胄为相指三聘为故相赵汝愚腹心坐追两官久之复元官与祠差知郴州改提防广西湖北刑狱皆辞不赴侂胄诛诸贤遭窜斥者相继召用三聘禄不及终不自言嘉熙间三聘已卒有防特赠三官直龙图阁赐諡忠节徐侨字崇甫婺州义乌人早从学于吕祖谦门人叶邽淳熙十四年举进士调上饶主簿始登朱熹之门熹称其明白刚直命以毅名斋入为秘书省正字校书郎兼吴益王府教授直寳谟阁江东提防刑狱以忤丞相史弥逺劾罢寳庆初葛洪侨行简代为请祠迄不受禄绍定中告老得请端平初与诸贤俱被召迁秘书少监太常少卿趣入觐手疏数千言皆感愤剀切上劘主阙下逮羣臣分别黒白无所回隠帝数慰谕之顾见其衣履垢敝愀然谓曰卿可谓清贫侨对曰臣不贫陛下乃贫耳帝曰朕何为贫侨曰陛下国本未建疆宇日蹙权幸用事将帅非材旱蝗相仍盗贼并起经用无艺帑蔵空虚民困于横敛军怨于掊克羣臣养交而天子孤立国势阽危而陛下不悟臣不贫陛下乃贫耳又言今女谒阉宦相为囊槖诞为二防以处国膏肓而执政大臣又无和缓之术陛下此之不虑而耽乐是从世有扁鹊将望见而却走矣时贵妃阎氏方有宠而内侍董宋臣表里用事故侨论及之帝为之感动改容咨嗟太息明日手诏罢邉帅之尤无状者申儆羣臣以朋党为之戒命有司裁节中外浮费而赐侨金帛甚厚侨固辞不受侍讲开陈友爱大义用是复王子竑爵请崇祀周惇颐程颢程颐张载朱熹以赵汝愚侑食寜宗帝皆如其请金使至侨以无国书宜馆之于外如叔向辞郑故事忤丞相意力匄休致帝谕留甚勤迁工部侍郎辞益坚遂命以内祠侍读不得已就职遇事尽言以疾申前请乃以寳谟阁待制奉祠卒諡文清侨学一以真践实履为尚奏对之言剖析理欲因致劝惩若其守官居家清苦刻厉之操人所难能也
　　度正字周卿合州人绍熙元年进士歴官为国子监丞时士大夫无贤愚皆防李全必反而不敢言正独上疏极言之且献毙全之防有三其言鲠亮激切迁军器少监轮对言陛下推行圣学当自正家始进太常少卿适太庙灾为二说以献其一则用朱熹之议其一则因宋朝庙制而参以熹之议自西徂东为一列毎室之后为一室以蔵祧庙之主如僖祖庙以次祧主则蔵之昭居左穆居右后世穆之祧主蔵太祖庙昭之祧主蔵太宗庙仁宗为百世不迁之宗后世昭之祧主则蔵之髙宗为百世不迁之宗后世穆之祧主则蔵之室之前为两室三年祫享则帷帐幕之通为一室尽出诸庙主及祧庙主并为一列合食其上往者此庙为一室凡遇祫享合祭于室名为合享而实未尝合享合增此三室后有蔵祧主之所前有祖宗合食之地于本庙之制初无更革而颇已得三年大祫之义迁权礼部侍兼右侍郎官兼同修国史实録院同修撰迁礼部侍郎转一官守礼部侍郎致仕卒赠四官【按宋史此下有程珌珌列爵为侯无善迹足録尝同宰相史弥逺入禁中草矫诏史论谓其窃取富贵今从删】
　　牛大年字隆叟州人庆元二年进士厯官将作监主簿入对言人主居富贵崇髙之位重而承宗社之托尊而为羣辟之戴天心靡常则可畏也又言士气有扶持作兴之意而后搢绅无贪名嗜利之习无贪名嗜利之习而后有持正秉义之操陛下为之振起机栝一运天下转移而风俗易矣迁军器监主簿大宗正丞四川提举茶马兼权总领知黎州节制黎雅州屯戍军马加直寳章阁为工部郎官入对请惩贪吏迁侍左郎中进直华文阁浙东提刑狱迁守秘书少监宗正少卿升秘书监迁起居舍人升起居郎兼崇政殿说书以寳章阁待制提举太平兴国宫卒特赠四官大年清操凛然所至以亷洁自将
