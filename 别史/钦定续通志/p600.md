<!-- { "loadSidebar": true } -->
　　燧兄字弱翁以儒学闻隐苏门山李光弼镇太原辟掌书记甚器之田神功署为节度判官授连润二州刺史政绩清白燧为司徒授刑部侍郎以兵部尚书致仕卒浑瑊本鐡勒九姓之浑部世为臯兰都督父释之以才武积功朔方累迁开府仪同三司宁朔郡王广徳中战没吐蕃【按代宗本纪广徳二年仆固懐恩杀朔方节度留后浑释之新书瑊传释之与吐蕃战没旧书作与吐蕃战没于灵武皆与纪异考通鉴白玉焦晖既杀仆固玚懐恩自汾州度河北走朔方将浑释之守灵州怀恩至将挹之其甥张韶曰彼或翻然改图以众归镇何可不纳释之疑未决懐恩行速先候者而至释之不得已纳之韶以其谋告懐恩乃以韶为间杀释之而收其军然则释之实为懐恩所杀灵武正其地也谓与吐蕃战没盖当时懐恩以吐蕃叛或用间为谋假手吐蕃以杀之耳异辞而实一事今仍其旧而附识之】瑊少善骑射年十一即随父防秋从破贺鲁部拔石堡城龙驹岛署折冲果毅节度使安思顺授以偏师入葛禄部破阿布思与诸军城永清及天安军迁中郎将安禄山反随李光弼定河北杀贼骁将李立节肃宗即位率兵趋行在至天徳遇蕃军入寇败之从郭子仪复两京破安庆绪新乡擢武锋军使从仆固懐恩平史朝义大小数十战功称最改太常卿懐恩图逆瑊归子仪父丧起复朔方行营兵马使懐恩诱吐蕃十万至奉天瑊率骁骑冲其阵挟一虏还夜袭杀数千人士气大振【从通鉴补辑】以功加御史中丞后虏复入寇瑊胜之漠谷迁太子賔客屯奉天周智光反子仪令瑊以步骑万人下同州智光平屯宜禄防秋大厯八年吐蕃大犯边【新书七年通鉴本纪俱在八年】瑊防泾原节度马璘兵次黄菩原宿将史抗违令军大败子仪谓诸将曰朔方兵精天下今为虏败奈何瑊请再战乃驰朝那与盐州刺史李国臣邀虏秦原悉夺所掠而还领邠州刺史寻击却吐蕃于方渠懐安子仪入朝知邠宁庆兵马留后回纥侵太原破鲍防军拜瑊都知兵马使督石岭关以南诸军为掎角虏引去子仪为太尉所部析为三节度以瑊兼单于大都防绥银麟胜州节度副大使未几崔宁领朔方入为左金吾卫大将军建中四年李希烈诈为瑊交通书帝识其妄更赐良马锦币泾师乱瑊率宗人子弟从帝至奉天授行在都虞京畿渭北节度使朱泚兵薄城晨至日中战不解有刍车至瑊曳以塞门焚而战贼始退灵武杜希全等援兵将至帝议道所从出瑊谓漠谷险狭必为贼邀不若自干陵北过卢杞言恐惊陵寝瑊曰泚日斩干陵松柏其惊多矣今城中危蹙希全等若得营据要地则泚可破帝竟用杞防四军皆溃泚治攻具益急矢石四集如两昼夜不息凡浃日人心惴甚或夜缒出掇蔬供御帝与瑊对泣泚方据干陵下瞰衣黄衣蔽翟扇宦人趋拜左右纵嫚词指斥使骑环驰责大臣不识天命造云梁广数十丈可容五百人施大轮濡氊冒革周布水囊为障直指城东北旁构木庐运薪土其下将塞隍帝授瑊空名告身千余募突将死士赐瑊笔使量功以署不足则署衣因曰朕与公诀矣有急可令马承倩奏瑊俯伏呜咽受命时士卒冻馁甲兵弊乏瑊但以忠义感率羣臣忧不支号天以祷瑊中矢自拔去被血而战先与防城使侯仲庄揣云梁所道掘深隧积马矢燃薪以待贼乘风推云梁进及隧而轮陷风返悉焚死者数千举城欢噪振地是日授瑊二子官赏将校有差泚复来攻防李懐光赴难乃解去进瑊行在都知兵马使懐光反帝狩山南瑊卫入谷口击却懐光追骑加检校左仆射同中书门下平章事奉天行营副元帅帝用汉拜韩信故事临轩授瑊将诸军趋京师贼将韩旻拒武功瑊防吐蕃兵大破之武亭川遂屯奉天以抗西面李晟破贼之日瑊与韩游戴休顔收咸阳进屯延秋门泚平兼侍中帝还宫授河中同陜虢行营副元帅由楼烦郡王徙封咸宁赐第大宁里女乐五人将相送归第如晟礼俄转朔方行营副元帅与马燧同讨懐光懐光平检校司空任一子五品官镇河中蕃相尚结赞畏瑊与晟燧欲以计胜诡请燧求盟燧力赞可许诏约盟平凉川以瑊为防盟使为结赞所劫副使崔汉衡以下皆陷惟瑊免自奉天入朝素服待罪诏释之使镇奉天以御吐蕃寻还河中四年授邠宁庆副元帅十二年检校司徒兼中书令十五年卒年六十四赠太师諡忠武瑊通春秋汉书尝慕司马迁自叙着行纪一篇词不矜大性忠谨功高愈下岁时贡献必躬阅视拜赐常如在上前世方之金日防故始终为帝信待猜间不能入有所奏论不尽可辄私喜曰上不疑我君子贤之本名日进稍显改焉子镐鐬
　　镐素谦谨喜接士大夫歴唐邓二州刺史有政誉元和中延州沙陀部苦边吏贪扰朝议选才干者为刺史任镐延州防讨王承宗义武任迪简病不能军擢镐为节度使治兵颇有法然计畧短而不务持重镇定相去九十里遽引兵压镇境贼见镐无斥潜师入定肆焚掠镐军揺中人促战乃出薄贼大败而还诏以陈楚代时师饥冻遂劫镐家至裸辱楚驰入城始定令军中归所掠卫出之坐贬韶州刺史后代州刺史韩重华奏镐隐供军钱币十余万再贬循州卒
　　鐬以防补诸卫参军迁丰州刺史坐赃贬袁州司马【旧书袁州司户】还为袁王傅李训郑注之乱或言鐬匿贾餗百骑搜捕苦辨始免而家一空文宗怜之授殿中监宰相拟以刺史帝曰是岂可以牧民念其父功富之可也宰相言鐬尝治郡有声乃拜夀州刺史终诸卫大将军


　　钦定续通志卷二百五十二
　　钦定四库全书
　　钦定续通志卷二百五十三
　　列传
　　唐【五十三】
　　杨朝晟　　　戴休顔　　　杨惠元
　　李元谅　　　李观　　　　韩游
　　杜希全　　　邢君牙
　　杨朝晟字叔明夏州朔方人起行间为甘泉府果毅从李懐光讨泾州刘文喜以功授骠骑大将军李纳宼徐州随唐朝臣徃讨常冠军懐光赴难奉天属朝晟将千人下咸阳懐光反韩游入邠宁贼党张昕守邠州索军资募士欲归懐光朝晟父懐宾为游将夜斩昕及同谋者游遣以闻授御史中丞朝晟泣见懐光曰父立功于国子当诛不可主兵懐光絷之诸军围河中懐宾从游战长春宫甚力懐光平帝原朝晟因为游都虞游御士素寛及张献甫来代军遂乱胁监军请范希朝为帅希朝时在京师朝晟阳许之绐众曰予贺所请之当也众稍定潜结诸将诛首恶二百余人献甫始得入军帝以希朝为副使加朝晟御史大夫贞元九年城盐州朝晟屯木波堡献甫卒代为邠宁节度十三年请城方渠合道木波以遏吐蕃路且言部兵足办诏问前城五原用师七万今何易邪对曰盐州集军兴役蕃戎先知今调本镇兵十日抵塞下出不意而城虏料吾众不减七万未敢轻入不三旬可毕功聚粮屯卒宼至莱野剪夷不能久留此万全计也若大发兵阅月乃至虏知必来战则不暇城矣帝纳其策师次方渠水乏有青蛇乘髙下视其迹水随而流筑防环为渟渊汲饮仰足有诏置祠命泉曰应圣已城吐蕃众至度不能害数日引去复城马岭而还拓地三百里十七年防秋于宁州卒
　　戴休顔夏州人有胆畧为郭子仪部将谕平党项以安河曲试太常卿封济阴郡公进咸宁郡王兼朔方节度副使城邠州功最迁盐州刺史奉天之难率部兵三千昼夜奔赴与浑瑊杜希全韩游瓌等捍御有功徳宗进狩梁洋留守奉天李懐光遣人招诱即斩其使婴城固守懐光大骇自泾阳夜遁加检校工部尚书奉天行营节度使合浑瑊兵击泚偏师追至中渭桥斩首三千京城平又与瑊趋岐阳邀泚余党进右仆射扈驾还都赐女乐甲第寻拜左龙武统军卒赠州大都督弟休璿休宴俱以将畧称歴显官
　　杨惠元平州人趫勇多权畧从军平卢后与田神功李忠臣泛海至青齐诏以兵神策为京西兵马使镇奉天徳宗初立稍绳诸镇于是李正已田悦各増兵屯河南大扰诏移兵万二千戍闗东帝御望春楼誓师劳遣酒至神策将士皆不饮帝问故惠元对曰臣发奉天臣之帅张巨济约曰是役也不立功毋饮酒臣不敢违既行有司供馈于道惟惠元军瓶罍不发帝嘉叹防玺书慰劳田悦反领兵防诸将合讨战御河夺三桥功为最以兵属李懐光建中四年自河朔赴难解奉天围加检校工部尚书摄贝州刺史【旧书在赴奉天前】诏与李晟李建徽及懐光聨营便桥俄晟移垒翰林学士陆贽谏帝曰晟既虑变东徙宜托言晟兵寡借惠元建徽为掎角以备贼为解密谕趣装进道则懐光计无所施帝不従使李升徃伺是夕懐光夺二军惠元建徽走奉天懐光遣将冉宗追及于好畤惠元被髪呼天血流出眦袒裼战死二子晟暠匿井中皆及害【旧书惠元及二子并投井中冉宗害之稍异】赠惠元尚书左仆射晟殿中监暠邠州刺史少子旻字公素好畤之难被八创堕别井救免歴邢州刺史卢从史被缚有骁卒五千溃奔旻旻闭城不纳谕以祸福众感悟还军宪宗嘉之迁易州讨吴元济时以唐州刺史提兵薄申州拔其外垣加御史中丞容州蛮反授本州经畧招讨使既平进御史大夫卒赠左散骑常侍
　　李元谅安息人本安氏少养于宦官骆奉先冒姓骆名元光美须髯武敢有谋备宿卫试太子詹事镇国李懐让奏署副使军中皆畏服朱泚乱遣何望之袭华州刺史董晋弃城走望之入据元谅自潼闗引兵拔其城数日募众万余军乃振时尚可孤守蓝田元谅屯昭应王权壁中渭桥相为声援贼不敢逾渭南授镇国军节度使封武康郡王先是豳陇兵出闗讨李希烈泚使刘忠孝召还华阴尉李夷简追捕及闗元谅斩以徇所召兵不得入故华州独完俄诏与李晟收京师元谅奋击于浐西败贼进屯苑东晟使壊苑垣入贼连败遂大溃功成让晟退壁近郊加尚书左仆射赐甲第女乐一子六品官寻与马燧浑瑊讨李懐光其将徐廷光素易元谅嫚骂且为优胡侮其祖廷光降于燧元谅遇之军门叱左右斩之乃诣燧谢燧大怒将杀元谅韩游曰杀一偏禆尚尔一杀节度法宜如何燧黙然元谅请输劳军钱百万自赎瑊亦为请燧释之贞元三年瑊盟吐蕃命元谅以军驻潘原元谅曰潘原去平凉七十里虏情多诈有急何以赴请连屯瑊以违诏不许瑊壁距盟所二十里元谅密徙相次防日元谅望云物知不祥严部伍结阵俄而瑊被劫奔还元谅成列出李观亦以精兵伏险追骑乃退元谅先遣辎重而徐与瑊振旅归帝嘉叹赉良驷金币赐姓及名迁节度陇右治良原隍堞湮圯旁皆平林荐草虏入防常休牧于此元谅与士卒培髙浚深芟榛莾辟美田数十里嵗収粟数十万斛又筑连弩台进据胜势列新城虏至辄北去泾陇由是乂安卒年六十二赠司空諡曰庄威
　　李观其先自赵郡徙为洛阳人少沈厚寡言以策干朔方节度郭子仪遣佐坊州刺史吴伷为防遏使亲防免居盩厔吐蕃入宼代宗幸陜观率乡里子弟千人守黒水虏不敢近岭南节度使杨慎微奏充偏将及徐浩李勉代镇军政悉倚任焉累迁大将召为右龙武将军泾师叛观适番上领卫兵扈驾至奉天増募五千人列通衢城中气振从幸梁州以劳着帝还诏总后军擢四镇北庭行军泾原节度使在镇四年励士储粮境以宁辑平凉之盟微观与李元谅浑瑊几不免是年入朝除少府监检校工部尚书卒赠太子少傅
