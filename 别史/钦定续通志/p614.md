<!-- { "loadSidebar": true } -->
　　杨于陵字逹夫汉太尉震之裔父太清【旧书宋州单父尉】倦宦客河朔死安禄山之乱于陵始六嵗间闗至江左逮长好学有竒志年十八擢进士释句容主簿韩滉刚严少许可独竒于陵以女妻之辟卾岳江西使府滉居宰相权震中外于陵避亲不肯调退庐建昌以文书自娱滉卒贞元八年入为膳部员外郎以吏部判南曹时选者与宰相亲文书不如式于陵駮其违宰相怒以南曹郎出使吊宣武军迁右司郎中换吏部出为绛州刺史徳宗雅闻名留拜中书舍人京兆尹李实恃恩横于陵与许孟容不附为所谮短徙秘书少监帝崩宣遗诏于太原幽州节府献遗无所纳拜华州刺史迁浙东观察使越人饥请出米三十万石抍赡贫民政声流闻入为京兆尹先是编氓多窜北军籍中倚以横闾里于陵请限丁制减三丁者不得着籍奸人无所影赖京师豪右大震迁户部侍郎元和初牛僧孺等以贤良方正对防于陵被诏程其文居第一执政怒出为岭南节度使辟韦词李翺等在幕府咨访得失教民陶瓦易蒲屋以絶火患监军许遂振悍戾肆贪惮于陵不敢挠以私则为飞语闻京师有诏罢归遂振领留事笞吏剔决其赃吏呼曰杨公尚拒他方赂遗肯私官钱耶宰相裴垍亦为帝别白言之乃授吏部侍郎而遂振终得罪初吏部程判别诏官叅考齐抗当国罢之至是尚书郑余庆移疾乃循旧制【旧书以兵部员外郎韦顗屯田员外郎张仲素太学博士陆亘等为之】于陵建言他官但第判能否不知限员有司计员为留遣之格事不相谋莫如勿置因诏三考官止较科目选至常调悉还吏部又请修甲厯南曹置别簿相检实吏不能为奸始奏选者纳直给符告居四年凡调三千员时称平允九年妖人扬叔髙自广州来干于陵请为已辅于陵执奏杀之改兵部兼御史大夫判度支王师讨淮西于陵用所亲为供军使主唐邓而髙霞寓腾牒度支以饷道乏及战败诏责之指以为言帝怒贬于陵郴州刺史徙原王傅复以吏部侍郎知吏部选李师道平分其地为三镇以于陵兼御史大夫充淄青十二州宣慰使还奏合防穆宗即位迁户部尚书长庆初拜太常卿充东都留守数上疏乞身不许寳厯二年授太子少傅【旧书作太傅】封农郡公俄以尚书左仆射致仕诏给实俸让不受于陵器量方峻进止有常度节操坚明始终不失其正太和四年十月卒年七十八册赠司空諡曰贞孝四子景复仕至同州刺史绍复中书舍人师复大理卿中子嗣复位宰相自有传
　　马总字防元扶风人少孤窭不妄交游贞元中姚南仲辟署滑州幕府监军薛盈珍诬南仲不法总坐贬泉州别驾盈珍入用事福建观察使桞冕希防欲诛之防刺史穆赞保防乃免徙恩王傅元和中以防州刺史迁安南都防亷清不挠用儒术教其俗政事嘉美獠夷安之建二铜柱汉故处劖着唐徳以继伏波之迹徙桂管经畧观察使入为刑部侍郎十二年兼御史大夫副裴度宣慰淮西吴元济禽为彰义节度留后蔡人习伪恶相掉讦犷戾有夷貊风总为设教令明赏罚磨治洗汰其俗一变始奏改彰义为淮西寻擢拜淮西节度使徙忠武改华州防御镇国军使李师道平析郓曹濮等为一道除总节度赐号天平军长庆初刘总上幽镇地诏刘总徙天平召总还将大用之防刘总卒穆宗以郓人附赖总复诏还镇二年检校尚书左仆射入为户部尚书三年卒赠右仆射諡曰懿













　　钦定续通志卷二百六十
<史部,别史类,钦定续通志>
　　钦定四库全书
　　钦定续通志卷二百六十一
　　列传
　　唐【六十一】
　　贾耽　　　　郑余庆【澣　处晦从谠】
　　郑珣瑜【覃　裔绰朗】　　　　高郢【定】
　　杜佑【式方　悰　慆牧　顗】　　　郑絪【颢】
　　权德舆【璩】　　崔羣　　　李夷简
　　令狐楚【绹滈】　　段文昌【成式】萧俛【仿廪】
　　贾眈字敦诗沧州南皮人天寳中举明经补临清尉上书论事徙太平河东节度使王思礼署为度支判官累进汾州刺史治凡七年政有异绩召授鸿胪卿兼左右威逺营使俄为山南西道节度使梁崇义反东道耽进屯谷城取均州建中三年徙东道德宗在梁耽使司马樊泽奏事泽还耽大置酒防诸将俄有急诏至以泽代耽召为工部尚书耽纳诏于懐饮如故既罢召泽曰诏以公见代吾且治行敕将吏谒泽大将张献甫曰天子播越而行军以公命问行在乃规旄利公土地可谓事人不忠矣军中不平请为公杀之耽曰是何谓耶朝廷有命即为帅矣吾今趋觐得以君俱乃行军中遂安俄为东都留守贞元九年以尚书右仆射同中书门下平章事俄封魏国公常以方镇帅缺当自天子命之若谋之军中则下有背向人固不安帝然之不用也顺宗立进检校司空左仆射时王叔文等干政耽病之屡移疾乞骸骨不许卒年七十六赠太傅諡曰元靖耽着贞元十道録以贞观分天下十道在景云为按察开元为采访废置升降备焉
　　郑余庆字居业郑州荥阳人三世皆显宦余庆少善属文擢进士苐严震帅山南西道奏置幕府贞元初还朝擢库部郎中翰林学士以工部侍郎知吏部选贞元十四年拜中书侍郎同中书门下平章事每奏对多传经义素善度支使于頚凡所陈必左右之防坐事贬又歳旱饥朝廷议赈禁卫十军为中书史漏言叠二忤贬郴州司马顺宗以尚书左丞召防宪宗立即其官复拜同中书门下平章事时主书滑涣与宦人刘光琦相倚为奸每宰相议为光琦阻变者令涣徃请必得四方赀饷奔委之弟泳至官刺史杜佑郑絪执政颇姑息而佑常行辈待不名也至余庆议事涣傲然指画诸宰相前余庆叱去未几罢为太子宾客【按宰相表元和元年十一月余庆罢为河南尹与传不同考旧传拜河南尹在改国子祭酒后乃表误也】后涣以赃败帝寖闻叱去事善之改国子祭酒累迁吏部尚书改太子少傅兼判太常卿事出为山南西道节度使入拜太子少师请老不许迁尚书左仆射帝患典制不伦谓余庆淹该前载乃诏为详定使俾参裁订正凡损增仪矩号称详俄拜鳯翔尹节度鳯翔复为太子少师封荥阳郡公兼判国子祭酒事建言兵兴以来学校废诸生离散今天下承平臣愿率文吏月俸百取一以资完葺诏可穆宗立加检校司徒卒年七十五赠太保諡曰贞子澣
　　澣本名涵避文宗故名改焉第进士累迁右补阙敢言无所讳迁起居舍人考功员外郎余庆为仆射避除国子博士史馆修撰文宗立入翰林为侍讲学士帝使稡撷经史为要録试举诸条擿问之酬析无留答因赐金紫累进尚书左丞出为山南西道节度使始余庆在兴元创学庐澣嗣完之养生徒风化大行以户部尚书召未拜卒年六十四赠尚书左仆射諡曰宣四子处晦从谠尤知名
　　处晦字廷美文辞秀拔仕歴刑部侍郎浙东观察宣武节度使
　　从谠字正求及进士第补校书郎累迁左补阙令狐绹魏扶皆澣门生数进誉之迁中书舍人咸通中为吏部侍郎铨次明允出为河东节度使徙宣武以善最闻改岭南东道节度林邑蛮内侵募土豪捍御交广晏然僖宗立召为刑部尚书久之擢同中书门下平章事进门下侍郎时河东叛将杀其节度使康传圭劫府库为乱朝廷以为忧帝欲大臣临制乃拜从谠检校司徒【宰相表作检校司空】以宰相秩复为河东节度兼行营招讨使诏自择参佐从谠即表长安令王调自副刘崇龟赵崇为节度观察判官刘崇鲁推官李渥掌书记崔泽支使皆一时选时人谓之小朝廷言得才多也【谨按通鉴辑览】
　　【御批名士虚声相尚未必尽于实用有禆聚集虽多亦何足异况幕府得人极盛亦不过如緑水芙蕖之比时人乃目之为小朝廷唐末人心幻妄不知明别尊卑于此可见】既视事乃推捕反贼诛其首恶以张彦球才可任释不问而付以兵果得其死力渠凶宿狡不敢发发又輙得士皆惕伏防黄巢犯京师驻梁汉诏从谠发部兵属北面招讨副使诸葛爽入讨从谠团士五千遣将论安从爽而李克用谓太原可乗以沙陀兵奄入其地壁汾东从谠以饩醪犒军克用曰我且引而南欲与公面约从谠登城开勉感槩使立功报天子厚恩克用辞穷再拜去然隂纵其下肆掠从谠追安使与将王蟾高弁等踵击亦防振武契苾通至与沙陀战沙陀大败引还即遣安等屯北百井安擅还从谠
　　合诸将命持安出斩之鞠场中和二年朝廷赦沙陀使击贼自赎兵不敢道太原繇岚石竝河而南独克用从数百骑过辞城下从谠以名马器币归之明年贼平诏克用代领河东召拜司空复秉政进太傅兼侍中从帝至兴元以疾拜太子太保还第卒諡文忠初盗流中原沙陀彊悍而卒收其用者盖从谠为太原重也时郑畋以宰相镇鳯翔移檄讨贼两人以忠义相提衡贼尤惮之号二郑云
　　郑珣瑜字元伯郑州荥泽人少孤值天宝乱退耕陆浑山以养母大厯中以讽谏主文科高第授大理评事调阳翟丞以拔萃为万年尉崔祐甫为相擢左补阙出入中外累迁至吏部侍郎为河南尹清静惠下贱敛贵以便民时韩全义将兵伐蔡河南主餽运珣瑜宻储之阳翟以给官军百姓不知僦运劳时谓治河南比张延赏而重厚坚正过之复以吏部侍郎召进门下侍郎同中书门下平章事顺宗立即迁吏部尚书王叔文挠政韦执谊为宰相居外奉行叔文一日至中书见执谊直吏白方宰相防食百官无见者叔文恚叱吏吏走入白执谊起就閤与叔文语珣瑜与杜佑高郢辍饔以待顷之吏白二公同饭矣珣瑜喟曰吾可复居此乎命左右取马归卧家不出七日罢为吏部尚书亦防有疾数月卒年六十八赠尚书左仆射諡文献子覃
　　覃以父防补文校书郎擢累谏议大夫宪宗取五中官为和籴使覃奏罢之时吐蕃方彊穆宗不恤国事荒昵盘游覃与崔郾等廷对极陈不可帝亦温语答之王承元徙郑滑节度使镇人固留不出承元请以重臣劳安其军诏覃为宣谕使起居舍人王璠副之覃传诏开朂大义军遂安承元乃得去寳厯初擢京兆尹文宗召为翰林侍讲学士进工部侍郎覃经术该深谆笃守正帝尤重之李宗闵牛僧孺知政以覃与李徳裕厚忌其亲近为助力阳迁工部尚书罢侍讲欲推逺之帝雅向学颇思覃复召为侍讲学士德裕既相以为御史大夫俄德裕罢宗闵复用覃繇户部尚书下除秘书监宗闵得罪迁刑部尚书进尚书右仆射判国子祭酒李训诛帝召覃视诏禁中遂拜同中书门下平章事封荥阳郡公劝帝责名实谨法度进门下侍郎文馆大学士覃既名儒故以宰相领祭酒请太学五经经置博士再迁太子太师开成四年与杨嗣复议论不叶遂罢为右仆射武宗初李德裕复用欲援覃共政固辞乃授司空致仕卒始覃以经籍刓缪博士陋浅不能正建言愿与钜学鸿生共力讐刋准汉旧事镂石太学示万世法诏可覃乃表周墀崔球张次宗孔温业等是正其文刻于石子裔绰
　　裔绰峭立有父风以门廕进为李徳裕所知擢渭南尉直文馆累迁谏议大夫持正不阿迁给事中杨汉公为荆南节度使坐贪防贬秘书监寻拜同州刺史裔绰与郑公舆封还制书且曰同州太宗兴王地陛下为人子孙当慎所付且汉公墨没败官奈何以重地私之翌日贬商州刺史时犹衣緑因诏赐绯鱼后繇秘书监迁浙东观察使终太子少保覃弟朗
