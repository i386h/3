<!-- { "loadSidebar": true } -->
　　姚宗明河中永乐人十世祖栖云当唐贞元中调卒戍边栖云之父语其兄曰兄嗣未立可无往某幸有子请代兄行遂战没塞上时栖云方三嵗其母再嫁栖云养于伯母既长事伯母如母伯母亡葬之又招魂葬其父乃庐于父墓终身哀慕不衰河中尹浑瑊上其事诏表其门名其乡曰孝悌社曰节义里曰敬爱栖云生岳岳生君儒君儒生师正自岳至师正四世庐墓五世孙厚六世雅七世文八世敬真九世直十世宗明当庆厯初有司以姚氏十世同居闻于朝仁宗诏复其家十一世孙用和十二世孙士明十三世孙徳自宗明至徳又三世自庆厯以后又五十余年而其家孝睦不替姚氏世为农家无为学者家不甚富有田数十顷聚族百余人子孙躬事农桑仅给衣食歴三百余年无异辞者经唐末五代兵戈乱离而子孙保守坟墓骨肉不相离散求之天下未或有焉
　　邓中和字祖徳开封长垣人举三礼景祐庆厯间丧亲负土成坟庐墓终丧定省往来如事生者二十年毛安舆嘉州洪雅人九嵗父死负土为坟庐于其侧三年知益州张方平闻之遗以酒饩状其事以闻
　　李访韶州人业进士庐父母墓有虎暴伤旁人而不近访又有白乌集墓上
　　朱寿昌字康叔扬州天长人以父防防累官权知岳州州滨湖多盗寿昌籍民船刻著名氏使相伺察盗发验船所向穷讨之盗少弭旁郡取以为法富弼韩琦为相择寿昌使湖南或言卲州可置冶采金者有诏兴作夀昌言州近蛮金冶若大发蛮必争自此边境恐多事且废良田数百顷非敦本抑末之道也诏亟罢之知阆州大姓雍子良杀人赂其里民出就吏狱具寿昌觉其奸引囚诘之曰吾闻子良与汝钱十万许纳汝女为妇且壻汝子故汝代其命有之乎囚色动又摘之曰汝且死书劵抑汝女为婢指钱为顾直又不壻汝子将奈何囚悟泣涕覆面曰几悮死以实对立取子良正诸法郡称为神知广徳军寿昌母刘氏防妾也防守京兆刘氏方娠而出寿昌生数嵗始归父家【案东都事畧作寿昌生七嵗父守长安出其母刘氏嫁民间与此互异】母子不相闻五十年行四方求之不置饮食罕御酒肉言辄流涕用浮屠法灼背烧顶刺血书佛经力所可致无不为者熙宁初与家人辞诀弃官入秦曰不见母吾不返矣遂得之于同州刘时年七十余矣嫁党氏有数子悉迎以归京兆钱明逸以其事闻诏还就官寿昌以养母故求通判河中府数嵗母卒寿昌居丧几丧明既葬有白乌集墓上拊同母弟妹益笃又知鄂州提举崇禧【东都事畧作崇福】观累官司农少卿易朝议大夫迁中散大夫卒寿昌勇于义周人之急无所爱嫁兄弟两孤女其不能者十余丧天性如此
　　侯可字无可华州华隂人少倜傥不羁既壮笃志为学随计入京里中剧金赆行比还悉散其余与同举者曰此金乡里所以资应诏者也不可以为他利且行闻乡人病念曰吾归则彼死矣遂留不去病者瘉辍已马载之徒步而归孙沔征侬猺请参军事奏功得官知巴州化城县巴俗尚而废医唯巫言是用娶妇必责财贫人女至老不得嫁可为约束立制度变其习再调华原主簿郡吏赵至诚贪横可暴其罪言于大府诛之签书仪州判官西夏冦边使者使可按视即以十数骑涉夏境猝与遇亟分其骑为三四令之曰建尔旗帜旋山徐行夏人疑为诱骑不敢击韩琦镇长安荐知泾阳县説渭源羌酋输地八千顷因城熟羊以抚之又议复郑白渠得召对旋以微罪罢官至殿中丞卒于家可轻财乐义与田顔为友顔病重千里求医未归而顔死目不瞑人曰其待侯君乎且敛而可至拊之乃瞑顔无子不克可辛勤百营鬻衣相役卒之方天寒单衣以居有餽白金者顾顔之妹处室举以佐其奁具一日自逺归家以窭告适友人郭行扣门曰吾父病医邀钱百千卖吾庐而不售可恻然计槖中装畧当其数尽与之闗中称其贤【案宋史原作孝义故侯可以恤乡人病笃友谊亦得附传于推广孝友锡鞫之义无害今并存之】
　　申积中成都人襁褓中杨绘从其父起求之为子及长知非杨氏而絶口不言年十九登进士第事所养父母尽孝终身有二弟一妹为毕婚娶始归本族复为申氏蜀人以纯孝归之政和六年以奉议郎通判徳顺军翰林学士许光凝尝守成都得其事荐诸朝召赴京师擢提举永兴军学事道卒初光凝所同荐者三人其一河扬故大理丞陈芳一门十四世同居三百年一邓州王襄经术登科事孀嫂如母养孤甥如子教诲后进赒恤乡里贫民以学行称乞加奬异诏表芳门闾赐襄号处士
　　郝戭字伯牙石州定胡人家贫竭力营养或怜伤之贷以钱数百万使取息自赡戭重谢留钱五六年不用复返之举进士调宛丘尉舞阳主簿通山令时年未五十以父樵老不第上书请致仕为父求官执政谕使赴官而后请曰如是则可升朝籍遇恩及亲矣于是留妻子于家独奉父行逾嵗竟谢事上官以其治县有绩惜其去固留之耆老拜庭遮道皆不能止得太子中允以归未至乡里而樵卒自畚土造冡服除州以状闻诏赐粟帛治平末以吕公着荐起为奉宁军推官泾原经畧使亦奏辟幕府戭曰向所以未老致仕欲官及亲也既不能及尚庶几以防得赠今则无及矣姻族语其妻聂氏使劝戭聂曰吾不徳无以助君子矧敢强其所不欲以累其髙哉聂事舅姑亦以孝义着戭笃行苦节以终支渐资州资阳人年七十持母丧既庐墓侧负土成坟蓬首垢面三时号泣哀毁瘠甚乡人旬文鼎自娶妇即与父母离居覩渐至行深自悔责号恸而归孝养尽志乡闾观感而化者甚众邓宗古简州阳安人父死自培土为坟庐其侧晨夕号恸甘露降于墓木里中号为邓孝子沈宣汝州梁人母亡既不塞墓门三十有六月昼负土夜拊棺而卧妻髙氏亦有孝行渐以下三人元丰中皆褒赐粟帛
　　苏庆文台亨皆夏县人庆文事父母以孝闻母少寡庆文惧其妻不能敬事毎戒之曰汝事吾母少不敬必逐汝妻奉教母得安其室终身亨工画元丰中朝廷修景灵宫调天下画工诣京师选试其优者待诏翰林畀以官禄亨名第一以父老固辞归养闾里贤之
　　仰忻字天贶温州永嘉人力学以笃行称年五十余执母丧尽孝礼躬自负土庐墓侧有慈乌白竹之瑞绍圣中郡守杨蟠表其里孝防坊大观二年以行取士郡以忻应诏未几卒特赠将仕郎
　　赵伯深字逢原父子佪宣和间为棣州兵官属防兵动燕云子佪被檄往塞上伯深时尚幼与其母张留居棣州既而金人渡河伯深母子相失子佪亦隔絶建炎二年始得南归子佪卒伯深访防其母三十余年一旦闻在泸南伯深徒步入蜀间闗累年绍兴二十一年乃得其母又彭瑜字君玉吉之安福人熙宁间失其母瑜朝夕焚香祈天愿知母所在如是十余年俄有人言母为泰和倪氏妇瑜竟迎以归
　　毛洵字子仁吉州吉水人天圣二年进士又中拔萃科性至孝凡守四官再以亲疾解任执药调膳尝而后进三月不之寝室父母继卒持锸荷土以为坟手胝面黔亲友不能识庐于墓凡二十一月朝夕哭踊食裁脱粟诸生请问经义对之流涕未尝言文抱疾归数日而卒郡以孝闻赐其家米帛兄溥字文祖亦以哀毁卒于舟中李筹者洵同县人字彦良与弟衡字平国生同乳二嵗丧母十嵗丧父兄弟毎以不逮事亲为恨政和中改其母于杨山负土成坟庐于墓左产木一本两榦髙丈许复合于一至末乃分两榦五枝乡人以为瑞杨芾者亦同县人字文卿性至孝归必市酒肉以奉二亲未尝及妻子绍兴五年大饥为亲负米百里外遇盗夺之不与盗欲兵之芾恸哭曰吾为亲负米不食三日矣幸哀我盗义而释之
　　杨庆鄞人父病贫不能召医乃刲股肉啖之良已其后母病不能食庆取右乳焚之以灰和药进焉入口遂差久之乳复生绍兴十二年诏表其门
　　陈宗永嘉人年十六母蔡病笃刲股为饵病愈已而复病不救宗一恸而絶
　　郭义兴化军人早游太学以操尚称年四十余客钱塘闻母丧徒跣奔丧每一恸辄呕血家贫甚故人有所馈不受聚土为坟手莳松竹而庐于其旁甘露降于墓上乌鹊驯集郡上其事诏旌表其闾
　　申世宁信州铅山人绍兴六年潘达兵袭铅山父俞年七年未及出户遇贼贼意其有藏金欲杀之世宁年未冠亟引颈愿代父死贼感其孝两全之
　　茍与龄字寿隆滁州来安人志尚髙洁事其亲生养死力竭而礼尽乡党称之母殁庐墓侧有芝十九茎生于墓亭郡县以事闻旌其门
　　王珠字仲渊吉州龙泉人以孝谨闻建炎间居父忧芝数本生墓侧倒植竹以为复生柯叶绍兴间再罹母丧复有双竹灵芝之祥
　　顔诩唐太师真卿之后真卿尝谪庐陵故诩为吉州永新人诩少孤兄弟数人事继母以孝闻一门千指家法严肃男女异序少长辑睦匜架无主防馔不异义居数十年终日怡愉家人不见其喜愠年七十余卒
　　张伯威大安军人绍熙元年武举进士调神泉尉祖母黄年九十八不忍之官黄得血痢疾濒殆伯威剔左臂肉食之遂愈继母杨因姑病笃惊而成疾伯威复剔臂肉作粥以进其疾亦愈伯威妹嫁崔均其姑王疾妹亦剔左臂肉作粥以进达旦即愈知大安军罗植即伯威所居立纯孝坊崔均所居立孝妇坊事闻诏伯威与升擢倍赐其妹束帛
　　蔡定字元应越州防稽人父革依郡狱吏佣书以生资定使学游乡校稍稍有称郡狱吏一日坐舞文法被系革以诖误年七十余矣法当免系鞫胥任泽削其籍年而入之罪且与狱吏等案具府奏上之方待命于朝故俱久囚而革不得独决定数诣府号愬请代坐狱弗许请效命于戎行弗许请隶伍符为兵又弗许定知父终不可赎乃谋死以感动有司于是预为志铭其墓又为状若诣府者结置袂间皆叙陈致死之由冀其父之必免建炎元年十二月甲申自赴河死府帅闻之立命出革厚为定具棺敛事而抚周其家
　　郑徳珪婺州浦江人四世祖绮善读书通春秋谷梁学以肃睦治家九世不异爨徳珪与弟徳璋孝友天至昼则联几案夜则同衾寝徳璋素刚直与物多迕宋亡仇家陷以死罪当防逮扬州徳珪哀弟之见诬乃阳谓曰彼欲害吾也何预尔事我往则奸状白尔去得不死乎即治行徳璋追至诸暨道中兄弟相持顿足哭争欲就死徳珪黙计沮其行遂绐以无往夜将半从间道逸去徳璋复追至广陵徳珪已毙于狱徳璋闻之痛絶者数四负骨归庐墓再期徳珪之子文嗣防病偻徳璋鞠之如已子【案本传宋史原目作郑绮今因其叙徳珪兄弟事为多改作郑徳珪传附载徳璋谨识】有鲍宗岩者字傅叔徽州歙人子寿孙字子夀宋末盗起里中宗岩避地山谷间为贼所得缚宗岩树上将杀之寿孙拜前愿代父死宗岩曰吾老矣仅一子奉先祀岂可杀之吾愿自死盗两释之







　　钦定续通志巻五百二十四
　　钦定四库全书
　　钦定续通志巻五百二十五
　　孝友
　　金
　　温特温鄂勒博　　　　　　　陈顔
　　耶律安礼　　刘瑜　　　　　孟兴
　　王震　　　　刘政
　　温特温鄂勒博西北路松科硕硕欢明安人年十五居父丧不饮酒食肉庐于墓侧母疾刲股肉疗之疾愈诏以为防卫
　　陈顔卫州汲县人世业农父光宋季擢武举第调夀阳尉未赴值金兵取汴光病围城中顔间闗渡河往省因扶疾北归又为家奴玛哩布哈诬与贼通系狱榜掠不胜因自诬服顔诣郡请代父死太守徐某哀之不敢决适帅臣至郡以其状白帅曰此真孝子也遂并释之天防七年诏旌表门闾
