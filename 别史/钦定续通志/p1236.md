<!-- { "loadSidebar": true } -->
　　孔文仲字经父居临江新喻孔子四十七代孙举进士第一调余杭尉恬介自守不事请谒转台州推官熙寕初翰林学士范镇以制举荐对策九千余言力论王安石所建理财训兵之法为非是宋敏求第为异等安石怒奏神宗罢归故官呉充为相欲置之馆阁有忌之者仅得国子直讲学者方用王氏经义进取文仲不习其书换为三班主簿出通判保徳军时征西夏众数十万皆道境上乆不解邉人苦之文仲陈三不便元祐初召为秘书省校书郎进礼部员外郎有言皇族唯扬荆二王得称皇叔余宜各系其祖若唐人称诸王孙之比文仲曰上新即位宜广敦睦之义不应疎间骨肉议遂寝迁起居舎人擢左谏议大夫日食七月朔上疏陈五事又论青苗免役首困天下保甲保马茶盐之法为遗螫留蠧改中书舍人三年同知贡举文仲先有寒疾及是昼夜不废职同院以其形瘵劝之出或居别寝谢曰居官则任其责敢以疾自便乎于是疾益甚还家而卒初文仲与弟武仲平仲皆以文声起江西时号三孔后追贬梅州别驾元符末复其官有文集五十卷【按文仲传及武仲平仲二传宋史列于列传今据阙里文献考改入】
　　武仲字常父举进士甲科调谷城主簿元祐初为秘书省正字稍迁国子司业尝论科举之弊诋王氏三经新义请复诗赋取士进起居郎兼侍讲迩英殿除起居舍人数月拜中书舍人直学士院时议祠北郊乆不决武仲建用纯隂之月亲祠如神州地祗擢给事中迁礼部侍郎以寳文阁待制知洪州请从臣为州者杖以下公坐止劾官属俟狱成聴大理约法庻防刑不逮贵近又全朝廷体貌之意遂着为令徙宣州坐元祐党夺职居池州卒元符末追复之所着诗书论语金华讲义内外制杂文共百余卷
　　平仲字义甫登进士第又应制科以吕公着荐为秘书丞集贤校理歴京西路提防刑狱绍圣中言者诋其元祐时附防当路讥毁先烈削校理知衡州提举董必劾其不推行常平法陷失官米之直六十万置狱潭州平仲疏言米贮仓五年半陈不堪食若非乘民阙食随宜泄之将成弃物矣倘以为非臣不敢迯罪乃徙韶州又以前上书故责惠州别驾安置英州改单州团练副使饶州居住【按东都事畧平仲自安置英州后又改单州团练副使饶州居住徽宗即位乃自饶州召还宋史失载今据补】徽宗即位召为户部郎中歴帅鄜延环庆党论再起罢主管兖州景灵宫卒所着续世説绎解稗诗戏诸书传于世
　　孔端甫孔子四十八代孙明昌初学士党懐英荐其年德俱髙读书乐道该通古学召至京师特赐王泽榜及第除将仕郎小学教授以主簿奉祀玫仕【按端甫见金史孔璠附传璠传已入嫡嗣兹摘出另编】













　　钦定续通志卷五百三十七
<史部,别史类,钦定续通志>
　　钦定四库全书
　　钦定续通志卷五百三十八
　　儒林传【一】
　　【臣】等谨按司马迁史记立儒林传歴代因之唐以后诸史若新旧唐书及元史皆称儒学宋史则于儒林之外别立道学一门意在推崇周程张邵朱数大儒然于体例未当昔人已多讥之者且亦第可施之于宋通史固不能援以为例也今依郑氏例襃辑诸传自唐迄元统曰儒林间有重加删节改入别类者以其为士流趋向所系持择宜严不敢沿讹袭谬云
　　唐【一】
　　曹宪【魏模公孙罗许淹】　王恭　　　马嘉运
　　贾公彦【大徳　李植】　　张后　　盖文达【文懿】
　　谷那律【从政】　　　　许叔牙　　敬播【刘伯庄秦景通】
　　罗道琮　　　　　郎余令　　徐齐聃【坚峤】
　　沈伯仪　　　　　路敬淳【敬潜】王元感
　　彭景直　　　　　卢粲　　　尹知章
　　张齐贤　　　　　柳冲　　　马怀素
　　殷践猷【寅亮】
　　曹宪州江都人仕隋为秘书学士聚徒教授凡数百人公卿多从之游于小学家尤邃自汉杜林卫宏以后古文亡絶至宪复兴帝令与诸儒譔桂苑珠丛规正文字又注广雅学者推其该洽藏于秘书贞观中扬州长史李袭誉荐之以文馆学士召不至即家拜朝政大夫当世荣之太宗尝读书有奇难字辄遣使者问宪宪具为音注援证详明帝咨赏之卒年百余嵗宪始以梁昭明太子文选授诸生而同郡魏模公孙罗江夏李善相继传授于是其学大兴句容许淹者自浮屠还为儒多识广闻精故训与罗等并名家罗官沛王府防军事无锡丞模武后时为左拾遗子景倩亦世其学善见子邕传
　　王恭滑州白马人少笃学教授乡闾弟子数百人贞观初召拜太学博士讲三礼别为义证甚精博盖文懿文达皆当时大儒每讲三礼皆徧举先儒义而必畅恭所説【按王恭马嘉运原附孔頴达传后今頴达移入圣裔特析为专传】
　　马嘉运魏州繁水人少为沙门还治儒学长论议贞观初累除越王东阁祭酒退隠白鹿山诸方来授业至千人十一年召拜太学博士文馆学士以孔頴达正义繁冗掎摭其疵诸儒咸服其精高宗为太子引为崇贤馆学士数与洗马秦暐侍讲宫中终国子博士【按唐书原有徐旷陆元朗欧阳询朱子奢张士衡诸传俱以经仕隋朝并移入文苑】
　　贾公彦洺州永年人永徽中官至太学博士撰次章句甚多子大隠仪凤中为太常博士累迁中书舎人垂拱中博士周悰请武氏庙为七室唐庙为五下比诸侯大隠奏秦汉母后称制未有戾古越礼者悰损国庙数悖大义不可以训武后不获已伪听之时皆服其持正终礼部侍郎公彦传业于赵州李植植又受左氏春秋于王徳韶受诗于齐威该览子史百家贞观间为文馆直学士高宗时数召见与方士浮屠讲説植以帝闇弱颇申规讽帝礼之后坐事迁巴令【旧书作汜水令】卒【按贾公彦传新书附张士衡传后今依旧书】
　　张后字嗣宗苏州昆山人祖僧绍梁零陵太守父冲【旧书作中】陈国子博士入隋为汉王谅并州博士后甫冠以学行称高祖镇太原引为客以经授秦王义宁初为齐王文学封新野县公武徳中擢员外散骑侍郎太宗即位进燕王谘议从王入朝召见初帝在太原尝问隋运将终得天下者何姓答曰公家徳业天下系心若顺天而动自河以北指防可定然后长驱闗右帝业可成至是自陈所言帝曰是事未始忘之乃赐宴月池帝令羣臣以春秋酬难曰朕昔受大谊于君今尚记之后顿首谢曰陛下乃生知臣叨天功为己力罪也帝大悦迁燕王府司马出为睦州刺史乞骸骨帝见其彊力问欲何官因陈谢不敢帝曰朕从卿受经卿从朕求官何所疑后顿首愿得国子祭酒授之寻迁散骑常侍永徽中致仕加金紫光禄大夫朝朔望禄赐防閤如旧卒赠礼部尚书【旧唐书作礼部侍郎】諡曰康陪葬昭陵
　　盖文达冀州信都人博涉前载尤明春秋三家刺史窦抗集诸生讲论时耆儒刘焯刘轨思孔頴达咸在坐而文达依经辨举皆诸儒意所未叩一坐厌叹抗奇之问安所从学焯曰若人岐嶷出自天然以多问寡则焯为之师抗曰冰生于水而寒于水其谓此邪武徳中授国子助教为秦王文学馆直学士贞观初【旧书作贞观十年】擢谏议大夫兼文馆学士为蜀王师以王有罪坐免后除崇贤馆学士卒其宗人文懿亦以儒学称【旧书云文懿贝州宋城人】当时号二盖高祖于秘书省置学以教王公子文懿为国子助教既升席公卿更相质问文懿譬晓密微逺近宗仰终国子博士
　　谷那律魏州昌乐人贞观中累迁国子博士淹识羣书褚遂良尝称为九经库迁谏议大夫兼文馆学士从太宗出猎遇雨沾渍因问曰油衣若为而无漏邪那律曰以瓦为之当不漏帝悦其直赐帛二百段永徽初卒官孙倚相仕为秘书省正字讐覆图书多所刋定倚相子崇义天宝末为幽州大将以雄敢闻歴左金吾卫大将军遂客蓟门崇义子从政畧涉儒学有风操事李宝臣歴定州刺史封清江郡王宝臣及张孝忠妻其女兄弟也宝臣初倚任晩稍疏忌从政乃阖门谢交游及宝臣子惟岳知节度与田悦谋拒天子命从政谏曰上神断绌诸侯欲致太平尔考与燕有切骨恨天子致讨命帅莫先于燕诛怨复雠必尽力后已前日尔考诛大将百余子弟存者常不平乘危相覆谁不能尔昔魏有洺相之围王师四集身投零陵仰天垂泣不知所出頼尔考保佑顿兵不进而先帝寛厚仅获赦贷不然田氏尚有种乎今悦凶狯孰与承嗣尔又防富贵不出户庭便欲旅拒且人心难知天道难欺军中诸将乘危投隙自古岂少哉今图久安计莫若令而兄惟诚摄留后尔速入宿卫则福禄可保矣不纳从政移疾不出惟岳所信王他奴等疑其怨望日伺之从政惧乃吐血即仰药死曰吾不恨死痛渠覆宗矣后惟岳被杀于王武俊如其揣云
　　许叔牙字延基润州句容人贞观时迁晋王府防军事文馆直学士【按旧书作累授晋王文学兼侍读迁太子洗马兼崇贤馆学士与新书异】于诗礼尤邃献诗纂义十篇太子令写本付司经局御史大夫高智周见之曰欲明诗者宜先读此二十三年卒【按叔牙原附萧徳言传后今徳言移入文苑故析为专传】
　　敬播蒲州河东人贞观初擢进士第时颜师古孔頴达譔次隋史诏播诣秘书内省防纂再迁著作佐郎兼修国史从太宗入高丽帝名所战山为驻跸播谓人曰銮舆不复东矣山所以名盖天意也其后果然迁太子司议郎时初置是官尤清近中书令马周叹曰恨资品妄高不得歴此职又与令狐徳棻等譔晋书凡例皆播所发也有司建言谋反大逆惟父子坐死不及兄弟请更议诏羣臣议播曰兄弟虽孔怀之重然比于父子则轻故生有异室死有别宗今高官重爵本防唯逮子孙而不及昆季乌有荣隔其防而罪均其罚诏从播议永徽后仕益贵歴諌议大夫给事中始播与许敬宗譔高祖实录纪自创业尽贞观十四年至是又譔太宗实录讫二十三年坐事出为越州长史徙安州龙朔三年卒房龄尝患顔师古注汉书文繁令掇其要为四十卷是时汉书学大兴其章章者若刘伯庄秦景通兄弟刘讷言皆名家伯庄者彭城人为文馆学士迁国子博士与许敬宗等论譔甚多终崇贤馆学士自所著书亦百余篇子之宏世其学武后时以著作郎兼修国史终相王府司马睿宗立赠秘书监景通晋陵人与弟暐俱有名皆精汉书号大秦君小秦君当时治汉书非其授者以为无法云景通仕至太子洗马兼崇贤馆学士暐后复践其官及职【按唐书此下附刘讷言传传称讷言为太子洗马尝集俳谐十五篇为太子欢太子废讷言坐除名今删】
　　罗道琮蒲州虑乡人慷慨尚节义贞观末上书忤旨徙岭表有同斥者死荆襄间临终泣曰人生有死独委骨异壤邪道琮曰吾若还终不使君独留此瘗路左去嵗余遇赦归防霖潦积水失其殡处道琮恸诸野波中忽若湓沸者道琮曰若尸在可再沸祝已水复涌乃得尸负之还乡寻擢明经仕至太学博士为时名儒
