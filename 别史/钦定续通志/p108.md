<!-- { "loadSidebar": true } -->
　　二十七年春正月钓鱼于土河猎于瑞鹿原夏四月丙戌朔驻跸中京营建宫室秋八月甲申北幸冬十一月壬子朔行柴册礼十二月乙酉南幸戊子肆赦辛邜皇太后崩于行宫壬辰遣使报哀于宋夏髙丽戊申如中京二十八年春正月辛亥朔不受贺二月丙戌宋遣使来吊祭是月遣左龙虎衞上将军萧和卓馈大行皇太后遗物于宋仍遣临海军节度使萧实喇左领军卫上将军张崇济谢宋吊祭三月宋髙丽遣使来会葬夏五月己邜朔如中京辛邜清暑于七金山乙巳西北路招讨使萧托云奏伐甘州回鹘攻破肃州丙午髙丽西京留守康肇弑其主诵立诵从兄询诏诸道缮兵东征秋八月戊申赈平州饥民辛亥如中京丁邜自将伐髙丽遣使报宋以楚王隆祐留守京师北府宰相驸马都尉萧巴雅尔为都统北面林牙索诺木为都监九月乙酉遣使册西平王李徳昭为夏国王辛邜遣枢宻直学士髙正引进使韩宣问髙丽王询冬十月丙午朔女真进马万匹乞从征髙丽许之髙丽奉表乞罢师不许十一月乙酉大军渡鸭渌江康肇拒战败之退保铜州丙戌右皮室详衮耶律达鲁与肇战擒之及其副将李立戊子铜霍贵寜等州皆降辛邜王询遣使上表请朝许之以政事舍人马保佑为开京留守安州团练使旺布为副留守遣伊林将兵一千送之壬辰开京守将卓思正杀辽使者韩喜孙等领兵出拒保佑等还伊林遂以兵击之思正败奔西京围之五日驻跸城西髙丽礼部郎中渤海托实来降庚子遣巴雅尔博诺等攻开京遇髙丽兵败之王询弃城遁去遂焚开京
　　二十九年春正月乙亥朔班师所降诸城复叛己丑次鸭渌江己亥次东京三月己邜大丞相晋王耶律隆运薨庚辰以楚王隆祐权知北院枢宻使事枢宻直学士髙正为北院枢宻副使庚寅南京平州水赈之己亥以北院大王耶律舒噜为北院枢宻使封韩王北院君耶律世良为北院大王前三司使刘慎行参知政事兼知南院枢宻使事夏四月清暑于隆科埚五月乙未以刘慎行为南院枢宻使南府宰相邢抱质知南院枢宻使事六月乙邜韩王耶律舒噜薨丙辰以南院大王华格为北院枢宻使丁巳诏西北路招讨使驸马都尉萧托云安抚西鄙置准布诸部节度使是秋猎于平地松林冬十月庚子驻跸广平淀十一月庚午朔如显州十二月庚子复如广平淀
　　开泰元年春正月己巳朔宋遣使来贺甲申驻跸王子院丙戍望祠木叶山戊子猎于玛哈拉林庚寅祠木叶山二月壬子驻跸瑞鹿原三月乙亥如苇泺丁亥楚王隆祐徙封齐留守东京夏四月庚子髙丽遣使乞称臣如旧诏王询亲朝壬寅夏国遣使进马辛酉以前孟父房详衮萧佛努为左伊勒希巴五月戊辰朔还上京乙亥以邢抱质为大同军节度使六月驻跸上京秋七月丙子以耶律遂贞为辽兴军节度使遂正北院宣徽使张昭莹南院宣徽使耶律受益上京副留守防卿彰徳军节度使命耶律释绅努李操充贺宋生辰国信使副萧尼古齐泰贺宋正旦使副八月己未髙丽王询奉表称病不能朝诏复取六州地是月齐王隆祐薨冬十月辛亥如中京十一月甲午朔羣臣上尊号曰文宣武尊道至徳崇仁广孝聪睿昭圣神赞天辅皇帝大赦改元覃恩中外癸邜前辽州録事张庭美六世同居仪坤州刘兴四世同居各给复三年甲辰七部太师阿勒达杀本部节度使巴罕以叛准布执阿勒达以献十二月丙寅奉迁南京诸帝石像于中京观徳殿景宗及宣献皇后于上京五鸾殿壬申赈奉圣州饥民庚辰赐秦晋王隆庆铁劵甲申诏诸道饥民质男女者日计佣钱折价尽还之归州言居民未习文字请设学许之始征贵徳龙化仪坤双辽同祖七州商
　　二年春正月癸巳朔邢抱质加开府仪同三司守司空兼侍中王继忠中京留守驸马萧绍宗加检校太师耶律琨加政事令封幽王丁未如瑞鹿原封北院枢宻使耶律华格为豳王己未録囚乌尔古德哷勒叛右皮室详衮延夀讨之二月壬午遣北院枢宻副使髙正按诸道狱是月猎于阿里泺夏四月丙子如缅山五月辛邜朔命华格等西讨六月辛酉朔遣中丞耶律资忠使髙丽取六州旧地秋七月命诸军市马丁酉以特哩衮耶律迪里为南府宰相太尉武格为特哩衮癸邜钓鱼于曲沟戊申以敦睦宫子钱赈贫民己酉华格等破准布酋长乌巴之众封皇子宗训为大内特哩衮八月壬戍遣引进使李延赐夏国王李徳昭及义成公主车马冬十月己未朔畋于麃井之北命耶律阿延等使宋贺生辰辛酉驻跸长泺十一月甲午録囚癸丑削枢宻使豳王华格官封出为大同军节度使十二月甲子以北院大王耶律世良为北院枢宻使封岐王牛嶙为彰国军节度使萧孝穆为西北路招讨使
　　三年春正月己丑録囚乙未如浑河丙午畋于潢河濵壬子帝及皇后猎于瑞鹿原二月戊午诏増枢宻使以下月俸甲子遣上京副留守耶律资忠复使髙鹿取六州旧地夏四月戊午诏南京管内毋淹刑狱以妨农务癸亥乌尔古叛丙子以西北路招讨都监萧孝穆为北府宰相五月乙酉朔清暑于山六月乙亥合巴哩伊实二国舅为一帐以伊实伊勒希巴萧迪里为详衮以总之甲申封呼图克为广平郡王是夏诏国舅详衮萧迪里东京留守耶律托实等讨髙丽【按续通鉴是年迪里东伐髙丽与女贞设竒邀击契丹大败而还史不书讳之也】秋七月乙酉朔如平地松林八月甲寅朔如沙岭九月丁酉八部徳哷勒杀其详衮刷以叛诏南府宰相耶律乌拉噶招抚之壬子耶律世良遣使献徳哷勒俘冬十月甲寅朔如中京丙子以旗鼓伊喇详衮特哩衮为奚六部大王
　　四年春正月乙酉如瑞鹿原丙戌诏耶律世良再伐达里塔丁酉猎于马兰淀壬寅东征二月壬子朔如萨堤泺夏四月癸丑以林牙建福为北院大王丙寅哈斯罕部请括女真王苏札纳户旧无籍者赋役从之枢宻使贯寜大破八部达里塔耶律世良等上破准布俘戊辰驻跸沿栁湖壬申耶律世良讨乌尔古破之复进讨达里塔至清泥埚值伊济之众以内徙遂叛世良勒兵渡哈喇河进击之其将绷果遁去获其余众并迁达里塔所获实黙里部民城胪朐河上以居之五月辛巳命北府宰相刘晟为都统【刘晟髙丽传作刘慎行】枢宻使耶律世良为副殿前都检萧库哩为都监以伐髙丽晟以致缓师期追还仍命世良库哩总兵进讨以耶律徳政为辽兴军节度使萧年古哩天城军节度使六月庚戍以上京留守耶律巴格为北院枢宻副使秋七月如秋山自八月射鹿至于九月复自癸丑至于辛酉连猎于有柏碎石太保响应松山诸山丙子以旗鼓伊喇详衮特哩衮为六部奚王冬十月驻跸塔喇噶泺十一月唐申诏汰东京僧命上京中京洎诸宫选精兵以备东征十二月南廵海徼还如显州
　　五年春正月丁未北幸庚戌耶律世良萧库哩与髙丽战于郭州西破之乙邜师次南海军耶律世良薨于军癸酉驻跸雪林二月辛巳如萨堤泺庚寅以前东京统军使耶律哈瑠为右伊勒希巴三月辛酉诸道奏狱空诏进阶赐物丙寅以前北院大王耶律敬温为额珍尼果齐哈辛未党项库克来降夏四月乙亥振招州民戊寅以左伊勒希巴萧和卓为北院枢宻使赫勒讷为副使庚辰清暑于孤树淀五月甲子削尚书萧姬隐官丁邜以耿元吉为户部使六月遣政事舍人呉克昌按霸州刑狱秋七月甲辰猎于赤山八月丙子如懐州有事于诸陵戊寅还上京九月癸邜猎于松山乙丑驻跸杏埚冬十月甲午封秦晋王隆庆长子察克中山郡王次子苏克乐安郡王十一月丁巳以北面林牙萧威乌克为国舅详衮十二月乙酉秦晋王隆庆薨丁酉宋遣使来贺千龄节
　　六年春正月癸邜如锥子河二月丁丑诏国舅帐详衮萧威乌克将本部兵东征髙丽其国舅司事以都监摄之庚辰以南面林牙聂赫为南院大王三月乙巳如显州夏四月辛夘封隆庆少子谢嘉努为长沙郡王以枢宻使漆水郡王耶律制心权知诸行宫都部署事壬辰禁命妇再醮丙申如凉陉五月戊戍朔以枢宻使萧和卓为都统汉人行宫都部署王继忠为副殿前都防检萧库哩为都监以伐髙丽翌日赐和卓劔得专杀丙午録囚甲寅以南京统军使萧惠为右伊勒希巴乙卯祠木叶山如潢河乙丑驻跸九层台六月戊辰朔赐徳妃萧氏死秋七月辛亥如秋山遣礼部尚书刘京等分路按察刑狱九月庚子还上京以皇子舒苏生大赦丁未以驸马萧琏节度使华格知制诰仇正已杨佶充贺宋生辰正旦使副乙邜萧和卓等攻髙丽兴化军不克而还冬十月丁邜以南京路饥挽云应朔等州粟赈之辛未猎于铧子河庚寅驻跸达哩山十二月丁邜帝轻骑还上京戊子宋遣使来贺千龄节翌日又使来贺正旦七年春正月甲辰如达哩山二月乙丑朔如浑河三月辛丑定东北伊埒图博哩鄂罗木富珠哩铁骊等五部嵗贡丙午乌尔古部节度使萧布达讨迪里防之是月如三树泺夏四月丙寅赈川饶二州饥辛未赈中京贫乏癸酉禁匿名书壬辰以三司使吕徳懋为枢宻副使闰月壬子以萧进忠为彰武军节度使兼五州制置五月丙寅封子宗真为梁王宗元永清军节度使宗简右卫大将军宗愿左骁卫大将军宗伟右衞大将军侄宗范昭义军节度使宗熈镇国军节度使宗亮绛州节度使宗弼濮州观察使宗奕曹州防御使宗显宗萧皆防御使以张俭守司徒兼政事令六月丙午行大射栁之礼庚申以耶律留寜呉守达使宋贺生辰萧噶济马贻谋贺正旦加平章萧义开府仪同三司尚父兼政事令秋九月庚申佛寜国奏乌里国数见侵掠赐诏谕之庚午録囚括马给东征军是月驻跸土河川冬十月壬寅以顺义军节度使石用中为汉人行宫都部署丙辰以东平王萧巴雅尔为都统殿前都防检萧实喇为副统东京留守耶律巴噶为都监伐髙丽十一月壬戍以北府宰相刘慎行为彰武军节度使庚辰禁服用明金缕金贴金戊子如中京十二月丁酉宋遣使来贺千龄节是月萧巴雅尔等与髙丽战于茶陀二河败绩约尼帐详衮阿克达客省使卓库渤海详衮髙清明天云军详衮哈里等死之
　　八年春正月宋遣使来贺壬戌建景宗庙于中京封沙州节度使曹顺为炖煌郡王是月如浑河二月丁未以前南院枢宻使韩制心【按韩制心辽史有传本纪误合二字为今改正】为中京留守汉人行宫都部署王继忠南院枢宻使三月己未以契丹义宫使霍实为兴圣宫都部署前云阿南部节度使崆郭啰积庆宫都部署左祗候君耶律罕四防军都监壬午阅飞龙院马是月猎于雪林石底水夏四月戊子朔如缅山五月壬申以驸马萧克忠为长寜军节度使乙亥迁寜州渤海户于辽土二河之间是月猎于桦山等地【据逰幸表是月纪猎凡四】六月戊子录征髙丽战殁将校子弟己丑以左伊勒希巴萧嘉哩为西南面招讨使御史大夫萧伊济为伊勒希巴己亥特哩衮耶律哈噶为南府宰相南面林牙耶律哈瑠为特哩衮癸邜弛达巴山猿岭采木之禁秋七月己未征髙丽战殁诸将诏益封其妻庚申以东北路详衮耶律都木达为北院大王戊辰观稼庚午观市曲赦市中系囚以解寜马翼充贺宋生辰使副是月如秋山八月庚寅遣郎君赫伯舍等率诸部兵会大军讨髙丽九月己巳以石用中防知政事宋遣使来贺千龄节壬申录囚甲戍复录囚壬午驻跸土河川冬十月乙酉诏诸道事无巨细已防者每三月一次条奏戊子遣耶律继崇郑瑕贺宋正旦癸巳诏横帐三房不得与卑小帐族为婚癸邜以前北院大王建福为额珍尼果齐哈十二月辛邜驻跸中京乙巳以广平王宗业为中京留守大定尹韩制心为特哩衮辛亥高丽王询遣使乞贡方物诏许之
