<!-- { "loadSidebar": true } -->
　　彭思永字季长庐陵人第进士知南海分宁县通判睦州台州大水败城人多溺往摄治焉尽葬死者民贫不能葺居为伐木以助之数月公私之舎皆具城筑高于前而坚亦如之知潮州常州入为侍御史论内降授官赏之弊谓斜封非盛世所当有仁宗深然之皇祐祀明堂前一日有传百姓【按姓字疑官字之譌】皆进秩者思永言不宜滥恩以益侥幸时张尧佐已贵而犹觊执政王守忠已受宠而求旄节思永率同列言之或曰俟命出未晩也思永曰先事而言第得罪尔命一出不可止矣遂独抗疏言外戚秉政宦侍用权非社稷之福帝怒中丞郭劝谏官呉奎为之请乃以泛恩转司封员外郎而解台职为湖北转运使下溪蛮彭仕羲作乱先移书激骂辰州守守将讨之思永按部适至仕羲惧遣使迎谢寝其谋加直史馆为益州路转运使成都府吏盗公钱付狱已三嵗思永摄府事甫一日即具狱民以楮劵为市藏衣带中盗置刃于爪捷取之鲜败者思永得一人诘之悉黥其党兵间中使嵗祠峨眉率留成都掊珍玩价直数百万钱悉出于民思永朘其三之一使怒去寻为戸部副使擢天章阁待制河北都转运使知瀛州徙知江宁府治平中召为御史中丞濮王有称亲之议思永更上疏极论以为当尊为濮国大王祭告之辞则曰侄嗣皇帝书名昭告于皇伯父在王则极尊崇之道而于仁庙亦无所嫌英宗感其切至遂欲施行而中书持之甚力神宗即位御史蒋之竒纠欧阳修阴事思永以为首建濮议违典礼以犯众怒不宜更在政府诏问语所从来思永不肯对而极陈大臣专恣朋党乃出知黄州改太平州熙宁三年以戸部侍郎致仕卒年七十一思永仁厚廉恕为儿时旦起就学得金钗于门外黙坐其处须臾亡钗者来物色审之良是即付之始就举持数钏为资同举者过之出而玩或坠其一于袖间众相为求索思永曰数止此耳客去举手揖钏坠于地众皆服其量居母丧窭甚乡人餽之无所受子卫亦孝谨以父老弃官家居十余年族里称之
　　张存字诚之冀州人举进士为安肃军判官天禧中诏诠司以身言书判选士才得二人存预其选改著作佐郎知大名府朝城县寇准为守异待之御史中丞王曙屡荐为殿中侍御史迁侍御史仁宗初亲政罢百官转对存请复之又言前者曹修古辈同忤旨废黜布衣林献可因上封事窜恶地恐自今忠直之言蔽而不达因歴引周昌朱云辛庆忌辛毗事以开帝意歴京东陜西河北转运使戸部度支副使西边动兵以天章阁待制为陜西都转运使黄徳和之诬刘平也存奏言平与敌接战自旦至暮杀伤相当因徳和引却以致溃败方贼势甚张非平搏战其势必不沮延州孤垒非平解围其城必不守身既陷没不幸又为谗狡所困边臣自此无复死节矣朝廷采其説始遣文彦博按治由是平得直而徳和诛元昊求款附议者犹执攻讨之策存建言兵役不息生民疲弊敌既有悛心虽名号未正颇羁縻之迁龙图阁直学士知延州以母老惮行徙泽州还为待制【按司马光撰存墓志载存受延州之命以母老惮行复以待制徙知泽州与宋史本传云徙泽州还为待】【制互异】逾年知成徳军复学士契丹与元昊结昏阴谋相首尾聚兵塞上而求闗南存言河北城久不治宜留意乃以为都运使尽城诸州入知开封府复使河北王则反坐失察降知汀州因壻李之弟李教醉为妖言事夺职知池州又徙郴久之乃复职以吏部侍郎致仕凡十五年积迁礼部尚书存性孝友家居矜庄枣彊河决势逼冀城或劝使他徙曰吾家众所望也茍轻举动使一州吏民何以自安卒年八十八諡恭安
　　郑獬字毅夫安州安陆人进士第一通判陈州入直集贤院度支判官修起居注知制诰英宗即位治永昭山陵悉用干兴制度獬言今国用空乏先帝节俭爱民盖出天性而山陵制度乃欲效干兴最盛之时独不伤俭徳乎愿饬有司损其名数又言天子初即位郡国驰表称贺例官其人此出五代余习今庶官猥众充滥铨曹不须复行此恩以开侥幸皆不报又言陛下初临御所与共政者七八大臣而已焉能尽天下之聪明愿申诏中外许令尽言臣下进见访以得失必能有益治道帝嘉纳之时诏诸郡敦遣遗逸之士至则试之秘阁命以官颇有谬举者旋即废罢獬言愿复此科使豪俊无遗滞之叹出知荆南治平中大水求言獬上疏言今诏发天下忠义之士必有极其所蕴以荐诸朝宜选官置属掌所上章与两府近臣从容讲贯羣臣得而众事举此应天之实也【按实録郑翰林獬传载獬上此疏在未出知京南以前而所谓京南亦与宋史本传荆南异】还判三班院神宗初拜翰林学士朝廷议纳横山獬曰兵祸必起于此已而种谔取绥州獬言臣窃见手诏深戒边臣无得生事今乃特尊用变诈之士务为掩袭岂帝王大略哉谔擅兴当诛又请因谅祚告哀遣使立其嗣子识者韪之权发遣开封府民喻兴与妻谋杀一妇人獬不肯用按问新法为王安石所恶以侍读学士知杭州御史中丞吕诲乞还之不听未几徙青州方散青苗钱引疾祈闲提举鸿庆宫卒年五十一
　　陈襄字述古福州侯官人少孤能自立与陈烈周希孟郑穆谓之四先生举进士调浦城主簿摄令事每听讼必使数吏环立于前私谒者不得发老奸束手民有失物者捕偷儿至数辈相撑拄襄曰某庙钟能辨盗犯者扪之辄有声乃阴涂以墨而以帷蔽之羣盗往扪独一人手无所汚乃为盗者知河阳县始教民种稻富弼为郡守一见即礼遇之襄留意教化进县子弟于学弼入相荐为秘阁校理判祠部知常州运渠横遏震泽积水不得北入江为常苏二州病襄度渠之丈尺与民田步亩定其数授以浚法遂削望亭古堰水不复积入为开封府推官盐铁判官神宗立奉使契丹以设席小异于常不即坐契丹移檄疆吏坐出知明州明年同修起居注知谏院改侍御史知杂事论青苗法不便曰臣观制置司所议莫非引经以为言而其实则称贷以取利非圣世所宜行望贬斥王安石吕惠卿以谢天下又乞罢韩绛政府以杜大臣争利而进者且言韩维不当为中丞刘述范纯仁等无罪宜复官皆不听召试知制诰以言不行辞愿补外帝惜其去留修起居注逾年为知制诰寻直学士院安石益忌之擿其书诏小失出知陈州徙杭州以枢密直学士知通进银台司兼侍读判尚书都省卒年六十四赠给事中襄莅官所至必务兴学校平居存心以讲求民间利病为急在经筵时神宗顾之甚厚尝访人材之可用者襄以司马光韩维吕公着苏颂范纯仁苏轼至于郑侠三十三人对帝不能尽用钱公辅字君倚常州武进人第进士甲科通判越州为集贤校理同判吏部南曹歴开封府推官戸部判官知明州衙前法以三等差次劳勤应格者听指酒场以自补富者足欲而贫者日困充募益鲜额有不足至役乡民破产不供费公辅取酒场官鬻之分轻重以给役者不复调民同修起居注进知制诰英宗即位陈治平十议大要言采民政分吏课择守宰置二府官属又作帝问一篇上之王畴为翰林学士未久擢副枢密公辅谓畴素望浅不草制帝以初政用大臣而公辅格诏谪为滁州团练使逾年起知广徳军神宗立拜天章阁待制知邓州复知制诰入见帝劳苦之使録十议以进命知谏院王安石雅与之善既得志排异己者出滕甫郓州公辅数于帝前言甫不当去薛向更盐法安石主其议而公辅谓向当黜遂拂安石意罢谏职旋出知江宁府明年帝欲召还安石言其助小人为异议不宜在左右但徙州以病改提举崇福观卒年五十二
　　孙洙字巨源广陵人未冠擢进士再迁集贤校理知太常礼院治平中求言以洙应诏疏时弊要务十七事【按李清撰洙墓志作论时政七事要务十五事】后多施行兼史馆检讨同知谏院王安石主新法多逐谏官御史洙力求补外得知海州免役法行常平使者欲加敛缗钱以取赢为功洙力争之方春旱发运使调民濬漕渠以通盐舸洙持之不可三上奏乞止其役旱蝗为害致祷于朐山彻奠大雨蝗赴海死寻干当三班院革其为欺奸甚者八事定为令同修起居注进知制诰先是百官迁叙用一定之词建言羣臣进秩事理各异而同用一词茍从简便非所以畅王言重命令也诏自今皆随等撰定元丰初兼直学士院擢翰林学士才逾月得疾卒年四十九洙博闻强识明练典故出语皆成章文词典丽有西汉之风丰稷字相之明州鄞人登第为谷城令以廉明称知封丘县擢监察御史治参知政事章惇请托事无所移挠出惇陈州徙著作佐郎吏部员外郎提利州成都路刑狱入为殿中侍御史上疏哲宗愿以洪范为元龟祖训为寳鉴一动一言思所以为则于四海为法于千载刘奉世册立夏国嗣子干顺而干顺来贺坤成节奉世遽出境稷劾之迁右司谏荆二王密令蜀道织锦茵稷于正衙论曰二圣以俭先天下而宗王僭侈官吏奉承皆宜纠正改国子司业起居舍人歴太常少卿国子祭酒除刑部侍郎兼侍讲元祐八年春多雪稷言嘉祥未臻沴气交作愿陛下昭圣徳只天戒总正万事以消灾祲帝亲政召内侍居外者乐士宣等数人稷言陛下初亲万几未闻登进忠良而首召近幸恐上累大徳以集贤院学士知颍州江宁府拜吏部侍郎又出知河南府加龙图阁待制章惇欲困以道路连嵗亟徙六州徽宗立以左谏议大夫召道除御史中丞入对论蔡京奸状又乞辨宣仁诬谤之祸且言史臣以王安石日録乱神宗实録今方修哲宗实録愿申饬之时宦官渐盛稷怀唐书仇士良传读于帝前曾布将相稷约其僚共论之俄转工部尚书兼侍读布遂相稷谢表有佞臣之语帝问为谁对曰曽布也陛下斥之外郡则天下事定矣改礼部哲宗升祔议功臣配享稷以为当用司马光吕公着或谓二人常得罪不可用稷曰止论其有功于时尔禁内织锦缘宫为地衣稷言仁宗衾褥用黄絁服御用缣缯宜守家法诏罢之稷尽言守正帝待之厚而积忤贵近不得留竟以枢密直学士守越蔡京得政修故怨贬海州团练副使道州别驾安置台州除名徙建州稍复朝请郎卒年七十五建炎中追复学士諡曰清敏稷三任言责每草疏必密室子弟亦不得见退多焚藁未尝以时政语人所荐士如张庭坚马涓陈瓘陈师锡邹浩蔡肇皆知名当世云
