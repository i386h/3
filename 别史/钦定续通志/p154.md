<!-- { "loadSidebar": true } -->
　　十四年春正月癸巳行都元帅府军次广东宋知循州刘兴以城降丙申以江南平免诸路今嵗所纳丝银赐嗣汉天师张宗演演道灵应冲和真人领江南诸路道教甲辰命阿珠选鋭军万人赴阙丁未知梅州钱荣之以城降二月壬戌宋瑞州安抚姚文龙率张文显来降丁卯荆湖北道宣慰使塔海拔归山寨四十七所戊辰祀先农东郊甲戌西川行院布哈率众至重庆营浮屠闗宋都统赵安以城降车驾如上都丁亥宋知南恩州陈尧道签判林叔虎以城降以大司农御史大夫宣慰使兼领侍仪司事博啰为枢宻副使兼宣徽使领侍仪司事三月辛卯湖广行中书言广西二十四郡并已内附议复行中书省于潭州置广南西路宣抚使于静江癸巳以行都水监兼行漕运司事乙未福建漳泉二郡蒲寿庚印徳傅李珏李公度皆以城降壬寅广东肇庆府新封等州皆来降乙巳命中外军民官所佩金银符以色组繋于肩腋以免防渎具为令庚戌建宁府通判郭缵以城降黄州归附官史胜入觐以所部将校于跃等三十一人战功闻命官之签书东西川行枢密院事昝顺遣同知隆州事赵孟烯赍诏招谕南平军都掌蛮罗计蛮及凤凰中垅罗韦髙崖等四砦皆降田杨二家豕鵞夷民俱遣使纳款壬子寳应军人施福杀其守将降于淮东都元帅府癸丑命汪惟正自东川移镇巩昌行中书省承制以闽浙温处台福泉汀漳劒建宁邵武兴化等郡降官各治其郡潭州行省遣使上言广南西路庆逺郁林昭贺藤梧融賔柳象邕亷容贵浔皆降得府一州十四以平章政事浙西道宣慰使安塔哈为平章政事行中书省事于江淮郡王哈达为平章政事行中书省事于北京夏四月甲子宋特磨道将军农士贵知安平州李惟屏知来安州岑从毅等以所属州县溪洞百四十七户二十五万六千来附癸酉省各路转运司事入总管府设盐转运司四置场于碉门黎州与吐蕃贸易丙戌禁江南行用铜钱五月癸巳申严大都酒禁犯者籍其家癸卯改广南西路宣抚司为宣慰司广西钦横二州改立安抚司各道提刑按察司兼劝农事敕江南归附官三品以上者遣质子一人入侍西番长阿里鼎宁济等三十一族来附得户四万七百辛亥以河南山东水旱除河泊课乙卯选防古汉军相参宿卫六月丙寅涪州安抚阳立及其子嗣荣相继来附以立为夔路安抚使嗣荣为管军总管丁亥以行省参政行江东道宣慰使阿喽罕为中书左丞行江东道宣慰使湖北道鄂啰齐参知政事行湖北道宣慰使秋七月戊子朔罢大名济宁印钞局丁酉敕自今非佩符使臣及军情急速不聴乘癸卯诸王锡里济劫北平王于阿里玛图之地械系右丞相安图诱胁诸王以叛使通好于海都海都弗纳遂率西道诸王至和琳城北诏右丞相巴延率军徃御之诸王呼噜岱率其属来归与巴延军合丙午置行御史台于扬州以都元帅姜卫为御史大夫戊申东川都元帅张徳润等克涪州擒其安抚程聪程广置行中书省于江西以参知政事行江西宣慰使逹春为右丞参知政事行江西宣慰使敏珠尔丹为左丞淮东宣慰使彻尔特穆尔江东宣慰使张荣实江西宣慰使李恒招讨使页特密实万户实勒们荆湖路宣抚使程鹏飞闽广大都督兵马招讨使蒲寿庚并参知政事行江西省事壬子大都商税丁巳湖北宣慰使调兵攻司空山复寿昌黄州二郡以参知政事行江东道宣慰使吕文焕为中书左丞八月戊午朔诏布哈行院西川辛未车驾畋于上都之北九月丙申广南东路广连韶徳庆恵潮南雄英徳等郡皆内附戊申页特宻实下邵武军入福州宋主昰次广州之浅湾诏达春与李恒吕师防等以步卒入大庾岭孟古岱索多蒲寿庚及元帅刘深等以舟师下海合追宋二王壬子福建路宣慰使行征南都元帅索多遣招讨使伯嘉努丁广取建宁之崇安等县及南劒州冬十月丙辰朔日有食之己未享于太庙庚申湖北宣慰使塔尔海略地至防州之太原坪擒其将诛之乙亥以宋张世杰文天祥犹未降命安塔哈选鋭兵防遏隆兴诸城甲申播州安抚使杨邦宪言本族自唐至宋世守此土将五百年昨奉防许令仍旧乞降玺书从之以行省参政呼图克特穆尔托博和啰噶图崔斌并为中书左丞鄂州总管府达噜噶齐张鼎湖北道宣慰使贾居贞并参知政事十一月戊子枢宻院臣言宋文天祥与其徒赵孟瀯同起兵行中书发兵攻之杀孟瀯天祥仅以身免诏以其妻孥赴京师乙未定伪造寳钞同情者并处死庚子命中书省檄谕中外江南既平宋宜曰亡宋行在宜曰杭州以吏部尚书巴图尔丹参知政事刘深攻宋主昰于浅湾张世杰奉昰退保秀山十二月丁卯以大都物价翔踊发官廪万石赈粜贫民庚午梁山军袁世安以其城及金石城军民来降乙亥都元帅杨文安攻咸淳府克之以参议中书省事耿仁参知政事冠州及永年县水免今年田租导任河复民田三千余顷
　　十五年春正月辛卯遣喇卜丹将兵戍鄂端己亥禁军民掠卖良家子女丙午万户图们岱尔郝扎拉布哈等克泸州戊申封宋福王赵与芮为平原郡公敕自今御史台毋擅召仓库吏及究钱谷数二月戊午祀先农令防古胄子代耕借田癸亥以咸淳府等郡及良平民户饥赈之壬午索多攻潮州破之置太史院以祭酒许衡兼领以参知政事夏贵范文虎陈岩竝为中书左丞黄州路宣慰使唐古特史弼竝参知政事三月乙酉诏孟古岱索多蒲寿庚行省福州镇抚濒海诸郡以沿海经略副使哈喇岱领舟师南征升经略使兼左副都元帅佩虎符甲午西川行枢宻院招降重庆等处得府三州六军一监一县二十栅四十蛮夷司一并招宜胜土恢等城田石榴寨相继来降壬寅以诸路嵗比不登免今年田租丝银癸卯都元帅杨文安克绍庆府斩其郡守鲜龙乙巳广南宣慰司招降雷化髙三州宋主昰奔碙洲夏四月乙卯命元帅刘国杰北征戊午以江南土寇窃发人心未安遣官分道抚治检覈钱谷察郡县灾伤吏亷能者举以闻贪残不胜任者劾罢之甲子以时霑足稍弛酒禁民之衰疾饮药者官为醖酿量给之戊辰宋主昰殂于碙洲广王昺嗣位辛未置光禄寺以同知宣徽院事推勒特穆尔为光禄卿丁丑云南行省招降临安白夷和泥分地城寨一百九所【按白夷史误作白衣攷元地理志白夷为大理土蛮八种之一今据改】威楚金齿罗落分地城寨军民三万二千二百户【按罗落史误作落落考元地理志罗落蛮隶赵州今据改】秃老蛮髙州筠连州等城寨十九所庚辰遣使至杭州等处取在官书籍版刻至京师壬午立行中书省于建康府敕自今罢免之官宰执为宣慰宣慰为路官路官为州官淮浙盐课直行省宣慰司官勿预改北京行省为宣慰司五月乙酉定武官承袭制凡主兵官已擢授其旧职宜别授有功者勿复以子孙承袭甲午敕诸职官犯罪受宣者闻奏受敕者从行台处治受省劄者按察司治之自行中书省以下公务小事限七日中事十五日大事三十日选江南鋭军为侍卫亲军乙未以乌防路云南行省六月己未宋主昺徙居厓山丁卯置甘州和籴提举司以备军饷赈贫民甲戌汰江南冗官乙亥敕省院台诸司奏事必由起居注戊寅全州西延溪洞猺蛮二十所内附己卯发防古军千人从江东宣慰使张范由海道讨宋余众秋七月壬午朔宋湖南制置张烈良提刑刘应龙起兵应厓山阿尔哈雅袭杀之辛亥建汉祖天师正一祠于京城八月壬子朔追毁宋故官所受告身辛未复给漳州安抚使沈世隆家赀仍授本路管民总管甲戍安西王相府言川蜀悉平城邑山寨洞穴凡八十三其州礼义城等处凡三十三所宜以兵镇守余悉彻毁从之己卯立提刑按察司于辉和尔分地辛巳诏行中书省索多蒲寿庚等曰诸蕃国列居东南岛砦者皆有慕义之心可因蕃舶诸人宣布朕意诚能来朝朕将宠礼之其往来互市各从所欲以中书左丞董文炳签书枢密院事参知政事索多蒲寿庚竝为中书左丞九月癸未省东西川行枢密院成都潼川重庆利州四处设宣慰司分拣诸路所括军为民庚寅昭信达噜噶齐李海拉苏言愿同张范取宋二王调汉军水军俾将之以中书左丞行江东道宣慰吕文焕为中书右丞冬十月己未享于太庙庚申车驾至自上都己巳张范统舟师由海道袭漳潮恵三州李恒将歩骑由梅岭袭广州庚午敕御史台凡军官私役军士者视数多寡定其罪十一月丁亥以辰沅靖镇逺等郡与蛮獠接壤民不安业命塔尔海程鹏飞竝为荆湖北道宣慰使置司常徳路壬辰征宋相马廷鸾章鉴赴阙甲午敕已除官僚不之任者除名为农辛丑建宁人黄华集盐夫及畬民为乱诏调兵讨之丁未行中书省自州移治杭州立淮东宣慰司于扬州闰月庚戍朔罗氏国主阿搾西南蕃主韦昌盛并内附以阿榨韦昌盛各为其地安抚使甲子张范攻漳州得山寨百五十户百万余宋文天祥屯潮阳港先锋张正总管囊嘉特率轻骑追及于五坡岭大败之执文天祥及其将校四人赴都【按宋史二王纪天祥被执在十二月与元史异】十二月丙午禁玉泉山樵采渔弋以海州赣榆县雹伤稼免今年田租防诸王于大都以平宋所俘寳玉器币分赐之
