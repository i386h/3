<!-- { "loadSidebar": true } -->
　　【臣】等谨案仪象之法古则由畧而详今则由繁而简璿玑玉衡之器久佚不传洛下闳所制马郑所训粗得彷佛而已刘曜时南阳孔挺所制浑仪始有双环以象天经又有横单规以象地平斜一单规以象赤道则李淳风之六合仪基于此矣至其内双规置衡之制隋志云衡既随天象东西转运又自于双轴间得南北低昂是四游仪亦本于此所少者祗三辰仪耳夫推歩之术先考日躔而太阳所行实由黄道黄道不定则七曜之行皆不可得而考故淳风所作三辰仪増置黄赤二道为璿玑一规则七曜所行转于六合之内其功最钜故自唐迄明虽代有増损而大致则不出于六合三辰四游之制然淳风论浑仪久无黄道并言贾逵张衡推验七曜并循赤道则非也后汉志贾逵造黄道铜仪是黄道之仪在逵以前官无其器而实始于逵也宋元嘉中太史令钱乐之所作浑仪亦有黄赤二道之规淳风所作隋志具载其制至元郭守敬简仪仰仪出而法愈简易且省阳经隂纬交映之弊又以二线代窥管可得度分纎防法亦较旧为宻而确厥后西人之象限纪限诸仪则精益求精者耳
　　【臣】等又案简仪之四游环用法与浑仪之四游环同而其制迥异原则外有经纬相结今则双环平列无经纬掩映之患只如一环又原在浑仪之内为第三重今则取出在外而中分其环命为两极北极枢轴连于上规之心南极枢在赤道环心故其铭曰四游两轴二极是当南极攸防下乃天常也天常即百刻环与赤道相叠言天常不言赤道省文也上规贯北云架柱之端赤道百刻二环叠置承以南云架柱两云架柱斜倚之势并凖赤道则二轴相应如绳正指两极而四游环可以运动其势恒与上下两规作正方折其方中矩故其铭词曰维北欹倾取轴榘应也其地平环亦旧浑仪所有然彼为六合仪之一规此则独用平环卧置以承立运立运环浑仪所无兹特设之以佐四游之用其制亦平环分度而中分之为上下二枢上枢在北云架柱之横輄下枢在地平环中心二枢上下相应如垂绳之立而环以之运故谓之立运也简仪凡有五环一四游二百刻三赤道四地平五立运也五环惟百刻地平不动其四游赤道立运三环并能运转立运窥衡一所以测日月星辰何方出地及其距地平之高下也四游窥衡一所以测去极之几何度分也至于赤道一环则有二衡元史所谓界衡二者是也赤道一环而能施二衡者凡衡之枢在腰而此二衡者并以赤道之南极轴为轴重叠交加可开可合其不曰窥衡而曰界衡者界衡之用在线不设窥管也用线之法以线自衡枢间循衡底之渠贯衡端小孔上出至北
　　极轴穿轴端所结线折而下行玉衡之又一端入线折而成两并自衡端上属北极其势斜直张而不弛半衡如勾而线为之一衡首尾二线重衡则四线矣四线并起衡端而宗北极故铭曰上结北轴也测日之法移衡对日取前线之影正加后线则衡之首尾二线与太阳参直则衡端所指即太阳所到加时早晚时初时正何刻何分并可于百刻环得之则一衡已足故云测日用一也测星之法移衡就星用目睨视取衡上二线与其星相参直则为正对与用日景同理其用二衡并测者二十八舍皆有距星以命初度若欲知各宿距度广狭者法当以一衡正对距星又以一衡正对次宿距星则两衡间赤道度分即本宿赤道度分矣若欲知中外官星入宿深浅者以一衡对定所入宿距星复以一衡正对此星稽两衡间赤道即得此星入宿度分矣元史备载简仪之制而铭词弗録然测星兼二之用则史所未言也故畧与铭词而并解之
　　【臣】等又按仰仪如釜所以象地平下半周之浑天其度必皆与地平上之天度相对待故先平度之从仪面之子午夘酉各作弧线交于仪之底即釜底之正中亦即地平上之天顶也次斜度之于地平下子午半规自地平午数南极入地度为斜规之中心为南极之入地度亦即北极之出地度也地平下之宗南极犹地平上之宗北极无二理也铭曰小大必周入地画也始周浸断浸极外也者言斜度之法也斜画之度既宗南极则其纬度之常隐不见者每度皆绕极环行而成圆象虽有大小皆为全圆若过此以徃离南极浸逺则纬度之圆浸大其圆之在地平下者渐不能成全圆而为半圆者以其渐出南极界外也其云衡竿加卦巽坤内也以负缩竿子午对也未负机板窽纳芥也上下悬直与镦会也视日漏光何度在也防坤者釜口南之正东西也子午者釜口之正南北也以东西横竿负南北直竿竿末则正直釜之中心其形如板板心为圆窍则竿末之窍正对釜防之中故云与镦会镦即釜底之中心也是其理即如地心与天顶相应矣凡浑圆上经纬之相冲必过其心机板之窍既在地心如浑圆心从此透日光以至釜底视其光之在何度即可以知天上日躔之度分矣故云视日漏光何度在也其可以测发敛者以纬度之迟速分之也其可以测薄蚀之起复方位者以日光自浑圆心透于釜底必成小小圆象而食分之浅深进退毕肖其中也元史志虽载仰仪铭词而其理未着故详解之
　　【臣】等又案西法之最精者莫如浑盖简平二仪要而论之亦即周髀葢天之法也浑盖平仪置北极于中心其度最宻次昼长规又次赤道规以渐而疎其理易知又次为昼短规在赤道规外其距赤道度与昼长规等理宜取小而今为平仪所限不得不反展而大其经纬度视赤道更濶以疎然以稽天度而七政之躔度亦知考时刻而方位之加临不爽者何也立法之意盖以人置身南极以望此极故近人目者其度加寛逺人目者其度加窄视法之理宜然而分秒忽防一一与勾股割圆之切线相应也至长规以外度必更寛更濶而平仪中不能容不得不割而弃之矣考之周髀算经言天象盖笠地法覆槃又云笠以写天而其制弗详今以理揆之既地如覆槃即有圆突隆起之形则天如盖笠必为圆坳曲抱之象其制或当为半浑圆而空其中畧如仰仪之制则于高明下覆之形体相肖矣是则必以北极为中心赤道为邉际其赤道以外渐敛渐窄必别有法以相佐或亦是半圆内空之形而仍以赤道为邉其赤道以南并取
　　其距赤道逺近求其经纬度数而图之至于南距赤道甚逺不可见星之处亦遂可空之不用于是两器相合即周天可见之星象俱全备而无遗矣又或写天之笠竟展而平而以北极为心赤道为邉用割圆切线之法以考其经纬度数则周天之星象可一一写其形容其赤道南之星亦展而平而以赤道为邉察星赤道起数亦用切线度定其经纬则近赤道者距疎离赤道南者渐密而一一惟肖其不见之星亦遂可空之是虽不言南极而南极已在其中今西洋所作星图自赤道中分为两即此制也夫笠以写天既不出坳平二制而浑盖之器乃能于赤道外展濶平邉以得其经纬遂能依各方之北极出地度求其天顶所在及地平邉际即昼夜长短之极差可见于是地平之经纬与天度之经纬相与参伍错综而如指诸掌而于周髀之所言无不一一相应即断其为周髀盖天之遗术可矣利氏名其器为浑盖通宪盖有以得其源流而不敢没其实也
　　【臣】等又案测天之器圆者必为浑平者即为盖简平仪以平圆测浑图是亦盖天之之一器也今考其法可以知一歳中日道发南敛北之行可以知寒暑进退之节可以知昼夜永短之故可以用太阳高度测各地北极之出地即可用北极出地求各地逐日太阳之高度推极其变而置赤道为天顶即知其地之一年两度寒暑而三百六旬昼夜皆平若北极为天顶即知其地之能以半年为昼半年为夜而物有朝生暮获凡周髀中所言皆可知之故知其为盖天中之一器也但周髀云笠以写天与浑盖较亲切耳天盖天以平写浑必将以浑圆之度按而平之浑盖之器如剖浑球而空其中乃仰置几案以通明如玻璃之片平掩其口则圆球内面之经纬度分映浮平面一一可数而变坳为平矣然其度必中密而外疏故同切线此如人在天中寘北极于中心测浑天之内面乃正视也简平之器则如浑球嵌于立屏之内仅可见其半球而以玻璃片悬于屏前正切其球四面距屏皆如球半径而无欹侧则球面之经纬度分皆可写记而抑突为平矣然其度必中濶而旁促故用正此如置身天外以测浑天之外面故以极至交圏为邉两极皆安于外周以考其出入地之度乃旁视也由是言之浑盖与简平异制而并得为盖天遗器审矣而一则用切线一则用正非是则不能成器因以知三角八线之法并皆古人所有而西人能用之非其所创也



　　钦定续通志卷一百一
　　钦定四库全书
　　钦定续通志卷一百二
　　天文畧【六】
　　刻漏
