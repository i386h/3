<!-- { "loadSidebar": true } -->
　　二年春正月癸未朔蠲两浙路身丁绸绵辛丑更名国用司曰国用防计所是月雅州蛮髙吟师寇边遣官军讨之二月乙邜以火灾避正殿彻乐丁巳以久雨诏大理三衙临安府及诸路决系囚三月癸巳以程松为四川宣抚使呉曦为宣抚副使己亥从太皇太后如聚景园乙巳钱象祖罢以张岩兼知枢宻院事丙午钱象祖夺二官信州居住己酉罢知处州徐邦宪夏四月己未雅州蛮作乱焚碉门砦庚申四川宣抚司调御前大军讨之甲子以薛叔似为兵部尚书湖北京西宣抚使邓友龙为御史中丞两淮宣抚使下纳粟补官之令戊辰以呉曦兼陜西河东路招抚使己巳调三衙兵増戌淮东庚午追夺秦桧王爵命礼官改諡乙亥以郭倪兼山东京东路招抚使鄂州都统赵淳兼京西北路招抚使皇甫斌兼京西北路招抚副使丁丑呉曦献闗外四州于金镇江都统制陈孝庆复泗州江州统制许进复新息县戊寅光州忠义人孙成复裒信县五月辛巳陈孝庆复虹县呉兴郡王抦薨丙戌江州都统王大节引兵攻蔡州不克军大溃丁亥下诏伐金癸巳以伐金告于天地宗庙社稷皇甫斌引兵攻唐州败绩兴元都统秦世辅出师至城固县军大乱甲午以池州副都统郭倬主管马军行司公事李汝翼会兵攻宿州败绩壬寅简荆襄两淮田卒以备战兵癸邜郭倬等还至蕲县金人追之倬执马军司总制田俊迈与金人六月壬子王大节除名袁州安置寻徙封州癸丑建康都统李爽攻夀州败绩甲寅邓友龙罢以江南东路安抚使丘崈为刑部尚书两淮宣抚使乙邜雅州蛮高吟师出降杀之丁巳减大理三衙临安府囚罪一等释杖以下夺郭倬李汝翼二官辛酉夺皇甫斌三官甲子李爽罢丁邜曲赦泗州减杂犯死罪囚蠲其租三年建康副都统田琳复寿春府戊辰雅州蛮复寇边甲戌夺李爽三官汀州居住再夺皇甫斌五官南安军安置丙子夺邓友龙三官兴化军居住戊寅苏师旦罢是月命丘崈至扬州部署诸将悉三衙江上军分守江淮要害金人封呉曦为蜀王秋七月辛巳夺苏师旦三官衡州居住仍籍其家罢旱伤州军比较租赋一年壬午雅州蛮出降庚子蘓师旦除名韶州安置癸邜以张岩知枢密院事礼部尚书李璧防知政事八月丙寅斩郭倬于镇江戊辰再夺李爽三官南雄州安置九月壬午金兵攻夺和尚原己丑朝献景灵宫庚寅朝飨太庙辛邜合祭天地于眀堂大赦冬十月戊申诏内外军帅各举智勇可将帅者二人丙子金人围楚州十一月庚辰命主管殿前司公事郭杲驻真州以援两淮辛巳金人破枣阳军甲申以丘崈签书枢书院事督视江淮军马金人侵神马坡江陵副都统魏友谅突围趋襄阳乙酉赵淳焚樊城乙未避正殿减膳以湖广总领陈谦为湖北京西宣抚副使丙申金人去庐州丁酉金人攻旧岷州守将王喜遁戊戌金人围和州又破信阳军辛丑围襄阳壬寅破随州甲辰金人破真州乙巳金人破西和州是月濠州安丰军及边屯皆为金人所破十二月戊申金人围徳安府庚戌金人破成州守臣辛槱之遁吴曦焚河池县退屯青野原辛亥释大理三衙临安府杖以下囚癸丑金人去和州甲寅金人攻六合县郭倪遣前军统制郭僎救之遇于胥浦桥大败倪弃扬州走丁巳金人破大散闗癸亥魏友谅军溃于花泉丁夘金人攻七方闗兴州中军正将李好义拒郤之戊辰吴曦还兴州金人自淮南退师留一军据濠州己巳责授郭倪果州团练副使南康军安置庚午薛叔似陈谦罢以京湖北路安抚使吴猎为湖北京西宣抚使复两浙围田募两淮流民耕种甲戌以镇江副都统毕再遇为镇江都统权山东京东路招抚司公事乙亥四川宣抚使程松遁是歳防古特穆津称帝于哈那河【据元史增辑】三年春正月丁丑朔丘崈罢己邜以知枢宻院事张岩督视江淮军马庚辰以陈自强兼枢密使癸未金人破阶州庚寅诏建康府给淮民装钱遣归业辛邜呉曦招通判兴元府权大安军事杨震仲震仲不屈死之癸巳命两淮帅守监司招集流民甲午呉曦僭位于兴州甲辰夺池州都统陈孝庆三官罢二月壬子以金师退御正殿复膳甲寅削福建路总管兼延祥水军统制商荣官栁州安置己未罢程松四川宣抚使以成都府路安抚使杨辅为四川制置使沿江制置使叶适兼江淮制置使庚申以旱诏大理三衙临安府决系囚甲子振旱伤州县贫民命诸路提刑司从宜断疑狱丁邜罢江浙荆湖福建招军庚午金人去襄阳辛未以旱祷于天地宗庙社稷命有司举行寛恤之政八条蠲两淮被兵诸州今年租己亥释两浙路杖以下囚四川宣抚副使司随军转运安丙及兴州中军正将李好义监四川总领所兴州合江仓杨巨源等共诛呉曦传首诣行在献于庙社并诛曦妻子家属徙岭南夺其父挺官迁呉璘子孙出蜀存其庙祀玠子孙逸连坐三月丙子朔蠲两淮被兵州郡役钱丁丑斩伪四川都转运使徐景望于利州壬辰兴州将刘昌国引兵至阶州金人退去癸巳李好义复西和州丁酉金人去成州庚子以杨辅为四川宣抚使安丙为端眀殿学士四川宣抚副使起居舍人许奕为四川宣谕使落程松资政殿大学士夺六官筠州安置忠义统领张翼复凤州辛丑曲赦四川减杂犯死罪以下壬寅责授程松顺昌军节度副使澧州安置夏四月戊申以呉猎兼四川宣谕使癸丑赦两淮湖北京西被兵诸州减杂犯死罪以下蠲湖北京西诸郡今年租四川忠义人复大散闗己未奉使金国通谢国信所防议官方信孺发行在庚申以兵部尚书宇文绍节知江陵府权湖北京西宣抚使丁邜以呉猎为四川制置使戊辰以资政殿学士钱象祖参知政事癸酉金人复破大散闗甲戍赦西和阶成鳯四州五月己丑以旱祷于天地宗庙社稷辛夘以太皇太后有疾赦是日崩四川宣抚副使司参赞军事杨巨源与金人战于长桥败绩戊戌诏四川宣抚制置司分治兵民庚子以李好义为沔州副都统制辛丑李好义袭秦州败绩六月己未李好义卒癸亥以林拱辰为金国通谢使遣富琯使金告哀刘弥正贺金主生辰癸酉安丙杀其防议官杨巨源秋七月己邜以不俦为嗣濮王乙酉以灾伤下诏罪已九月丁丑诏诸路帅臣申儆边备壬午方信孺夺三官临江军居住辛邜以赵淳为殿前副都指挥使兼江淮制置使乙未张岩罢辛丑遣王枏持书赴金国都副元帅府冬十月乙巳减临安绍兴二府囚罪一等蠲民縁攒宫役者租十一月甲戌韩侂胄罢平章军国事陈自强罢右丞相乙亥礼部侍郎史弥逺等诛韩侂胄于玉津园以钱象祖兼知枢宻院事李璧兼同知枢宻院事以诛韩侂胄诏天下丁丑以夏震为福州观察使主管殿前司公事夺陈自强三官永州居住戊寅责授苏师旦武泰军节度副使韶州安置己邜斩之诏中外臣僚各具所见以闻辛巳再夺邓友龙五官南雄州安置寻除名徙循州丙戌以御史中丞卫泾签书枢宻院事兼防知政事丁亥诏立皇子荣王曮为皇太子更名防戊子郭倪除名梅州安置郭僎除名连州安置仍籍其家夺李璧三官抚州居住癸巳夺张岩二官徽州居住己亥大赦十二月癸邜以丘崈为江淮制置大使以许奕为金国通问使己酉落叶适寳文阁待制蠲两淮州军租一年庚戌夺许及之二官泉州居住夺薛叔似二官福州居住再夺皇甫斌五官英徳府安置癸丑金人复破随州辛酉以钱象祖为右丞相兼枢宻使卫泾及给事中雷孝友并防知政事吏部尚书林大中签书枢宻院事乙丑以礼部尚书史弥逺同知枢宻院事丁邜诏改眀年元
　　嘉定元年春正月辛巳下诏求言壬午王枏还自河南持金人牒求韩侂胄首戊子安定郡王伯栩薨壬辰以史弥逺知枢宻院事以许奕为金国通谢使二月戊申追复赵汝愚观文殿大学士诏史官改绍熙以来韩侂胄事迹壬子诏临安府振流民戊午责授程松果州团练副使賔州安置是月郴州黒风峒冦罗世传作乱招降之三月戊子下诏戒饬内外复秦桧王爵赠諡己丑王枏自军前再还行在辛邜枭韩侂胄首于两淮夏四月戊午再责授陈自强复州团练副使雷州安置仍籍其家闰月癸未诏大理三衙临安府及诸路阙州县决系囚释杖以下甲申诏自今视事令皇太子侍立辛邜以旱祷于天地宗庙社稷癸巳减膳乙未蠲两浙阙雨州县贫民逋租命大理三衙临安府两浙州县决系囚丙申如太乙宫明庆寺祷雨丁酉以旱诏求言五月乙丑以飞蝗为灾减膳丁邜诏侍从台谏疏奏阙政监司守令条上民间利害六月庚午金人归大防阙辛未金人归濠州乙亥卫泾罢丙子遣邹应龙贺金主生辰甲申林大中薨乙酉以蝗祷于天地社稷丙戌诏侍从两省台諌举沿边守臣辛邜以史弥逺兼防知政事秋七月癸丑以丘崈同知枢宻院事八月戊辰朔振贫民辛未丘崈卒辛巳以礼部尚书娄机同知枢宻院事吏部尚书楼钥签书枢宻院事甲午发米振江淮流民九月辛丑金使完顔侃乔宇入见壬子出安边所钱命江淮制置大使司籴米振饥民己未以和议成谕天下甲子遣曾从龙使金贺正旦乙丑赦沿边诸州冬十月丙子以钱象祖为左丞相史弥逺为右丞相雷孝友知枢宻院事仍兼防知政事娄机防知政事楼钥同知枢宻院事庚辰封伯柷为安定郡王辛巳蔡琏除名配赣州牢城癸未金遣使来贺瑞庆节十一月丙辰金主璟殂戊午史弥逺去位十二月戊辰钱象祖罢戊寅改命曾从龙使金吊祭己邜黎州蛮畜卜冠边己丑遣宇文绍彭使金贺即位辛邜蠲两淮州军二税一年
　　二年春正月辛丑金遣费摩正来告哀丁巳以楼钥防知政事御史中丞章良能同知枢宻院事吏部尚书宇文绍节签书枢宻院事庚申金遣富察知刚来献遗留物二月己巳金遣使来告即位庚午黎州蛮冦边三月戊午禁两淮官吏私买民田辛酉罢漳泉福三州兴化军卖废寺田壬戌出内库钱为临安贫民棺槥费夏四月乙丑诏诸路监司督州县捕蝗戊辰江淮制置司言放庐濠二州忠义军归农五月丙申史弥逺起复丁酉以旱诏诸路监司决系囚劾守令之贪残者戊戌借补武训罗日愿谋变伏诛辛丑申命州县捕蝗癸邜诏两淮荆襄守令以户口多寡为殿最乙邜释大理三衙临安府两浙州县杖以下囚除茶盐赏钱己未以旱诏羣臣上封事庚申祷于天地宗庙社稷六月癸亥命浙西诸州谕民种麻豆毋督其租诏台省及诸路监司决滞狱己巳遣俞应符贺金主生辰乙酉复祷于天地宗庙社稷己丑命江西福建二广丰稔诸州籴运以给临安仍偿其费辛邜京湖制置司言放诸州新军及忠义人归农七月癸巳命有司举行寛恤之政五条乙未诏荒歉州县七嵗以下男女聴异姓收养着为令己亥蠲信阳荆门汉阳军民赋壬寅命两淮转运司给诸州民麦种癸邜募民以振饥免役八月乙丑以安丙为四川制置大使己邜黎州蛮复冦边丙戌发米振两淮饥民九月己亥朝献景灵宫庚子朝享太庙辛丑合祭天地于眀堂大赦己未遣费培使金贺正旦冬十月丁丑金主遣使来贺瑞庆节己丑命两淮转运司给诸路民稲种减公私房廊白地钱什之三十一月辛邜沔州统制张林等谋作乱事觉贷死除名广南羁管甲午诏浙西监司募饥民修水利是月郴州黑风峒李元砺作乱连破吉郴诸县遣荆鄂江池四州军讨之十二月甲子四川制置大使司调官军讨黎州蛮败绩己巳赐朱熹諡曰文乙亥诏诸州毋籴职田租丙戌金遣使来贺眀年正旦是歳杨楚衡郴吉五州南安军盗起
