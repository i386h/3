<!-- { "loadSidebar": true } -->
　　英宗皇帝讳硕迪巴拉仁宗嫡子也母庄懿慈圣皇后防吉哩氏初武宗即位立仁宗为太子约以次己子和实拉既而仁宗即位议立太子丞相特们徳尔请立帝帝入谒太后固辞曰臣幼无能且有兄和实拉在宜立太后不许遂立为皇太子诏百司庶务先启太子然后奏闻帝谓中书省臣曰至尊委我以天下事日夜寅畏惟恐弗堪卿等亦当洗心涤虑恪勤乃职勿有隳壊以贻君父忧延祐七年春正月戊戍【仁宗纪作丁酉】仁宗不豫帝忧形于色夜则焚香泣曰至尊以仁慈御天下庶绩顺成四海清晏今天降大厉不如罚殛我身使至尊永为民主辛丑仁宗崩帝哀毁过礼素服寝于地日歠一粥甲辰太子太师特们徳尔以太后命为右丞相丙午遣使分谳内外刑狱戊申禁巫祝日者交通宗戚大臣二月壬子罢造永福寺以江浙行省左丞相赫噜为中书平章政事辛酉平章政事齐勤特穆尔御史大夫托欢罢为集贤大学士甲子特们徳尔阿萨尔请捕逮四川行省平章政事赵世延赴京参议中书省事清沙津坐鬻官刑部以法当杖太后命笞之帝曰不可法者天下之公徇私而轻重之非示天下以公也卒正其罪丙寅以陜西行省平章政事赵世荣为中书平章政事江西行省右丞茂巴尔为中书右丞参知政事张思明为中书左丞中书左丞和卓罢为岭北行省右丞丁邜白云宗总摄沈明仁以不法坐罪诏籍江南冒称白云僧者为民癸酉括勘崇祥院地冒以官地献者追其直以民地献者归其主丙子定京城环卫更番法准五卫汉军嵗例丁丑夺前中书平章政事李孟所受秦国公制命仍仆其先墓碑戊寅中书平章政事额卜徳哷勒罢为甘肃行省平章政事阿尔哈雅罢为湖广行省平章政事特们徳尔以前御史中丞杨多尔济中书平章政事萧拜珠违太后旨矫命杀之并籍其家徽政院使实勒们以太后命请更朝官帝曰此岂除官时耶且先帝旧臣岂宜轻动俟予即位议于宗亲元老贤者任之邪者黜之可也司农卿鄂勒哲布哈言先帝以土田颁赐诸臣者宜悉归之官帝问赐者为谁对曰左丞相阿萨尔所得为多帝曰予常谕卿等当以公心辅弼卿于先朝尝请海船之税以阿萨尔奏而止今卿所言乃复私憾耳非公议也岂辅弼之道耶遂出之为湖南宣慰使夺僧年扎克防喇实等所受司徒国公制仍销其印三月戊子征诸王驸马流窜者给侍从遣就分邑庚寅帝即位于大明殿大赦尊太后为太皇太后壬辰太皇太后受百官朝贺于兴圣宫特们徳尔进开府仪同三司上柱国太师敕羣臣超授散官者朝会毋越班次壬寅降前中书平章政事李孟为集贤侍学士悉夺前所受制命御史台臣请降诏谕百司以肃台纲帝曰卿等但守职尽言善则朕当服行否亦不汝罪也丙午有事于南郊告即位夏四月乙邜申诏京师势家与民均役己未绍庆路洞蛮为寇命四川行省捕之祭遁甲神于香山命平章政事王毅等征理在京诸仓库粮帛额申严和琳酒禁庚申降百官越阶者并依所受之职以太常礼仪院使拜珠为中书平章政事以西僧雅布达勒为元永延教三藏法师壬戌特们徳尔请参决政务禁诸臣毋隔越擅奏从之乙丑仁宗丧卒哭作佛事七日戊辰车驾如上都议祔仁宗以隂阳拘忌权结防殿于太室东南以奉神主戊寅有献七寳带者因近臣以进帝曰朕登大位不闻卿等荐贤而为人进带是以利诱朕也其还之五月庚辰上都留守贺巴延坐便服迎诏弃市籍其家己丑中书省臣请禁擅奏除拜帝曰然恐朕遗忘或乘间奏请滥赐名爵汝等当复以闻复置青海五条河屯田左丞相阿萨尔罢为岭北行省平章政事以拜珠为中书左丞相鼐喇呼塔斯哈雅并为中书平章政事济尔噶朗为中书参知政事辛邜参知政事竒彻罢为集贤学士壬辰和琳民阎海瘗殍死者三千余人旌其门戊戍有告岭北行省平章政事阿萨尔中书平章政事赫噜及御史大夫图塔哈徽政使实勒们等与故约苏穆尔妻伊埒萨巴谋废立拜珠请鞫状帝曰彼若借太皇太后为词奈何命悉诛之籍其家追封陇西公汪世显为陇右王辛丑以知枢宻院事特穆尔图为中书平章政事壬寅监察御史请罢僧道工伶滥爵及建寺豢兽之费丁未以贺巴延实勒们阿萨尔家赀田宅赐特们徳尔等六月丁巳以江西行省左丞相托克托为御史大夫宗正扎尔古齐特穆尔布哈知枢宻院事戊午罢广东采珠提举司以有司领其事封知枢宻院事达实特穆尔为蓟国公庚申赐角觝百二十人钞各千贯辛酉诏免僧人杂役壬戌敕诸使至京者大事五日小事三日遣还乙丑新作太祖幄殿甲戍修宁夏竒彻埒佛事给钞二百一十二万贯秋七月戊寅命教宗师张留孙修醮事于崇真宫壬午立普定路屯田运和琳粮于扎昆仓以便邉军甲申车驾将北巡调左右翊军赴北邉浚井以知枢宻院事玛鲁哈坦并为辽阳行省平章政事乙未以甘肃行省平章竒彻知枢宻院事丙申中书平章政事鼐喇呼罢降封安王温都逊布哈为顺阳王禁献珍寳初制衮冕戊戍敕中外希赏自请者勿予庚子以江南行御史台中丞亷恂为中书平章政事乙巳以知枢宻院事额尔吉讷为江西行省平章政事八月丁未朔岭北省臣实都坐以官钱犒军免官诏复其职丙辰祔仁宗皇帝庄懿慈圣皇后于太庙【按元史仁宗皇后本作至治二年崩祔庙纪未书崩而于此已书祔庙与不符传又有英宗即位尊为皇太后之文纪亦未载】戊午特们徳尔以赵世延尝劾其奸诬以不敬下狱请杀之并究省台诸臣不允丁邜宫人官奴坐用日者请太皇太后禜星杖之籍其赀九月甲申建夀安山寺给钞千万贯括兴和马以赡北部贫民禁五台山樵采罢上都岭北甘肃河南诸郡酒禁壬辰土番利族阿俄等五种寇成谷遣巩昌总帅以兵讨之循州溪蛮奏元吉为寇遣守将捕之庚子常澧州洞蛮贞公合诸洞为寇命土官追捕之甲辰遣茂扎木等使占城占腊龙牙门索驯象冬十月丁巳酉阳耸侬洞蛮田谋逺为寇命守臣招捕之戊午车驾还大都诏太常院臣曰朕将以四时躬祀太室宜与羣臣集议其礼此追逺报本之道毋以朕劳于对越而有所损其悉遵典礼庚申敕译佛书乙丑如大防国仁王寺帝师请以卓特巴嘉勒灿为土番宣慰司都元帅从之丙寅定恭谢太庙仪式丁邜为皇后作盝顶殿于上都己巳罢玉华宫祀睿宗登歌乐敕翰林院译诏闗白中书庚午命拜珠督造夀安山寺癸酉流诸王阿拉克特穆尔于云南十一月戊寅造至元钞五千万贯中统钞二百五十万贯【按元典章造至元中统钞在四月与此异】庚辰禁京城诸寺邸舍匿商税丁亥作佛事于光天殿戊子如隆福宫丁酉诏各郡建帝师帕克斯巴殿其制视孔子庙有加戊戍交趾蛮侬志徳寇脱零那乞等六洞命守将讨之遣使阅实各行省戍兵己亥计京官俸钞给米三分甲辰太常礼仪院拟进时享太庙仪式十二月乙巳朔诏以明年为至治元年减天下租赋二分包银五分免大都上都兴和三路差税三年优复煮盐炼铁等户二年开燕南山东河泊之禁聴民采取命官家属流落邉逺者有司资给遣之其子女典鬻于人者聴还其家监察御史亷访司嵗举可任守令者二人七品以上官有伟画长防可以济世安民者实封上之士有隠居行义明治体不求闻达者有司具状以闻丁未播州蜑蛮的羊笼等来降癸丑以天夀节预遣使修醮于龙虎山翰林学士呼图克都哩译进宋儒真徳秀大学衍义帝曰修身治国无逾此书赐钞五万贯河南饥帝问其故羣臣莫能对帝曰良由朕治道未洽卿等又不尽心乃职委任失人致隂阳失和灾害荐至自今各务勤恪以应天心毋使吾民重困壬戌召西僧年扎克防喇实赴京师敕所过郡县肃迎乙丑禜星于回回司天监四十昼夜丙寅以典瑞院使库春贝知枢宻院事修秘宻佛事于延春阁丁邜特们徳尔拜珠言比者诏内外言得失今上封事者或直进御前乞令臣等开视乃入奏闻帝曰言事者直至朕前可也如细民辄诉讼者则禁之以大学衍义印本颁赐羣臣己巳敕罢明年二月八日迎佛中书右丞茂巴尔罢为江西行省右丞以中书参知政事济尔噶朗为右丞江南浙西道亷访使薛处敬为中书参知政事辛未拜珠进卤薄图帝以唐制用万二千三百人耗财乃定大驾为三千二百人法驾二千五百人癸酉帝闻贺巴延母老悯之以所籍京兆田硙还其家
