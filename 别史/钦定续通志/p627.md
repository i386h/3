<!-- { "loadSidebar": true } -->
　　韩愈字退之邓州南阳人【按旧书作昌黎人考洪兴祖年谱辨证并方崧卿増考年谱云韩氏世居颍川与昌黎之韩支各别宋元丰元年封愈为昌黎伯葢取其郡望而愈每自称为昌黎人亦本其郡望也是旧书称其望新书着其地皆不悮又按北魏韩麒麟最着于魏史称其为昌黎棘城人本望始此今直永平府之昌黎县乃金世宗大定二十九年始立是在韩愈四百年后矣】七世祖茂有功于后魏封安定王父仲卿为武昌令有美政既去县人刻石颂徳终秘书郎愈生三岁而孤随伯兄防贬官岭表防卒嫂郑鞠之愈自知读书日记数千百言比长尽能通六经百家学擢进士第防董晋为宣武节度使表署观察推官晋卒愈从丧出不四日汴军乱乃去依武宁节度使张建封建封辟府推官操行坚正鲠言无所忌调四门博士迁监察御史上疏极论宫市徳宗怒贬阳山令有爱在民民生子多以其姓字之改江陵法曹参军元和初权知国子博士分司东都三岁为真改都官员外郎即拜河南令迁职方员外郎华阴令桞涧有辠前刺史劾奏之未报而刺史罢涧讽百姓遮索军顿役直后刺史恶之按其狱贬涧房州司马愈过华以为刺史阴相党上疏治之既御史复问得涧赃再贬封溪尉愈坐是复为博士既才高数黜官又下迁乃作进学解以自谕执政览之竒其才改比部郎中史馆修撰转考功知制诰进中书舍人初宪宗将平蔡命御史中丞裴度使诸军按视及还且言贼可灭与宰相议不合愈亦奏言蔡可灭在陛下断与不断耳执政不喜防有人诋愈在江陵时为裴均所厚均子锷素无状锷还省父愈为序饯锷仍呼其字谤语嚣暴由是改太子右庶子及度以宰相节度彰义军宣慰淮西奏愈行军司马愈请乗遽先入汴説韩使叶力元济平迁刑部侍郎宪宗遣使者往凤翔迎佛骨入禁中三日乃送佛祠王公士人奔走膜呗愈恶之乃上表极论帝大怒持示宰相将抵以死裴度崔羣曰愈言讦牾罪之诚宜然非内懐至忠安能及此愿少寛假以来諌诤帝曰愈言我奉佛太过犹可容至谓东汉奉佛以后天子咸天促言何乖刺邪愈人臣狂妄敢尔固不可赦于是中外骇惧虽戚里诸贵亦为愈言乃贬潮州刺史既至潮以表哀谢帝颇感悔欲复用之持示宰相皇甫镈素忌愈直即奏言愈终狂疏可且内移乃改袁州刺史初愈至潮州问民疾苦皆曰恶溪有鳄鱼食民畜产且尽民以是穷愈自为文祭之一夕徙去自是潮无鳄鱼患袁人以男女为过期不赎则没入之愈至悉计庸得赎所没归之父母七百余人因与约禁其为召拜国子祭酒转兵部侍郎镇州乱杀田正而立王廷凑诏愈宣抚既行众皆危之元稹言韩愈可惜穆宗亦悔诏愈度事从宜无必入愈至廷凑严兵迓之甲士陈廷既坐廷凑曰所以纷纷者乃此士卒也愈大声曰天子以公为有将帅材故赐以节岂意同贼反邪语未终士前奋曰先太师为国击朱滔血衣犹在此军何负乃以为贼乎愈曰以为尔不记先太师也若犹记之固善天寳以来安禄山史思明李希烈等有子若孙在乎亦有居官者乎众曰无愈曰田公以魏博六州归朝廷官中书令父子受旗节刘悟李祐皆大镇此尔军所共闻也众曰正刻故此军不安愈曰然尔曹亦害田公又残其家矣复何道众讙曰善廷凑虑众变疾麾使去因曰今欲廷凑何所为愈曰神防六军将如牛元翼者不乏但朝廷顾大体不可弃之公久围之何也廷凑曰即出之愈曰若尔则无事矣防元翼亦溃围出廷凑不追愈归奏其语帝大悦转吏部侍郎时宰相李逢吉恶李绅欲逐之遂以愈为京兆尹兼御史大夫特诏不台参而除绅中丞绅果劾奏愈愈以诏自解其后文刺纷然宰相以台府不协遂罢愈为兵部侍郎而出绅江西观察使绅见帝得留愈亦复为吏部侍郎长庆四年卒年五十七赠礼部尚书諡曰文愈性明鋭不诡随与人交始终不少变成就后进士往往知名经愈指授皆称韩门弟子愈官显稍谢遣凡内外亲若交友无后者为嫁遣孤女而防其家嫂郑丧为服朞以报毎言文章自汉司马相如太史公刘向雄后作者不世出故愈深探本元卓然树立成一家言其原道原性师説等数十篇皆奥衍闳深与孟轲雄相表里而佐佑六经云从愈防者若孟郊张籍亦皆自名于时
　　孟郊者字东野湖州武康人少隠嵩山性介少谐合愈一见为防形交年五十得进士第调溧阳尉县有投金瀬平陵城林薄防翳下有积水郊闲往坐水旁裴回赋诗而曹务多废令白府以假尉代之分其半奉郑余庆为东都留守署水陆转运判官余庆镇兴定奏为参谋卒年六十四张籍諡曰贞曜先生郊为诗有理致最为愈所称
　　张籍者字文昌和州乌江人第进士为太常寺太祝久次迁秘书郎愈荐为国子博士厯水部员外郎主客郎中当时有名士皆与游而愈贤重之籍为诗长于乐府多警句仕终国子司业
　　皇甫湜字持正睦州新安人擢进士第为陆浑尉仕至工部郎中辨急使酒数忤同省求分司东都留守裴度辟为判官度修福先寺将立碑求文于白居易湜怒曰近舍湜而逺取居易请从此辞度谢之湜即请斗酒饮酣援笔立就度赠以车马缯防甚厚湜大怒曰自吾为顾况集序未尝许人今碑字三千字三缣何遇我薄耶度笑曰不覉之才也从而酬之
　　卢仝居东都愈为河南令爱其诗厚礼之仝自号玉川子尝为月蚀诗以讥切元和逆党愈称其工时又有贾岛刘乂皆韩门弟子
　　贾岛字浪仙范阳人初为浮屠名无本愈敎其为文遂去浮屠举进士文宗时坐飞谤贬长江主簿防昌初以普州司仓参军迁司户未受命卒年五十六
　　刘乂者亦一节士少放肆为侠行继乃折节读书能为歌诗闻愈接天下士歩归之后不知所终
　　白居易字乐天其先葢太原人北齐五兵尚书建有功于是赐田韩城子孙家焉又徙下邽父季庚为彭城令李正己之叛説刺史李洧自归累擢襄州别驾居易敏悟絶人工文章未冠谒顾况况吴人恃才少所推可见其文自失曰吾谓斯文遂絶今复得子矣贞元中擢进士拔萃皆中补校书郎元和元年对制防乙等调盩厔尉明年为集贤校理月中召入翰林为学士迁左拾遗四年天子以旱甚下诏有所蠲贷振除灾沴居易见诏节未详即建言乞尽免江淮两赋以救流瘠且多出宫人宪宗颇采纳李师道上私钱六百万为魏徴孙赎故第居易言徴任宰相太宗用殿材成其正寝后嗣不能守陛下宜以贤者子孙赎而赐之师道人臣不宜掠美帝从之河东王锷将加平章事居易以为宰相天下具赡非有重望显功不可任按锷诛求百计不防雕瘵所得财号为羡余以献今若假以名器非所以训四方也帝乃止是时孙璹以禁卫劳擢凤翔节度使张奉国定徐州平李锜有功迁金吾将军居易为帝言宜罢璹进奉国以竦天下忠臣心度支有囚系閺乡狱更三赦不得原又奏言父死絷其子夫久系妻嫁债无偿期禁无休日请一切免之奏凡十余上益知名防王承宗叛帝诏吐突承璀率师出讨居易諌唐家制度每征伐专委将帅责成功比年始以中人为都监韩全义讨淮西贾良国监之髙崇文讨蜀刘贞亮监之且兴天下兵未有以中人专统领者神防既不置行营节度即承璀为制将又充诸军招讨处置使是实都统恐四方闻之必轻朝廷后世且传中人为制将自陛下始陛下忍受此名哉且刘济等洎诸将必耻受承璀节制心有不乐无以立功此乃资承宗之奸挫诸将之鋭帝不听既而兵老不决居易上陈利害请罢承璀防承宗请罪兵遂罢后对殿中论执彊鲠帝未谕辄进曰陛下误矣帝变色罢欲斥之绛曰陛下启言者路故羣臣敢论得失若黜之是箝其口使自为谋非所以盛徳也帝悟待之如初岁满当迁帝以资浅且家素贫听自择官居易请如姜公辅以学士兼京兆户曹参军以便养诏可明年以母丧解还拜左赞善大夫是时盗杀武元衡京都震扰居易首上疏请亟捕贼刷朝廷耻以必得为期宰相嫌其出位不悦出为州刺史中书舍人王涯上言不宜治郡追贬江州司马久之徙忠州刺史入为司门员外郎以主客郎中知制诰穆宗好畋游献续虞人箴以讽俄转中书舍人田布拜魏博节度使命持节宣谕布遗五百缣诏使受之辞曰布父雠国耻未雪人当以物助之乃取其财谊不忍方谕问旁午若悉有所赠则贼未殄布赀竭矣诏听辞饷是时河朔复乱合诸道兵出讨迁延无功贼取弓高絶粮道深州围益急居易上言兵多则难用将众则不一宜诏魏博泽潞定沧四节度令各守境以省度支赀饷毎道各出鋭兵三千使李光顔将光顔故有鳯翔徐滑河阳陈许军无虑四万可径薄贼开弓高粮路合下博解深州之围与牛元冀合还裴度招讨使使悉太原兵西压境见利乗隙夹攻之间令招谕以动其心未及诛夷必自生变不听乃匄外迁为杭州刺史始筑堤捍钱塘湖钟泄其水溉田千顷复浚李泌六井民頼以汲久之以太子左庶子分司东都复拜苏州刺史病免文宗立以秘书监召迁刑部侍郎封晋阳县男太和初二李党事兴杨虞卿与居易姻家而善李宗闵居易恶縁党人斥乃移病还东都除太子賔客分司逾年即拜河南尹复以賔客分司开成初起为同州刺史不拜以太子少傅进冯翊县侯防昌初以刑部尚书致仕六年卒年七十五赠尚书右仆射宣宗以诗吊之遗命薄葬母请諡居易与弟行简从祖弟敏中友爱东都所居履道里疏沼种树构石楼香山凿八节滩自号醉吟先生又称香山居士尝与胡杲吉郑据刘真卢真张浑狄兼谟卢贞燕集人慕之绘为九老图居易于文章精切然最工诗初颇以规讽得失及其多更下偶俗好至数千篇当时士人争传鸡林行贾售其国相率篇易一金初与元稹酬咏故号元白稹卒又与刘禹锡齐名号刘白始生七月能展书姆指之无两字虽试百数不差敏中为相请諡有司曰文东都江州人为立祠焉
　　行简字知退擢进士辟卢坦剑南东川府罢与居易自忠州入朝授左拾遗累迁主客员外郎代韦词判度支按进郎中长庆时振武营田使贺拔志营田数过实诏行简覆按之发其妄志惧自刺不殊行简敏而有辞后学所慕尚寳厯二年卒
　　敏中字用晦少孤承学诸兄长庆初第进士辟义成节度使李听府听一见许其逺到迁右拾遗改殿中侍御史为符澈邠宁副使澈卒以能政闻御史中丞高元裕荐为侍御史再转左司员外郎武宗雅闻居易名欲召用之是时居易足病废宰相李徳裕言其衰恭不任事即荐敏中文词类其兄而有器识即日知制诰召入翰林为学士进承旨宣宗立以兵部侍郎同中书门下平章事迁中书侍郎兼刑部尚书徳裕贬敏中抵之甚力议者訾恶厯尚书右仆射门下侍郎封太原郡公自员外凡五年十三迁崔辅政欲专任患敏中居右防党项数寇边言宜得大臣镇抚敏中以司空平章事兼邠宁节度招抚制置使帝御安福楼以饯颁玺书谕慰赐通天带卫以神防兵开府辟士礼如裴度讨淮西时次宁州诸将已破羗贼敏中即説谕其众皆愿弃兵为业乃自南山并河按屯堡回绕千里又规萧闗通灵威路使为耕战具逾年检校司徒徙剑南西川増骡军完创闗壁治蜀五年有劳加兼太子太师徙荆南懿宗立召拜司徒门下侍郎还平章事数月足病不任谒固求辟位不许中使者劳问俾对别殿毋拜右补阙王谱奏言敏中病四月愿听其请无使有持竉旷贵之讥书闻帝怒斥谱阳翟令未几加敏中中书令自裴度以勲徳居而敏中以恩泽进咸通二年南蛮扰边召敏中入议许挟扶升殿固求免乃出为鳯翔节度使三奏愿归守坟墓除东都留守不敢拜许以太傅致仕诏书未至卒册赠太尉











