<!-- { "loadSidebar": true } -->
　　范同字择善建康人登政和五年进士第再中宏词科累官至吏部员外郎与秦桧力主和议绍兴八年假太常少卿接伴金使萧哲张通古入境同北向再拜问金主起居军民见者多流涕除中书门下省检正诸房公事权吏部侍郎兼实録院脩撰迁给事中十一年桧以和议患诸将难制同献计于桧请皆除枢府罢其兵权桧喜乃宻奏以拓皋之防召三大将赴行在论功行赏同入对帝命与林待聘分草三制世忠俊枢宻使飞副使并宣押赴枢府治事张俊与桧意合且觉朝廷欲罢兵权即首纳所统兵帝召同入对复以同为翰林学士俄拜叅知政事兼脩实录同始赞和议为桧所引及在政府或自奏事桧忌之万俟卨因论同贰政之初首为迁葬之议自建康至信州调夫治道怨嗟籍籍近朝廷收天下兵柄归之宥宻同輙于稠人中贪天功以为已有遂罢与祠桧意未已卨再论责授左朝奉郎秘书少监谪居筠州十四年复朝奉大夫提举江州太平观移池州十八年复大中大夫知太平州卒年五十二杨愿字原仲宣和末补太学录二帝北迁金人闻愿名索之愿匿民间上书执政请迎复元祐皇后又奔济州元帅府劝进辟为属髙宗即位授脩职郎御营司辟机宜文字歴新昌县丞越州判官秦桧荐之召改枢宻院编修官登绍兴二年进士第迁计议官召试馆职罢主管崇道观复除秘书郎议者谓外任未终改通判明州桧既专政召为秘书丞未防拜监察御史台长言愿资浅当先歴郎官改司封员外郎迁右司起居舍人兼权中书舍人初脩玉牒特以命愿愿言玉牒当载靖康推戴赵氏事以秦桧建议本末书之十三年权直学士院十四年为御史中丞逾月升端明殿学士佥书枢宻院事兼防知政事【按宋史宰辅表髙宗绍兴十四年十二月辛丑杨愿自御史中丞迁端明殿学士除佥书枢宻院事不言兼叅知政事】仍兼修玉牒十五年罢提举太平观初愿与张扩并居西掖一时书命借扩润色扩咏二毫笔诗愿以为诮已诉于桧訹御史李文防劾之髙闶侍经筵帝问张九成安否翊日又问桧桧曰九成唱异惑众为台臣所论予郡乃力乞祠观其意终不为陛下用帝曰九成清贫不可无禄桧疑闶荐之以语愿愿又嗾文防攻闶去藤州守臣言迁客李光作诗讽刺时政愿在中司傅防其説谓光纵横倾险子弟宾客往来呉越诱人上书动揺国是光再移谪琼海文防既升西府愿觇桧意稍厌即数其害政罢之后二日愿遂补其处帝与桧论事因曰朕谓进用士大夫一相之责也一相既贤则所荐皆贤愿曰陛下任相如此盖得治道之要又论史事桧曰靖康围城中失节者相与作私史公肆挤排帝曰卿不推异姓宜其不容愿曰桧非独是时不肯雷同宣和间耿延禧为学官以其父在东宫势倾一时士皆靡然从之独桧守正不易盖自桧再居相位每荐执政必选世无名誉柔佞易制者愿希桧意迎合附下罔上至是斥去天下快之又三年起知宣州玉牒书成加资政殿学士移建康府二十二年卒年五十二初愿守宣城表弟王炎调蕲水令过之醉中谓愿曰尝于吕丞相处得公顷歳所通书其间颇及秦丞相之短尚记忆否愿闻之色如死灰遂留炎不听去防愿移守金陵宴监司大合乐守卒皆怠炎即青溪得客舟以行愿忧挠而卒
　　楼炤字仲晖婺州永康人登政和五年进士第调大名府户曹累改尚书考功员外郎帝在建康炤谓今日之计当思古人量力之言察兵家知已之计力可以保淮南则以淮南为屏蔽权都建康渐图恢复力未可以保淮南则因长江为险阻权都呉防以养国力【伏读通鉴辑览】
　　【御批楼炤谬説顾以量力知己为辞视保淮为末务淮防既撤而江险亦不足慿其失算更甚矣】于是移跸临安擢右司郎中时铨曹患员多阙少自倅贰以下多添差炤言光武并省吏员今纵未能损其所素有安可置其所本无绍兴二年秦桧罢相炤亦以言者论去六年召为左司员外郎寻迁殿中侍御史明年迁起居郎言参仿唐制使户部长贰兼领诸路漕权内则可以总大计之出入外则可以制诸道之盈虚诏三省相度措置卒施行之又言监司郡守系民甚切乞令侍从官各举通判资序或尝任监察御史以上可任监司郡守者
　　一二人诏从之七年宰相张俊之兄滉赐出身与郡中书舍人张焘封还乃命炤行炤又封还而竟为权起居舍人何抡书黄行下于是焘与炤皆请补外以秘阁修撰知温州未防除中书舍人迁给事中兼直学士院九年以金人来和勅草赦文寻兼侍读除端明殿学士佥书枢宻院事继命往陜西宣谕徳意炤奏京城统制吴革知环州田敢成忠郎卢大受皆以节义为范琼刘豫所害乞赐褒恤又奏陜西诸路防刘豫郡县有不从伪之人所籍赀产并令勘騐给还炤至东京检视宫室寻诣永安军谒陵寝遂至长安会李世辅自夏国欲归朝炤以书招之世辅以二千人赴行在寻至鳯翔以便宜命郭浩帅鄜延杨政帅熙河兰巩呉璘帅鳯翔炤欲尽移川口诸军于陜西璘曰移军陜右则蜀口空虚金若自南山蜀要我陜右军则我不战自屈当依山为屯控守要害于是璘政二军独屯内地炤又防诸路监司于鳯翔皆言蜀边屯驻大军之乆坐困四川民力乃下其议语在胡世将炤还朝以亲老求归省许之命给假迎侍十四年以资政殿学士知绍兴府过阙入见除佥书枢宻院事兼权参知政事寻为李文防詹大方所劾与祠乆之除知宣州徙广州未行而卒年七十三后谥襄靖炤蚤附蔡京改秩为台諌所论其后立朝至位二府皆与秦桧同时其宣谕陜西妄自尊大或论其好货失将士心云
　　勾龙如渊字行父永康军道江人政和八年登上舍第沉浮州县二十年以张浚荐召试馆职绍兴六年除秘书省校书郎累迁起居舍人八年兼给事中同知贡举除中书舍人兼侍读直学士院靣命草赵鼎罢相制如渊言陛下既罢鼎则用人才须耸动四方当速召君子显黜小人帝曰君子谓谁曰孙近李光小人谓谁曰吕本中先是词臣曾开以老病辞帝欲用如渊代之而赵鼎荐本中故如渊憾之又言臣观朝廷事非君臣情通未易能济大臣论一事不从尚未之觉至再至三遂以为陛下疎之或疑他人有以间之即不能尽诚陛下察其不诚又从而疑之安有君臣之间动相疑间而能乆于其位者愿陛下明谕之帝曰前此未尝有以此告朕者卿见秦桧亦宜语此时桧方得君如渊犹恐委桧未専故及之除御史中丞先是桧力主和执政侍从及内外诸臣皆以为非是上书谏止桧患之如渊为桧谋择人为台谏使尽击去桧大喜即擢如渊中司如渊凡事必言孟庾召节在途士论不与帝曰朕欲遣令使金国在廷莫更有小人否对曰如赵鼎为相尽隳纪纲乃窃贤相之名而去王庶在枢府尽用奸计乃以和议不合卖直而去刘大中以不孝得罪乃窃朝廷美职而去帝曰卿何不论对曰愿陛下不惜孟庾一人以正今日公论其他容臣一一为陛下别白之于是庾出知严州又连论庶大中皆罢之金国遣二使来议和许归河南地使者踞甚议受书之礼不决外议汹汹如渊建议取其书纳禁中于是同谏长请对又赴都堂与宰执议取书事宰执皆以为然帝亲笔召如渊李谊入对明日诏宰执就馆见金使受其书纳入人情始安九年奏召还曾开范同【按范同于绍兴八年假太常少卿为接伴使九年以吏部侍郎为实录院修撰至十一年自翰林学士除参知政事罢未尝在外无由奏请召还考熊克中兴小纪载绍兴八年秋七月御史中丞常同出知湖州冬十二月礼部侍郎曽开出知婺州范同或系常同之悮】而罢施庭臣莫将以谓开同之出虽曰语言之过而其心实出于爱君庭臣将之迁虽曰议论合而其迹终近于希进今国论既定好恶黜陟所宜深谨又论张邦昌时伪臣因赦复职非是帝是其言后卒不行如渊尝与施庭臣忿争庭臣谓如渊有指斥语帝谓秦桧曰以朕观之庭臣之罪小如渊之罪大【按中兴小纪及建炎以来系年要录俱作如渊奏庭臣有指斥语故髙宗言如渊身任台纲自合早论至一月后因忿方奏此告讦也告讦之风出于末世三代所未闻以朕观之庭臣之罪小如渊之罪大典宋史本互异附识】桧请斥庭臣而徙如渊待其求去然后补外帝不可于是与庭臣皆罢初如渊与莫将及庭臣皆力主和议如渊缘此擢中司而将及庭臣皆峻用如渊入言路即劾二人至是与庭臣俱罢其后桧拟如渊知遂宁府帝曰此人用心不端遂已两奉祠卒年六十二如渊始以张浚荐召而终乃翼秦桧挤赵鼎讐吕本中逐刘大中王庶心迹固可见矣子佃僎似
　　薛弼字直老温州永嘉人登政和二年进士第调怀州刑曹杭州教授初颁五礼新书释奠先圣误用下丁弼据礼是正诏从其议监左藏东库内侍王道使奴从旁视绢美恶多取之弼白版曹穷治人严惮之靖康初金兵攻汴京李纲定议坚守惟弼意与纲同围解迁光禄寺丞尝言姚平仲不可恃未防而败纲求太原弼言金必再至纲不当去宜先事河北金人果再入始命刑部侍郎宋伯友提举河防弼以防检粮草从之为计画甚切皆不能用乃乞罪归改三门白波辇运寻主管明道宫提举淮东盐事改湖南运判杨么据洞庭【按杨么即杨太楚人谓年少者为么】冦鼎州王乆不能平更命岳飞讨之么陆耕水战楼船十余丈官军徒仰视不得近飞谋益造大舟弼曰若是则未可以歳月胜矣且彼之所长可避而不可鬬也今大旱湖水落洪若重购舟首勿与战逐筏断江路藁其上流使彼之长坐废而精骑直其垒则破坏在目前矣飞曰善兼旬积冦尽平进直秘阁时道殣相望弼以闻帝恻然命赈之且使讲求富弼青州荒政民頼以苏除岳飞参谋官飞母死遁于庐山张宗元摄飞事部曲汹汹生异语弼语诸将数言而定除户部郎官再知荆南桃源剧盗伍俊既招安复谋叛提防刑狱万俟卨不能制乃以委弼弼许俊以靖州俊喜曰我得靖则地过桃源逺矣俊至则斩以徇迁秘阁脩撰陜西转运司以左司郎官召知防州移黄州时福州大盗有号管天下伍黑龙满山红之属其众甚盛钤辖李贵为贼所获民作山砦自保守臣莫将议委漳泉汀建募强壮游手各千人为効用与殿司统制张渊同措置未及行诏升弼集英殿脩撰与将两易弼至郡漕臣以游手易聚难散恐为他日患闻于朝事下弼议弼谓昔守章贡有武夫张虎臣陈敏者丁壮各数百皆能战视官军可一当十乃奏虎臣为副将敏为廵检选丁壮千人号竒兵日给糗粮责以灭贼凡四年而贼平弼后知广州擢敷文阁待制卒年六十三初秦桧居永嘉弼游其门弼结万俟卨且为桧用屡更事任通籍从官世以此少之
