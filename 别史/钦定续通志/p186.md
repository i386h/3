<!-- { "loadSidebar": true } -->
　　六年春二月庚戌朔日有食之三月辛未盗扼李开务之闸河劫商船戊申京畿盗起范阳县请増设县尉及巡警兵从之山东盗起诏中书参知政事索诺木巴勒至东平镇遏夏四月壬子辽阳为捕海东青烦扰沃济野人及硕达勒达皆叛甲寅以中书参知政事吕思诚为左丞丁夘帝如上都万户迈珠等讨沃济野人遇害诏恤其家以中书左丞吕思诚知经筵事命左右二司六部吏属于午后讲习经史五月壬午象州盗起丁亥盗窃太庙神主丁酉以黄河决立河南山东都水监六月己酉汀州连城县民罗天麟陈积万叛陷长汀县福建元帅府经歴真宝万户亷和尚等讨之丁巳云南贼思可伐作乱侵夺路甸命额图珲为云南平章讨之秋七月丁亥散毛洞蛮覃全在叛招降之以为散毛誓厓等处军民宣抚使癸巳诏选集赛官为路府县达噜噶齐丙申以多尔济巴勒为中书右丞达尔玛为参知政事壬寅以御史大夫琳沁巴勒等知经筵事甲辰京畿奉使宣抚鼎鼎举奏御史实巴尔等罪杖黜之八月丙午命江浙行省右丞呼图克布哈江西行省右丞图噜统军合讨罗天麟是月帝还大都九月乙酉复长汀冬闰十月乙亥大赦免差税三分水旱之地全免靖州猺贼吴天保陷黔阳癸未汀州贼徒罗徳用杀首贼罗天麟陈积万以首级送官余党悉平十二月甲申复立大防国仁王寺大昭应宫财用规运总管府凡贷民间钱二十六万余锭辛夘有司以赏赉泛滥奏请恩赐必先经省台院定拟甲午设立哈哈拉塔屯田二处复立八百宣慰司以土官韩部袭其父爵辛丑以济兰巴尔为太尉开府置僚属壬寅山东河南盗起遣左右阿苏卫指挥布尔噶等讨之尚书李防请躬祀郊庙近正人逺邪佞以崇阳抑隂不聴
　　七年春正月甲辰朔日有食之大寒而风朝官仆者数人壬子以中书左丞相伯勒齐尔布哈为右丞相寻辞免丁巳复立东路都防古军都元帅府庚申云南老了等蛮来降立老了耿冻路军民总管府二月庚辰以中书参知政事索诺木巴勒为中书右丞道通为中书参知政事【按元史宰相表道通为参政在是年三月与纪异】丙戌以宦者拜特穆尔为司徒是月猺贼吴天保防沅州以昻吉尔为知枢宻院事整治军务三月甲辰中书省臣言世祖之朝省台院奏事给事中专掌之以授国史纂修近年废弛恐万世之后一代成功无从稽考乞复旧制从之乙巳遣使铨选云南官员修光天殿戊午诏编六条政夏四月辛巳以通政院使都兰格尔为辽阳行省参知政事讨沃济野人己丑以翰林学士承防鼎珠为中书右丞庚寅复命伯勒齐尔布哈为中书右丞相以特穆尔达实为左丞相通州盗起监察御史言通州宻迩京城而盗贼蜂起宜増兵讨之以杜其源不聴是月河东大旱民多饥死遣使赈之帝如上都五月庚戌吴天保陥武冈路遣湖广行省右丞实保统军讨之乙丑右丞相伯勒齐尔布哈以灾异迭见罢诏以太保就第六月免太师满济勒噶台官安置西宁州其子托克托请与父俱行以御史大夫太平为中书平章政事秋七月甲寅召隐士谔勒哲图济尔噶朗为翰林待制张枢董立为翰林修撰李孝先为著作郎张枢不至丁巳以江南行台大夫纳琳为御史大夫是月吴天保复防沅州陥叙浦辰溪县九月癸夘巴哩纳哈喇诺海塔尔哈巴贼起断岭北驿道戊申帝还大都甲寅诏举才能学业之人以备侍卫丁巳中书左丞相特穆尔达实薨辛酉以御史大夫多尔济为中书左丞相甲子集庆路盗起镇南王博啰布哈讨平之丁夘吴天保复陷武冈延及宝庆杀湖广行省右丞实保于军中冬十月丁丑诏左右丞相平章枢宻知院御史大夫得赐玉押字印余官不与丙戌琳沁达喇反遣兵讨之辛夘开东华射圃戊戌西畨盗起凡二百余所陷哈喇和卓劫供御葡萄酒杀使臣是月吴天保复防沅州州兵撃走之十一月甲辰沿江盗起两淮运使宋文瓒上言江隂通泰江海之门户而镇江真州次之国初设万户府以镇其地今戍将非人致使贼舰往来无常集庆花山劫贼才三十六人官军万数不能进讨反为所败后竟假手盐徒虽能成功岂不贻笑【按辍耕録载是时花山贼毕四等三十六人内一妇一僧尤勇健官军讨之三月不能捕后募盐徒朱陈等率其党擒之文瓉所言假手盐徒盖指此】宜亟选智勇以任兵权柄以图后功不然东南五省租税之地恐非国家之有不聴拨山东地土十六万二千余顷属大承天防圣寺庚戌吴天保复陷武冈命湖广行省平章政事果勒领兵讨之以河决命工部尚书穆尔玛哈穆特行视金堤甲寅吴天保陷靖州命威顺王库春布哈镇南王博啰布哈及湖广江西二省以兵讨之己未以韩嘉讷为中书平章政事【韩嘉讷为平章据宰相表改】丁夘湖南猺贼窃发有司不以闻诏罪之是月满济勒噶台薨召托克托还京师十二月庚午以中书左丞相多尔济为右丞相平章政事太平为左丞相丙子以连年水旱民多失业选台阁名臣二十六人出为郡守县令仍许民间利害实封呈省丙戌中书省臣建议以河南盗贼出入无常宜分拨达勒达军与州旧军于河南水陆闗隘戍守东至徐邳北至夹马营遇贼掩捕从之是岁置中书议事平章四人
　　八年春正月戊戌朔以额森特穆尔知枢宻院事辛亥诏翰林国史院纂修后妃功臣列传学士承防张起岩学士杨宗瑞侍讲学士黄溍为总裁官左丞相太平左丞吕思诚领其事是月湖广行省右丞桂齐湖南宣慰都元帅谔勒哲特穆尔讨莫盘洞诸蛮其洞首扬鹿五赴京师二月壬辰复立布达鼐尔图莽果三处屯田是月以前奉使宣抚贾惟贞称职特授永平路总管诏济宁郓城立行都水监以嘉鲁为都水监三月丁酉诏以束帛旌郡县守令之亷勤者辽东萨古纳反诈称大金子孙硕达勒达路托克托和斯唐古和尔果斯讨擒之壬寅土番盗起有司请不拘资级委官讨之福建盗起诏汀漳二州立分元帅府辖之己未遣使诣江浙江西湖广四川云南铨福建番广蛮夷等处官选辛酉辽阳乌雅博啰罕妄称大金子孙作乱官军讨斩之是月吴天保复冦沅州夏四月乙亥帝幸国子学赐衍圣公银印升秩从二品定弟子员出身及奔丧省亲等法诏守令选立社长专一劝课农桑京官三品以上岁举守令一人守令到任三月亦举一人自代其谔徳齐拱卫百户不得授县达噜噶齐止授佐贰久着亷能则用之丁丑辽阳董哈喇作乱镇抚竒彻讨擒之己夘海寜州沐阳县等处盗起遣翰林学士图沁布哈讨之是月帝如上都命托克托为太傅湖广行省左丞章巴延引兵捕土冦莫万五蛮雷等已而广西峒贼乗隙入防巴延退走六月丙戌立司天台于上都秋七月丙申朔日有食之辛丑复立五道河屯田壬子量移窜徙官于近地安置死者聴归葬乙夘遣使祭曲阜孔子庙丙辰以阿拉克布哈为大司徒八月帝还大都冬十一月辛亥吴天保掠全州是岁台州方国珍为乱聚众海上命江浙行省参知政事多尔济巴勒讨之
　　九年春正月乙巳广西猺贼复陷道州万户郑均撃走之丙午命中书平章政事台哈布哈提调防同舘三月河北溃吴天保复防沅州夏四月丁丑以知枢宻院事竒彻台为中书平章政事己夘以燕南亷访使韩元善为中书左丞壬午以河间盐运司水灾住煎盐三万引是月帝如上都五月戊戍命托克托提调太鄂尔多内史府庚子诏修黄河金堤民夫日给钞三贯庚戌命翰林国史院荐举守令官丙辰定守令督摄之法路府州县以次督摄秋七月庚寅监察御史沃哷海夀劾奏殿中侍御史哈玛尔及其弟舒苏罪恶御史大夫韩嘉讷以闻不省章三上诏夺哈玛尔舒苏官出海夀为陜西亷访副使韩嘉讷罢为宣政院使壬辰命太子阿裕尔实哩达喇习学汉人文书甲午以额森特穆尔为御史大夫乙未以湖广行省左丞相琳沁巴勒知枢宻院事甲寅以巴延为集贤大学士乙夘罢右丞相多尔济依前为国王左丞相太平为翰林学士承防闰月辛酉以托克托为中书左丞相仍太傅韩嘉讷为江浙行省平章政事庚午以伊克扎尔固齐吹斯戬为中书右丞同知枢宻院事伊苏乌尔图罕为中书参知政事八月甲辰以集贤大学士巴延为中书平章政事河南行省平章政事伊噜布哈为宣政院使庚戍以司徒雅克布哈提调太史院知经筵事是月帝还大都九月甲子诏凡建言中外利害者委官选其可行之事以闻冬十月丁酉命皇太子阿裕尔实哩达喇入端本堂肄业以托克托领端本堂事司徒雅克布哈知端本堂事十一月戊午朔日有食之十二月丁未吴天保陷辰州是岁诏汰冗官均俸禄赐致仕官及髙年帛
　　十年春正月丙辰朔以中书右丞吹斯戬为平章政事伊苏乌尔图罕为中书右丞壬戍立四川容美洞军民总管府夏四月己丑左司都事武祺建言更钞法丁酉大赦是月帝如上都秋八月壬寅帝还大都九月壬午托克托以吏部选格条目繁多莫适据依铨选者得以髙下之请编为成书从之冬十月乙未吏部尚书谔勒哲图建言更钞法命中书省御史台集贤翰林两院之臣集议之辛丑置诸路宝泉都提举司于京城是月大名东平济南徐州各立兵马指挥司以捕上马贼十一月壬子朔日有食之辛酉罢辽阳濵海民煎熬野盐己巳诏天下以中统交钞壹贯文权铜钱一千文准至元宝钞贰贯仍铸至正通宝钱并用以实钞法至元宝钞通行如故十二月壬午朔修大都城辛夘以大司农图噜等兼领都水监集河防正官议黄河便益事命前同知枢宻院事布延布哈等讨西猺贼己酉方国珍攻温州
　　十一年春正月庚申命江浙行省左丞博啰特穆尔讨方国珍二月立湖南元帅府分府于宝庆路三月庚戌立山东分元帅府于登州壬戌徴建宁处士彭炳为端本堂説书不至夏四月壬午诏开黄河故道命嘉鲁以工部尚书为总治河防使发汴梁大名十三路民十五万庐州等戍十八翼军二万自黄陵冈南达白茅放于黄固哈只等口又自黄陵西至阳青村合于故道凡二百八十里有竒仍命中书右丞伊苏乌尔图罕同知枢宻院事哈斯以兵镇之【宋濂曰先是童谣云石人一只眼挑动黄河天下反及嘉鲁治河果于黄陵罔采得石人一眼而汝颍冦起议者谓天下之乱皆由嘉鲁治河之役劳民动众所致不知元之亡窦基于上下因循纪纲废弛设不兴是役乱讵无从起乎伏读通鉴辑览】
