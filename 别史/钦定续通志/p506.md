<!-- { "loadSidebar": true } -->
　　秦琼字叔寳以字显齐州歴城人始为隋将来防儿帐内母防防儿遣使禭吊吏怪曰士卒死防将军未有所问今独吊叔寳何也防儿曰是子志节完整岂乆居卑贱耶俄从通守张湏陀击贼卢明月于祝阿【通鉴考异曰唐书叔寳传作下邳今从隋书】粮尽欲引去须陀曰贼见兵却必悉众追我得鋭士袭其营且有利谁为吾行者众莫对惟叔寳与罗文信奋行乃分劲兵千人伏莽间须陀委营遁明月悉兵追蹑叔寳等驰叩贼营门闭不得入乃升楼拔贼旗帜杀数十人营中乱即斩闗纳外兵纵火焚三十余屯明月奔还湏陀回击大破之又与孙宣雅战海曲先登以前后功擢建节尉从湏陀击李宻荣阳须陀死率残兵附裴仁基仁基降宻宻得叔寳大喜以为帐内骠骑待之甚厚宻与宇文化及战黎阳中矢堕马追兵至叔寳捍卫得免后归王世充署龙骧大将军与程知节计曰【按旧书载入程知节以为知节语刘肃大唐新语同旧书今据新史】世充多诈数与下祝誓乃巫妪非拨乱主也因约其西走防其马谢世充曰自顾不能奉事请从此辞贼不敢逼于是来降高祖俾事秦王府王尤奬礼从镇长春宫拜马军总营战美良州破尉迟敬徳功多帝赐以黄金瓶劳曰卿不恤妻子而来归我且又立功使朕肉可食当割以啖尔况子女玉帛乎寻授秦王府右三统军走宋金刚于介休拜上柱国从讨世充建徳黒闼常为先锋积赐金帛以千万计进封翼国公毎敌有骁将鋭士震燿出入以夸众者秦王辄命叔寳往取之跃马挺枪刺于万众中莫不如志从平建成元吉拜左武卫大将军后稍移疾尝曰吾少长戎马间歴二百余战数重创出血且数斛安得不病乎贞观十二年卒赠徐州都督陪葬昭陵诏有司琢石人马立墓前以旌战功明年改封胡国公后四年诏司徒赵国公无忌司空河间王孝恭司空来国公如晦司空太子太师郑国公徴司空梁国公龄开府仪同三司申国公士廉【新史脱士廉名据通鉴增】开府仪同三司卾国公敬徳特进卫国公靖特进宋国公瑀辅国大将军褒国公志辅国大将军防国公基尚书左仆射蒋国公通陜东道行台右仆射郧国公开山荆州都督谯国公绍【按唐初功臣有柴绍又有许绍俱封谯图公俱赠荆州都督惟柴绍諡曰襄而许绍不载其谥为异通鉴书凌烟阁功臣有谯防公柴绍胡三省注柴绍当作许绍考新唐书李憕末具列武徳以来功臣姓名首载凌烟阁图像诸人惟张亮侯君集以罪诛不预中有右骁卫大将军驸马都尉谯国公柴绍而无许绍名可证通鉴所书不误胡注疑其当为许绍者非也】荆州都督邳国公顺徳洛州都督郧国公亮吏部尚书陈国公君集左骁卫大将军郯国公公谨左领军大将军卢国公知节礼部尚书永兴郡公世南户部尚书渝国公政防戸部尚书莒国公俭兵部尚书英国公勣并叔寳竝图形凌阁【赵明诚防河间元王碑云唐初功臣皆图形凌烟阁此碑乃作戢武阁戢武之名不见于他书惟石刻数数有之岂凌烟先名戢武而后改之耶】高宗永徽六年遣使致祭名臣图形凌烟阁者凡七人徴士廉瑀志基世南叔寳皆始终著名者也
　　程知节本名防金济州东阿人善马矟隋末盗起聚众数百保郷里后事李宻宻料士八千四骠骑分左右以自卫号内军常曰此可当百万知节领骠骑之一恩遇隆特王世充与宻战知节以内骑营北印单雄信以外骑营偃师世充袭雄信宻遣知节及裴行俨助之行俨中流矢坠马知节驰救之杀数人军辟易乃抱行俨重骑驰追兵以槊撞之知节折其槊斩追者乃免后宻败为世充所获知节恶其为人与秦叔寳来奔授秦王府左三统军从破宋金刚窦建徳王世充竝领左一马军总管搴旗先登者不一以功封宿国公太子建成谮之出为康州刺史白秦王曰大王去左右手矣身欲乆全得乎知节有死不敢去事平拜太子右衞率寻迁右武衞大将军贞观中歴泸州都督左领军大将军改封卢国显庆二年授葱山道行军大总管以讨贺鲁师次怛笃城【通鉴作恒笃城】胡人数千出降知节屠其城去贺鲁因逺遁军还坐免未防起为岐州刺史致仕卒赠骠骑大将军益州大都督陪葬昭陵子处黙袭爵处亮【公主传作怀亮】尚清河公主终宁逺将军
　　段志齐州临淄人【按神道碑作邹平人】父偃师仕隋为太原司法书佐从髙祖起兵官至郢州刺史志少无頼数犯法从父客太原为太宗所识兵兴募千人从授右领大都督府军头下霍邑綘郡攻永丰仓摧锋最歴左光禄大夫从刘文静拒屈突通扵潼闗文静为桑显和所袭军且溃志率壮骑驰贼杀十余人中流矢忍不言突击自如贼众乱军乘之唐兵复振通败走与诸将蹑获于稠桑以多授乐游府车骑将军从讨王世充深入马跌为贼禽两骑夹持其髻将度洛志忽腾而上二人者俱堕夺其马驰归尾骑数百不敢近东都平迁秦王府右二防军太子建成尝以金帛诱之拒不纳太宗即位累迁左骁衞大将军封樊国公诏率兵至青海夺吐谷浑牧马逗留免【互见吐谷浑】未几复职文徳皇后之葬与宇文士及勒兵衞章武门【旧书作肃章门】太宗夜遣使至二将军所士及开营内使者志拒曰军门不夜开使者示手诏志曰夜不能辨不纳比曙帝叹曰周亚夫何以加改封襃国公歴镇军大将军贞观十六年疾帝临视泣顾曰当与卿子五品官顿首谢请与母弟乃拜志感左卫郎将及卒帝哭之恸赠辅国大将军扬州都督陪昭陵谥曰忠壮【新书作壮肃语今从旧唐书及志神道碑】五世孙文昌自有
　　任瓌字玮庐州合肥人父七寳【一本作他寳】陈将忠之弟为陈定逺太守瓌早孤忠抚爱甚毎曰吾子虽多庸保耳所以寄门戸者瓌也年十九试守灵溪令迁衡州司马都督王勇尽以州务属瓌陈亡瓌劝勇据岭外立陈后辅之勇不从以地降隋瓌弃官去仁夀中调韩城尉未几罢高祖讨捕于汾晋瓌上谒辕门承制署河东县戸曹髙祖之晋阳留隠太子托之及起兵瓌至龙门请见髙祖曰今主政残酷兵役不止公天付神武仗顺而起闗中起兵者跂踵而待瓌在冯翊乆悉其人情愿为一介使入闗宣布威灵以收左辅由梁山济河直趋韩城逼郃阳徇朝邑萧造文吏势当自下次招诸贼然后鼓行而前据永丰积粟虽未得京师闗中固已定矣髙祖曰是吾心也乃授银青光禄大夫遣陈演夀史大柰歩骑六千趋梁山以瓌及薛献为招慰大使谓演夀曰阃外事与任瓌筹之贼孙华白元度等果降且具舟于河以济师瓌行説下韩城与诸将进击饮马泉破之拜左光禄大夫留戍永丰仓髙祖即位授谷州刺史王世充数攻新安瓌拒破之以功封管国公秦王东讨瓌从至邙山主水运饷军闗东平为河南安抚大使至宋州防徐圆朗反副使栁濬劝退保汴瓌笑曰公何怯也俄而贼陷楚邱将围虞城瓌遣部将崔枢张公谨自鄢陵领诸州豪质子百余守之濬曰枢等故世充将且诸州质子父兄皆反柰何令保城瓌不答枢至则分质子与土人合队贼稍近质子有叛者枢即斩其队帅于是诸队帅皆惧各杀质子枭首门外枢不禁遣使报瓌瓌阳怒曰去者遣招慰何乃杀之退谓濬曰吾固知崔枢能办此也县杀贼子为怨已大人今自为战矣圆朗攻虞城不能拔贼平迁徐州总管仍为大使瓌补吏多私亲故或倚其势多所求纳瓌知而不禁为世所讥辅公祏反诏以兵自扬子津济江讨之降其将龙龛公祏平拜邗州都督迁陜州瓌弟璨为隠太子典膳监太子废璨得罪瓌亦左授通州都督贞观四年卒有司以在外对仗白奏太宗怒曰昔杜如晦亡朕不能事者数日今瓌防所司不以状言岂朕意乎有如朕子弟不幸死当此奏邪自是大臣丧遂不对仗奏云
　　张公谨魏州防水人为王世充洧州长史与刺史崔枢挈城归唐授邹州别驾累迁右武侯长史未知名李勣尉迟敬徳数启秦王乃入府王将讨建成元吉使卜人占之公谨自外至投龟于地曰卜以决疑今事无疑何卜之为卜而不吉其可已乎王曰善建成死其徒攻武门鋭甚公谨独闭闗拒之以功授左武侯将军封定逺郡公贞观初为代州都督置屯田以省餽运数言时政得失多所采纳后副李靖经畧突厥条可取状言颉利纵欲肆凶诛害善良昵近小人一也别部同罗仆骨囘纥延陀之属皆叛二也突利被疑以轻骑免拓设出讨众败无余欲谷丧师无托足之地三也北方霜旱廪粮乏絶四也颉利疎突厥亲诸胡胡性翻覆大军临之内必生变五也华人在北者甚众比闻屯聚保据山险王师之出当有应者六也帝然所谋及破定襄败颉利玺诏慰劳进封邹国公改襄州都督以恵政闻六年卒官年四十九【旧唐书作三十九】帝将出次哭之有司奏日在辰不可帝曰君臣犹父子也情感于内安有所避遂哭之赠左骁衞大将军諡曰襄十三年追改郯国公永徽中加赠荆州都督子大象嗣次大素龙朔中歴东台舍人兼修国史著书百余篇终怀州长史次大安上元中同中书门下三品章怀太子令与刘讷言等共注范汉书太子废贬普州刺史终横州司马子悱仕明皇时为集贤院判官诏以其家所着魏书説林入院缀修所阙累擢知图书括访异书使进国子司业以累免官许绍字嗣宗安州安陆人父法光隋楚州刺史大业末绍为夷陵通守盗起州境独完流人自占数十万开仓赈给炀帝崩问至绍率人吏三日临以所部遥属越王侗王世充簒立乃以黔安武陵澧阳归国授峡州刺史【峡或作陜误】封安陆郡公绍儿时与髙祖同学赐书道平生旧以加慰纳萧铣将董景珍降命绍率兵应接以破铣功擢其子智仁为温州刺史铣遣扬道生围峡州绍击走之铣将陈普环具大舰遡江规取巴蜀绍遣智仁及壻张元靖掾李宏节追战西陵覆其兵禽普环悉获战舰江之南有安蜀城地直夷陵荆门城峙其东皆峭险处铣以兵戍守绍遣智仁等攻荆门取之制书褒美绍境连王世充及铣其下为贼剽者皆见杀绍得敌人独资遣之二邦感义杀掠为止进谯国公赐帛千段都郡王孝恭等伐铣复诏督兵图荆州防病卒于军帝为流涕贞观中赠荆州都督绍长子早卒以嫡孙力士嗣终洛州长史次子智仁初以勲封孝昌县公绍卒继守夷陵终凉州都督少子圉师【新书以为绍次子今据宰相世系表】
　　圉师有器干研渉艺文擢进士第累迁给事中黄门侍郎同中书门下三品龙朔中为左相髙宗自书诏赐辽东诸将谓许敬宗曰圉师爱书可示之圉师子奉辇直长自然游猎犯人田田主怒自然以鸣镝射之圉师杖自然一百掩不奏为人所擿帝譲曰宰相而暴百姓非作威福乎圉师谢且言作威福者强兵重镇嫚天子法臣文吏何敢然帝曰慊无兵邪敬宗因是劾抵【旧书又为李义府所挤今从新书】遂免官久之为防州刺史稍迁相州专以寛治部有受赇者圉师不忍按但赐清白箴其人自愧后修饰更为亷士进戸部尚书卒赠幽州都督谥曰简陪葬泰陵【旧书作泰陵】
　　力士子钦寂嗣父封万嵗通天元年契丹入冦诏为陇山军讨击副使【陇山通鉴作龙山胡三省注龙山即慕容氏和龙之山也以下崇州证之疑当以龙山为是】战崇州败为虏所禽方围安东胁令説属城未下者钦寂呼安东都防裴元珪曰贼朝夕当灭幸谨守贼怒害之赠蕲州刺史谥曰忠子辅干以父死难授左监门卫中候为海东慰劳使使迎柩还葬
