<!-- { "loadSidebar": true } -->
　　李舜臣　　　孙逢吉　　章頴
　　商飞卿　　　刘頴　　　徐邦宪
　　李宗勉　　　袁甫　　　刘黻
　　王居安
　　汪若海字东叟歙人未弱冠游京师入太学靖康元年金人来侵朝廷下诏求知兵者若海应诏未三刻而文成擢髙等时已割河北地其年冬再围京师若海谓河北国家重地当用河北以揽天下之权属康王起兵相州乃上书枢宻曹辅请立王为大元帅拥兵镇抚河北以掎金人之后则京城之围自解辅大喜即以其书进钦宗用为参谋遣如康王所宰相何防执异议以道梗为辞不果遣京城失守二帝北行袖书抗尼雅满请存赵氏缒而出谒康王于济州谓神器久虚异姓僭窃宜蚤即位以图中兴一日间三被顾问补修职郎充帐前差使髙宗既即位推恩改承奉郎迁江南经制使转承事郎监登闻检院五府交辟改属右府朝廷以张浚宣抚川陜议未决若海曰天下者常山蛇势也秦蜀为首东南为尾中原为脊今以东南为首安能起天下之脊哉将图恢复必在川陜乃往见浚极谈终日浚大惊辟以自随以亲老辞继论军食迕执政通判沅州以谗夺籍谪英州道出临川时节制江夏军马李允文拥众数十万跋扈不用命朝廷命招讨使张浚屯江西参谋官汤东野与若海故得若海道中喜甚谓曰李允文懐反侧非君莫能开其自新若海即驰往谕以成败逆顺示以朝廷威德复谈三防以动之辞防明畅允文大感悟即举军东下若海复为书招其徒张用曹成李宏马友同归朝廷用一见以其众二十万解甲效顺惟成疑贰有他志若海移书责之成怒将杀若海若海夜宿王林军帐以计得林军印遂夺其众五千人翼日成遂遁若海遗宏书使刺成以自归宏得书图成而力不胜复走长沙刺友羣盗解散若海遂以林五千人归招讨使张俊俊乃班师凯旋军容愈盛时朝廷方出师若海以为为国家者当化盗贼为我用不可失英雄为国患因献平冦防朝廷悉用之其后李宏为刘忠所并死长沙刘忠为韩世忠所破走刘豫曹成走广而复降湖湘遂安寻复承务郎监潭州南岳庙通判辰州绍兴九年复三京祗谒陵寝事还以前功旬月四迁至承议郎通判顺昌府金人奄至太尉刘锜甫至众不满三万遣人丐援于朝无敢往者若海毅然请行具述锜明方畧善用兵以偏师济之必有成功朝廷从之金兵果败去辟淮北宣抚司主管机宜文字拓臯之役复以劳两转至朝散郎通判洪州未上丁内艰服除添差通判信州秩满迁湖北帅司参议知道州陛辞得对帝曰久不见卿卿向安在授直秘阁知江州丁父忧时方经畧中原朝廷议起若海而若海死矣若海豁达髙亮深沉有度耻为世俗章句学为文操纸笔立就蹈厉风发髙宗尝以片纸书若海名谕浚曰似此人材卿宜收拾防浚去国不果召
　　张运字南仲信之贵溪人唐宰相文瓘之后父贯右通直郎累赠太中大夫运年二十五以太学生登宣和三年进士第赐同上舍出身调桂阳监蓝山县丞县阙令运摄县事县与诸獠接壤因俗为治吏民安之临武冦与诸獠合大剽掠运亲帅兵禽之迁潭州攸县尉髙宗南渡剧贼王在据岐山潭帅征兵戍岳运将二千人先至岳贼平改临江新淦丞县新被兵令不能支沿江抚谕使张汇劾罢之以运摄县事运拨煨烬考版籍正租赋数月之间敝除而民定绍兴五年通判鼎州贼杨么黄诚拥众数万残破城邑跳梁湖北髙宗遣张浚以都督董师岳飞以招讨举兵击之贼率轻鋭径趋武溪南兴以临鼎州城中大震运与太守程昌防勒兵登城控扼上下以张其势贼宵溃沣贼雷德进栅险称乱帅檄运讨之运将都统梁吉等率兵直捣其巢破四十二栅降其众金人侵庐寿等州大将驻兵淮壖以拒之运给饷未尝乏絶丁母及父忧服除起知桂阳监五月而境内称治与部使者奏升监为军大修庠序之教祠汉以来守令有功德于桂阳者衞飒唐羌等七人于学刻续顔氏家训四时纂要等书散之民间使之修德而务本召入对除知达州方大旱入境而雨奏除病民五事召为度支郎中临安楼店务钱歳三十余万缗请以十万归省额户部所储三佛齐国所贡乳香九万一千五百斤直可百二十余万缗请分送江浙荆湖漕司卖之以籴军饷及陈诸路纲运七弊惩革十术远近递输以均劳逸事皆施行兼枢宻院检详迁军器监寻改大理少卿请正两浙盐法以寛私鬻之禁尤明于治狱狱为之空拜刑部侍郎言诸斥逐累赦未还者宜从湔洗诸申请条制多重复抵牾失于太烦诸编置不以赦原不以防论之类失于太重外路刑狱三经翻异移送大理刀锯数施非所以示远及诸不便皆从之又请广储蓄兴鼓铸脩屯田作乡兵亦皆听纳兼权户部侍郎时久雨伤蚕麦及边报有警诏侍从台谏陈弭灾御侮之防运言天灾人事有甚可畏而不足畏者视吾政之修不修有甚可忧而不足忧者视吾自治之善不善及宜边淮建三大镇以守之防金人渝盟特迁户部侍郎以专餽饷丞相陈康伯议遣李宝自四明控制海道众论纷纭运直入赞决以为上防金人果败走因上疏乞降诏抚将士蠲租赋遣信使结豪杰坚城守督汉中将士趋闗陜以制其后置四镇三帅于两淮襄汉之间以为内固以图进取以御营随军都转运使从帝劳师江上及驾还因入对固请补外乃授集英殿修撰出知太平州当兵饥疾疠之余殚劳徕安辑之方严斥堠攻守之备理财赋造战舰缮甲兵申禁令民頼以安孝宗既受禅运亦请老以敷文阁待制提举江州太平兴国宫寻授广东经畧不赴乃复祠禄乾道七年鄱大饥运首发粟二千石以赈之自是民争出粟以济连上章致政不许以疾卒赠少师左光禄大夫官其后三人嘉定六年赠开府仪同三司
　　栁约字元礼秀州华亭人大观三年上舍进士试中学官为霸州教授徙睦州入为辟府正迁博士改宣议郎充广亲宅宗子博士约深于经学属辞粹防大为学者师慕提举福建盐事召对论内外学正次乞罢内外官到堂日投牒求官以厚风俗授秘书省校书郎进著作佐郎徽州司録改通判宿州召拜监察御史靖康初兼权殿中侍御史论三镇不可弃改尚书工部员外进左司员外郎父忧去官服除以直显谟阁充御营司参谋官迁太常少卿髙宗将幸平江约疏言兵可进毋退以示怯于敌乃以直龙图阁知台州未赴徙严州兼浙西兵马都监节制管内军马当是时金人大入杜充拥众北去列郡震恐莫有奔问官守者约于横溃中屹保孤城悉力捍御境内按堵上书请纠合诸郡克复吴防帝嘉其忠进右文殿修撰守郡如故诏以军兴费出无艺吏慢弗防栁约独谨赋输率先程督进秩一等又诏约郡当兵冲而能不辞难不避事益严列栅保绥一方朕甚嘉之其以约充集英殿修撰召入对奬劳再三擢权户部侍郎约于是感激尽言凡例外宣索皆执奏不进论吴幵等罪未正非所以厉臣节诸大将提兵入觐各名其家将有尾大不掉之患皆人不敢言者防髙丽请修贡议遣使报聘上顾廷臣无出约右加试户部侍郎充其选且将大用当路忌之讽言者诬以事罢为提举太平观居七年复秘阁脩撰金人归侵疆起知蔡州被命而往一无顾避既而金人渝平传檄河南守臣皆举城降约独遣使数辈于武昌得报而后返未几以敷文阁待制食祠禄十有五年卒赠四官约天性至孝母病甚泣祷于天愿损寿以益亲寿母寻愈约竟先母两月卒
　　李舜臣字子思隆州井研人生四年知读书八歳能属文少长通古今推迹兴废洞见根本慨然有志于天下绍兴末张浚视师江淮舜臣应诏上书言乘舆不出无以定大计宜徙幸武昌又谓江东六朝皆尝取胜北方不肯乘机争天下宜为今日监着江东胜后之鉴十篇上之中乾道二年进士第对防论金人无可和之义宰辅大臣不当以奉行文字为职业考官恶焉绌下第调邛州安仁县主簿歳大祲饥民千百持鉏棘大呼响震邑市令惧闭门舜臣曰此非盗也何惧为亟出慰劳遣之教授成都府时虞允文抚师闗上辟寘幕府用举者改宣教郎知饶州德兴县専尚风化民有母子昆弟之讼连年不决为陈慈孝友恭之道遂为母子兄弟如初间诣学讲説邑士皆称蜀先生罢百姓预贷偿前官积逋逾三万缗民病差役舜臣劝纠诸乡以税数低昻定役期久近为义役期年役成民大便利迁宗正寺主簿重修裕陵玉牒当曽布吕惠卿初用必谨书或谓非执政除免格不应书舜臣曰治忽所闗何可拘常法他所笔削类此尤邃于易尝曰易起于画理事象数皆因画以见舍画而论非易也画从中起乾坤中画为诚敬坎离中画为诚明朱熹晩歳每为学者称之子心道传性以性官二府赠太师追封崇国公
　　孙逢吉字从之吉州龙泉人也隆兴元年进士第授郴州司户乾道七年太常黄钧荐于丞相虞允文梁克家将处以学官逢吉竟就常德教授以归李焘刘珙郑伯熊刘焞相继荐之知萍乡县以治最闻绍熙元年迁秘书郎兼皇子嘉王府直讲二年春二月雷雪之沴交作诏求直言疏八事去蔽谀亲讲读伸论駮崇气节省用度惜名器抜材武饬戎备擢为右正言建言都城之民安居惮徙宗戚营缮寖广每建一第撤民居数百咨怨者多时亲王方更造楼观未已闻之亟令罢役初工部侍郎兼知临安府潘景珪结贵幸以进司谏邓驿屡数其罪景珪反以计倾之除驿匠监逢吉曰优迁其官而罢言职后来者且以言为戒两疏乞收驿新命不报并劾景珪胁持台谏蔑视朝纲景珪遂罢在谏垣七十日章二十上词防剀切皆人所难言者改国子司业求去为湖南提刑以秘书监召兼吏部侍郎朱熹在经筵持论切直小人多不便潜激帝怒中批与祠刘光祖与逢吉同在讲筵吏请曰今日某侍郎轮讲以疾告孙侍郎居次请代之逢吉问某侍郎讲义安在取观之则讲诗权舆篇刺康公与贤者有始而无终与逐朱熹事相类逢吉欣然代之讲因于上前争论甚苦帝曰朱熹言多不可用逢吉曰熹议祧庙与臣不合他所言皆正未见其不可用寖失帝意防彭年论韩侂胄专僭出补郡逢吉入疏曰道德崇重陛下所敬礼者无若朱熹志节端亮陛下所委信者无若彭年熹既以论侂胄去年复以论侂胄绌臣恐贤者皆无固志陛下所用皆庸鄙憸薄之徒何以立国侂胄见而恶之丞相赵汝愚既罢侂胄専国一日从臣扈从重华宫帝行礼毕驾兴扈从者出宫门上马忽呼侂胄至扈从者却入敛板甚恭逢吉曰既出复入揖臣子事君父之礼当如是耶不揖而去防部中防食吏宻报优人王喜除閤职逢吉即言于帝前效朱侍讲进趋以儒为戏者岂可令污閤职即抗疏力争之同列宻以告侂胄时王喜之命实未出遂以诬诋出知太平州丐祠提举江州太平兴国宫起知赣州已属疾卒諡献简弟逢年逢辰皆有文学行义时称孙氏三龙
