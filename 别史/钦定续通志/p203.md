<!-- { "loadSidebar": true } -->
　　章献明肃刘皇后其先家太原后徙益州为华阳人虎捷都指挥使嘉州刺史通第二女也后在襁褓而孤鞠于外氏善播鼗蜀人龚美者以鍜银为业携之入京师后年十五入襄邸王乳母秦国夫人性严整因为太宗言之令王斥去王不得已置之王宫指使张耆家及即位入为美人以其无宗族乃更以美为兄弟改性刘大中祥符中为修仪进徳妃自章穆崩真宗欲立为皇后大臣多以为不可帝卒立之李宸妃生子后以为己子与杨淑妃抚视甚至后性警悟晓书史闻朝廷事能记其本末真宗退朝阅天下封奏多至中夜后皆预闻宫闱事有问辄傅引故实以对天禧四年帝久疾事多决于后宰相冦凖宻议奏请皇太子监国以谋泄罢相用丁谓代之既而入内都知周懐政谋废后杀谓复用凖以辅太子为杨崇勲所告懐政诛凖贬衡州司马【防凖传作道州司马】于是诏皇太子开资善政堂引大臣天下事后裁制于内真宗崩遗诏尊后为皇太后军国重事权取处分谓等请太后御别殿太后不可于是请帝与太后五日一御承明殿帝位左太后位右垂决事议已定太后忽出手书第欲禁中阅章奏遇大事召对辅臣其谋出于丁谓非太后意也谓既贬冯拯等三上奏请如初议帝亦以为言于是始同御承明殿有司请制令称吾以生日为长宁节出入御大安辇鸣鞭侍卫如乘舆令天下避太后父讳羣臣上尊号曰应元崇徳仁寿慈圣太后御文徳殿受册正旦郊祀帝率百官上寿范仲淹力言其非不听明道二年帝亲耕耤田太后亦谒太庙乘玉辂服袆衣九龙花冠斋于庙质明服衮衣减宗彛藻去剑冠仪天前后垂珠翠十旒荐献七室加上尊号曰应天齐圣显功崇徳慈仁保寿太后是嵗崩諡曰庄献明肃葬永定陵西北旧制皇后皆二諡称制加四諡自后始初仁宗即位尚少太后称制虽政出宫闱而号令严明恩威加天下左右近习亦少所假借宫掖间未尝妄改作赐族人御食必易以扣器曰尚方器勿使入吾家也常服絁繻练裙侍者见仁宗左右簪珥珍丽欲效之太后戒曰彼皇帝嫔御饰也汝安得学先是小臣方仲弓上书请依武后故事立刘氏庙而程琳亦献武后临朝图后掷其书于地曰吾不作此负祖宗事【谨按通鉴辑览御批庄献不尝问鲁宗道以武后何如主乎且欲立刘氏七】
　　【庙被天子衮冕皆何为者至进外家任宦者犹其过之小者耳独于程琳之献图乃掷地诟之岂真乃心宋室盖亦知彼时势尚有不能而已史臣遂有过礜之谈盖必出于曽受其惠者之口】有漕臣刘绰者自
　　京西还言在庾有出賸粮干余斛乞付三司后问曰卿识王曾张知白吕夷简鲁宗道乎此四人岂因献羡余进哉后称制凡十一年自仁宗即位乃谕辅臣曰皇帝听防之暇宜诏儒臣讲习经史以辅其徳于是设幄崇政殿之西庑而日命近臣侍讲读丁谓曹利用既以侮权贬窜而天下惕然畏之晩稍进外家任内官罗崇勲江徳明等势倾中外姻戚厮役拜官者数十人御史曹修古杨偕郭劝段少连论奏太后悉逐之太后保防帝既尽力而仁宗所以奉太后亦甚备帝春秋长犹不知为宸妃所出终太后之事无毫髪间隙焉其后言者多追诋太后时事帝曰此朕所不忍闻也下诏戒中外毋复言于是泰宁军节度使钱惟演请以章献章慈与章穆并祔真宗室诏三省与礼院议皆以为章穆皇后位崇中壸已祔真宗室自恊一帝一后之文章献章懿宜崇建新庙以奉慈为名同殿异室嵗时荐享一用太庙之仪庆厯五年礼院言章献章懿二后请遵国朝懿徳明徳元徳三后同祔太宗庙室故事迁祔真宗庙序于章穆之次从之
　　章懿李皇后杭州人也父仁徳终左班殿直初入宫侍章献太后庄重寡言真宗以为司寝生仁宗封崇阳县君进才人后为婉仪仁宗即位为顺容从守永定陵章献太后使刘美张徳懐为访其亲属得其弟用和补三班奉职初仁宗在襁褓章献以为己子仁宗即位妃黙处先朝嫔御中未尝自异人畏太后亦无敢言者明道元年疾革进位宸妃薨章献太后欲以宫人礼治丧于外丞相吕夷简奏礼宜从厚太后遽引帝起有顷独坐下召夷简诰问且怒曰相公欲离间吾母子耶夷简从容对曰陛下不以刘氏为念臣不敢言尚念刘氏则丧礼宜从厚太后悟遽曰且奈何夷简请治丧以一品礼殡洪福院夷简又谓入内都知罗崇勲曰宸妃当以后服殓用水银实棺异时勿谓夷简未尝道及崇勲如其言后章献太后崩燕王为仁宗言【王铚黙记作章惠后语】陛下乃李宸妃所生妃死以非命仁宗号恸哀毁不视朝累日下哀痛之诏自责尊宸妃为皇太后諡庄懿幸洪福寺祭告易梓宫亲哭视之妃玉色如生冠服如皇太后仁宗叹曰人言其可信哉遇刘氏加厚陪葬永定陵庙曰奉慈又即景灵宫建神御殿曰广孝庆厯中改諡章懿升祔太庙拜用和为彰信军节度使检校侍中杨淑妃益州郫人祖瑫父知俨妃年十二入皇子宫真宗即位拜才人又拜婕妤进婉仪帝东封西祀凡巡幸皆从章献太后为修仪妃位与之几埒而妃通敏有智思奉顺章献无所忤章献亲爱之故妃虽贵幸终不以为己间后加淑妃真宗崩遗制以为皇太妃始仁宗在乳褓章献使妃防视且起居饮食必与俱所以拥佑扶持恩意勤备及帝即位尝召其侄永徳见禁中欲授以诸司副使妃辞曰小儿岂胜大恩小官可也更命为右侍禁章献遗诰尊为皇太后居宫中与皇帝同议军国事议者以帝春秋长习知天下情伪今始亲政事不宜使女后相继称制乃诏删去同议军国事语第存后号后名其所居宫曰保庆称保庆皇太后景祐三年无疾而薨殡于皇仪殿帝思其保防之恩命礼官议加服小功諡曰庄惠葬永定陵祔享奉慈庙【原传不载諡号及祔葬事今据仁宗纪补入】初仁宗未有嗣后每劝帝择宗子近属而贤者养于宫中其选即英宗也英宗立言者谓礼慈母于子祭于孙止请废后庙瘗其主陵园英宗弗欲遽已诏下有司议会帝崩遂罢
　　沈贵妃宰相伦之孙父继宗光禄少卿大中祥符初选为才人厯美女婕妃充媛至徳妃为人淑俭不华帝亦以妃家世故待之异众长秋虚位帝欲立之有从中沮之者不果嘉祐末进贵妃熈宁九年薨諡昭静
　　仁宗郭皇后其先应州金城人平卢军节度使崇之孙也天圣二年立为皇后初帝宠张美人欲以为后章献太后难之后既立而颇见疎其后尚美人杨美人俱幸数与后忿争一日尚氏于帝前有侵后语后不胜忿批其颊帝自起救之误批帝颈帝大怒入内都知阎文应因与上谋废后吕夷简亦以前罢相怨后思倾之后遂废诏封为净妃玉京冲妙仙师赐名清晤居长乐宫于是中丞孔道辅諌官御史范仲淹段少连等十人伏阁言后无过不可废俱被黜责【谨按通鉴辑览】
　　【御批妻之于夫亦犹臣之于君子之于父耳妻批夫而无罪则臣批君子批父亦可不罪乎仁宗之失在于宠二美人使之与后忿争既争而相鬬又失之自起相救耳然既已批及帝颈则罪在后矣即误亦不可而况宫闱之秘所云误者出诸谁口然则臣之于君子之于父又可误批乎仁宗不能明正大义以抵其罪而顾谋之宦官谋之执政以至议论纷然道辅仲淹反以黜而得名所为不益可笑哉】景祐元年出居瑶华宫而尚美人亦废于洞真宫入道杨美人别宅安置又赐后号金庭教主冲静元师后帝颇念之遣使存问赐以乐府后和答之辞皆怆惋帝尝宻令召入后曰若再见召须百官立班受册方可属小疾遣文应挟医诊视数日后暴薨中外疑阎文应进毒而不得其实帝深悼之追复皇后而停諡册祔庙之礼
　　慈圣光献曹皇后真定人枢宻使周武惠王彬之孙也明道二年郭后废诏聘入宫景祐元年九月册为皇后性慈俭重稼穑帝于禁苑种谷亲蚕善飞白书庆厯八年闰正月帝将以望夕再张灯后谏止后三日卫卒数人【续通鉴作顔秀等】作乱夜越屋叩寝殿帝闻变欲出后闭阁拥持趣呼都知王守忠使引兵入卫后度贼必纵火隂遣人挈水踵其后果举炬焚帘水随灭之是夕所遣宦侍后皆亲剪其发谕之曰明日行赏用是为验故争尽死力贼即禽灭【谨按通鉴辑览】
　　【御批观此所载仁宗曽一后之不如直是无文夫气但所云剪髪征赏岂能尽识其人黠者将自剪髪以邀功且不数月而以张美人为扈跸功更谓贼本起皇后阁以前后相形而论则纪事之不实多诬概可知矣】张妃怙宠上僭欲假后盖出游帝使自来请后与之无靳色妃喜还以告帝曰国家文物仪章上下有秩汝张之而出外廷不汝置妃不怿而辍英宗方四嵗育禁中后拊鞠周尽迨入为嗣子赞策居多帝夜暴疾崩后悉敛诸门钥召皇子入及明宰臣韩琦等至奉英宗即位尊后为皇太后帝感疾请权同处分军国事御内东门小殿听
　　政大臣日奏事有疑未决者则曰公辈更议之未尝出己意颇渉经史多援以决事柅曹氏及左右臣仆名分不以假借宫省肃然明年夏帝疾益愈即命撒帘还政神宗立尊为太皇太后名宫曰庆寿帝致极诚孝所以承迎娯悦无所不尽后亦慈爱天子外家男子旧毋得入谒后春秋高后弟佾亦老帝数言宜使入见辄不许他日佾侍帝帝复为请乃许之因偕诣后閤少焉帝先起若令佾得伸亲亲意后遽曰此非汝所当得留趣遣出元丰二年崩初王安石当国变乱旧章后乘间语神宗谓祖宗法度不宜轻改吾闻民间甚苦青苖助役宜罢之安石诚有才学然怨之者甚众帝欲爱惜保全之不若暂出之于外帝悚听垂欲止复为安石所持遂不果帝尝有意于燕蓟已与大臣定议乃诣庆寿宫白其事后曰储蓄赐予备乎铠仗士卒精乎帝曰固已办之矣后曰事体至大吉凶悔吝生乎动得之不过南面受贺而已万一不谐则生灵所系未易以言茍可取之太祖太宗收复久矣何待今日帝曰敢不受教苏轼以诗得罪下御史狱人以为必死后违豫中闻之谓帝曰尝忆仁宗以制科得轼兄弟喜曰吾为子孙得两宰相今闻轼以作诗系狱得非仇人中伤之乎捃至于诗其过微矣吾疾势已笃不可以寃滥致伤中和宜熟察之帝涕泣轼由此得免及崩帝哀慕毁瘠有司上諡葬于永昭陵
　　张贵妃河南永安人父尧封为石州推官卒妻钱氏纳妃于章惠皇后宫寝长得幸有盛宠妃巧慧多智数善承迎势动中外庆厯元年封清河郡君迁修媛忽被疾曰妾姿薄不胜宠名愿为美人许之皇祐初进贵妃后五年薨仁宗深悼之追册为皇后諡温成
　　苖贵妃开封人父继宗母许先为仁宗乳保妃以容徳入侍生唐王昕福康公主封仁寿郡君拜才人昭容徳妃英宗育于禁中妃拥佑颇有恩既践祚酬其前劳进贵妃元祐六年薨諡曰昭节
　　周贵妃开封人生四嵗从其姑入宫张贵妃育为女稍长得侍仁宗生两公主帝崩妃日一疏食屏处一室诵佛书昼夜不解衣者四十年连进至贤妃徽宗立加贵妃厯五朝勤约一致年九十三薨諡昭淑
　　杨徳妃定陶人天圣中以章献太后姻连选为御侍封原武郡君进美人端丽机敏妙音律组紃书艺一过目如素习父忠为禁侍仁宗欲加奬擢辞曰外官当积劳以取贵今以恩泽徼幸恐啓左右诐谒之端帝悦命徙居肃仪殿积与郭后不相能后既废妃亦遣出后复召为婕妤厯修媛修仪熈宁五年薨赠徳妃
　　冯贤妃东平人以良家女九嵗入宫及长得侍仁宗生邢国鲁国二公主封始平郡君帝将登其品秩力辞不拜养女林美人得幸神宗生二王而没王尚防妃保育如己子累加才人婕妤修容在禁掖几六十年始终五朝动循礼度薨年七十七赠贤妃
　　钦定续通志卷七十五
　　钦定四库全书
　　钦定续通志卷七十六
