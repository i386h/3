<!-- { "loadSidebar": true } -->
　　孟忠厚字仁仲隆祐太后兄追封咸寜郡王彦弼子也后退居瑶华宫哲宗恩眷不衰故忠厚得以仕进宣和中官至将作少监靖康元年知海州召权卫尉卿金人围城后宫火出居忠厚家繇是免北迁金兵退张邦昌迎后听政后遣忠厚持书遗康王王即位将迎后授忠厚徽猷阁待制提举一行事务寻兼干办奉迎太庙神主事帝幸扬州除显谟阁直学士台谏交章论列帝以太后故难之太后闻即命易武秩遂授常徳军承宣使干办皇城司未几奉太后幸杭州苖傅乱平授寜逺军节度使寻奉太后幸南昌归至越以母忧解职顷之以太后祔庙恩起复镇海节度使开府仪同三司及太后大祥封信安郡王充礼仪使奉神御幸温州绍兴九年判镇江府改判明婺二州兼安抚使又判绍兴兼修奉攅官事加少保三梓官归充迎防使及营佑陵秦桧当为总防使惮往乃除忠厚枢宻使以代其行桧与忠厚僚壻也然心实忌之山陵事毕忠厚欲归枢密府桧讽言路引故事论列遂判福州时海寇猖獗帝忧忠厚不能弭其患改判建康府又改判绍兴府防郊赦加恩谢表有本无时才出为世用语中丞詹大方希桧意因论其轻侮罢为醴泉观使桧死召还行在授保宁军节度使判平江迁绍兴复充万夀观使提举秘书省二十七年卒赠太保忠厚奉昭圣太后训避逺权势不敢以私干朝廷明受之变太后垂帘忠厚乞裁节本家恩泽秦桧当国亲姻扳援以进忠厚独与之忤自越入见语所善王铚曰忠厚与桧虽有亲好每懐疑心今欲求一不伤时忌对劄铚教之但言乞免提举学事而已然亦见废帝以太后拥佑功故眷忠厚特优既奉内祠金使至特命押班且令月过局如宰执例及卒三子皆除直秘阁韦渊显仁太后季弟也靖康末官至拱卫大夫忠州防御使勾当军头引见司张邦昌遣渊持书遗康王于济南王即位迁亲卫大夫宁州观察使知东上閤门事言横行五司尚未遵元丰旧制乞并引进司归客省东西上閤门以省冗费从之遂命同管客省四方馆閤门事性暴横不循法度帝虑其有过难于行法遂迁福建路副总管引疾丐祠许之久之落阶官除徳庆军节度使召赴行在除开府仪同三司太后将入境封平乐郡王逆于境上归即令致仕又诏奉朝请迁少师渊在内不得逞乞致仕任便居住从之未几帝恐其肆横复诏还居赐第从太后朝景灵宫出言诋毁诏侍御史余尧弼鞫治责授寜逺军节度副使袁州安置数年复故职累迁太保太傅卒赠太师子三人讯谦谠谦好学能诗官至建康军节度使谦子璞淳熙末仕至太府少卿高宗崩擢司农少卿为金国告哀使锡宴不肯用乐及入见令吉服入璞又不可乃以凶服见绍熙初除授明州观察使十年不迁寜宗嘉其恬退授清逺军节度使致仕卒赠太尉
　　钱忱字伯诚呉越王俶五世孙父景臻尚仁宗第十女秦鲁国大长公主生忱神宗赐名除庄宅副使骑都尉帝尝谕景臻曰主贤宜有子为择嘉配娶唐介孙女又晁迥外孙忱从二家逰伯父勰在翰苑因得识一时名卿徽宗时为邕州观察使累除泸州节度使钦宗加检校少保寻纳节高宗立复拜检校少保泸州节度使中太一宫使御书忠孝之家四字赐之进开府仪同三司以秦鲁主终丧除少保封荣国公迁少师仍旧节致仕给真奉绍兴三十一年卒赠太师子端礼自有传邢焕字文仲开封人高宗后父初以父任调泛水县主簿累官知开封府阳武县都大提举开徳大名府堤埽厯开封府七十仪曺靖康初主管亳州明道宫髙宗即位擢光州观察使除枢密都承防焕屡奏马伸言事切当宗泽忠劳可倚黄潜善汪伯彦误国其言多所禆益迁保静军承宣使苖刘之变焕自度不能争乃病免兼提举万寿观求去改江州太平观徙居忠州绍兴二年入对首陈川陜形势利害请幸荆南分兵以图恢复凡数百言帝甚嘉之复以为都承防引疾不拜擢庆逺军节度使提举洞霄宫焕渉学有文节俭自持未尝恃恩私请识者取焉是年卒赠开府仪同三司諡恭简加赠少师追封嘉国公【按此下原有潘永思传系潘贤妃之叔无事迹足録今删】
　　呉益字叔谦盖字叔平俱宪圣皇后弟也益建炎末以恩补官累迁干办御辇院帯御器械盖绍兴五年以恩补官累迁宣赞舍人帝与后皆喜翰墨故益盖兄弟师法之亦有书名后受册推恩益加成州团练使盖加文州刺史帝为置皇后宅大小学敎授以王镃为之镃明经善训导益盖折节事之益娶秦桧长孙女又与王继先交相荐引故三家姻族皆躐美官益厯官至保康军节度使加太尉仪同三司初以桧故授文资直秘阁累加敷文阁待制中丞汤鹏举言益以庸琐之才恃亲昵之势乞禠职名以示至公帝谓鹏举所论切当然朕于奠桧日谕其妻子许以保全今若遽出其壻则伤恩臣僚无得更有论列自是不复迁显仁太后为攅宫总防使始进少保孝宗嗣位进少傅又进太师封太寜郡王乾道七年卒諡庄简追封卫王盖官至武寜军节度使累加太尉开府仪同三司少保封新兴郡王乾道二年卒赠太傅追封郑王益子琚习吏事乾道九年特授临安府通判后厯尚书郎部使者换资至镇安军节度使复以才选除知明州兼沿海制置使寜宗初得祠奉朝请寻知卾州再知庆元府位至少师判建康府兼留守卒方孝宗崩光宗以疾不能执丧大臣请太后垂帘册立寜宗琚言于后曰垂帘可暂不可久后遂以翌日彻帘尝使金金人嘉其信义琚死后宋屡遣使议和不合金人言南使中惟呉琚言可信琚弟璹仕至保静军节度使盖子环亦至昭化军节度使
　　李道字行之相州人光宗后父初道与兄旺聚众归宗泽泽因事斩旺命道掌其军泽卒道引军依襄阳镇抚使桑仲仲以为副都统制兼知随州奏于朝授武义郎閤门宣赞舍人仲为霍明所杀道与统制李横率兵缟素围明于郢明亡去刘豫遣人持书招道道不从执其使以闻诏嘉奬之豫怒遣将攻道道拒破之除邓随州镇抚使兼知邓州时李横已命别将守邓道惮横不敢受遂命仍知随州枢密院以道能察军情诏领荣州团练使胡安中守唐州势孤不能自立遂附豫道招之复来归防李成入寇道与横俱弃镇南至江州诏道属岳飞为选锋军统制入唐州擒伪将除唐邓郢州襄阳都统制从飞牧复襄阳等郡累官武胜军承宣使御前诸军统制武兴蛮杨再兴连嵗冦掠道破其众擒再兴及其二子迁保寜军承宣使羣盗朱持等聚桂阳诏道移军卫州经理道遣髙仲等击平之落阶官加龙神卫四厢都指挥使迁镇南军承宣使金将渝盟道以所部戍荆南帅臣刘锜召奏事道代为御前诸军都统制金将刘士萼屯光化境道掩击焚其舟士萼遁去寻与卾帅不协罢逾年起授捧日天武四厢都指挥使知荆南府隆兴初为湖北诸司所劾罢久之再为湖北副总管及卒赠太尉庆逺军节度使諡忠毅后既贵进封楚王孙孝友孝纯皆至节度使
　　郑兴裔字光锡初名兴宗显肃皇后外家三世孙也曾祖神封乐平郡王祖翼之陆海军节度使父蕃和州防御使兴裔早孤叔父藻以子字之藻没解官致追报之义初以后恩授成忠郎充干办祗候库圣献后充攒宫内外巡检累至江东路钤辖乾道初建康留司请治行宫备巡幸兴裔奏劳人费财乞罢其役且言都统及马军帅皆非其人徙福建路兵马钤辖过阙入见询以守令臧否兴裔条析以对帝曰卿识时务习吏事行当用卿防复置武臣提刑就命为之加遥领高州刺史郡县积玩检验法废兴裔剏为格目分界属县吏不得行其奸因着为令建劒汀卲盐防屡更漕臣请易纲运为钞法兴裔极言其不可海寇倐去忽来调兵常无及请置澳长寇至径率民兵御之又言禁兵事艺不精多充私役乞行禁止尉以捕盗改秩多伪当加审实帝嘉之诏加成州团练使时闻金欲败盟召兴裔为贺生辰使以觇之使还言无他卒如所料累差浙东西江东提刑请祠归寻诏知閤门事兼干办皇城司枢密副都承防除均州防御使再使金还迁潭州观察使复请祠起知庐州却邻道互送礼移知州按籍见前所却者有出无归奏严其禁扬有重屯粮乏例籴他境兴裔搜括渗漏以补之食遂足民旧皆茅舍易焚兴裔贷钱易瓦火患乃息又奏免其偿修学宫立义塜定部辖民兵升差法郡以大治楚州议改筑城有谓韩世忠遗基不可易者命兴裔往视既至阙地丈余増筑之绍熙【按绍熙原作绍兴据上文叙乾道以后事则兴字显系熙字之误今改】元年迁保静军承宣使召领内祠充明堂大礼都大主管大内公事寜宗即位除知明州兼沿海制置使告老授武泰军节度使卒赠太尉諡忠肃兴裔歴事四朝以材名结主知中兴外族之贤未有其比子三人挺以横行团练使厯淮襄两道帅损登进士甲科与抗皆有位于朝
　　杨次山字仲甫恭圣仁烈皇后兄也【按宋史仁烈皇后传忘其姓氏或云防稽人有杨次山者后自谓其兄也】其先开封人曽祖全以材武奋靖康末捍京城死事祖渐以遗泽补官仕东南家于上虞次山仪状魁伟少好学能文补右学生后受职宫中次山遂霑恩得官累至武徳郎带御器械知閤门事除吉州刺史提举佑神观后受册除福州观察使岳阳军节度使后谒家庙加太尉韩侂胄诛加开府仪同三司寻进少保封永阳郡王南郊恩加少傅充万夀观使致仕加太保授安徳昭庆军节度使改封防稽郡王次山能避权势不预国事时论贤之嘉定十二年卒赠太师追封冀王子二人谷至太傅保寜军节度使充万夀观使新安郡王【宋史本传作永寕郡王按石已封永寜郡王不应兄弟同爵当以仁烈皇后传谷封新安郡王为是今据改】石字介之乾道间入武学庆元中补承信郎差充閤门祗候带御器械嘉泰四年充贺正旦接伴使时金使骄倨自矜善射石挽三发三中金使气沮嘉定改元除扬州观察使知閤门事进保寕节度使提举万夀观奉朝请进封信安郡侯十五年以检校少保进封开国公寜宗崩宰相史弥逺谋废立命石与谷白后理宗立授开府仪同三司充万夀观使时宝庆垂帘石乃密疏章献慈圣宣仁所以临朝之由逺及汉唐母后临朝称制得失上之后览奏即命择日撤帘进石少保封永寜郡王以三上太后册宝进至太傅石性恬澹每拜爵命必力辞恭圣祔庙除太师兄谷疑于辞受石曰吾家非有元勋盛徳徒以恭圣故致贵显若俨然受之是自速颠覆耳矧恭圣抑逺族属意虑深逺言犹在耳何可遽忘乃合疏恳辞至再三不受及属疾除彰徳集庆节度使进封魏郡王卒赠太师














　　钦定续通志巻五百四
<史部,别史类,钦定续通志>
　　钦定四库全书
　　钦定续通志巻五百五
　　外戚传
　　辽
　　【臣】等谨按辽史外戚有表而散见于列传以萧氏势均耶律不胜载也今取皇后亲父兄弟及尚帝女者彚为一巻
　　萧达鲁【阿古齐】萧哈里　　萧逊　　萧继先萧巴雅尔【恒徳】萧孝穆【孝忠　孝友阿拉　萨巴】萧托云萧托卜嘉　　萧惠【慈实努】　　　萧奉先
