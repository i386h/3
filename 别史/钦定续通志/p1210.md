<!-- { "loadSidebar": true } -->
　　刘天孚字裕民大名人由中书译史厯知许州属襄城与叶县接壤南为湛河襄城民食沧盐叶民食解盐刻石河南岸为界叶令有贪者隂徙石于北二里诬其民食私盐逮治百余家两县鬬不已天孚为考其原界移石故处而叶令被罪去嵗旱蝗天孚令民出捕俄羣鸟来啄蝗为尽明年麦熟时有青虫如蟊食麦忽生大花虫尽嚼之许人立碑颂其事仁宗延祐中迁知河中府视事甫两月防周王和实拉出镇云南道经陜西行省丞相阿斯罕意不平且谋举兵向阙先入河中方坐府治号令诸军天孚佩刀直前众遏之不得进退谓幕僚王从善等曰吾家本微贱荷朝命至此今不幸遭大变何忍从逆而负上恩哉且与其辱于逆贼之手吾宁蹈河以死遂拂衣出时天寒河氷方坚天孚防所佩刀斫冰开北望再拜已脱衣防岸浒投水中死赠彭城郡侯諡毅
　　萧景茂漳州龙溪人性孝友家贫力农顺帝至元四年南胜县民李智甫作乱掠龙溪景茂与兄佑集乡丁拒之据观音山桥险与贼战败被执贼胁使从已景茂曰我生为大元民死作隔洲岂从汝为逆耶隔洲其所居里也贼怒缚景茂于树脔其肉使自啖景茂益愤骂贼遂以刀决其口至耳旁骂不絶声而死朝命褒之仍给钱以葬
　　张桓字彦威真定藁城人父木知汝宁府因家焉桓以国子生释褐累官陜西行台监察御史以言事不合去刘福通陷汝宁桓避居确山贼知其名袭获之罗拜请为帅弗聴囚六日拥至渠魁前桓据榻坐与之抗论顺逆其徒捽桓起跪桓詈叱弥厉屡唾贼面贼谓曰汝但一揖亦恕汝死桓瞠目曰吾恨不能斩逆首肯听汝诱胁而折腰哉贼知不可屈遂刺之后语人曰张御史真铁汉害之可惜事闻赠礼部尚书諡忠洁【案辍耕録云桓谢职居确山县而陷贼贼魁素闻桓有治续置上座脇之受伪官桓唾之遂桓妻孥九人至先杀妾次杀子女以及妻每杀一人则谓桓曰御史若降余可免桓弗为动此至正辛卯八月事所载较详】
　　李黼字子威頴州人父工部尚书守中性卞急遇诸子极严每一饮酒辄半月醉不解黼百计承顺求宁亲心不可得尝跪而自讼无几防厌怠意初补国学生泰定四年遂以明经魁多士授翰林修撰厯监察御史首言禴祠烝尝古今大祭今太庙唯二祭而日享佛祠神非礼也宜据经行之成均教化之基不当隶集贤宜属省臣兼领诸侯王嵗赐有定额分封易代之际世系戚疏无成书可攷宜仿先代修正玉牒皆不报迁宣文阁监书博士兼经筵官每以圣贤心法为帝言之命巡视河渠黼上言曰蔡河源出京西宋以转输之故平地作堤今河底填淤高出地面秋霖一至横溃为灾宜按故迹修浚他日东河或有不测之阻江淮运物当由此分道达京万世之利也亦不报出为江州路总管至正十一年盗起北据徐蔡南陷蕲黄焚掠数千里九江居下流为江东西襟喉地黼治城壕修器械募丁壮分守要害且上攻守之策于行省请兵屯江北以扼贼冲不报黼叹曰吾不知死所矣十二年徐寿辉兵渡江陷武昌威顺王及省臣相继遁舳舻蔽江而下江西大震贼乗胜破瑞昌右丞博啰特穆尔方治军江上闻之亦遁黼孤立辞气愈奋厉时黄梅主簿伊逊特穆尔愿出撃贼黼大喜向天沥酒与之誓贼游兵已至境急檄诸乡落聚木石于险塞处遏其归路仓卒无号乃墨士卒面统之出战黼身先士卒大呼陷阵伊逊特穆尔继进贼大败逐北六十里还谓左右曰贼不利于陆必由水道以舟薄我茍失备御吾属无噍类矣乃以长木数千冐铁椎于杪暗植沿岸水中逆刺贼舟谓之七星椿防西南风急贼舟数千果扬帆顺流鼓噪而至舟遇椿不得动黼帅将士奋撃发火翎箭射之焚溺死者无算行省上其功拜江西行省参政行江州南康等路军民都总管便宜行事命未下而贼势更炽荆湖淮甸守臣往往弃城遁黼提孱旅中外援絶贼薄城黼引兵登陴布战具贼已入与之巷战知力不敌挥剑叱贼曰杀我毋杀百姓贼自项背来刺黼堕马与从子秉昭俱骂贼而死郡民相率具棺葬于东门外黼兄冕居颍上亦死于贼秉昭冕季子也事闻封黼陇西郡公諡忠文诏立庙江州赐额曰崇烈官其子秉方集贤待制【案辍耕録云初武昌陷时黼谓子秉方曰我国之守臣当死此土汝可奉母往下江依伯父以存吾后秉方曰父死国子死父有何不可黼怒曰汝不遵命是不孝也秉昭亦劝其兄曰若不去则叔父无后不孝莫大于是某当与叔父同生死矣秉方不获已买舟奉母行去不半月黼死云云李氏一门忠孝史传未及详载】
　　李齐字公平广平人家贫客于江南工辞章元统元年赐进士第一厯签河南淮西亷访司事移知高邮府至正十三年泰州白驹场亭民张士诚为乱破本州淮南行省【淮南史传讹河南据续宏简録改】遣齐往招降被拘久之其党自相攻杀始纵齐归士诚佯请降行省授以民官未几复鼓变杀参政赵琏掠官库走入得胜湖俄陷兴化时左丞竒彻图方镇高邮使齐守甓社湖齐既出高邮遂陷贼蔓延入寳应防有诏赦叛者使至高邮不得入贼绐曰必李知府来乃受诏行省强齐往至则下齐狱中齐益声言士诚本无降意特迁延为缮饬计耳官军谍知进攻城士诚呼齐出使跪齐叱曰吾膝如铁岂肯为贼屈士诚怒扼之跪齐立而诟乃曵倒捶碎其膝而剐之论者谓大科三魁若台哈布哈没海上李黼陨九江洎齐之死皆不负所学云
　　褚布哈字君实隰州石楼人泰定初补中瑞司译史厯签河西道亷访司事未几移淮东红巾贼蔓延两淮势张甚布哈行郡至淮安极力为守御计贼至多所斩获且请知枢密院娄章以判官刘甲守韩信城相犄角为声援复上章劾总帅逗挠状朝廷録其功升亷访使甲有智勇与贼战辄胜贼惮之布哈颇赖焉总兵者嫉其劾已檄甲别将兵撃贼冀以困布哈甲去韩信城陷贼乃掘堑相衔揵水寨以围淮安布哈知事危退入城时城三面皆贼惟北门通沭阳倚其刍饷而赤鲤湖为贼据沭阳之路又絶食且尽攻围日急总兵者屯下邳按兵不出遣使十余軰告急皆不应凡草木螺蛤鱼蛙燕乌及鞾皮鞍韂革箱败弓之筋皆尽而后人相食撤屋为薪民多露处力穷城陷布哈犹据西门力鬭中伤见执为贼所脔次子伴格冐刃防之亦见杀时至正十六年十月乙丑也布哈守淮安五年身经数百战精忠大节人比之张巡云朝廷闻之追封卫国公諡忠肃郭嘉字元礼濮阳人祖昂父惠俱以战功显嘉慷慨有大志登泰定三年进士第累官广宁路总管属盗起诏团结义兵嘉招集民数千教以坐作进退号令齐一赏罚明信东方甲兵之精称嘉为最至正十八年刘福通党由大同焚掠上京嘉躬率义兵出御既而辽阳陷孤城无援嘉叹曰自我祖父有勲王室今之尽忠吾分内事也况身守此土当生死以之余不足恤顷之贼至围城亘数十里有大呼者曰辽阳我得矣何不出降嘉挽弓射呼者中其左颊堕马死贼稍引退嘉开西门逐之贼大至力战以死事闻封太原郡公諡忠烈
　　喜同河西人本姓周由后宫卫士任南阳县达噜噶齐居二嵗刘福通兵抵南阳境县素无城且乏守卒喜同即以死自许与家人诀曰吾与汝等不能相顾矣乃策厉义兵奋力与贼抟贼知无后援战愈急南阳陷喜同突围贼横刺其马马蹶喜同鞭马跃而起手斩刺马者为他贼所追身被数创不能鬭遂见执为所杀妻邢氏帅家僮数人出走遇贼夺其刀斫之且骂且前亦见杀一家死者二十余人时襄阳録事司达噜噶齐塔布岱字产晖元统元年进士魏王军汝亳塔布岱来供饷王嗜酒轻战备一夕贼劫王王卧未能起为所执塔布岱驰骑夺王亦为贼所得比明见贼酋王拜乞活塔布岱以足蹴之曰王犹欲生乎贼复屈其拜塔布岱拒而诟之且与缚者角遂被支解
　　韩因字可宗汴梁人少习举子业负气不羣刘福通据汝宁官军讨之久不下会朝廷诏赦叛逆募可持诏入贼者因应命假以唐州判官使焉贼渠恐其党心摇止因于外纳诏不读旋纵因归报因出乗马周贼屯大呼曰汝軰好百姓何不出降归田里而甘从逆贼驱使耶众愕眙相顾贼渠追因责其所言因极口肆詈贼怒寸割之
　　卞琛大名人家世力农早游学京师补国子生既而丁母忧仍服农于家至正十二年邻郡盗起剽掠至其境琛与从子小十府史李仲亨等协谋统丁壮数百人出撃民兵无弓矢直以钩鉏白铤当贼贼矢雨集琛众溃散被擒仲亨小十皆死贼素知琛名谓曰从我解汝缚不从杀汝琛唾曰我国子生也视汝辈真狗彘耳吾宁义死不从贼生遂见杀
　　乔彛字仲常晋宁人性高介有守至正十八年叛将王士诚袭晋宁城陷城中死者十二三彝家有大井乃令妻子婢辈循次投井中而已随赴之士诚素知彝名使人即其家邀致之至则已死矣贼平赐諡纯洁有张嵓起字傅霖汾州人尝为国子助教免归盗自晋宁陷汾州嵓起与妻赴井死王佐字元辅晋宁人贼至为所获诟贼不辍因见害又有吴徳新者字止善建昌人工医留京师偶往晋宁防盗至见执胁使降不从贼加白刃颈上徳新骂不已乃曵之井上阳欲挤之徳新即自投井中仰骂贼贼下射矢贯其顶骂益力贼怒以长枪刺之复怜其死以土埋井而去
　　顔瑜字徳润曲阜人兖国复圣公五十七代孙也以行谊举为邹及阳曲两县教谕至正十八年义兵万戸田丰叛陷东平瑜携家走郓城道遇贼曰尔何人瑜曰我东鲁书生也贼曰尔书生可从我见主帅瑜骂曰尔贼何主帅邪贼怒欲杀之瑜无惧色复使之写旗瑜大诟曰尔本大元百姓防天下乱募尔为兵而反为叛逆我腕可断岂能为尔写旗从逆乎贼以枪刺杀之妻子皆被害有曹彦可者亳州人当妖寇起里中多无赖子不知书既破亳揭帛于竿羣趋彦可家劫之使写旗彦可辞乃廹以刃彦可唾曰我儒者知有君父岂为汝写旗者贼怒遂见害年七十矣事闻赐諡节愍
　　王士元字尧佐恩州人泰定四年进士由棣州判官累迁知磁州值军兴餽饷日繁士元惟惜民力虽被将士诃责弗顾也改知济州州滨黄河尝经盗贼雉堞不完至正十七年贼复廹城守兵溃散士元坐堂上顾其子致微使避曰吾守臣居此职也若可逃生子侍立不忍去贼前问曰尔为谁士元叱曰我王知州也强贼识我否贼欲缚之士元奋拳欧贼贼怒并其子杀之
　　杨朴字文素河南人早以文学推择为吏任滁州全椒县尹行省参政额森总兵于滁纵饮不理军事至暮城门不钥寇入纵火犹张烛挥杯急逾城走扑度必死尽杀其妻女朝服坐堂上盗欲降之朴指妻女示曰我已戕我属政欲死官守耳尚何云哉连唾之贼絷朴倒悬树上割其肉至尽犹大骂弗絶



　　钦定续通志巻五百二十
　　钦定四库全书
　　钦定续通志巻五百二十一
　　忠义传
　　元【二】
　　赵琏【琬】　　　　　孙防
　　石普　　　　　　盛昭
　　杨乘　　　　　　尼雅斯拉鼎【寳通　海瑠丹锡沙鲁】伊噜布哈【罗阿　伯嘉努】　台哈布哈【李辅徳　彻辰张君璧】巴延布哈徳济【大胜努　该里丹　蔡诚蒋广　　陈受】
　　樊执敬　　　　　全布延萨里【噶海齐】
　　桑节【拜布哈】　　　道通
　　余阙【李宗可纪守仁陈彬金承宗特穆尔布哈段桂芳和斯布哈锡里卢廷玉葛延龄丘巹许元琰谔都玛勒黄寅孙黄多伦岱杨恒余中陈巨济】
　　周镗【谢一鲁】　　　聂炳【达尔】
　　刘耕孙【焘孙硕】　　　俞述祖
　　桂鄂勒哲【金徳】　　绰罗【冯三】
　　博啰特穆尔【玛哈实哩】
　　彭庭坚　　　　　王巴延【相】
