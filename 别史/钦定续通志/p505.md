<!-- { "loadSidebar": true } -->
　　【御批剪须和药事属不经即云优卹功臣亦自有道何至毁髪肤以佐刀圭设他日复有类是者安得如许须髯疗疾乎或由太宗砍倚勣为顾托因设词以结其心而其家遂纪之志状史官不察摭拾成编白居昜七徳舞辞复从而艳称之后世因据为盛事其説无足深信即有之亦非情理之正吾所不取】后留宴顾曰朕思属幼孤无昜公者公昔不遗李密岂负朕哉勣感涕因囓指流血俄大醉帝亲解衣覆之帝疾谓太子曰尔于勣无恩今以事出之我死宜即授以仆射彼必致死力矣乃授叠州都督【谨按通鉴辑览】
　　【御批太宗之待臣下未尝不任权术厥后陛下家事一言致贻宗社之祸究之权术有何益乎】髙宗立召授检校洛州刺史洛阳宫留守进开府仪同三司同中书门下防掌机密遂为尚书左仆射永徽元年求解仆射聼之仍以开府仪同三司知政事四年拜司空始太宗时勣已画象凌烟阁至是帝复命图其形自序之又诏得乘小马出入东西台卑官日一人迎送帝欲立武昭仪为后召勣与长孙无忌于志寜禇遂良计之遂良等持不可【详长孙无忌禇遂良诸传】勣称疾不至帝后密访勣曰将立昭仪而顾命之臣皆以为不可今止矣答曰此陛下
　　家事无湏问外人帝意遂定诏勣志寜奉册立武后帝东封泰山为封禅大使帝坠马伤足帝以所乘马赐之髙丽莫离支男生为其弟所逐遣子乞师诏勣为辽东道行军大总管率兵二万讨之破其国执高蔵男建等裂其地州县之献俘昭陵具军容告于庙进位太子太师増食千一百户总章二年卒年八十六【旧书年七十六神道碑亦同】帝曰勣奉上忠事亲孝性亷慎不立产业今亡当无赢赀有司其厚赠卹之因泣下举哀光顺门七日不视朝赠太尉州大都督諡贞武给秘器陪昭陵起冡象隂铁乌徳鞬山以旌功烈日帝与皇太子幸未央古城哭送初勣拔黎阳仓髙季辅杜正伦徃客焉及平虎牢获戴冑咸引见卧内推礼之后皆为名臣世以勣知人平洛阳得单雄信故人也表其才武请尽纳官爵以赎不许乃号恸割股肉啗之曰使此肉随兄为土庶不负昔誓也仍收养其子焉勣姊病尝自为粥而燎其须戒止答曰姊多疾而勣且老虽欲数进粥尚几何其用兵料敌应变皆契事机战胜必推功于下得金帛尽散之士卒然持法严故人为之用临事选将必訾相其竒庞福艾者遣之或问故答曰薄命之人不足与成功名既没士卒皆为流涕自属疾帝及皇太子赐药即服家欲呼医巫不许诸子以药进辄曰我山东田夫耳位三公年逾八十非命乎生死系天寜服药求活耶弟弼始为晋州刺史以勣疾召为司卫卿使省视忽语我似少愈可置酒相乐于是奏乐宴饮列子孙于下将罢谓弼曰我见房龄杜如晦髙季辅皆辛苦立门户悉为不肖子败之我子孙今以付汝汝可慎察有不厉言行交非类者急榜杀以闻毋令后人笑我犹我笑房杜也我死布装露车载柩敛以常服加朝服其中傥死有知庶着此奉见先帝众妾愿留养子者聼余出之乃不复语弼等遵焉本名世勣永徽中避太宗偏讳故但名勣后配享高宗庙庭季弟感年十五有竒操李宻败陷于世充令作书召勣对曰兄尚节义今己事主昆弟不能移也固不从杀之勣子震嗣终桂州刺史震子敬业敬猷
　　敬业少从勣征伐有勇名歴太仆少卿袭英国公为眉州刺史嗣圣元年坐贬柳州司马防给事中唐之竒贬括苍令詹事府司直杜求仁贬黟令【旧书作黝县丞今从新书黟作黝写之误】长安主簿骆賔王贬临海丞敬猷自盩厔令坐事免俱客扬州失职怏怏时武后既废中宗诛戮唐子孙天下愤之敬业等乘乆怒谋起兵先谕其党监察御史薛璋【通鉴作薛仲璋】求使江都及至令雍人韦超告州长史陈敬之反璋乃收系之居数日敬业乘传至矫制杀敬之自称州司马且言奉宻诏募兵讨髙州叛酋即开府库令防军李宗臣释系囚役工数百人授甲斩録事防军孙处行以狥乃开三府一曰匡复府二曰英公府三曰州大都督府自称匡复府上将领州大都督以之竒为左长史求仁为右长史宗臣左司马璋右司马賔王为艺文令前盩厔尉魏思温为军帅旬日兵十余万传檄州县疏武氏过恶复称嗣圣元年又索状类太子贤者奉之诡众曰贤不死楚州司马李崇福率所部三县应之武后遣左玉铃卫大将军李孝逸兵三十万徃击之削其祖父官爵毁冡藏除属籍购得敬业首者授官三品赏帛五千敬业问计于思温对曰公以匡复为辞宜身自将兵直趋洛阳山东韩魏知公勤王附者必众天下指日定矣璋曰不然金陵负江其地足以为固且王气尚在宜先并常润为霸基然后鼓行而北思温曰山东豪杰不愿武后居上蒸麦为饭以待我师奈何欲守金陵投死地乎敬业不从使敬猷屯淮隂韦超屯都梁山自引兵击润州下之署宗臣为刺史始囬兵屯髙邮下阿谿思温叹曰兵忌分令敬业不知扫地度淮率山东士先袭东都吾知无能为也武后又使黒齿常之将江南兵为孝逸援进击淮隂都梁兵皆败后军总管苏孝祥率竒兵五千夜度击敬业孝祥死兵溺者过半孝逸军退守石梁有乌羣噪敬业营上监军御史魏真宰曰【通鉴作魏元忠按元忠传是时以殿中侍御史监孝逸军真宰即元忠也】贼其败乎风顺荻干火攻之利也固请战遂度谿击之敬业置阵乆士疲皆顾望不正列孝逸乘风纵火逼其军军稍却敬业麾精兵居前弱者在后阵乱不能制乃败斩七千余级敬业等轻骑遁江都携妻子奔润州濳蒜山下将入海逃高丽抵海陵阻风遗山江中其将王那相斩之首东都夷其家中宗反正诏还勣官封属籍葺完茔冡焉初敬业之叔思文为润州刺史敬业兵起以使间道闻固守逾月城陷敬业责曰叔党于武氏宜改姓武思温等欲杀之敬业不许及扬楚平乃独免后遂赐武姓歴春官尚书或言本与敬业谋者乃复徐氏卒子钦宪开元中仕至国子祭酒【按思文钦宪二人宰相世系表皆不载亦阙漏也】



　　钦定续通志卷二百五
　　钦定四库全书
　　钦定续通志巻二百六
　　列
　　唐六
　　尉迟敬徳　　　秦叔寳　　　程知节
　　段志　　　　任瓌　　　　张公谨
　　许绍【围师钦寂钦明】　丘和【行恭】　　李袭志【袭誉】姜謩【行本　皎晦　庆初】　张士贵
　　尉迟敬徳名恭以字行朔州善阳人隋大业末从军高阳积阅为朝散大夫刘武周乱以为偏将与宋金刚南侵陷晋浍等州【详见刘武周传】武徳二年金刚败奔突厥敬徳合余众守介休秦王遣任城王道宗宇文士及谕之乃与防相举地降引为右一府统军使将其旧众八千屈突通虑其变骤言之王不聴【据通鉴増】从撃王世充防寻相叛诸将疑敬徳且乱囚之屈突通殷开山言敬徳慓敢今执之心必怨望不即杀后悔无及王曰不然敬徳必叛宁肯后寻相者耶释之引见卧内曰丈夫以气相许小嫌不足置胸中我终不以谗害良士因赐之金曰必欲去以为汝资是日猎榆窠世充自将兵数万来战单雄信者贼骁将也骑直趋王敬徳跃马大呼横刺雄信坠乃翼王出率兵还战大败之禽其将陈智畧获排矟兵六千王顾曰何相报之速也赐金银一箧敬徳善避矟每单骑入贼虽羣刺之不能伤又能夺取贼矟还刺之齐王元吉以善马矟自负使去刃与之校敬徳请王加刃而独去之卒不能中秦王尝问夺矟与避矟孰难对曰夺矟难试使与齐王戏少选王三失矟遂大愧服窦建徳营板渚王命李勣等为伏亲挟弓令敬徳执矟畧其垒大呼致师建徳兵出乃稍引却杀数十人众益进伏发大破之时世充兄子琬使于建徳乘隋炀帝廏马出入军中以夸众王望见问谁可取者敬徳请与高甑生梁建方三骑驰往禽琬引其马以归贼不敢动从讨刘黒闼贼以竒兵袭李勣王勒兵掩其后俄而贼众四面合敬徳率壮士驰入贼王乘阵乱乃得出又破徐圆朗以功授王府左二副防军太子建成尝以书招之赠金银器一车辞曰敬徳于殿下无功其敢当赐若怀二心殿下亦焉用之太子怒而止敬徳以闻王曰公之心如山岳虽积金至斗岂能移之然恐非自安计齐王元吉遣壮士刺之敬徳开门安卧贼至不敢入因谮于高祖将杀之王固争得免其后建成等计日急敬徳与长孙无忌入白曰大王不先决社稷危矣王曰我唯同气所未忍伺其发而后以义讨之如何敬徳曰人情畏死众以死奉王此天授也天与不取反得其咎大王即不聼请从此亡不能交手防戮无忌曰王不从敬徳言敬徳亦非王有今败矣王曰寡人之谋未可全弃公更图之敬徳曰处事有疑非智临难不决非勇今勇士八百人悉入宫控被甲矣尚可辞又与侯君集等日夜进劝计乃定时房龄杜如晦被斥在外召不至王怒曰是背我邪因解所佩刀授之谓曰即不从可斩其首以来敬徳遂往谕龄等与入计议及建成死敬徳领骑七十人趋武门王马逸坠林下元吉将夺弓窘王敬徳驰叱之元吉走遂射杀之宫府兵屯武门战不解敬徳持二首示之乃去时帝泛舟海池王命敬徳往侍不觧甲趋行在帝惊曰今日之乱为谁尔来何邪对曰秦王以太子齐王作乱举兵诛之恐陛下不安遣臣宿卫帝意乃安于是南衙北门兵与府兵尚杂闘敬徳请帝手诏诸君聼秦王节度内外始定王为皇太子授左卫率时坐建成元吉得罪者百余家将尽没入之敬徳曰为恶者二人今已诛若又穷支党非取安之道由是普原论功为第一以齐府金币什器赐焉除右武大将军封吴国公【新书本传实封千三百戸按太宗定诸功臣封戸已载裴寂传末毋庸复出诸传或书或不书于例亦不画一今皆从删后仿此】突厥入冦授泾州道行军总管虏至泾阳轻骑与战败之敬徳所得财必散之士卒然婞直颇以功自负与宰相不平出为襄州都督累迁同州刺史常侍宴庆善宫有班其上者敬徳曰尔何功坐我上【通鉴考异曰唐歴云尝因内宴于御前殴宇文士及曰汝有何功合居吾上太宗慰谕之乃止今从旧传】任城王道宗解喻之敬徳勃然击道宗目几眇太宗不怿罢召让曰朕观汉史尝恠高祖时功臣少全者今视卿所为乃知韩彭夷戮非高祖过国家纲纪惟赏与罚横恩不可数得勉自修饰毋贻后悔敬徳顿首谢由是惧而自戢后改封卾国歴鄜夏二州都督【通鉴载大宗尝谓敬徳人言卿反敬徳解衣投地出其防痍帝为之流涕云云又尝欲以女妻敬徳叩头谢曰臣闻古人富不易妻帝乃止此二事新旧书本传并不载通鉴杂采它书未免失实】
　　【御批辨之甚悉今皆不取】老就第授开府仪同三司朝朔望帝将讨髙丽敬徳上言乘舆至辽太子次定州两京空虚恐有感之变夷貊小国不足枉万乘愿委之将臣帝不纳诏以本官行太常卿为左一马军总管师还复致仕谢賔客不与通饵云母粉为方士术延年显庆三年卒年七十四高宗为举哀废朝三日诏京官五品以上及朝集使赴第临吊册赠司徒并州都督諡曰忠武给班剑羽葆鼓吹陪葬昭陵
