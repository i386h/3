<!-- { "loadSidebar": true } -->
　　南京金初曰汴京贞元元年曰南京贞祐二年迁都焉【臣】等谨按金起于混同江至显祖徙居海古勒水始筑室有栋宇之制人呼其地为额讷格尔额讷格尔者汉语居室也自是定都于爱新之侧称为京师至熙宗升京师为上京海陵天徳贞元之间又定都燕京曰中都以汴京为南京中京为北京上京罢京号世宗复上京宣宗迁都南京而都邑之制遂定初宣宗议迁河中朝臣以河中背负闗陜僻阻河朔城邑不及汴梁其议遂寝又临潢府辽为上京金初因称之天眷元年改为北京贞元元年以大定府为北京复罢临潢府路入大定府路故不在四京之列
　　元都
　　大都金曰中都元太祖十年克燕为燕京路至元元年加号中都四年始于中都之东北置城而迁都焉九年改大都【元史刘秉忠传命秉忠筑中都城建宗庙宫室八年奏建国号曰大元而以中都为大都】京城右拥太行左挹沧海枕居庸奠朔方城方六十里上都金桓州元初为札拉尔部乌噜郡王营幕地宪宗命世祖居之为巨镇中统元年为开平府四年以阙廷所在加号上都每嵗一廵幸【元史刘秉忠传初帝命秉忠相地于桓州东滦水北建城于龙冈名曰开平继升为上都】
　　和琳太祖建都于此因其地西有哈喇和琳河以名亦曰元昌复曰和宁【按顺帝太子亦都于此穪号曰北元】
　　【臣】等谨按元起于和琳世祖居开平浑一天下既改号踵辽金故事定都于燕以开平为上都燕京为大都而和琳则前后五代所都置行中书省为岭北要地焉
　　明都
　　京师顺天府洪武元年曰北平府【按寰宇通志洪武初改大都路为北平府缩其城之北五里】永乐元年建为京改府名京城周四十五里【按明成祖实録永乐十七年十一月拓北京城南计二千七百余丈】嘉靖二十三年筑重城包京城之南转抱东西角楼长二十八里【按嘉靖实録二十一年兵部尚书聂豹等相度京城外四面宜筑外城约七十余里后以工费重大成功不易先筑南面四十二年增修各门瓮城】
　　南京应天府【元集庆路属浙江行省】太祖丙申年曰应天府洪武元年建都曰南京十一年曰京师永乐元年仍曰南京京城周九十六里【洪武三年九月始建新城六年八月成】洪武二十二年建外城周一百八十里
　　中都鳯阳府太祖吴元年曰临濠府洪武二年置都六年曰中立府七年改名城周五十里四百四十三步【臣】等谨按明初设二京一都以应天府为京师开封府为北京鳯阳府为中都洪武十一年罢北京永乐定都北平改为京师加应天为南京于是复为二京鳯阳仍中都之号嘉靖十年又升安陆州为承天府十八年建兴都然明世称京都者不数承天葢嘉靖特以陪藩故邸隆其称号故不得与二京中都并称云
　　四夷都
　　【臣】等谨按郑志于厯代都邑后附列四夷都其有不知都邑所在者但云其国在某处而已葢外国荒逺史有详畧未能一一详其都防也考都邑畧载厯代建都之处所以明王者建邦设都天时地利各有冯借因以觇其得失足为考镜之资若四夷诸国或居海岛一隅幅员逼促或逐水草所在迁徙靡常史册有云其王治某处者亦但据朝贡中国一时所闻者书之其前后所居靡得而详焉且通志自有四夷传在无须复载惟唐之南诏宋之西夏明之安南其立国建都皆仿效内地而朝鲜世通朝贡都邑变迁亦有可纪他若元太子之都和琳既附注元都下明世之通西洋诸国皆逺在海外既详四夷传中兹槩不録
　　朝鲜初都平壤后以新罗为东州乐浪府号东京百济为金州金马郡号南京平壤为镇州号西京西京最盛总之凡三京【按朝鲜箕子封国汉末髙氏改国号曰髙丽又曰髙句丽后唐时王氏兼并新罗百济地明洪武时李氏更国号仍曰朝鲜】
　　南诏【后为大礼国又改大理国】都羊咀咩城别都曰善阐府唐开元末徙治大和城
　　西夏宋咸平间都灵州【按唐贞观时拓跋赤辞归唐赐姓李置静边等州以处之其后析居夏州者号平夏部自是世有西土米咸平五年李继迁攻防灵州以为西平府六年遂以为都】干兴间都兴州【大中祥符间李徳明大起宫室于镦子山干兴末城怀逺镇为兴州以居子元昊仍居兴州阻河依贺兰山以为固】
　　安南本交阯地明宣徳时黎氏都交州曰东都【即唐都防治所】以清华府为西都








　　钦定续通志卷一百十
<史部,别史类,钦定续通志>
　　钦定四库全书
　　钦定续通志卷一百十一
　　礼畧
　　【臣】等谨案五礼之名肇自虞书其吉凶军宾嘉之目则见于周礼春官宗伯之掌自秦以还礼教散轶汉兴诸儒缀辑传注遗经赖以不亡要亦未遑更定一代之制魏晋而降时有述作至唐开元时诏学士等因贞观显庆所修五礼集开元礼一百五十卷其讨论删改参酌古今为近代言礼者之冠贞元中京兆杜佑网罗旧闻纂辑前古以来沿革故事为礼典六十五卷别为开元礼纂三十五篇规制粲然大备宋郑樵撰通志准杜氏成式作礼略四卷大要汰其仪文掇其纲领间述杜氏论撰或别加采録折衷古义以附本条之下其次序时代亦多讫于开元礼而止虽其援据证明未若杜氏之该洽要之因革损益之大端亦云备矣窃惟代有兴废制有异同其势然也戴记礼器之文曰礼时为大是以三王异世不相袭礼唐自开元而后秘书郎韦公肃撰礼阁新仪三十卷太常博士王彦威复集五礼裁制勑格为曲台新礼三十卷又续曲台礼三十卷并损益旧章以合时变后唐明宗尝诏太常卿刘岳等删定郑余庆书仪周世宗显徳中勑窦俨依唐会要门编大周通礼宋太祖开寳初命御史中丞刘温叟等撰开宝通礼二百卷又通礼义纂一百卷仁宗天圣初太常博士王皥为礼阁新编六十卷景祐间贾昌朝撰太常新礼嘉祐初欧阳修苏洵等奉勑撰太常因革礼大观政和时诏郑居中等撰五礼新仪二百四十卷南宋绍兴初命礼官续太常因革礼嘉泰二年礼部尚书费士寅等奏进所续中兴礼书八十卷嘉定六年秘书少监李上通礼三卷他若陈祥道礼书司马光书仪韩琦范祖禹吕大防诸家祭式祭仪各有撰述朱子在光宗朝欲请置局编次仪礼经传事虽未果而其门人黄干杨复所编经传通解其书固至今存焉辽初风尚质朴太宗克晋后文明日起辽史所载有辽朝杂礼及陈大任辽礼仪志金则有大金集礼金纂修杂録等书事物名数最为详赡元自世祖始制朝仪泰定四年博士李好文撰太常集礼五十卷天厯中诏儒臣修经世大典作礼典上中下篇其目三十有二明洪武初讲求典礼首定郊社宗庙祀事寻命诸臣纂集礼书又诏郡县举博雅之士赴局编辑爰有洪武礼制洪武礼法礼制集要太常集礼等书无虑数十种其间厘正祀典一洗前代矫诬之失至嘉靖中世宗定明伦大典颇以制作礼乐为事其时议礼诸臣希旨茍容未免为世诟厉然所颁嘉靖祀典郊祀通典亦大有可甄録焉夫自唐讫明风会与世移易古称议礼之家纷如聚讼矧时代迭更阅八百余歳之乆其纯驳互见文质异宜殆亦更仆难数今稽诸正史旁综书传续撰礼畧若干卷其以嘉次吉军凶后宾及篇目次第条析部分则一循郑志之旧云
　　吉礼一
　　郊天
　　唐高宗显庆二年诏南郊祈谷孟夏雩明堂大享皆祭昊天上帝罢感帝祠【太尉长孙无忌议曰据祠令及新礼并用郑六天之义圜丘祠昊天上帝南郊祭太防感帝明堂祭太防五天帝谨按郑此义惟据纬书所説六天皆指星象谓圜丘所祭昊天上帝为北辰耀魄寳郊祀及明堂为太防五帝周易云日月丽乎天又云在天成象足明神象非天且天地各一是曰两仪天尚无二焉得有六是以王肃羣儒咸駮此义又圜丘即郊异名同实而郑説分为两祭啓蛰郊天自以祈谷而谓为感帝之祭事甚不经理宜改革从之　案无忌此议新旧唐书作显庆二年许敬宗等议通典作永徽二年无忌等议今据唐会要及马氏通考辑】干封初诏祈谷复祀感帝司礼少常伯郝处俊奏显庆礼废感帝之祀改祈谷为祀昊天上帝以高祖配旧礼感帝以世祖元皇帝配今既复祈谷为感帝高祖已配圜丘昊天上帝又配感帝恐乖周人禘喾郊稷之义从之又诏圜丘以高祖太宗同配武后垂拱元年诏有司议郊丘明堂严配之礼用凤阁舍人元万顷范履氷之説郊丘诸祠皆以高祖太宗高宗并配【成均助教孔元义请奉太宗高宗配圜丘及明堂神尧配感帝于南郊太子右谕徳沈伯仪议神无二主之道高祖请配圜丘方丘太宗请配南郊北郊高宗制礼作乐告禅升中理当总配五天元万顷等议谨案见行礼昊天上帝等五祠咸奉高祖太宗兼配今议者逺摭遗文近乖成典伏据见行礼高祖太宗既先配五祠理当依旧请奉高宗歴配五祠制从万项等议】天册万歳元年亲享南郊始合祭天地睿宗太极元年祭昊天上帝于南郊不设皇地祗位宗开元十一年亲享圜丘奉高祖配始罢三祖并配之礼天寳元年合祭天地于圜丘自是有事圜丘皆合祭肃宗宝应元年太常卿杜鸿渐等言周人祭天圜丘配以逺祖高祖非始封之君不得为太祖以配天地乃罢高祖以太祖景皇帝配【谏议大夫黎干以为太祖非受命之君不宜配天作十诘十难以非之书奏不报寳应二年六月乆旱言事者以为高祖不得配之过诏羣臣议太常博士独孤及以为景皇帝始封于唐天所命也由是配享不易】宪宗元和十五年十二月宣问有事南郊合卜日与否礼官奏曰自天宝以后凡欲郊祀必先朝太清宫次日飨太庙又次日飨天相循至今并不卜日从之
　　梁太祖开平三年正月有事于南郊
　　后唐庄宗南郊合祭天地以献祖文皇帝配明宗南郊一并于洛阳郊坛
　　周太祖广顺三年九月太常礼院奏定郊庙制度洛阳郊坛在城南七里丙巳之地圜丘四成十二陛每节十二等燎坛在泰坛之丙地方一丈高一丈二尺开上南出户方六尺请下所司修奉从之
