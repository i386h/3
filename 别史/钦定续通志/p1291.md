<!-- { "loadSidebar": true } -->
　　白履忠　　　卢鸿一　　　吴筠
　　潘师正　　　司马承祯　　贺知章
　　秦系　　　　张志和　　　陆羽
　　崔觐　　　　陆防
　　王绩字无功绛州龙门人性简放不喜拜揖兄通隋末大儒也聚徒河汾间仿古作元经【按新书本传云仿古作六经攷旧书王勃传称勃祖通依春秋体例自获麟后至后魏着纪年之书谓之元经无作六经之说今据改】又为中说以拟论语通知绩诞纵不婴以家事郷族庆吊冠昏不与也与李播吕才善大业中举孝悌亷洁授秘书省正字不乐在朝求为六合丞嗜酒不任事时天下已乱因劾遂解去叹曰网罗在天吾且安之乃还郷里有田十六顷在河渚间仲长子光者【旧书作仲长子先】亦隐者也无妻子结庐北渚凡三十年非其力不食绩爱其贞徙与相近子光瘖未尝交语与对酌酒懽甚绩有奴婢数人种黍春秋酿酒养鳬鴈莳药草自供以周易老子庄子置牀头他书罕读也欲见兄弟輙渡河还家游北山东臯著书自号东臯子乘牛经酒肆留或数日高祖武德初以前官待诏门下省故事官给酒日三升或问待诏何乐耶答曰良醖可恋耳侍中陈叔逹闻之日给一斗时称斗酒学士贞观初以疾罢复调有司时太乐署史焦革家善酿绩求为丞吏部以非流不许绩固请曰有深意竟除之革死妻送酒不絶岁余又死绩曰天不使我酣美酒邪弃官去自是太乐丞为清职追述革酒法为经又采杜康仪狄以来善酒者为谱李淳风曰君酒家南董也所居东南有盘石立杜康祠祭之尊为师以革配着醉郷记以次刘伶酒德颂其饮至五斗不乱人有以酒邀者无贵贱輙往着五斗先生传刺史崔喜恱之请相见答曰奈何坐召严君平邪卒不诣杜之松故人也为刺史请绩讲礼答曰吾不能揖让邦君门谈糟粕弃醇醪也之松岁时赠以酒脯初兄凝为隋著作郎撰隋书未成绩续余功亦不能成贞观十八年豫知终日命薄葬自志其墓而卒
　　朱桃椎益州成都人澹泊絶俗被裘曳索人莫测其所为长史窦轨见之遗以衣服鹿帻麂鞾逼署郷正委之地不肯服更结庐山中夏则臝冬缉木皮叶自蔽赠遗无所受尝织十芒屩置道上见者曰居士屩也为鬻米茗易之置其处輙取去终不与人接其为屩草柔细环结促密人争蹑之高士亷为长史备礼以请降阶与之语不答瞪视而出士亷拜曰祭酒其使我以无事治蜀邪乃简条目薄赋敛州大治屡遣人存问见輙走林草自匿云
　　孙思邈京兆华原人通百家说善言老庄周洛州总管独孤信见其少异之曰圣童也顾器大难为用尔及长居太白山隋文帝辅政以国子博士召不拜密语人曰后五十年有圣人出吾且助之太宗初召诣京师年已老而聴视聪了帝叹曰有道者欲官之不受显庆中复召见拜谏议大夫固辞上元元年称疾还山高宗赐良马假鄱阳公主邑司以居之思邈于阴阳推步医药无不善孟诜卢照邻等师事之照邻有恶疾不可为感而问曰高医愈疾奈何答曰天有四时五行寒暑迭居和为雨怒为风凝为雪霜张为虹霓天常数也人之四支五藏一觉一寐吐纳往来流为荣卫章为气色发为音声人常数也阳用其形阴用其精天人所同也失则蒸生热否生寒结为瘤赘陷为痈疽奔则喘乏竭则燋槁发乎靣动乎形天地亦然五纬缩赢孛彗飞流其危诊也寒暑不时其蒸否也石立土踊是其瘤赘山崩土陷是其痈疽奔风暴雨其喘乏川渎竭涸其燋槁高医导以药石救以砭剂圣人和以至德辅以人事故体有可愈之疾天有可振之灾照邻曰人事奈何曰心为之君君尚恭故欲小诗曰如临深渊如履薄氷小之谓也胆为之将以果决为务故欲大诗曰赳赳武夫公侯干城大之谓也仁者静地之象故欲方曰不为利回不为义疚方之谓也智者动天之象故欲圆易曰见几而作不俟终日圆之谓也复问养性之要答曰天有盈虚人有屯危不自愼不能济也故养性必先知自慎也慎以畏为本故士无畏则简仁义农无畏则惰稼穑工无畏则慢规矩商无畏则货不殖子无畏则忘孝父无畏则废慈臣无畏则勲不立君无畏则乱不治是以太上畏道其次畏天其次畏物其次畏人其次畏身忧于身者不拘于人畏于己者不制于彼慎于小者不惧于大戒于近者不侮于逺知此则人事毕矣初魏征等修齐梁周隋等五家史屡咨所遗其传最详永淳初卒年百余岁遗令薄葬不藏明器祭去牲牢孙处约常以诸子见思邈曰俊先显侑晚贵佺祸在执兵后皆验太子詹事卢齐卿之少也思邈曰后五十年位方伯吾孙为属吏愿自爱时思邈之孙溥尚未生及溥为萧丞而齐卿徐州刺史
　　田游岩京兆三原人永徽时补太学生罢归入太白山母及妻皆有方外志与共栖迟山水间自蜀厯荆楚爱夷陵青溪止庐其侧长史李安期表其才召赴京师辞疾入箕山居许由祠旁自称许由东隣频召不出高宗幸嵩山遣中书侍郎薛元超就问其母赐药物絮帛帝亲至其门游岩野服出拜仪止谨朴帝令左右扶止之谓曰先生比佳否答曰臣所谓泉石膏肓烟霞痼疾者帝曰朕得卿何异汉获四皓乎薛元超赞帝曰汉欲废嫡立庻故四人者为出岂如陛下亲降岩穴邪帝恱因敕游岩将家属乘传赴都拜崇文馆学士帝营奉天宫游岩旧宅直宫左诏不聴毁天子自书榜其门曰隐士田游岩宅进太子洗马裴炎死坐素厚善放还山蚕衣耕食不交当世惟与韩法昭宋之问为方外友云【按新书此下有史德义附传称天授初江南宣劳使周兴荐之召赴都擢朝散大夫兴死免官归素誉顿衰他无足録又孟诜传载诜擢进士官凤阁舍人春官侍郎同州刺史神龙初始致仕尝语人曰养性者善言不可离口善药不可离手然本传称其居官颇刻敛不当入隐逸传今并删】
　　王友贞怀州河内人父知敬善书隶武后时仕为麟台少监友贞少为司经局正字母病医言得人肉啖良已友贞剔股以进母疾愈诏旌表其门素好学训诲子弟如严君口不语人过重然诺时以为君子厯长水令罢归中宗在东宫召为司议郎不就神龙初以太子中舍人征固辞疾诏给全禄终身州县存问宗在东宫表请以蒲车召不至卒年九十九赠银青光禄大夫王希夷徐州滕人家贫父母防为人牧羊取佣以葬隐嵩山师黄颐学养生四十年颐卒更居兖州徂徕与刘博友善喜读周易老子饵松柏叶杂华年七十余筋力柔强刺史卢齐卿就谒问政答曰己所不欲勿施于人此言足矣宗东廵狩诏州县敦劝见行在时九十六帝令张说访以政事宦官扶入宫与语甚恱拜国子博士聴还山敕州县春秋致束帛酒肉仍赐绢百衣一称
　　李元恺邢州人博学善天文律厯性恭慎口不言人过宋璟尝师之既当国将荐之朝拒不答洺州刺史元行冲邀致之问经义毕赠衣服辞曰吾躯不可服新丽惧不称以速咎也行冲垢蔑复与之不获己而受及还乃以己之所蚕素丝五两酬行冲曰义不受无妄财也先是定州崔元鉴善礼学用张易之力授朝散大夫家居给半禄元恺诮曰无功而禄灾也卒年八十余
　　卫大经蒲州解人卓然高行口无二言武后时召之固辞疾素善魏夏侯干童闻其母卒盛暑步往吊或止之曰方夏涉逺不如致书答曰书能尽意邪比至干童以事行乃设席行吊礼不讯其家而还开元初毕构为刺史使县令孔慎言就谒辞不见大经邃于易人谓之易圣豫筮死日凿墓自为志如言终
　　武攸绪则天皇后兄惟良子也恬淡寡欲好易庄周书少变姓名卖卜长安市得钱輙委去后更授太子通事舍人累迁扬州大都督府长史鸿胪少卿后革命封安平郡王从封中岳固辞官愿隐居后疑其诈许之以观所为攸绪庐岩下如素遁者后遣其兄攸宜敦谕卒不起后乃异之盘桓龙门少室间冬蔽茅椒夏居石室所赐金银铛鬲野服王公所遗鹿裘素障瘿桮尘皆流积不御也市田颍阳使家奴杂作自混于民晚年瞳有紫光昼能见星中宗初降封巢国公遣国子司业杜慎盈赍书以安车召拜太子宾客苦祈还山诏可安乐公主出降又遣通事舍人李邈以玺书迎之将至帝敕有司即两仪殿设位行问道礼召见日山帔葛巾不名不拜攸绪至更冠带仗入通事舍人赞就位攸绪趋就常班再拜帝愕然礼不及行朝廷叹息赐予无所受亲贵来谒道寒温外黙无所言及还中书门下学士朝官五品以上并祖城外俄而诸韦诛武氏连祸惟攸绪不及睿宗恐其不自安下诏慰谕复召拜太子宾客不就谯王重福之乱攸绪以诬被系张说表置庐山中书令姚元崇奏攸绪在武后时未尝輙出今州县逼遣士为惊嗟愿诏赐嵩山旧居令州县存问诏可开元十一年卒白履忠汴州浚仪人贯知文史居古大梁城时号梁丘子景云中召为校书郎弃官去开元十年刑部尚书王志愔荐履忠博学守操可代禇无量马怀素入阁侍读十七年国子祭酒杨玚又表其贤召赴京师辞病老不任职诏拜朝散大夫乞还手诏许游京师徐返里闾履忠留数月乃去吴兢其里人也谓曰子素贫不霑斗米匹帛虽得五品亦何益履忠曰往契丹入侵家取排门夫吾以读书县为免今终身高卧寛徭役岂易得哉卢鸿一【按新书作卢鸿脱一字今据旧书增】字浩然【按新书作颢然今据旧书改】其先幽州范阳人徙洛阳博学善书籀庐嵩山当开元初备礼再征不至五年复诏有司赍束帛征之鸿一至东都谒见不拜宰相遣通事舍人问状答曰礼者忠信之薄臣敢以忠信见帝召升内殿置酒拜谏议大夫固辞复下制许还山岁给米百斛绢五十府县为致其家朝廷得失其以状闻将行赐隐居服官营草堂恩礼殊渥鸿一至山中广学庐聚徒至五百人所居室自号宁极云吴筠字贞节华州华阴人通经义美文辞举进士不中性高鲠不耐沈浮于时去居南阳天宝初召至京师请道士籍乃入嵩山依潘师正究其术南游天台与有名士相娱乐文辞传京师宗遣使召见大同殿与语甚悦敕待诏翰林献纲三篇帝尝问道对曰深于道者无如老子其余徒防纸札耳复问神仙冶链法对曰此野人事积岁月求之非人主所宜留意筠每开陈皆名教世务天子重之羣沙门嫉其见遇而髙力士素事浮屠共短筠于帝筠亦知天下将乱恳求还嵩山不许诏为立道馆安禄山欲称兵乃还茅山而两京防江淮盗贼起因东入防稽剡中与李白孔巢父诗篇酬和大歴十三年卒弟子私諡为宗元先生
　　潘师正贝州宗城人【旧书作赵州赞皇人】少防母庐墓以孝闻事王逺知为道士得其术居逍遥谷髙宗幸东都召见问所须对曰茂松清泉臣所须也既不乏矣帝尊异之诏即其庐作崇唐观及营奉天宫又敕直逍遥谷作门曰仙防北曰寻真时太常献新乐帝更名祈仙望仙翘仙曲卒年九十八赠太中大夫谥体先生【按新书此下有刘道合附传载其祈晴作丹剂二事殊无足録今删】
　　司马承祯字子防洛州温人少好学薄于为吏遂从潘师正学辟谷导引术无不通师正异之曰我得陶隐居正一法逮而四世矣因辞去徧防名山庐天台不出武后尝召之未几去景云二年宗复命其兄承祎就起之既至引入掖廷问其术对曰为道日损损之又损以至于无为夫心目所知见毎损之尚不能已况攻异端而增智虑哉帝曰治身则尔治国若何对曰国犹身也故逰心于淡合气于漠与物自然而无私焉而天下治帝嗟味曰广成之言也锡寳琴霞纹帔还之开元中再被召至都宗诏于王屋山置坛室以居善篆帝命以三体写老子刋正文句又命玉真公主及光禄卿韦縚至所居按金箓设祠厚赐焉卒年八十九赠银青光禄大夫谥贞一先生亲文其碑
