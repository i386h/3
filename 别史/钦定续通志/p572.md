<!-- { "loadSidebar": true } -->
　　荔非元礼起禆将累兼御史中丞光弼守河阳周摰攻北城光弼方壁中潬摰闻并兵从光弼光弼使元礼守羊马城于城东北隅建小旗以望摰军摰恃众直逼城以车千乘载木鹅橦车麾兵填堑八道并进光弼谕元礼曰中丞视贼过兵不顾何也报曰公欲守耶战耶光弼曰战曰战则贼实为我堑何为禁之光弼曰吾虑不及此公勉之元礼遂出战摰军小郤元礼以敌坚未可以驰还军示弱怠其意光弼怒使召元礼欲按军法答曰方战不及往请破贼以见因休栅中良久顾麾下曰向公来召殆欲斩我鬭死有名无庸受戮乃下马持刀瞠目直前鋭士堵而进左右奋击一当数人斩贼数百首摰遁去以功累迁骠骑大将军怀州刺史知镇西北庭行营节度使上元二年光弼进收洛阳军败元礼徙军翼成为麾下所害
　　郝廷玉骁勇善格鬭为光弼爱将及保河阳禽徐璜玉功为多累封安边郡王授神策军将吐蕃犯京畿与马璘屯中渭桥它日鱼朝恩闻其善布阵请观之廷玉申号令鸣鼓角部伍坐作进退若一朝恩叹服廷玉恻然曰此临淮王遗法也王善御军赏当功罚适过每校旗不如令者辄斩由是人皆自効自临淮殁无复校旗事此安足赏哉累为秦州刺史卒赠工部尚书
　　李国臣河西人本姓安力能抉闗以折冲从收鱼海五城迁中郎将后为朔方将积劳擢云麾大将军赐姓李从光弼守河阳累封临川郡王大厯八年为盐州刺史吐蕃败浑瑊于黄菩原将略汧陇国臣曰贼乘胜必扰京师我趋秦原彼当反顾乃引兵登安乐山鸣鼓而西日行三十里吐蕃闻之自百里城回军逾险瑊因击败之卒赠州大都督
　　白孝徳安西人事光弼为偏禆史思明攻河阳使骁将刘龙仙以骑五千挑战加右足马鬛上嫚骂光弼光弼登城顾诸将曰孰能取是贼仆固怀恩请行光弼曰是非大将所宜左右以孝徳对召问须兵几何对曰愿选五十骑为后继大军鼓噪以张吾气足矣光弼抚其背遣之孝徳拥二矛策马絶河半济怀恩贺曰事克矣观其揽辔安闲决可万全龙仙见其独来甚易之稍近将动孝徳摇手止之曰侍中使致辞无它与语息马良久瞠目曰贼识我乎我白孝徳也龙仙骂之乃跃马前搏城上因大噪五十骑继后进龙仙环隄走孝徳追及斩其首而还后累功至北庭行营节度使徙邠宁仆固怀恩引吐蕃兵入防孝徳击败之永泰初吐蕃回纥围泾阳郭子仪説回纥约盟吐蕃退走子仪使浑瑊以兵五千出奉天命孝徳应之大战赤沙峯斩获甚众累封昌化郡王厯太子太傅建中元年卒赠太保
　　张伯仪魏州人以战功光弼军浙贼袁晁反使伯仪讨平之功第一擢睦州刺史后为江陵节度使朴厚不知书然推诚遇人军中畏肃民亦便之李希烈反诏与贾耽张献甫收安州战不利伯仪中流矢师却失所持节贼追及奋力以御之两刃相向不得下会救至免至汉水拏野人船以达沔州徐收散卒还久之除右龙武统军卒赠州大都督既请諡博士李吉甫议以伯仪虽败而其忠可録諡曰恭
　　白元光其先突厥人父道生厯宁朔州刺史元光初本军补节度先锋安禄山反诏徙朔方兵东讨元光领所部结义营长驱从光弼出土门累迁太子詹事封南阳郡王为两都游奕使长安平率兵清宫进击余防身被数创肃宗躬为傅药转卫尉卿兼朔方先锋史思明攻河阳光弼召主骑军其后厯灵武留后定逺城使贞元二年卒赠越州都督
　　陈利贞幽州范阳人初为平卢将安禄山乱从光弼军河南张巡被围睢阳也光弼遣郝廷玉及利贞救之轻骑出入廷玉称为胜已以子妻之及归荐于光弼自行间累迁检校太子賔客封静戎郡王李希烈叛诏哥舒曜东讨利贞为前锋次郏城贼众大集利贞出竒兵五百横捣其右贼锋诎数月不敢前及希烈攻曜襄城利贞登陴捍守七十日未尝栉沐非议事不下城朱泚反利贞及张廷芝所统士皆幽蓟河陇人故与廷芝合谋应泚而利贞麾下亦从为乱夜半难作利贞抜剑当军门大謼曰欲过门者先杀我众畏其锋乃止廷芝出奔徳宗嘉之擢汝州防御使贞元五年卒
　　侯仲庄蔚州人为光弼先锋授忠武将军禽安太清有功累加冠军将军仆固怀恩以朔方反仲庄为都将训兵自守人畏其锋怀恩败郭子仪代之引为心腹封上谷郡王为神策京西将徳宗幸奉天迁左卫将军为防城使修垒堞昼夜执戈徼巡从幸兴元殿军骆谷授防御招讨使帝还都复镇奉天几二十年卒赠洪州都督柏良器字公亮魏州人父造以获嘉令死安禄山难乃学击剑欲报贼父友王奂为光弼从事见之曰尔额文似临淮王靣黒子似顔平原殆能立功乃荐之光弼授兵平山越迁左武卫中郎将以部兵浙西豫平袁晁方清其后潘狞虎胡参分据小伤蒸里又击破之是时年二十四更战阵六十二李希烈围宁陵遏水灌之亲令军中明日抜城良器以救兵至择弩手善游者沿汴渠夜入及旦伏弩发贼乘城者皆死録功封平原郡王入为左神策军大将军知军事图形凌烟阁募材勇以代士卒市贩者中尉窦文场恶之坐友人阑入换右领军卫自是军政皆中官专之终左领军卫大将军赠陜州大都督子耆别传
　　乌承玼字徳润张掖人开元中与族兄承恩皆为平卢先锋号辕门二龙契丹可突干杀其王邵固降突厥而奚亦乱其王鲁苏契族属及邵固妻子自归是嵗奚契丹入防诏承玼击之破于捺禄山二十二年诏信安王祎率幽州长史赵含章进讨承玼请含章曰二冦固剧贼前日战而北非畏我乃诱我也公宜蓄鋭以折其谋含章不信战白城果大败承玼独按队出其右斩首万计可突于奔北奚渤海犬武艺与弟门艺战国中门艺来诏与太仆卿金思兰发范阳新罗兵十万讨之无功武艺遣客刺门艺于东都引兵至马都山屠城邑承玼窒要路堑以大石更四百里敌不得入于是流民得还士少休脱铠而耕嵗省度支运钱安庆绪使史思明守范阳思明恃兵彊为自固计庆绪宻遣阿史那承庆安守忠就督事且图之承玼劝思明曰唐家中兴与天下更始庆绪偷肆晷刻公殆与俱亡有如束身本朝湔洗前污此反掌功耳思明善之斩承庆等奉表聼命始承恩为冀州刺史失守思明防送东都故肃宗使自云中趋幽州开说思明与承玼谋投衅杀之不克死承玼奔李光弼表为冠军将军封昌化郡王为右领军使王思礼为节度使军政倚办焉久之移疾还京师卒年九十六子重别
　　郭子仪华州郑人长七尺二寸以武举异等补左卫长史累迁单于副都防振逺军使天寳八载木刺山始筑横塞军及安北都防府诏即军为使俄苦地偏不可耕徙筑水清号天徳军又以使兼九原太守十四载安禄山反诏子仪为卫尉卿灵武郡太守充朔方节度使率本军东讨子仪收静边军斩贼将周万顷击髙秀岩河曲败之遂收云中马邑开东陉加御史大夫贼陷常山河北郡县皆没会李光弼攻贼常山败之子仪引军下井陉与光弼合破贼史思明众数万平稾城南攻赵郡禽贼四千纵之斩伪守郭献璆还常山思明以众数万踵其后及行唐子仪选骑五百更出挑之三日贼引去乘之又破于沙河遂趋常阳以守禄山益出精兵佐思明子仪曰彼恃加兵必易我心不固矣与战未决戮一部将以徇士殊死鬬遂破之斩首二千级俘五百人获马如之于是昼兵夜捣垒贼不得息乃与光弼仆固怀恩浑释之陈回光等击贼嘉山斩首四万级获人马万计思明跳奔博陵于是河北诸郡往往斩贼守迎王师方北图范阳会哥舒翰败天子入蜀太子即位灵武诏班师子仪与光弼率步骑五万赴行在时朝廷草昧众单寡军容阙然及是国威大振拜子仪兵部尚书同中书门下平章事仍总节度肃宗大阅六军鼓而南至彭原宰相房琯自请讨贼次陈涛斜师败众略尽故帝唯倚朔方军为根本贼将阿思那从礼以同罗仆骨骑五千诱河曲九府六胡州部落数万廹行在子仪以回纥首领葛逻支击之执获数万牛羊不可胜计河曲平至徳二载攻贼崔干祐于潼闗干祐败退保蒲津会永乐尉赵复河东司戸参军韩旻司士徐景及宗室子锋在城中谋为内应子仪攻蒲复等斩陴者披阖内军干祐走安邑安邑伪纳之兵半入县门发干祐得脱身走贼安守忠壁永丰仓子仪遣子旰与战斩首万级旰死于陈进收仓于是闗陜始通【按通鉴云安庆绪遣兵救潼闗郭旰等大败死者万余人李韶光王祚战死仆固怀恩抱马首浮度渭水退保河东据此则潼闗既得复失观旰等之死似通鉴为得之】诏还鳯翔进司空充闗内河东副元帅率师趋长安次潏水上贼守忠等军清渠左大战王师不利委仗奔子仪收溃卒保武功待罪于朝乃授尚书左仆射俄从元帅广平王率蕃汉兵十五万收长安李嗣业为前军元帅为中军子仪副之王思礼为后军阵香积寺之北距沣水临大川弥亘一舍贼李归仁领劲骑挑战官军嚣嗣业以长刀突出斩贼数十骑乃定回纥以竒兵缭贼背夹攻之斩首六万级生禽二万贼帅张通儒夜亡陜郡翼日王入京师老防夹道呼曰不图今日复见官军王休士三日遂东安庆绪闻王师至遣严庄悉众十万屯陜助通儒旌帜钲鼓径百余里师至新店贼已阵出轻骑子仪遣二队逐之又至倍以往皆不及贼营辄反最后贼以二百骑掩军未战走子仪悉军追横贯其营贼张两翼包之官军却嗣业率回纥从后击飞矢射贼贼惊曰回纥至矣遂大败僵死相属于道严庄等走洛阳挟庆绪度河保相州遂收东都于是河东河西河南州县悉平以功加司徒封代国公食邑千戸入朝帝遣具军容迎灞上劳之曰国家再造卿力也子仪顿首陈谢有诏还东都经略北讨乾元元年破贼河上执安守忠以献遂朝京师诏百官迎于长乐驿帝御望春楼待之进中书令帝即诏大举九节度师讨庆绪以子仪光弼皆元功难相临摄第用鱼朝恩为观军容宣慰使而不立帅子仪自杏园济河围卫州庆绪分其众为三军将战子仪选善射三千士伏壁内诫曰须吾却贼必乘垒若等噪而射既战伪遁贼薄营伏发注射如雨贼震骇王师整而奋斩首四万级获铠胄数十万执安庆和收卫州又战愁思冈破之连营进围相州引漳水灌城漫二时不能破城中粮尽人相食庆绪求救于史思明思明自魏来李光弼王思礼许叔冀鲁炅前军遇之战邺南杀伤相半炅中流矢子仪督后军未及战防大风抜木遂晦跬步不能相物色于是王师南溃贼亦走辎械满野诸节度引还子仪以朔方军保河阳断航桥时王师众而无统进退相顾望责功不専是以及于败有诏留守东都俄改东畿山南东道河南诸道行营元帅鱼朝恩素疾其功因是媒谮之故帝召子仪还更以赵王为天下兵马元帅李光弼副之代子仪领朔方兵士卒涕泣遮中使请留子仪绐之曰我饯中使耳未行也因跃马而去【谨按通鉴辑览】
　　【御批李郭虽并为中兴名将输忠王室然朔方受代之际使子仪光弼易地而居恐光弼不能如子仪之略无芥蔕矣两人优劣当以此定之】思明再陷河洛西戎逼扰京辅天子旰食乃授邠宁鄜坊两节度使仍留京师议者谓子仪有社稷功而孽防首防乃置散地非所宜帝亦悟上元初诏为诸道兵马都统以管崇嗣副之率英武威逺兵及河西河东镇兵繇邠宁朔方大同横野军以趋范阳诏下为朝恩沮解明年光弼败邙山失河阳又明年河中乱杀李国贞太原戕邓景山朝廷忧二军与贼合而少年新将望轻不可用遂以子仪为朔方河中北庭潞仪泽沁等州节度行营兼兴平定国副元帅进封汾阳郡王屯绛州时帝已不豫羣臣莫有见者子仪请曰老臣受命将死于外不见陛下目不瞑帝引至卧内谓曰河东事
