<!-- { "loadSidebar": true } -->
　　六年春正月甲戌立司禋监【按元史百官志至元元年十二月依世祖故事复立司禋监与纪异】奉太祖太宗睿宗三朝御容于石佛寺二月己亥黜中书大丞相巴延为河南行省左丞相诏曰朕践位以来命巴延为太师秦王中书大丞相而巴延专权自恣欺朕年防轻视太皇太后及朕弟雅克特古斯变乱祖宗成宪虐害天下加以极刑允合舆论朕念先朝之故尚存悯恤今出为河南行省左丞相所有原领诸卫亲军并集赛台人等诏书到时即许散还以太保满济勒噶台为太师中书右丞相太尉塔斯哈雅为太知枢宻院事塔玛齐为太保御史大夫托克托为知枢宻院事旺嘉努为中书平章政事岭北行省平章政事额森特穆尔为御史大夫壬寅诏除知枢宻院事托克托之外诸王侯不得悬带弓箭环刀辄入内府乙巳罢各处船户提举广东采珠提举二司丁未罢通州河西务等处抽分按利房大都东里山查提领所三月甲寅漳州民陈君用袭杀反贼李志甫授君用同知漳州路总管府事癸亥以知枢宻院事托克托御史大夫伯勒竒尔布哈知枢宻院事雅克布哈知经筵事中书参议阿兰法珠兼经筵官辛未诏徙巴延于南恩州阳春县安置未至死于道丁丑以治书侍御史达实特穆尔为奎章阁大学士翰林直学士济宻斯为奎章阁供奉学士夏四月庚寅以同知枢宻院事特穆尔达实为中书右丞丙午封满济勒噶台为忠王加达尔罕之号满济勒噶台辞五月癸丑禁民问藏军器己未漳州龙岩尉黄佐才获李志甫余党郑子箕佐才因与贼战妻子四十余口皆遇害以佐才为龙岩县尹丙子帝如上都六月丙申撤文宗庙主徙太皇太后布达实哩东安州安置放太子雅克特古斯于髙丽诏曰昔我皇祖武宗升遐之后祖母太皇太后惑于憸慝俾皇考出封云南及英宗遇害泰定告终我皇考逺居朔漠宗王大臣同心翊戴于时以地近先迎文宗暂总机务继知天理人伦所在假让位之名以宝玺来上皇考推诚不疑即授以皇太子宝文宗当躬迓之际乃与其臣伊噜布哈阿哩雅明埒栋阿等谋为不轨使我皇考饮恨上宾归而再御宸极海内闻之靡不切齿又私图传子乃搆邪言嫁祸于班布尔实皇后谓朕非明宗之子遂俾出居遐陬祖宗大业几于不继内懐愧慊则杀阿哩雅以杜口上天不祐随降殒罚叔婶布达实哩怙其势焰舍冢嗣而立孺稚奄复不年诸王大臣以贤以长扶朕践位每念治必本于尽孝事莫先于正名赖天之灵权奸屏黜永惟鞠育罔极之恩忍忘不共戴天之义其命太常撤去图卜特穆尔在庙之主布达实哩削去太皇太后之号徙东安州安置雅克特古斯放诸髙丽当时贼臣伊噜布哈阿哩雅已死其以明埒克栋阿等明正典刑监察御史崔敬言雅克特古斯不宜放逐不报太皇太后寻暴崩雅克特古斯亦中道遇害秋七月戊午以星变地震及旱蝗下诏罪己巳未以琳沁巴勒为御史大夫八月壬午以额森特穆尔为御史大夫是月帝还大都九月丙寅诏今后有罪者母籍其妻女以配人冬十月辛卯诏各爱满人不许与常选壬寅满济勒噶台辞右丞相职仍为太师以托克托为中书右丞相宗正扎尔固齐特穆尔布哈为中书左丞相十二月复科举取士制戊子罢天厯以后増设太禧宗禋等院及奎章阁【按续通鉴纲目初文宗设太禧宗禋等院及奎章阁艺文监至是大臣议悉草罢库库曰民有千金之产尚设家垫以延馆客堂堂天朝一学房乃不能容耶帝然之改奎章阁为宣文阁艺文监为崇文监考百官志崇文之改即在是年十二月宣文之改则在至正元年九月纪于此未书改艺文监为崇文监而改宣文阁又书于明年六月皆与志互异】至正元年春正月己酉朔改元癸亥诏天夀节禁屠宰六日是月以托克托领经筵事命永明寺写金字经一藏三月庚戍罢两淮屯田手号打捕军役令属本所领之癸丑命屯储御军于河南芍陂洪泽徳安三处屯种甲寅给还特穆尔布哈宣让王印镇淮西夏四月丁丑道州土贼蒋丙等反破江华县掠明逺县庚寅以中书右丞特穆尔达实为平章政事阿噜为右丞许有壬为左丞是月帝如上都五月戊申以崇文监属翰林国史院己未罢河西务行用库闰月甲午赏赐扈从明宗诸王官属八百七人金银钞币各有差六月戊午禁髙丽及诸处民以亲子为宦者因避赋役戊辰改旧奎章阁为宣文阁秋七月帝还大都冬十月己酉封阿实克布哈为顺寜王实保齐哈沙顺国公甲寅中书省臣奏海运不给宜令江浙行省于中政院财赋府拨赐诸人寺观田粮总运二百六十万石从之十一月丙子道州路贼何仁甫等反庚子猺贼防边湖广行省平章政事衮布巴勒讨平之十二月乙夘诏民年八十以上防古人赐缯帛二表里其余州县旌以髙年耆徳之名免其家杂役壬戌云南车里寒赛刀等反云南行省平章政事托克托穆尔讨平之
　　二年春正月丙戌开京师金口河二月壬寅颁农桑辑要乙夘李实迪伪造御宝圣防称枢宻院都事伏诛夏四月己酉罢云南防庆宣慰司是月帝如上都五月丁亥以江浙行省平章政事济尔噶岱为河南行省平章政事六月戊申命江浙揆赐僧道田还官徴粮以备军储乙丑罢邦牙宣慰司秋七月己亥庆逺路莫八聚众反攻陷南丹左右两江等处托克托济延讨平之八月庚子朔日有食之九月己巳诏遣湖广行省平章政事衮布巴勒领河南江浙湖广诸军讨道州贼平之复平嵠峒堡寨二百余处辛未帝还大都丁丑京城强贼四起冬十月己亥朔日有食之壬戌遣官致祭孔子于曲阜甲子杭州嘉兴绍兴温州台州等路各立检校批验盐引所权免两浙额盐十万引福建余盐三万引十一月甲申诏免云南明年差税十二月丙午命中书右丞太平枢宻副使姚庸御史中丞张起岩知经筵事辛亥封鸿和特穆尔之子彻尔特穆尔为抚寜王丙辰赐云南行省参知政事布拉三珠虎符以兵讨捕叛蛮癸亥阿噜图们等以谋害宰臣图为叛逆伏诛
　　三年春二月丁未辽阳沃济野人叛三月壬申造盝顶殿以终埸下第举人充学正山长国学生防试不中者与终埸举人同戊寅诏作新风宪在内官不法者监察御史劾之在外官不法者行台监察劾之岁以八月终出巡次年四月终还司是月诏修辽金宋三史以中书右丞相托克托为都总裁官中书平章政事特穆尔达实中书右丞太平御史中丞张起岩翰林学士欧阳侍御史吕思诚翰林侍讲学士济宻斯为总裁官夏四月丙申朔日有食之是月帝如上都六月壬子命经筵官月进讲者三是月囘囘拉里五百余人渡河防掠解吉隰等州中书户部以国用不足请撙节浮费秋七月戊辰修大都城戊寅立永昌等处宣慰司八月甲午朔命图沙玛同知宣慰司事缫勒噶等讨四川上蓬琑吃贼戊戍山东有贼焚掠兖州是月帝还大都九月甲子湖广行省平章政事衮布巴勒擒道州贺州猺贼首唐大二蒋仁五至京诛之其党蒋丙自号顺天王攻破连桂二州冬十月己酉帝亲祀上帝于南郊以太祖配癸丑以签枢宻院事韩元善为中书参知政事中书参议敏珠尔丹同知宣徽院事己未以郊祀礼成大赦文官普减一资武官升散官一等蠲民间田租五分赐髙年帛以湖广行省平章政事衮布巴勒为宣徽院使行枢宻院知院拉拉为翰林学士承防十二月丙申诏写金字藏经丁未以伯勒齐尔布哈为中书左丞相是岁诏立常平仓罢民间食盐徴遗逸托音巴延张瑾杜本本辞不至
　　四年春正月辛巳定守令黜陟之法庚寅河决曹州雇夫万五千八百修筑之二月以中书右丞太平为平章政事【按续通鉴以贺惟一为平章政事复拜御史大夫故事台省正官非国姓不以授惟一固辞诏特赐姓改其名曰大平】闰月辛酉朔永平澧州等路饥赈之三月壬寅特授巴特玛多尔济征东行省左丞相嗣髙丽国王癸丑以河南行省平章政事纳琳为中书平章政事集贤大学士姚庸为中书左丞夏四月帝如上都五月乙未右丞相托克托辞职不许甲辰许之以阿噜图为中书右丞相乙巳封托克托为郑王六月戊辰巩昌陇西县饥每户贷常平仓粟三斗俟年丰还官己巳赐托克托松江田为立松江等处稻田提领所秋七月戊子朔益都濒海盐徒郭和尔齐作乱八月郭和尔齐上太行由陵川入壶闗至广平杀兵马指挥复还益都是月帝还大都九月丁亥朔日有食之辛亥以南台治书侍御史秦从徳为江浙行省参知政事提调海运癸丑命御史大夫额森特穆尔平章政事特穆尔达实知经筵事右丞达实特穆尔提调宣文阁知经筵事【按元史宰相表是年九月以达实时穆尔为右丞董守简为左丞本纪俱未载】冬十月乙酉议修黄河淮河堤堰十一月丁亥朔以各郡县民饥不许抑配食盐复令民入粟补官以备赈济戊子禁内外官民宴防不得用珠花十二月己未四川亷访司建言广元等五路广安等三府永宁等两宣抚司请依内郡设置推官一员从之戊寅猺贼防靖州是岁猺贼防浔州同知府事保通率民兵撃走之
　　五年春三月以陈思谦参议中书省事夏四月丁夘敕大都流民官给路粮遣其还乡是月募富户出米五十石以上者旌以义士号帝如上都五月己丑诏以军士所掠云南子女一千一百人放还乡里仍给其行粮不愿归者聴丁未河间转运司灶户被水灾诏权免余盐二万引候年丰还官秋七月丙午以额森特穆尔特穆尔达实并为御史大夫八月帝还大都九月壬午日有食之辛丑以中书右丞达实特穆尔为翰林学士承防中书参知政事吹斯戬为右丞资政院使多尔济巴勒为中书参知政事冬十月壬子以中书平章政事太平为御史大夫辛酉命奉使宣抚巡行天下辛未辽金宋三史成右丞相阿噜图进之帝曰史既成书前人善恶朕当取为法戒然岂止激劝为君为臣者亦当知之卿等其体朕心以前代善恶为勉己夘监察御史布达实哩请罢造作不急之务是月以吕思诚为中书参知政事【按元史宰相表是时改参知政事韩元善为司农大卿故以吕思诚代之纪未详载】十一月甲午至正条格成奉元路陈望叔伪称雅克特古斯太子伏诛十二月丁巳诏定荐举守令法是岁宣徽院使都棱特穆尔知枢宻院事冯思温为御史中丞
