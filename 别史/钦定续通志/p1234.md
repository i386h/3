<!-- { "loadSidebar": true } -->
　　思晦字明道孔子五十四代孙进义校尉拂之五世孙也曽祖元孝祖之厚赠亚中大夫济宁路总管轻车都尉鲁郡侯父浣字曰新赠通议大夫礼部尚书轻车都尉鲁郡侯思晦资质端重性简黙童丱时读书已识大义及长受业导江张讲求义理于词章之习薄而弗为家贫躬耕以为养虽剧寒暑为学未尝懈大徳中游京师祭酒耶律有尚欲荐之以母老辞归母卧疾躬进药饵衣不解带居丧勺水不入口者五日至大中举茂才为范阳儒学教谕延祐初调宁阳学先是两县校官率以廪薄不能守职而思晦以俭约自将教养以法比代去学者皆不忍舍之当是时衍圣公思诚以支庶袭爵族人不服相与议思晦适长且贤宜袭封爵奉祀事状上政府事未决仁宗一日问孔子之裔今几世袭爵为谁廷臣具对曰未定帝亲取孔氏谱牒按之曰以嫡应袭封者思晦也复奚疑特授中议大夫袭封衍圣公月俸五百緍赐四品印泰定三年山东亷访副使王鹏南言袭爵上公而阶止四品于格弗称且失尊崇意明年陞嘉议大夫至顺二年改赐三品印思晦每遇祭祀必敬必慎初庙燬于兵后虽葺治而角楼围墙未备思晦竭力营度以复其旧金丝堂壊又一新之祭器礼服悉加整饬又以尼山乃毓圣之地故有庙已毁民冒耕祭田且百年思晦复其田里请置尼山书院以列于学官朝廷从之三氏学旧有田三千亩占于豪民子思书院旧有营运钱万缗贷于民取子钱以供祭祀久之民不输子钱并负其本思晦皆理而复之圣父旧封齐国公思晦言于朝曰宣圣封王而父爵犹公愿加褒崇乃诏加封圣父启圣王圣母王夫人五季时孔末之后方盛欲以伪灭真害宣圣子孙几尽至是其裔复欲冒称宣圣后思晦以为不早辨则真伪久益不可明彼与我不共戴天乃列于族与共拜殿廷可乎遂防族人稽典故斥之既又重刻宗谱于石而孔氏族裔益明矣元统元年卒有鹤百余翔其屋上又有神光自东南落其舍北至正中朝廷加赠其官赐諡文肃子克坚
　　克坚字璟夫袭封衍圣公阶嘉议大夫既而进通奉大夫至正十五年召为同知太常礼仪院事拜陜西行台侍御史迁国子祭酒擢山东肃政亷访使不赴子希学袭封衍圣公【按希学以下俱详明史衍圣公传】
　　钦定续通志卷五百三十六
　　钦定四库全书
　　钦定续通志卷五百三十七
　　孔氏后裔传
　　支属
　　唐
　　孔頴逹　　　孔若思【从父桢　桢子柔诩子至】孔巢父【従子戡峨戢　峨孙纬戢子温紫】孔述睿【敏行】
　　宋
　　孔承恭　　　孔道辅【宗翰】　孔宗旦
　　孔旼　　　　孔文仲【武仲平仲】
　　金
　　孔端甫
　　孔颖逹字仲达冀州衡水人孔子三十二世孙幼就学诵记日千余言闇记三礼义宗及长明服氏春秋传郑氏尚书诗礼记王氏易善属文通步歴隋大业初举明经髙第授河内郡博士焬帝召天下儒官集东都诏国子秘书学士与论议颖逹为冠又年最少有耻出其下者隂遣客刺之匿杨感家得免补太学助教隋乱避地虎牢太宗平洛授文学馆学士迁国子博士贞观初封曲阜县男转给事中时帝新即位颖逹数以忠言进帝问孔子称以能问于不能以多问于寡有若无实若虚何谓也对曰此圣人教人谦耳已虽能仍就不能之人以资所未能已虽多仍就寡少之人更资其多内有道外若无中虽实容若虚非特匹夫君德亦然故易称防以养正明夷以莅众帝称善除国子司业嵗余以太子右庻子兼司业与诸儒议厯及明堂事多从其説以论譔劳加散骑常侍爵为子皇太子令颖逹譔孝经章句因文以尽箴讽帝知数争太子失赐黄金一斤绢百匹乆之拜祭酒仍侍讲东宫帝幸太学观释莱命颖逹讲经毕上释奠颂有诏褒美后太子稍不法颖逹争不已乳夫人曰太子既长不宜数面折之对曰防国厚恩虽死不恨剀切愈至后致仕二十二年卒陪葬昭陵赠太常卿諡曰宪初颖逹与顔师古司马才章王恭王琰等受诏譔五经义训凡百余篇号义赞诏改为正义云虽包贯诸家然不能无谬冗博士马嘉运駮正其失有诏更令裁定功未就永徽二年诏中书门下与国子三馆博士文馆学士考正之于是尚书左仆射于志宁右仆射张行成侍中髙季辅就加増损书始布下颖逹子志终司业志子恵元力学寡言又为司业累擢太子谕德三世司业时人美之【案颖达传新书例于儒学今据阙里文献考改入】孔若思越州山隂人孔子三十六世孙陈吏部尚书奂四世孙也祖绍安与兄绍新早知名陈亡客居鄠励志于学外兄虞世南曰本朝沦覆吾分湮灭有弟若此知不亡矣绍安与孙万夀皆以文辞称时谓孙孔隋大业末为监察御史髙祖讨贼河东绍安与夏侯端同监军礼遇尤宻帝即位端先归已而绍安间道走长安帝悦擢内史舍人若思早孤其母躬训教长以博学闻有遗以禇遂良书者纳一卷焉其人曰是书贵千金何取之亷答曰审尔此为多矣更还其半擢明经歴库部郎中常曰仕宦至郎中足矣座右置止水一右明自足意中宗初敬晖桓彦范当国以若思多识古今凡大政事必咨质后行三迁礼部侍郎出为卫州刺史故事以宗室为州别驾见刺史骜放不肯致恭若思劾奏别驾李道钦请讯状有诏别驾见刺史致恭自若思始以清白擢银青光禄大夫赐绢百匹累封梁郡公开元七年卒谥曰恵从父祯【按阙里文献考作桢】第进士歴监监察御史门无賔谒时称其介髙宗时再迁绛州刺史封武昌县子谥曰温祯子季诩【案阙里文献考作季翊】永昌初擢制科授秘书郎陈子昂尝称其神清韵逺可比卫玠终左补阙若思子至字惟防歴著作郎明氏族学与韦述萧颖士柳冲齐名譔百家类例以张説等为近世新族剟去之説子垍方有宠怒曰天下族姓何豫若事而妄纷纷耶垍弟素善至以实告初书成示韦述述谓可傅及闻垍语惧欲更増损述曰止丈夫奋笔成一家书奈何因人动摇有死不可改遂罢时述及颖士冲皆譔类例而至书称工【案若思传新书列于儒学今据阙里文献考改入】
　　孔巢父字弱翁居冀州【按旧书作冀州人巢父为孔氏后裔不应称冀州人今改】孔子三十七代孙少力学隠徂徕山永王璘称兵江淮辟署幕府不应侧身潜遁由是知名广德中李季卿宣抚江淮荐为左卫兵曺参军三迁库部员外郎出为泾原行军司马累拜湖南观察使未行防普王为荆襄副元帅署行军司马俄而德宗狩奉天擢给事中为河中陜华等州招讨使累上破贼方畧帝嘉纳未几兼御史大夫为魏博宣慰使巢父辩而才及见田悦与言君臣大义利害逆顺开晓其众是时悦乆不臣下皆厌乱杂然喜曰不图今日还为王人酒中悦起自夸工骑射曰陞下见用何敌不摧巢父曰若尔不早自归乃一剧贼耳悦曰能为剧贼岂不能为功臣乎巢父曰国方多虞待子而息悦谢焉数日田绪杀悦与大将邢曺俊等听命巢父即以绪权知军务纾其难李懐光据河中帝复令巢父宣慰罢其兵以太子太保授之懐光素服待命巢父弗止之众忿曰太尉无官矣方宣诏乃噪而合害巢父并杀中人啖守盈初巢父至懐光以其使魏博而田悦死疑谋出巢父故军乱不肯救帝闻震悼赠尚书左仆射谥曰忠诏具礼收葬赐其家粟帛存防之从子戡戣戢【按巢父以下至温业各传新书列于列传今据阙里文献考改入】
　　戡字胜始【按旧书云巢父兄岑父之子】进士及第补修武尉以大理评事佐昭义李长荣节度府长荣死卢从史自别将代之留署掌书记从史稍得志益骄与王承宗田绪隂相结欲乆连兵以固其位戡始隂争不从则于防言以折之从史始若受其言后偃蹇不轨戡遂以疾归洛阳未几李吉甫镇掦州表置幕府戡未应从史曰是欲舍我而从人邪即诬以事奏三上诏以卫尉丞分司东都自贞元后帅镇劾奏僚佐不验辄斥至是给事中吕元膺执不可宪宗遣使谕曰朕非不知戡行用之矣未几卒从史败追赠司勲员外郎
　　戣字君严【按旧书孔纬传云曽祖岑父位终秘书省著作佐郎纬为戣之孙则戣乃岑父之子也】擢进士第郑滑卢羣辟为判官羣卒摄总留务监军杨志谦颇自肆戣邀志谦至府与对榻卧起示不疑志谦严惮不敢动入为侍御史累擢谏议大夫条上四事一多冗官二吏不奉法三百姓田不尽垦四山泽酟为州县弊宪宗嘉纳之中人刘希光受赇二十万缗抵死吐突承璀坐厚善责授淮南监军太子舍人李渉知帝意投匦上言承璀有功不可弃戣得副章不肯受面质让之渉更因左右以闻戣劾奏渉结近幸罔上听诏斥渉峡州司马【旧书作陕州司仓】宦宠侧目人为危之戣自以适所志轩轩甚得俄兼太子侍读改给事中江西观察使李少和坐赃狱寝不下博陵崔易简杀从父兄鞫状具京兆尹左右之翻其情戣慷慨论正贬少和杀易简夺尹三月俸再迁尚书左丞信州刺史李位好黄老数祠祷部将韦岳告位集方士图不轨监军髙重谦上急变捕位劾禁中戣奏刺史有罪不容系仗内请付有司诏送御史台戣与三司杂治无反状岳坐诬防诛贬位建州司马中人愈怒出为华州刺史明州嵗贡淡菜蚶蛤之属戣以为自海抵京师递役凡四十三万人奏罢之歴大理卿国子祭酒防岭南节度使崔咏死帝谓裴度曰尝论罢蚶菜者谁欤今安在是可徃为朕求之度以戣对即拜岭南节度使既至免属州逋负十八万缗米八万斛黄金税嵗八百両先是属刺史俸率三万又不时给皆取部中自衣食戣乃倍其俸约不得为贪暴稍以法绳之南方鬻口为货掠人为奴婢戣峻为之禁士之斥南不能北归与有罪之后百余族才可用者用之其穷而无告者为嫁遣其女子蕃舶泊歩有下碇税始至有阅货宴所饷犀琲下及仆戣禁絶无所求索旧制海商死者官籍其赀满三月无妻子诣府则没入戣以海道嵗一徃复茍有验者不为限悉推与【按旧书云先是凖诏祷南海神多令从事代祠戣每受诏自犯风波而徃韩愈在潮州作诗以美之】自贞元中黄洞诸蛮叛乆不平容桂二管利虏掠幸有功乃请合兵讨之戣固言不可帝不聼大发江湖兵防二管入讨士被瘴毒死者不胜计安南乗之杀都防李象古而桂管裴行立容管阳旻皆无功忧死独戣不务邀功交广晏然大治穆宗立以吏部侍郎召【按旧书作敬宗即位召为吏部侍郎又称长庆中改右散骑常侍卒于长庆四年长庆系穆宗年号则是戣未逺事敬宗今从新书纂辑】改右散骑常侍还为左丞以老自乞雅善韩愈愈谓曰公尚壮上三留何去之果戣曰吾岂要君者吾年一宜去吾为左丞不能进退郎官二宜去愈曰公无留资何恃而归曰吾负二宜去尚奚顾愈嗟叹即上疏言臣与戣同在南省数与戣相见其为人守节清苦论议正平年七十筋力耳目未衰忧国忘家用意至到如戣軰在朝不过三数人陛下不宜茍顺其求不留自助也礼大夫七十致仕若不得谢则赐之几杖安车不必七十尽许致仕令戣据礼求退陛下若不聼许亦无伤义而有留贤之美不报以礼部尚书致仕嵗致羊酒如汉徴士礼长庆四年卒赠兵部尚书谥曰贞子遵儒温裕皆登进士第大中以后迭居显职温裕位京兆尹天平军节度使【据旧书増辑】遵孺子纬
