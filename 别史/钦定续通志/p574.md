<!-- { "loadSidebar": true } -->
　　鏦字利用尚徳阳郡主顺宗立主进封汉阳公主擢鏦检校国子祭酒驸马都尉自景龙后外戚多为检校官不治事宰相荐其才不当以外戚废乃拜右金吾将军封太原郡公恭逊折节不以富贵加人性周畏不立赫赫名有谏于上退必毁槀家人子弟无知者别墅在都南尤胜垲穆宗甞幸之置酒极欢改太子詹事充闲廏宫苑使卒赠尚书左仆射
　　铦性和易累为殿中监尚西河公主鏦卒累为太子詹事宫苑闲廏使长庆三年暴卒初西河主降沈氏生一子铦无嗣以沈氏子嗣
　　曙代宗朝累官司农卿徳宗幸奉天曙方领家兵猎苑北闻跸至伏谒道左遂从乘舆入骆谷霖雨涂潦卫兵或异语帝召谓曰朕不徳而苦公等宜执朕送朱泚以谢天下诸将皆感泣曰愿死生从陛下时曙与功臣子李升韦清令狐建李彦辅被甲请见言曰南行路险且虞奸变臣等世防恩今相誓愿更挟帝马许之帝还曙清擢金吾大将军余并为禁军将军曙终祁国公子仪母弟防明性谨愿喜賔客以子仪故终少府监赠太子太傅子昕肃宗末为四镇留后闗陇陷不得归朝廷但命官遥领其使建中二年昕始与伊西北廷节度使曹令忠遣使入朝徳宗下诏褒奬忠授北廷大都防四镇节度留后赐氏李更名元忠昕授安西大都防四镇节度使诸将吏超七资叙官云













　　钦定续通志卷二百三十八
　　钦定四库全书
　　钦定续通志卷二百三十九
　　列传
　　唐【三十九】
　　李嗣业　　　　马璘　　　李抱玉【抱其】路嗣恭【应恕】
　　李嗣业京兆高陵人长七尺膂力絶众开元中从安西都防来曜讨十姓苏禄先登捕贼累功署昭武校尉后应募安西军中初用陌刀而嗣业尤善毎战必为先锋所向摧北马灵詧为节度出战必与俱髙仙芝讨勃律署嗣业及中郎将田珍为左右陌刀将时吐蕃兵十万屯娑勒城据山濒水联木作郛以扼王师仙芝潜军夜济信图河令曰及午破贼不者皆死嗣业提歩士升山頺石四靣以击贼又树大旗先走险诸将从之贼不虞军至因大溃投崖谷死者十八鼓而驱至勃律禽其主平之授右威卫将军从平石国及突骑施以跳荡先锋加特进贼号为神通大将初仙芝特以计袭取石国其子出犇因构诸蕃与大食连兵攻四镇仙芝率兵二万深入为大食所败残卒数千事急嗣业谋曰将军深履贼境后援既絶而大食乗胜诸蕃鋭于鬭我与将军俱死尚谁报朝廷者不如守白石岭以为后计仙芝曰吾方收合余烬明日复战嗣业曰事去矣不可坐须葅醢即驰守白石岭路既隘步骑鱼贯而前防拔汗那还兵辎饷塞道不可骋嗣业惧追及手梃鏖击人马毙仆者数十百贼骇走仙芝乃得还表嗣业功进右金吾大将军留为疏勒镇使城一隅陁屡筑辄坏嗣业祝之有白龙见因其处蕝祠以祭城遂不坏汉耿恭故井久涸祷已泉复出初讨勃律也通道葱岭有大石塞隘以足蹶之抵穹壑人以为至诚所感云天寳十二载加骠骑大将军入朝赐酒帝前醉起舞帝宠之赐防百金皿五十物钱十万曰为解醒具安禄山反肃宗追之诏至即引道与诸将割臂盟曰所过郡县秋毫不可犯至鳯翔上谒帝喜曰今日卿至贤于数万众事之济否固在卿辈乃诏与郭子仪仆固怀恩掎角常为先锋以巨棓笞鬭贼辄溃进四镇伊西北庭行军兵马使广平王收长安嗣业通前军阵于香积祠北贼酋李归仁拥精骑薄战王师注矢逐之走未及营贼大出掩追骑还蹂王师于是乱不能阵嗣业谓子仪曰今日不蹈万死取一生则军无类矣即袒持长刀大呼出阵前杀数十人复整步卒三千以陌刀长柯斧堵进所向无前归仁匿兵营左觇军势王分囘纥鋭兵击其伏嗣业出贼背合攻之自日中至昃斩首六万级填涧壑死几半贼东走遂平长安进收东都嗣业战多乃与张镐鲁炅来瑱嗣吴王祗李奂略定诸州兼卫尉卿封虢国公实封户二百兼怀州刺史北庭行营节度使与子仪等围相州诸将无功独嗣业被坚数奋为诸军冠中流矢卧帐中方愈忽闻金鼓声知与贼战大呼创溃血流数升卒諡曰忠勇赠武威郡王嗣业忠毅忧国不计居产有宛马十匹前后赏赐皆上于官以助军云子佐国袭爵厯丹王府长史卒推嗣业功赠宋州刺史
　　马璘岐州扶风人年二十读汉马援传至丈夫当死边野以马革裹尸而归慨然曰使吾祖勲业坠地乎开元末挟策从安西节度府以竒劳累迁金吾卫将军至徳初王室多难綂精甲三千自二庭赴鳯翔肃宗竒之委以东讨初战卫南以百骑破贼五千众从李光弼攻洛阳史朝义众十万屯北邙山旗铠照日诸将犹豫未敢击璘率部士五百薄贼屯出入三反众披靡乗之贼遂溃光弼曰吾用兵三十年未见以少击众雄捷如马将军者【吴缜纠谬云按李光弼及史思明传邙山之战思明主其军非朝义也此其误一也又按帝纪上元二年二月戊寅光弼与思明战败续而光弼传亦云官军大溃则此安得有贼遂溃之説哉此其误二也新书抵捂吴氏砭之良是今附着其説】迁试大常卿明年吐蕃防边诏璘移军援河西怀恩之叛璘引还间关转鬭至鳯翔敌围已合节度使孙志直婴城守璘令士持满外向突入县门不解甲出战背城阵敌溃率轻骑追之斩数千级漂血丹渠帝引见慰劳擢兼御史大夫永泰初拜四镇行营节度南道和蕃使俄检校工部尚书北庭行营邠宁节度使元日有卒犯盗或曰宜赦璘曰赦之则人将伺其日为盗遂戮之天大旱里巷为土龙聚巫以祷璘曰旱由政不修即命撤之明日雨是歳大穰未几徙泾原权知凤翔陇右节度副使四镇北庭如旧复以郑颍二州隶之大厯八年吐蕃内冦浑瑊战宜防不利璘设伏潘原与瑊合击破之俘级数万【通鉴璘出精兵袭贼辎重于潘原杀贼数千人与本小异】进检校尚书右仆射明年入朝求宰相以检校左仆射知省事进扶风郡王【通鉴十年九月吐蕃防泾州璘破之于百里城事出实録而本传未载】十一年卒于军年五十六赠司徒諡曰武璘少学术而武干絶伦遭时屯棘以忠力奋在泾八年缮屯壁为战守具令肃不残人乐为用敌不敢犯为中兴鋭将初泾军乏财帝讽李抱玉让郑颍璘因得裒积且前后赐赉无算家富不赀治第京师侈甚其寝堂无虑费钱二十万缗徳宗在东宫闻之不喜及即位乃禁第舍不得逾制诏毁璘中寝及宦人刘忠翼第璘家惧悉籍亭馆入之官其后赐羣臣宴多在璘山池而子无行财亦寻尽
　　李抱玉本安兴贵曾孙世居河西善养马始名重璋闲骑射少从军为人沈毅有谋尤忠谨李光弼引为禆校天寳末宗以其战河西有功为改今名禄山乱守南阳斩贼使至徳二载上言世占凉州耻与逆臣共宗有诏赐之姓因徙籍京兆举族以李为氏进至右羽林大将军知军事擢陈郑颍亳节度使史思明已破东都光弼壁河阳拒之使抱玉守南城贼急攻抱玉纵竒兵出表里俘杀甚众贼乃舍去从光弼战大败因不能西差功第一封栾城县公代宗立兼泽潞节度使綂相卫仪邢十一州兵以功授司空兼兵部尚书武威郡王恳辞王爵徙凉国公进司徒广徳中吐蕃入冦帝次陜羣盗徧南山五谷间东距虢西抵岐椎剽不胜计诏太子宾客薛景仙为南山五溪谷防御使引兵招捕久不克更诏抱玉讨贼抱玉尽得贼株柢蹊隧分兵守诸谷使牙将李崇客率精骑四百自桃林虢川袭之贼帅高玉脱身走城固山南西道张献诚禽以献悉索支党斩之不阅旬五谷平即诏抱玉权鳯翔陇右节度抱玉恳让司徒故以尚书左仆射同中书门下平章事河西陇右副元帅又让仆射故还为兵部尚书大厯二年来朝久之加山南西道副元帅兼节度使屯盩厔抱玉兼三节度三副元帅位望隆赫乃上言陇坻逹扶文緜地二千里敌孔道不一梁岷重则闗辅轻愿择能臣帅西道当一靣臣得専事闗陇帝多其让许之抱玉在镇十余年禁暴安人为将臣之良卒年七十四赠太保諡曰昭武从父弟抱真
　　抱真字大沈虑而断抱玉属以军事授汾州别驾仆固怀恩反防焉挺身归京师代宗以怀恩倚囘纥所将朔方兵精忧之召抱真问状答曰郭子仪尝领朔方军人多徳之怀恩欺其下曰子仪为朝恩所杀今起而用之是伐其谋兵可不战解也既而怀恩败如抱真策迁殿中少监陈郑泽潞节度留后既谢因言百姓劳逸在牧守愿得一州以自试更授泽州刺史兼泽潞节度副使徙怀州仍为怀泽潞观察留后凢八年抱真策山东有变泽潞兵所走集乗战伐后赋重人困军伍雕刓乃籍户三丁择一蠲其徭租给弓矢令闲月得曹偶习射歳终大校亲按籍第能否赏责比三年皆为精兵举所部得成卒二万遂雄山东天下称昭义歩兵为诸军冠久之为泽潞节度行军司马防昭义节度李承昭病诏抱真权磁邢兵马留后徳宗嗣位检校工部尚书领昭义节度使建中中田悦反围邢及临洺诏抱真与河东马燧合神策兵救之败悦于双冈斩其将杨朝光又破之临洺围遂解以功检校兵部尚书复与悦战洹水走之进围魏悦战城下大败进检校尚书右仆射防朱滔王武俊反救悦抱真退保魏帝仓卒狩奉天闻问诸将皆哭各引麾下还屯于时李希烈陷汴李纳反郓李怀光相次反河中抱真独以数州横絶溃叛中离沮其奸为羣盗所惮兴元初检校左仆射同中书门下平章事繇倪国公进义阳郡王朱滔悉幽蓟兵与囘纥围贝州以应朱泚而希烈既窃名号则欲臣制诸叛众稍离天子下罪已诏竝赦羣盗抱真乃遣客贾林以大义説武俊使合从击滔武俊许诺而内犹豫抱真将自造其壁诿军事于司马卢卿曰吾此行系时安危使遂不还部勒以聼天子命惟子励兵东向雪吾之耻亦惟子即以数骑驰入见武俊曰泚希烈争窃帝号滔攻贝州此其志皆欲自肆于天下足下既不能与竞长雄舍九叶天子而臣反贼乎且诏书罪已禹汤之心也方上暴露播越公能自安乎因持武俊涕下交頥武俊亦感泣左右皆泣退卧帐中甘寝久之武俊感其不疑乃益恭指心誓天曰此身已许公死矣食讫约为昆弟而别旦日合战大破滔经城进检校司空实封六百户贞元初朝京师诏还所镇抱真喜士虽小善皆卑礼厚币数千里邀致之好方士谓不死可致有孙季长者为治丹且曰服此当僊去抱真惑之因疾请降官七让司空还为左仆射饵丹二万丸不能食且死医以彘肪谷漆下之疾少间季长曰危得僊何自弃也益服三千丸卒年六十二其子殿中侍御史缄匿丧与其属卢防昌元仲经谋防诸将仲经诡抱真令曰吾疾不任事令缄典军勉佐之副使李説及诸校俯首皆呒曰诺缄盛服出众拜之悉发府库劳军防昌即为抱真表翌日令诸将署章请以节付缄天子已闻抱真丧遣使者驰入军诏以事属大将王延贵缄伪若抱真疾者三日乃出见陈兵甚严使者曰朝廷已知公薨诏以兵属延贵君速归发丧缄愕然乃遽以印钥上监军始发丧使者趣延贵视事防缄赴东都诏赠抱真太保
