<!-- { "loadSidebar": true } -->
　　二十八年春正月辛亥罢汴梁至正阳县睢州中牟郑唐邓十二站站戸为民丁巳遣呼雅克齐四百人北征辛酉罢江淮漕运司并于海船万戸府由海道漕运免江淮贫民至元十二年至二十五年逋租及二十六年未输田租罢淘金提举司壬戌尚书省臣僧格等以罪罢二月辛未徙万亿库金银入禁中富宁库癸酉以陇西四川总摄年扎克钟鼐为诸路释教都总统改福建行省为宣慰司江西行省诏行御史台勿听行省节度丙子罢徴理司丁丑以太子右詹事谔勒哲为尚书右丞相翰林学士承防博果密平章政事己卯立金齿等处宣慰司都元帅府壬午以僧格沮抑台纲又棰监察御史命御史大夫阿尔娄辨正之癸未帝如上都乙酉立江淮湖广江西四川等处行枢密院以集贤大学士何荣祖为尚书右丞集贤学士贺胜为尚书省参知政事诏江淮行省遣蒙古军五百汉兵千人从皇子镇南王镇扬州丁亥营建宫城南面周庐以居宿卫之士执僧格妻党湖广行省平章约苏穆尔至京师戊子籍约苏穆尔家赀癸巳籍僧格家赀三月己亥朔僧格妻弟燕南宣慰使巴结伊特以受赂积赃伏诛辛酉发侍卫兵营紫檀殿壬戌以甘肃行省右丞崔彧为中书右丞南丹州莫国麟入觐授国麟安抚使夏四月甲戌以地震免侍卫兵籍武平者今嵗徭役庚辰弛杭州西湖禽鱼禁五月戊戌遣托克托塔喇海呼逊三人追究僧官江淮总摄嘉木杨喇勒智等盗用官物以参知政事廉希恕为湖广等处行省右丞行海北海南道宣慰使都元帅琼州安抚使陈仲达海北海南道宣慰使都元帅湖广行省左右司郎中布延伊苏巴实伯里副元帅王信并同知海北海南道宣慰司事副元帅将二千二百人征黎蛮立左右两江宣慰司都元帅府甲辰中书省臣敏珠尔丹崔彧言僧格当国四年诸臣多以贿进亲旧皆授要官唯以欺蔽九重朘削百姓为事宜令两省严加考覈并除名为民从之约苏穆尔伏诛辛亥徴太子赞善刘因不起僧格弟巩昌宣慰使达尔玛达实自杀诏下僧格于狱癸丑罢尚书省事皆入中书改尚书右丞相右詹事谔勒哲为中书右丞相平章政事敏珠尔丹博果宻并中书平章政事尚书右丞何荣祖中书右丞尚书左丞马绍中书左丞参知政事贺胜高翥并参知中书政事征东行尚书省左丞相驸马高丽国王王睶为征东行中书省左丞相丁巳建白塔二各高一丈一尺以居呪师多斯徳桑节等七人何荣祖以公规治民御盗理财等十事辑为一书名曰至元新格命刻版颁行使百司遵守己未以黙徳齐复为御史大夫行御史台事六月丁卯朔禁蒙古人往回回地为商辛巳洞蛮镇逺立黄平府乙酉洗国王洞主市备什王弟同来朝益江淮行院兵二万击郴州桂阳寳庆武冈四路盗贼以汴梁逃人男女配偶成家给农具耕种秋七月丙申朔置建都金冶令旁近民炼金输官戊申罢江南诸省买银提举司丁巳僧格伏诛募民耕江南旷土戸不过五顷官授之劵俾为永业三年后征租遣哈克繖总兵讨平江南盗贼己未罢淘金提举司壬戌弛畿内秋耕禁八月己巳罢江西等处行泉府司大都甲匠总管府广州人匠提举司广徳路录事司乙酉遣黙色和斯乗诣云南捕黑虎戊子咀喃番邦遣马不刺罕丁进金书寳塔及黒狮子辛卯命工部造飞车九月辛丑以平章政事敏珠尔丹商议中书省事复以咱希鲁鼎平章政事代之丙午立行宣政院治杭州壬子命海船副万戸杨祥哈玛尔张文虎并为都元帅将兵征琉球既又以祥为宣抚使阮监兵部员外郎吴志斗礼部员外郎赍诏招谕琉球明年祥等不能达而还冬十月壬申以前缅中行尚书省平章政事舒苏徳济为中书省平章政事癸酉享于太庙癸未罗斛国王遣使上表以金书字仍贡黄金象齿丹顶鹤五色鹦鹉翠毛犀角笃耨龙脑等物罢各行枢密院事入行省己丑敕没入嘉木杨喇勒智沙布鼎乌玛喇妻并遣诣京师癸巳免卫辉种仙茅戸徭役十一月乙卯新添葛蛮宋安抚率洞官阿汾青贵来贡方物谕中书省议増中外官吏俸戊午金齿国遣阿腮入觐辛酉置望云银冶十二月乙丑籍特黙齐巴噶岱尔等六万戸成丁者为兵己巳宣政院臣言宋全太后瀛国公母子己为僧尼有地三百六十顷乞如例免徴其租从之辛未御史台臣言钩考钱谷自中统初至今余三十年更阿哈玛特僧格当国设法已极而其余党公取贿赂民不堪命不如罢之有防议拟以闻壬申立河南江北行中书省治汴梁中书省臣言江南在宋时差徭为名七十有余归附后一切未徴今分诸王城邑嵗赐之物仰给京师又中外官吏俸少似宜量添可令江南依宋时诸名征赋尽输之何荣祖言宜召各省官任钱谷者诣京师集议科取之法以闻从之甲戌诏罢钩考钱谷应昔年逋负钱谷文卷聚置一室非奉命而视之者罪之丙戌八畨洞官吴金叔等以所部二百五十寨民二万有竒内附戊子诏释天下囚非杀人抵罪者辛卯授策凌巴鄂尔罝勒为帝师统领诸国僧尼释教事【按释老策凌巴鄂尔罝勒为帝师在至元三十一年此载于二十八年与不符】令僧罗卜藏等递作佛事坐静于圣夀万安涿州寺等所凡五十度
　　二十九年春正月甲午朔日有食之己亥开通州漕河以郭守敬领都水监事庚子诏招谕江西福建汀漳诸处百姓入山避盗者使复其业禁商贾私以金银航海甲辰诏江南州县学田其嵗入听其自掌春秋释奠外以廪师生及士之无告者贡士庄田则令覈数入官丙午诏谕未附平伐大瓮眼紫江皮陵潭溪九堡等处诸洞猫蛮癸丑立织造段匹提举司壬戌召嗣汉天师张与棣赴阙二月甲子朔金竹酋长缫哩贡马氊各二十有七诏减所部贡马赐新附黒蛮衣袄遣回命进所产朱砂防黄之精善者丁卯畋于近郊己巳除问刑官鞕背法庚午乌鲁斯招附桑州生苗罗甸国古州等峒酋长三十一所诣阙贡献壬申遣使分行诸路释死罪以下囚乙亥立总管高丽女真汉军万戸府以泉府太卿伊克穆苏邓州旧军万戸史弼福建行省右丞高兴并为福建行中书省平章政事将兵征哇诏加高丽王王睶太保仍锡功臣之号遣诸王之从逆者于各边俾从军自效戊子禁杭州放鹰三月壬寅御史大夫阿尔娄等奏比监察御史商琥举昔任词垣风宪时望所属如胡祗遹姚燧王恽雷膺陈天祥杨恭懿高道程文海陈俨赵居信十人宜召置翰林备顾问帝曰朕未深知俟召至以闻丁未尼雅斯拉鼎摩哩以盗取官民钞一十三万余锭实都以徴理逋负迫杀五百二十人皆伏诛王巨济与实都同恶并诛之定赃罪十三等枉法者五不枉法者八己酉以大司农同知宣徽院事兼领尚膳监事特尔格翰林学士承防通政院使兼知尚乗寺事琳沁并为中书平章政事兼领旧职中书省臣言右丞何荣祖以疾平章政事敏珠尔丹以久居其任乞令免署惟食其禄与议中书省事从之以阿里为中书右丞梁温都尔为参知政事庚戌车驾如上都壬子敕都水监分视黄河堤堰罢河渡司壬戌给还嘉木扬喇勒智土田人口之僧坊者夏四月辛卯设云南诸路学校其教官以蜀士充五月丁未给还杨居寛郭佑家赀六月戊辰诏听僧食盐不输课壬申铁旗城后齐苏哲尔率其族类部曲三千余戸来附甲戌设司籍库太府监储物之籍入者闰月壬寅罢福建嵗造象齿鞶带辛亥左江总管黄坚言其管内黄圣许聚众二万据忠州乞调军万人土兵三千人命刘国杰讨之臣愿调军民万人以从诏许之甲寅右江岑从毅降诏以其子斗荣袭镇安路总管是月诏谕廉访司巡行劝课农桑礼部尚书张立道郎中奎腾使安南回以其使臣阮代乏何维岩至阙陈日燇拜表牋修嵗贡秋七月庚申朔以史弼代伊克穆苏高兴将万人征哇遣使检覈窜名鹰坊受粮者辛酉河南江北道廉访司还治汴梁癸亥完大都城壬申建社稷于和义门内庚辰敕云南省拟所辖州县官如福建二广例省台委官铨选以姓名闻随给授宣敕八月壬辰敕礼乐戸仍与军站民戸均输赋壬寅括唐古图尔哈所部库特齐及河西逃人入蛮地者甲辰车驾至自上都讨浙东孟总把等贼敕诸军之驻福建者听平章政事舍哩节度壬子诏达喇齐程鹏飞讨黄圣许刘国杰驻马军戍守戊午罢福建银冶诏布勒图防果勒黙色以军征八百媳妇国九月辛酉诏谕安南国王陈日燇使亲入朝选湖南道宣慰副使梁曽授吏部尚书佩三珠虎符翰林国史院编修官陈孚授礼部郎中佩金符同使安南丁卯中书省臣言茆□十围安化等新附洞蛮凡八万宜设管军民司以其土人防意防世莫仲文为长官以吕天佑塔布岱为达噜噶齐八番宣慰使乌鲁斯【按元史无宣慰使三字考百官志有八番顺元等处宣慰使司乌鲁斯时奉命经理其事不应举其地而遗其官今据增】招附光兰州洞蛮宜置定逺府就用其所举图罕高守文黄世曽音扎噶为达噜噶齐知府同知判官从之癸酉徙沙二州民于甘肃画地使耕宁夏半艺红花诏令尽种谷麦以补民食辛巳罢云南行台徙置西川丁亥置乌思藏纳喇苏古噜逊等三路宣慰使司都元帅冬十月戊子朔诏福建廉访司知事张师道赴阙授翰林直学士癸巳燕公楠言嵗终各行省臣赴阙奏事亦宜令行台臣赴阙奏一嵗举刺之数从之丙申四川行省以洞蛮酋长向思聪等七人入朝壬寅授高徳诚管领海船万戸佩双珠虎符以殷实陶大明副之令将出征水手甲辰星哈喇塔音国遣使入觐广东道宣慰司遣人以暹国主所上金册诣京师癸丑罢懐孟竹课十一月癸未禁所在私渡命闗津讥察奸宄丙戌提省溪锦州铜人等洞酋长杨秀朝等六人入见进方物十二月庚寅改封皇孙梁王噶玛拉为晋王镇北边癸巳罢宁国路凿山嵗额银己酉故麓川路军民总管达噜噶齐阿萨尔男本布同赵升等招木忽鲁甸金齿土官忽鲁马男阿噜来入见贡方物丁巳敕都水监修治保定府沙塘河堤堰是嵗命国师诸僧呪师修佛事七十二防
