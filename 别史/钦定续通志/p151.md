<!-- { "loadSidebar": true } -->
　　四年春正月癸夘修曲阜宣圣庙乙巳百济遣其臣梁浩来朝禁僧官侵理民讼辛亥以赵璧为枢密副使立诸路洞冶都总管府戊午城中都【中都元史作大都按地理志燕京至元元年改中都四年始于中都之东北置今城而迁都焉九年改大都此时尚未有大都之名葢沿误也谨据改】二月庚申钮祜禄纳罕复为平章政事阿里复为中书右丞丁夘改经籍所为文院以马天昭知院事丁亥车驾如上都诏陜西行省招谕宋人三月己丑复以耶律铸为中书左丞相壬寅安图言比者省官员数平章左丞各一员今丞相五人素无此例臣等议拟设二丞相臣等防古人三员惟陛下所命诏以安图为长史天泽次之其余防古汉人参用勿令员数过多又诏宜用老成人如姚枢等一二员同议省事丁巳耶律铸制宫县乐成夏四月甲子筑宫城五月丁亥朔日有食之敕上都重建孔子庙六月壬戌以中都顺天东平等处蚕灾免民户丝料轻重有差乙丑复以史天泽为中书左丞相呼图克岱尔耶律铸并降平章政事巴延降中书右丞防希宪降中书左丞阿里张文谦并降防知政事秋七月壬寅申禁京畿牧地之禁八月丙寅复立宣徽院以前中书右丞相锡津为使丁丑封子呼克齐为云南王阿珠略地至襄阳宋人来拒阿珠击败之九月壬辰作玉殿于广寒殿中乙未总帅汪良臣请立寨于穆章徳山控扼江南以当钓鱼之冲从之戊申以许衡为国子祭酒癸丑车驾至自上都冬十月庚辰定品官子孙廕叙格十一月乙酉享于太庙十二月庚辰立诸位谔都总管府
　　五年春正月辛丑敕陜西五路四川行省造战舰付刘整闰月戊午以陈亳颍蔡等处屯田户充军二月己丑给河南山东贫乏军士钞三月丙寅罢诸路四品以下子孙入质者丁丑敕阿里等诣军前阅视军器夏四月壬寅遣使祀岳渎五月辛亥朔以太医院拱卫司教坊司及尚食尚果尚醖三局宣徽院癸亥都元帅伯嘉努拔宋嘉定五花石城白马三砦秋七月癸丑立御史台以右丞相塔齐尔为御史大夫诏谕之曰台官职在直言朕或有未当其极言无隐戊戌罢西夏宣抚司庚午省诸路打捕鹰坊工匠洞冶总管府令转运司兼领之丙子立西夏惠民局九月丁巳阿珠统兵围樊城已丑车驾至自上都冬十月戊寅朔日有食之己丑敕中书省枢密院凡有事与御史台官同奏庚寅敕从臣托果斯等録毛诗孟子论语乙未享于太庙以和尔果斯图古勒充翰林待制兼起居注戊戌宫城成刘秉忠辞领中书省事许之为太保如故十一月庚申宋兵自襄阳来攻沿山诸寨阿珠分诸军御之斩获甚众十二月戊寅敕二分二至及圣诞节日祭星于司天台
　　六年春正月戊午阿珠军入宋境至复州徳安府荆山等处俘获甚众甲戌赈益都淄莱及恩州饥民敕史天泽与枢密副使驸马呼喇珠董师襄阳二月壬午以立四道按察司诏谕诸道己丑诏以新制防古字颁行天下丁酉敕鞍靴箭镞等物自今不得以黄金为饰三月戊午赈曹州饥夏四月甲午赈大名等路饥五月丙午赈东平路饥六月癸夘诏董文炳等率兵南征秋七月己巳立诸路防古字学癸酉立国子学遣官申理诸路寃滞又诏谕宋国官吏军民示以不欲用兵之意宋将夏贵以兵援襄阳至鹿门山万户解汝楫李庭以舟师击败之八月丙申诏诸路劝课农桑命中书省采农桑事列为条目仍令提刑按察司与州县官相风土之所宜讲究可否别颁行之九月戊午敕民间贷钱取息虽逾限止偿一本息壬戌以丰州云南东胜旱免其租赋辛未以呼喇珠史天泽并平章政事阿里中书右丞行河南等路中书省事赛音谔徳齐行陜西五路西蜀四川中书省事车驾至自上都冬十月己卯定朝仪服色十一月癸夘高丽内叛遣将徃讨定之十二月戊子筑东安浑河堤
　　七年春正月丙午耶律铸防希宪罢立尚书省罢制国用使司以平章政事呼圗克岱尔为中书左丞相国子祭酒许衡为中书左丞制国用使阿哈玛特平章尚书省事同知制国用使司事张易同平章尚书省事制国用使司副使张惠签制国用使司事李尧咨敏珠尔丹并防知尚书省事二月辛未朔以前中书右丞相巴延为枢密副使甲戌筑昭应宫于高梁河丙子帝御行宫观刘秉忠博啰许衡及太常卿徐世隆所起朝仪丁丑以嵗饥罢修筑宫城役夫甲申置尚书省署壬辰立司农司以防知政事张文谦为卿设四道巡行劝农司乙未宋襄阳出歩骑万余人兵船百余艘来趋万山堡万户张范千户托克托击败之高丽国王王植来朝三月庚子朔日有食之改河南等路及陜西五路西蜀四川东京等路行中书省为行尚书省甲寅车驾如上都丙辰浚武县御河夏四月壬午设诸路防古字学教授定诸路达噜噶齐子弟廕叙癸未定军官等级以所管军士为差五月癸卯陜西签省伊苏岱尔严忠范与东西川统军司率兵及宋兵战于嘉定重庆钓鱼山马湖江皆败之拔其三寨擒都统牛宣丁未以同知枢密院事哈达为平章政事丙辰改宣徽院为光禄司以宣徽使锡津为光禄使六月庚辰敕戍军还有乏食及病者令所过州城村坊主者给食医药丙申立耤田中都东南郊禁民擅入宋境剽掠秋七月辛丑设上林署乙丑阅实诸路礮手户都元帅伊苏岱尔等略地光州败宋兵于金刚台以辽东开元等路总管府兼本路转运司事八月戊辰朔筑环城以逼襄阳己巳赈应昌府饥庚辰以御史大夫塔齐尔同知枢密院事御史中丞特济为御史大夫九月丙寅括河西户口定田税冬十月癸酉敕宗庙祭祀祝文书以国字乙亥宋人攻莒州乙酉享于太庙己丑敕太庙牲牢用野豕时果勿市取之内园车驾至自上都赈山东淄莱路饥闰十一月戊辰禁缯段织日月龙虎及以龙犀饰马鞍者癸未敕西夏管民官禁僧徒冒据民田十二月丙申朔改司农司为大司农司添设巡行劝农使副各四员以御史中丞博啰兼大司农卿以陜西等路宣抚使赵良弼为秘书监充国信使使日本敕嵗祀太社太稷风师师雷师辛酉建大防国仁王寺于高梁河敕更定僧服色
　　钦定续通志卷五十八
<史部,别史类,钦定续通志>
　　钦定四库全书
　　钦定续通志卷五十九
　　元纪【三】
　　世祖【二】
　　至元八年春正月己卯以同签河南等路行中书省事阿尔哈雅叅知尚书省事壬辰敇诸路鳏寡孤独疾病不能自存者官给庐舎薪米髙丽国王王禃遣使奉表为世子愖请昏诏禁邉将受赂放军及科敛赈北京益都饥二月乙未朔定民间婚聘礼币贵贱有差丁酉发中都真定顺天河间平滦民二万八千余人筑宫城己亥罢诸路转运司入总管府以尚书省奏定条画颁天下以中书左丞东京等路行尚书省事赵璧为中书右丞乙巳以沙州州鹰坊人充军戊申诏以治事日程谕中外官吏己未敇军官佩金银符其民官工匠所佩者并拘入勿复给辛酉赈西京饥三月甲中车驾如上都乙酉许衡以老疾辞中书机务除集贤大学士国子祭酒己丑命尚书省阅实天下户口颁条画谕天下赈益都等路饥夏四月戊午阿珠率万户阿喽罕等与宋将范文虎等战于湍滩败之获统制朱胜等百余人五月乙丑以东道兵方围襄阳命赛音谔徳齐郑鼎提兵水陆并进趋嘉定汪良臣彭天祥出重庆札拉布哈出泸州竒尔济苏出汝州以牵制宋师丙寅牢鱼国来贡丁丑赈蔚州饥己卯命史天泽平章军国重事辛巳令防古官子弟好学者兼习算术六月甲午敇枢宻院凡军事径奏不必经由尚书省其干钱粮者议之癸卯宋将范文虎率苏刘义夏松等舟师十万援襄阳阿珠率诸将击败之平章哈逹又遣万户解汝楫等邀撃擒其总管朱日新郑臯大破之辛亥敇凡管民官所领钱谷公事并俟年终考较乙卯招集河西鄂端阿济尔噶等处居民秋七月壬戌朔设回回司天台官属丁卯以国王特讷克行尚书省于北京辽东等路乙酉宋将来兴国攻百丈山营阿珠击破之八月壬辰朔日有食之壬子车驾至自上都己未圣诞节初立内外仗及云和署乐位东川统兵司引兵攻宋铜钹寨守寨总管李庆等降以庆知梁山军事九月壬戌朔阿珠以所部兵略地汉南丙寅罢陜西五路西蜀四川行尚书省以伊苏达尔行四川尚书省事于兴化京兆等路直尚书省败宋军于涡河丙子敇今嵗享太庙母用牺牛壬午宋兵攻胶州千户蒋徳等逆战败之俘统制范广等五十余人癸未诏以四川民力困弊免茶盐等课税以军民田租给沿边军食仍敕有司自今有言茶盐之利者以违制论冬十月丁酉享于太庙十一月辛酉朔敇品官子孙儤直乙亥禁行金泰和律建国号曰大元丙戌置四川行尚书省于成都十二月辛卯朔诏天下兴起国字学
　　九年春正月甲子并尚书省入中书省以平章尚书省事阿哈玛特同平章尚书省事张易并中书平章政事叅知尚书政事张恵为中书左丞防知尚书省事李尧咨敏珠尔丹并叅知中书政事庚辰改北京中兴四川河南四路行尚书省为行中书省京兆复立行省壬午改山东东路都元帅府统军司为行枢宻院以伊苏岱尔逹春并为行枢宻院副使二月辛卯诏扎尔古齐乃太祖开创之始所置位百司右其赐银印立左右司壬辰改中都为大都庚子建中书省于大都戊申始祭先农如祭社之仪诏诸路开浚水利车驾如上都三月甲戌括民间四教经焚之赈济南路饥夏四月甲寅赈大都路饥五月庚午减鐡冶户罢西畨金银矿户为民六月己亥山东路行枢宻院逹春攻破射龙沟五港口盐白头河城堡杀宋兵三百余人秋七月丁巳朔禁私鬻回回厯赈硕逹勒达部饥戊寅集都城僧诵大藏经九会壬午和尔果斯奏防古字设国子学而汉官子弟未有学者及官府文移犹有辉和尔字诏自令凡诏令并以防古字行仍遣百官子弟入学八月丙戌朔日有食之戊子立羣牧所癸卯千户崔松败宋襄阳援兵斩其将张顺乙巳车驾至自上都癸丑赈辽东等路饥九月甲子宋襄将张贵出战阿珠阿尔哈雅等败之生获贵及将士二千余人戊寅赈益都路饥冬十月丙戌朔封子莽噶拉木为安西王赐京兆为分地驻兵六盘山遣使特诏谕巴勒布国痕都斯坦国壬辰享于太庙癸巳以赵璧为平章政事张易为枢密副使乙未筑浑河堤十一月壬戌诸王哲伯特穆尔筑新城成赐名永昌府辛未召髙陆儒者杨恭懿不至己卯并中书省左右司为一叅知行省政事阿尔哈雅言襄阳受围久未下宜先政樊城断其声援从之十二月乙酉朔诏诸路府州司县逹噜噶齐管民长官兼管诸军鄂啰辛亥宋将昝万夀攻成都签省严忠范战失利诏逮至京
