<!-- { "loadSidebar": true } -->
　　道宗皇帝讳洪基字纳琳小字察喇兴宗皇帝长子也母曰仁懿皇后萧氏初封梁王重熙十一年进封燕国总领中丞司事明年总北南院枢宻使事加尚书令进封燕赵国王二十一年为天下兵马大元帅知特哩衮事预朝政二十四年八月丁亥兴宗疾大渐召帝谕以治国之要己丑兴宗崩即皇帝位于柩前壬辰以皇太弟重元为皇太叔免汉拜不名癸巳遣使报哀于宋及夏髙丽甲午遣重元安抚南京军民戊戌以遗诏命西北路招讨使西平王萧阿拉为北府宰相仍权知南院枢宻使事北府宰相萧实喇为武定军节度使辛丑改元清寜大赦九月乙丑赐内外官爵赏有差庚午尊皇太后为太皇太后辛未遣左伊勒希巴萧穆噜翰林学士韩运以先帝遗物遗宋癸酉遣使以即位报宋丙子尊皇后为皇太后以上京留守宿国王辰为南京留守壬午遣使赐髙丽夏国先帝遗物冬十月丁亥以吴王仁先同知南京留守事陈王图伯特为南府宰相进封吴王壬寅以顺义军节度使实绅努为南院大王十一月甲子兴宗皇帝于庆陵宋及髙丽遣使来防丙寅以南院大王海古勒为中京留守北府宰相西平王萧阿拉进封韩王壬申次怀州有事于太宗穆宗庙甲戌谒祖陵戊寅冬至有事于太祖景宗兴宗庙十二月丙戌诏内外官秩满各言事仍转谕所部无贵贱老幼皆直言无讳戊子册妃萧氏为皇后进封弟越王和啰噶为鲁王许王阿林为陈王楚王尼噜右徙封吴王甲午以枢宻副使姚景行为参知政事翰林学士吴湛为枢宻副使参知政事同知枢宻院事韩绍文为上京留守丙申宋遣使来贺即位戊戌诏设学养士颁五经传疏于学宫癸卯以知涿州杨绩参知政事兼同知枢宻院事庚戌以圣宗在时生辰赦上京囚
　　二年春正月丙辰诏州郡官决囚如诸部族例是月如鱼儿泺二月乙酉以左伊勒希巴萧穆噜知西南面招讨都监事三月丁巳以应圣节曲赦百里内囚是月遣使如宋【据宋史增辑】闰月己亥始行东京所铸钱乙巳以南京狱空进留守以下官夏六月丁巳诏宰相举才能之士戊午命有司籍军补边戍丁丑以南院枢宻使赵国王察克为上京留守同知南京留守事吴王仁先为南院枢宻使乙酉遣使分道平赋税缮戎器劝农桑禁盗贼八月辛未如秋山九月庚子如中京冬十月丙子如中会川十一月戊戌以知左伊勒希巴事耶律华喇为伊勒希巴北院大王耶律仙童知黄龙府事甲辰羣臣上尊号曰天祐皇帝后曰懿徳皇后大赦乙巳以皇太叔重元为夭下兵马大元帅徙封赵王察克为魏王鲁王和啰噶为宋王陈王阿林为秦王吴王尼噜古进封楚王百官进秩有差十二月戊申以韩王萧阿拉为北院枢宻使徙封陈王【据阿拉传增辑】东京留守宿王辰北府宰相宋王和啰噶上京留守秦王阿林知中丞司事甲寅上皇太后尊号曰慈懿仁和文惠孝敬广爱宗天皇太后
　　三年春正月庚辰如混同江二月己未如大鱼泺三月辛巳以楚王尼噜古为武定军节度使夏四月丙辰清暑于永安山五月己亥如庆陵六月辛未以魏王察克为特哩衮同知枢宻院事萧唐古南府宰相魏王特布东京留守秋七月乙酉如秋山九月庚子如中会川冬十一月丙子以左伊勒希巴萧穆噜为契丹行宫都部署十二月庚戌禁职官于部内假贷贸易戊辰太皇太后不豫曲赦行在五百里内囚己巳太皇太后崩是嵗再遣使如宋求宋主御容【据宋史増辑】
　　四年春正月壬申朔遣使报哀于宋夏如混同江钓鱼癸酉宋遣使奉宋主绘像来二月丙午诏伊勒希巴诸路鞫死罪仍令别州县覆案称寃者即具奏庚戌如鱼儿泺三月戊寅募天徳镇武东胜等处勇捷者籍为军甲午肆赦夏四月丁卯宋遣使吊祭五月乙酉如永安山清暑是月遣使致太后遗物于宋【据宋史増辑】六月乙丑以北院枢宻使郑王萧格为南院枢宻使徙封楚王南院枢宻使吴王仁先为北院枢宻使秋七月壬午猎于黑岭九月遣使如宋【据宋史増辑】冬十月戊戌朔以同知东京留守事海古勒为南院大王保安军节度使希达为奚六部大王十一月癸酉行再生及柴册礼庚寅大赦以吴王仁先为南京兵马副元帅徙封隋王丙戌祠木叶山十二月辛丑弛塔纳水獭裘之禁辛亥以南院枢宻使楚王萧格复为北院枢宻使闰月己巳赐皇太叔金劵
　　五年春如春州夏六月甲子朔驻跸纳克泺己丑以南院枢宻使萧阿苏为北府宰相枢宻副使耶律伊逊南院枢宻使特哩衮察克辽兴军节度使鲁王谢嘉努武定军节度使东京留守吴王特布西京留守秋七月丁酉以乌尔古徳哷勒详衮萧穆噜为伊勒希巴冬十月壬子朔如南京十一月禁猎十二月壬戌以北院林牙奚玛噜为右伊勒希巴
　　六年春如鸳鸯泺夏五月己酉驻跸纳克泺六月戊午以东北路女真详衮髙嘉努为特哩衮壬戌遣使録囚丙寅中京置国子监命以时祭先圣先师癸未以隋王仁先为北院大王冬十月甲子驻跸藕丝淀
　　七年春三月庚戌如春州以耶律伊逊知北院枢宻使事夏五月丙戌清暑于永安山辛亥杀东京留守陈王萧阿拉六月甲子以萧穆噜为顺义军节度使戊辰行再生礼丁丑以楚王尼噜古知南院枢宻使事秋九月丁丑驻跸藕丝淀冬十一月壬午以知黄龙府事耶律阿勒扎为南院大王【本传南院作北院】
　　八年春正月癸丑如混同江二月驻跸纳克泺三月戊申楚王萧格致仕进封郑王夏五月武都温特哩衮图图尔噶等乞嵗贡马駞六月丙子朔驻跸图古勒辛丑以右伊勒希巴奚玛噜为奚六部大王秋七月甲子射熊于爱实拉冬十月甲戌朔驻跸都尔嘉十二月庚辰以知北院枢宻使事萧特古斯为北院枢宻使癸未如西京戊子以皇太后行再生礼曲赦西京囚
　　九年春正月辛亥如鸳鸯泺辛未禁民鬻铜三月辛未宋主祯殂以侄曙为子嗣位遣使来告【据宋史増辑】夏五月丙午以隋王仁先为南院枢宻使徙封许王是月清暑于赫哷苏六月遣使如宋祭吊【据宋史增辑】秋七月丙辰如太子山戊午皇太叔重元与其子楚王尼噜古及陈王辰禄同知北院枢宻使事萧呼图克衞王特布等反南院枢宻使许王仁先知北枢宻院事赵王耶律伊逊等御之庚申重元伏诛壬戌以仁先为北院枢宻使进封宋王加尚父耶律伊逊南院枢宻使罕嘉努殿前都防检封荆王耶律良以宻告变授汉人行宫都部署戊辰以黑白羊祭天八月庚午朔遣使安抚南京吏民冬十月庚午以六院部太保耶律和卓知南院大王事是月驻跸藕丝淀十一月辛丑以南院宣徽使萧玖格为北府宰相是月遣使如宋贺即位【据宋史増辑】
　　十年春正月己亥北幸二月禁南京民决水种粳稻秋七月壬申诏决诸路囚辛巳禁僧尼私诣行在是月猎于赤山九月壬寅如怀州冬十月壬辰朔驻跸中京戊午禁民私刋印文字十一月甲子定吏民衣服之制丁丑诏求干文阁所阙经籍命儒臣校雠庚辰以彰国军节度使韩色实为特哩衮诏南京不得私造御用防私货铁十二月癸巳以北院大王萧乌尔古纳为契丹行宫都部署是嵗遣耶律烈萧禧等使于宋宋遣使来贺生辰及正旦【按此后宋辽使命徃来辽史多阙而不载兹据宋史增辑其在専使犹可因事繋月而凡泛使于年终补之谨识于此】
　　咸雍元年春正月辛酉朔羣臣上尊号曰圣文神武全功大畧广智聪仁睿孝天祐皇帝改元大赦立梁王濬为皇太子内外官赐级有差甲子如鱼儿泺三月丁亥以知兴中府事杨绩知枢宻院事夏四月辛卯以知枢宻院事张嗣复知兴中府事庚子清暑于图古勒六月宋使来议疆事【据宋史増辑】秋七月如黒岭九月乙亥驻跸藕丝淀丁丑以左伊勒希巴缫古为孟父房详衮冬十月丁亥朔如医巫闾山十二月甲午以辽王仁先为南京留守徙封晋王辛亥以南京留守萧惟信为左伊勒希巴是嵗遣耶律仲达萧惟辅等使于宋宋遣使来贺生辰及正旦
　　二年春正月丁巳如混同江宋贺正使王严卒以礼送还癸未如山榆淀是月复改国号曰辽【据宋史増辑】二月甲午以武定军节度使姚景行为南院枢宻使三月辛巳以东北路详衮耶律韩福努为北院大王夏五月乙亥驻跸图古勒辛巳以户部使刘诜为枢宻副使秋七月癸丑朔以西北路招讨使萧珠展为北府宰相左伊勒希巴萧惟信南院枢宻使同知南院枢宻使事耶律伯特哩衮丙辰南院枢宻使姚景行罢庚申録囚辛酉景行复前职丁卯如藕丝淀以嵗旱遣使振山后贫民九月壬子朔以参知政事韩孚为枢宻副使冬十二月壬午以知枢宻院事杨绩为南院枢宻使枢宻副使刘诜参知政事戊子僧守志加守司徒丁酉以西京留守和卓为南院大王辛丑以萧珠展为武定军节度使是嵗遣萧靖等使于宋宋遣使来贺生辰及正旦
　　三年春正月辛亥如混同江三月癸亥宋主曙殂子顼嗣位遣使告哀即遣右防衞太保萧托卜嘉翰林学士陈觉等吊祭闰月辛卯驻跸春州北淀乙巳以萧乌尔古纳为北府宰相夏五月壬辰驻跸纳克泺六月庚戌宋遣使馈其先帝遗物辛亥宋以即位遣使来报即遣知黄龙府事萧托古斯中书舍人马铉往贺壬戌南府宰相韩王萧唐古罢壬申以广徳节度使耶律瑞努为南府宰相度支使赵徽参知政事秋七月如赤山九月癸卯如南京是月宋遣使来报谢且贺生辰及正旦【据宋史增辑】冬十二月丁未以参知政事刘诜为枢宻副使东北路详衮果巴南院大王枢宻直学士张孝杰参知政事己酉以张孝杰同知枢宻院事丁巳行再生礼赦死罪以下是月夏国王李谅祚薨是嵗遣萧杰等贺宋正旦
　　四年春正月丙子如鸳鸯泺丁亥猎于炭山辛卯振西京饥民二月甲辰朔诏元帅府募军壬子夏国王李谅祚子秉常遣使告哀丁卯北幸三月丙子遣使如夏国吊祭甲申振应州饥民夏五月丙戌驻跸图古勒六月丙寅以北院林牙耶律卓克算为北院大王右伊勒希巴萧素飒中京留守秋七月丙子猎于黒岭九月己亥驻跸藕丝淀冬十月辛亥曲赦南京徒以下囚复永清武清安次固安新城归义容城诸县一嵗租戊辰册李秉常为夏国王是嵗遣耶律公质等使于宋宋遣使来贺生辰及正旦
　　五年春三月准布叛以晋王仁先为西北路招讨使领禁军讨之夏六月己亥驻跸图古勒壬戌以南院枢宻使萧惟信知北院枢宻使事秋九月戊辰仁先奏准布捷冬十月己亥驻跸藕丝淀十一月丁丑五国阿里部叛命萧素飒讨之闰月己未僧志福加守司徒十二月甲子行皇太子再生礼减诸路徒以下罪是嵗遣耶律昌萧惟禧等使于宋宋遣使来贺生辰及正旦
　　六年春正月甲午如千鹅泺夏五月甲辰清暑于图古勒甲寅设贤良科六月乙酉以特哩衮耶律伯为中京留守秋七月辛亥猎于和罗努克特八月丙子耶律伯薨九月庚戌如藕丝淀冬十月壬申西北路招讨司擒准布酋长来献十一月己卯禁鬻生熟铁于回鹘准布等界十二月戊午加圆释法钧二僧并守司空己未以坤寜节赦徒罪以下是嵗遣耶律寛萧遵道等使于宋宋遣使来贺生辰及正旦
