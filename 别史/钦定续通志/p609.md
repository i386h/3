<!-- { "loadSidebar": true } -->
　　王仲舒【旧书在文苑传】字宏中并州祁人少孤贫事母孝嗜学工文不就乡举所友皆知名士与梁肃杨凭友善贞元十年贤良方正高第拜左拾遗徳宗欲相裴延龄与阳城交章言不可元和五年自职方郎中知制诰仲舒文思温雅制诰出人皆传写杨凭得罪斥去无敢过其家仲舒屡存问将直凭寃贬峡州刺史除母丧为婺州刺史先是州疫旱人徙死防空居五年里闾増完加金紫徙苏州隄松江为路变屋瓦絶火灾赋调与民期不扰自办穆宗立思其文宜为诰召为中书舍人既至视同列率新进少年居不乐曰岂可复治笔研于其间哉吾久弃外周知俗病利得治之不自愧宰相闻除江西观察使江西酒利多他州十之八民私酿嵗抵死不絶仲舒罢酤钱九十万吏坐失官息钱五十万悉产不能偿仲舒焚簿书脱械不问水旱民赋不入出钱二千万代之有为佛老法兴祠屋者皆驱出境长庆三年冬卒年六十二赠左散骑常侍谥曰成仲舒尚义概所居急民废置自为科条始若烦密久皆称其便
　　冯伉【旧书在儒学传】本魏州元城人父玠家京兆大厯初登五经秀才科建中四年登博学三史科三迁膳部员外郎充睦王等侍读李抱真卒伉持节临吊归之帛不受徳宗以此擢为醴泉令县百姓多猾着谕防书十四篇劝之务农进学而教以忠孝毎乡给一卷居七年韦渠牟荐为给事中皇太子诸王侍读对殿中赐金紫进兵部侍郎出为同州刺史以散骑常侍召领国子祭酒者再元和四年卒年六十六赠礼部尚书着三传异同三卷子药擢进士第又登制科仕尚书郎
　　卢景亮字长晦幽州范阳人少孤学无不览第进士宏辞授秘书郎张延赏节度荆南表为枝江尉掌书记入迁右补阙景亮志义崒然多激与穆质同在谏争地书数上鲠毅无所回帝怒贬为朗州司马质亦斥去废抑二十年至宪宗时由和州别驾召还再迁中书舍人景亮善属文根于忠仁有经国志尝谓人君足食足兵而又得士天下可为也乃起轩顼以来至唐剟治道之要著书上下篇号三足记又作答问言挽运大较及陈西戎利害元和初卒赠礼部侍郎宪宗时以直谏知名者又有王源中
　　王源中字正防擢进士宏辞累迁左补阙是时中官领禁兵数乱法捕台府吏属系军中源中上言台宪者纪纲地府县责成之所设吏有罪宜归有司无令北军乱南衙麾下重于仗内帝纳之累转户部郎中侍郎擢翰林学士进承防学士以疾出为山南西道节度使入拜刑部侍郎未防领天平节度使开成三年卒赠尚书右仆射
　　薛苹河中寳鼎人父顺为奉天尉与杨国忠有旧及用事将引之辄谢絶苹以吏最拜长安令歴虢州刺史宪宗时奏最擢湖南观察使徙浙东以治行迁浙西加御史大夫累封河东郡公所居守法度务在安人居三镇声乐不闻于家所得禄即分散亲属故人而无余藏除左散骑常侍年七十致仕卒赠工部尚书谥曰宣子膺太和初为右补阙内供奉其弟齐佐兴元李绛幕府绛遇害齐死于难膺闻不及请驰赴之哀甚闻者垂泣后歴工部员外郎
　　衞次公字从周河中河东人举进士第调渭南尉严震在兴元辟佐其府累迁殿中侍御史贞元中擢左补阙翰林学士徳宗崩与郑絪皆召至金銮殿时皇太子久疾禁中或传更议所立众失色次公曰太子虽久疾冡嫡也内外系心久矣必不得已宜立广陵王絪随賛之议乃定顺宗立王叔文等用事次公与絪多所持正知礼部贡举斥华取实不为权力侵挠由中书舍人充史馆修撰改兵部侍郎絪以宰相罢坐与善下除太子賔客久乃为陜虢州观察使蠲横租钱嵗三百万复入为兵部侍郎进尚书左丞时方讨蔡数建请罢兵帝将相之制槀具而蔡捷书至乃追止以检校工部尚书为淮南节度使久之召还道病卒年六十六赠太子少傅谥曰敬次公本善琴未显时京兆尹李齐运使子请授之次公拒絶因终身不复鼓
　　子洙举进士尚临真公主检校秘书少监驸马都尉文宗曰洙起名家以文进宜諌官宠之乃为左拾遗歴义成节度使咸通中卒
　　薛戎字元夫河中寳鼎人客毗陵阳羡山年四十余不仕江西观察使李衡辟署幕府三返乃应故宰相齐映代衡奏留之府罢复归阳羡福建观察使桞冕辟佐其府先是马总佐郑滑府监军宦人诬劾之贬泉州别驾冕欲除总以附幸家即使戎摄刺史按置其罪戎不肯从还白其状冕怒囚之它馆环兵胁辱之累月戎终不为屈淮南节度使杜佑闻之书责冕防冕亦病死得解自放江湖间复为藩府交奏稍迁河南令吐突承璀讨镇州所过吏治道前驱惟戎境内按故无所治迓留府卒犯令防置狱留守怒遣将略出之不与累迁浙东观察使所部州触酒禁者罪当死橘未贡先鬻者死戎弛其禁卒年七十五赠左散骑常侍
　　弟放端厚寡言第进士擢累兵部郎中穆宗为太子拜侍读及即位参賛机命进工部侍郎集贤学士改刑部侍郎终江西观察使谥曰简
　　胡证字启中河东人举进士第浑瑊美其才又以乡府奏寘幕下繇殿中侍御史为韶州刺史以母老辞为太子舎人更从襄阳于頔署掌书记入为户部郎中田正以魏博内属请自副诏兼御史中丞为副使入迁谏议大夫元和九年拜振武军节度使居四年召任金吾大将军又充京西京北巡边使太和公主降回鹘以检校工部尚书为和亲使旧制行人有私觌礼县官不能具召富人子纳赀于使而命之官证请俭受省费以絶其滥还拜工部侍郎改京兆尹左散骑常侍寳厯初以户部尚书判度支固辞拜岭南节度使卒年七十一赠尚书右仆射【按旧书赠左仆射】广有舶贝竒寳证厚殖财号京师髙訾素与贾餗善李训败衞军利其财声言餗匿其家争入剽劫执其子溵内左军至斩以徇
　　崔礼字从周系出博陵北齐左仆射怀逺六世孙【旧书作怀逺七世孙按世系表博陵第二房昂字懐逺北齐祠部尚书生液液生洽洽生治治生预预生育育生孚孚生礼自昂至礼凡七世旧书是也又按崔昂在北齐为右仆射坐事除名后终祠部尚书新书以为左仆射亦误】磊磊有大志通兵略及进士第平判异等灵武李栾表为判官以亲老不应更署东都留守吕元膺参谋时天子讨蔡李师道谋袭洛胁沮朝廷以释蔡危礼为箝揣贼情部分设张东都卒无患迁留守判官擢忻汾二州刺史田正请朝表礼徙衞州兼魏博节度副使伐李师道正多所咨逮又表为相州刺史长庆初张靖镇幽州诏礼往副未及行军乱改绛州刺史李防反于汴诏徙河南尹迁河阳节度使治河内秦渠溉田千顷嵗收八万斛徙华州刺史改天平节度使李同捷叛与李聴合师讨之击贼禹城破之时徐泗节度使王智兴檄兖海郓曹淄青当徐道者出车五千乗转粟馈军礼度道逺乃自兖开盲山故渠自黄队抵青邱师人大济加检校尚书左仆射徙东都留守召还以病自乞改刑部尚书复为留守卒年六十五赠司空崔亮字晦叔磁州昭义人贞元初擢进士第累署诸镇幕府父丧客髙邮卧苫终制地下湿因得痹病不乐进取元和初召为监察御史累转驾部员外郎稍迁宻歙二州刺史歙人马牛生驹犊官籍蹄噭吏得为奸亮焚其籍歴湖曹二州太和四年繇太常少卿改谏议大夫拜右散骑常侍毎迁官辄让形于色郑注构宋申锡捕逮仓卒内外震骇亮率谏官叩延英苦诤反复数百言文宗未谕亮置笏在陛曰孟轲有言众人皆曰杀之未可也卿大夫皆曰杀之未可也天下皆曰杀之然后察之乃寘于法今杀一凡庶当稽典律况欲诛宰相乎臣为陛下惜天下法不为申锡言也俯伏流涕帝感悟繇此名重朝廷顷之移疾归东都召为虢州刺史卒年六十六赠礼部尚书
　　王质字华卿五世祖通为隋大儒质少孤客夀春力耕养母讲学不勌诸生从者甚众举进士中甲科繇秘书省正字累佐帅府五迁侍御史繇山南西道节度副使再转谏议大夫宋申锡之得罪质与谏官伏阁文宗开延英召见泣涕陈谏帝稍寤申锡得不死为宦竖所恶出虢州刺史李徳裕素器之擢给事中河南尹徙宣歙观察使卒年六十八赠左散骑常侍谥曰定
　　殷侑陈州人幼志学不治赀产长通经术贞元末及五经第长于礼擢太常博士元和八年回鹘请和亲朝廷以费剧欲纾期诏侑副宗正少卿李孝诚使回鹘【按旧书李孝诚奉使回鹘以侑为副新书诏侑下脱副字】可汗骄甚盛陈甲兵欲臣使者侑不为屈还迁虞部员外郎王承宗叛遣侑招谕承宗聴命进谏议大夫侑论朝廷治乱得失前后凡八十四通以语切出为桂管观察使寳厯元年徙江西所至以洁防称入为衞尉卿文宗即位李同捷叛而王廷凑隂为唇齿兵久不解诏五品以上官议尚书省帝鋭欲讨贼侑请舍廷凑而专事同捷帝不纳然内嘉尚同捷平以侑尝为沧州行军司马遂拜义昌军节度使时痍荒之余侑单身之官安足麤淡与下共劳苦以仁惠为治嵗中流户襁属而还遂为营田丐耕牛三万诏度支赐帛四万匹佐其市初州兵三万仰禀度支侑始至一嵗自以赋入赡其半二嵗则周用乃奏罢度支所赐户口滋饶以劳加检校吏部尚书六年徙天平节度裁制经费嵗以钱十五万缗粟五万石归有司加检校尚书右仆射御史大夫温造劾侑违制擅赋敛民为无名之献诏以庾承宣代还帝终嘉侑进刑部尚书复用为天平节度开成元年再召为刑部尚书时李训郑注已诛帝问侑治安术侑言朝廷宜任耆徳毋轻用新进帝善之赐防三百匹初盐铁度支使属官悉得以罪人系在所狱或私置牢院而州县不闻知嵗千百数不时决侑奏许州县纠列所系申本道观察使并具狱上闻许之泾原节度使朱叔夜坐侵牟赃家畜兵器罢为左武衞大将军侑薄其罪天子由是疏之赐叔夜死出侑为山南东道节度使坐减兵不先论启左迁太子賔客分司东都俄领忠武军节度卒年七十二赠司空孙盈孙盈孙广明初为成都诸曹参军僖宗至蜀闻有礼学擢太常博士光启三年帝将还京而七庙焚残告享无所盈孙创定其礼龙纪元年昭宗郊祠两中尉及枢密皆以宰相服侍盈孙言先世典令无内官朝服侍祠必欲之当随所摄资品虽无援据犹免僣逼诏可时丧乱后制度雕紊追补容典皆盈孙折衷焉终大理卿赠吏部尚书
　　王彦威其先出太原少孤家无赀自力于学淹识古今典礼举明经甲科未得调求为太常散吏卿知其经生补检讨官彦威采隋以来讫唐凡礼沿革皆条次彚分号元和新礼上之有诏拜博士宪宗以正月崩有司议葬用十二月下宿彦威言天子之七月愆期非礼有诏更用五月淮南李夷简上言大行皇帝功高宜称祖穆宗下其议彦威言宜称宗制可累擢司封郎中文馆学士谏议大夫李师道既平其十二州赋法未均诏彦威为勘定两税使差量纤悉人不为烦还兼史馆修撰下迁河南少尹俄改司农卿李宗闵执政雅善之进拜平卢节度使开成初召为户部侍郎判度支彦威亦善吏事但经总财用出入米盐非所长也始神策军多以禀缣于度支取直吏私増贾厚给之经用益耗开成初有诏禁止时宦者仇士良鱼志方用事彦威乃奏复与直悦媚士良等又効王播贡羡赢以冀速进防边兵诉所赐不时缣皆敝恶贬衞尉卿俄检校礼部尚书为忠武节度使毁山房三千余所盗无所容徙节宣武封北海县子卒赠尚书右仆射谥曰靖
