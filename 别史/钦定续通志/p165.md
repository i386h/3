<!-- { "loadSidebar": true } -->
　　八年春正月己未以灾异故诏天下恤民隠省刑罚庚申以云南顺元同知宣抚事宋阿重生获其叔隆济来献特升其官赐衣一袭癸亥禁锢朱清张瑄族属丙寅以御史中丞太仆卿塔斯布哈为中书右丞江南行台中丞赵仁荣为中书参知政事庚午以年扎克嘉勒灿为帝师辛巳诏诸王驸马往辽东捕海东鹘者毋给驿自荥泽至睢州筑河防十有八所二月丙戍増置国子生二百员选宿卫大臣子孙充之辛卯命诸王彻伯尔所部军屯田于巢察克楚谷甲午诏父子兄弟有才者许并居风宪减宿卫繁冗者丙午车驾如上都赐图沁及塔喇海以所籍朱清张瑄田人各六十顷三月丁巳诏军民官已除以地远官卑不赴者夺其官不叙军官擅离所部者悉遣还翼军人不告所部私归者杖而还之戊辰诏诸王驸马所分郡邑达噜噶齐惟用蒙古人三年依例迁代其汉人女真契丹名为蒙古者皆罢之夏四月丙戌置千户所戍定海以防歳至倭船诏诸路辉和尔哈玛尔自相讼者归都防府与民交讼者听有司专决甲午诏朝廷诸王驸马进捕鹰鹞皆有定户自今非鹰师而乗传冒进者罪之丁未分教国子生于上都五月癸丑朔日有食之辛酉以所籍朱清张瑄江南财产隶中政院壬申中书省臣言吴松江【按河渠志浙西诸山之水受之太湖下为吴松江元史吴字下多一江字与志不符谨据删】寔海口故道潮水久淤凡湮塞良田百有余里况海运亦由是而出宜于租户役万五千人濬治歳免租人十五石仍设行都水监以董其程从之六月癸未开和琳酒禁立酒课提举司丁酉汝宁妖人李曹驴等妄言得天书惑众事觉伏诛秋七月辛酉罢江淮等处财赋总管府九月癸丑车驾至自上都庚申巴延梁德珪并复为中书平章政事巴特玛琳沁复为中书右丞宻喇卜和卓复为中书参知政事以江浙行省平章阿里为中书平章政事庚午以户部尚书张祐为中书参知政事癸酉诸王彻伯尔鄂勒干等遣使来附以冀孟诸州去歳霖减其租冬十月己卯有事于太庙辛巳以宣徽使大都防长寿为中书右丞陜西行省右丞托欢为中书参知政事丁亥诏诸王驸马毋乗驿以猎庚寅封皇侄哈尚为懐宁王戊戍命省台院官鞫高丽国相呉祁及千户石天辅等以祁离间王父子天辅谋归日本皆笞之徙安西十一月壬子诏内郡江南人凡为盗黥三次者谪戍辽阳诸色人及高丽三次免黥谪戍湖广禁盗籞马者初犯谪戍再犯者死丁卯复免僧人租戊辰以武备卿特古勒德尔为御史大夫壬申増海漕米为百七十万石十二月庚子复立益都淘金总管府辛丑封诸王彻伯尔为威武西宁王
　　九年春正月甲子以昻吉尔部民张道努等旧权为军者复隶民籍壬申弛大都酒禁二月癸未中书省臣言近侍自内传旨凡除授赏罚皆无文记惧有差违乞自今传旨者悉以文记付中书从之乙未建大天寿万宁寺丁酉封诸王谔勒哲为卫安王定远王永和尔为威定王庚子命中书议行郊祀礼辛丑大赦令御史台翰林集贤院六部于五品以上各举亷能识治体者三人行省行台宣慰司亷访司各举五人免大都上都隆兴差税内郡包银俸钞一年江淮以南租税及佃种官田者均免十之二致仕官止有一子廕承廕者其儤使并免之家贫者给半俸终其身三月丁未朔车驾如上都庚戌以防凌巴鄂尔嘉勒侄桑节巴勒为帝师戊午以枢宻副使高兴为平章政事仍枢宻副使夏四月乙酉以大同路地震懐仁县地裂遣使赈之并免今年一切租课徭役壬辰中书省臣言前代郊祀以祖宗配享臣等议今始行郊礼专祀昊天为宜诏依所议行之五月丁未以大都旱遣使祷雨戊申徴原任儒学提举萧赴阙命有司给以安车六月庚辰立子德寿为皇太子诏告天下赐高年帛孝子顺孙堪从政者量才任之亲年七十别无侍丁者从近迁除外官五品以下并减一资诸处罪囚淹系五年以上疑不能决者释之流窜远方之人量移内地甲午以潼川霖雨江溢敕有司给粮一月免其田租秋七月辛亥筑郊坛于丽正文明门之南壬戍命兄子阿裕尔巴里巴特喇与其母鸿吉哩氏出居懐州丁卯以大司徒段贞中书右丞巴特玛琳沁并为中书平章政事参知政事哈喇曼济为右丞参知政事宻喇卜和卓为左丞参议中书省事伊逊巴尔为参知政事丁丑给曲阜林庙洒扫户以尚珍署田五十顷供歳祀丙戌商胡塔奇以寳货来献以钞六万锭给其直九月庚申车驾至自上都冬十月辛巳有事于太庙乙未帝谕中书省枢宻院御史台臣曰省中政事听右丞相哈喇哈斯达尔罕总裁自今用人非与达尔罕共议者悉罢之十一月丁未以钞万锭给云南行省命与贝参用其贝非出本土者同伪钞论庚午祀昊天上帝于南郊十二月庚寅皇太子德寿薨
　　十年春正月丙午濬吴松江等处漕河庚戍濬真扬等州漕河令盐商每引输钞二贯以为佣工之费戊午罢江南白云宗都録司汰其民归州县僧归各寺田悉输租壬戌发河南民十万筑河防丁卯禁近侍无辄驿召外郡官营国子学于文宣王庙西偏闰月甲午以前中书平章政事特尔格江浙行省平章舍哩河南行省平章阿萨尔并为中书平章政事行宣政院使张闾四川行省左丞杜思敬并为中书左丞参议中书省事刘源为参知政事二月辛亥中书省臣言近侍传旨以文记至省者凡一百五十余人令臣擢用其中犯法妄进者实多宜加遴选从之丙辰封博啰为镇宁王锡以金印【按博罗封镇宁王诸王表作大德九年与纪互异】丁卯以额古尔布哈为中书左丞戊辰车驾如上都三月己卯崆古王遣使来贡夏四月庚子朔诏凡匿鹰犬者没家资之半笞三十来献者给之以赏壬戍云南罗雄州军火主阿邦龙少结豆温匡虏普定路诸蛮为寇平章伊苏岱尔捕斩之癸亥置昆山嘉定等处水军上万户府甲子倭商有庆等抵庆元贸易以金铠甲为献命江浙行省平章阿喇卜丹等备之五月癸未诏西番僧徃还者不许驰驿给以舟车乙酉命同知枢宻院事塔尔固岱嗒喇海并知枢宻院事遣高丽国王王昛还国仍署行省以镇抚之丁亥诏命右丞相哈喇哈斯达尔罕左丞相阿固岱等整饬庶务凡铨选钱谷等事一听中书裁决百司勤怠者悉以名闻六月壬戍来安路总管岑雄叛湖广行省遣宣慰副使和塔拉特穆尔招谕之雄令其子世坚来降赐衣物遣之秋八月丁巳京师文宣王庙成行释奠礼冬十月丁未有事于太庙丁卯青山叛蛮红犵獠等来附十一月己巳车驾还大都十二月乙卯帝有疾禁天下屠宰四十二日丙辰遣宣政院使实迪等祷于太庙十一年春正月丙寅朔帝大渐癸酉崩于玉德殿年四十二葬起辇谷諡曰钦明广孝皇帝庙号成宗国语曰谔勒哲图皇帝
　　成宗元贞二年大德十一年凡十三年







　　钦定续通志卷六十二
<史部,别史类,钦定续通志>
　　钦定四库全书
　　钦定续通志卷六十三
　　元纪【七】
　　武宗
