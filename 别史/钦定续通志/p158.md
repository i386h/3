<!-- { "loadSidebar": true } -->
　　二十二年春正月戊寅弛民间买卖金银及懐孟诸路竹货江淮以南江河鱼利之禁庚辰毁宋郊天台壬午诏立市舶都转运司立上都等路羣牧都转运使司诸路常平盐铁坑冶都转运司戊子徙江南乐工八百家于京师西川赵和尚自称宋福王子广王及真定民刘驴儿谋不轨事觉皆磔裂以徇移五条河屯田军五百于兀失蛮札失蛮乙未卢世荣奏罢行御史台以其所属按察司隶御史台丙申帝畋于近郊以阿必实克为中书平章政事命礼部领会同馆辛丑以杨乌噜克岱为征古珪招讨使壬寅造大樽于殿是月壬午乌玛刺领兵与安南兴道王遇撃败之乙酉安南世子陈日烜遁去入其城索多唐古特等引兵与镇南王会二月乙巳驻跸栁林增济州漕舟三千艘役夫万二千人改江淮江西元帅招讨司为上中下三万户府防古汉人新附诸军相参作三十七翼上万户宿州蕲县真定沂郯益都高邮沿海七翼中万户枣阳十字路邳州邓州杭州懐州孟州真州八翼下万户常州镇江颍州庐州亳州安庆江隂水军益都新军湖州淮安寿春州泰州弩手保甲处州上都新军黄州安丰松江镇江水军建康二十二翼翼设逹噜噶齐万户副万户各一人以隶所在行院丙午以荆湖行省所隶八番罗甸隶西川行省己酉为皇孙阿南逹立衍福司使同知副使各一员辛亥广东宣慰使页特宻实讨潮惠二州盗郭逢贵等四十五寨皆平辛酉御史台臣言近中书奏罢行御史台改按察司为提刑转运司俾兼钱谷而纠弹之职废请令复议从之壬戌中书省臣卢世荣请立规措所经营钱谷从之升御带库为章佩监【按元史百官志御带库隶于章佩监监秩正三品至元二十二年置库秩从五品至元二十九年置歳月既殊亦非升秩也】申严私造酒麴戊辰车驾如上都以安图言复立行御史台于江州立真定济南太原甘肃江西江淮湖广等处宣慰司兼都转运使司以治课程立江西江淮湖广造船提举司以昻吉尔岱为中书左丞相己己复立按察司以和塔拉为平章政事立供膳司三月【按元典章是月禁民间不得织造销金缎匹倡优市井诸妇不得妄用金饰钗钏违者没官元史本纪失载】丙子遣太史监候张公礼彭质等徃占城测候日晷癸未罢甘州行中书省立宣慰司隶宁夏行省庚子照依旧制凡盐一引四百斤价银十两折钞为二十贯夏四月癸卯立行枢宻院都镇抚司庚戌监察御史陈天祥劾中书右丞卢世荣罪恶诏皆赴上都面质壬戌御史中丞阿拉克特穆尔等以卢世荣所招罪状上奏世荣对于帝前悉款服诏安图与诸老臣议世荣所行当罢者罢之更者更之其所用人实无罪者朕自裁决癸亥敕以敏珠尔丹所行清洁与安图治省事五月甲戌以御史中丞郭佑为中书省参知政事丁丑减上都商税戊寅以逺方厯日取给京师不以时至荆湖等处四行省所用者隆兴印之哈喇章河西四川等处所用者京兆印之诏甘州每地一顷输税三石壬午以军千人修阿克实盐塲仓以实都为逹喇裕勒招讨使右巴等洞蛮平甲申立汴梁宣慰司依安西王故事汴梁以南至江以亲王镇之丁亥中书省臣言六部官冗甚可止以六十八员为额余悉汰去诏择其防洁有干局者存之戊子云南行省臣图卜特穆尔言蠲逋赋徴侵隠戌叛民明黜陟罢转运给亲王赋豪户除重税决盗贼增驿马取质子定俸禄教农桑优学者防死事捕逃亡十六事命中书省议其可者行之戊戌陈日烜走海港镇南王命李恒追袭败之索多及恒皆战死六月丙辰遣巴苏呼阿里赍钞千锭徃马八儿国求竒寳庚午减商税罢牙行省市舶司入转运司秋七月甲戌敕秘书监修地理志戊寅分甘州屯田新附军三百人田于额齐讷之地甲申改竒尔济苏等所平大小十谿洞悉为府州县修汴梁城庚寅枢宻院言镇南王托欢所总征交趾兵乆战力疾请于鄂啰齐等三万户分防古军千人江淮江西荆湖三行院分汉军新附军四千人选良将将之取镇南王托欢阿尔哈雅节制以征交趾从之复以唐古特为荆湖行省左丞唐古特请放征交趾军还家休憩诏从托欢阿尔哈雅处之八月辛丑朔给钞万二千四百锭为本取息赡甘肃二州屯田贪军命有司祭斗三日丙辰车驾至自上都己未复立泉府司九月【按八月以辛丑纪朔推之丙寅为二十六日戊辰为二十八日九月二字应在乙亥日上今仍其旧而识之】丙寅遣防古军三千人屯田清沧靖海戊辰罢禁海商省哈喇章金齿二宣抚司为一治永昌立临安广西道宣抚司罢酤乙亥中书省以江北课程听杭鄂二行省节制道途迂逺请改隶中书从之丙子真猎占城贡乐工十人及药材鳄鱼皮诸物丙戌速木都剌马答二国遣使来朝癸巳乌防叛命四川行院伊苏岱尔将兵讨之西崖门酋长阿者等百余户来降冬十月己亥朔以钞五千锭和籴于应昌府复分河间山东盐课转运司为二遣阿萨尔哈雅使安南遣舒苏徳济领辉和尔户一千戍哈喇章庚子享于太庙癸丑立征东行省以安塔哈为左丞相刘国杰陈岩并左丞洪俊竒右丞征日本赐托里察罕塔竒呼阿萨尔等印令考覈中书省其制如三品丙辰以参议特穆尔为参知政事戊午以江淮行省平章孟古岱为江浙省左丞相升大理寺为都防府十一月戊寅遣使告高丽发兵万人船六百五十艘助征日本仍令于近地多造船己丑御史台臣奏昔宋以无室家壮士为盐军数凡五千今存者一千二百二十二人性习凶暴民患苦之宜给以衣粮使屯田自赡诏议行之癸巳敕漕江淮米百万石泛海贮于高丽之合浦仍令东京及高丽各贮米十万石备征日本诸军期于明年三月以次而发八月会于合浦乙未以图噜古为参知政事卢世荣伏诛丙申赦囚徒黥其面及招宋时贩私盐军习海道者为水工以征日本十二月丁未皇太子珍戬薨己未丹太庙楹辛酉立集贤院以济噜木领之丁卯敕有司祭北斗是歳命江浙转运司通管课程集诸路僧四万于西京普恩寺作资戒会七日夜命帝师聂尔巴沙克置遵锥喇克巴等递蒇佛事于万安兴教庆寿等寺凡一十九会







　　钦定续通志卷六十
<史部,别史类,钦定续通志>
　　钦定四库全书
　　钦定续通志卷六十一
　　元纪【五】
　　世祖【四】
　　至元二十三年春正月戊辰朔以皇太子故罢朝贺禁赍金银铜钱越海互市甲戌诏罢征日本以江南废寺田土为人占据者悉付嘉木扬喇勒智修寺癸未罢巩昌二十四城拘所以其事入有司辛卯命阿尔哈雅等议征安南事宜丁酉畋于近郊禁沮扰盐课二月己亥禁汉人持兵器甲辰谕皇子额森特穆尔调哈喇章军从征交趾乙巳罢山北辽东道开元等路宣慰司立东京等处行中书省戊午并江南行枢密院四处入行省罢鬻江南学田癸亥太史院上授时厯经厯议敇藏于翰林国史院甲子立甘州行中书省丙寅以编地里书召曲阜教授陈俨京兆萧蜀人虞应龙俨不至三月己巳遣侍御史程文海访求江南人才浚中兴路河渠乙亥以敏珠尔丹仍中书右丞与郭佑并领钱谷杨居寛典铨选立钦察卫亲军都指挥使司丙子帝如上都诏行御史台按察司以八月巡行郡县罢徴在籍百官俸之偿万亿库者夏四月庚子置燕南河东山东宣慰司敕江南诸路财赋并中书省甲辰以山南淮东淮西三道按察司内台庚戌制諡法己未遣约苏穆尔钩考荆湖行省钱谷以汉民就食江南者多又从官南方者秩满多不归遣使尽徙北还中书省臣言比奉防凡为盗者毋释今窃钞数贯及佩刀微物与童幼窃物者悉令配役臣等议一犯者杖释再犯依法配役为宜帝曰朕以汉人徇私用泰和律处事致盗贼滋众故有是言人命至重今后非详谳者勿辄杀人五月己巳荆湖行省阿尔哈雅上言约苏穆尔在鄂省岂无贪贿臣亦请钩考之诏遣参知政事图尔哈枢密院判李道治书侍御史陈天祥偕行六月辛丑中书省臣言图尔哈来奏前约苏穆尔阿尔哈雅互请钩考今阿尔哈雅虽己死事之是非当令暴白帝曰此事自约苏穆尔所发当依其言究行之乙巳以立大司农司诏谕中外以所定农桑辑要书颁诸路戊申括诸路马凡色目人有马者三取其二汉民悉入官敢匿与互市者罪之丁巳设陜西等路诸站总管府庚申以色彻肯为中书省平章政事辛酉封杨邦宪妻田氏为永安郡夫人领播州安抚司事秋七月己巳立营田总管府覈江南官田之为强豪所据者罢辽阳等处行中书省复北京咸平等三道宣慰司庚午徙江淮行省于扬州立淮南洪泽芍陂两处屯田壬申置中尚监【按元史百官志至元十五年置尚用监二十年罢二十四年改置中尚监纪书于二十三年与志互异】右丞拜达尔将兵讨阿蒙并其妻子禽之皆伏诛壬午总制院使僧格具省臣姓名以上帝曰右丞相安图右丞敏珠尔丹参知政事郭佑杨居寛并仍前职以特穆尔为左丞其左丞相昻吉尔岱平章政事阿必实克和塔拉皆别议仍谕中书选可代者以闻癸巳铨定省院台部官八月己亥免平阳路贫民税辛酉禁酒罢徳平定昌二路置徳昌军民总管府九月乙丑朔马八儿须门那僧急里南无力马兰丹那旺丁呵儿来来急阑亦带苏木都剌十国各遣子弟上表来觐仍贡方物冬十月丁酉享于太庙己亥车驾至自上都辛亥河决开封祥符陈留杞太康通许鄢陵扶沟洧川尉氏阳武延津中牟原武睢州十五处调南京民夫分筑隄防癸丑谕江南各省所统军官教练水军十一月乙丑以张瑄朱清并为海道运粮万戸免徴覆舟粮敇禽兽字孕时毋畋猎十二月丙午置燕南河东山东三道宣慰司罢大有署乙卯诏诸道宣慰司在内地者设官四员江南者六员戊午翰林承防色埒黙言国史院纂修太祖累朝实录请以辉和尔字繙绎俟奏读然后纂定从之诏诸路分置六道劝农司庚申置尚珍署于济宁等路是嵗以伊实防凌为帝师命西僧递作佛事于万夀山玉塔殿万安寺凡三十会大司农司上诸路学校凡二万一百六十六所
