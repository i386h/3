<!-- { "loadSidebar": true } -->
　　上万夀　仰天恩　感地徳　民乐生　感皇恩　庆丰年　集祯应　永皇图　乐太平
　　【臣】等谨按右九曲成祖永乐中更定曲调与太祖洪武四年同至世宗嘉靖宴飨并更制乐章改上万夀为上万岁感地徳为感昊徳余俱不改
　　喜千春　永南山　桂枝香　初春晓　乾坤泰　昌运颂　泰道开
　　【臣】等谨按右七曲东宫宴乐亦成祖永乐中所定者其曲调喜千春用贺圣朝永南山用水仙子桂枝香用蟾官曲初春晓用小梁州乾坤泰用满庭芳昌运颂用喜秋风泰道开用沽美酒
　　明御銮歌五曲
　　神降祥　神贶　酣酒　色荒　禽荒
　　【臣】等谨按明太祖尝命儒臣撰御銮歌于法驾囘宫时奏之皆寓讽谏之词以自儆有古者瞽蒙诵诗之风当时有三十九曲仅传其五
　　明中宫朝防乐一曲
　　天香凤韶
　　【臣】等谨按右曲太祖洪武二十六年所制凡命妇朝中宫用之世宗嘉靖间皇后亲蚕亦以为宴命妇乐但词异耳
　　乐舞序论
　　【臣】等谨按文武二舞厯代相因其来逺矣郑志所録至唐而止至于各庙之舞悉从删削顾以纷纷改制诋议前人其论髙而近狭兹谨溯汉迄明递増其阙畧然后乐舞之名乃备
　　汉郊庙配食乐舞
　　云翘之舞【立春迎春东郊立夏迎夏南郊亦用之魏改为翔】育命之舞【立秋迎秋西郊立冬迎冬北郊亦用之至季夏迎黄灵于中兆则兼舞二舞魏改育命为灵应】
　　【臣】等谨按皇览曰迎礼春夏秋冬之乐以顺天道天子迎春于东堂唱之以角舞之以羽翟此迎春之乐也迎夏于南堂唱之以征舞之以鼓鞉此迎夏之乐也迎秋于西堂唱之以商舞之以干戚此迎秋之乐也迎冬于北堂唱之以羽舞之以干戈此迎冬之乐也据此则云翘乃文舞育命乃武舞也春夏用文舞者象其茂豫秋冬用武舞者象其严肃也
　　汉庙乐舞
　　武徳舞【髙祖庙光武明帝章帝同魏改为武颂】昭徳舞【孝文庙】盛徳舞【孝武庙】大武舞【光武庙】文始舞【本舜韶舞也髙祖六年更名为文始以示不相袭也魏改为大韶】五行舞【本周舞也秦始皇二十六年更名曰五行魏改为大武】四时舞【孝文所作以示天下之安和也】
　　【臣】等谨按文始五行四时三舞汉诸帝庙皆常奏故列于次云
　　魏庙乐舞
　　武始舞【武帝庙】咸熈舞【文帝庙】章斌舞【明帝庙】
　　【臣】等谨按右三舞总名大钧之乐凡天地宗庙荐享及朝飨皆用之又王肃等议设宫悬之乐八佾之舞髙皇大帝太祖髙祖文昭庙皆当兼用先代及武始大钧之舞以文始大武武徳武始大钧可以备四代之乐犹周存六代之乐也故奏黄钟舞文始以礼天地奏太蔟舞大武以祀五郊明堂奏姑洗舞武徳巡狩以祭四望山川奏防賔舞武始大钧以祀宗庙二至祀丘泽可兼舞四代又汉云翘育命之舞旧以祀天今可兼以云翘祀圜丘育命祀方泽卒如肃议据此则魏用前代之乐与汉相似按周官大司乐云舞大濩以享先妣舞大武以享先祖又云九防之舞于太庙之中奏之则汉魏之庙乐犹有周人遗意也
　　齐庙乐舞
　　髙徳宣烈之舞【太祖室】穆徳凯容之舞【穆后室】明徳凯容之舞【髙祖室】
　　北齐庙乐舞
　　恢祚之舞【六世至曽祖祖室并奏之】昭烈之舞【髙祖神武室】宣政之舞【文襄室】光大之舞【文宣室】休徳之舞【孝昭室】
　　唐庙乐舞
　　光大之舞【献祖室】长发之舞【懿祖室】大政之舞【太祖室】大成之舞【世祖室】大明之舞【髙祖室】崇徳之舞【太宗室】钧天之舞【髙宗室】大和之舞【中宗室】景云之舞【睿宗室】广运之舞【宗室】惟新之舞【肃宗室】保大之舞【代宗室】文明之舞【徳宗室】大顺之舞【顺宗室】象徳之舞【宪宗室】和宁之舞【穆宗室】大钧之舞【敬宗室】文成之舞【文宗室】大定之舞【武宗室】咸宁之舞【昭宗室　按唐庙舞名惟宣宗懿宗僖宗三室阙】
　　五代梁庙乐舞
　　大合之舞【一室】象功之舞【二室】来仪之舞【三室】昭徳之舞【四室】
　　后唐庙乐舞
　　昭徳之舞【懿宗室】文明之舞【献祖室】应天之舞【太祖室】永平之舞【昭宗室】武成之舞【庄宗室】雍熙之舞【明宗室】
　　汉庙乐舞
　　灵长之舞【一室】积善之舞【二室】显仁之舞【三室】章庆之舞【四室按右四舞乃髙祖即位之初太常张昭所定后髙祖庙则有司所上观徳之舞云】
　　周庙乐舞
　　肃雍之舞【信祖庙】章徳之舞【僖祖庙】善庆之舞【义祖庙】观成之舞【庆祖庙】明徳之舞【太祖庙】定功之舞【世宗庙】
　　宋庙乐舞
　　大善之舞【僖祖室至绍兴用基命之乐舞】大宁之舞【顺祖室】大顺之舞【翼祖室】大庆之舞【宣祖室至绍兴用天元之乐舞】大定之舞【太祖室至绍兴用皇武之乐舞】大盛之舞【太宗室至绍兴用大定之乐舞】大明之舞【真宗室至绍兴用熙文之乐舞】大仁之舞【仁宗室至绍兴用美成之乐舞】大英之舞【英宗室至绍兴用治隆之乐舞】大成之舞【神宗室至绍兴用大明之乐舞】重光之舞【哲宗室】承元之舞【微宗室】瑞庆之舞【钦宗室】大徳之舞【髙宗室】大伦之舞【孝宗室】大和之舞【光宗室】大安之舞【宁宗室　按宋庙舞名惟理宗度宗二室阙】
　　唐祀五帝乐舞
　　角音之舞【立春日祀青帝坛】征音之舞【立夏日祀赤帝坛】宫音之舞【季夏土王日祀黄帝坛】商音之舞【立秋日祀白帝坛】羽音之舞【立冬日祀黑帝坛臣】等谨按右五舞髙宗显庆元年所定也至若祭地只用顺和之舞朝日祭风师雨师雷师及九宫贵神用元和之舞蜡祭百神用豫和之舞祭先农用丰和之舞祭先蚕用永和之舞祭文宣王武成王庙用宣和之舞皆以乐章名舞故不备列
　　文武舞
　　五代晋二舞
　　昭徳之舞　成功之舞
　　【臣】等谨按唐以后二舞已废五代梁太祖开平初造崇徳之舞以祀昊天开平之舞以享宗庙后唐仍其制至晋髙祖天福五年始诏太常卿崔棁等详定更名昭徳成功及出帝开运中陶谷奏言二舞郎皆坊市大户州县居民縁避差徭投名鼓舞乞议停废从之是当时二舞固无足观録之以存五季之掌故云
　　汉二舞
　　治安之舞　振徳之舞
　　【臣】等谨按汉改唐旧二舞治康曰治安凯安曰振徳又改九功舞为观象之舞七徳舞为讲功之舞独于宴防时用之
　　周二舞
　　政和之舞　善胜之舞
　　【臣】等谨按周于右二舞外复有崇徳之舞象成之舞亦观象讲功遗制也
　　宋二舞
　　文徳之舞　武功之舞
　　【臣】等谨按文徳武功二舞太祖建隆元年窦俨所定之名也未几和岘奏改曰徳升闻之舞天下大定之舞其天下大定之舞凡六变一变象六师初举二变象上党克平三变象淮扬底定四变象荆湖归复五变象卭蜀纳款六变象兵还振旅焉太宗太平兴国中岘弟防复奏改曰化成天下之舞威加海内之舞其威加海内之舞凡六变一变象登台讲武二变象漳泉奉土三变象杭越来朝四变象克殄并汾五变象肃清银夏六变象兵还振旅焉自唐后乐舞废阙石晋兴举之初尚多简陋讫汉周二代不过沿袭唐旧托诸新名于崇徳象功形为舞蹈之意咸有未尽迨宋初乐舞乃盛于前足以上追唐轨矣降及嘉祐治平之际奉行既久视若弁髦礼官李育上言旧典文武二舞各用八佾今乃二舞总六十四人文舞罢舍羽籥执干戚就为武舞纷然纵横进退蹙迫宜敇复常则当时佾数尚不免阙略至是其为舞节槩可知已考真宗时别号文舞曰发祥流庆武舞曰降真观徳又因太宗万国朝天及平晋曲造同和之舞定功之舞仁宗皇祐又有右文化俗威功睿徳二舞以奉明禋帝临嘉至神娭锡羡二舞以有司摄事祀帝神宗元丰又有孝熙昭徳礼洽储祥二舞以献太庙徽宗宣和又有广生储佑厚徳凝福二舞以祀方泽髙宗绍兴又有储灵锡庆严恭将事二舞以祀皇地只皆踵事増华不在文武舞之数盖乐曲乐舞繁简从十二安而外不一其曲故文武二舞外亦不一其舞其势然也兹谨附録以备参考
　　辽二舞
　　景云乐舞　破阵乐舞
　　【臣】等谨按辽文武二舞不见正史据袁桷清容集称圣宗时定景云乐舞以颂文徳破阵乐舞以彰武功后又増庆云乐舞承天乐舞是辽时仍用文武二舞也可以补史志之阙
　　金二舞
　　仁丰道洽之舞　功成治定之舞
　　【臣】等谨按右舞名熙宗皇统间所定也海陵贞元中改曰保大定功之舞万国来同之舞世宗大定十一年又有四海防同之舞则系武舞名其文舞名独轶
　　元二舞
　　武定文绥之舞　内平外成之舞
　　【臣】等谨按内平外成之舞第一成象灭旺汗二成象破西夏三成象克金四成象收西域定河南五成象取西蜀平南诏六成象臣髙丽服交趾成宗大徳中定右二舞用之宗庙而于郊祀改曰崇徳之舞定功之舞盖酌用前代旧名也
　　明二舞
　　文徳之舞　武功之舞
　　【臣】等谨按宋初二舞曰文徳武功明初亦然惟其容节可观故其称名至质后改文舞曰车书防同武舞曰平定天下曰抚安四夷其势渐趋文饰永乐时又有表正万邦之舞天命有徳之舞凡宴飨诸舞间进夸大备焉殊不知文武二舞歴代相沿盖袭韶箭大武之旧不容复有増益以乱其列各庙异舞及随事异舞其失不过繁文若立新舞以参二舞其流至于失序此去质崇文之弊也







　　钦定续通志卷一百二十九
<史部,别史类,钦定续通志>
　　钦定四库全书
　　钦定续通志卷一百三十
　　职官略
