<!-- { "loadSidebar": true } -->
　　【臣】等又按孔颖达尚书正义马融云古制刻漏昼夜百刻昼长六十刻夜短四十刻昼短四十刻夜长六十刻融之此言据日出见为说天之昼夜以日出入为分人之昼夜以昏明为限日未出前二刻半为明日入后二刻半为昏损夜五刻以禆于昼则昼多于夜复校五刻古今算术所候皆云夏至之昼六十五刻夜三十五刻冬至之昼四十五刻夜五十五刻春分秋分之昼五十五刻夜四十五刻此其不易之法也然今太史细候之法则校常法半刻也从春分至于夏至昼渐长増九刻半夏至至于秋分所减亦如之又于每气之间増减刻数有多有少不可通而为率汉初未能审知率九日増减一刻和帝时待诏霍融始请改之郑注书纬考灵曜仍云九日増减一刻犹尚未觉误也郑注此云日长者日见之漏五十五刻日短者日见之漏四十五刻与算不同故王肃难云知日见之漏减昼漏五刻不意马融为已减之矣因马融所减而又减之故日长为五十五刻因以冬至反之取其夏至夜刻以为冬至昼短此其所以误耳此所云昏明之限即朦影限也太阳未出之前已入之后距地平一十八度皆有光故以十八度为朦影限然其时刻则随时随地不同其随时不同者天度使然也差十八度此大圏之度也赤道亦为大圈其度濶自赤道而南北皆距等圏其度狭近二分者以濶度当濶度故刻分少近二至者以狭度当濶度故刻分多也随地不同者地南则赤道距天顶近太阳正升正降其度径地北距天顶逺太阳斜升斜降其度纡故愈北则朦影之刻分愈多愈南则朦影之刻分愈少也若北极出地四十八度半以上则夏至之夜半犹有光愈北则愈不夜矣南至赤道下则二分之刻分极少而二至之刻分相等赤道以南反是
　　【臣】等又按古今漏法之刻分多寡不一皆可以便于算也术家有大刻有小刻初一初二初三初四正一正二正三正四谓之大刻合一日计之得九十六刻其不尽者置一初初于初一之上置一正初于正一之上谓之小刻每刻正当大刻六分之一合一日计之为初初者十二为正初者十二又得四大刻合前为百刻宋王逵蠡海集言百刻之说每刻为六十分百刻共得六千分散于十二时每时得五百分如此则一时占八刻零二十分将八刻截作初正各四刻却将二十分零数分作初初正初徴刻各一十分也周礼挈壶氏注漏箭昼夜共百刻礼记乐记百度得数而有常注百度百刻也灵枢经漏水下百刻以分昼夜说文漏以铜受水刻节昼夜百刻五代史马重绩重绩言漏刻之法以中星考昼夜为一百刻八刻六十分刻之二十为一时时以四刻十分为正此自古所用也今失其以午正为时始下侵未四刻十分而为午由是昼夜昏晓皆失其正请依古改正从之玉海每时初行一刻至四刻六分之一为时正终八刻六分之一则交入次时盖古制法昼夜共百刻每刻六分之为六小刻每小刻又十分之故昼夜六千刻每刻六十分也其散于十二辰每一辰四大刻二小刻共得五百分汉建平中改百刻为百二十刻若不改分则五十分为一刻十刻为一辰也梁天监中改用整刻九十六若不改分则每刻得六十二分有半二法皆不若古用八大刻二小刻之密回回昼夜刻法亦用整刻九十六分每一辰八整刻而以四刻为一小时犹夫古法之有初初初一初二初三初四正初正一正二正三正四也每小时六十分犹夫古法每刻六十分之意而变用之也其法度有初度有一度盖亦犹夫古法有初初初一正初正一也周天用三百六十度亦犹昼夜三十六顷之说也


　　钦定续通志卷一百二
<史部,别史类,钦定续通志>
　　钦定四库全书
　　钦定续通志卷一百三
　　地理畧【一】
　　【臣】等谨案郑樵作通志地理畧首列水道自序云郡县碁布州道分皆由水以别故禹贡为万世不易之书茍明乎此则天下可运于掌其意甚善次歴代封畛叙自黄虞讫于隋季次唐开元十道图皆载某道领若干州州所领之县则不着録凡以云畧也然其载水道杂采汉书地理志水经注杜佑通典之文抚拾成篇别无义例如畧中先载湔若诸水并不详其源流又不依禹贡次序编辑贡赋户口本书自有食货专门于此不必登载今所续纂仍以水道冠之一本禹贡之九州为序而以水经注所载各水加案附识至若黄河大江济水俱经
　　御制诗文睿订详核当防载于
　　皇朝地畧中此不复叙云
　　水道
　　衡漳
　　漳水横流至河故曰横漳衡古横字也漳水有二异源而下流相合水经注浊漳水出上党长子县西发鸠山清漳水出上党沾县西北少山大黾谷浊漳水自长子县东迳屯留县南又东迳壶闗县北又东北迳潞县北又东迳武安县清漳水自渉县东南来注之谓之交漳口又东迳邺县武城平阳斥邱即裴列人肥乡斥漳诸县杜佑通典谓漳水至肥乡乃归于河
　　恒卫
　　恒水出曲阳县恒阳溪东流注于滱水而与滱合流卫水出灵夀县雷沟河南流至县东南与滹沱合流水经注滱水出代郡西北髙氏山即温夷之水东合温泉水东迳灵邱广昌诸县至曲阳县北恒水西来注之又东迳唐县安喜安国诸县又东北迳博陵侯世阿陵诸县又东北至长城注于易水元和志滹沱水出代州繁峙县泰戯山西南流经唐林秀容诸县东经定襄五台诸县至灵夀县西南卫水来会遂合流东南迳真定九门鼓城深泽无极饶阳诸县至瀛莫二州然滹沱自宋时筑边州塘泺河之故道已改
　　洚水【按禹贡洚水在导河节以其在冀州故叙于衡漳恒卫之后】
　　洚水发源屯留下乱漳津即与清浊二漳合流【臣】等谨按衡漳恒卫洚水皆禹贡所载冀州之水也冀州为古帝都以今舆地言之则直之顺天永平保定广平顺徳五府及真定河间二府之西北境并宣化府以外讫于大辽水山西之太原平阳汾州潞安大同泽州六府辽沁二州河南之怀庆卫辉彰徳三府皆古冀州之域后以其地广大故分置幽并二州
　　【臣】等又按冀州之水禹贡所未及载者水经注汾水出太原汾阳县北管涔山经太原汾州平阳诸府以归于河沁水出谒戾山清水出黒山淇水出大号山荡水出荡隂县洹水出上党氏县皆与衡漳合流浍水出河东绛县注于汾水洓水出黍葭谷文水出大陵县原公水出兹氏县洞涡水出沾县晋水出晋阳县皆会于汾湛水出轵县归于河易水出故安县经束州归于海圣水出上谷东过安次县归于海巨马水即涞水出代郡广昌县经平舒县归于海湿水出防门湿余水出上谷归于沽河濡水从塞外来经海阳县归于海大辽水出白平山过安市县西南归于海以今舆地言之诸水皆在山西直之境即古冀州域也
　　九河
　　尔雅九河曰徒骇太史马颊覆釜胡苏简絜钩盘鬲津故道多湮汉唐诸儒皆指燕齐之间一二故道以实之大约谓徒骇最北鬲津最南
　　雷夏
　　雷夏泽名水之所钟为泽水经注雷泽在大成阳故城西北史记称舜渔于雷泽就食于负夏意是时雷泽负夏皆泽所弥漫故总名雷夏
　　灉沮
　　灉沮二水名元和志灉沮俱出濮州雷泽县西北平地
　　漯
　　水经注漯水出东武阳经高唐而注于海
　　【臣】等谨按九河雷夏灉沮漯皆禹贡所载兖州之水也兖州东南据济西北距河以今舆地言之则河南卫辉府之北境直之大名府及真定河间二府之东南境山东之东昌兖州府及济南青州二府之西北境
　　【臣】等又按兖州之水禹贡所未及载者水经注瓠子河故凟自句阳县西东迳雷泽北东北过廪邱为濮水芹沟水出台县东南西北注于济水泺水出歴县故城西南北流注于济以今舆地言之则济南兖州二府之地皆古兖州域也
　　潍淄
　　水经注潍水出琅琊箕县潍山东北迳东武都昌诸县故城东入于海淄水出莱芜县原山东北至皮邱沈入于海
　　汶
　　水经注汶水出莱芜县原山西南注于济
　　【臣】等谨按潍淄汶皆禹贡所载青州之水也青州东北至海西南距岱以今舆地言之则山东之登州莱州青州济南诸府泰安府兖州府之北境其东南跨海为
　　盛京奉天府讫于朝鲜国也
　　【臣】等又按青州之水禹贡所未及载者水经注巨洋水出朱虚县泰山东北注于海沭水出琅琊大弁山注于沂水以今舆地言之则青州府之益都县沂州府之沂水县地皆古青州域也
　　淮
　　水经注淮水出平氏县胎簪山东北过期思诸县又东过当涂诸县至广陵淮浦注于海
　　沂
　　汉书地理志沂水出盖县艾山水经注沂水出沂山水有二源南源世谓之柞泉屯水所发俗谓之鱼穷山俱东南流合成一川故汉志与水经异也东南迳下邳诸县注于泗
　　大野
　　大野泽名周礼职方氏兖州泽薮曰大野按大野在徐之西兖之东周无徐州故以属兖元和志大野泽在钜野县东五里南北三百里东西百余里
　　泗
　　水经注泗水出鲁卞县故城东南桃墟西北西南迳鲁城小沛诸县又东南迳彭城下邳诸县又东迳魏阳城北流注于淮
　　【臣】等谨按淮沂大野泗皆禹贡所载徐州之水也徐州东至海北至岱南及淮以今舆地言之则江南徐州府之邳州宿迁睢宁及鳯阳府之怀逺宿州灵璧泗州之五河淮安府之桃源清河安东海州之贑榆山东之兖州府则滋阳曲阜宁阳邹县泗水滕县峄县金郷之南境济宁州则鱼台嘉祥汶上之南境沂州府则郯城防隂沂水莒州日照之南境泰安府则东平平隂新泰莱芜之南境青州府则诸城之南境也
　　彭蠡
　　彭蠡泽名后称彭蠡湖水经注赣水总纳十川注于彭蠡是也汉书地理志豫章郡赣县有豫章水雩都县有湖汉水鄱阳县有鄱水余汗县有余水艾县有修水南城县有盱水建城县有蜀水宜春县有南水南壄县有彭水又长沙国安成县有庐水皆注于湖即总纳十川之水也
　　三江
　　郑康成书注左合汉为北江右会彭蠡为南江岷江居其中为中江三江俱会彭蠡合为一江注海
　　震泽
　　震泽泽名一名具区周礼职方氏扬州泽薮曰具区汉书地理志会稽呉县具区在西古文以为震泽【臣】等谨按彭蠡三江震泽皆禹贡所载州之水也扬州北据淮南距海以今舆地言之浙江江西福建皆是江南则江宁州庐州安庆池州太平宁国徽州镇江常州苏州松江十二府滁和广徳三州其鳯阳府则鳯阳定逺夀州颍州府则霍邱泗州则盱眙天长淮安府则山阳盐城河南则光州之光山固始湖北则黄州府之罗田蕲水蕲州广济黄梅广东则潮州府也
　　【臣】等又按州之水禹贡所未载其水经注与汉书地理志异者水经注载新淦县有牵水淦水南昌县有浊水僚水彭泽县有循水皆注于彭蠡之水也庐江水出庐山北过彭泽县注于江渐江水出黟县北过余杭注于海以今舆地言之在江西浙江地皆古州域也
　　汉
　　杜佑通典秦州上邽县嶓冡山西汉水所出经嘉陵曰嘉陵江经阆中曰阆江汉中金牛县嶓冡山禹导漾水东流为汉亦曰沔水
　　九江
　　九江即洞庭因九水所合故名九江
　　云梦
　　云梦泽名周礼职方氏荆州泽薮曰云梦汉书地理志南郡华容县云梦泽在南
　　沧浪【按禹贡沧浪在导漾节以其地在荆州故叙于云梦之后又按史记沧作苍】
　　沧浪即汉水蔡集注武当县北四十里汉水中有洲曰沧浪洲水曰沧浪水
