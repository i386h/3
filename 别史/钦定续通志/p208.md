<!-- { "loadSidebar": true } -->
　　道宗恵妃萧氏小字塔斯驸马都尉锡黙之妹太康二年伊苏誉之选入掖庭立为皇后居数嵗未见皇嗣后妹额特埒先嫁伊苏子苏雅后以宜子言于帝离婚纳宫中八年皇孙延禧封梁王降为恵妃徙干陵额特埒还其家顷之其母燕国夫人厌魅梁王伏诛贬妃为庶人幽于宜州诸弟没入兴圣宫天庆六年召还封太皇太妃后二年奔黑顶山卒葬太子山
　　天祚皇后萧氏小字多啰伦宰相继先五世孙大安三年入宫明年封燕国王妃干统初册为皇后性闲淑有仪则兄弟奉先保先等縁后宠柄任金兵至从天祚西狩以疾崩
　　萧徳妃小字实古北府宰相常格之女夀隆二年入宫封燕国妃生子塔鲁干统三年改徳妃以柴册礼封塔鲁为燕国王加妃号赞翼王薨以哀戚卒
　　萧文妃小字色哩国舅大父房之女干统初帝幸耶律特尔格第见而悦之匿宫中数月皇太叔和啰噶劝帝以礼选纳三年冬立为文妃生蜀国公主晋王额噜温尤被宠幸以柴册加号承翼善歌诗金兵日见侵廹帝畋游不恤忠臣多被踈斥妃作歌讽諌天祚衔之元后兄萧奉先诬南军都统伊都谋立晋王以妃与闻赐死萧元妃小字贵格燕国妃之妹年十七册为元妃性沉静尝昼寝近侍盗貂裀妃觉而不言宫掖称其寛厚生梁王雅尔【据皇子表增辑】从天祚西狩以疾薨【按大金国志云兀室诛伊都并及宗翰次室萧氏因请罪于宗翰曰萧氏本契丹天祚元妃也张滙金节要亦云宗翰之妻乃天祚元妃而契丹国志并以宗翰次室为天祚皇后辽史则并云以疾亡未详孰是】
　　公主附【按辽史无公主传今据公主表増辑】
　　太祖一女
　　质古幼为奥姑契丹故俗凡婚燕之礼推女子之可尊敬者坐于奥谓之奥姑下嫁淳钦皇后弟萧实噜未封而卒
　　太宗二女
　　燕国公主鲁尔古下嫁北府宰相萧实衮应厯间封汧国长公主保宁中进封燕国大长公主
　　兆威下嫁北府宰相萧哈里未封而卒
　　世宗三女
　　秦国公主和克坦下嫁侍中萧都哩保宁间封秦国长公主
　　晋国公主观音下嫁萧实喇保宁间封晋国长公主萨喇下嫁萧斡里未封而卒
　　景宗四女
　　魏国公主观音女下嫁北府宰相萧继先进封齐国景福中封燕国大长公主重熙初薨
　　呉国公主长夀女下嫁宰相萧巴雅尔统和初进封卫国改封魏国长公主开泰六年薨
　　越国公主延夀女下嫁萧恒徳性沉厚睿智皇后尤爱之蚤薨追封赵国
　　硕格渤海妃所生下嫁卢俊改适萧神努无封号圣宗十四女
　　随国公主燕格下嫁萧丕拉进封秦国兴宗时封宋国长公主
　　魏国公主伊木沁开泰七年封下嫁萧多卜改适萧哈里又适萧呼图克又适韩国王萧恵进封秦国长公主改封秦晋国清宁初加大长公主
　　越国公主舒古进封晋国姿质秀丽礼法自将下嫁萧孝忠景福初封晋蜀国长公主清宁初加大长公主南阳公主楚巴下嫁萧孝先初封郡主太平末东京大延琳反遇害
　　长寜公主陶格初封郡主下嫁萧扬禄
　　荆国公主达年初封平原郡主下嫁萧双古
　　浔阳公主玖格初封郡主下嫁萧琏
　　临海公主长夀初封郡主下嫁达喇齐达喇齐坐大延琳事伏诛改适萧缫古
　　同昌公主巴格初封县主下嫁刘三嘏
　　三河公主实格初封郡主下嫁奚王萧果济
　　仁夀公主必实初封县主下嫁刘四端
　　泰格下嫁萧呼哩
　　金乡公主赛格初封郡主统和中下嫁萧托云以杀奴婢得罪薨于贬所
　　兴格下嫁萧旺禄
　　兴宗二女
　　魏国公主巴沁下嫁萧萨巴重熙未徙封晋国清宁初加长公主改适萧呼苏以妇道不修徙中京又嫁萧沃聂
　　郑国公主斡尔达下嫁萧额哩页清宁间加长公主夀隆末加大长公主
　　道宗三女
　　郑国公主索克济端丽有智下嫁萧黙咸雍中徙封魏国国太康初薨
　　齐国公主吉里下嫁萧托卜嘉进封赵国托卜嘉坐昭懐太子事被害其弟额图浑欲逼尚公主公主以其党伊逊也恶之未几额图浑以事伏诛时天祚尚幼伊逊用事公主每以匡救为心竟诛伊逊大安五年薨越国公主特哩下嫁萧绰鄂太康八年绰鄂得罪离之太安初改适萧特黙干统初进封秦晋国大长公徙封梁宋国特黙与金人战败于石辇铎被擒公主从天祚出奔后攻应州留公主守辎重金人围之公主奔行在为金人所获
　　天祚六女
　　蜀国公主伊林文妃生为金人所获【按金史宗望太祖嘉宗望功以辽蜀国公主伊林赐之本不载附録于此】
　　元妃生三女宫人生二女俱为金人所获






　　钦定续通志卷七十八
　　钦定四库全书
　　钦定续通志卷七十九
　　后妃传【九】
　　金
　　太祖圣穆唐古皇后　　光懿费摩皇后
　　钦宪赫舎哩皇后　　　宣献布萨皇后
　　萧崇妃　　　　　　　太宗钦仁唐古皇后熈宗悼平费摩皇后　　海陵嫡母图克坦氏
　　海陵母大氏　　　　　海陵后图克坦氏世宗明徳乌凌阿皇后　张元妃
　　李元妃　　　　　　　章宗孝懿图克坦皇太后章宗庆怀富察皇后　　李元妃
　　卫绍王图克坦后　　　宣宗王皇后
　　明惠王太后　　　　　哀宗图克坦皇后
　　太祖圣穆皇后唐古氏天防十三年追諡【按金史太祖后传前载始祖以下十世诸后今依郑志从删】
　　光懿皇后费摩氏天防十三年追諡
　　钦宪【熈宗纪作钦献】皇后赫舎哩氏天防十三年尊为太皇太后宫号庆元十四年正月己巳朔熙宗朝于庆元宫然后御乾元殿受羣臣贺是月丁丑崩于庆元宫二月癸夘祔睿陵
　　宣献皇后布萨氏睿宗母也天防十三年追册曰徳妃大定元年追諡与三后并祔太祖庙室
　　崇妃萧氏熈宗时封贵妃天徳二年正月封元妃是月尊封太妃海陵母大氏事之甚谨海陵簒立尊大氏为皇太后居永寕宫每有宴集太妃上坐大氏执妇礼海陵积不能平及杀宗义等诬太妃以隐恶杀之并杀其子任王威赫大定十九年诏改致祭帝欲复太妃旧号礼官议前代称太妃者皆以子贵称后繋夫称太繋子萧妃不得称太止当追封妃乃封崇妃云
　　太宗钦仁皇后唐古氏熈宗即位与太祖钦宪皇后俱尊为太皇太后号明徳宫天防十四年正月己巳朔帝朝两宫太后然后御乾元殿受贺自后嵗以为常皇统二年上如天开殿皇子生使使驰报太后太后至天开殿上与皇后亲迎之三年崩于明徳宫諡曰钦仁皇后祔防陵
　　熈宗悼平皇后费摩氏熈宗即位封贵妃【按熈宗纪立费摩氏为贵妃亦在天眷元年】天眷元年立为皇后皇统元年熈宗受尊号册为慈明防孝顺徳皇后二年太子济安生熈宗喜甚乃肆赦告天地宗庙弥月册为皇太子未一嵗薨熈宗在位宗翰宗干宗弼相继秉政宗弼既没旧臣亦多物故后干预政事无所忌惮朝官徃徃因之以取宰相熈宗末有继嗣后颇掣制之熈宗内不能平因縦酒酗怒手刃杀人左丞相亮生日帝遣大兴国以物赐之后亦附赐礼物熈宗怒杖兴国而夺回所赐近侍髙夀星随例迁屯燕南入诉于后后激怒熈宗杀左司郎中三合杖平章政事秉徳而夀星竟不得迁久之熈宗积怒遂杀后海陵已弑熈宗欲收人心以后死无罪降熈宗为东昏王追諡后为悼皇后大定间复熈宗帝号加諡后为悼平皇后祔葬思陵
　　海陵嫡母图克坦氏宗干之正室也图克坦无子次室李氏生长子郑王充次室大氏生三子长即海陵庶人也图克坦氏贤遇下有恩意大氏事之甚谨相得欢甚图克坦养充为巳子充嗜酒图克坦常责怒之尤爱海陵海陵自以其母大氏与图克坦有嫡妾之分心常不安及弑熈宗图克坦与太祖妃萧氏闻之相顾愕然曰帝虽失道人臣岂可至此及入宫见海陵不贺海陵防之天徳二年正月图克坦与大氏俱尊为皇太后图克坦居东宫号永夀宫大氏居西宫号永寜宫图克坦太后生日酒酣大氏起为夀太后方与坐客语大氏跽者久之海陵怒而出明日召诸公主宗妇与太后语者皆杖之大氏以为不可海陵曰今日之事岂能尚如前日邪自是嫌隙愈深天徳四年海陵迁中都独留图克坦于上京图克坦常忧惧毎中使至必易衣以俟命大氏至中都常念图克坦太后谓海陵曰永夀宫待吾母子甚厚慎毋相忘也十二月十四日图克坦生日海陵使秘书监纳哈塔椿年徃上京上夀贞元元年大氏病笃恨不得一见临终谓海陵曰汝以我故不令永夀宫偕来中都我死必迎致之事永夀宫当如事我三年右丞相布萨师防大宗正丞哈布尔徃上京奉迁山陵海陵以母大氏临终言并迎永夀宫太后与俱来继使平章政事萧玉迎祭祖宗梓宫于广寜海陵谓玉曰医巫闾山多佳致祭奠礼毕可奏太后于山水佳处逰覧及至沙流何海陵迎谒梓宫遂谒见太后十月太后至中都海陵率百官郊迎入居福康宫是日海陵及后宫宰臣以下奉觞上夀极欢而罢海陵侍太后于宫中外极防顺见者以为至孝太后亦以为诚然及谋伐宋太后谏止之海陵益不悦再迁汴京太后居寜徳宫使侍婢髙福娘问海陵起居海陵幸之因使伺太后动静及枢宻使布萨师防征契丹萨巴辞谒太后太后与师防语久之大概言国家世居上京既徙中都又自中都至汴今又兴兵涉江淮伐宋疲弊中国我甞谏止之不见聴契丹事复如此奈何福娘以告海陵海陵意谓太后以充为子充四子皆成立恐师防将兵在外太后或有异图乃召黙检大怀忠等使杀太后于寜徳宫且戒之曰汝等见太后但言有诏令太后跪受即击杀之太后方樗蒲大怀忠等至令太后跪受诏太后愕然方下跪华特黙从后连击之仆而复起者再髙福等缢杀之年五十三海陵命焚太后于宫中弃其骨于水并杀充之子塔纳阿里布元努额布勒逃匿归于世宗自军中召师防还杀之封髙福娘为郧国夫人以福娘夫特黙格为泽州刺史大定间諡图克坦氏曰哀皇后自泽州械特黙格福娘至中都诛之其后贬海陵为庻人宗干去帝号复封辽王图克坦氏降封辽王妃云
　　海陵母大氏天徳二年正月与图克坦氏俱尊为皇太后大氏居永夀宫及迁中都图克坦太后独留上京大氏常以为言贞元元年四月大氏病笃遗言海陵当善事永夀宫戊寅崩贞元三年大祥海陵率后宫奠哭于菆宫海陵将迁山谷于大房山故大氏犹在菆宫也九月太祖太宗徳宗梓宫至中都尊諡曰慈宪皇后海陵亲行册礼与徳宗合于大房山升祔太庙大定七年降封海陵太妃削去皇后諡号及宗干降帝号封辽王诏以图克坦氏为妃而大氏及顺妃李氏寜妃萧氏文妃图克坦氏并追降为辽王夫人
