<!-- { "loadSidebar": true } -->
　　李勉字卿郑惠王元懿曽孙父择言累为州刺史封安徳郡王以吏治称张嘉贞为益州都督性简贵接部刺史倨甚择言守汉州独引同榻坐讲绎政事名重当时勉少喜学沈雅清整始调开封尉汴州水陆都防俗厖错号难治勉摧奸决隠为有名从肃宗于灵武擢监察御史时武臣崛兴无法度大将管崇嗣背阙坐笑语哗纵勉劾不恭帝叹曰吾有勉乃知朝廷之尊迁司膳员外郎闗东献俘百人将即死勉入见帝曰寇乱之污半天下欲澡心自归无繇如尽杀之是驱以助贼也帝驰骑完宥后归者日至累为河东王思礼朔方河东都统李国贞行军司马进梁州刺史勉假王晬南郑令晬为权幸所诬诏诛之勉曰方借牧宰为人父母岂以谗杀良吏乎即拘晬为请得免晬后以推择为龙门令果有名羌浑奴刺寇州勉不能守召为大理少卿然天子素重其正擢太常少卿欲遂柄用而李辅国讽使下已勉不肯乃出为汾州刺史歴河南尹徙江西观察使厉兵睦邻平贼屯部人父病以蛊道埋木偶署勉名掘治验服勉曰是为其父则孝也纵不诛入为京兆尹兼御史大夫鱼朝恩领国子监威宠震赫前尹黎干谄事之须其入敕吏治数百人具以饷至是吏请勉不从寻拜岭南节度使番禺贼冯崇道桂州叛将朱济时等负险为乱残十余州勉遣将李观率容州刺史王翃讨斩之五岭平西南夷舶嵗至才四五讥视苛谨勉既亷洁又不暴征明年至者乃四千余柁居官久未尝抆饰器用车服后召归至石门尽搜家人所蓄犀珍投江中时人谓可继宋璟卢奂李朝隠部人叩阙请立碑颂徳代宗许之进工部尚书封汧国公滑亳节度使令狐彰且死表勉为代从之勉居镇且八年以旧徳方重不威而治诸帅暴桀者皆尊惮之田神玉死诏勉节度汴宋未行汴将李灵耀反魏将田悦以兵来叩汴而屯勉与李忠臣马燧合讨之淮西军据汴北河阳军壁其东大将杜如江尹伯良与悦战匡城不胜徙垒与灵耀合忠臣将军李重倩夜攻其营与河阳军合噪贼不阵溃悦走河北灵耀奔韦城为如江所禽勉缚以献斩阙下既而忠臣专汴故勉还滑台明年忠臣为麾下所逐复诏勉移治汴徳宗立就加同中书门下平章事俄为汴宋滑亳河阳等道都统建中四年李希烈围襄城诏勉出兵救之帝又遣神防将刘徳信以兵三千援接勉奏言贼以精兵攻襄城而许必虚令兵直捣许则襄围解不待报使其将唐汉臣与徳信袭许未至数十里有诏诘让二将惧而还次扈涧不设备为贼所乘杀伤什五辎械尽亡汉臣走汴徳信走汝勉惧东都危复遣兵四千往戍贼防其后不得归于是希烈自将攻勉勉气索婴守累月援莫至裒兵万人溃围出东保睢阳兴元元年勉固让都统以检校司徒平章事召既见帝素服待罪诏不许勉内愧取充位而已不敢有所与贞元初帝起卢为刺史袁高还诏不得下帝问勉曰众谓卢奸邪朕顾不知谓何勉曰天下皆知而陛下独不知此所以为奸邪也时韪其对然自是益见防居相二嵗辞位以太子太师罢卒年七十二赠太傅谥曰贞简勉少贫客梁宋与诸生共逆旅诸生疾且死出白金曰左右无知者幸君以此为我葬余自取之勉许诺既葬密置余金棺下后其家谒勉共启墓出金付之位将相所得奉赐悉遗亲党身没无赢藏其在朝廷鲠亮亷介为宗臣表礼贤下士有终始尝引李巡张参在幕府后二人卒至宴饮仍设虚位沃馈之遣戍兵常视其资粮春秋存问家室故能得人死力善鼓琴有所自制天下寳之乐家响泉韵磬勉所爱者
　　李鄘字建侯江夏人北海太守邕之从孙大厯中第进士又以书判髙等补秘书省正字李懐光辟致幕府擢累监察御史懐光反鄘与母妻陷焉因绐懐光以兄病卧洛且革母欲往视懐光许可戒妻子无偕行鄘私遣之懐光怒欲加罪谢曰鄘籍在军不得随侍老母奈何不使妇往懐光止不问后与高郢密奏贼军虚实及所以攻取者徳宗手诏褒答懐光觉严兵召二人问之鄘词气不挠三军为感动懐光不杀囚之河中平马燧破械致礼表佐其府以言不用罢归洛中嗣曹王臯奏兼殿中侍御史辟致襄州幕府入为吏部员外郎徐州张建封卒兵乱囚监军迫建封子愔主军务帝以鄘为宣慰使持节直入其军大防士喻以祸福出监军狱中使复其位众不敢动愔即上表谢罪称兵马留后鄘曰非诏命安能辄称之削去乃受既还称防迁郎中顺宗时进御史中丞宪宗立为京兆尹进尚书右丞元和初京师多盗贼复拜京兆寻以检校礼部尚书为鳯翔陇右节度使未几移镇太原入为刑部尚书诸道盐铁转运使拜淮南节度使王师讨蔡方急李师道谋挠沮之鄘以兵二万分压郓境赀饷不仰有司是时兵兴天子忧财乏使程异驰驿江淮讽诸道输货助军鄘境内素富彊即籍府库留一嵗储余尽纳于朝诸道由是悉索以献先是吐突承璀为监军贵宠甚鄘亦刚严素着差相敬惮未尝稍失承璀归数称荐之召拜门下侍郎同中书门下平章事鄘不喜由宦幸进及出祖乐作泣下谓诸将曰吾老安外镇宰相岂吾任乎至京师不肯视事引疾固辞改户部尚书俄检校尚书左仆射兼太子宾客分司东都以太子少傅致仕卒赠太子太保谥曰肃鄘彊直无私与杨慿穆质许孟容王仲舒友善皆以气自任而鄘当官以峭法操下所至称治在淮南七年令行禁止其生杀擒擿一委军吏而参佐束手不得与人往往陷非法物议以此少之子栻【旧书作柱】仕歴宗正卿京兆尹河东凤翔节度使以秘书监卒
　　栻子磎字景望大中末擢进士累迁户部郎中分司东都劾奏内园使郝景全不法事景全摘磎奏犯顺宗嫌名坐夺俸磎上疏辨之得不夺黄巢陷洛磎挟尚书八印走河阳时留守刘允章为贼胁遣人就磎索印拒不与允章悟亦不臣贼光启中避乱淮南嗣襄王伪诏至苦谏高骈勿受不纳王铎镇滑台杖防诣之铎表荐召入为中书舍人翰林学士干宁元年进礼部尚书同中书门下平章事时宰臣崔昭纬素疾磎讽刘崇鲁掠其麻哭之言磎懐奸不可相天子乃左授太子少傅磎自言为崇鲁诬污书十一上不止议者讥其非大臣体昭宗素所器遇决意复用在位数月又罢为太子少师于是李茂贞王行瑜韩建拥兵阙下列磎罪杀之于都亭驿行瑜诛诏复官爵赠司徒谥曰文磎好学聚书至万卷世号李书楼所着文章及注解诸书甚多子沇字东济有俊才亦遇害赠礼部员外郎
　　崔从字子乂国子司业融曽孙也少孤贫与兄能偕隠太原山中防嵗饥拾橡实以饭讲学不废擢进士第辟山南严震府为推官以母丧免兄弟庐墓丧阕不应辟命久之韦臯引为西山运务使权知卭州事前刺史有以盗系狱辞已具从疑其寃纵不治俄得真盗臯卒刘辟反欲并东川从以书谕止辟辟怒攻之从乃募兵婴城守高崇文平辟从完州自如卢坦表为宣州副使入为殿中侍御史迁吏部员外郎异时吏给选者成牒以先后丐赇从一限出之后遂为法裴度为御史中丞奏以右司郎中知杂事度已相代为中丞弹治不屈权幸事系台阁而付仗内者必抗章论列请还有司荐引御史务取质重亷退者李翛以宠得京兆尹为庄宪太后山陵桥道使务以减末傜费为功至不治道輴车留渭桥久不得进从三劾之无少贷俄授陜虢观察使迁尚书右丞王承宗请割徳棣而遣子入侍也宪宗选堪使者以命从议者谓承宗狠谲非单使可屈从次魏田正请以五百骑从辞之惟童骑十数疾趋镇集军士毬场宣诏为陈逆顺大节祸福之効音辞畅厉士感动承宗自失貌愈恭至泣下即按二州户口符印上之还为山南西道节度使帝欲遂相之监军使揣知为用事者求金从不肯答用是不得相长庆初繇尚书左丞领鄜坊节度属部多神防屯军数乱法骄横吏不能制从一绳以法下皆重足畏之党项互市羊马类先遗帅守从独不取而厚慰待之羌不敢盗境寳厯初为东都留守故事留司官入宫城门列晨衙见留守吏诞傲久废至是复行召拜户部尚书宰相李宗闵以从为裴度李徳裕所善内不喜从求致仕除太子宾客分司东都告满百日去于是众哗语不平宗闵惧复授检校尚书左仆射淮南节度副大使知节度事杨州凡交易赀产奴婢有贯率钱畜羊有口算又贸麴牟其赢以佐用度从皆蠲除之官吏俸帛常加倍以给独节度使则否从皆与之同大和六年卒年七十二下有刲股肉以祭者赠司空谥曰贞从为人严伟立朝棱棱有风望不喜交权利忠厚而让阶品当立门防终不请位方镇内无声妓娱玩士大夫贤之
　　能字子才浑减以朔方军讨朱泚引佐幕府累迁黔中观察使以谗坐贬从为中丞奏以自代繇将作监授岭南节度使卒赠礼部尚书从子慎由安潜能子彦曽自有传










　　钦定续通志卷二百四十五
　　钦定四库全书
　　钦定续通志卷二百四十六
　　列
　　唐【四十六】
　　王思礼　　　鲁炅　　　　王难得【子顔用】辛云京【京杲】　溤河清　　　李芃
　　李叔明【昪】　　曲环　　　　王防休
　　卢羣　　　　李元素　　　卢士玫
　　王思礼髙丽人入居营州父为朔方军将思礼习战鬬从王忠嗣至河西与哥舒翰同为押衙及翰为陇右节度使思礼与中郎将周佖为翰押衙以功授右卫将军闗西兵马使从讨九曲后期当斩临刑翰释之思礼徐曰死固分也何复贷为诸将壮之俄加金城郡太守安禄山反翰为元帅奏思礼兼太常卿充元帅府马军都将委以军事潼闗失守思礼走行在肃宗责不坚守引至纛下将斩之宰相房琯谏以为可收后效遂赦之寻副房琯战便桥不利更为闗内行营节度河西陇右伊西行营兵马使守武功贼安守忠来战思礼退保扶风长安平思礼先入清宫收东京战数有功迁兵部尚书封霍国公食实户五百寻兼潞沁等州节度乾元元年总闗中潞州行营兵三万骑八千与子仪围贼相州军溃惟思礼与李光弼两军独全寻破史思明别将万余众于直千岭光弼徙河阳代为河东节度副大使上元元年加司空自武徳以来三公不居宰辅唯思礼而已二年薨赠太尉諡曰武烈思礼善守计短攻战然持法严整士不敢犯在太原器甲完精储粟至百万斛云【思礼在太原储廥盈衍请输半以实京师事见邓景山传】
