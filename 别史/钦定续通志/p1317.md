<!-- { "loadSidebar": true } -->
　　曾氏妻晏氏　　　　　　谢泌妻侯氏【乐氏二女】
　　谢枋得妻李氏　　　　　王贞妇
　　赵淮妾　　　　　　　　谭氏妇赵氏
　　呉中孚妻　　　　　　　吕仲洙女良子
　　永春林老女　　　　　　童八娜
　　韩氏女希孟　　　　　　王氏妇梁氏
　　刘仝祖妻林氏　　　　　毛惜惜
　　朱娥者越州上虞朱囘女也母早亡养于祖媪里中朱顔与媪竞持刀欲杀媪一家惊溃娥时十嵗独号呼突前拥蔽其媪手挽顔衣不释曰宁杀我毋杀媪也连被数十刀犹力挽顔衣媪得脱顔忿娥断其喉以死事闻赐其家粟帛其后防稽令董为娥立像于曹娥庙嵗时配享焉
　　张氏鄂州江夏民妇里恶少谢师乞持刀至其家欲逼与乱张大骂不从至以刃断其喉犹能走擒师乞以告隣人既死朝廷闻之诏封旌德县君表其坟曰列女墓赐酒帛令郡县致奠
　　彭列女生洪州分宁农家从父泰入山伐薪父遇虎将不脱女防刀斫虎夺其父而还事闻诏赐粟帛敕州县嵗时存问
　　郝节娥嘉州娼家女生五嵗母娼苦贫卖于洪雅良家为养女始笄母夺归欲令世其娼娥不乐母日逼之娥曰少育良家习织作组紃之事足以给母朝夕求终为良母益怒洪雅春时为蚕丛祠母与邑少年期因蚕丛具酒邀娥母与娥徐往娥见少年仓皇惊走母挽捽不使去不得己留坐中顾酒食辄唾强饮之则呕哕满地少年卒不得侵凌暮归过鸡鸣渡娥度他日必不可脱阳渴求饮投江死乡人谓之节娥云
　　朱氏开封民妇也家贫卖巾屦簪珥以给其夫夫日与侠少饮博不以家为事犯法徙武昌父母欲夺嫁之朱曰何迫我如是耶夫将行一夕自经死且曰及吾夫未去使知我不为不义屈也开封府判官呉充作阿朱诗以道其事
　　崔氏合淝包繶妻繶枢密副使拯之子早亡惟一稚儿拯夫妇意崔不能守也使左右尝其心崔垢涕泣出堂下见拯自矢无它后稚儿亦卒母吕自荆州来诱崔欲嫁其族人因谓曰丧夫守子子死孰守崔曰昔之留也非以子也舅姑故也今舅殁姑老矣将舍去乎吕怒诅骂曰我宁死此决不独归须尔同往也崔泣曰母远来义不当使母独还然到荆州傥以不义见迫必絶于尺组下愿以尸还包氏遂偕去母见其誓必死卒还包氏
　　赵氏贝州人王则反闻赵氏有殊色使人劫致之欲纳为妻赵日号泣慢骂求死贼爱其色不杀多使人守之赵知不脱乃绐曰必欲妻我宜择日以礼聘贼信之使归其家家人惧其自殒得祸于贼益使人守视贼具聘来迎赵与家人诀曰吾不复归此矣家人曰汝忍不为家族计赵曰第亡患遂涕泣登舆去至州廨举帘视之已自缢舆中矣尚书屯田员外郎张寅有赵女诗张晋卿妻丁氏新郑人参知政事度五世孙也靖康中与晋卿避金兵于大隗山为金兵所得挟之鞍上丁自投于地大骂求死誓不受辱复挟上马骂不已遂击杀之
　　项氏吉州吉水人居永昌里适同里孙氏宣和七年为里胥所逮至中途欲侵凌之项引刀自刺死郡以闻诏赠孺人旌表其闾
　　王氏二妇汝州人建炎初金人至汝州二妇为所掠拥置舟中遂投汉江死尸皆浮出不坏人为収葬之城外江上为双冢表之
　　徐氏和州人闳中女也适同郡张弼建炎三年金人攻维官军望风奔溃多肆掳掠执徐欲污之徐瞠目大骂曰朝廷蓄汝辈以备缓急既不能赴难又乘时为盗我恨一女子不能引劒断汝头以快众愤肯为汝辱以茍活耶第速杀我贼慙恚刺杀之投之江中
　　荣氏薿女弟也自幼如成人读论语孝经能通大义事父母孝归将作监主簿马元頴建炎二年贼张遇冦仪真荣与其姑及二女走维姑素羸荣扶掖不忍舍俄贼至胁之不从贼杀其女胁之益急荣厉声诟骂遂遇害
　　何氏呉人呉永年之妻也建炎四年金兵道三呉官兵遁去城中人死者五十余万永年与其姊及妻奉母而逃母老待挟持而行卒为贼兵所得将絷其姊及何何绐曰诸君何不武耶妇人东西惟命尔金兵信之行次水濵谓其夫曰我不负君遂投于河其姊继之
　　董氏沂州滕县人许适刘氏子建炎元年盗李昱攻剽滕县悦其色欲乱之诱谕再三女终不屈遂断其首刘氏子闻女死状大恸曰列女也葬之为立祠
　　曹氏【按王宣妻丁国兵妻南劒州民妇皆与董氏女事不相属死不同时宋史以三妇附载董氏传后于合传之例不符今为析出另列谨防】临淮县人王宣妻建炎四年盗马进掠临淮宣要曹氏避之曹曰我闻妇人死不出闺房贼至宣走避曹坚卧不起贼劫之大骂不屈为所害丁国兵妻东安县人建炎四年盗祝友聚众于滁州龚家城掠人为粮国兵及其妻为所掠妻泣曰丁氏族流亡已尽乞存夫以续其祀贼遂释夫而害之
　　南劒州小常村民妇失其姓为叛卒杨就所掠欲与乱妇毅然誓死不受污遂遇害弃尸道旁贼退人为收瘗尸所枕藉处迹宛然不灭每雨则干晴则湿或削去复见覆以他土其迹愈明
　　谭氏英州浈阳县人曲江村士人呉琪妻也绍兴五年英州饥观音山盗起攻剽乡落琪窜去谭不能俱与其女被执谭有姿色盗欲妻之谭怒骂曰尔辈贼也我良家女岂若偶耶贼遂害之同时有南雄李科妻谢氏保昌故村人防州盗囚之数曰欲犯之谢唾其面曰宁万段我不汝徇也盗怒剉之去
　　刘氏海州朐山人适同里陈公绪绍兴末金人下山东公绪南奔偶刘归宁仓卒不得与偕惟挈其子庚以行宋授以八品官后累功至正使刘留北方音问不通或劝之改适刘守志益坚公绪亦不他娶子庚浸长倾家赀结任侠奔走淮甸险阻备尝者十余年遂得迎母以归刘在北二十五年尝纬萧以自给
　　张氏罗江士人女母杨氏寡居一日亲党有婚防母与女偕往其典库雍乙者从行既就坐乙先归防罢杨氏归则乙死于库莫知杀者主名成都提刑张文饶疑杨有私杀乙以灭口命石泉军劾治杨言与女同榻实无他遂逮其女考掠无实吏乃掘地为坑缚母于其内旁列炽火间以水沃之絶而复苏者屡辞终不服一日女谓狱吏曰我不胜苦毒将死矣愿一见母吏怜而许之既见谓曰母以清洁闻奈何受此污辱宁死棰楚不可自诬女今死将説寃于天言终而絶于是石泉连三日地大震有声如雷天雨雪屋瓦皆落邦人震恐勘官李志宁疑其狱夕具衣冠祷于天坐防事假寐恍有猿坠前惊寤呼吏索之不见志宁念梦兆非杀人者袁姓乎有门卒忽言张氏馈食之人曰袁大明日袁至执而诘之袁色动遽曰愿就死问之云适盗库金防雍归遂杀之杨乃得免时女死才数日也狱上郡牓所居曰孝感坊
　　师氏彭州永丰人父骥政和二年省试第一宣和中为右正言十余日凡七八疏论权幸及亷访使者之害而去女适范世雍子孝纯建炎初还蜀至唐州方城县防贼朱显终掠方城孝纯先被害贼执师欲强之师骂曰我中朝言官女岂可受贼辱吾夫已死宜速杀我贼知不可屈遂害之
　　陈堂前汉州雒县王氏女节操行义为乡人所敬呼曰堂前犹私家尊其母也堂前年十八归同郡陈安节歳余夫卒仅一子既葬其夫事舅姑如子在日治家有法舅姑安之子日新稍长延名儒训导既冠入太学二孙纲绂咸笃学有闻初堂前归夫之妹尚防堂前教育之及笄以厚礼嫁遣舅姑亡妹求分财产堂前尽遗室中所有无靳色不五年妹所得财为夫所罄堂前复为买田置屋抚育诸甥无异已子亲属有贫窭不能自存者教养婚嫁至三四十人里有故家甘氏贫而质其季女于酒家堂前出金赎之俾有所归子孙遵其遗训五世同居并以孝友儒业着闻乾道九年诏旌其门闾廖氏临江军贡士欧阳希文妻也绍兴三年盗起建昌号白氊笠过临江希文与妻共挟其母傅走山中为贼所追廖以身蔽姑使希文负之逃贼执廖氏廖正色叱之贼挥刃断其耳与臂廖氏骂贼而死乡人义而葬之是年盗彭友犯吉州龙泉李生妻梁氏义不受辱赴水死
　　王袤妻赵氏饶州乐平人建炎中袤监上高酒税金兵攻筠袤解官归去赵从之行遇金人缚以去系袤夫妇于刘氏门而入憩息室中赵宛转解并解袤谓曰君速去俄而金人出问袤安往赵他指以误之金人追之不得怒赵欺已杀之袤方伏丛薄间望之悲痛归刻赵像以葬
　　涂端友妻陈氏抚州临川人绍兴九年盗起被驱入黄山寺贼逼之不从以刃加其颈叱曰我良家子义岂尔辱纵杀我官兵即至尔其免乎贼知不可屈乃幽之屋壁居数日族党有得释者赍金帛赎之贼引陈氏令归陈曰吾闻贞女不出闺閤今吾被驱至此何面目登涂氏堂复骂贼不絶竟死之
　　詹氏女芜湖人绍兴初淮冦号一窠蜂破芜湖女年十七叹曰父子无俱生理我计决矣顷之贼至欲杀其父兄女趋而前拜曰妾虽窭陋愿执巾帚以赎父兄命贼释其父兄缚女麾手使亟去无顾我我得侍将军何所憾哉遂随贼行过市东桥跃身入水死贼相顾骇叹去刘生妻欧阳氏吉州安福人居新乐乡生以事出恶少来欲侵凌之欧阳不受辱死邑人刘寛作诗以吊之时绍兴十年也同县有朱云孙妻刘氏姑病云孙刲股肉作糜以进而愈姑复病刘亦刲股以进又愈尚书谢谔为贼孝妇诗
　　王氏利州路提举常平司干办公事刘当可之母也绍定三年就养兴元元兵破蜀提刑厐授檄当可诣行司议事当可捧檄白母王毅然勉之曰汝食君禄岂可辞难当可行元军屠兴元王义不辱大骂投江而死其妇杜氏及婢仆五人咸及于难当可闻变奔赴江浒得母丧以归诏赠和义郡太夫人
　　曾氏妇晏氏汀州宁化人夫死守防子不嫁绍定间冦破宁化令佐俱逃将乐县宰黄垺令土豪王万全王伦结约诸砦以拒贼晏首助兵粮多所杀获贼忿其败结集愈众诸砦不能御晏乃依黄牛山傍自为一砦一日贼遣数十人来索妇女金帛晏召其田丁谕曰汝曹衣食我家贼求妇女意实在我汝念主母各当用命不胜即杀我因解首饰悉与田丁田丁感激思奋晏自捶鼓使诸婢鸣金以作其勇贼复败退隣乡知其可依挈家依黄牛山避难者甚众有不能自给者晏悉以家粮助之于是聚众日广复与伦万全共措置析黄牛山为五砦选少壮为义丁有急则互相应援贼屡攻弗克所活老防数万人知南劒州陈韡遣人遗以金帛晏悉防给其下又遗楮币以劳五砦之义丁名其砦曰万安事闻诏封晏恭人补其子承信郎
　　谢泌妻侯氏南丰人家贫事姑孝谨盗起所在烧杀隣里皆逃避姑疾笃不能去侯号泣姑侧盗逼之侯曰宁死不从盗刃之仆沟中贼退渐苏见一箧在侧发之皆金珠族妇以为己物侯悉归之妇分其一以谢侯辞曰非我有不愿也后姑与夫俱亡子防父母欲更嫁之侯曰儿幸得归隐居贤者之门忍使谢氏无后宁贫以养子虽饿死命也同县有乐氏女父以鬻果为业绍定二年盗入境其父买舟挈家走建昌盗掠其舟将逼二女俱不从一赴水死一见杀
　　谢枋得妻李氏饶州安仁人美而慧通女训诸书嫁枋得事舅姑奉祭待賔皆有礼枋得起兵守安仁兵败逃入闽中元将购捕之根及其家人李氏携二子匿贵溪山荆棘中采草木而食至元十四年元兵纵迹至山中令曰茍不获李氏屠而墟李闻之曰岂可以我故累人吾出事塞矣遂就俘明年徙囚建康或指李言曰明当没入矣李闻之抚二子泣左右曰虽没入将不失为官人妻何泣也李顾谓二子曰若幸生还善事吾姑吾不得终养矣是夕解裙帯自经狱中枋得母桂氏尤贤逹自枋得播逃妇与孙幽远方处之泰然无一怨语人问之曰义所当然也人称为贤母云
