<!-- { "loadSidebar": true } -->
　　虞书舜在璇玑玉衡以齐七政先儒因星官书北斗第二星名璇第三星名玑第五星名玉衡即以为北斗七星马季长创谓玑衡为浑天仪郑亦云其转运者为玑其持正者为衡皆以玉为之七政者日月五星也以玑衡视其行度以观天意也王蕃云浑天仪者羲和之旧器积代相传谓之玑衡其为用也以察三光以分宿度者也又有浑天象者以着天体以布天星辰而浑象之法地当在天中丌势不便故反观丌形地为外匡于已解者无异在内诡状殊体而合于理可谓竒巧然斯二者以考于天盖宻矣又云古旧浑象以二分为一度周七尺三寸半而莫知何代所造今案虞喜云洛下闳为汉孝武帝于地中转浑天定时节作太初厯或其所制也汉孝和帝时太史揆候皆以赤道仪与天度颇有进退以问典星待诏姚崇等皆曰星图有规法日月实从黄道官无其器至永元十五年诏左中郎将贾逵乃始造太史黄道铜仪至桓帝延熹七年太史令张衡更以铜制以四分为一度周天一丈四尺六寸一分亦于宻室中以漏水转之令司之者闭户而唱之以告灵台之观天者视机所加某星始见某星已中某星今没皆如合符蕃以古制局小以布星辰相去稠穊不得了察张衡所作又复伤大难可转移蕃今所作以三分为一度周一丈九寸五分四分之三长古法三尺六寸五分四分分之一减衡法亦三尺六寸五分四分分之一浑天仪法黄赤道各广一度有半蕃今所作浑象黄赤道各广四分半相去七寸二分又云黄赤二道相共交错其间相去二十四度以两仪凖之二道俱三百六十五度有竒又赤道见者常一百八十二度半彊又南北考之天见者亦一百八十二度半彊是以知天之体圆如弹丸南北极相去一百八十二度半彊也而陆绩所作浑象形如鸟卵以施二道不得如法若使二道同规则其同相去不得满二十四度若令相去二十四度则黄道当长于赤道又两极相去不翅八十二度半彊案绩説云天东西径三十五万七千里直径亦然则绩意亦以天为正圆也器与言谬颇为乖僻然浑天仪者其制有玑有衡既动静兼状以效二仪之情又周旋衡管用考三光之分所以揆正宿度凖歩盈虚求古之遗法也则先儒所言圆规径八尺汉候台铜仪蔡邕所欲寝伏其下者是也梁华林重云殿前所置铜仪其制则有双环规相并间相去三寸许正竪当子午其子午之间应南北极之衡各合而为孔以象南北枢植楗于前后以属焉又有单横规高下正当浑之半皆周帀分为度数署以维度之位以象地又有单规斜帯南北之中与春秋二分之日道相应亦周帀分为度数而署以维辰并相连着属楗植而不动其里又有双规相并如外双规内径八尺周二丈四尺而属双轴之两头出规外各二寸许合两为一内有孔圆径二寸许南头入地下注于外双规南枢孔中以象南极北头出地上入于外双规北枢孔中以象北极其运动得东西转以象天行其双轴之间则置衡长八尺通中有孔圆径一寸当衡之半两邉有闗各注着双轴衡既随天象东西转运又自于双轴间得南北低仰所以凖验辰厯分考次度其于揆测唯所欲为之者也【按此仪内外二重外之双环规正竪当子午今子午规也单横规以象地今地平也又有单规斜帯南北之中与二分日道应今赤道规也其内层之双规所以为东西运转也衡附于内双规之间所以为南北低仰也】检其镌题是伪刘曜光初六年史官丞南阳孔挺所造则古之浑仪之法者也而宋御史中丞何承天及大中大夫徐爰各着宋书咸以为即张衡所造其仪畧举天状而不缀经星七曜沈约着宋书亦云然皆失之逺矣浑天象之制有玑而无衡梁末秘府以木为之其圆如丸其大数围南北两头有轴徧体布二十八宿三家星黄赤二道及天汉等别为横规环以匡其外高下管之以象地南轴头入地注于南植以象南极北轴头出于地上注于北植以象北极正东西转运昏明中星既应其度分至气节亦验在不差而已不如浑仪别有衡管测揆日月分歩星度者也吴太史令陈苗云先贤制木为仪名曰浑天即此之谓耶由斯而言仪象二器逺不相渉则张衡所造盖亦止在浑象七曜而何承天莫辨仪象之异亦为乖失宋文帝以元嘉十三年诏太史更造浑仪太史令钱乐之依案旧説采效仪象铸铜为之五分为一度径六尺八分少周一丈八尺二寸六分少地在天内不动立黄赤二道之规南北二极之规布列二十八宿北斗极星置日月五星于黄道上为之杠轴以象天运昏明中星与天相符梁末置于文德殿前至如斯制以为浑仪则内阙衡管以为浑象而地不在外是参两法别为一体就器用而求犹浑象之流外内天地之状不失其位也吴时又有葛衡明逹天官能为机巧改作浑天使地居于天中以机动之天动而地止以上应晷度则乐之所放述也至元嘉十七年又作小浑天二分为度【案宋书作以分为一度今命三百六十五度四分度之一为三百六十五分四分分之一约之得周三尺六寸五分二厘五毫与隋书所载周径俱不合然以二分为一度则周当得七尺三寸五厘亦不合原数也依隋书所载周径算之当以一分八厘太为一度盖史有阙文难以意揣也】径二尺二寸周六尺六寸安二十八宿中外官星备足以白青黄等三色珠为三家星其日月五星悉居黄道亦象天运而地在其中宋元嘉所造仪象器隋开皇九年平陈后并入长安大业初移于东都观象殿唐贞观初李淳风上言舜在璇玑玉衡以齐七政则浑天仪也周礼土圭正日景以求地中有以见日行黄道之验也暨于周末此器乃亡汉洛下闳作浑仪其后贾逵张衡等亦各有之而推验七曜并循赤道按冬至极南夏至极北而赤道常定于中无南北之异盖浑仪无黄道久矣太宗异其説因诏为之至七年仪成表里三重下据凖基状如十字末树鼇足以张四表一曰六合仪有天经双规金浑纬规金常规相结于四极之内列二十八宿一曰十二辰经纬三百六十五度二曰三辰仪圆径八尺有璿玑规月游规列宿距度七曜所行转于六合之内三曰四游仪枢为轴以连结玉衡游筩而贯约矩规又枢北树北辰南矩地轴傍转于内玉衡在枢之间而南北游仰以观天之辰宿下以识器之晷度皆用铜帝称善置于凝晖阁用之测候阁在禁中其后遂亡开元九年一行受诏改治新厯欲知黄道进退而太史无黄道仪率府兵曹参军梁令瓒以木为游仪一行是之乃奏黄道游仪古有其术而无其器昔人潜思皆未能得今令瓒所为日道月交皆自然契合于推歩尤要请更铸以铜鐡十一年仪成一行又曰灵台鐡仪后魏斛兰所作规制朴畧度刻不均赤道不动乃如胶柱以考月行迟速多差多或至十七度少不减十度不足以稽天象授人时李淳风黄道仪以玉衡旋规别帯白道傍列二百四十九交以擕月游法颇难术遂寝废臣更造游仪使黄道运行以追列舍之变因二分之中以立黄道交于奎轸之间二至陟降各二十四度黄道内施白道月环用究隂阳朓朒动合天运简而易从可以制器垂象永传不朽于是宗嘉之自为之铭又诏一行与令瓒等更铸浑天铜仪圆天之象其列宿赤道及周天度数注水激轮令其自转一昼夜而天运周外络二轮缀以日月合得运行每天西旋一周日东行一度月行十三度十九分度之七二十九转有余而日月会三百六十五转而日周天以木柜为地平令仪半在地下晦明朔望迟速有凖立木人二于地平上其一前置鼓以候刻至一刻则自击之其一前置钟以候辰至一辰亦自撞之皆于柜中各施轮轴钩键闗鏁交错相持置于武成殿前以示百官无几而铜鐡渐澁不能自转遂藏于集贤院其黄道游仪以古尺四分为度旋枢双环其表一丈四尺六寸一分广八分厚三分直径四尺五寸九分古所谓旋仪也南北斜两极上下循规各三十四度表里画周天度其一面加之银钉使东西运转如浑天游旋中旋枢轴至两极首内孔径大两度半长与旋环径齐玉衡望筩长四尺五寸八分广一寸二分厚一寸孔径六分衡旋于轴中旋运持正用窥七曜及列星之濶狭外方内圆孔径一度有半周日轮也阳经双环表一丈七尺三寸里一丈四尺六寸四分广四寸厚四分直径五尺四寸四分置于子午左右用八柱八柱相固亦表里画周天度其一面加之银钉半出地上半入地下双间使枢轴及玉衡望筩旋环于中也隂纬单环外内广厚周径皆凖阳经与阳经相衔各半内外俱齐面平上为天下为地横周阳环谓之隂浑也平上为两界内外为周天百刻天顶单环表一丈七尺三寸纵广八尺厚三分直径五尺四寸四分直中国人顶之上东西当夘酉之中稍南使见日出入令与阳经隂纬相固如鸟殻之里黄南去赤道三十六度去黄道十二度去北极五十五度去南北平各九十一度强赤道单环表一丈四尺五寸九分纵八分厚三分直径四尺五寸八分赤道者当天之中二十八宿之位也双规运动度穿一穴古者秋分日在角五度今在轸十三度冬至日在牵牛初今在斗十度随穴退交不复差谬傍在夘酉之南上去天顶三十六度而横置之黄道单环表一丈五尺四寸一分横八分厚四分直径四尺八寸四分日之所行故名黄道太阳陟降积歳有差月及五星亦随日度出入古无其器规制不知凖的斟酌为率防濶尤甚今设此环置于赤道环内仍开合使运转出入四十八度而极画两方东西列周天度数南北列百刻可使见日知时上列三百六十防与用卦相凖度穿一穴与赤道相交白道月环表一丈五尺一寸五分横八分厚三分直径四尺七寸六分月行有迂曲迟速与日月缓急相反古亦无其器今设于黄道环内使就黄道为交会出入六度以测每夜月离上画周天度数度穿一穴拟移交会皆用钢鐡游仪四柱为龙其崇四尺七寸水槽及山崇一尺七寸半槽长六尺九寸高广皆四寸池深一寸广一寸半龙能兴云雨故以饰柱柱在四维龙下有山云俱在水平槽上皆用铜宋熙宁七年沈括上浑仪浮漏景表三议浑仪议曰五星之行有疾舒日月之交有见匿求其次舍经劘之会其法一寓于日冬至之日日之端南者也日行周天而复集于表鋭凡三百六十有五日四分日之几一而谓之歳周天之体日别之谓之度度之离其数有二日行则舒月行则疾会而均别之曰赤道之度日行自南而北升降四十有八度而迤别之曰黄道之度度不可见其可见者星也日月五星之所由有星焉当度之画者凡二十有八而谓之舍舍所以絜度度所以生数也度在天者也为之玑衡则度在器度则日月五星可转乎器中而天无所豫也天无所豫则在天者不为难知也自汉以前为厯者必有玑衡以自验其后虽有玑衡而不为厯作为厯者亦不复以器自考气朔星纬皆莫能知其必当之数至唐僧一行改大衍厯法始复用浑仪参实故其术所得比诸家为多臣尝歴考古今仪象之法虞书所谓璿玑玉衡唯郑康成粗记其法至洛下闳制圆仪贾逵又加黄道其详皆不存于书其后张衡为铜仪于密室中以水转之盖所谓浑象非古之玑衡也吴孙氏时王蕃陆绩皆尝为仪及象其説以谓旧以二分为一度而患星辰稠穊张衡改用四分而复椎重难运故蕃以三分为度周丈有九寸五分寸之三而具黄赤道焉绩之説以天形如鸟卵小椭而黄赤道短长相害不能应法至刘曜时南阳孔挺制铜仪有双规规正距子午以象天有横规判仪之中以象地有特规斜络天腹以候赤道南北植干以法二极其中乃为游规窥管刘曜太史令晁崇斛兰皆尝为鐡仪其规有六其外四窥常定一象地形一象赤道其二象二极其内二规可运转乃是挺所谓双规者也其制与挺法大同【按孔挺铜仪单横规以象地平沈括省文曰横规又有单规以象赤道沈括改名特规双环规以象二极枢亦名外双规沈括省文作双规又有双规以象二极沈括改名游规】唯南北柱曲抱双规下有纵衡水平以银错星度小变旧法而皆不言有黄道疑其失传也唐李淳风为圆仪三重其外曰六合有天经双规金浑纬规金常规次曰三辰转于六合之内圆径八尺有璿玑规月游规所谓璿玑者黄赤道属焉又次曰四游南北为天枢中为游筩可以升降游转别为月道傍列二百四十九交以擕月游一行以为难用而其法亦亡其后率府兵曹梁令瓒更以木为游仪因淳风之法而稍附新意诏与一行杂校得失改铸铜仪古今称其详确至道中初铸浑天仪于承天监多因斛兰晁崇之法皇祐中改铸铜仪于天文院始用令瓒一行之论而去取交有失得臣今辑古今之説以求数象有不合者十有三事又言浑仪之为器其属有二相因为用其在外者曰体以立四方上下之定位其次曰象以法天之运行常与天随其在内玑衡玑以察纬衡以察经求天地端极三明匿见者体为之用察黄道陟降辰刻运徙者象为之用四方上下无所不属者玑衡为之用体为之器为圆规者四其规之别一曰经【按经即子午规李淳风六合仪所谓天经者是也】经之规二并峙正抵子午若车轮之植二规相距四寸夹规为齿以别去极之度北极出纮之上三十有四度十分度之八彊南极下纮亦如之对衔二釭聫二规以为一釭中容枢二曰纬【按纬即赤道】纬之规一与经交于二极之中若车轮之傍南北距极皆九十一度彊夹规为齿以别周天之度三曰纮【按纮即地平】纮之规一上际当经之半若车轮之仆以考地际周赋十二辰以定八方纮之下有趺从一衡一刻沟受水以为平中沟为地以受注水四末建跌为升龙四以负纮凡浑仪之属皆属焉龙吭为纲维之四楗以为固象之为器为圆规者四其规之别一曰玑【按玑亦天经也第子午规不动而玑则可以左右旋转如赤极之各过极大圈为异耳】玑之规二并峙相距如经之度夹规为齿对衔二釭釭中容枢皆如经之率设之亦如经其异者经胶而玑可旋二曰赤道【按赤道与上文所云纬者第以一不动一左右旋为异理与玑同】赤道之规一刻玑十分寸之三以衔赤道赤道设之如纬其异者纬胶于经而赤道衔于玑有时而移度穿一窍以移歳差三曰黄道【按此黄道即李淳风三辰仪之璿玑规而去其月游规耳】黄道之规一刻赤道十分寸之二以衔黄道其南出赤道之北际二十有四度其北入赤道亦如之交于奎角度穿一窍以铜编属于赤道歳差盈度则并赤道徙而西黄赤道夹规为齿以别均迤之度玑衡之为器为圆规二曰玑对峙相距如象玑之度【按象玑即上文象之为器其规之别一曰玑者是也与玑衡之玑同名易于相淆故以象玑别之】夹规为齿皆如象玑其异者象玑对衔二釭而玑对衔二枢贯于象玑天经之釭中三物相重而不相胶为间十分寸之三无使相切所以利旋也为横萧二两端夹枢属于玑其中夹衡为横一栖于横箫之间中衡为轊以贯横箫两末入于玑之罅而可旋玑可以左右以察四方之祥衡可以低昂以察上下之祥其説最为详备元初袭用金旧规环不协难复施用太史郭守敬创为简仪仰仪皆臻精妙其説谓昔人以管窥天宿度余分约为大半少未得其的乃用二线推测于余分纎防皆有可考简仪之制四方为趺纵一丈八尺三分去一以为广趺面上广六寸下广八寸厚如上广中布横輄三纵輄三南二北扺南輄北一南抵中輄趺面四周为水渠四隅及夘酉位为础础为渠与四周渠相灌通【按以上言趺及础輄】北极云架柱二植于干艮二隅础上左右内向其势斜凖赤道合贯上规规环径二尺四寸中为距相交为斜十字中心为窍以受北极枢轴自云架柱斜上去趺面七尺二寸为横輄【按此横輄乃横于南北云架柱上非趺面之横輄三纵輄三也】自輄心上至窍心为六尺八寸又为龙柱二植于夘酉础中分之北北向斜植以拄北架【按以上言北极架柱】南极云架柱二植于夘酉础中分之南斜向坤巽二隅相交为十字其上与百刻环邉齐在辰己未申之间南倾之势凖赤道自趺面斜上三尺八寸为横輄以承百刻环下邉又为龙柱二植于坤巽二隅础上北向斜拄其端【按以上言南极架柱】四游双环径六尺中间相离一寸相连于子午夘酉当子午为圆窍以受南北极枢轴两面皆列周天度分起南极扺北极余分附于北极去南北极窍两旁四寸各为直距距中心各为横闗东西与两距相连闗中心相连厚三寸为窍方八分以受窥衡枢轴窥衡长五尺九寸四分中腰为圆窍以受枢轴衡两端为圭首以取中缩去圭首五分各为侧立横耳高二寸二分广如衡面中为圆窍径六分其中心上下一线界之以知度分【按以上言四游环】百刻环径六尺四寸周布十二时百刻每刻作三十六分又为十字距所以承赤道环也百刻环内广面卧施圆轴四使赤道环旋转无澁滞之患其环陷入南极架一寸仍钉之【按以上言百刻环】赤道环径广厚皆如四游环面刻列舍周天度分中为十字距中心为窍以受南极枢轴界衡二各长五尺九寸四分广三寸衡首斜剡五分刻度分以对环面中腰为窍重置赤道环南极枢轴其上衡两端自长窍至衡首防厚倍之取二衡运转皆着环面而无低昂之失且易得度分也【按以上言赤道环】二极枢轴皆以钢鐡为之长六寸半为本半为轴本之分寸一如上规距心适取能容轴径一寸北极轴中心为孔孔底横穿通两旁中出一线曲其本出横孔两旁结之孔中线留三分亦结之上下各穿一线贯界衡两端中心为孔下洞衡防顺衡中心为渠以受线直入内界长窍中至衡中腰复为孔自衡底上出结之【按以上言界衡上用二线之法】定极环广半寸厚倍之皆势穹窿中径六度度约一寸许极星去不动处三度仅容转周中为斜十字距广厚如环连于上规环距中心为孔径五厘下至北极轴心六寸五分【按以上言定极环】又置铜板连于南极云架之十字方二寸厚五分北面剡其中心存一厘以为厚中为圜孔径一分孔心下至南极轴心亦六寸五分【按以上言铜板】又为环二其一隂纬环面刻方位取趺面纵横輄北十字为中心卧置之【按以上言地平环】其一曰立运环面刻度分施于北极云架柱下当卧环中心上属架之横輄下抵趺輄之十字上下各施枢轴令可旋转中为直距【按元史误直为置今改正】当心为窍以施窥衡令可俯仰用窥日月星辰出地度分佐四游环东西运转南北低昂【按佐字元史误作右今改正】凡七政列舍中外官去极度分【按元史误几为几今改正】皆测之赤道环旋转与列舍距星相当即转界衡使两线相对凡日月五星中外官入宿度分皆测百刻环转界衡今两线与日相对其下直时刻则昼刻也夜则以星定之比旧仪测日月五星出没而无阳经隂纬云柱之映其仰仪之制以铜为之形若釡置于甎台内画周天度唇列十二辰位盖俯视騐天者也其浑象之制圜如弹丸径六尺纵横各画周天度分赤道居中黄道出入赤道各二十四度弱明南北二京仪器一以元法为断万厯中西洋人利玛窦制浑天仪球地球等器仁和李之藻撰浑天仪説发明制造施用之法其制不外于六合三辰四游之法但古法北极出地铸为定度此则子午提规可以随地度高下于用为便耳其器之最精者为浑象简平二仪图説具见本书
