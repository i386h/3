<!-- { "loadSidebar": true } -->
　　周元王时秦有躁公諡躁之始见前史者汉有阳都趮侯丁甯又有东昌趮侯刘成顔师古注曰趮古躁字也
　　慈和徧服曰顺【独断作慈仁和民曰顺】
　　后汉孝顺帝始諡顺
　　满志多穷曰惑
　　后周有陈惑王宇文纯
　　危身奉上曰忠
　　汉煇渠侯仆明始諡忠
　　思虑深逺曰【□曰字下各本周书俱□史记正义则作思虑果逺曰明注云自任多近于专与周书同玩注义似别释一字系不美之諡非释明字知史记明字亦误明王圻諡法考载有思虑深逺曰捍句与注意稍近但史传无用□諡者今仍□之以传疑】
　　怠政外交曰【今本周书作□政外交曰推史记正义无此文独断□作怠推作明王圻諡法考所载亦同攷古諡者为周幽王次子伯服汉容成侯徐卢梁邵陵王萧□推諡不见史册为传写之误无疑今改正】
　　疎逺继位曰绍
　　汉有汲绍侯公上不害金有卫绍王永济
　　彰义掩过曰坚
　　汉有临辕坚侯戚鳃孝惠五年諡坚盖前史諡坚者自鳃始
　　肇敏行成曰直
　　汉王根諡直道让公
　　内外賔服曰正
　　后汉有节乡正侯赵憙为諡正之始
　　华言无实曰夸
　　教诲不倦曰长
　　上二諡前史无考长諡郑志所不载
　　爱民在刑曰克
　　汉有隆虑克侯周灶史表作哀侯北魏慕容熙刘社生并于熈平时諡克
　　啬于施与曰爱
　　汉成安侯郭迁元康三年諡爱盖前史諡爱者自迁始
　　逆天虐民曰抗【抗一作】
　　抗諡前史无考郑志作亢
　　好亷自克曰节
　　汉阏氏侯冯解防高祖十二年諡节盖前史諡节者自解防始
　　择善而从曰比
　　比諡前史无考
　　好更改旧曰易
　　此諡郑志亦不载周显王时燕有易王盖諡易之始见者
　　名与实爽曰缪【独断作名实过爽曰缪】
　　古缪与穆通故史记曹缪公燕缪侯秦缪公鲁缪公凡作缪者皆本諡穆至唐諡封伦裴延龄为缪乃取名与实爽之义
　　思虑不爽曰愿
　　古字愿原同故此諡周书作愿苏洵諡法作原汉王子侯表剧侯错山侯国柴侯代修市侯寅景成侯雍枣侯山皆諡原箕侯文諡愿顔师古曰愿音愿又音原盖汉时两字通用
　　贞心大度曰匡【独断同】
　　周有匡王
　　【臣】等谨案宋晁公武称周公諡义一百九十余条今逸周书自一人无名曰神至贞心大度曰匡秪百八十余条而唐张守节所録以冠于史记者计百九十四条适符晁氏所称之数盖今本残缺非唐宋之旧矣篇末隠哀也以下多因上文而申释之虽间有增出之文然释训而不条其义故晁氏不并数之諡义之内今既以张守节所録及蔡邕独断核其异同于条下俾资叅订其篇末释训亦仍据史册疏证以备考云
　　隠哀也【史记正义增多景武也句】
　　施徳为文
　　除恶为武
　　辟地为襄
　　服逺为桓【一作视逺为桓误】
　　刚克为发【史记正义作刚克为僖无柔克为懿履亡为庄有过为僖三句】
　　发諡郑志不载前史亦无考
　　柔克为懿
　　履亡为庄【履亡疑当作履正】
　　有过为僖余皆象也【原本有过为僖下有施而不成曰宣惠无内徳曰献今改入上文宣献諡义条内复出治而无眚为平乱而下损为灵由义而济为景今删】
　　【臣】等谨案隠哀也至此自刚克为发外皆申释上文和会也以下又多因上諡义之文而转释之
　　和防也
　　后汉孝和帝始諡和自此至末三十一言郑志取以为諡者曰和勤睿考周敏然周諡前史无考
　　勤劳也
　　汉宗室泗水王综永光三年諡勤盖諡勤之始唐赠广州都督谢方叔諡曰勤攷通典载唐赠諡有五窦抗諡曰博宇文士及諡曰纵杨昉諡曰恪于匡济諡曰果方叔諡曰勤云此五諡諡法并无出于有司一时之议不知汉时已有諡勤者杜佑未之考耳
　　遵循也【史记正义作尊修也】
　　爽伤也
　　肇始也
　　乂治也【史记正义无】
　　康安也【史记正义无】
　　申释康諡
　　怙恃也
　　享祀也
　　胡大也
　　申释胡諡
　　服败也
　　康顺也【史记正义康作秉】
　　据上文有秉徳不回曰孝句孔晁注云顺于徳而不违疑史记作秉者为正
　　就防也
　　□过也
　　据上文有典礼不塞曰戴句孔晁注云无过攷塞字无训过者疑本作不□后讹为塞也
　　锡与也
　　典常也
　　肆放也
　　糠虚也【史记正义作康尔雅作漮虚也】
　　攷小雅酌彼康爵郑笺康空也则史记作康亦通然此申释上文糠諡之义当作糠
　　叡圣也
　　叡字郑志作睿唐代宗諡睿文孝武皇帝盖諡睿之始见前史者睿宗则庙号也
　　惠爱也
　　申释惠諡
　　绥安也
　　坚长也
　　申释坚諡
　　耆彊也
　　考成也
　　周昭王时鲁有考公盖諡考之始
　　周至也
　　懐思也
　　申释懐諡
　　式法也【史记正义式作武】
　　汉有土军式侯宣义乐成式侯丁吾客宗室济北式王胡史表并作武与汉书异
　　敏疾也【史记正义增多速也二字】
　　梁宗室建安侯正諡敏盖史諡敏者自正始
　　防克也【史记正义无】
　　卫有伯史记音义音防古防二字通
　　载事也
　　弥久也
　　史记正义增多諡
　　【臣】等谨案张守节史记正义所録周书諡法大致与周书同字义亦互有增损其一諡数义先后错出固不如周书编次之有纪然其文字之异如道徳慱闻曰文威彊敌徳曰武与孔晁注合小心畏忌曰僖与左音义合慈惠爱亲曰孝与蔡邕独断合其余此尚多则其字之讹误较周书为少固諡法之善本也考其义一百九十四条错出后文者二条增多于周书十条其諡字一百有一无周书胜勇糠愿五諡增多君僖祁慧莫宪厚赐八諡内僖祁慧宪等諡皆历代常用则固非张守节臆增矣今既以其与周书互异者注于各条之下复取其增多之字逐条标列以补周书之阙焉
　　赏庆刑威曰君从之成羣曰君
　　君字亦尊号不可为諡疑后人窜入
　　小心畏忌曰僖【僖与厘通用见前厘字注】
　　治典不杀曰祁【独断祁或作震】
　　卫有石祁子楚文王舅为邓祁侯陈广州刺史沈君高亦諡祁
　　柔质受谏曰慧【周书慧作惠】
　　北魏北平王元懋諡贞慧
　　徳正应和曰莫
　　慱闻多能曰宪【周书宪作献】
　　汉临乐侯刘建始諡宪
　　思虑不爽曰厚【周书厚作愿】
　　厚諡无考似愿字之譌然苏氏郑氏二諡俱収知周书旧有此諡写讹脱致两字同一义耳
　　除残去虐曰汤
　　以名为諡盖汉世相有此説亦如帝皇王公之以尊号为諡耳罗泌谓汤諡杜预所增未然
　　景武也
　　申释景諡但景无武义恐误
　　布施也
　　亦因上諡义之文而转释之
　　独断帝諡增多諡
　　【臣】等谨案周书及史记正义諡法百有余言言毎兼数义独断止四十六言言各止一义其阙轶不全无疑然其名为帝諡帝諡者帝者之所取用非下此通用之諡可得而列晁公武序沈约贺琛諡法云沈约撰七百九十四条贺琛加妇人諡二百三十八条妇人既与丈夫异諡则臣下亦不得与天子同諡矣观其于文取经纬天地而不及勤学好问锡民爵位于武取克定祸乱而不及刚强直理刑民克服盖举其大而置其小固非天子莫能当之也其本之善如慈惠爱亲曰孝怠政外交曰俱可借以订周书之讹至其以黄尧舜等古帝王名为諡则固旧有此説非邕臆剙邕特未之削耳今亦循史记正义之例将增多字逐一标列加案辨证
　　靖民则法曰黄
　　翼善圣曰尧
　　仁圣盛明曰舜
　　残人多垒曰桀
　　残义损善曰纣
　　【臣】等谨案以黄尧舜禹汤等字为諡出于汉初诸儒傅防后遂转相师述马融注尚书裴骃解史记皆祖之张守节録周书全篇犹窜入汤字一諡苏洵编定六家舍黄字而取尧舜禹汤桀纣则相既久不以为非惟郑氏力辨諡法之起于周以尧舜禹汤桀纣为生名非死諡证以尚书咨女舜格女禹之文诚为见今以其相沿已久姑附録于此云














　　钦定续通志卷一百十九
　　钦定四库全书
　　钦定续通志卷一百二十
　　諡畧
　　宋苏洵嘉祐諡法増多諡
　　【臣】等谨案諡法之书自周书独断而后见于隋唐宋志及晁公武郡斋读书志者有刘熙諡法三卷沈约諡法十卷贺琛諡法五卷王彦威续古今諡法十四卷李涪諡法三卷范正周沅编六家諡法二十卷苏洵嘉祐諡法三卷皇祐諡録二十卷刘熙之书久轶今不可考沈约贺琛之书罗泌以为皆本于广諡晁公武谓沈约撰七百九十四条贺琛加妇人諡二百三十八条意其时去汉未逺师承有自王彦威以下转相祖述必有可观惜其书今皆不存惟苏洵嘉祐諡法三卷见于本集其皇祐諡録亦缺如矣考洵于嘉祐六年与姚辟等承诏编定周公春秋广諡沈约贺琛扈防六家諡法八年上之意有所未尽乃又讲求六家外采今文尚书汲冢师春蔡邕独断诸书考其得失别为嘉祐諡法三卷諡録三十五卷【宋史志二十卷应是南宋亡失】曽巩谓其諡法藏于有司宗孟谓世不得传中秘独有之则书虽一人所为实一代之经制也今观其书于諡义多所増改如圣不可知曰神取之孟子穷理尽性曰圣取诸易系辞大而难名曰尧取诸论语仁圣盛明曰舜取之小戴记见于自注者甚明至其所列諡字删去周书帝皇王公侯徳殇甄胜慤誉度知糠丑惑推长缪等十九諡史记君僖慧抗四諡独断黄字一諡増多贤禹章强以下七十諡郑樵云洵承诏编定六家諡法断然有所去取又云苏氏所取者百六十八諡所去者百九十八諡则其諡实一取于古无有臆剙足备汉魏以来之轶典爰取其増多字逐一标列仍以歴代经用者附证如左
　　行义合道曰贤
　　宋太祖女魏国大长公主諡贤肃鲁国大长公主諡贤靖葢贤諡自宋始用之
　　渊源通流曰禹受襌成功曰禹
　　于尧舜外増多禹諡葢亦旧儒附会相传已久者
　　法度明大曰章敬慎髙亢曰章出言有文曰章
　　后汉孝章帝始諡章本纪注引諡法温克令仪曰章应是沈贺诸家相传有此义苏洵删
　　和而不流曰强中立不倚曰强守道不变曰强死不迁情曰强自胜其心曰强
　　梁光禄大夫江革諡强
　　致果杀敌曰毅强而能断曰毅
　　梁尚书左丞江子四元帝时諡毅葢諡毅之始见史传者
　　胜敌克乱曰壮武而不遂曰壮
　　史表有广严壮侯召欧博阳壮侯陈濞并于髙祖六年十二月甲申受封侯此前史諡壮之始
　　好力致勇曰果
　　汉更始将军亷丹始諡果后周諡襄国公李端唐諡定州刺史于匡济亦用此
　　肇敏行成曰真不隐无屛曰真
　　唐睿宗諡大圣真皇帝攷史记鲁世家有真公濞索隐曰真音慎本亦作慎则鲁公濞本諡慎传写误真也
　　思虑不爽曰原
　　周书作思虑不爽曰愿愿与原古通本书既改周书愿作原而又以弱无立志训愿则分为两諡矣未知何据
　　综善典法曰暠
　　行见中外曰显
　　周三十五传为显王疑是周公諡法所有周书失去者
　　含和无欲曰
　　唐天寳十三载加睿宗諡为真大圣大兴孝皇帝
　　徳覆万物曰髙
　　汉太祖諡髙
