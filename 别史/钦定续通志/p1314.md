<!-- { "loadSidebar": true } -->
　　曽觌字纯甫其先汴人用父任补官绍兴三十年以寄班祗与龙大渊同为建王府知客孝宗受禅大渊自左武大夫除枢密副都承防而觌自武翼郎除带御器械干办皇城司諌议大夫刘度入对首言二人潜邸旧人待之不可无节因以京房石显事为比而大渊除知閤门事觌除权知閤门事度言臣欲退之而陛下进之何面目尚为諌官乞赐贬黜中书舎人张震缴其命至再出知绍兴府殿中侍御史胡沂亦论二人市权既而给舎金安节周必大再封还録黄时张焘新拜参政亦欲以大渊觌决去就力言之帝不纳焘辞去遂以内祠兼侍读刘度夺言职而二人仍知閤门事必大格除目不下寻与祠二人除命亦寝未几以大渊为宜州观察使知閤门事觌文州刺史权知閤门皆兼皇城司羣臣既以言二人得罪去自是觌与大渊势益张士大夫之寡耻者潜附丽之帝尝令天渊抚慰两淮将士侍御史王十朋言大渊衔命抚师有轻国体时又有内侍押班梁珂者三人表里用事及珂以罪出右正言龚茂良入对首论二人害政甚珂百倍愿特出威断并行罢去先是江浙大水诏侍从台諌陈阙政著作郎刘夙上封事曰陛下与觌大渊辈觞咏唱酬字而不名请严法守裁侥幸自宫掖近侍始茂良时为监察御史亦言水至阴其占为女宠为嬖佞为小人帝谕以二人皆潜邸旧人非近习比且俱有文学敢谏诤杜门不出不预外事茂良再上疏言其奸邪疏入不报茂良待罪出知建宁府一日右史洪迈过参政陈俊卿曰闻将除右史迈迁西掖信乎俊卿曰何自得之迈以二人告俊卿奏之且以迈语质之帝前帝怒于是迁大渊为江东总管觌为淮西副总管中外快之寻改大渊浙东觌福建乾道四年大渊死觌尚在福建帝怜欲召之以枢密刘珙諌止命遂寝既而觌垂满俊卿恐其入预请以浙东总管处之时觌已至近郊防虞允文使蜀还与俊卿同奏觌不可留帝然之未防以墨诏进觌一官为浙东观察使中书舎人缴还防汪大猷为贺金正旦使俾觌副之比还迁一秩而竟申浙东之命且戒閤门吏趣朝辞觌由是怏怏去六年俊卿罢政觌以京祠召淳熈元年除开府仪同三司四年觌欲以文资官其子孙帝遣中使至省中具使相奏补法茂良时以参政行丞相事遽以文武官各随本色荫补法缴进觌大怒遂荐户部员外郎谢廓然为侍御史首论茂良贬之英州觌前虽预事未敢肆至是责逐大臣士始侧目重足六年加觌少保醴泉观使时周必大草制有敬故在尊贤之上之语士论惜之觌用事二十年权倾中外始与龙大渊相朋大渊死与王抃甘昪相蟠结文武要职多出其门叶衡自小官十年至宰相徐本中由小使臣积官至集英殿修撰奉内祠皆觌所进也陈俊卿守金陵过阙入见首言曽觌王抃招权纳赂荐进人才皆以中批行之士大夫公然趋附十已八九大非朝廷美事帝感悟遂稍疎觌觌忧恚七年疽发背死于是凡前论觌得罪者皆録赠之
　　张说开封人父公裕为和州防御使建炎初有军功说以父任为右职娶寿圣皇后女弟由是累迁知閤门事乾道初为都承防加明州观察使七年除签书枢密院事命下朝论不平时起复刘珙同知枢密院耻与说同命力辞不拜左司员外郎张栻在经筵力言之中书舎人范成大不草词寻除説安逺军节度使奉祠归第不数月出知袁州八年复提举万寿观签书枢密院事侍御史李衡右正言王希吕交章论之起居郎莫济不书録黄直院周必大不草答诏于是命权给事中姚宪书诏行下命翰林学士王曮草答诏未防曮宪并进秩而济必大等皆贬国子司业刘焞移书责宰相言说不当用即为言者所论出为江西转运判官于是说势赫然无敢撄之者九年说露章荐济必大二人皆予郡必大卒不出淳熙元年帝亷知説欺罔数事命侍御史范仲芑究之遂罢为太尉提举玉隆宫谏官汤邦彦又劾其奸赃乃降为明州观察使责居抚州七年卒于湖州帝犹念之诏复承宣使给事中陈岘缴之乃止
　　王抃初为国信所小吏金人求海泗唐邓商秦地议久不决金兵至遣抃往使许以地易嵗贡而还乾道中积官至知閤门事帝亲信之金使至议国书礼不合抃以宰执虞允文命绐其使曰已牒知对境翌日金使乃进书帝以为可任遣诣荆襄防阅军马淳熈中兼枢密都承防建议以殿歩二司军多虚籍请各募三千人已而殿司辄捕市人充军号呼满道军士乘隙掠取民财帝专以罪殿前指挥使王友直而命抃权殿前司事时抃与曽觌甘昪相结恃恩专恣其门如市著作郎胡晋臣尝论近习怙权帝令执政赵雄询其人雄惮抃等乃命晋臣舍抃指其位卑者数人以对晋臣竟外补校书郎郑鉴宗正丞袁枢因专对数为帝言帝犹未之觉也吏部侍郎赵汝愚亦力疏抃罪先是抃给金使取国书及使归金主诛之嗣嵗金使至帝以徳夀宫之命为离席受国书寻悔之淳熙八年金贺正旦使至复要帝起立如旧仪帝遽入内抃擅许金使用旧仪帝不怿汝愚因亟攻抃帝遂出抃外祠不复召【按张端仪贵耳集云孝庙在御每北使进国书必起御座三歩中贵取进至是贺正使至去御座数十歩必欲帝亲临取移时不决王抃忽起撤国书云驾兴北使失仪帝于是喜抃之机防所载与此互异据传称赵汝愚因帝不怿攻抃出外则抃擅许金使之説似为得实】十一年以福州观察使卒
　　姜特立字邦杰丽水人以父绶恩补承信郎淳熙中累迁福建路兵马副都监海贼姜大獠宼泉南特立以一舟先进擒之帅臣赵汝愚荐于朝召见除閤门舎人命充太子宫左右春坊兼皇孙平阳王伴读由是得幸于太子光宗即位除知閤门事与谯熙载皆以旧人用事恃恩无忌惮留正为右相论其招权纳贿状遂夺职与外祠帝念之复除浙东马歩军副总管诏赐钱二千缗为行装正言臣与特立势难两立帝答曰成命已班朕无反汗卿宜自处正待罪国门外帝不复召而特立亦不至宁宗受禅特立迁和州防御使再奉祠俄拜庆逺军节度使卒熈载较特立稍亷勤亦为平阳邸伴读累官至忠州防御使知閤门事绍熙中卒










　　钦定续通志卷五百八十七
　　钦定四库全书
　　钦定续通志卷五百八十八
　　佞幸传
　　辽【三】
　　罗衣轻
　　罗衣轻不知其乡里滑稽通变一时谐谑多所规讽兴宗败于李元昊也单骑突出几不得脱先是元昊获辽人辄劓其鼻有奔北者惟恐追及故罗衣轻止之曰且观鼻在否帝怒以毳索系帐后将杀之太子笑曰打诨底不是黄幡绰罗衣轻应声曰行兵底亦不是唐太宗帝闻而释之帝尝与太弟重元狎昵宴酣许以千秋万嵗后位重元喜甚骄纵不法又因双陆赌以居民城邑帝屡不竞前后已偿数城重元既恃梁孝王之宠又多郑叔段之过朝臣无敢言者道路以目一日复博罗衣轻指其局曰双陆休痴和伱都输去也帝始悟不复戏清宁间卒
　　金
　　萧肄　　　　张仲轲　　　李通
　　髙懐贞　　　萧裕　　　　萧玉
　　胥持国
　　萧肄本奚人有宠于熈宗复谄事悼后累官参知政事皇统九年四月壬申夜大风雨雷电震壊寝殿鸱尾有火自外入烧内寝帏幔帝徙避别殿命翰林学士张钧草诏罪已有惟徳弗类上干天威顾兹寡昧眇予小子等语肄译奏曰弗类是大无道寡者孤独无亲昧则人事弗晓眇则目无所见小子婴孩之称此汉人托文字以詈主上帝大怒命卫士榜钧数百不死以手劔厘其口而醢之赐肄通天犀带凭恃恩幸与海陵有恶及簒立召诘之曰学士张钧何罪被诛尔何功受赏肄不能对海陵曰朕杀汝无难人或以我报私怨诏除名禁锢而死
　　张仲轲幼名牛儿市井无赖説奇小説俳优诙谐为业海陵引之左右以资戏笑即位为秘书郎宋余唐弼【按余唐弼宋史作尧弼金史交聘表作唐弼金宗名宗尧唐弼或因避讳而改文讹作康弼今改】贺登寳位且还海陵以玉带附赐宋帝曰此带卿父所常服今以为赐使卿如见而父使退仲轲曰希世寳可惜海陵曰江南地当为我有此置之外府耳由是知海陵有南伐意每先逢之累迁左谏议大夫修起居注海陵一日召仲轲及补阙马钦校书郎田与信直长实实入便殿侍坐谓曰汉之封疆不过七八千里今吾国幅员万里可谓大矣仲轲曰本朝疆土虽大然有四主南则宋东则髙丽西则夏能一之乃为大耳海陵曰以何罪伐之仲轲曰臣闻宋人买马修器械招纳山东叛亡岂得为无罪海陵喜曰梁珫尝为朕言宋有刘贵妃者蜀之华蘂吴之西施所不及今一举而两得之俗所谓因行掉手也江南闻我举兵必逺窜耳钦与与信俱对曰海岛蛮越臣等皆知道路彼将安往正隆四年仲轲死马钦仕至国子司业从海陵南伐至和州富埓珲言舟小不可济江召问钦钦曰臣得栰亦可渡也大定二年除名【按马钦事迹互见本传中金史又别为立传今删附于此】
　　李通以便辟侧媚得幸海陵累官至参知政事请谒贿赂辐辏其门海陵恃累世彊盛欲大肆征伐以通为谋主遣使籍诸路明安部族及州县渤海丁壮充军凡年二十以上五十以下皆籍之虽亲老丁多不得一子留侍使益都尹京等三十一人押诸路军器于军行要防处安置俟军至分给之其分给之余与缮完不及者皆聚而焚之二月通进拜右丞括天下官民驘马在东者给西军在西者给东军昼夜络绎不絶死者狼籍官吏惧罪或自杀所过蹂践民田调发夫役诏河南州县贮粮以备大军不得他用驘马刍粟无可给即令就牧田中食禾稼又征发诸道工匠至京师疫死不可胜数海陵自至通州观造战船籍水手三万余人民不堪命盗贼蠭起白昼公行所过州县开劫府库太府监髙彦福大理正耶律道翰林待制大颖出使还朝皆言盗贼事海陵恶闻怒杖之自是人不复敢言海陵自将分诸道兵为三十二军以太保璸都为左领军大都督通为副大都督实使専其事正隆六年九月甲午海陵戎服啓行十月丁未大军渡淮癸亥至和州命通督造战船壊民居为材木煮死人膏为油筑台江上海陵被金甲登台杀黒马祭天以羊豕各一投江中明日遣总管阿林等率舟师先济两舟先逼南岸水浅不得进与宋兵对射良乆两舟中矢尽遂为所获亡一明安及军士百余人海陵遂还和州尚书省奏报世宗即位东京改元大定海陵叹曰朕本欲平江南改元大定此岂非天乎乃出素所书示羣臣召诸将帅谋北归议定通复入奏曰陛下亲师深入无功而还若众散于前敌乗于后非万全计若留兵渡江车驾北还诸将亦将解体今燕北诸军近辽阳者恐有异志宜先发渡江敛舟焚之絶其归望然后陛下北还南北皆指日而定矣海陵然之明日遂趋州使符寳耶律摩多防神果军扼淮渡出内箭系帛书其上使人乗舟射之南岸言兴师问罪义在吊伐以招谕宋人宋将王权亦纵所获军士赍书数海陵罪通奏大怒命焚之亟欲渡江下令军士亡者杀其富埓珲富埓珲亡者杀其穆昆穆昆亡者杀其明安明安亡者杀其总管军士益危惧复令运鸦鹘船及粮于州渡期以明日渡江敢后者死完顔元宜等以兵犯御营海陵遇弑都督府以南伐计皆通等赞成并其姻戚图克坦永年等皆杀之
　　髙懐贞为尚书省令史素与海陵狎昵海陵久蓄不臣之心尝曰吾志有三国家大事皆自我出一也帅师伐国执其君长问罪二也得天下絶色而妻之三也由是小人皆知其志争进谀説大定县丞张忠辅言梦公与帝击毬公乗马冲过之帝坠马下海陵大喜遂成逆谋簒立后懐贞累迁礼部侍郎大定二年放归田里五年起复为定国军节度使
