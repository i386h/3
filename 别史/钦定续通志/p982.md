<!-- { "loadSidebar": true } -->
　　杜范字成之黄岩人嘉定元年举进士调金坛尉再调婺州司法绍定六年迁大理司直端平元年改授军器监丞明年入对言陛下亲览大政致弊必有原救弊必有本积三四十年之蠧习有不可胜救者其原不过私之一字耳陛下固宜惩其弊原使私意浄尽顾以天位之重而或藏其私憾天命有徳而或滥于私予天讨有罪而或制于私情左右近习之言或溺于私听土木无益之工或侈于私费隆礼貌以尊贤而用之未尽温辞色以纳誎而行之惟艰此陛下之私有未去也和衷之美不着同列之意不孚纸尾押敕事不预知同堂决事莫相可否集议盈庭而施行决于私见诸贤在列而密计定于私门此大臣之私有未去也君相之私容有未去则敎条之颁徒为虚文近者召用名儒愿以其讲明见之施行改秘书郎寻拜监察御史奏曩者权臣所用台谏必其私人其所弹撃悉承风防是以纪纲荡然风俗大坏陛下亲政首用洪咨防王遂痛矫宿弊斥去奸邪然庙堂之上言及贵近或委曲回防而先行丐祠之请事有掣肘或彼此调停而卒收论罪之章亦有弹墨尚新而已颁除目沙汰未几而旋得美官自是台谏风采昔之振者日以铄朝廷纪纲昔之渐起者日以坏理宗深然之丞相郑清之妄邀边功用师河洛兵民死者十数万资粮器甲悉委于敌边境骚然中外大困范率合台论其事并言制阃之诈谋罔上于是凡侍从近臣之不合时望者监司郡守之贪暴害民者皆以次论斥清之愈忌之改太常少卿转对言今日之病莫大于贿赂交结之风名誉已隆者贾左右之誉以固宠宦游未逹者惟梯级之求以进身边方帅臣黄金不行于反间而以探刺朝廷厚赐不优于士卒而以交通势要以致赏罚颠倒威令慢亵罪贬者拒命不行弃城者巧计求免提援兵者召乱而肆掠当重任者怙势而夺攘下至禁旅骄悍难制监军羣聚相剽刼望陛下毋以小恩废大谊毋以私情挠公法严制宫掖不使片言得以入于阃禁约阉宦不使谗謟得以售其奸范自入台屡丐祠至是复五上归田之请皆不允迁秘书监兼崇政殿説书元兵徇江陵范乞屯兵蕲黄以防窥江且令沿江帅臣兼江淮制置大使以重其权令淮西帅臣急调兵拨粮以援江陵拜殿中侍御史辞不获范始以不得其言不去为恨至是遂极言台谏失职之弊时襄蜀俱坏江陵孤危两浙震恐复言清之横啓边衅几危宗祀及其子招权纳贿贪冐无厌盗用朝廷钱帛以昜货外国且有实状并言签书枢密院事李鸣复与史寅午彭大雅以贿交结曲为之地鸣复抗疏自辨范又极言其寡亷鲜耻鸣复将出关帝遣使召囘范复与合台奏鸣复欺君罔上无所不至如臣等言是即乞行之所言若非早赐罢斥改起居郎范奏臣论鸣复未见施行忽拜左史之命则是所言不当姑示优迁臣前者尝奏台谏但为仕途之捷径初无益朝廷之纪纲躬言之躬蹈之臣之罪大矣即渡江而归授江东提防刑狱寻改浙西提防刑狱范力辞鸣复亦出守越嘉兴二年差知寜国府明年至郡适大旱范即以便宜发常平粟又劝寓公富人有积粟者发之民赖以安始至仓库多空未几米余十万斛钱亦数万悉以代输下户粮两淮饥民渡江者多剽掠其首张世显尤勇悍拥众三千余人至城外范遣人犒之俾勿扰以俟处分世显乃隂有窥城之意范以计擒斩之给其众使归四年还朝首言旱暵荐臻物价腾踊行都之内气象萧条左浙近辅殍死盈道流民充斥剽掠成风新兴北兵乘胜而善鬭中原羣盗假名而崛起疆场之臣肆为欺蔽胜则张皇而言功败则掩覆而不言脱使乘上流之无备为饮马长江之谋其谁与捍之内忧外患之交至天心人心之俱失皆权相三十年醖成之耳于是范去国四载矣帝抚劳备至迁权吏部侍郎兼侍讲以久旱复言望陛下一洒旧习以新天下出宫女以逺声色斥近习以防蔽欺省浮费以给国用薄征敛以寛民力且储贰未立国本尚虚乞选宗姓之贤者育之宫中而敎导之又言铨法之坏庙堂既有堂除复时取部缺以徇人情士大夫既陷赃滥乃间以不经推勘而改正凡此皆徇私忘公之害未几复上疏请诏中外臣庶思当今急务各务悉力尽思以陈持危制变之策拜吏部侍郎兼中书舍人复极言宴赐不节修造不时玩宼纵欲数事兼权兵部尚书改礼部尚书兼中书舍人淳祐二年擢同签书枢密院事范既入都堂凡行事有得失除授有是非悉抗言无隠情丞相史嵩之外示寛容内实忌之四年迁同知枢密院事以李鸣复参知政事范不屑与鸣复共政去之帝遣中使召回且敕诸城门不得出范太学诸生亦上书留范而斥鸣复并斥嵩之嵩之令谏议大夫留晋之等论范及鸣复范遂行防嵩之遭丧谋起复不果于是拜范右丞相范以逊游佀不许遂力疾入觐帝亲书开诚心布公道集众思广忠益赐之范上五事曰正治本肃宫闱择人才惜名器节财用仍乞早定国本以系人心时亲王近戚多求降恩泽引前朝杜衍例范皆封还乞拨堂除阙归之吏部以清中书之务惟留书库架阁京敎及要地干官人皆以为不便未几赴选调者无淹滞合资格者得羙阙众始服帝命宰执各条当今利病与政事可行者范上十二事曰公用舍储材能严荐举惩赃贪专职任久任使抵侥幸重阃寄选军实招土豪疏沟洫治边理财时孟珙权重兵久居上流朝廷素疑其难制至是以书来贺范复之曰古人谓将相调和则士豫附自此但相与同心徇国若以术相笼架非范所屑为也珙大感服未几元军大入五河絶中流置营栅且以重兵缀合肥令不得相援为必取寿春之计范命维鄂渚二帅各调兵东西来应卒以捷闻范记功行赏莫不曲当军士皆悦未几卒赠少傅谥清献
