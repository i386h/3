<!-- { "loadSidebar": true } -->
　　萧雷龙字显辰建昌新城人景定三年进士调临安府学教授通判衢州州守弃城遁朝命雷龙权知府事元兵薄城下不降脱去还建昌建昌已降雷龙与同里人黄巡检起兵为同安武人徐浚冲获以送县权县尹刘圣仲杀之
　　刘士昭【昭忠录作刘世超】太和人与乡人同谋复太和县兵败自缢死其党入狱多乞怜苟免有王士敏者慷慨不挠临刑叹曰恨吾病失声不能大骂耳
　　赵时赏字宗白和州宗室也居太平州咸淳元年擢进士第累官知宣州旌徳县升直寳章阁军器大监从二王入闽中益王即位擢知邵武军未几罢之文天祥开都督府于南剑奏辟参议军事江西招讨副使与宗室孟濚提兵趣贑州取道石城复宁都县空坑之役兵败走吴溪为追兵所执不屈死之
　　赵希洎宗室子居宜春历官至户部尚书迕贾似道出领广东转运使徳祐元年率溃卒勤王道经庐陵邵守邀其军遂与从子必向避地贑州乱定归里有内姻聂嵩孙为袁守勉之内欵不屈文天祥兵败与必向俱被囚不食而死
　　邹防字凤叔吉水人后徙永丰从文天祥勤王补武资至将军益王立改寺丞领江西招谕副使聚兵宁都寻授江西安抚副使复兴国永丰二县进兵部侍郎兼江东西处置副使永丰之败从天祥间闗岭道未几复开督府防分司永丰兴国境上与元兵屡战及天祥被执防自杀当是时从天祥勤王死事者防与刘子俊等凡十有九人因次第其名附传焉刘子俊字民章庐陵人与文天祥同里闬天祥开督府兴国召与计事补宣教郎帯行军器监簿兼督府机宜空坑兵败子俊收兵保洞源接应郡县寻入广与元兵遇战溃复招集散亡与邹防同趋潮州天祥兵败子俊被执自诡为天祥意元兵不穷追天祥可间走也未几别队执天祥至各争真赝至大将前始得其实乃烹子俊刘沐【文天祥传作刘洙】字渊伯庐陵人天祥起兵辟补宣教郎督府机宜天祥开府南剑沐收部曲来防改授太府寺簿空坑兵败被执父子同日死焉其季子复从天祥死岭南孙防字实甫吉州龙泉人献简公汴之后天祥长妹壻也天祥起兵檄补宣教郎帯行监官告院知吉州龙泉县为叛者所防被杀彭震龙字雷可永新人亦天祥妹壻天祥起兵补宣教郎帯行太社令知永新县天祥出使被执震龙遁归结峒獠起兵天祥出岭震龙接应复永新为亲党所执至帅府腰斩之萧焘夫永新人天祥起兵补从仕郎以赞震龙谋复永新与兄敬夫俱死陈继周字硕卿宁都人淳祐三年贡于乡以捕盗功授亷州司法累迁知吉州永丰县改知髙安县歴广东经畧司准备差遣防文天祥守贑州举兵勤王留继周幕中授江西安抚司准备差遣率贑士以从诏改继周合入官帯行监文思院差充江浙制置司主管机宜以所部夜袭元兵于南栅门质明犹战渇赴水死【按宋史目录于陈继周之下列陈龙复张镗张云三人姓名而此处不为立传亦无所附见今仍其闗】张汴字朝宗一字次山蜀人天祥起兵辟为秘阁修撰领广东提举督府参谋空坑兵败为乱兵所杀吕武太平州歩卒也文天祥出师武应募从行偕脱鎭江之难天祥开府南剑武以功补官遣之结约州县起兵崎岖数千里防天祥于汀梅以环卫官将数千人出江西以遇士大夫无礼死于横逆一军挥涕而葬之巩信安丰军人为荆湖都统天祥开督府信官至团练使同督府都统制江西招讨使初至都府招淮士数千自随常怏怏曰如有将无兵何天祥自兴国趋永丰元兵追其后信战于方石岭中数矢伤重自投厓石死赠清逺军承宣使萧明哲字元甫太和人少举进士天祥开府汀州辟充督干架阁监军师出岭明哲以贑县民义复万安连结诸砦拒守兵败被执死于隆兴杜浒字贵卿丞相范从子也徳祐元年有诏勤王浒时宰县紏集民兵及天祥开阃平江徃附焉从之北至京口以计脱天祥偕走淮甸繇海道逹永嘉益王即位授司农卿广东提举诏讨副使督府参谋福安防与天祥相失遂趋行朝乆之奉命复入天祥幕及空坑兵败又与防渉患难以出天祥使防海舟至官富场浒径趋厓山兵溃被执以忧愤卒林琦闽人也徳祐二年元兵迫临安琦于赭山结集忠义捍御海道以功补宣教郎督府主管机宜文字兼充检院天祥开府南剑琦佐其幕及潮州移屯琦被执赴水不死至建康以忧愤卒萧资天祥幕下书吏也空坑兵败以全督府印功升閤门路钤辖潮阳移屯与元兵遇死之徐臻温州人徳祐元年天祥勤王臻徃依之以典笔札天祥被执臻脱难复来愿从天祥北行至隆兴病死金应者为天祥职书司入京补承信郎天祥奉使被执至淮东以忧愤死【按宋史此下旧有何时传附载陈子敬时变姓名削髪为僧子敬不知所终兹并移入独行传】
　　张珏字君玉陇西防州人年十八从军钓鱼山以战功累官中军都统制寳祐末元兵攻蜀顺庆广安诸郡破竹而下明年防诸道兵围合州珏与合守王坚恊力战守攻之九月不能下景定初坚徴入朝以马千代之四年以珏代千咸淳三年四月元平章赛音谔徳齐提兵入壊重庆夹道出合城下珏碇舟断江中为水城元兵数万攻之不克遂引去合州自余玠徙治钓鱼山城壁甚固珏外以兵防耕内教民垦田积粟再期公私兼足九年叛将刘整献计统军实喇欲筑马騣虎顶山扼三江口以图合珏闻实喇至乃张疑兵于嘉渠口潜师渡平阳滩攻芜菁平母徳彰二城火其资粮器械统制周虎战死马騣城卒不就十年加宁江军承宣使徳祐元年陞四川制置副使知重庆府五月加检校少保徴其兵入卫蜀道断不可达六月昝万夀以嘉定及三九顶降守将侯都统战死已而泸叙长宁富顺开逹巴渠诸郡不一月皆下元兵围重庆作浮梁三江中断援兵二年二月珏遣张万以巨舰载精兵断内水桥入重庆四月约重庆兵出攻凤顶诸砦珏结泸士刘霖先坤朋为内应六月遣赵安破神臂门执梅应春杀之复泸州重庆兵渐解去围泸州十二月赵定应迎珏入重庆为制置时杨立以涪州降珏遣张万攻走立立复合兵来决战史进张世杰战死珏闻二王立广中遣兵数百人求王所调史训忠赵安等援泸州明年十月万州破守将上官夔死之十一月泸州食尽人相食城遂破安抚王世昌自经死元兵防重庆驻佛图闗以一军屯南城一军屯朱村坪一军屯江上十二月逹州降将鲜汝忠破咸淳皇华城执守将马堃军使包申巷战死景炎三年二月元兵破绍庆府执守将鲜龙湖北提刑赵立与幕官赵酉泰皆自杀珏率众出薫风门与大将伊苏岱尔战扶桑坝诸将从其后合系之珏兵大溃赵安以书説珏降不听安乃与帐下夜开镇西门降珏率兵巷战不支归索鸩饮不得乃以小舟载妻子东走涪明日万户特穆尔追及于涪执之重庆降三月合州亦破珏被执至安西赵老庵其友谓之曰公尽忠一世以报所事今至此纵得不死亦何以哉珏乃解弓自经赵立者字徳修重庆人第进士以上书忤贾似道被谪徳祐初起为太社令湖北提刑使蜀趣诸将入卫至重庆则昝万夀已降立无以复命还至涪沉水死
　　王仙蜀都统也守涪州势孤援絶宋亡之二年元兵破城仙自刎断其吭不殊以两手自摘其首坠乃死曹琦蜀进士也知南平军被执脱身南归制置辟主管机宜文字闻都统赵安以城降就守御地自经死陆秀夫字君实楚州盐城人徙家镇江景定元年登进士第李庭芝镇淮南闻其名辟至幕中时天下称得士多者以淮南为第一号小朝廷三迁至主管机宜文字咸淳十年庭芝制置淮东擢参议官徳祐元年邉事急诸僚属多亡者惟秀夫不去庭芝上其名除司农寺丞累擢至宗正少卿兼权起居舎人明年二王走温州秀夫与苏刘义追从之使人召陈宜中张世杰等皆至遂相与立益王于福州进端明殿学士签书枢宻院事宜中以秀夫乆在兵间知军务每事咨访始行秀夫亦悉心赞画旋与宜中议不合宜中使言者劾罢之张世杰让宜中曰此如何时动以台諌论人宜中皇恐亟召秀夫还时君臣播越海滨庶事疏畧杨太妃垂亷与羣臣语犹自称奴独秀夫俨然正笏立如治朝或时在行中凄然泣下以朝衣拭泪衣尽浥左右无不悲动者属井澳风王以惊疾殂羣臣皆欲散去秀夫曰度宗皇帝一子尚在将焉置之古人有以一旅一成中兴者今百官有司皆具士卒数万天未絶宋此岂不可为国耶乃与众共立卫王时陈宜中徃占城与世杰不恊屡召不至乃以秀夫为左丞相与世杰共秉政时世杰驻兵厓山秀夫外筹军旅内调工役卂有所述作尽出其手虽匆遽流离犹日书大学章句以劝讲祥兴二年二月厓山破秀夫走卫王舟而世杰刘义各断维去秀夫度不可脱乃仗剑驱妻子入海即负王赴海死翰林学士刘鼎孙亦驱家属入海不死被执搒掠无完肤一夕得脱卒蹈海鼎孙字伯镇江陵进士也
