<!-- { "loadSidebar": true } -->
　　【御批许濓之论为确当而责当日君臣既兴大役不筹万全失寓脤于工之良法盖诚经国之不善无徒借口謡言以成败论事也谨录识之】乙酉加封河渎神为灵源神祐济王仍重建河渎及西海神庙辛丑师壁安抚司土官盘顺府土官降立长官司四廵检司七是月帝如上都五月己酉朔日有食之辛亥颍州妖人刘福通作乱以红巾为号陷颍州初栾城人韩山童祖父以白莲防烧香惑众谪徙广平永年县至山童倡言天下大乱弥勒佛下生河南及江淮愚民皆翕然信之福通与杜遵道罗文素盛文郁王显忠韩咬儿复鼓妖言谓山童实宋徽宗八世孙福通等杀白马黒牛誓告天地欲同起兵为乱事觉县官捕之急福通遂反山童就擒其妻杨氏同子韩林儿逃之武安壬申命同知枢宻院事图沁以兵讨刘福通六月刘福通据朱臯攻破罗山真阳确山遂犯舞阳叶县等处江浙左丞博啰特穆尔为方国珍所败秋七月丁巳罢四川大奴管勾洞长官司改立忠孝军民府是月开河功成乃议塞决河命大司农达实特穆尔及江浙行省参知政事樊执敬浙东亷访使董守慤同招谕方国珍八月丙戌萧县李二及老彭赵君用攻陷徐州李二号芝蔴李与其党亦以烧香聚众而反是月帝还大都蕲州罗田县人徐贞一名夀辉与黄州麻城人邹普胜等以妖术阴谋聚众遂举兵为乱亦以红巾为号九月戊申以中书平章政事多尔济巴勒提调宣文阁知经筵事平章政事鼎珠提调防同馆事壬子以御史大夫额森特穆尔知枢宻院事及卫王库春格尔总率大军讨河南妖冦壬戍诏以髙丽国王布达实哩之弟巴延特穆尔袭其王封布达实哩之子遂废是月刘福通陷汝寜府及息州光州徐夀辉陷蕲水县及黄州路冬十月癸未立宝泉提举司于河南行省及济南冀寜等路凡九江浙江西湖广行省等处凡三命知枢宻院事娄章以兵同额森特穆尔讨河南妖宼是月徐夀辉据蕲水为都国号天完僭称皇帝十一月治河功成遣使告祭河伯召嘉鲁还朝超授集贤大学士赐托克托达尔罕之号俾世袭之命立河平碑十二月己夘立河防提举司隶行都水监丙戌以治书侍御史乌克逊良桢为中书参知政事辛丑额森特穆尔复上蔡县擒韩咬儿等至京师诛之【按额森特穆尔复上蔡续通鉴纲目载在九月与此异】
　　十二年春正月戊申竹山县贼陷襄阳路总管柴肃死之是日荆门州亦陷庚戍以宣政院使伊噜布哈为中书平章政事壬子中书省臣言河南陜西腹里诸路供给繁重调兵讨贼正当春首耕作之时恐农民不安田亩守令有失劝课宜委通晓农事官员分道巡视督勒守令亲诣乡都省谕农民依时播种务要人尽其力地尽其利其有曾经盗贼水患供给之处贫民不能自备牛种者所在有司给之仍令总兵官禁止屯驻军马毋得踏践以致农事废弛从之丙辰徐夀辉陷汉阳丁巳陷兴国府己未陷武昌威顺王库春布哈湖广行省平章政事和尚弃城走辛酉徐夀辉陷安陆府知府超尔死之辛未徐夀辉兵陷沔阳府推官俞述祖死之壬申中兴路陷是月拘刷河南陜西辽阳三省及上都大都腹里等处汉人马命四川行省平章政事伊噜特穆尔为总兵官与四川行省右丞昌吉讨兴元金州等处贼宣政院同知僧格率领伊都呼辉和尔军与荆湖北道宣慰使多尔济巴勒同守襄阳济寜兵马指挥使宝通统领右都卫军从知枢宻院事伊彻察喇讨徐州贼二月丁丑以集贤大学士嘉鲁为中书添设左丞以河南廉访使哈喇多尔济为荆湖北道宣慰使都元帅守襄阳癸未命诸王图沁守扬州命寜王英实镇四川乙酉徐夀辉陷江州总管李黼死之遂陷南康路丙戌徐夀辉陷岳州房州贼陷归州戊子置安东安丰分元帅府辛丑邓州贼王权张椿陷澧州龙镇卫指挥使温都尔哈玛尔等复之褒赠死义宣徽使特穆尔等二十七人壬寅以御史大夫纳琳为江南行台御史大夫仍太尉命翰林学士承防巴拉与诸王布哷齐领军守大名癸夘命中书平章政事伊噜布哈知经筵事左丞嘉鲁参知政事特哩特穆尔乌克逊良桢并同知经筵事是月贼侵滑濬起徳琳为河南右丞守东明徐夀辉陷袁州命特哩特穆尔以中书参知政事分省济寜定逺人郭子兴起兵自称元帅与其党孙徳崖等破濠州三月丁未徐夀辉攻衡州洞官黄安抚败之陶九陷瑞州总管约苏北万户张岳败之壬子河南平章台哈布哈复南阳癸丑行纳粟补官之令甲子徐夀辉陷饶州路遂陷徽州信州四川未附生蛮向亚甲洞主墨得什周出降立盘顺府丁夘出币帛于迤北万户千户所易马戊辰诏南人有才学者依世祖旧制中书省枢宻院御史台皆用之【按续通鉴纲目诏省台官兼用南人自世祖以后台省之职南人斥不用至是始复旧制凡南人有才学者并许用之所载较此为详】中书省臣言张理献言饶州徳兴三处胆水浸铁可以成铜宜即其地各立铜冶塲直隶宝泉提举司宜以张理就为铜冶塲官从之以江浙行省左丞相琳沁巴勒为江西行省左丞相领兵收捕饶信贼庚午诏随朝诸正官各举循良材干智勇兼全堪充守令者二人多者不限员数试用守令并兼管义兵防御诸军鄂啰劝农事是月方国珍复劫其党下海入黄岩港台州路达噜噶齐台哈布哈率官军与战死之闰月壬午以大理宣慰使达实巴图尔为四川行省添设参知政事与本省平章政事耀珠讨山南湖广等处贼乙酉徐夀辉陷安吉路乡民罗明逺起兵复之命工部尚书道喇兵部侍郎玛们和卓分诣上都察罕淖尔集宁等处给散出征河南达勒达军口粮立淮南江北等处行中书省治扬州兼辖髙邮淮安滁州和州庐州安丰安庆蕲州黄州壬辰以大都留守谔格实为江浙行省添设右丞讨饶信贼丁酉湖广行省参知政事鐡杰以湖南兵复岳州戊戌诏淮南行省设官二十五员以翰林学士承防鸿和尔布哈湖广平章政事实勒们并为平章政事淮东元帅曼济为右丞燕南亷访使秦从徳为左丞陜西行台侍御史达实多山北亷访使赵琏并为参知政事庚子以枢宻副使乌兰哈达为中书添设参知政事同知经筵事是月诏四川行省平章政事耀珠以兵东讨荆襄贼复忠万防云阳等州命江西左丞相琳沁巴勒守江东西闗隘诸王琳沁巴勒安班参政额森特穆尔与陜西平章伊噜特穆尔讨南阳襄阳贼刑部尚书阿噜讨海宁贼江西右丞和尼齐与参政托迪讨江西贼浙东宣慰使沃聂布守芜湖江西右丞谔格实江浙左丞罗罗与桑节巴延特穆尔曼济哈雅同讨饶信贼方国珍不受招安之命命江浙左丞尊达实哩讨之额森特穆尔驻军沙河军中夜惊军溃退屯朱仙镇诏以中书平章政事曼济代总其兵额森特穆尔还京师仍命为御史大夫夏四月癸夘朔日有食之江西临川贼邓忠陷建昌路甲寅以御史大夫吹斯戬为中书平章政事提调留守司丙辰江西宜黄贼涂佑与邵武建宁贼应必达等攻陷邵武路千户魏淳以计擒之复其城辛酉四川参政僧格实哩复渠州辛未荆门知州聂炳复荆门州是月帝如上都永懐县贼陷桂阳耀珠复归州进攻峡州与峡州总管赵余褫大破贼兵诛李太素等遂平之诏天下完城郭筑隄防命伊都呼伊噜特穆尔领辉和尔军马同豫王喇特纳实哩知枢宻院事娄章讨襄阳南阳邓州贼陜西行台御史防果勒哈雅范文等纠额森特穆尔丧师辱国乞明正其罪诏不允左迁西台御史大夫多尔济巴勒为湖广平章防果勒哈雅十二人为各路添设佐贰官五月戊寅命龙虎山张嗣徳为三十九代天师海道万户李世安建言权停夏运从之己夘耀珠复中兴路庚辰监察御史齐齐克特穆尔等言河南诸处羣盗辄引亡宋故号以为口实宜以瀛国公子和尚赵完普及亲属徙沙州安置禁勿与人交通从之罢苽儿棚等处金银塲课癸未建昌民戴良起乡兵克复本路乙酉命留守特黙格与诸王多尔济守口北龙庆州是月达实巴图尔至荆门増募兵趋襄阳与贼战大败之命尊达实哩仍守芜湖险隘六月丙寅红巾周伯顔陷道州秋七月庚辰饶徽贼犯昱岭闗陷杭州路【按续通鉴纲目徐夀辉遣项普畧引兵掠饶徽诸州遂犯昱岭闯攻杭州城中猝无备参政樊执敬死之时济寜路总管董霄从江浙平章嘉珲征安丰奉命移军援江南遂渡江率兵复之较此倍详】辛巳命通政院使达尔玛实哩与枢宻副使图沁布哈讨徐州贼己丑湘乡贼陷宝庆路庚寅托克托请亲出师讨徐州诏许之辛夘以托克托台为行枢宻院使提调二十万户丁酉以杜秉彞为中书添设参知政事湖南元帅副使苏尔约苏哈雅总管乌雅思忠复宝庆路是月徐夀辉陷福安寜徳等县八月甲辰以同知枢宻院事哈玛尔为中书添设右丞丁巳以中书平章政事布哈知经筵事托克托将出帅尚书穆尔玛哈穆特等上言大臣天子之股肱中书庶政之根本不可以一日离乞诏留之不报丁夘诏托克托以达尔罕太傅中书右丞相分省于外督制诸处军马讨徐州省院台分官属从行禀受节制即日发京师是月帝还大都安陆贼将俞君正复陷荆门州知州聂炳死之贼将党仲达复陷岳州九月乙亥俞君正复陷中兴耀珠领兵与战于楼台败绩奔松滋本路判官绅图死之癸未中兴义士范中偕荆门僧李智复中兴路俞君正败走龙镇卫指挥使温都尔哈玛尔领兵入城耀珠自松滋还屯兵于石马乙酉托克托至徐州辛夘托克托复徐州屠其城李二遁走己亥贼攻辰州达噜噶齐和尚撃走之庚子诏加托克托为太师班师还京冬十月庚戌以平章鼎珠右丞哈玛尔同知经筵事十一月辛未命江浙平章庆通收捕常州贼乙亥以桑节为江西平章撃徐夀辉兵于湖口败绩死之癸未命江浙行省右丞特哩特穆尔总兵讨方国珍十二月壬寅达实巴图尔复襄阳辛亥诏以杭常湖信广徳诸路皆克复赦诖误者蠲其夏税秋粮命有司抚恤其民癸亥托克托请兴近畿水利召募江南人耕种岁可得粟麦百万余石不烦海运而京师足食帝曰此事有利于国家其议行之是岁海运不通立都水庸田使司于汴梁掌种植之事颍州沈邱人察罕特穆尔与信阳州罗山人李思齐同起义兵破贼有功授察罕特穆尔中顺大夫汝寜府达噜噶齐李思齐知汝宁府













　　钦定续通志卷六十九
<史部,别史类,钦定续通志>
　　钦定四库全书
　　钦定续通志卷七十
　　元纪【十四】
　　顺帝【二】
