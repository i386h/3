<!-- { "loadSidebar": true } -->
　　温造字简舆大雅五世孙父佶字辅国安禄山乱往见平原太守顔真卿助为守计李光弼厚遇之终太常丞造姿表瑰杰性嗜书盛气少所降屈不喜为吏隠王屋山人号其居曰处士墅夀州刺史张建封闻其名书币招礼造欣然从之建封虽咨谋而不敢縻以职事及节度徐州造谢归下邳慨然有髙世心建封恐失造因妻以兄子时李希烈反天下兵镇隂相撼逐主帅自立徳宗患之以刘济方纳忠于朝密诏建封择纵横士往説济建封彊署造节度叅谋使幽州造与济语未讫济俯伏流涕愿效死节造还建封以闻诏驰驿入奏天子爱其才将用为谏官以语泄乃止复去隠东都乌重奏置幕府长庆初以京兆司録为太原幽镇宣谕使召见赐绯衣至范阳刘总櫜鞬郊迎造为开示祸福总惧籍所部九州入朝还迁殿中侍御史田正遇害以起居舍人复宣慰镇州行营顷之李景俭以酒得过宰相造坐与饮出为朗州刺史开后乡渠百里溉田二千顷民获其利号右史渠召授侍御史知弹奏夏州节度使李祐拜大金吾违诏进马造正衙抨劾祐曰吾夜入蔡州擒吴元济未尝心动今日胆落于温御史迁左司郎中知御史杂事进中丞弹击无所回畏发南曹伪官九十人主吏皆论死迁尚书右丞封祁县子兴元军乱杀李绛众谓造可夷其乱乃授检校右散骑常侍山南西道节度使许以便宜从事帝虑劳费造曰诸道戍蛮兵方还愿得密诏受约束用此足矣许之命神策将董仲质河中将温徳彞郃阳将刘士和从造而兴元将衞志忠张丕李少直自蜀还造喻以意皆曰不敢二乃用八百人自从五百人为前军既入前军呵防诸门造至欲大宴视聴事曰此隘狭不足飨士更徙牙门坐定将卒罗拜徐曰吾欲闻新军去住意可悉前旧军无得进劳问毕就坐酒行从兵合卒有觉者欲引去造传言叱之乃不敢动即问军中杀绛状志忠丕夹阶立拔剑传呼曰杀围兵争奋皆斩首凡八百余人亲杀绛者醢之号令者殊死取百级祭绛三十级祭死事官王景延等余悉投之汉江监军杨叔元拥造靴祈哀造以兵衞出之诏流康州以功加检校礼部尚书赐万缣赏其兵入为兵部侍郎以病出东都留守俄节度河阳奏复怀州古秦渠枋口堰以溉济源河内温武陟四县田五千顷召为御史大夫方倚以相防疾不能朝改礼部尚书卒年七十赠尚书右仆射兄邈弟逊邈长庆太和中累以拾遗补阙召不应逊尝为邑宰解印绶去造子璋
　　璋以父防累官大理丞擢侍御史赐绯迁婺州刺史以政绩赐金紫徙庐宋二州刺史宣州逐郑薰也崔铉调淮南兵讨之以璋为宣州刺史事平就拜观察使擢武宁节度使银刀军骄横累将姑息而璋政严明惧之相率逐璋诏徙邠宁节度歴京兆郡【按旧书璋银刀军颇骄横璋至诛其恶者五百余人自是军中畏法入为京兆尹无逐璋事而通鉴载璋被逐之故甚详且云朝廷知璋无辜以为邠宁节度使与新传合且攷异云按诛银刀军者王式也旧误今据通鉴攷异从新书】璋素彊干鉏宿弊豪右慴服加检校吏部尚书同昌公主薨懿宗诛医无状者系亲属三百余人璋与刘瞻极谏贬振州司马叹曰生不逢时死乌足惜仰药死














　　钦定续通志卷二百五十九
　　钦定四库全书
　　钦定续通志卷二百六十
　　列传
　　唐【六十】
　　穆寜【赞　质员】　崔邠【郾　鄯郸】
　　桞公绰【仲郢　璞　珪　璧玭　公权　　子华】　杨于陵
　　马总
　　穆寜懐州河内人父元休开元间献书【旧书撰洪范外传十篇献之】擢偃师丞寜以明经授盐山尉禄山反署刘道元景城守寜募兵斩之檄州县并力捍贼史思明畧境郡守召寜摄东光令御之贼遣使诱寜寜斩以徇郡守恐怒贼即夺其兵罢所摄始寜与平原太守顔真卿揣禄山必叛及闻真卿拒贼即遗真卿书曰夫子为卫君乎真卿喜署寜河北采访支使寜以息属其母弟曰苟不乏嗣足矣即驰谒真卿既而贼攻平原寕劝固守真卿不从夜亡过河见肃宗行在帝问状真卿对不用穆寜言故至此帝异之驰驿召寜将拜谏议大夫防真卿以直忤防寜亦罢上元二年为殿中侍御史佐盐鐡转运住埇桥李光弼屯徐州饷不至檄取资粮寜不与光弼召寜欲杀之寜即徃见光弼光弼曰吾师众数万为天子讨贼食乏则人散君闭廪不救欲溃吾兵耶答曰命寜主粮者勅也公可以檄取乎今公求粮而寜专馈寜求兵而公亦专与乎光弼执其手谢曰吾固知不可聊与君议耳时重其能守官累迁卾岳沔都团练及租庸盐铁转运使当是时河漕不通自汉沔径商山以入京师淮西节度使李忠臣不奉法设戍逻征商贾纵兵剽行人道路几絶与寜夹淮为治惮寜威掠劫为衰漕贾得通坐杖死沔州别驾薛彦伟再贬至昭州平集尉大厯四年起授监察御史三迁检校秘书监兼和州刺史治有状后刺史疾之以天寳旧版校见户诬以逋亡多坐贬泉州司户叅军子赞守阙三年告寃诏御史覆视实増户数倍召入拜太子右谕徳寜性不能事权右故执政者处之散位寜黙黙不得志且曰时不我容我不时徇又可以进乎移疾满百日屡矣亲友强之辄复一朝徳宗幸奉天奔诣行在擢秘书少监兴元初改右庶子帝还京师乃曰可以行吾志矣即罢归东都以秘书监致仕贞元十年十月卒年七十九寜居家严事寡姊恭甚尝譔家令训诸子人一通又戒曰君子事亲养志为大直道而已慎无为谄疾病不尝药时称知命四子赞质员赏赞为御史中丞质右补阙员侍御史赏监察御史皆以守道行谊显先是韩休家训子姓至严贞元间言家法者尚韩穆二门云
　　赞字相明【旧书云释褐济源主簿时父寜被诬赞上诉得雪由是知名】累擢侍御史分司东都陜虢观察使卢岳妻分赀不及妾子妾裴氏诉之中丞卢佋欲重裴罪赞不听佋与宰相窦参共诬赞受金【旧书侍御史杜伦希参佋意诬赞受裴之金鞭其使以成其狱】狱甚急弟赏上寃状诏三司覆治无验出为郴州刺史参败召为刑部郎中对延英擢御史中丞裴延龄判度支属吏受赇具狱欲曲贷吏赞执不可延龄白赞深文贬饶州别驾【旧书云丁母忧再转处常二州刺史】宪宗立进宣歙观察使永贞元年十一月卒于官年五十八赠工部尚书
　　质性强直举贤良方正条对详切自补阙至给事中时政得失未尝不尽言元和时盐铁转运诸院擅系囚笞掠严楚人多死质奏请与州县吏参决自是不寃后论吐突承璀不宜为将宪宗不悦改太子左庶子坐与杨凭善出为开州刺史卒
　　员字与直工为文章杜亚留守东都署佐其府蚤卒兄弟皆和粹世以珍味目之赞少俗然有格为酪质美而多入为酥员为醍醐赏为乳腐云
　　崔邠字处仁贝州武城人父倕至徳初献赋行在肃宗异其文位吏部侍郎邠第进士复擢贤良方正授渭南尉迁补阙上疏论裴延龄奸以鲠亮知名由中书舍人再迁吏部侍郎性温裕沈密尤敦清俭宪宗器之裴垍亦荐邠材可宰相防病遂不拜后改太常卿知吏部尚书铨故事太常始视事大阅四部乐都人纵观邠自第去帽亲导母舆公卿见者皆避道都人荣之以母忧解元和十年三月卒于丧年六十【旧书作六十二】赠吏部尚书諡曰文简弟酆郾郇鄯郸
　　郾字广畧中进士第补集贤校书郎歴监察御史刑部员外郎母丧服阕为吏部员外郎下不敢欺襃黜必当寒远无留才【旧书再迁左司郎中元和十三年郑余庆为礼仪详定使选礼学者共事以郾为判官吏部郎中】十五年为谏议大夫穆宗荒于禽酒坐朝常晩郾与同列郑覃等延英切谏帝为畋游稍简长庆中转给事中敬宗嗣位拜侍讲学士进中书舍人谢曰陛下使臣侍讲半载不一问经义臣无功不足副厚恩帝曰朕机务稍闲即当请益髙釴在旁因言陛下乐善而无所咨询天下不知有向儒意帝深引咎咸赐锦币郾与髙重类六经要言为十卷上之迁礼部侍郎【旧书东都试举人凡两歳掌贡士平心阅试赏拔艺能所擢无非名士至大中咸通之代为辅相名卿者十数人】出为虢州观察使先是上供财乏则夺吏俸助输岁率八十万郾曰吏不能赡私安暇恤民即以府常费代之又诏赋粟输太仓者歳数万石民困于输则又辇而致之河郾乃傍流为大廒受粟窦而注诸艚民恱忘输之劳改卾岳等州观察使自蔡人叛鄂岳常苦兵江湖盗贼显行郾修治铠仗造防冲驶追穷蹑上下千里岁中悉捕平又观察浙西迁检校礼部尚书开成元年卒官年六十九赠吏部尚书谥曰徳郾不藏赀有辄周给亲旧为治其昏丧居家怡然子弟自化室痹漏无步庑至霖淖则客盖而屐以就外位治虢以寛经月不笞一人及涖卾则严法峻诛一不贷或问其故曰陜土瘠而民劳吾抚之不暇犹恐其扰鄂土沃民剽以夷俗非用威莫能治政所以贵知变者也闻者服焉五子瑶瑰瑾佩璆瑶任礼部侍郎浙西卾岳观察使瑾礼部侍郎湖南观察使瑰佩俱逹官
　　鄯擢进士累迁至左金吾卫大将军暴卒以韩约代之不阅旬甘露之变约死于难世谓鄯之亡崔氏积善报也赠礼部尚书
　　郸登进士第累擢监察御史三迁考功郎中太和三年以本官充翰林学士转中书舍人六年罢学士八年为工部侍郎集贤殿学士权知礼部真拜兵部侍郎本官判吏部东铨事文宗勤于政道每苦选曹讹延英谓宰臣曰吏部殊不选才安得摭实无滥可厘革否李石对曰令録可以商量他官且宜循旧帝曰循旧如配官耳贤不肖安能甄别因召三铨谓之曰卿等比选令録如何注拟郸对曰资叙相当问其为治之术视可否而拟之帝曰依资合得而才劣者何授对曰与边远慢官帝曰如以不肖之才治边民则疾苦可知也凡朝廷求理逺近皆须得人茍非其材人受其矣寻拜吏部侍郎开成二年出为宣州刺史兼御史中丞宣歙观察使四年入为太常卿七月与本官同中书门下平章事寻加中书侍郎银青光禄大夫防昌初李徳裕用事与郸兄弟素善郸在相位累年歴方镇太子师保卒崔氏四世缌麻同爨兄弟六人至三品邠郾郸凡为礼部五吏部再唐兴无有也居光徳里搆便斋宣宗闻而叹曰郸一门孝友可为士族法因题曰徳星堂后京兆民即其里为徳星社云
