<!-- { "loadSidebar": true } -->
　　【臣】等谨按明初沿元代之制置行中书省有平章政事左右丞参知政事洪武元年罢行省平章诸职改为左右布政使参政参议其名虽易其实则仍元之制故初置藩司与六部均重或布政使即为尚书副都御史每出为布政使其时未置巡抚故职重而秩崇也又按明防典陜西布政司所属有茶马司大使副使四川布政司所属有茶课司广西布政司所属有裕民司云南布政司所属有滇池鱼课局皆因时暂设之官云
　　提刑按察司【明制各省置按察使一人副使佥事无定员掌一省刑名按劾之事其属经厯一人知事一人照磨一人检校一人司狱一人】
　　【臣】等谨按明仿金制置提刑按察司即宋之提防刑狱元之肃政亷访使也
　　布政分司各道【明制以布政司参政参议分司诸道十三布政司俱有督粮道其分守道则浙江杭嘉湖道寜绍台道金衢严道温处道江西南□道湖东道湖西道饶南九江道赣南道山东济南道东兖道海右道山西冀宁道河东道冀北道冀南道陜西闗内道闗西道西宁道闗南道河西道陇右道河南大梁道河南道汝南道河北道湖广武昌道上荆南道下荆南道荆西道上湖南道下湖南道上江防道下江防道福建兴泉道福宁道漳南道建南道汀漳道广东岭东道岭西道罗定道岭北道岭南道四川川西道川北道上下川东道上川南道下川南道广西桂平道苍梧道左江道右江道贵州安平道贵宁道新镇道思仁道云南临安道腾冲道澜沧道】
　　【臣】等谨按布政分司各道起于永乐间令方面官巡视民瘼遂定参政参议分理各属州县而江西陜西间设督册道然不常置无定员云
　　按察分司诸道【明制以按察司副使佥事分司诸道有提督学道清军道驲传道其分巡道则浙江杭严道宁绍道嘉湖道金衢道江西饶南九江道湖西道南昌道湖东道岭北道山东兖州道济宁道青州海防道济南道海右道海道登莱道辽海道山西冀宁道冀南道防门道陜西闗内道闗西道陇右道河西道西宁道河南大梁道汝南道河南道河北道湖广武昌道荆西道上荆南道下荆南道湖北道上湖南道下湖南道沅靖道福建巡海道福宁道兴泉道建南道武平道漳南道建宁道海道汀漳道广东岭东道岭西道岭南道海北道海南道四川上东道下东道川西道川北道上川南道下川南道广西府江兵巡道桂林兵巡道苍梧兵巡道左江兵巡道右江兵巡道贵州贵宁道思石道都清道云南安普道临沅道洱海道金沧道其整饬兵巡道则浙江宁绍道嘉兴道温处道台海道江西南瑞道广建道山东临清道武徳道曹濮道沂州道辽东道山西防北道大同道阳和道潞安道岢岚道陜西肃州道固原道临洮道洮民道靖逺道榆林中路道榆林东路道宁夏河西道宁夏河东兵粮道庄浪道汉羌道潼闗道湖广辰沅道河南睢东道福建兵备道巡海道广东南韶道南雄道四川松潘道威茂道建昌道重防道安绵道叙泸道广西分巡五道皆兼兵备不特置贵州威清道毕节道云南曲靖道又有寄衔各道其北直之道寄衔于山东者有宻云道大名道天津道覇州道寄衔于山西者有易州道口北道昌平道井陉道蓟州永平道南直之道寄衔于山东道有太仓道颍州道徐州道寄衔于浙江江西湖广者有苏松道浍储道常镇道庐鳯道徽宁池太道淮扬道其外又有河南浙江之协堂道浙江之水利道江西河南四川之屯田道河南之管河道塩法道陜西之抚治啇洛道湖南之抚民抚苗道监军道山东之招练道皆因事而置不常设】
　　【臣】等谨按兵道之设始自仁宗洪熈间遣参政副使沈固刘绍等往各总兵处整理文书商防机宻孝宗治中兵部尚书马文升虑武职不修议増副佥各一员勅之由是兵备之员盈直省矣
　　行太仆寺【明置行太仆寺卿一人少卿一人寺丞无定员掌各边衞所营堡之马政以聼于兵部其属主簿一人】
　　【臣】等谨按唐宋之制牧马诸监悉于太仆寺辽则领于飞龙院元则掌于尚乗寺明则以京员卿贰分驻于外此明制之异于前代也
　　苑马寺【明置苑马寺卿一人少卿一人寺丞无定员掌六监二十四苑之马政而聼于兵部其属主簿一人各牧监监正一人监副一人録事一人各苑圉长一人】
　　【臣】等谨按明之苑马寺盖仿唐诸苑监之制特董以卿贰大员则厯代所未有也
　　【臣】等又按明防典以行太仆苑马二寺列于州县之后今从明史职官志序于分司各道之次
　　都转运盐使司【明置都转运使一人同知一人副使一人判官无定员专掌盐盐之事其属经厯一人知事一人库大使副使各一人各盐课司大使副使各盐仓大使副使各批騐所大使副使各一人臣】等谨按明都转运使凡六两淮两浙长芦河东山东福建大略沿金元之制然前代运使得专其职明则节制于巡盐御史则又异于前代矣
　　盐课提举司【明置提举一人同提举一人副提举无定员其属吏目一人库大使副使一人所辖各盐仓大使副使各场各井盐课司大使副使各一人】
　　【臣】等谨按明制提举司凡七四川广东海北黒盐井白盐井安宁五井察罕诺尔职掌同都转盐运使
　　市舶提举司【明置提举一人副提举二人掌海外各畨朝贡市易之事其属吏目一人臣】等谨按自宋始置市舶仅有数处元则近海诸路悉置焉明仅置于广东沿宋制也
　　茶马司【明置大使一人副使一人掌市马之事】
　　【臣】等谨按明之茶马司专掌互市茶马即宋辽金元之官也
　　各府【明置知府一人同知通判无定员推官一人知府掌一府之政令察属吏之贤否以逹于省上之吏部同知通判分掌清军巡捕管粮水利屯田牧马诸事无常职无定员推官理刑名赞计典其属经厯一人知事一人照磨一人检校一人司狱一人】
　　【臣】等谨按明初府分三等上府从三品中府正四品下府从四品后并改为正四品计天下府凡一百五十有九
　　各州【明置知州一人同知判官无定员知州掌一州之政令其属吏目一人】
　　【臣】等谨按明制州有二等直州视府属州视县而品秩则同计天下州凡二百三十有四
　　各县【明置知县一人县丞一人主簿一人知县掌一县之政县丞主簿分掌粮马巡捕之事其属典史一人管文移出纳】
　　【臣】等谨按明初县分三等上县知县从六品中县知县正七品下县知县从七品后皆改为正七品计天下县凡一千一百七十有一
　　儒学【明置儒学府教授一人训导四人州学正一人训导三人县教谕一人训导二人掌教诲所属生员臣】等谨按唐制都督府始制文学一人以五经教授诸生宋于立学之州军置教授金因之元则多置学正学録诸员然仅置于府州明则各县亦置以训导佐之
　　巡检司【明制各府州县闗津要害处皆设巡检副巡检主缉捕之事】
　　驿丞【明制府州县置驿丞掌邮传迎送之事】
　　税课司【明置税课司大使一人専典税事】
　　仓库局【明制府州县各置仓大使副使库大使及织染杂造局大使副使】
　　河泊所【明置河泊所官掌収鱼税闸官坝官掌啓闭之事】
　　批验所递运所【明置批验所大使副使各一人掌验茶盐引递运所大使副使各一人掌递运粮物】
　　金银局鐡冶所【明置金银局大使副使各一人铁冶所大使副使各一人】
　　医学阴阳学【明置医学府正科一人州典科一人县训科一人皆设官不给禄阴阳学府正术一人州典术一人县训术一人皆设官不给禄】
　　僧纲道纪各司【明置府僧纲司都纲副都纲各一人州僧正司僧正一人县僧防司僧防一人府道纪司都纪副都纪各一人州道正司道正一人县道会司道会一人皆设官不给禄】
　　【臣】等谨按自巡检以至僧道各司皆杂职也各府州县有无多寡不同
　　五军都督府【明置中军左军右军前军后军五都督府各府置左右都督都督同知都督佥事掌军旅之事各领其都司卫所以逹于兵部其属经厯都事各一人南京五军都督府不全设官分掌南京卫所以逹于南京兵部】
　　【臣】等谨按明防典都督府掌印官必于现任公侯伯推举盖重职也又有南京守备一人兼领中军都督府事协同守备一人参赞机务亦必以公侯伯充之洪熈以后始变祖制以内臣同守备明政之不纲即此可见矣
　　京营【明制京营有三曰五军营神机营神枢营置总督京营戎政一人协理京营戎政一人各营设副将参将游击将军左击将军坐营号头中军千总把总等官共五百八十六员】
　　京卫【明置上直亲军指挥使司二十有六掌番上宿卫以防宫禁不隶五军都督府又非亲军而亦不隶都督府者十有五其隶都督府者三十有三各卫有指挥使一人指挥同知二人指挥佥事四人镇抚二人其属经厯一人知事吏目仓大使副使各一人南京京卫指挥使司共四十有九隶亲军卫者十有七余俱分隶南京五都督府设官如京卫】
　　【臣】等谨按明之京营以卫皇城即宋侍卫马歩军指挥使司元武卫隆镇卫诸职明之京卫有锦衣旗手金吾羽林府军虎贲燕山大兴济阳济州通州腾骧武骧等二十六卫掌宿卫宫禁即唐宋之十六卫环卫官辽之北南防卫府金之殿前都防检司元之枢宻院各卫之职而设官独多至若锦衣卫兼掌缉捕刑狱恒以勲戚都督领之防防寄禄无定员浸至末季附势骄横斯有明之政也
　　王府防卫仪卫各司【明置王府防卫指挥使司设官同京卫又置仪卫司仪卫正一人仪卫副二人典仗六人其防卫掌防御非常仪卫掌侍卫仪仗】
