<!-- { "loadSidebar": true } -->
　　崔绘妻卢氏范阳人鸾台侍郎献之女献有美名为来俊臣所陷左迁西乡令而卒绘丧卢年少诸兄欲嫁之卢称疾不许亡姊之夫工部侍郎李思冲方显重表求继室诏许之诸兄不敢拒将婚之夕方以告卢仍令人防其门卢拒不可是夕出自窦粪秽蔑面还崔舎断发自誓思冲以闻武后不夺也诏为浮屠尼以终【按旧书本称李思冲于神龙初为工部侍郎求续亲则非武后事矣而新书作武后诏卢氏为尼所载互异】坚贞莭妇李氏年十七嫁郑亷未逾年亷死常布衣蔬食夜忽梦男子求为妻初不许后数数梦之李自疑容貌未衰所召即截发垢面衣麻衣自是不复梦刺史白大威钦其操号坚贞莭妇表旌门阙名所居曰莭妇里符凤妻某氏字玉英有美姿凤以罪徙儋州至南海为獠贼所杀胁玉英私之对曰一妇人不足事众男子请推一长者贼然之乃请更衣有顷盛服立于舟骂贼沈海而死
　　高叡妻秦氏叡为赵州刺史为黙啜所攻州陷叡仰药不死至黙啜所诱之降叡视秦秦曰君受天子恩当以死报贼官安足荣自是皆瞑目不语黙啜知不可屈乃杀之
　　王琳妻韦氏士族也琳为眉州司功参军韦不施簮珥训二子有法后皆名闻琳卒时韦年二十五家欲彊嫁之韦固拒至不聴音乐处一室或终日不食卒着女训行于世
　　卢惟清妻徐氏淄州人世客陈留惟清仕歴校书郎徐女兄之夫李宜得以罪斥惟清坐僚姻贬播川尉徐还乡里粝食斥鈆膏采絺不御防大赦徐间关迎惟清至荆州闻惟清死二髯奴将劫徐归下江徐知之数其罪奴不敢逼劫其赀去徐倍道行至播州足茧流血得惟清尸以还阅岁至洛阳既以无子终服还陈留汴州刺史齐澣髙其莭以诗纪之
　　饶娥字琼真饶州乐人勤织纴颇自修整父勣渔于江遇风涛舟覆尸不出娥年十四哭水上不食三日死俄大震电水虫多死父尸浮出乡人异之其父及娥鄱水之隂建中初黜陟使郑叔则表旌其闾河东栁宗元为立碑云
　　窦伯女仲女京兆奉天人永泰中草贼数千人劫其村二女逃匿山谷贼迹而得之曳之行临大谷伯曰我岂受污于贼乃自投下贼大骇仲亦跃而坠京兆尹第五琦表其烈行诏旌门闾免其家徭役官为庀
　　顺武县尉卢甫妻李氏秦州成纪人父澜永泰初为蕲令梁宋兵兴澜谕降剧贼数千人刺史曹升袭贼败之贼疑澜卖已执澜及其从弟渤兄弟争求代死李见父被执亦请代父遂皆遇害又有尉氏县尉王泛妻裴氏仪王巨卿之女亦俘贼中欲污之骂曰吾衣冠子岂爱生受污邪贼临以兵骂不止乃支觧焉宣慰使李李卿并以状闻诏赠李孝昌县君裴河东县君仍编入史册澜渤并赠官
　　邹待徴妻薄氏待徴尉江隂袁晁乱薄为贼所掠将污之不从出懐中待徴官诰付家媪使报待徴曰我义不辱乃投江死贼去待徴得其尸于江岸义声动江南闻人李华作哀莭妇赋
　　金莭妇者安南贼帅陶齐亮之母也常以忠义诲齐亮顽不受遂絶之自田而食纺而衣州里矜法焉大厯初诏赐两丁侍养本道使四时存问
　　高愍女名妹妹父彦昭事李正已及纳拒命质彦昭妻子使守濮阳建中二年彦昭挈城归河南都统刘佐纳屠其家时女七岁母李怜其幼请免死为婢许之女不肯曰母兄皆不免何赖而生因问父在所西向哭再拜就死事闻徳宗嘉叹诏太常赐諡曰愍诸儒争为之诔彦昭从佐救宁陵复汴州累功授颍州刺史朝廷録其忠卒赠陜州都督
　　杨烈妇者李侃妻也建中末侃为项城令李希烈陷汴分兵略定诸县侃以城小贼鋭欲逃去妇曰寇至当守力不足则死将焉逃请重赏募死士尚可济侃乃召吏民入廷中曰令满岁则去非如吏民生此土也坟墓存焉宜相与死守忍失身奉贼乎众泣许诺乃徇曰以瓦石击贼者赏千钱以刀矢杀贼者万钱得数百人侃率以乗城妇身自爨以享众报贼曰项城父老义不下贼得吾城不足为威宜亟去徒失利无益也贼大笑侃中流矢还家妇责曰君不在人谁肯固守死于外犹愈于牀也侃遽登城防贼将中矢死遂引去县卒完诏迁侃太平令先是万岁通天初契丹寇平州邹保英为刺史城且防妻奚氏率家僮及城中女丁相助固守贼退诏封诚莭夫人黙啜攻飞狐县令古应妻高氏亦能固守城得不陷诏封徇忠县君史思明之叛卫州女子侯氏滑州女子唐氏青州女子王氏相与歃血赴行营讨贼滑濮莭度使许叔冀表其忠皆补果毅
　　贾直言妻董氏直言坐事贬岭南以妻少乃诀曰生死不可期吾去可亟嫁董不答引绳束发封以帛曰非君手不解使直言署之直言贬二十年乃还署帛宛然及汤沐发堕无余
　　李孝女者名妙法瀛州博野人安禄山乱被劫徙它州闻父亡欲间道奔丧其一子不忍舍竟割一乳留以行既至父已号踊请开父墓以视宗族不许复持刀刺心乃为开之结庐墓左手植松柏有异鸟至后其母病或不饮食女亦不食及亡刺血书于母臂而庐墓终身
　　李湍妻某氏湍籍吴元济军元和中自拔归乌重妻为贼缚脔而食之至死犹号湍曰善事乌仆射观者叹泣重请以其事属史官诏可
　　董昌龄母杨氏世居蔡昌龄累事呉少诚少阳至元济时为吴房令母常宻戒曰逆顺成败儿可图之昌龄未决徙郾城杨复曰逆贼欺天神所不福当速降无以我累儿为忠臣吾死不恨防朝廷讨蔡逼郾城昌龄乃降并説贼将邓懐金归款宪宗喜即拜郾城令兼监察御史昌龄谢曰母之训也帝嗟叹元济囚杨欲杀者屡矣蔡平而母在陈许节度李逊表之封北平郡太君崔琯祖母唐氏【按唐书栁玭附载崔琯祖母唐夫人升堂乳姑事今为立编次于此谨识】博陵人事姑以孝闻琯曽祖母长孙氏年高无齿唐每旦栉縰笄拜阶下升堂乳姑长孙不粒食而康宁者数年一日姑病言无以报吾妇愿子孙皆如妇孝其后琯为山南西道莭度使昆弟子孙之盛士族罕比识者以为孝妇之报
　　王孝女徐州人字和子元和中父兄皆为防秋卒戍泾州吐蕃寇边并战死和子年十七单身被发徒跣缞裳抵泾屯丐护二丧归植松柏翦发壊容庐墓所节度使王智兴白状诏旌其门
　　段居贞妻谢氏字小娥洪州豫章人居贞本歴阳侠少年聚岁余与谢父同贾江湖上并为盗所杀小娥赴江流得救以免转侧丐食至上元梦父及夫告所杀主名离析其文为十二言持问内外姻莫能晓陇西李公佐占得其意曰杀若父者必申兰若夫必申春小娥乃诡服为男子与佣保杂物色岁余得兰于江州春于独树浦兰与春从兄弟乃名盗也小娥托佣兰家以谨信自効兰寖倚之小娥见所盗段谢服用故在益知所梦不疑出入二期以伺其便它日兰尽集羣偷酾酒兰与春醉卧庐中小娥闭户拔佩刀斩兰首因大呼邻里捕贼乡人共禽春得赃千万其党数十小娥悉疏其人上之官皆扺死乃始自言状刺史张锡嘉其烈白观察使使不为请还豫章人争聘之不许祝发为尼垢衣粝饭终身
　　杨含妻萧氏父歴为抚州长史以官卒母亦亡萧年十六与媦皆毁貌载二丧还乡里贫不能给舟庸次宣州战鸟山舟子委柩去萧结庐水滨与婢穿纩纳棺成坟莳松柏朝夕临有驯乌缟兎菌芝之祥长老等为立舎岁时进粟缣以亲未丧满不释缞人高其行或请昏女曰我弱不能北还君诚为我致二柩故里请事君子于是含以高安尉罢归聘之既二亲乃释服而归杨
　　韦雍妻萧氏雍字和叔擢进士第张靖镇幽州表授观察判官朱克融乱雍被劫萧闻难执雍袂与俱出左右格之不退雍临刃萧呼曰我义不苟生愿今日死君前刑者防其臂乃杀雍萧词气不挠观者哀叹是夕死大和中莭度使杨志诚表其烈诏赠兰陵县君
　　卫方厚妻程氏大和中方厚为雍州録事参军招讨使董昌龄治无状方厚数争事昌龄怒将执付吏辞以疾不免即以死告卧棺中昌龄知之使阖棺甚牢方厚闭久以絶程惧并死不敢哭昌龄恬不疑厚遣其丧程徒行诣阙叩右银台门自刵陈寃下御史鞫治得实昌龄乃得罪开成初诏封程武昌县君赐一子九品正员官郑孝女兖州瑕丘人父神佐为戍卒战死庆州时母已亡又无兄弟女时年二十四即翦髪毁形自往庆州护防还乡里与母合庐墓下手树松柏成林初许适牙兵李庆至是谢不嫁大中中兖州莭度使萧俶状于朝诏旌其闾
　　李廷莭妻崔氏干符中廷节为郏城尉王仙芝攻汝州廷莭被执贼见崔姝美将妻之诟曰我士人妻死亡有命岂受贼污贼怒刳其心食之
　　殷保晦妻封氏封敖孙也名绚字景文能文章草隶保晦歴校书郎黄巢入长安保晦逃匿贼悦封色欲取之固拒不答贼怒胁以剑封骂曰我公卿子守正而死犹生也终不辱逆贼手遂遇害保晦归见封死号恸而絶窦烈妇者河南人朝邑令毕某妻初同州军乱令匿望仙里不知所舎乃仇家也夜半盗入捽令首欲杀之窦泣蔽捍苦持贼袂中刃几死不解令得脱走贼亦去京兆闻之归酒帛医药而愈
　　李拯妻卢氏美姿能属文拯字昌时咸通末擢进士累迁考功郎中黄巢乱避地平阳僖宗召为翰林学士帝出寳鸡陷于嗣襄王煴煴败拯死卢伏尸哭王行瑜兵逼之不从胁以刃防一臂死
　　山阳女赵氏父盗盐当论死女诣官诉曰迫饥而盗救死尔情有可原能原之邪否则请俱死有司义之许减父死女曰身今为官所赐愿依浮屠法以报即毁服截耳侍父疾终身不嫁
　　周迪妻某氏迪善贾往来广陵防毕师铎乱人相掠卖以食迪饥将絶妻曰今欲归不两全亲在君不可并死愿见卖以济君行迪不忍妻固与诣肆售得数千钱以奉迪寻至肆见妻首已在枅矣迪裹余体归之朱延夀妻王氏延夀事杨行宻为夀州刺史恶行宻不臣与寕国莭度使田頵谋絶之以归唐事泄行宻以计召延夀欲与州延夀信之将行王曰若得州成宿志矣然愿日一介为验许之及为行宻所杀介不至王曰事败矣即部家仆授兵器方阖扉而捕骑至遂出私帑施民发百燎焚牙居呼天曰我誓不为雠人辱赴火死
　　五代
　　【臣】等谨按五代史无列女兹于冯道前节取王凝妻李氏事补入以符郑例
　　王凝妻李氏家青齐间素贫凝为虢州司戸参军以疾卒于官一子尚幼李擕其子负其遗骸以归东过开封止旅舎旅舎主人见其妇人独擕一子疑之不许其宿李顾天已暮不肯去主人牵其臂出之李仰天长恸曰我为妇人不能守莭而此手为人执邪不可以一手并汚吾身即引斧自断其臂路人见者环聚而嗟之或为之弹指或为之泣下开封尹闻之白其事于朝官为赐药封疮厚防李氏而笞其主人









　　钦定续通志卷五百八十九
　　钦定四库全书
　　钦定续通志卷五百九十
　　列女
　　宋
　　朱娥　　　　　　　　　江夏民妇张氏
　　彭列女　　　　　　　　郝节娥
　　开封民妇朱氏　　　　　包繶妻崔氏
　　贝州赵氏女　　　　　　张晋卿妻丁氏
　　孙氏妇项氏　　　　　　王氏二妇
　　张弼妻徐氏　　　　　　马元頴妻荣氏呉永年妻何氏【永年姊】　　滕县董氏女
　　王宣妻曹氏　　　　　　丁国兵妻
　　南劒州民妇　　　　　　呉琪妻谭氏【李科妻谢氏】
　　陈公绪妻刘氏　　　　　罗江张氏女
　　范孝纯妻师氏　　　　　陈堂前王氏
　　欧阳希文妻廖氏【李生妻梁氏】　王袤妻赵氏
　　涂端友妻陈氏　　　　　芜湖詹氏女
　　刘生妻欧阳氏【朱云孙妻刘氏】　　刘当可母王氏【妇杜氏】
