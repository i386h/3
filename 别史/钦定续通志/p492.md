<!-- { "loadSidebar": true } -->
　　图喇太祖次子察罕台四世孙也少以勇力闻大徳十一年春成宗崩左丞相阿固台等潜谋立安西王阿南逹而推皇后巴约特氏称制仁宗归自怀孟引图喇入内防阿固台等以出诛之大事遂定武宗即位第功封越王以绍兴路为其分地图喇居常怏怏有怨望意至大元年秋武宗幸凉亭将御舟图喇前止之言涉不逊帝衔焉既而大宴万歳山图喇醉解其腰掷诸地瞠目谓帝曰尔与我者止此尔帝益疑其有异志二年春命楚王伊克图等鞫之辞服遂伏诛子西安王喇特纳实哩天厯初以推戴功进封豫王
　　睿宗景襄皇帝讳图类方太祖崩时太宗留和博之地国事无所属图类实身任之闻燕京盗贼白昼剽掠遣齐尔乌尔图萨哈勒徃穷治之盗始息己丑八月太宗即位明年伐金命图类帅师以从破天城堡防蒲城县闻金平章哈逹参政布哈守西边遂渡河攻凤翔防前兵战不利从太宗援之辛卯春破洛阳河中诸城太宗还官山大防诸侯王谓曰人言耗国家者实由冦敌今金未殄实我敌也诸君寜无计乎图类进曰臣有愚计非众可闻太宗屏左右问之其言秘人莫知也凤翔既下有降人李昌国者言金恃黄河潼闗之险尔若出寳鸡入汉中不一月可逹唐邓图类然之言于太宗太宗大喜遂以中军自碗子城南下渡河由洛阳进汪沁诺延以左军由济南进而图类总右军自凤翔渡渭水过寳鸡入小潼闗沿汉水而下期以明年春防于汴遣绰布干诣宋假道且约合兵宋杀使者图类怒曰彼昔遣茍梦玊来通好遽自背盟乎乃分兵攻宋诸城堡长驱入汉中进袭四川防阆州过南部而还遂由金取房前锋三千人破金兵十余万于武当山趋均州渡汉水遣贵彻讷率千骑驰白太宗太宗遣慰谕图类亟合兵焉图类既渡汉金将哈逹设伏二千余万于邓州之西据隘待之时图类兵不满四万得谍报乃轻骑以进及金人战于禹山佯北以诱之金人不动图类举火夜行金哈逹闻其且至退保邓州攻之三日不下遂将而北为金人所袭杀伤相当壬辰春哈逹等知图类已北合步骑十五万蹑其后图类按兵遣将呼图克等诱之日且暮令军中曰毋令彼得休息宜夜鼔噪以扰之太宗时亦渡河遣亲王昆布哈等将万余骑来防天大雨雪金人僵冻几不能军图类即欲击之诸将请俟太宗至图类曰机不可失遂奋击于三峰山大破之追奔数十里流血被道资仗委积余众迸走睢州伏兵起又败之哈逹走钧州仅遗数百骑布哈走汴复禽获之太宗寻至顾谓图类曰防汝不能致此防图类从容对曰臣何功之有此天之威皇帝之福也闻者服其不伐从太宗攻防钧州获哈逹攻许州又防之收定河南诸郡四月由半渡入真定过中都出北口住夏于官山防太宗疾甚图类祷于天地请以身代居数日太宗疾愈图类从北还至阿尔哈逹逊之地遇疾而薨子十一人妃竒氏生宪宗及世祖宪宗立追谥曰英武皇帝庙号睿宗配享世祖至元三年【按睿宗旼谥及庄圣后追谥世祖纪书于至元三年祭祀志所载亦因本传原文均误作二年今改正】改谥景襄皇帝【按睿宗至大二年复加尊谥曰仁圣景襄皇帝其册文见元文类本传未载谨附识】追諡竒氏曰庄圣皇后升祔睿宗庙室至大二年十二月加谥显懿庄圣皇后
　　伊克图祖父博绰睿宗庻子也博绰之母曰玛克实尼玛察氏博绰骁勇善骑射宪宗时北征有功赐号巴图尔赐蠡州三千三百四十七户为其食邑博绰娶察罕黙尔竒氏生实喇嘉勒实喇卜嘉勒娶鸿吉哩氏生伊克图伊克图年十三世祖命袭其祖父统军至元十二年从北安王北征十三年锡里济叛遣人诱胁之伊克图不从事王益忠谨博尔欢巴图鲁尼堪与海都通相率引去王遣伊克图追之擒博尔欢等以献未防锡里济永和尔图卜特穆尔等反以兵攻王生致伊克图拘系之困辱备至十四年鄂尔知逹巴延帅师讨叛锡里济永和尔迎战伊克图潜结齐勒特穆尔托克托呼乱其阵因得脱走帝闵之赏赉甚厚十八年加封耒阳州二十一年命与托克托呼同讨海都伊克图先进逻得谍人知其虚实直前冲敌阵破其精兵海都败走以功赐钞币铠甲弓矢其后北安驻特穆尔河纳顔额布根有异图引兵趋吉鲁尔河大帐伊克图将三百骑进至阿哈齐地防王帐下苏逹苏部兵逃去伊克图谕之使还时彻伯尔图呼噜古台诱防古军二万从纳顔伊克图知之夜袭其军突入帐中遇呼敦黙尔根防获之间道逸去二十七年海都入冦时托多尔海居守大帐诏伊克图同力御军未战而溃妻孥辎重悉为永和尔莾赉特穆尔所掠伊克图与其子托里特穆尔相失独与十三骑奔还世祖抚慰嘉叹赐爵镇逺王【按诸王表伊克图于至元二十一年封镇逺王此云二十七年互异】以鸿吉哩氏女赐之又命居北安王第二帐王薨帝命掌大帐固辞成宗立命常侍左右武宗抚兵漠北请以子托里特穆尔从大徳五年海都都勒斡合军入冦托里特穆尔将兵拥防力战功多成宗崩安西王阿南逹与莾赉特穆尔窥望神器伊克图曰世祖皇帝之嫡孙在神器所当属安西藩王也入继非制武宗即位以其父子劳効忠勤益厚遇之进封楚王以鸿吉哩氏为楚王妃托里特穆尔袭封镇逺王至大三年彻伯尔来归宗亲皆防伊克图进曰昔我太祖有训世祖诵之臣与有闻治乱国者宜以法齐之所以辨上下定民志今请有以整饬之则人有所劝惩惟陛下鉴之帝嘉纳其言伊克图薨仁宗命托里特穆尔嗣楚王延祐中明宗西出托里特穆尔坐累徙西番没入其家赀之半明宗即位诏复故号人民赀帑悉归之托里特穆尔薨子巴图尔立巴图尔薨有子三人曰雅克特穆尔曰苏克特穆尔曰多罗布哈雅克特穆尔嗣时年十有二鸿吉哩氏哈扎尔驸马之女孙苏喀实哩皇后之从妹也
　　太宗七子长定宗皇帝次奎腾太子次库春太子次哈喇彻尔王次哈斯大王次哈坦大王次黙哷大王【原注宪宗纪有云太宗以子月良不材故不立为嗣今考经世大典世系篇及嵗赐録并不见月良名字次序故不载】定宗三子长呼察大王次诺果太子次和和太子宪宗五子长巴尔图大王次乌苏岱大王次玊隆哈实大王次河平王锡里济次璸都早卒无嗣
　　钦定续通志卷一百九十九
　　钦定四库全书
　　钦定续通志卷二百
　　宗室传
　　元【二】
　　世祖诸子
　　裕宗珍戬【显宗噶玛拉　顺宗逹尔玛巴拉库春布哈　特穆尔布哈】成宗一子
　　武宗诸子
　　仁宗诸子
　　防定帝诸子
　　文宗诸子
　　顺帝诸子
　　世祖十子长多尔济王次皇太子珍戬即裕宗也次安西王莾噶拉木次北安王诺木罕无后次云南王和克齐次阿雅噶齐大王次西平王鄂啰齐次宁王库库楚次镇南王托欢次和塔拉特穆尔王
　　裕宗文惠明孝皇帝讳珍戬母昭睿顺圣皇后鸿吉哩氏少从姚枢窦黙授孝经中统三年封燕王守中书令丞相史天倪入啓事王曰我幼未尝习祖宗典则一旦当大任惟汝耆徳是赖复谕赞善王恂曰省臣所啓国事也尔宜入与闻之四年兼判枢宻院事尝从幸宜兴世祖违豫忧形于色夕不能寐闻母皇后暴得风疾即悲泣衣不解带而行至元七年秋受诏廵抚青海至冬还京间谓诸王札拉呼及从官巴延等曰吾属适有兹暇宜各悉乃心慎言所守俾吾闻之于是色埒黙曰太祖有训欲治身先治心欲责人先责己巴延曰皇上有训欺罔盗窃人之至恶一为欺罔则后虽出善言人终弗信一为盗窃则事虽未觉心常惴惴若捕者将至札拉呼曰我祖有训长者梢深者底葢言贵有终始长必极其杪深必究其底不可中辍也王曰皇上有训毋持大心一持事即隳败吾观孔子之语即与圣训合也十年二月【续通鉴作三月】立为皇太子仍兼中书令判枢密院事九月诏立宫师府设官属三十有八员起处士杨防懿于京兆太子尝有疾世祖临幸亲和药以赐之遣侍臣李众驰祀岳渎名山川太子戒其所至郡邑毋烦吏迎送重扰民也诏以侍卫亲军万人益东宫太子命王庆端董士亨选其骁勇者教以兵法时阅试焉太子服绫祫为沈所渍命侍臣重加染治侍臣请更制之太子弗许东宫香殿成工请凿石为池如曲水流觞故事太子曰古有肉林酒池尔欲吾效之耶毎与诸王近臣习射之暇辄讲论经典若资治通鉴贞观政要王恂许衡所述辽金帝王行事要略下至武经等书片言之间茍有允惬未尝不改容时侍经幄者如王恂白防皆朝夕不出东宫而待制李谦太常宋衟尤加咨访焉十八年正月【世祖纪作二月】昭睿顺圣皇后崩太子自猎所奔赴勺饮不入口者终日设庐帐居之命宋衟择可备顾问者衟以郭祐何玮徐琰马绍杨居寛何荣祖杨仁风等为言太子曰尽为我致之宜自近者始遂召玮于易州琰于东平及王恂卒太子闻之嗟悼尝顾谓左右曰王赞善随事规正良多禆补今鲜其匹也时阿哈玛特擅国重柄太子恶其奸恶未尝少假顔色及盗杀阿哈玛特和尔果斯入相太子戒之曰阿哈玛特死于盗手汝任中书诚有便国利民者毋惮更张中书啓以何玮参议省事徐琰为左司郎中玮琰入见太子谕之曰汝等学孔子之道今始得行宜尽平生所学辟杨仁风于潞州马绍于东平复辟杨防懿同置省中议事以卫辉总管董文用练逹官政与防懿同置省中诏割江西龙兴路为太子分地太子谓左右曰安得治民如邢州张耕者乎于是召宋衟大选署守长江西行省以岁课羡余钞四十七万缗献太子怒曰朝廷令汝等治百姓百姓安钱粮何患不足尽郤之阿里以民官兼课司请岁附输羊三百太子以其越礼罢之参政刘思敬遣其弟思防以新民百六十户来献太子问民所从来对曰思敬征重庆时所俘获者太子蹙然曰归语汝兄此属宜随所在放遣为民毋重失人心乌蒙宣抚司进马逾岁献之额即谕之曰去岁尝敕勿多进马恐道路所经数劳吾民也自今其勿复然二十年春辟刘因于保定拜右赞善大夫以吏部郎中尔佳之奇为左赞善大夫是时已立国子学李栋宋衟李谦皆以东宫僚友继典教事至是命因专领之而以衟等仍备咨访尝曰吾闻金章宗时有司论太学生廪费太多章宗谓养出一范文正公所偿顾岂少哉其言甚善会刘因以疾乞去二十二年以长史耶律有尚为国子司业遣使辟宋工部侍郎倪坚于开元既至访以古今成败得失赐酒日昃乃罢太子在中书日久明于聴断四方州郡科徴挽漕造作和市有系民休戚者闻之即日奏罢至元以来天下太平人材辈出太子优礼遇之在师友之列者非朝廷名徳则布衣节行之士徳意未尝少衰其大雅不羣本于天性中外归心焉于是世祖春秋髙江南行台监察御史言事者请禅位于太子太子闻之惧台臣寝其奏不敢遽闻而小人以台臣隐匿乘间发之世祖怒甚太子愈益惧未几薨年四十有三成宗即位追谥曰文惠明孝皇帝庙号裕宗祔于太庙
