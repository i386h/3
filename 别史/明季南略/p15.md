<!-- { "loadSidebar": true } -->
        按捷疏甚得当日情景；而立朝后，惟阿党是徇，毒更甚焉。古人所以致慨于目睫也！
        吏科奏计典
        二十六日（庚辰），吏部张某奏：『近时位署无常、挨举叠进，辇金觅穴，营求不止。如往岁之计典可翻，明岁之计可以不设矣』。
        吴适陈日讲、午朝二事
        「补遗」云：十月朔，户科吴适疏陈「昭事之实」：『一曰日讲宜行：请敕定期，俾博闻有道之臣，朝夕左右稽询经史，虚衷延纳；更取「祖训」、「大诰」诸书，时时省览，以为蓍鉴。一曰午朝宜举：俾阁部大臣以及台垣散秩，咸得躬膺清问：即于披对之余，采疾苦以疏民隐、覈功罪以劝疆臣、明是非以黜邪佞』。疏入，不省。
        游有伦奏国事淆乱
        十一月初二日（丙戌），御史游有伦奏：『今日国事淆乱，不知礼义廉耻为何物。明知君子进退不苟，故以含沙之口，激之速去；甚至有常人所不忍道者，渎于君父之前。其视皇上何如主乎！台省中微有纠劾，则指为比党；相戒结舌，真所谓「前有谗而不见、后有贼而不知」也』。
        是时黄耳鼎、陆朗、朱统{金类}疏攻姜曰广、徐石麒、刘宗周等，各予告去。故有伦奏此，可谓抗疏矣；不知句尤骂得马奸一班小人好。
        钱增请濬刘家河
        户科钱增疏请「备水利」言：『苏、松、常、镇、杭、嘉、湖七郡之水，以太湖为腹，以大海为尾闾，以三江入海为血脉。盖自吴淞淹塞、东江微细，独存娄江一派。而娄江之委七十里曰刘家河，乃娄江入海之道；东南诸水全恃此以归墟，不至横溢泛滥者，则带水灵长之利也。元时，刘河最深，运艘、市舶走集于此。近口涨沙淤塞，于是东流之水，逆而向西；涓滴不入，灌溉无资。兼之岁岁旱魃，平畴龟坼，人牛立槁；虽复桔槔如林，何从乞灵海若？然此就旱暵言耳。万一大浸嵇天，七郡洪流倾河倒峡，震泽不能受；散漫横溃，势必以七郡之田庐为壑，而城郭人民益不可问。东南数百万财赋尽委逝波，其如国计何哉』？
        苏松巡按周元泰亦言刘家河急宜开濬，工部主事叶国华又疏请濬吴淞；俱下旨：『该部察议』（出「遗编」）。
        史可法奏官多无益
        史可法言：『今日江北有四藩、有督师、有抚按、有屯抚、有总督，不为不多矣。敌寇并至，曾何益毫末哉！臣近至扬州，一时集于城内者，有总督、有提督、有盐科，酬应繁杂，府县皆病。今又添监督，人人可以剥商，商本尽亏；新征不已，利归豪猾。不足之害，朝廷实自受之』。
        吴适论云雾山
        乙酉二月初六日，太监李国辅请往云雾山开采；命驰驿去。给事中吴适疏言：『云雾山，即名封禁山；纵横数百里，北通徽、池，南连八闽，东抵衢、严，西界信州。唐、宋以来，每为盗薮。其间深谷穷渊，虎狼接述；险阻极目，无径可攀。且地接祖陵龙脉，为神京右臂；历朝禁止樵牧，「封禁」所由名也。英宗初年，遣官采木；于是地方讹棍在相煽惑，而狐假之辈因之攘夺小民，招引匪类，共肆劫掠；兼多内外官属供亿之费，数邑坐困，民不聊生。近山良民，遂鸟兽散。大盗邓茂七等聚众数万，藉以为窟，攻城杀令；合四省兵力以讨之，十四年乃戡定，奉旨「照旧封禁」：往祸盖可鉴也。臣窃以界通四省，境地相岐，内阻峻岭、外多绝谷，绵延重叠，筚路崎岖；封禁既久，开凿维艰：不便一。林莽高深，重嶂叠峰；毒蛇猛兽，生育繁滋。一旦开伐，奔突狂噬，伤人必多：不便二。邃深幽奥，迥绝恒区；水不通舟、陆难移运；纵使输垂再出，畴令神输？不便三。乘传驿骚，有司困于供亿，谁筹正赋？且吏胥假公行私，何所不至。而力田小民弃本逐末，消磨岁月；土田有荒芜之虑，力役多死亡之忧：不便四。兴朝举动，天下仰望以卜安危。今以无益有害之事，而特遣重臣，摇动人心，倾危四省；垂之青史，贻讥后世：不便五。远迩传闻，必且蜂屯蚁聚，竞营巢穴；居奇召祸，约束无力。是使盗贼复生而杀戮再见：不便六。况臣讯之老父，佥云『此山地连陵寝，自正统初开伐，致伤地脉，遂酿土木之难，泄山川灵气：不便七。举此数端，有害无利；伏惟陛下采择』！国辅亦疏请中撤，俱不许；驰视如适言，报罢。
        国辅系大司礼韩赞周养子；赞周阉寺中正人也，伤心时事，杜门休沐。国辅时在宫中，每有所匡救；时人以张永目之，马士英则视为眼中之钉。因属所私，以开采事诳国辅，具疏请往；其实，士英竟不在开采也。国辅提督勇卫营操练禁旅，及奉命往浙，士英竟夺营篆，授其子马锡；以乳臭儿绾兵柄，时事可知矣。适疏出，士英遂切恨之。
        直言无讳，虽以此忤权相，身轻似叶而名重如山矣。
        万元吉疆事疏
        太仆少卿万元吉奏「疆事不堪再坏」疏曰：『臣待罪方郎，荷蒙简命监军江北。今陛辞前往，一得之愚，不敢不为皇上陈之。窃惟主术无过宽严，道在兼济；官常无过任议，义贵相资。先皇帝初莅海宇，惩逆党用事，刘削元气；委任臣工，力行宽大。诸臣狃之，争意见之元黄、略绸缪之桑土。大患当前，束手无策。先帝震怒，一时宵壬遂乘间抵隙，中以用严之说：凡告密、廷杖、加派、抽练，新法备行。使在朝者不暇救过，在野者无复聊生。然后号称振作，乃中外不宁，国家多故；十余年小人用严之效，彰彰如是。先帝悔之，于是更崇宽大，悉反前规；天下以为太平可致。诸臣复思竞贿赂、恣欺蒙，每趋愈下；再撄圣怒，诛杀方兴，宗社继没。盖诸臣之孽，每乘于先帝之宽；而先帝之严，亦每激于诸臣之玩：则以宽严之用偶偏也。昨岁孙传庭拥兵关中，识者以为不宜轻出，出则必败；然已有逗挠议之者矣。贼既渡河，臣即与阁臣史可法、姜曰广云：「急撤关宁吴三桂，俾随路迎击，可以一胜」；先帝召对，亦曾及此。然已有蹙地议之者矣。乃贼势薰灼，廷臣劝南迁、劝出储监国南都，语不择音，亦权宜应尔；然已有邪妄议之者矣。由事后而观，咸追恨违者之误国；设事幸不败，必共服议者之守经。天下事无全害、亦无全利，大率类是。当局者心怵无全利之害，谁敢违众独行；旁观者偏见无全害之利，必欲强人从我！年来督抚更置，耑视苞苴；封疆功罪，悉从意见：御寇实着，概乎未讲。国事因之大坏莫救，则以任议之途大畸也。臣敢直究前事之失，以为后事之鉴。伏祈皇上，留神省览』！
        御寇全疏
        万元吉奏曰：『贼今被创入秦，挑精选锐，垂涎东南。转盼秋深，若出汉、商，则径抵襄城；出豫、宋，则直窥江北。两处兵民，积怨深怒；于斯时民必争迎贼以报兵，兵更退疑民而进畏贼。恐将士之在上游者却而趋下，在北岸者急而渡南。金陵重地，武备单弱，何以当此！臣入都将近十日，窃窥人情皆积薪厝火，安寝其上。居功者思为史册之矫诬，见才者不顾公论之注射，舌战徒纷，实备不讲。一旦有急，不识诸臣置陛下于何地？得毋令三桂等窃笑江左人物，功非功而才非才乎？从来战胜首称庙堂，若使在廷无公忠共济之雅，断未有能立功于外者！伏乞皇上申谕中外大小臣工，宜洗前习，猛励后图；毋急不可居之功名，毋冒不可违之清议！捐去成心，收集人望；务萃众志，以报大仇。集群谋以制大胜，社稷身名并受其福矣』！
        累朝阙典未行疏
        万元吉奏曰：『皇上前者恭谒孝陵，徐问懿文园陵所在，亲为展拜；臣随诸臣后，莫不手额斯举实为三百年来未有盛事也。先臣杨守陈尝议修「建文实录」有云：「国可废，史不可废」。卓哉两语，可称要言不烦。宏治中，布衣缪恭伏阙上书，请复建文时故号，爵其后裔奉祀。时系恭狱，以闻于上；敬皇帝诏勿罪。夫灭曲直不载，不若直陈往事而示之以无可增加也；削庙号弗隆，不若引景帝故事，还懿文当日追尊故号，祀之园寝，而配以建文君也。二事并系大典，伏乞皇上敕下廷臣集议：「建文实录」作何开局纂修？懿文故号、祀典作何厘正？若此举告成，千秋万世之下必传为美谈。抑臣更有请者：靖难死事诸臣，历蒙恩诏褒录；乃謚、荫诸典，尚阙有待。美逊国之君臣何厚，愧此时之节义多亏！良由高皇帝首褒余阙而斥危素，风励备至。靖难以后，正气渐就损削；故酿为今日狯猾卖国之徒，屈膝拜伪、腼颜见人也。请将靖难死事诸臣及北京各省直陷城殉节诸臣，敕下有司细归采录；编成一事分别二等，酌予謚廕、庙祀。仍颁行学宫，广示激劝：庶于晚近人心补救匪浅也』。
        请卹死节诸臣疏
        万元吉奏曰：『臣前护军四川，追剿献、操二贼，总兵猛如虎、参将刘士杰、游击郭关、守备猛光捷等听臣催督，从芦州至开县为程凡二千余里，日夜靡宁，遇贼即杀；无奈先时故辅不听臣言，早扼归路，致令我兵深入，刘士杰与郭关、猛光捷俱死之。此臣所目击最悉者。后臣丁艰回籍，猛如虎守南阳，闯贼用大砲攻城甚急；如虎以计破之，伤贼精兵数千人。既闻他门失守，如虎始下城，犹持短刀斫杀多人。至唐府国门，望北拜称「负恩」，被贼剸刃。此臣所访问最真者。如虎等阵亡数载，褒录未沾；伏乞皇上敕下兵部速议旌卹，以风示江北颠将。惟时同臣监军关内道副使曹心明调护秦兵，备尝艰险，屡奏俘馘；竟以积劳，尽瘁棉州。使得半通褒纶，荣其身后，差令不同腐草耳。蓟辽旧督赵光抃赴召于突骑之冲、受事于破口之后，骤令乌合身先被创，竟与误国督师骈首西市；迄今文武贵贱，莫不抱冤。并望皇上下部议复』。

明季南略卷之五　南都甲乙纪（续）
        
        南都公檄
        四月戊午朔，南京兵部尚书史可法、户部尚书高宏图、工部尚书程注、都察院御史张慎言、兵部侍郎吕大器、翰林院詹事兼侍读学士姜曰广、太常寺卿何应瑞、应天府府尹刘士祯、鸿胪寺卿朱之臣、太常寺寺丞姚思孝、吏科给事中李沾、户科给事中罗万象、河南道御史郭维经、山东道御史陈良弼、广东道御史周元泰、山西道御史米寿图、陕西道御史加陞一级王孙蕃、四川道御史朱国昌誓告天地，号召天下臣民起义、勤王、捐赀急事。
