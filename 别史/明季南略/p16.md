<!-- { "loadSidebar": true } -->
        维崇祯十七年四月溯，南京参赞机务兵部尚书史可法等谨以宗庙危情、生民至计，布告普天臣子尝被今天子十七年之鸿庥、托高皇帝三百祀之阴骘。其言曰：窃闻遭时有道，类多以文事之盛而绌武功；遘会非常，正可以国恩之洪而征臣节。故天宝乱而常山、睢阳之事着，靖康靡而宗泽、李纲之气烈。彼皆慝从上作，衅可预知。然且侠骨铮铮，与长岳之峰而并厉；义风烈烈，拨霓裳之奏以争鸣。况休命笃于上天、明德光于良史，有若本朝者乎！力扫凶氛，二祖之廓清号同盘古；治从宽简，累朝之熙洽象拟华胥。迺至今土特兴，宏谟益备：孝庙之温恭俨在，世祖之祖武重光。常冲龄而扫恭、显之氛，立清宫府；于召对而发龚、黄之叹，总为编氓。以寇起而用兵，是虐民者寇也，而兵非得已；以兵兴而派饷，是糜饷者兵也，而饷非自私。顾犹诏旨勤颁，有「再累吾民」之语；每遇天灾修省，无「一时自逸」之心。蔬膳布袍，真能以天下之肥而忘己之瘦；蠲逋宥罪，不难以一人之过以就臣之名。是宜大业之宏昌，何意诸艰之骈集！理诚莫解，事有可陈。思为苍生而得人，上之张罗者诚广；责以赤心而报主，下之自矢者难言。家家有半闲之堂，事事同小儿之戏。果能功名比曹武惠，讵妨好官之得钱；竟无肝胆似汉淮阴，曾念一人之推食！成俗大都尔尔，贤者亦并悠悠。壅蔽实繁，担当何状？图之不早，病已成于养痈；局尚可为，涉必穷于灭顶。悲夫！悲夫！边尘未殄，寇燄旋腾；血溅天潢，烽传陵寝。秦称天府，谁能封以一丸；晋有霸图，无复追其三驾。迺者介马横驰夫畿辅，羽书不绝于殿廷；南北之耗莫通，河山之险尽失。天威不测，极知汉天子自有神灵；兵势无常，岂得谢太傅但凭歌啸！留都系四方之率，司马有九伐之经；义不共天，行将指日。克襄大举，实赖同仇。请无分宦游、无分家食，或世贵如王谢、或最胜若金张，或子虚之以赀起、或挽辂之以谈兴；乃至射策孝廉、明经文学，亦往往名斑国士、橐为里雄。合无各抒状谋、各团义旅，仗不需于武库，糗无壅于郇厨；飞附大军，力争一决。但群策直承黄钺，岂贼运得有白头！丑类立歼，普天大脯。此则万代之所瞻仰，虽九庙亦为之鉴临者也。倘策未暇于即戎，必义且先于助饷；多或抵小国之赋，少则割中人之家。幸济危机，何弦高之牛足惜；即非长物，亦曹洪之马是求。各付有司，转输留讨。此则事弥从便，气易为豪。至登垄巨商、联田富室，若与缙绅并举，亦自分谊攸殊。然使平准法行，即杨翟之雄岂得举其奇货；又如手实令在，将处士之号未可保其素封。凡称多筭之有余，总赖圣恩之无外。欲与其为义士，多方亦赖同盟。偶值佳缘，毋忘善诱！譬以同舟之谊，但凡在千八百国，畴非王臣？揆诸恤纬之心，决不至二十四城，遂无男子！呜呼！亲郊乃雍容之事，唐庄尚有崇韬；出塞本徼幸之图，汉武乃逢卜式。矧兹何日，敢曰无徒！不惟社稷之忧，即是身家之筭。始贼之巧于为饵，时亦有优孟之仁；迨我之既入其樊，莫不婴地狱之罚。齐姜、宋子，相率而入平康；珠户、绮窗，所过便成瓯脱。来俊臣之刑具，则公卿之被拷者痛尝；郑监门之画图，与老弱之受害者酷肖。是皆难民所说，足令听者寒心！夫连岁报陷，如西安、太原、武昌等处，皆行省也；其中金穴何止一家。若一时之牛酒不乏，虽八公之草木可驱；只坐一悭，遂成胥溺，岂不冤哉？欲图稳着，须问前车。诚清夜而念上恩，虽何曾之万钱有难下咽；更援古以筹得策，岂王衍之三窟便可藏身？同舟即是一家，破巢必无完卵；可不思之思之又重思之哉！法等智不足以效谋，愤何辞于即死；实切报殳之顾，辄通托钵之呼。人理尚存，我求必应。如缠情阿堵、绝念封疆，睢阳之援竟停，则霁云抽誓言之矢；荆州之粟独拥，则温峤有回指之旗。封章尚达于北辰，夺笔敢驾于南史！是为过计，亦属痴衷；见起君亲，约昭天日。法等无任斫地呼天、搥心沥血之至！
        在籍兵部侍郎徐人龙、主事雷演祚移檄远近，浙江台绍道傅云龙与台州知州关继缙、通判杨体元并推官张明弼、知县宋腾熊、在籍陈函煇等亦誓师，临川曾益、吴群诸生王圣风、徐珩等各有檄文。
        临海陈函煇讨贼檄
        呜呼！故老有未经之变，禾黍伤心；普天同不共之仇，戈矛指发。壮士白衣冠，易水精通虹日；相君素车马，钱塘怒击江涛。呜呼！三月望后之报，此后盘古而蚀日月者也。昔我太祖高皇帝手挽三辰之轴，一扫腥羶；身锺二曜之英，双驱诚、谅。历年二百八纪，何人不沐皇恩？传世一十五朝，寰海尽行统历。迨我皇上崇祯御宇，十有七年于兹矣。始政诛璫，独励震霆作鼓；频年御敌，咸持宵旰为衣。九边寒暑，几警呼庚呼癸之嗟；万姓啼号，时切己溺己饥之痛。虽举朝肉食之多鄙，而一人辰极之未迁；遽至覆瓯，有何失序！呜呼！即尔纷然造逆之辈，畴无累世沐养之恩？乃者燄逼神京，九庙不获安其主；腥流宫寝，先帝不得正其终。罪极海山，贯知已满；惨深天地，誓岂共生！呜呼！谁秉国成？讵无封事！门户膏肓，河北贼置之不问；藩篱破坏，大将军竟苦罔闻！开门纳叛，皆观军容使者之流；卖主投降，尽宏文馆学士之辈。乞归便云有耻，徒死即系忠臣。此则劫运真遭阳九、百六之爻，而凡民并值柱折维裂之会矣。安禄山以番将代汉将，帐中猪早抽刀；李希烈自汴州奔蔡州，丸内鸩先进毒。凤既斩于京口，剖尸之僇安逃；景亦毙于舟中，跛足之凶终尽！无强不折，有逆必诛。又况汉德犹存，周历未过。赤眉、铜马，适开先武之中兴；夷羿、逄蒙，难免少康之并僇。臣子心存报主，「春秋」义大复仇。业赖社稷之灵，九人已推重耳；诚愤汉贼之并，六军必出祁山。呜呼！迁□金人，亦下铜盘之泪；随斑舞马，犹嘶玉陛之魂。矧具须眉，丘叨簪绂。身家非吾有，总属君恩；寝食岂能安，务伸国耻。握拳透爪，气吞一路鼓鼙；囓齿穿齗，声断五更鼓角。共洒申包胥之泪，誓焚百里视之舟。所幸泽、纲张翼宋之旗，协恭在位；愿如恂、禹挟兴汉之钺，磨厉以须。二三子何患无君，金陵咸尊正朔；千八国不期大会，江左赖有夷吾。莫非王土、莫非王臣，各请敌王所忾；岂曰同袍、岂曰同泽，咸歌「与子同仇」。聚神州、赤县之心，直穷巢穴；抒孝子、忠臣之愤，歼厥渠魁！斑马叶乎北风，旂常纪于南极。以赤手而挟神鼎，事在人为；即白衣而效前筹，君不我负！一洗欃枪晦蚀，日月重光；再开带砺山河，朝廷不小。海内共扶正气，神明鉴此血诚！谨檄。
        陈璧论贼必灭有八
        户部司务陈璧奏曰：『闯逆据秦越晋，破都逼帝；望风讹传者，非谓其智深勇沈、将卒超越，必谓其假仁仗义，百姓乐归。以臣所睹闯贼所为并贼将贼兵之情形决之，贼之必灭，断断无疑也！贼之来也，所过郡县，绝无战功；惟用奸细广布流言，辄云大兵百万、战将千员，顺者秋毫无犯、逆者屠戮全城。致荒残愚民被其煽惑，或望风逃窜、或俛首迎降；贼未至境，城市一空。及贼压境，奸淫掳掠，殆无噍类。民恨其诈，更受其酷，心切同仇：知其必灭者一也。逆贼进京，毫无大志。止张伪示，钩通长班；抄没勛戚，锁押百官追银两，或千金、或万金，昼夜夹打，惨酷万状。文官有钱者，不问才品、止看肥长，仍旧收用。流毒如此、用人如此：知其必灭者二也。贼兵沿门掳掠，抢财物、淫妇女，反复殆尽；仍各移据一家，责供狼餐。道路行人，短褐苟完，即缚拷夹。满城百姓，如在汤火，片刻难存；知其必灭者三也。贼将所号头目数人，各相雄长，目无贼主。闯逆屡欲僭位，其下每相对偶语云：「以响马拜响马，谁甘屈膝」？又言：「我辈汗血杀来天下，不是他的本事」。时聚族殿上，谑浪笑傲，秽亵不堪：知其必灭者四也。逆贼所追官民财物，下将十取二、三以解上将，上将又十取二、三以解闯逆。又有此将押追，彼将攘夺。吏政选用、将府拘囚，上下争利，文武争权：知其必灭者五也。贼兵掳括，腰缠多者千余金，少者亦不下三百、四百金；人人有富足何卿之心、无勇往赴战之气。临敌必至怯亡，平日渐将溃散：知其必灭者六也。燕京所积米麦有限，今贼兵人马作践，指日必尽；东南绝运，西北奇荒。破城不满二十日，米价已腾贵三倍，嗷嗷怨恨。半年之内，燕京内外必至绝粒：知其必灭者七也。贼来道经西鲁，与之市马，仍夺其金。西人痛恨，钩连清兵同总兵吴三桂连兵入讨，贼出兵一万，一阵尽没，仅存七人；贼又络续发兵，兵众怨叹。闯逆不及篡位，四月十二日亲统贼兵应敌；若四方义兵与清兵首尾夹击，知其必灭者八也。更以逆贼所据之势言之，其所据北直、陕西、山西、河南诸处，土地虽广，荒芜不治；人民鲜少，饥困难生：财贿无所出、税赋无所收，此贼势之必穷于内者矣。且逆贼三面距鲁，鲁知逆贼劫聚甚多，无一日忘贼之心。贼若南下，鲁必出大众以捣其巢；贼若守边，我又可出锐师击其后。贼若分头应敌，则兵饷单匮，北制南牵，又贼势之必穷于外者矣。此皆臣身亲目击，段段实境实情。夫贼情如此、贼势如彼，殄灭可期、恢复可□也』。
        论列贼之情势，无一语不确。虽托空言，要皆实事。故录而存之。
        张献忠杂志
