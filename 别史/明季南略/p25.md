<!-- { "loadSidebar": true } -->
        四月二十七日（己卯），龙潭驿探马至，报清兵编木为筏，乘风而下。又一报云：『江中一砲，京口城去四垛』。最后杨文骢令箭至，云『江中有四筏，疑清兵。因架砲于城下，火从后发，震倒颓城大半垛；连发三砲，江筏俱粉碎矣』。士英将前报二人綑打，而重赏杨使。自是，警报寂然。
        马士英奔浙
        五月十六日黎明，钱谦益肩舆过马士英家，门庭纷然。良久，士英出，小帽、快鞋、上马衣，向钱一拱手云：『诧异、诧异！我有老母，不得随君殉国矣』！即上马去。后随妇女多人，皆上马妆束；家丁百余人。出城至孝陵，诡装其母为太后，召守陵黔兵自卫；黔兵亦半逃。平旦，百姓见宫门不守、宫女乱奔，始知君相俱逃去，惊惶无措；遂乱拥入内宫抢掠，御用物件遗落满街。一时文武逃遁隐窜，各不相顾，洗去门上封示，男女泉涌出城；有出而复返。少顷，忻城伯赵之龙出示安民，有『此土已致大清国大帅』之语，闭各城门以待大兵。黔兵在城者，百姓尽搜杀之；以先受其害也。
        附记：士英卫卒三百人从通济门出，门者不放；欲兵之，乃出。私衙元宝三厅，立刻抢尽。有一围屏，玛瑙及诸宝所成，其价无算，乃西洋贡入者；百姓击碎之，各取一小块即值百余金。多藏厚亡，信哉！
        黔兵自江上随尹帅还鸡鸣山者，先至二百九十人，随士英出；后至六十人，无归，劫行城中。司城方勇巡警竟夜，乃不敢肆。有潜藏者、有逃出城者，民尽杀之，无一人存。城内栅门盘诘，护马士英中军八人送戎政赵之龙斩之。
        马士英寓在西华门；其子马锡寓北门桥都督公署，在鸡鹅巷：百姓焚燬一空。次掠及阮大铖、杨维垣、陈盟家，惟大铖家最富，歌姬甚盛；一时星散。
        赵监生立太子
        五月十一日午刻，有赵监生率百姓千余人擒王铎到中城狱，群殴之；使认太子。铎呼曰：『非干我事，皆马士英所使』。众笞铎，须发俱尽；太子亟止之，命禁中城狱。百姓拥太子上马入西华门，至武英殿；又拥至西宫，尚未栉沐。时仓卒无备，取戏箱中翊善冠戴首，于武英殿登座，群呼万岁。两日天气阴霾怆惨，月色罕见；是日天晴日朗，众心开悦。各部寺署官见者俱行四拜礼，大僚亦间有至者。太子粘示皇城，略云：『先皇帝丕承大鼎，惟兹臣庶同其甘苦。胡天不祐，惨罹奇祸。凡有血气，裂眦痛耻！泣予小子，分宜殉国；以君父大仇不共戴天、皇祖基业汗血非易，忍垢匿避，图雪国耻。幸文武先生迎立福藩，予惟先帝之哀，奔投南都，实欲哭陈大义。不意巨奸障蔽，至撄桎梏；予虽幽狱，无日不痛绝也。今福王闻兵远遁，先为民望；其如高皇帝之陵寝何！泣予小子，父老人民围抱出狱，拥入皇宫；予自负重冤，岂称尊南面之日乎！谨此布告在京勋旧文武先生士庶人等，念此痛怀，勿惜会议，共抒皇猷！勿以前日有不识予之嫌，惜尔经纶之教也』。左都李沾肩舆微服诣赵之龙家求庇，之龙以令箭护送出城。吏部尚书张捷微行至鸡鸣寺，以佛幡带自缢。左副都御史杨维垣自蹙二妾朱氏、孔氏死；买三棺，旁置二妾，中题「杨某之柩」，并埋中堂；身挈一仆夜遁。至秣陵，为怨家所击杀。数日，仆复迹之，尸为犬食半。
        十三日，太子令释王铎，仍为大学士。又召方拱干、高梦箕于狱，并为礼部侍郎、东阁大学士；二人出狱即逃。赵之龙召勇卫营兵入城，城中乘间出者甚众。栅禁稍宽，店肆颇有开张者。文武诸僚集中府会议，齿及太子，皆有难色曰：『前日几番云云，恐有蹈吕、张之祸者；不然，宏光帝复来，将奈何』？赵之龙曰：『此中复立新王，款使北归，其何辞以善后』！众皆然之，哄然而散。各衙门出示安民城守，并不及立新王之事。太子敕封中城狱神为王，差官捧敕。二人行至狱中开读，敕文称「崇祯十八年」；兵马司素服迎之。监生徐瑜、萧某谒赵之龙，劝其早奉太子即位；之龙立叱斩之。差官自北军中回，之龙即入西宫，劝太子避位。冯可宗、陈监、王心一皆弃官逃；高倬、张有誉初传死，后亦逃。李沾既去，李乔自为总宪。
        王铎不认太子，罪可斩矣。而太子止其殴、释其狱，仍以为相，其度必有太过人者。惜乎！全躯保妻子之臣之众也。使铎清夜自思，其知愧否？
        宋蕙湘题壁
        宋蕙湘，金陵人；宏光宫女，年十四岁。为兵掠去，题诗汲县壁云：『风动江空羯鼓催，降旂飘颭凤城开；将军战死君王系，薄命红颜马上来』。『广陌黄尘暗鬓雅，北风吹面落铅华；可怜夜月箜篌引，几度穹庐伴暮笳』！

明季南略卷之七　南都甲乙纪（续）
      
        高杰论保江南
        高杰疏言：『目今大势，守江北以保江南，人人言之。然从曹、单渡，则黄河无险；自颍、归入，则凤、泗可虞：犹或曰有长江天堑在耳。若何而据上游？若何而防海道？岂止瓜、仪、浦、采为江南门户已乎！伏乞和盘打算，定断速行；中兴大业，庶有可观』。杰发总兵李朝云赴泗州，又发参将蒋应雄、许占魁、郭茂荣、李玉赴徐州防守。
        时宁南侯左良玉报称：『副将苏荐、游击朱国强斩贼四百余级』。获伪官江一洪，献俘京师。
        陈子龙疏募练水师
        六月十九日，陈子龙疏言：『一介草茅，四载抱牍，蒙陞南京吏部文选司主事，便道还里。因臣祖母高氏老病危笃，而臣以孑身独子，循例乞恩，拜疏终养。风尘阻塞，未达中途，蒙先帝擢署省掖。时寇破恒、代，渐逼京师；臣妄意联络海舟直达，可资应援。因与长乐知县夏允彝、中书舍人宋征璧等捐赀召募。忽闻神京沦陷，先帝升遐；饮血崩心，呼号无地。臣伏思君父之仇，不可不报；中原之地，不可不复。然必保固江、淮，以为中兴之根本。守江之策，莫急水师；海舟之议，更不容缓。幸松江知府陈亨志切同袍、气雄击楫，多方措置，以求成旅。适接兵部尚书史可法、职方司郎中万元吉手书，以「江上守御方殷，望此一军，共为犄角；不妨动支正供，以俟销算。总之，以朝廷之粮养朝廷之兵，无分彼此也」。臣等推职方司主事何刚忠勇性成、清介绝俗，专司募练；而佐以山阴知县钱世贵、举人徐孚远、李素、廪生张密已买沙船二十五只，募材官水卒共一千余名，多堪守战之士。其制造器甲、修船、练药等事，则试中书舍人董庭、都司李时举、生员唐侯等分头经理：一月之内，可以就绪。夫千人在长江，如双凫乘雁，不足为重轻；然使江南诸郡各为门户之计，则万人亦不难致。臣等亦聊尽精卫之心，倡怒蛙之气而已』（出「大事记」）。
        张亮奏边防
        六月二十九日，安庐巡抚张亮奏「南北止隔一河疏」曰：『贼若从山东来，则淮、徐据黄河之险，我能守之。若从河南来，则我无险可据，必摈河地方防守缜密、盘诘严谨，不容一人、一船私自暗渡。而不知大谬不然者。臣衙门承差程之兖、前抚臣董配元差往北赍奏身陷贼中，四月初九日始得脱出；询之兖从何处渡河，彼云止闻清江浦有防守，彼从宿迁觅船，于白洋河过渡，同行二千人。乡民间有问者，答云「南边逃难人」，辄不为怪也。再询路上有行人否？彼云：『途间遇有车推夏布、扇、茶等物，皆自南而北，赴彼交易』。臣闻之不觉骇然。夫南北止隔衣带水，果能一苇不渡，犹虑取道中州；及今何时也，而去来自若，茫无稽察，致使茶、扇、布箱得饱载而往，于贼巢行垄断之计哉！从来贼用奸细，即以本地之人行之。程之兖系安庆人，又系臣衙门差出，幸而真也；假令人人如此不疑，且如此可渡，即贼之奸细已不知有若干散匿于大江南北矣！滨河者所司何事？而疏玩若此哉！夫迁宿既有伪官，彼已受贼之职，自不禁人之渡；乃河南守土者漫不加意，此何以故？乞饬滨河州县严加盘诘，若真正思汉归南者，有何凭据，务得的确而后许之；若贩卖北送者，仍治以通贼之罪。其于封疆之计非小补也』。
        章正宸论时事
        七月初二日（丁亥），吏科给事中章正宸上言：『两月以来，闻大吏锡鞶矣，不闻献俘；武臣私斗矣，不闻公战；老成引遯矣，不闻敌忾；诸生卷堂矣，不闻请缨。如此而曰兴朝气象，臣虽愚知其未也。计惟有进取为第一义。进取不锐，则守御不坚。比者河北、山左忠义响应，各结营塞、多杀伪官，为朝廷效死力；不及今电掣星驰，倡义申讨，是劘天下之气而坐失事机也。宜亟檄江北四镇，分渡河、淮，联络诸路齐心协力，互为声援；使两京血脉通而后塞井泾、绝孟津、据武关以攻陇右，恐贼不难旦夕殄也。陛下宜缟素，亲率六师于淮上。但陛下亲征，岂必冒矢石、履行阵哉！声灵所震，人切同仇；虎豹貔貅，勇愤百倍也。今都门部院、寺司各署不称「行在」，而工作仪文；陛下赫然欲为中兴令主，宜严敕诸大臣：速简尔车徒，某旧额、某新增，水几何、陆几何；速备尔刍糗，几何本、几何折，主几费、客几费；选尔将帅，某堪监纛、某堪分阃；审尔形势，某地建镇、某地设堡，某处埋伏、某处出奇；修尔干戈，缮尔城堑：进寸则寸、进尺则尺，阨险处要，大势已得。天下大矣，不患无人；臣未见张、岳、韩、刘之杰不应运而出也』。
        洞时事如观火，谈兵械如列眉；而归重亲征，尤为大义。
        熊汝霖论封四镇
        户科熊汝霖言：『四镇以抢杀封侯，百姓头颈何辜而为此辈功名之地乎！今俨然佐命矣，收拾恢复为中兴名将，岂不更快？况一镇之饷多至六十万，势必不供；何不倣古藩镇法，在大河以北开屯设府，永盟带砺，而逼处堂奥也？万元吉云：「城外之屋应让于兵」；谁非民业，而拱手让乎？近闻辇金求进者，实繁有徒。当事诸臣，亦宜猛省前事、倍涤肺肠也』！
        蒋芬请勤王
        广西巡抚方震孺、松江知府陈亨、给事中李维樾与兄佥都御史李光泰先后各措饷募兵入卫。而建阳知县蒋芬捐俸资造火器，募勇士朱千斤、刘铁臂等，三请勤王；其词曰：『幸而邀天之幸，迅扫狂氛，指日奏凯，社稷之福。否则，惟有断脰决腹，一瞑而万世不视；以明国家三百年养士之报，亦无负职三十年读书之志』。识者壮之。
