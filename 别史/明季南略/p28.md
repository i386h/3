<!-- { "loadSidebar": true } -->
        十一月十七日（辛丑），钦命督帅史可法为时事万难分支，中兴一无胜着；密请恢复远略，激励同仇，以收人心、以安天位事：『痛自三月来，陵庙荒芜、山河鼎沸；大仇在目，一矢未加。臣备员督师，死不塞责。晋之末也，其君臣日图中原，而仅保江左；宋之季也，其君臣尽力楚、蜀，而仅固临安。盖偏安者，恢复之退步；未有志在偏安，而遽然自立者也。大变之初，黔黎洒泣、绅士悲歌，痛愤相乘，犹有朝气；今兵骄饷诎，文恬武嬉，顿成暮气矣。屡得北来塘报，皆言清必南窥；水则广调唬船，陆则分布精锐。黄河以北，悉为清有；而我河上之防，百未料理。人心不一，威令不行；复仇之师不及于关陕，讨贼之诏不达于北廷。一似君父之仇，置之膜外者。近见清示，公然以「僭逆」二字加于南；是和议断难成也。一旦寇为清并，必以全力南侵；即使寇势鸱张足以相扼，必转与清合，先犯东南。宗社安危，决于此日。我即卑宫菲食、尝胆卧薪，枕戈待旦、破釜沈舟，尚恐无救于事；以臣观庙堂之作用与百执事之经营，殊有未尽然者。夫将之所以能克敌者，气也；君之所以能驭将者，志也。庙堂之志不奋，则行间之气不鼓。夏之少康，不忘逃出自窦之志；汉之光武，不忘芜薮爇薪之时。臣愿皇上之为光武、少康，不愿左右暬御之臣以唐肃、宋高之说进也！忆前北变初传，人心骇震；臣等恭迎圣驾临莅南都，亿万之人欢声动地。皇上初见臣等，言及先帝，则泪下沾襟；次谒孝陵，赞见高皇帝、高皇后，则泪痕满襟：皇天后土，实式监临。曾几何时，顿忘前事！先帝以圣明罹惨祸，此千古以来所未有之变也。先帝待臣以礼、驭将以恩；且变出非常，在北诸臣死节者寥寥、在南诸臣讨贼者寥寥：此千古以来所未有之耻也。庶民之家，父兄被杀，尚思穴胸断脰得而甘心；况在朝廷，顾可膜置！以臣仰窥圣德、俯察人情，似有初而鲜终、改德而见怨。以清之强若彼而我之弱如此、以清之能行仁政若彼而我之渐失人心如此，臣恐恢复之无期而偏安未可保也！今宜速发讨贼之诏，严责臣与四镇悉简精锐，直指秦关；悬上赏以待有功，假便宜以责成效。丝纶之布，痛切淋漓；庶使海内忠臣义士闻而感激也。国家遭此大变，皇上嗣承大统，原与前代不同；诸臣但〔有〕罪之当诛，实无功之足录。臣于「登极诏」稿，将「加恩」一款特为删除；不意颁发之时，仍复开载！闻清见此示，颇笑之。今恩外加恩，纷纷未已；武臣腰玉，直等寻常：名器滥觞，于斯为极。以后似宜慎重，专待真正战功；庶使行间猛将、劲兵，有所激厉也。至兵行讨贼，最苦无粮；搜括既不可行，劝输亦觉难强。似宜将内库一切尽行催解，凑济军需。其余不急之工役、可已之繁费，一切报罢；朝夕之宴衎、左右之贡献，一切谢绝。即事关典礼，万不容废，亦宜概从俭约。盖盗贼一日不灭，海宇一日不宁。即有宫室，岂能宴处；即有玉食，岂能安享！此时一举一动，皆人心向背所关、邻国窥伺所在也。必皇上念念思祖宗之鸿业、刻刻愤先帝之深仇，振举朝之精神、萃四方之物力，以并于选将练兵、灭寇复仇之一事，庶乎人心犹可鼓、天意犹可回耳！臣待罪戎行，不宜复预朝政；然安内实御外之本，故敢痛切直陈』。
        圣旨：『览卿奏疏，具征忠悃。朕于皇考、先帝深仇，朝夕未尝去念；誓师北讨、光复旧业，岂非至愿！但外解不至、百用匮诎。时复亢旱，催科实难；捉衿露肘，徒烦仰屋。西宫、大婚等费，日从省约；内库物料，正在议折。其余的，朕知道了。卿凡有忠谠，不妨密切敷陈。讨贼诏书，候即颁行。该衙门知道』。
        「甲乙史」载此疏为十二日奏，而「遗闻」则云『疏入，不省』。予读此疏，酷似贾生痛哭、武侯尽瘁之书。阅之而不发愤为雄者，真下愚之不移也；可为三叹！
        大清摄政王致史可法书
        甲申九月，清摄政王遣副将唐起龙致史可法书：
        清摄政王致书于史老先生文几：予向在渖阳，即知燕山物望，咸推司马；及入关破贼，得与都人士相接见，识介弟于清班，曾托其手勒平安，权致衷绪，未审何时得达？
        比闻道路纷纷，多谓金陵有自立者。夫君父之仇，不共戴天。「春秋」之义，有贼不讨，则故君不得书葬、新君不得书即位：所以防乱臣贼子，法至严也。闯贼李自成称兵犯阙，手毒君亲；中国臣民，不闻加遗一矢！平西王吴三桂介在东陲，独效包胥之哭；朝廷感其忠义，念累世之夙好、弃近日之小嫌，爰整貔貅，驱除狗鼠。入京之日，首崇怀宗皇帝后謚号；卜葬山林，悉如典礼。亲王、将军以下，一仍故封，不加改削；勋戚、文武诸臣，咸在朝列，恩礼有加。耕市不惊，秋毫无犯。方拟秋高气爽，遣将西征。传檄江南，联兵河朔；陈师鞠旅，戮力同心：报尔君父之仇，彰我朝廷之德。岂意南州诸君子苟安旦夕，不审事几；聊慕虚名，顿忘实害：予甚惑之！夫国家之抚定燕都，乃得之于闯贼，非取之于明朝也。贼毁明朝之庙主；辱及先人；我国家不惮征缮之劳，悉索敝赋，代为雪耻。仁人君子，当何如感恩图报！兹乃乘逆寇稽诛、王师暂息，即欲雄据江南，坐享渔人之利；揆之情理，岂可谓平？将以为天堑不能飞渡、投鞭不足断流耶？夫闯贼但为明朝祟耳，未尝得罪于我国家也；徒以薄海同仇，特申大义。今若拥号称尊，便是「天有二日」，俨为劲敌。予将简西行之锐，转旆东征；且拟释彼重诛，命为前导。夫以中华全力，受困潢池；而欲以江左一隅兼支大国，胜负之数无待蓍龟矣！
        予闻君子之爱人也以德，细人则以姑息。诸君子果识时知命，笃念故主、厚爱贤王，宜劝令削号称藩，永绥福位；朝廷当待以虞宾，统承礼物；带砺河山，位在诸侯王上：庶不负朝廷伸义讨贼、兴灭继绝之初心。至于南州群彦翩然来仪，尔公尔侯、列爵分土，有平西之典例在；惟执事实图维之！晚近士大夫好高树名义而不顾国家之急，每有大事，辄同筑舍；昔宋人议论未定而兵已渡河，可为殷鉴！先生领袖名流，主持至计；必能深维终始，宁忍随俗沈浮！取舍从违，应早审定！兵行在即，可东可西；南国安危，在此一举。愿诸君子同以讨贼为心，毋贪瞬息之荣，致令故国有无穷之祸，为乱臣贼子所笑！予实有厚望焉。
        「记」有之：『惟善人能受尽言』。敢布腹心，伫闻明教；江天在望，延跂为劳。书不尽意。
        史可法答书
        南中向接好音，随遣使讯吴大将军，未敢遽通左右；非委隆谊于草莽也，诚以「大夫无私交」，「春秋」之义。今倥偬之际，忽捧琬瑊之章，不啻从天而降也。讽读再三，慇慇致意；若以逆贼尚稽天讨为贵国忧，法且感且愧。惧左右不察，谓南中臣民偷安江左，顿忘君父之仇；敬为殿下一详陈之。
        我大行皇帝敬天法祖、勤政爱民，真尧、舜之主也；以庸臣误国，致有三月十九之变。法待罪南枢，救援无及。师次江上，凶问遂来；地坼天崩，川枯海竭。嗟乎！人孰无君？虽肆法于市朝以为泄泄之戒，亦奚足慰先帝于地下哉！尔时南中臣民哀痛如丧考妣，无不抚膺切齿，欲悉东南之甲，立翦凶仇；而二、三老成，谓「国破君亡，宗社为重」，相与迎立今上，以系中外人心。今上非他，神宗之孙、光宗犹子而大行皇帝之兄也；名正言顺，天与人归。五月朔日，驾临南都，万姓夹道欢呼，声闻数里；群臣劝进，今上悲不自胜，让再、让三，仅允监国。迨臣民伏阙屡请，始于十五日正位南都。从前凤集河清，瑞应非一。即告庙之日，紫气如盖，祝文升霄，万目共瞻，欣传盛事；大江涌出柟梓数万，助修宫殿：是岂非天意哉！越数日，即命法视师江北，刻日西征。忽传我大将军吴三桂假兵贵国，破走逆成；殿下入都，为我先皇帝后发丧成礼，扫清宫阙，抚戢群黎，且罢薙发之令，示不忘本朝：此等举动，振古铄今；凡为大明臣子，无不是跽北向、顶礼加额，岂但如明谕所云「感恩图报」已乎！谨于八月薄治筐篚，遣使犒师；兼欲请命鸿裁，连兵西讨。是以王师既发，复次江、淮。乃辱明诲，引「春秋」大义来相诘责；试推言之，此又为「列国君薨，世子应立；有贼未讨，不忍死其君者」之说耳。若夫天下共主身殉社稷、青宫皇子惨变非常，而犹拘牵「不即位」之文、坐昧「大一统」之义，中原鼎沸，仓卒出师，将何以维系人心、号召忠义？紫阳「纲目」，踵事「春秋」。其间特书，如莽移汉鼎，光武中兴；丕废山阳，昭烈践祚；怀、愍亡国，晋元嗣基；徽、钦蒙尘，宋高缵统：是皆于国雠未翦之日亟正位号，「纲目」未尝斥为自立，卒以正统予之。甚至如玄宗幸蜀，太子即位灵武；议者疵之，亦未尝不许以行权，幸其光复旧物也。本朝传世十六，正统相承，自治冠带之族；继绝存亡，仁风遐被贵国昔在先朝，夙膺封号，载在盟府。后以小人搆衅，致启兵端；先帝深痛疾之，旋加诛僇：此殿下之所知也。今痛心本朝之难，驱除乱逆，可谓大义复着于「春秋」矣。若乘我国运中微，一旦视同割据；转欲移师东下，而以前导命元凶，义利兼收、恩仇倏忽，奖乱贼而长寇仇：此不惟孤本朝借力复仇之心，亦甚违殿下仗义扶危之初志矣！昔契丹和宋，止岁输以金缯；回纥助唐，原不利其土地。况贵国笃念世好，兵以义动；万代瞻仰，在此一举。若夫手足齐难，并同秦、越；规此幅员，为德不卒：是以义始而以利终，贻贼人窃笑也，贵国岂其然欤？
        往者先帝轸念潢池，不忍尽戮；剿抚互用，贻误至今。今上天纵英武，刻刻以复仇为念；庙堂之上，和衷体国。介冑之士，饮泣枕戈；忠义民兵，愿为国死。窃以天亡逆闯，当不越于斯时矣。语有云：『树德务滋，除恶务尽』。今逆贼未伏天诛，谍知卷土西秦，方图报复；此不独本朝不共戴天之恨，抑亦贵国「除恶未尽」之忧。伏乞坚同仇之谊、全始终之德，合师进讨，问罪秦中；共枭逆成之头，以泄敷天之恨：则贵国义问炤耀千秋，本朝图报惟力是视。从此两国世通盟好，传之无穷；不亦休乎！至于牛耳之盟，本朝使臣久已在道；不日抵燕，奉盘盂从事矣。
