<!-- { "loadSidebar": true } -->
        上疏南京，改浙江道监察御史，巡按山东。而大清兵日逼，駉复上疏言：『臣以铅椠书生，未谙军旅；先帝过简，置之行间。遭值危亡，不能以死殉国。乃以万死余生，纠集义师，讨擒伪逆，诚欲自奋其桑榆之效；然不藉尺兵、不资斗粟，徒以「忠义」二字激发人心。方今贼势犹张，东师渐进；臣已上书彼国大臣，反覆恳切，不啻秦庭之哭矣。然使东师独任其劳而我安享其逸、东师克有其土而我坐受其名，恐无以服彼之心而伸我之论。为今日计，暂假臣便宜，权通北好：合兵讨贼，名为西伐，实作东防。俟逆贼既平、国势已立，然后徐图处置之方。若一与之抗，不惟兵力不支；万一弃好引仇，并力南向，其祸必中于江、淮矣！若臣之自为计，则当不出此。臣南人也，即不肖而有功名之想，尚可几幸于南；但恐臣一移足而南，大河之北便非我有。故忍苦支撑于此，以为他日收拾河北、畿南之本。夫有山东，然后有畿南；有畿南，然后有河北。临清者，畿南、河北之枢纽也；与其以天下之饷守淮，不若以两河之饷守东。乞皇上择一不辱君命之使臣，联络北方，以弭后患；宣慰山东州县，以固人心』。时朝廷已遣陈洪范北行，而竟无一兵救山东者。大清兵尽下山东州县，駉南走至大名。大清国以兵科印札招駉，駉悬之陈桥驿中，遂独身至南京。
        入对，复差巡按河南。駉受命，疾驰入归德，而大清兵已至城下。大帅王之纲引兵南走，独駉与士兵数百守城中。游击赵擢入城说降，駉斩之以徇。次日，率兵出西门斫营，而守者已开东北门迎降。大清帅传令：必生致駉。駉自刎，为其麾下所持。乃以两印投井中，命参将吴国兴等赍敕旨并具遗疏入奏。即书一官衔帖，与其从子润生单骑诣营。见大清帅豫王，长揖不拜；豫王雅重駉，命具酒馔，亲持金爵饮駉，駉辞以性不饮酒。留营中，另设一幕，赠大帽一、貂裘一、革舄一，駉不受；强留之。一日，夜与姪润生同自缢死。遗豫王书曰：『世受国恩，济之以死，臣义尽矣。愿贵国无负初心，永敦邻好；大江以南，不必进窥。否则，扬子江头凌御史，即昔日钱塘江之伍相国也！承贵国隆礼，人臣义无私交，谨附缴上』。豫王令殡之察院公署，送银百两治丧；城中吏民皆大哭。駉母年七十岁、子四岁，登第后未得一省云。事闻，朝廷壮之，下部议卹；会国亡，不果。自宏光初立，史督辅请分南四镇，遂无一人计收山东者。使乘大清兵未下之日，一旅北出与公犄角，上扼沧、德，下蔽徐、兖，天下事未可知也。
        「编年」云：大清兵至范家塞，总兵王之纲邀巡按凌駉南避；駉不听。大清陷睢州，巡按御史凌駉被执，不屈；与姪润生自缢。事闻，赠駉兵部侍郎、润生御史。
        大清兵剿青州土贼
        大清于正月初六日发兵往青口，又调登州、天津海船巡逻平度州。望高山有土贼作乱，烧莱州西关；有号许王者，兵数万，屯青州。大清兵往剿。
        大清豫王晓谕
        四月十七日（己巳），大清国摄政王晓谕江南、南京、浙江、江西、湖广等处文武官员军民人等知悉：尔南方诸臣向佐明朝，崇祯皇帝有难，天阙焚毁；国破君亡，不遣一兵、不发一矢，不识流寇一面，如鼠藏穴：其罪一也。及我进战，流寇西奔；尔南方未知京师确信，又无遗诏，擅立福王：其罪二也。流寇为尔大仇，不思征讨；尔诸将各自拥众，扰害良民，自生反侧以起兵端：其罪三也。此乃天下所共愤，王法所不赦；予是以恭承王命，问罪征讨。尔文武官员，速以地方城池投顺者，不论官之大小，各陞一级；抗拒不顺者，自身遭戮、妻子受俘。如福王改悔前非，自投军前，面释其罪，与明朝一体优待；福王亲信诸臣亦知罪改过归诚，亦与禄俸。文到之日，士民不必惊慌逃避，农夫照前耕种；城市秋毫无犯，乡村安堵无妨。但所用粮草，预解军前。兵部作速火牌晓谕，毋得迁延，以违军法。咸使闻知。
        议御北兵
        大清兵攻破徐、砀，又破亳、泗。四月初八日（庚申），史可法三报紧急；宏光曰：『上游急则赴上游、北兵急则赴北兵，自是长策』。可法曰：『上游不过欲除君侧之奸，原不敢〔与〕君父为难；若北兵一至，则宗社可虞！不知辅臣何以朦蔽至此』？乃遗书马士英，恳其选将添兵；大声疾呼。士英惟以左兵为虑，不应。
        初九日（辛丑），大清兵至颍州，南将降者、逃者相半。梁云搆请合刘泽清、黄得功将兵入卫，黄斌卿请留驻防。
        初十日（壬戌），徐、邳告急，令卫胤文、李本深督兵驻泗州。
        十四日（丙寅），刘泽清、刘良佐各请将兵入卫；谕以防边为急。
        十五日（丁卯），刘洪起奏：『大清兵乘势南下，如同破竹，无人敢遏；恐为南京之忧』。王永吉奏：『徐镇孤危援绝，势不能存。乞敕史可法、卫胤文共保徐州，方可以保全江北』。十七日（己巳），史可法奏：『大清骑分路南下，镇将平日拥兵糜饷，有警一无足恃』！又奏：李成栋弃地南奔。士英亦不应。
        时塘报汹汹。十九日（辛未），宏光召对，士英力请亟御良玉，大理寺卿姚思孝、尚宝寺卿李之椿等合词请备淮、扬；工科吴希哲等亦言淮、扬最急，应亟防御。宏光谕士英曰：『左良玉虽不应兴兵逼南京，然看他本上意思，原不曾反叛；如今还该守淮、扬，不可撤江防兵』！士英厉声指诸臣，对曰：『此皆良玉死党，为游说；其言不可听！臣已调得功、良佐渡江矣。宁可君臣皆死于大清，不可死于良玉之手』！瞋目大呼：『有议守淮者斩』！宏光默然，诸臣咸为咋舌。于是北守愈疏矣。礼部尚书钱谦益言：『陈洪范还该收他』。宏光曰：『国家何尝不收人，只是收来不得其用耳』！希哲退曰：『贾似道弃淮、扬矣』！
        先君子述舅氏语曰：『宏光召对时，群臣俱请御北兵；宏光然之。独士英大声面斥上曰：『不是这样讲，宁可失国于大清』云云。宏光不敢言。又朱大典含怒入朝堂，曰：『少不得大家要做一箇大散场了』！众闻之愕然。
        史可法扬州殉节
        四月二十二日（甲戌），大清兵渡淮，如入无人之境。二十四日，大清兵猝至扬州，围攻新城。可法力御之，薄有斩获；恐益急。可法书寸纸，驰诣兵部代题请救；不报。二十五日（丁丑），可法开门出战，大清兵破城入；可法拔剑自刎。原任兵部尚书张伯鲸被执不顺，身被数创，自刎死；妻杨氏、媳郝氏从之。伯鲸标下游击龚尧臣被执，不屈死。
        「甲乙史」云：大清兵渡淮，是晓猝至扬州，破新城。史可法在旧城，大清檄云：『若好让城，不戮一人也』！可法不为动。丁丑，大清兵诈称黄蜚兵到，可法缒人下城询之；云蜚兵有三千，可留二千在外、放一千入城。可法信之；时大清兵在东门，约以西门入。及进，而反戈击杀。可法立城上见之，即拔剑自刎；左右持救，乃同总兵刘肇基缒城潜去。或云引四骑出北门南走，没于乱军中。或云大清兵锐攻北门，可法震大砲击之，死者甚众；再震而愈聚，攻益锐，已破西门入矣。拥可法见豫王，长揖不屈；遂遇害。
        予思甲戌渡淮，是晚猝至扬州，未必如此之速；则疑丙子为是。至于史公死节，其说不一。然豫王入南京，五月二十二日（癸卯）即令建史可法祠，优恤其家。是王之重史公，必在正言不屈；而「缒城潜去」之说非也。更闻江北有史公墓；康熙初年予在淮扬，见公生祠謚为「清惠」，父老犹思慕焉。忆顺治六年仲冬，予入城应试。有浙之嘉兴人同舟，自言久居于扬；问以大清兵破城事，彼云：『我在城逃出，稔知颠末。初，扬人畏高杰淫掠，乡民避入城；后水土不服，欲出城，江都令不许，遂居于城。四月十九日，大清豫王自亳州陆路猝至扬州，兵甚盛，围之。时史可法居城内，兵虽有，能战者少；闭城坚守，不与战。大清以砲攻城，铅弹小者如杯、大者如罍；堞堕，即修讫。如是数次，而砲益甚，不能遽修；将黄草大袋盛泥于中，须臾填起。大清或令一、二火卒侦伺，守兵获之，则皆欢呼请赏，可法赐以银牌；殊不知大清兵甚众。可法日夜待黄得功至；围至六日，乃二十五日（丁丑）也，忽报曰：『黄爷兵到』。望城外旗帜，信然；可法开门迎入。及进城，猝起杀人，知为大清人所绐，大惊；悉弃甲溃走。百姓居新城者，一时哗叫，不知所为；皆走出城，可法不知所终。史公短小精悍，面黑；在军中茹麦粞饭，食不二味。众共怜之。
        予按宋恭帝时元右丞相阿杰围扬州日久无成功，筑长围困之。城中食尽，死者枕籍满道。明太祖将缪大亨克扬州，止余民十八家。然则宋、元迄今，扬民三罹劫矣；岂繁华过盛，造化亦忌之耶！
明季南略卷之九　南都甲乙纪（续）
       宏光出奔
        五月初十日，京师各城闭门。午后，唤集梨园子弟入大内演戏，上与太监韩赞周、屈尚忠、田成等杂坐酣饮。二鼓后，上奉太后、一妃与内官四、五十人跨马从通济门出，文武百官无一人知者。遗下宫娥女优五、六十人，杂沓于西华门内外；得随一人拉去为幸（「编年」云：『上跨马从聚宝门出狩』）。
        上至太平府，刘孔昭闭城不纳，傍徨江次；乃奔坂子几就黄得功营。得功方出兵与左兵战；闻之，即归营，向泣曰：『陛下死守京城，臣等犹可借势作事。奈何听奸人之言轻出，进退将何所据？此陛下自误，非臣等误陛下也！臣营弱薄如此，其何以处陛下哉』！居两日，刘良佐奉大清豫王令追至，且召得功。得功怒，单骑不甲而出，隔河骂之；挥鞭誓死，言『我黄将军志不受屈』！良佐伏弩射中得功喉，得功叹曰：『吾无能为矣』！归营拔剑自刎。良佐即入其营，挟上回南京（一云：马士英撤江北诸军堵左兵，惟刘泽清不行、亦不北拒，大清兵遂直下。五月十一日，宏光出奔。十二日，驻太平府二十里外，阮大铖、朱大典、方国安等来见，欲避入太平；刘孔昭率百姓闭城不纳。十三日，往芜湖；水师总兵官黄斌卿先遁，登中军翁之琪舟。十四日，因就黄得功居两日，将谋往浙。刘良佐追及，得功死之；兵未渡浮桥，铁索忽断，军士望洋而止。上遂蒙尘，翁之琪投水死）。
