<!-- { "loadSidebar": true } -->
        妾广陵人，从事西宫；曾不二年，马上琵琶，□尘远去。和泪濡毫，语不成声。怆怀赋此，幸梓里同人见之，知浮萍之所归耳。广陵叶子眉题。戊子七夕前二日也。
        永历再入肇庆
        七月二十五日（戊子），陈邦傅为李成栋促请圣驾，辱詈不堪；不敢挽留。是日，离浔州。二十九日（壬辰），至肇庆城下。成栋先整督学道船长三十三舱者为龙舟，百里外迎接；上慰劳备至。八月初一日（癸巳）辰刻，成栋率文武百官迎帝，手扶銮舆入肇庆行宫。宫中储银一万两以备赏赉，供帐器饰复约万金；象魏殿陛亦粗可观。朝贺后，加成栋卫公（？）爵极品；赐御袍靴带、尚方剑等。成栋再拜，谢。时首相严起恒，次王化澄、次朱天麟；凡政之大小行止，必呈成栋而后奏。
        李成栋出师
        李成栋，陕西人。为人朴讷刚忍，无衿意、无喜容，不脂韦、不多言；内外文武悉敬畏之。永历命筑坛城东，傚汉淮阴故事，令督师南下。坛半就，成栋曰：『事在人之为耳，岂必坛之登与否乎』！盖刎颈爱妾刻不去怀，必欲得当以答其意也。八月十二日（甲辰），面奏永历曰：『南雄以下事，诸臣任之；庾关以外事，臣独有之』。一言竟，去；提兵二十万上南雄。时江西金声桓据南昌，日通成栋约期南下矣。
        朝臣媚李元胤
        自八月十二日李成栋去后，朝局大变。都察院左都御史袁彭年向为周延儒腹心，延儒议处，首揭延儒；后降大清，授广东学道，示云『金钱鼠尾，乃新朝之雅制；峨冠博带，实亡国之陋规』。及返明朝，又复诋之，矜反正第一功臣。成栋有养子李元胤，本贾姓；河南人。以庸蠢，不携行间，留肇庆守家。彭年特隆其体，以内外权属之。元胤为傀儡，笑骂无情；彭年为线索，机权刺骨：一时政事人心，乖离殊甚。吏部侍郎洪天擢、大理寺正卿潘曾纬、广东学道李绮、兵部尚书曹晔、工部尚书耿献忠、通政使毛毓祥为成栋所亲爱，皆自五羊来，为一种；严、王、朱三相国、吏部尚书晏清、吏部侍郎吴贞毓并杂项出身六科吴其靁、洪士彭、雷得复、尹三聘、许兆进、张起等皆南宁随驾西来，为一种；又有从各路至者都察院副都御史刘湘客、礼部尚书吴璟、吏科都给事中丁时魁、兵科都给事中金堡、户科给事中蒙正发、礼科给事中李用楫、文选司郎中施召征、光禄寺正卿陆世廉、太仆寺正卿马光、仪制司郎中徐世仪等，又为一种；其广东本土人陈世杰词林、吴以连验封司郎、李贞省垣、高赉明西台、杨邦翰□卿、唐元楫方郎等，亦为一种：种种望风，归入一党。彭年招引同志，驱除异己，于是元胤之门如市。登其堂者，不啻龙门；拜盟认宗，李氏、贾姓莫不矜喜。每当朝期，东班趋入西班与元胤交接，东班为之一空。元胤为人暴戾自用，狂率不情；客至不揖、去不送。喜遗仆卒与客赌博，诸臣倾囊奉之，谑浪骂座，弗忌人讳；皆彭年胁制内外曲徇以成之者。中郎无子，洵不诬矣！十月初九夜，元胤奉成栋密计，题请兵部尚书佟养甲往涪州府祭告兴陵。二鼓时，于德庆道上杀养甲；地方官以盗杀报。由是，威权益震。本月十五日，元胤诞辰，在朝文武公分之外，有私分；私分之外，有私公分；私公分之外，又有私私分；馈遗昼夜络绎不绝。自八月至冬杪，莫不奔竞于元胤左右：可叹也！
        彭年，湖广公安人；崇祯甲戌进士。毛毓祥，武进人；丁丑进士。吴璟，原名文瀛，松江人；进士。施召征，无锡人；癸未进士。马光，苏州人；保举湖南总督。徐世仪，江南人；陞文选司郎中。陈世杰，进士。吴以连，丁丑进士，验封司郎中。李贞，进士，吏科给事中。高赉明，进士。杨邦翰，进士，太仆寺少詹。唐元楫，丁丑进士，职方司郎中。佟养甲，辽东人；都督同知。
        李成栋庾关初败
        十月二十日（辛亥），李成栋过庾岭。二十五日（丙辰），于江西赣州府城外结营，闻内外已通。二十六日（丁巳）五更，闻城上呼「董大哥」者三。成栋于梦中惊醒曰：『董大成是我中军；彼呼之，我军已为彼有矣』！亟披蓝布短马衣，跨一骡疾走，竟不发一言；庾关至梅岭六百里，两昼夜奔蹶大雨中。初出关兵二十万，分为十大营；每营立一大总镇；成栋弃军走，十总戎亦尾之而行。及进南安府城门，成栋如梦初觉，顾谓十人曰：『尔等何得随来』？十人对曰：『大爷既走，吾辈不得不来』。成栋怒，以为谬；即手刃爱将杨大用。二十万士卒、器械悉弃赣州府城外，止与百人南来；亦羞入肇庆面君，遂顺流直下广州府为再举计。朝中得报，亦不甚异；仍封诰陞转，仕籍纷纷，竟不计及外御、内修者。
        董大成，河南人。杨大用，陕西人。
        赣州府，属江西省；南安府，江西进广处。
        以二十万众大帅，岂无故独走？即十将，亦岂竟不知所以，随行两昼夜，独不得成栋一语而奔乎？此必有说。姑志以俟考。
        文选给空札
        九月、十月，通政司疏陈乞职者日以千计。阁臣票拟刻版，定「着议具奏」四字。吏部堂司两庑，拥簇挨挤；文选司虽掌铨选之权，无出选之地。广东一省，非奉成栋咨，大小有司不得擅为除授；桂林、平乐，则留守阃臣瞿式耜为政；庆远、柳州，则焦琏为政（琏者，陈邦傅出京时京债主）；浔、南、恩、太四府，则庆国公陈邦傅为政。又选所副乞陈之望，第给一空札为后日到部凭据而已。
        陈邦傅围南宁
        十月，邦傅率兵至南宁府，围城二月，斗米一两；活剥媒人钱廷晔。赵台莫能支，开城降；涕泣出女，与邦傅为媳。邦傅父子遂驻南宁府。
        钱廷晔，无锡马侨人。
        贾士奇辱施召征
        十一月朔（辛酉），文选施召征谢恩时，同班舞蹈者二人：一为本兵曹晔、一为銮仪司贾士奇（□为现通谱李元胤）。召征未揖士奇，士奇大怒，指名辱骂。召征初未晓，及恶声出始觉；诿云短视，当诣门请罪也。睡亦解纷，士奇稍舒。至初四日，遇于道，攘臂欲殴。召征避让，细问其故；士奇见召征他处刺名颇小，而请荆字独大，以为欺之也。召征杜门三日，几费调停，代款四两始息议。无非假元胤而恣肆耳。
        士奇，湖南人；初为守备。
        吴其靁宵遁
        十一月初六日，兵科吴其靁具疏「清文武之职掌，以肃朝纲；励新旧之廉耻，以别人品等事」：『内阁六部、四衙门，总兵以下移会用手揭，此三百年之旧规。现文武诸臣有初朝、二朝、三朝、四朝、五朝、六朝之分别，各宜建立为功，以昭靖其自献之本心』。袁彭年、李元胤知之，恨入骨。初十日，其靁宵遁，上桂林府与瞿式耜共事。疏亦留中。
        朱容藩僭乱本末
        朱容藩，本楚藩通城王派下一庶人；居家无赖，不齿于王府。逃入左良玉军，假称郡王；引兵害人，营中诸将恶之。甲申春北都既陷，容藩至南京，贿马士英请以「镇国将军」监督楚营。行至九江，以横恣激变，军民惧罪逃奔。时李自成溃于陕，余贼流入楚。容藩复入贼中称「楚王宗子」，贼大喜，欲立为王。后见举动乖异、语言虚诈，因疑之。
        丙戌十月永历即位端州，容藩走赴行在，言贼中情形甚悉。内阁丁魁楚素庸陋，信其舌辩，遂荐之朝，掌宗人府事；得参大政。而兵科程源喜谈兵，与之结纳甚欢。程源，四川人也；一日与容藩谈川事曰：『川中贼势虽盛，而诸将兵不下数十万；吾两人各请总督之职，公督东北、我督西南，贼不足平也』。容藩喜，具疏请之。朝议以程源方改兵科未及两月，不庆陞迁；而源狂躁，意在必得。乃加源太常寺少卿，经理三省；而改容藩为兵部右侍郎兼右佥都御史，总督川东兵马。十二月，大清兵破广东，永历移跸桂林；内阁吕大器回四川，丁魁楚率子女、辎重由浔州走横江小路，内阁随驾者止瞿式耜一人。丁亥正月驾至广西桂林府，朱容藩觊觎入阁办事，逗遛不行；嘱给事中唐諴等连名具疏，参丁魁楚私逃，上护从单弱，如容藩、程源皆系拥戴重臣，不宜轻出外。上素恶容藩，因怒曰：『尔等又欲拥戴容藩耶』？遂命削容藩职，夺其总督敕印，欲斩之。容藩惧，披剃为僧；贿买内监庞天寿求太后谓上曰：『变乱以来，宗室凋零；容藩罪不至死，毋过求』！上素孝，承太后懿旨，即赦容藩；仍复其官，还与敕印。容藩由楚入川。程源由楚入黔，假称三省总督、兵部右侍郎，沿途卖官送札，赃私巨万。四月，四川巡按钱邦芑具疏参之。时上以三月刘承胤迎驾跸武冈；疏入，上震怒，削程源职，逮问。
        容藩由辰州入永顺司至施州卫，得王光兴兵马二万人。时光兴为大清兵所击败于郧阳，走入施州卫，无所归；容藩假称「楚王世子、天下兵马副元帅」，光兴诸将不知其伪，遂附之。时川中曾英为张可旺（即孙可望）所败，部将李占春、余大海率舟师东走夔州；容藩既得光兴兵，即移檄占春、大海，两将亦归之。时大清兵既破成都等处，由重庆泛舟而下；容藩命占春、大海截之。二将以舟师溯流而上，七月十一日相遇于忠州之湖滩；占春出不意，以轻舟直入其营，发火砲乱击之，大清兵弃舟登岸，走川北。容藩得三营兵马，益复恣肆妄行；遂称监国，铸副元帅金印佩之。改忠州为木定府，号府门为承运门；称所居为行宫。设祭酒、科道、鸿胪寺等官，擅封拜：王光兴、李占春、余大海、杨朝佐、谭弘、谭文、谭诣、杨展、马应试等为侯、伯；以张京为兵部尚书、程正典为四川总督、朱运久为湖广巡抚。
