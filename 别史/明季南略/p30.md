<!-- { "loadSidebar": true } -->
        十六日（庚午），大清兵入海州。十七日（辛未），大清兵至宿迁界，乡兵羊酒迎之；县民尽逃。
        十一月初四日（戊子），总兵邱磊报青州之变；磊于白沙祭海，装家眷、行李于船，将下船北发。初六日（庚寅），邱磊带百余骑至安东，柏承馥、王尊垣召磊进署，突兵擒之。至二十一日（乙巳），王燮为邱磊引罪。
        初十日（甲午），大清兵破海州，将狱囚尽放；天明，回兵泗口。大清兵马八万分路南下，一向沭阳、一向邳州、一向宿迁；又牌行邻县，催办粮料。十一日（乙未），大清兵攻邳州，署印推官沈冷之固守待救。「遗闻」云：『史可法统兵抵白洋河』。十二日，大清兵入宿迁；可法提兵救之，随拔营去。
        十三日，高杰抵徐州。先是，河南巡按陈潜夫探得大清朝于十月二十五日发兵，一往山东、一往徐州、一往河南，豫王将从孟县过河。杰与泽清书：『清朝发一王子，领兵号二十万，实七、八千；齐驻济宁。近日河南抚镇接踵告警，一夕数至；开封上下北岸，俱大兵问渡甚急。恐一越渡，则天堑失恃；长江南北，尽为战场。时事到此，令人应接不暇。惟有殚心竭力，直前无二，于万难之中求其可济，以报国恩而已』。泽清以闻。
        十五日（己亥），刘泽清奏：『清将夏成祖已发济宁；杨方兴在宿迁集铁匠打铁条，为扎筏之用。臣今议分汛防河，三里一保、百步一圈，空处筑墙，挑濠灌水，勒令有司兴工。王燮、田仰、王永吉自安东至徐，萧、砀属督辅，开、归属越其杰，各申报竣；候左懋第回日另图也』。
        二十日（甲辰），田仰言：『清将已驻沂、莒二州，哨马至沭、榆；辽人赵福星为宿迁道，兵五千镇守』。
        十二月乙卯朔，大清国万骑下河南。
        初三日（丁已），王永吉总督防河，刘、高二将联络张缙彦、王燮分布河北，王爕移驻淮上，命黄得功、刘良佐移驻近地以援邳、宿。
        十五日（己巳），左都督陈洪范南还；上言：『初，礼部荐臣，以臣与吴三桂同里戚谊，意大清之破贼，必三桂为政；其事殊不然。九月十六日，臣至德州，大清抚方大猷示以摄政王令，有「来使不必敬护，止许百人赴京朝见」。夫曰朝见，则目无天使矣。阁臣主议，以抗节为不辱命；但知三桂借兵于清，未知大势之何如也。锦衣骆养性为之抚，遣兵相迎。二十九日，司务赞画王言赍臣名帖送内院，回言冯铨、谢陞等词色甚薄，却帖不收。十月十二日，奉御书入正阳门；臣随宿鸿胪寺，关防甚严，水火不通，饥寒殊苦。十四日，内院刚林偕十余人来视，戎服佩刀，直登寺堂上坐，指地下毡，令臣等坐；大声责臣江南不应更立天子，且曰「毋多言，我将不日下江南」。十五日，刚林来收银，将十万两交讫；蟒缎余币，尚在后也。私计吴三桂不受书，则万金可无与，诸人踊跃抢散。明日，遣兵押行。臣等请祭告诸陵及改葬帝后，皆不许；朗诵檄文。二十七日，促行，防守甚严。十一月朔，至天津；复运缎绢悉押去。疑养性有私于臣，革职逮问。初四日，过沧州；有官来追，执左懋第回京，不容叙别。十六日，过济宁；大清兵乃还。十一日，到徐州，渡河』。洪范入见，言大清兵万分紧急，旦夕必下江南。马士英恶之，曰：『有四镇在，何虑焉』！陈洪范请加恩使北臣，兵科戴英劾止之；言『洪范出使无功，正使身陷异域、下役群聚晋爵，天下闻之，恐哄然窃笑也』！
        十八日（壬申），马士英疏言：『清兵虽屯河北，然贼势尚张，不无后虑；岂遂投鞭问渡乎？且强弱何常之有，赤壁三万、淝水八千，一战而江左以定；况国家全盛，兵力万倍于前，廓清底定、痛饮黄龙，愿诸臣刻励之也』。命王永吉防河北、张缙彦防河南，分许定国、王之纲信地。「遗闻」云：『大学士王铎疏请视师江北，以复国仇；不允』。时大清兵至夏镇，别由济宁南渡，攻海州、围邳州。史可法、高杰、刘泽清各请告急；不应。
        二十日（甲戌），命史可法会兵援邳州。二十四日，张绪彦分诸将防河：宁陵以东至归德属王之纲、宁陵以西至兰阳属许定国、祥符以西属刘洪起、河雒委李际遇。高杰北征，发徐州。
        二十九日（癸未），加高杰太子少傅、史可法太傅。先是，程继孔斩木编筏，勾引北兵渡河，伪投杰降。杰知其诈，因诱斩之，收其众。至是，士英追理其功，故有是命。
        使臣左懋第殉节
        左懋第，字仲及，号萝石；登州莱阳人。崇祯辛未进士，出陈文庄之门。壬申冬，授韩城令。三年之中，流寇薄城者三、入境者再；皆设法击走之。癸酉，考选户科给事中。寻以吏〔科〕给事中，奉敕察核南京、燕湖等处兵饷；未复命而上崩。
        宏光立，入见，陈中兴大计；命视师江上。陞佥都御史，巡抚应、安等处。以母死于天律，乞守制。而朝议遣大臣使北通好，营先帝山陵并议割地岁币。公自请北行，因得葬母；陞兵部侍郎，赍国书、金币以行。而副之者太子太傅、左都督陈洪范及太仆寺少卿、兵部职方司郎中马绍愉，兵部司务陈用极等从行。
        八月，行次沧州，陈洪范遣信先致吴三桂封册；三桂不启封，缄奉摄政王。九月，至杨村。士人曹逊、金镳、孙正疆谒见，言报国之志；公喜，署为参谋。十月，进至张家湾。闻以四夷馆处使臣，行属国进见之礼；洪范无言，参谋陈用极曰：『此事所系甚大』。公争之，乃改鸿胪寺；遣官骑迎入。十四日，内院刚林来，责以朝见；公曰：『敕命先谒陵、后通好；今未拜先帝梓宫，不敢见』。刚屈而去。明日复来，言如前，公终不屈；一一抗拒，声色俱厉。既，持国书、金币去。公遣参谋陈用极以谒陵事请，不得；乃陈太牢于寺厅，率将士哭三日。
        二十七日，忽数骑遣行，出永定门。十一月初五日，止沧州里铺；又数骑追执公及绍愉还，而独令洪范南。副将张有才、杨逢春、刘英止沧州；公返北都，拘之太医院，不通出入。上摄政王启，不报，而时令人说之降；公不答。洪承畴谒之，公曰：『鬼也？承畴松、杏败死，先帝赐祭、加醮九坛、锡廕久矣；今日安得更生』！李建泰亦来谒，公曰：『受先帝宠饯，不徇国降贼，又降清；何面目见我耶』！汉臣投谒者皆受骂，亦惮见之。
        乙酉正月，刘英及曹逊、金镳入讯，逾垣得见；遂发疏，令金镳及都司杨文泰赴金陵奏之。及至，而金陵已失守矣。曹逊曰：『如何』？公曰：『复何言』！七日不食，恸哭誓必死。
        闰六月十五日，以江南即平，再下薙发令。副将艾大选首髡如诏，公杖大选及传濬，大选自经死；濬恐，为蜚语闻。十九日，捕下刑部；公曰：『我自行我法、杀我人，与若何与？可速杀我』！以兵胁公薙发，公大呼『不可』。而参谋兵部主事陈用极字明仲，苏州崑山人；与游击王一斌、王廷佐、张良佐、守备刘统亦大呼『不可』。遂以公等六人下狱。
        二十日，摄政王召见，铁锁拥入内朝；公麻衣孝巾，向上长揖，南面坐于庭下。摄政王数以伪立福王、勾引土贼、不投国书、擅杀总兵、当庭抗礼五大罪，而公辩对侃侃，终不屈，惟请一死。命薙发，坚不肯。摄政王问在廷汉臣云：『如何』？吏部侍郎陈名夏曰：『为福王来，不可饶』。公曰：『若中先朝会元，今日何面目在此』！兵部侍之郎金俊曰：『先生何不知兴废』！公曰：『汝何不知羞耻？我今日祗有一死，又何多言』！摄政王挥出斩之。佥都赵开心将起有言，同坐掣其裾而止。公至宣武门外，神气自若；南向四拜，端坐受刑。侩子杨某涕泣稽首，而后行刑。公既出，赵开心始得启王，王将从之；而已报死矣。题绝命诗有曰：『峡坼巢封归路回，片云南下意如何！寸丹冷魄消将尽，荡作寒烟总不磨』！马绍愉率所从将士，悉薙发降；陈用极、王一斌、王廷佐、张良佐、刘统与公同日见杀。忽沙风四起，卷市席棚于云际，屋瓦皆飞；一时罢市。
        陈用极之门人咸默，序其事传之。盖国朝以奉使死者，忠文王褘、忠节吴云与公三人而已。公与会稽章大理正宸谊最深；公死，大理亦遯荒野。公之同乡姜给谏采，出其诗以梓于世。
        东村老人曰：『萝石之死，比文信公尤烈。有一人而可洗中朝三百年之气，可见读圣贤之书者原有人实践。纷纷盗名之辈，妄言声气，卖降恐后矣』！
        左公至北，陈洪范欲以国书畀礼部。公谓馆伴：『必以龙亭出迎；不然，敕书必不可与』！故摄政王责公不投国书。
        凌駉自缢于济馆
        凌駉，原名云翔，字龙翰；徽州歙县人。崇祯癸未进士；甲申正月，授兵部职方司主事、督辅军前赞画。曲沃兵溃，駉独走至临清，纠合三百人起兵；擒伪防御使王皇极等三人。传檄山东，其略云：『迹今逆贼所恃，无过假义虚声。假义则预免民租，虚声则盛称贼势。以致浮言胥动，举国如狂；愚愞无知，开门揖寇。及至关城一启，即便毒楚交加；一宦而征数万金，一商而派数千两。非刑拷比，罔念尊贤；纵卒奸淫，不遗寡幼。将军出令，先问女人；州县升堂，但求富户。于是，山东、河北各土寨来归者甚众』。
