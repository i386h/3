<!-- { "loadSidebar": true } -->
        时曾英全军札营江上，数月前间献忠烧成都等处，率兵走川北，遂以为无事；王应熊等但知遣将收拾成都，侈言恢复之功，竟不防张可旺等败溃之兵从川北突至江上。且重庆附近各府县士绅商民避贼者，皆□□□英以自固，江上因而成市；水陆数十里，兵民相杂。卒闻贼至，未免惊扰；有望风先避者，人情恟恟不定。曾英命李定、余仲、李占春等率兵迎战；可旺等皆穷寇，恐大清兵后追，料无退步，乃奋力死战，李定等失利而归。曾英方欲整顿再战，余仲即入后营放火，劫本营马匹、辎重；各营见本营火起，以为贼至，遂大乱。曾英急率家眷登舟，舟重不可行；后军卒至争舟，曾英坠水死。余仲、李定、王祥等溃走綦江，散入南州县、真安州山中；李占春、余大海等浮舟下夔州。可旺连夜夺船渡江，破綦江县。督师王应熊驻兵遵义，巡按瞿{日永}亦按临，同住城中。丁亥正月初七日，瞿{日永}走真安州，王应熊亦率诸部将遁入毕节卫山中。正月二十三日，贼入遵义城。
        献忠既亡，可旺等乃奉伪皇后陈演女为主，驻遵义桃源洞；可旺等诸贼每早必往朝贼后，凡事奉请而行，伪宰相汪某辅之。汪性□刻过于献忠，平日□以暴□媚献忠，□所欲杀汪必□□，故献忠最信之。诸贼衔之已久，然畏之而不敢发。至是，每公会议事，汪犹傲据诸贼上。一日，张能奇怒曰：『汝今尚敢如是耶』？拔佩剑斩之。二月初，大兵至重庆，诸贼将贼后焚死，拔营渡营乌江，走贵州。
        时贵州守将定番伯皮熊闻贼至，走都匀；巡抚米寿图走偏桥，按察使唐勋、副使曾益走定番州，城中百姓逃窜一空。可旺等入城，出示招抚百姓；十日后，百姓悉回。可旺兵进取定番州；定番城中唐勋、曾益调土兵守城，贼至辄败去。张能奇自率众来攻，中药箭几□。贼乃书字射城内云：『数日杀吾兵将甚多；与我斗酒，当即退去』。乃退二十里。城中以为贼怯，守稍□。贼忽涌至，城遂破；唐勋、曾益自缢死。江津进士程三成时在定番，亦被杀。
        二月终，大兵至遵义；可旺诸贼尽屠贵州，遂渡盘江走滇。可旺复姓孙，自称平东王；能奇复姓艾，称定北王；定国复姓李，称安西王；文秀复姓刘，称抚南王。时滇中方值土司沙定洲之乱，黔国公沐天波弃省城走滇中，竟无兵防；而诸贼逆得乘乱据滇矣。
        附记：甲申正月，献忠自岳阳渡江，虚设伪官于江南；大队俱北，由湖南入川，陷之，瑞王阖宫被难，旧抚陈士奇死之。献忠取丁壮万余，□耳鼻、断一手，驱徇各州县：『兵至不下，以此为令。但能杀王府官吏、封府库以□，则秋毫无犯』。由是，所至官民自乱，无不破竹解甲投降者。献忠陷涪州、再陪泸州，顺流下重庆，进陷成都；蜀主阖宫遇害，巡抚龙文光暨道府各官皆死之。重庆推官王行俭死；总兵赵光远降，马士英犹请降敕奖之。献忠大索全蜀绅士至成都，皆杀之。既而县榜试士，诸生远近争赴；献忠以兵围之，击杀数千人，咸挟笔握策以死，蜀中士类俱尽。时中原多故，诸将无暇西顾；献忠遂奄有两川，据险设官。□入□，改元「义武」。置左右丞相，以徐以□为右丞相、潘独鳌为中书舍人。筑宫室台观，置酒自娱。及闻李自成败，逡巡不复出。其后，献忠被创死。
        有自楚蜀□者云：『献忠谓蜀中绅衿反覆，尽行诛灭。既而考试童生，诡云选用汝等；诸童亦谓绅者既绝，必用吾。诣□□者万计，府县署前不能容，使往校场□试。午刻，□少年先完卷上呈，已而交卷者络绎而上。须臾，砲声轰烈，伏兵四起，突入场中，将童生尽杀之。维时或握管濡墨而死、或碎首断肩而死，又或折肱破腹而死，以至横竖倒侧，种种不一，惨不忍言』。夫献忠残恶因不足道，而士子争试亦自取其祸也！
        献贼入蜀，蜀人拒战；献恨之，大肆杀戮。饮酒，将小儿抛掷鎗上；儿啼，以为笑乐。有童稚杀不尽，则以大锄刈之。其残忍如此，蜀人大惧。有大在洞，内可以容人二十万匿于中；因不得入，置薪洞口焚之。吹烟入洞，众俱糜烂而死。
        江阴沙尚宾在扬州与一兵会饮，熟视之；兵曰：『汝何视我』？沙曰：『吾闻食人者，其目必赤。今子目赤，毋乃食人乎』？兵曰：『吾曩年食五人矣。昔从献忠入蜀，蜀人畏之，□避匿深山，无所得食；遂掠人食之。惟女子纤足趾束最佳，如豕蹄然。时献忠每日发粮银一钱，而蜀中米每升值银八钱；若持得米二升，则粜一升，便食不尽矣』。
        郭献珂起兵
        甲申七月，张献忠遣伪将马科至四川招安、保宁一带，原任兵部主事郭献珂起兵战于桃园，贼兵溃；追获伪将宋朝臣，斩之。

明季南略卷之十三　粤纪（续）
     
        永历在桂林
        戊子正月朔（丁酉），永历在广西桂林府；以朝臣星落，免朝贺。
        永历走平乐
        何腾蛟再督师出全州，兵益不睦；焦琏下平乐、郝永忠壁兴安。未几，永忠营被袭，疾至关，欲撤兵；左右禁近欲永历迁。式耜持不可；言『督师警报未至，营夜警无火，恐二百外风尘而遽使主露处、播迁无宁日，国势愈弱、兵气愈难振；民心皇皇复何依？潮回波逝，能逆挽戙{木戈}哉』！左右禁近周章不能止；式耜又请曰：『无已，侯督师归；果急，亲督甲士背城借一，胜败未知。若以走为策，桂城危，柳益危；若今日可到桂，明日亦可到南、太』。反覆数百言，泪下沾衣。严起恒曰：『迟至五鼓』！夜半，而永历已行矣。是戊子二月二十二日也。
        「粤事记」云：『二月二十三日夜三更，有霍允中者（河南归德人，封永城伯）忽抢入大内，劫帝于寝被中，舁出城外；将文武百官捆吊勒索，尽逼所有，妻孥不保。瞿式耜亦被劫掠。帝虽裸体，幸无伤；只身走平乐府。桂林残敝，不可驻足；思三宫已在南宁，马吉翔备布袍、竹轿，掖帝而行。遇水濡足、遇岭披枝，可谓行路难矣』。
        此与「遗闻」差一日，而被劫一事更详。嗟乎！天子裸体。时事至此，难言哉！
        南、太，南宁府、太平府也。
        瞿式耜复守桂林
        当永历夜行时，肆掠蹂躏，公署职官无一得免；式耜被逼登舟。黎明，刑部侍郎刘远生、给事中丁时魁、万六吉及刘湘客俱至；盖湘客奉命安抚乱亡及劝饷糈，而远生、时魁以召将入也。遇式耜于樟木港；式耜集远生等入民屋，立草檄，分路四发。暂驻阳朔，催焦琏兵上援。楚镇周金汤、熊兆佐亦入桂，又檄翰林简讨蔡之俊、大理寺评事朱盛{氵隷}先入桂宣式耜令，檄按察司佥事邵之骅部琏兵，定人心。式耜于初一日复入桂署，督师何腾蛟自永宁至、滇镇胡一青统兵至、焦琏自平乐统兵至。大清兵疑桂城空虚，直抵北门。三月二十二日，腾蛟督兵三面御之；大兵渡甘棠去，督师列营榕江。永历诏旌式耜银、币又赐「精忠贯日」金图书一枚。式耜念南宁蛮乡不可久居，日为永历清道。
        前日所忧在内者，今更在外；督勋镇将士直取全州，保巡抚鲁可藻下梧。会东人有反归信，令可藻缮兵以待。会可藻衔自署「两广」（旧例：东抚称制兼粤西，西抚称抚）；式耜曰：『方今武人多自署抚军；予代疏请衔，曷不可』？周鼎瀚以阁部擅假，式耜亦疏正之。当武冈之乱，言官弹鼎瀚以附承胤入直；式耜司票，曰：『独不闻王沂公曰：「进贤、退不肖，皆有体」？瀚系大臣，应听自谢免、不谢免而复擅假，毋乃不可乎』！陈邦傅称「粤西世守」，牒四飞；式耜疏驳之：『今日功晋五等，尚未裂土。海宇剥削，止粤西一隅为驻跸之地；楚、滇数万之师日需食。辄曰「世守」，岂老成忧国所隐料』？式耜身虽在外，在廷大纪纲极言力请；疏曰：『臣与陛下患难相随、休戚与共，原自不同于诸臣；一切大政，自得与问。庙议可否，众指所关。本乱而求末治，未之有也』！
        永历驻南宁
        「粤事记」云：『三月初十日，永历入南宁府；加守道赵台巡抚衔，令耑直大内食馔。随至者，内阁严起恒、吏科许兆进、兵科吴其靁、户科尹三聘、礼科洪玉鼎、礼科洪士彭、兵部尚书萧琦、大金吾马吉翔七人耳。帝欲进土州，萧琦上「十便、十不便疏」止之。君臣资斧，空乏实甚。起恒以首相兼吏部尚书下车之明日，亟收人心，悬示通衢：『民间俊秀愿立本朝者，悉陈履历姓氏』。即于三月十五日，广为开选；邕城通二十四土州，槟榔、盐布诸贾及土乐户皆注仕籍、列鸳班，借府学明伦堂为公座莅任地。自晨至暮，日以百计。鼓乐旗帜、轩舆扇盖，前人按套、伛偻罄折尚未遽毕，后官多叠趾以俟：如吴城、沙市等处极闹。礼生一时骄贵，以公座遽多礼，荣归展亲、谒祠、拜长更多礼也』。
        萧琦，江西人；崇祯丁丑进士。
        邕江，南宁府。吴城，江西巨镇。沙市，荆州巨镇。
        皇子生
        四月初一日（丙寅），世子生。王化澄请册为太子，赦天下；诏曰「万喜」，行在文武加一级。
        土官陞授
        「粤事记」云：『时田州、果化州等土官来朝，行在文武各曲意款徇，冀得其懽心，以为异日东道主。土巡司皆陞为邑宰、土邑宰皆陞为知府，竟有道衔与土知府者。盖土司旧规，原加一等行事；以道衔与之，俨然开府矣。此三百年不破之格也』。
          李成栋归明
