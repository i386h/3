<!-- { "loadSidebar": true } -->
        隆武之遣二将，犹思庙之遣李建泰也；二将军之逗遛关外，犹建泰之逡巡圻内也。
        刑罚用舍
        丙戌正月朔（乙酉）早朝，郑芝龙以手板掷蒋德璟，几伤。
        邵武知府吴炆归；推官朱健以南安王入境，疑敌兵，移眷他驻：坐倡逃。建宁府建阳知县施■为奸胥摘发，坐贪酷。俱骈斩市曹。漳州府龙溪知县谢泰宗以贪参，罚入千金。
        杭严道龚可楷航海至闽，不用；有「呼尔蹴尔」之疏，终被贼杀死。而南来无赖之徒，争上疏谈兵，即得召对；片言合旨，赉宝锭、赐官爵。久之渐多，部曹几及千人；所赏，芝龙亦不应。
        张肯堂请袭金陵
        吏部尚书张肯堂，与吏部郎中赵玉成同籍江南。疏言：『臣等生长海滨，请以水师千人，从海道直抵君山，袭取金陵以迎；陛下陆行，期会于金陵』。隆武大喜，亟催芝龙大造艘；芝龙笑诺。会有上疏言水师诸臣宜留其家眷以防逃归者，事遂不果。
        隆武驻建宁
        隆武决意亲征；二月，驻建宁。楚抚何腾蛟、江右杨廷麟皆有疏迎隆武，隆武意欲往江右，犹豫未决。而芝龙以关门单弱，固请回省。省中人数万呼拥请还；不还，则绝天下望。因驻跸剑津。任兵部尚书吴春枝留守，晋大学士；辞不受，留驻浦城。
        皇子诞生
        六月，皇子诞生。群臣贺表，有「日月为明、止戈为武」语。隆武嗟异。大赦。覃恩，郑氏厮养俱得三代封诰；撰敕者、织轴者，日不暇给。
        当是之时，兵羸饷绝，行止犹豫；召对会议，欠伸而已。当事无谈及兵事，举朝如梦如醉；不待识者而知其败坏矣。
        杀鲁王使陈谦
        都督陈谦奉鲁王使，与行人林垐至闽，趑趄不敢入。谦与芝龙有旧，先遣人问之；芝龙以书招之曰：『我在，无妨也』。乃与林垐入见，启函称「皇叔父」而不称「陛下」；隆武大怒，下廷议，二人俱下狱。郑芝龙上疏救之，不听。
        陈谦者，武进人，旧镇金、衢。乙酉春，赍宏光诏，封郑芝龙为南安伯。比启读券，乃误书「南安」为「安南」；谦谓芝龙曰：『安南则兼两广，若南安仅一邑耳。请留券而易诏，更晋伯为侯』。郑芝龙大喜，厚赠而别；及半途而南京变。芝龙素德之，故有是救。时有钱邦芑者自请召对，言天下事，语未竟，中旨即擢为监察御史；实出芝龙门下。而与隆武亲，最蒙信任；密启隆武：『陈谦为鲁藩心腹，且与郑至交；不急除，恐有内患』！隆武信之。或以告芝龙；芝龙谓：『刑人必经其门，临期救之更便』。不意至夜半，内传片纸，别移谦他所斩之。芝龙急救，则已授首矣；伏尸而哭极哀。以千金、百布葬谦，为文以祭；中有『我虽不杀伯仁，伯仁为我而死』之句。
        天下之势，当论其轻重、大小。七国时，势莫强于秦，苏季子合六国以拒之，得安者十五年；后秦日夜攻韩、魏而齐不救，及韩、魏亡而齐、楚亦遂随之矣。大清势重若泰山，即昔日之秦，不足以喻；而鲁之弱，犹未及韩、魏。隆武虽不悦，而「同舟」、「唇齿」之言，不可不思。姑大度优容，连兵共拒；俟势稍定，大小自分。不此之计而自相寻仇，则鲁必折入于大清，而闽之亡可立待矣。昔晋灭虢而虞亡，秦灭韩、魏而齐、楚亡，晋灭蜀汉而吴亡，八王自残而刘石强，元灭金而宋亡益速；古今之势，大可见矣。
        华廷献论浙、闽事
        华廷献云：『时东南民望，渐属鲁藩。画钱塘为界，烽火相望。自两都破竹，至此始阻；相距于七里滩者十余月。五月午日，至延平之顺昌县，遍访乡音，微闻有黄兵之说。会中州侯若孩携家往赣，询及世事，摇手蹙额谓：「此时宜枕戈待旦，戮力一心。乃处累卵之危，而修笔舌之怨；忘敷天之愤，而操同室之戈：吾其济乎」！时浙、闽瓯脱，自分彼此；宦两地者各不相安。朱大典以一旅处两大间，左右瞻顾。九江关外，声援既绝；钱塘兵力不支，时事难言之矣』！
        进讲
        命儒臣赖垓、陈燕翼进讲「易」之「元亨利贞」、「书」之「圣神文武」。圜桥肃穆，圣德诞敷；群臣表贺。
        开科
        六月，吴炳来自江西，单骑入关；命以布政提调棘闱，以编修刘以修为主考。是月，即开科，题「大学之道」三句；取中举人叶瓒等百余名，犹雍雍太平象也（「编年」载：万瓒解元）。时湖广武昌省郡多陷于大清，遂于衡州府乡试。表题拟上，视学行释奠礼成。
        郑芝龙拜表即行
        时六月，大清兵渡江，钱塘不守。郑芝龙微闻之，因疏称『海寇狎至；今三关饷取之臣、臣取之海，无海则无家，非往征不可』。拜表即行。隆武手敕留之曰：『先生稍迟，朕与先生同行』！中使奉敕至河，而芝龙飞帆已过延平矣。芝龙既去，守关将施福声言缺饷，尽撤兵还安平。
        大清兵从容过岭
        是时旧抚田兵及方兵、郑〔兵〕号三家兵，或离、或合，逶迤而南；或手不持铁，所至劫掠，或挟妇女。至山头，呼卢、浮白，漫衍岭界者四、五日。后关门无一守兵、亦无一敌兵，寂如也；如是者三日，始有大清骑二、三千从容过岭，分驰郡邑。然大清兵入闽，或由汀、或由福宁，俱走山谷间；道出不意，不必定走仙霞岭也。
        马、阮、方、苏降
        马士英、阮大铖等犹拥残兵数千，请入关；隆武以其罪大，不许。士英计穷，遁至台州山寺为僧；寻为大清将搜获。阮大铖迎降，贝勒令随内院办事。方逢年、方国安及刑部尚书苏壮，俱薙发投诚。
        大清杀马、阮、方四人
        八月二十四日，大清兵至顺昌，获隆武之龙扛；搜之，得马士英、阮大铖、方国安父子及方逢年连名「请驾出关为内应疏」在已降后。大铖方游山，闻信知不免，自投崖死；仍命戮尸。士英骈斩延平城下，家眷百余口悉给赐兵丁。时以周、马作联云：『周延儒字玉绳，先赐玉、后赐绳，绳系延儒颈，一同狐狗之毙；马士英号瑶草，家藏瑶、腹藏草，草贯士英皮，遂作犬羊之鞹』。
        附记：华廷献云：『见剑浦城边一堆白骨，云是马士英、阮大铖、方国安父子。所惜者，方书田耳；比匪之伤，悔何及乎！时延、顺间以搜索龙扛，有破家陨命者。迨启扛中，得五人连名「请驾出关」一疏，查在降后；恶其反覆，故杀。嗟乎！卖国者何所逃乎！死一而已，有履刀锯而骨犹香、伏斧钺而血犹污者，岂非处死者异哉』（书田，逢年字也）！
        隆武奔赣
        隆武自芝龙去后，闻大清兵信念，遂决计幸赣。八月二十一日（甲午），启行；监军钱邦芑先期请清路，犹赫赫颐指属县。二十二日（乙未），驾至行宫，戎服金蟒。而上好书，虽崎岖军旅，犹载书数十车以从。二十四日（丁酉），抵顺昌；未发，巳刻警至，大清兵已及剑津燬关，且踵至。顷之，行宫数骑突出，云驾在内，从行者惟何吾驺、郭维经、朱继祚、黄鸣俊数人已；而何与郭亦散去。曾后肩舆河干，顾从官曰：『刘宫人有怀，好护持就道』。妃媵狂奔，有一舸而数人者、有一骑而三人者。
        隆武遇害
        大清兵过延平而东，独陈谦之子帅数百骑追驾，为父报仇。及汀州，时隆武将入赣，停一日晒龙凤衣；陈谦子适追至，遂及于难，并执曾后及从驾官朱继祚、黄鸣俊。械至福州，隆武、曾后遂遇害。朱继祚勒令致仕，旋为乱兵所杀；黄鸣俊许授五品官，以老疾辞免。
        蒋德璟绝食死
        大清别遣李成栋、韩固山略定兴、泉、汀、邵、漳州等处。九月初八日，大兵入泉州，德化知县陈光晋迎降。
        先是，大学士蒋德璟见郑师逗遛，因自请行关确察情形，相机督战；隆武许之。比至，则疲兵弱卒、朽甲钝戈，一无可为。因叹息，告病去。户部尚书李长倩亦以饷不继，忧愤而死。提学御史毛协恭亦愤卒。迨泉州既降，德璟遂绝食死。
        曹学佺、马思理自缢
        十五日，大兵至汀州。十月十九日，入漳州。漳州道傅从龙、知府金丽泽以城降，皆仍旧职任事；不三日，乡兵起，杀从龙、丽泽。礼部尚书曹学佺、通政司马思理俱自经。
        黄道周不屈
        大学士黄道周愤师不前，因请以师相募兵江西；曰：『江西多臣子弟，愿招之效死军前』！隆武命芝龙助资，芝龙不与；隆武给空札百函而已。道周以札号召门下，得百人；居吉安，与杨廷麟、万元吉为呼应。出兵徽州，竟为大清所执。械送南京，道周绝粒，积十四日不死。大清内院洪承畴怜欲生之，道周不屈；承畴疏救曰：『道周清节夙学，负有重望。今罪在不赦；而臣察江南人情，无不怜悯、痛惜道周者。望皇上赦其重罪，待以不死』！不允。寻同中书赖雍、蔡继谨等俱杀于市。
        郑为虹、黄大鹏喷血大骂
        闽溃兵先奔者，于路间焚掠为食。至建宁，科臣黄大鹏、郑为虹闭城，发仓米、库银以犒赏，俱欢呼而去；一郡独全。八月十七日，大清兵将至浦，百姓议请出降，郑为虹不可；再请，为虹执不可。大清兵拥见贝勒，众迫跪；为虹不屈。贝勒嘉其节，不忍遽杀，且劝薙发；为虹曰：『负国不忠、辱先不孝，忠孝俱亏，我生何用！宁求速死，发不可薙也』！明日，复召见，责输饷；为虹曰：『清白吏，何处得金来』！百姓争欲代输赎其死；为虹曰：『民穷财尽，乌乎可』！因喷血大骂。贝勒怒，下令斩之。为虹大喊奋跃，夺刀自刺胸，不死；遂见杀。百姓为之立祀。黄大鹏同日殉难。为虹义仆陈龙与标下中军游击原任浦城千户张万明及子都司张翘鸾、都督洪祖烈，俱从死。
