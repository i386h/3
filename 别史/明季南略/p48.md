<!-- { "loadSidebar": true } -->
        己巳，丁内艰；庐墓三年。辛未，起兵巡兴泉道。时海上多事，红夷与海贼刘香冲突。闽、浙、广三省海寇郑师芝龙已就抚，驻札于泉，然闽抚按猜防之甚；郑亦疑畏，每入谒两台拥兵胯刀，格格不浃。两台起杀心，郑亦盟叛志；方虑地方受其害，无复得其力矣。公一见郑，爱其才略；语曰：『君不用忧疑，某愿百口保君；君一心办贼』！郑感泣曰：『上台宪如公，某敢爱顶踵乎』！公乃力言之，两台释其猜疑。值红夷寇漳、泉，用郑为先锋，红夷创去。盖香系郑密戚，非公主持，欲其「心义灭乱」难矣。泉俗贫约，公以治毘陵者治之；豪右敛迹，小民安堵。属官餽送，丝毫不收；一应交际，务从省约。丙子，移福宁守道，加衔按察使。自戊辰为监司，十年不改官；以无一字入长安故也。郑师不平，因遣人携金入都，为公谋迁官。事发，逮公就讯；既事不由公，怡然就道。闽民数百诣阙击登闻鼓言枉；两台及闽绅合疏申雪；会郑帅「任罪疏」亦至，京御史叶初春等连章代白。于公未到之先，事得释；仍以原级，补福建巡海道。
        内阁杨嗣昌以临蓝土寇纵横，特疏改任湖广湖南道，驻永州府。公念讨贼事重，因具疏请晏日曙为太守、葛元吉为司理；得旨施行。以戊寅冬月至永，佐偏沅巡抚陈公；剿抚兼施，寇息兵戢。永有祁阳王恣横，公以祖训绳之；王敛威守法，吏饬民安。
        庚辰，陞山东右布政，分守登莱海防道。五月，抵任。海右风俗，豪强尤横；公仍以治毘陵、治闽楚者治之，不特窒息其凶，抚按亦为敛戢，屡饬其下无犯曾公，亦如在吴、楚、闽时。辛巳，陞巡抚登莱副都御史。时山东大饥，人相食；登莱与榆关相对，设法赈荒，应关门之需无缺。平青、济间土寇。时大清入山东，公所辖青、登、莱三府特全。论功，擢南少司空；公不赴任，仍请告归。
        未几，京师陷，福王立；旋又南都失守。唐王称号闽中，郑芝龙专柄，因荐樱；起工部尚书兼东阁大学士。时张肯堂吏部移都察院，令樱掌吏部事；樱当铨政，持法不挠。寻荐揭重熙、傅鼎铨等擢用之，后皆以节着；人谓其知贤。以覃恩，晋太子太保、吏部尚书、文渊阁大学士。比隆武幸建宁、驻延平，命与定远侯邓文昌留守福京。大清兵入景宁关，势不支，文昌死之；樱乃挈家避海外，依郑成功于中左所。越五年，其地被兵；叹曰：『吾之不能死者，死有待也；今而已矣』！遂自缢。时辛卯三月朔也。

明季南略卷之十二　粤纪
      
        永明王始末
        大清顺治三年（丙戌）八月，福京既陷，两广总督丁魁楚与广西巡抚瞿式耜、广东巡抚王化澄、广西巡按郑封、肇庆知府朱治憪、广东总镇严从云、旧锦衣卫佥事马吉翔、采买翠羽太监庞天寿等会议监国，而阁学兵部尚书吕大器自闽至，原任兵部尚书李永茂以守制并至；式耜首言监国永明王贤，且为神宗嫡孙，应立。永明王讳由榔，桂恭王常瀛少子。恭王初封湖广衡州府衡阳县，以流寇乱，徙寓粤西梧州府；时恭王已薨，永明王犹在衰絰中也。昔者唐王尝语群臣曰：『永明，神宗嫡孙，统系最疏。朕无子，后当属诸』。时恭王太妃王氏曰：『诸臣何患乎无君！吾儿仁柔，非拨乱才；愿更择可者』！魁楚等请之坚，以十月初十日监国，十四日（丙戌）即皇帝位；仍称隆武二年，以明年为永历元年。改肇庆府署为行宫。推置僚署有差：魁楚、大器俱为大学士，式耜以吏部右侍郎兼阁学，掌铨；魁楚兼戎政、大器兼中枢。永茂请终制。
        「粤事记」云：『永历立，晋王化澄宪副、郑封通参；朱治憪右副兼兵侍，提督两广，承丁魁楚后。内外局惟魁楚主裁。肇庆府去广州府仅四百里，拥立时无一函商及；三司各属既立后，复不颁新天子诏。元勋大老，惟鬻爵择腴是务；至于军国重事，如峡以外设守广州、防御梅岭，不暇顾及，且暂为目前计而已』。
        丁魁楚，河南永城人；进士。王化澄，江西人；崇祯甲戌进士。郑封，河南人；甲戌进士。朱治憪，浙江举人。严从云，江西人；封靖江伯。马吉翔，顺天人。庞天寿，北直人；司礼。李永茂，丁丑进士。
        广州立绍武
        福建旧辅苏观生、何吾驺遁回广东，观生尝贻书魁楚，欲预拥戴功，遣陈邦彦来劝进；魁楚与观生素不协，拒之。观生乃自南、韶还师，适唐王弟聿{金粤}浮海至广州。十一月癸卯朔，观生与布政使顾元镜、总兵林察等拥聿{金粤}入广州城，立为帝，年号绍武；以都司署为行官。招海上郑、石、马、徐四姓盗，授总兵官；以与肇庆相拒。
        「粤事记」云：『绍武立，一月内，幸学、大阅、郊天、祭地等巨典，按日举行。二、三文官连膺覃恩数次，举朝无三品以下官』。
        「遗闻」载：绍武监国，然改元、行郊礼；是帝矣。
        苏观生字宇霖，广东东莞县人；保举选贡。无极知县，隆、绍两朝大学士。何吾驺，广州香山县人；崇祯辛未进士。顾元镜，浙江湖州人；万历丙辰进士，绍武朝大学士。
        万元吉固守赣州
        丙戌九月，万元吉率义勇固守赣州，杨廷麟等附之。赣地虽高，三面俱水；城中望外，浩淼无际；惟南门无水。元吉于砖城外四面，筑木城一座。大清兵攻围急，元吉出旧库元宝数十万，陈列几案，谓众曰：『能杀一人者，赏元宝一』。众遂奋勇出战；大兵畏之，不敢薄城。坚守一年，众亦惫甚。及丁亥八月，城中忽失火，南门复有两人内应；大清朝抚臣科某率兵乘之，自南门杀入，众犹巷战，杀伤颇众。力竭城陷，万元吉、杨廷麟与杨玉宸等俱投清水塘死。
        杨廷麟字机部，崇祯辛未进士。杨玉宸，宁都贡生；与廷麟起义者。
        永历移梧州
        大清兵破赣州，丁魁楚闻报，与太监王坤趣永历移梧避之。瞿式耜曰：『今日之立，为祖宗雪仇耻；正宜奋大勇，以号远近。东人复不靖，苟自懦，外弃门户、内衅萧墙，国何以立』！争之不得，遂移梧州。寻还肇庆，故大学士陈子壮书达式耜，请力馘苏而趣兵东；永历遣兵科给事彭燿往谕之。燿，粤东人，旧为秦令，有能声；譬晓伦序、监国先后、国家仇仇利害。观生等杀耀于市，日集兵向肇庆。右司马林佳鼎督兵靖东郊，东将诈降，陷佳鼎没于水。
        又「粤事记」则云：『绍武立，学臣林佳鼎位总宪，行大司马事；提兵西向，上三水县，欲侵肇庆。式耜奉命出东峡，设砲御焉。十一月十五日，对阵一砲，歼佳鼎；侦者讹传式耜败。肇庆新创，朝廷逃复一空。永历随众奔遁，直达广西梧州府五百里，溯流两日夜，并程而至。太后马氏通史书，本不欲世子称帝；呼省臣李用楫、台臣程源等面呵无固志，且诘责弃逃状。适式耜手报至，知前讹，诸臣皆伏地引罪。后奉永历再下肇庆，别遣靖江伯严从云等护三宫预驻广西桂林府』。
        「遗闻」载林佳鼎为永历臣；而「粤事记」则云绍武臣。且胜负各异，并志之以侯考。但「粤记」一书，乃宦广者所寄予也。
        陈子壮字集玉，号秋涛；广东南海人。万历己未探花；崇祯朝春坊，后封南海公。李用楫，宜兴人；癸未进士，礼科都给事中。程源，癸未进士。
        王坤擅改诸臣
        瞿式耜疏言：『草昧之初，惟养圣德、修纪纲、慎政教、挽人心、布威武、起用人望、招来贤俊为首务』。王坤者，固北阉；自南都失而入闽，隆武遣出。兹用司礼秉笔。有户部郎中周鼎瀚，内批改给事中；式耜力言不可，不听。以粤巡使王化澄陞粤督，寻代佳鼎，晋少司马，掌中枢；大器先以病去矣，内批：陞化澄为大司马。式耜疏言：『化澄诚贤，有廷论；斜封墨敕，何可为例！请补部疏，尚得体』。盖汲汲为阉预虑也。晋李永茂大学士；茂守制，佥称专知经筵，不入直。茂疏荐十五人，为十五省人望；疏上，王坤启视，殊不悦。既而，山西道御史刘湘客斥罢。永茂怫然曰：『朝廷方以经筵责茂，茂以十五省人进，非私也；斥湘客者，斥茂也』。即日解舟去。式耜疏言：『大臣论荐，新朝盛事；司礼辄去取其间，无以服御史，何以安大臣』？坤复疏荐海内硕望数十人；式耜又言：『司礼抑人不可，荐人更不可』！吏科都给事中刘鼒等疏论坤内臣，不得荐人；永历怒，斥逐鼒等。式耜力持之，得复用。御史童琳参都御史周光夏越资序题差用，私乱台规非法；命廷杖琳。式耜力救，得免。陞翰林院检讨方以智为中允，改御史刘湘客充经筵讲官；坤不悦。湘客且疑刘鼒疏出以智手，以智放舟去。
        刘湘客，陕西西安人；布衣。
        辜朝荐献策下广
        先是，两广在籍乡绅多与两院、三司通关节；己未以后，何吾驺主之。辛未以来，潮阳辜朝荐每事与何吾驺角；然吾驺势大，朝荐弗胜也，愤甚。及丙戌八月，清兵取闽，尚无入广之令。潮阳县距闽省止四日程，朝荐亲往福州府献策下广，极言三月内可直达西粤桂林；思得首功，以压吾驺耳。清固山李成栋遂发兵，先选精骑三百宵夜东行，由老龙而下广；过广州增城县，俱潜入花山。十二月十一日上午，止命前锋十人以青白布裹头，扮作洋船舟子状，直至广城布政司前紫薇牌坊。下午，人丛中悉去头上布，现出辫发，露刃大呼；止杀一人，满城崩溃。十人分守六门，闭城，昼夜巡视。第五日，三百骑始至；成栋大军月终乃至。
        时苏观生匿酒肆，有于箧中见文渊阁阁臣印，索其一醉，弗与报知；巡缉被执，观生慨然曰：『吾以一布衣登两朝相位，死亦何憾』！质问时，一语弗答；遂杀之。何吾驺、顾元镜率士绅投诚，优礼而去。吾驺乞修「明史」，门署「纂修明史何」；广州有「吾驺修史，真堪羞死」之谣。绍武一身扮买旧衣人，欲出城，未识乡路；貌复寝怪，识者无敢藏匿。为内阁中书所持，卖银十两；副将杜永和擒至，并周王、益王、辽王等俱杀于广州府布政司前双门下。绍武在位，二月而已。百姓俱薙发归顺，市不易肆、人不知兵；但传檄各郡县耳。时有石、马、徐、郑四姓联舶海上，花山杨光林亦拥众数万；水陆交讧，民不聊生。成栋相机剿抚（花山在增城县）。
        李绮参丁魁楚
