<!-- { "loadSidebar": true } -->
        大清顺治二年（乙酉）五月，豫王既定南都，分兵入浙；大帅，贝勒博洛也。时潞藩避杭州；六月，杭人拥戴之。贝勒以书招王，王度力不能拒，又不忍残民，遂身诣营，请勿杀害人民；贝勒许之，遂按兵入杭，市不易肆。后潞王北行，与宏光、王之明俱凶问。
        附记:「编年」云:『兵至杭州,原任行人陆培缢死,某县知县梁于涘亦死』(一载自死)。
        祁彪佳赴池水
        贝勒既驻杭，遂散布官吏至浙东招抚，且令薙发；召乡绅谒见。原任苏松巡抚祁彪佳赴池水死。
        祁公讳彪佳，字幼文，号世培；绍兴山阴人。父承{火业}，知长洲县，有惠政。公年十七，举于乡。天启二年壬戌进士；授兴化府推官。郡兵以稽饷哗于藩司，公挺身往谕，刻期给饷；皆敛手不敢动。复令自推为首者，缚送藩司治之；众皆帖服。
        崇祯四年，考满福建道御史。五年冬，上疏言：『凡大小文武、内外诸臣，皆使之各安其位，而后有以各尽其心；若越俎而问庖，即旷官而怠事。迩来六卿、九列之长，诘责时闻、引罪日见，因而有急遽周章，救过不遑之象。窃恐当事诸臣怵于严旨，冀以迎合揣摩，善保名位；则未得振励之效，反滋悠忽之图。臣所虑于大臣者，此也。人才有限，中下参半；非藉上感发其忠义，则无以鼓舞其功名。今司道有司，或「钦案」之累由人、或钱谷之输未至，降级住俸十居二、三。臣子精神、才具，必其稍有余地而后可以展布；若追于功令，必至苟且支吾，急切赴名之心，不胜其掩罪匿瑕之念。臣所虑于群臣者，此也。皇上闻鼙，而思将帅之臣；倘得真英雄，即推毂设坛，夫岂为过。但肮脏负俗，决不肯俯仰司马之门；若必依序循资，则虽冒滥之窦可清，似亦奖拔之术未尽。臣所虑于武臣者，此也。皇上深惩惰窳，特遣内臣；然必搜剔出于不意，奸弊乃可无遗。若抚、按之事，多令监视会同；则恐同□同功，反使互蒙互蔽。开水火之端，其患显；启交纳之渐，其患深。臣所虑于内臣者，此也』。时以为谠论。
        寻巡抚苏、松诸府，所至省驺从，延问父老尽得其利病。豪右兼并，细民皆得控陈；一时权贵为之侧目。吴中无赖自署天罡党，凌轹小民；官治以法，则摊赃无辜，人益畏之。公至，捕其尤者四人，立磔于市。由是，群奸股栗。他若征解法、捐赎锾，为长洲置广役田，清吴县隐租以备荒、无锡役米以惠鲜，借华亭义米置上海役田。时粟贵，率二石得一亩；计三年子粒，即偿华亭之数。平漕兑，岁省四郡耗羡十余万金。吴人至今德之。
        十五年，大清兵深入逼淮，道路阻绝。起公掌河南道；微服冒险，间行达京师。明年，佐大计；一主虚公，无敢以一钱及门者。会上命台省迁转，必历藩臬以考其才；面折选郎于朝，因疏列其事。于是御史蒋拱宸等群起攻之，事遂已；而公竟改南京畿道。
        十七年甲申五月，公与史可法等决计定策；以公旧有威德于吴，命奉敕安抚。寻晋大理寺丞，即留为巡抚。首募技勇，设标营五营，各五百人；缘江要害，增置屯堡。公受事六阅月，开馆礼士、设笥受言，日夕拮据。又上疏，请除诏狱、缉事、廷杖诸弊政；为朝廷所忌，遂谢病。
        乙酉夏，大清兵入浙，檄诸绅投揭；公闻，语夫人商氏曰：『此非辞命所能却。若身至杭，辞以疾，或得归耳』。阳为治装将行者；家人信之，不为意。闰六月六日（丙戌）夜分，潜出寓园外放生碣下，自投池中。书于几云：『某月日，已治棺寄蕺山戒珠寺，可即殓我』。其从容就义如此。后謚「忠敏」。
        公生二子：长理孙，字奕庆；次班孙，字奕喜：皆有文誉。女德茞，字湘君；年十三、四，即韶慧绝人。其哭父诗有句云：『国耻臣心在，亲恩子报难』。时盛称之。
        宏图不食死
        原任大学士高宏图流寓绍兴城中。逃至野寺，不食死。
        刘宗周绝粒死
        刘宗周字启东，绍兴山阴人；学者称为念台先生。万历二十九年进士；三十三年，授行人。先后以母丧及养祖里居者十余年，始补原职。寻充册封益藩副使，归陈宗藩六议。四十一年，疏请修正学。明年，复谢病去。天启元年，起为礼部仪制司主事。劾魏中贤、客氏，坐夺俸半年。二年，迁光禄寺丞。三年，迁尚宝司少卿。寻改太仆寺，告归。四年，补右通政，力辞；上怒其矫情厌世，革为民。崇祯元年，召为应天府尹。二年、三年，以疾在告；复上言除诏狱、蠲新饷为「祈天永命」之本。上方忧旱斋居，责其不修实政，徒托空奏。公遂坚求去，许之。八月，召为工部左侍郎，日上言时政云云。上曰：『宗周素有清名，亦多直言。但大臣论事，宜体国度时，不当效小臣归过朝廷为名高』。会体仁捐俸市马，公言不敢怀利事君；得旨切责，遂引病求罢。既就道，闻大清兵自昌平深入，极论体仁大奸似忠、大佞似信，并及刑政舛谬数事。上怒，以为比私乱政，革为民。十四年，起吏部左侍郎；陈圣学三篇以切劘上躬，多见采纳。寻迁左都御史；请申饬宪纲、复书院社学、罢诏狱，从之。会当大计，发中书某为人行贿事，置之法；一时风纪肃然。已而京师复被围，行人熊开元劾奸辅误国；触上怒，下狱廷杖。公力争于朝，坐免官。
        十七年南京再造，起原官。公力诋时政，马士英、刘泽清等欲杀之；遂力请致仕。
        明年，大清兵至杭州；公与同郡祁彪幸约举事，不果。彪佳先死；公绝粒二旬，以六月八日（戊子）卒。有绝命诗曰：『留此旬日生，少存匡济志；决此一朝死，了我平生事。慷慨与从容，何难亦何易』！又示婿秦嗣瞻诗云：『信国不可为，偷生岂能久；止水与叠山，只争死先后。若云袁夏甫，时地皆非偶！得政而毙矣，庶几全所受』。
        公以宿儒重望，为海内清流领袖；尝以出处卜国家治乱，而终以节见。悲夫！其论学也，以为『学者学为人而已；将学为人，必证其所以为人』。又作「纪过格」以相纠考。立古小学，每日生徒会讲其中。尝与高忠宪攀龙往复辨论，忠宪以为畏友。祁彪佳曰：『公之奏疏出，可废名臣奏议』。人以为知言。子名汋，遵遗命不以诗示人。
        王毓蓍赴柳桥河死
        王毓蓍字元祉。绍兴卫人,甫婚而父邻卒，经年不就内寝。为郡诸生，师事刘宗周。
        乙酉六月，大清兵破杭州。时诸生无赖者群议犒师，毓蓍愤甚，榜其门曰：『不降者，会稽王毓蓍也』。众惧祸，阴去其榜。闻刘宗周举义，毓蓍喜；越数日事不就，乃为书告曰：『门生毓蓍已得死所；愿先生早自决，毋为王炎午所吊』！又作「愤时致命」篇，授其子复榜于孔庙。将赴泮池，池水浅，乃赴柳桥河死。时六月二十二日也。
        潘集袖石沈河死
        潘集字子翔，会稽布衣。性嗜酒；家贫不数得，时从友人索饮。既醉，或歌、或泣；人皆以狂少年目之。闻大清兵至，自誓必死；家人诧曰：『江南甚大，无死者；一布耳衣，何死为』？集曰：『苏州之役，吾父母俱死；于是吾三奔丧，竟不得一骸骨归。今腼颜为民，苟偷视息；死何以见先人于地下』！已闻毓蓍死，为文以哭之。出东门半里许，袖二石渡东桥下自沈死（或曰：此其意将以击当事之倡降者不得间，故死）。
        周卜年跃入海死
        周卜年字定夫，山阴人；周文节公族子也。家贫力学，年三十犹为布衣；滨海而居。闻王毓蓍、潘集死，曰：『二子死不先，卜年死不后也』。及传城中已薙发，逻骑四出；卜年仰天大呼曰：『天乎、天乎！余尚何以生乎』！遂肃衣冠趋出，自几上跃入海中死。时闰六月初六日也。越三日，其妻溯流而号，求之不得；忽见一尸逆流东上，复于几上兀然而止。就视之，则颜面如生；众嗟异之。
        是日，越中师起，承制赠毓蓍翰林待诏，集与卜年教授、训导。而越人感三子之节，私謚毓蓍曰「正义先生」、潘集「成义先生」、卜年「全义先生」。
        王思任请斩马士英疏
        时马士英潜率所部奉宏光母后突至绍兴，绍兴士大夫犹未知宏光所在。原任九江佥事王思任因上疏太后，请斩马士英；曰：『战斗之气，必发于忠愤之心；忠愤之心，又发于廉耻之念。事至今日，人人无耻、在在不愤矣；所以然者，南都定位以来，从不曾真实讲求报雪也。主上宽仁有余，而刚断不足；心惑奸相马士英援立之功，将天下大计尽行交付。而士英公窃太阿，肆无忌惮，窥上之微而有以中之：上嗜饮，则进醁{酉灵}；上悦色，则献淫妖；上喜音，则贡优鲍，上好玩，则奉古董。以为君逸臣劳，而以疆场担子尽推于史可法；又心忌其成功，绝不照应。每一出朝，招集亡赖，卖官鬻爵，攫尽金珠。而四方狐狗辈愿出其门下者，得一望见，费至百金；得一登簿，费一千金。以至文选、职方，乘机打劫；巡抚、总督，现在即题。其余编头修脚、服锦横行者，又不足数矣。所以然者，士英独掌朝纲、手握枢柄，知利而不知害、知存而不知亡，朝廷笃信之以至于斯也！兹事急矣，政本阁臣可以走乎？兵部尚书可以逃乎？不战不守而身拥重兵，口称护太后之驾；则圣驾独不当护耶？一味欺蒙，满口谎说：英雄所以解体，豪杰所以灰心也。及今犹可呼号泣召之际，太后宜速趣上照临出政，断绝酒色，卧薪尝胆；立斩士英之头，传示各省，以为误国欺君之戒。仍下哀痛罪己之诏，以昭悔悟：则四方之人心士气犹可复振，而战鼓可励、苞桑可固也』。
        又上士英书
