<!-- { "loadSidebar": true } -->
        又疏请「用贤勿二、爵人宜公」：『一在宪臣之宜召也：宪臣老成清直，海内尽知。今入国门，寄居萧寺，不得一望天颜。在陛下以方谕大臣和衷共济，恐宪臣戆直，奏对之际，复生异同。然臣以陛下「疑畏君子」之机，从此而生，恐君子有携手同归之志；黄道周之流，皆踯躅而不前矣。陛下谁与共济天下哉？一为计臣之特用也：计臣清端敏练，百僚所服。但古制爵人于朝，与众共之。墨敕斜封，覆辙可鉴！万一异日有奸邪乘间、左右先容，铨司不及议、宰辅不及知，而竟以内降出之。臣等不争，则幸门日开；臣等争之，则已有前例。立国之始，臣愿陛下慎持之也』。
        疏入，俱不听。
        疏内「宪臣」疑指刘宗周，而「计臣」则指江阴张有誉也。「甲乙史」云：『七月二十五日（庚戌），户部尚书周堪赓久不到仕，中旨传陞吏部侍郎张有誉为户部尚书大学士。高宏图以不经会推缴命；得旨：「特用出自朕裁」。盖有誉清慎，为人所称；马士英借以开传陞之幸门，为阮大铖地也。吏部给事中章正宸封还中旨，力争；不听。故姜曰广、陈子龙诸君子俱极论之学。
        姜曰广论中旨
        祖宗会推之典，立法万世无弊；斜封墨敕，覆辙俱在。臣观先帝之善政虽多，而以坚持「逆案」为盛美；先帝之害政亦间出，而以频出中旨为乱阶。用阁臣内传矣，用部臣、勋臣内传矣，选大将、言官亦内传矣。他无足数，论其尤者：其所得阁臣，则逢君殃民、奸俭刻毒之周延儒、温体仁、杨嗣昌、偷生从贼之魏藻德等也；其所得部臣，则阴邪贪猾之陈新甲等也；其所得勋臣，则力阻南迁、尽撤守御之李国桢也；其所得大将，则纨裤支离之王朴、倪宠辈也；其所得言官，则贪婪无赖之史{范土}、陈启新也。凡此，皆力排众议，简自中旨者也；乃其后效亦可睹矣。且陛下亦知内传之故乎？总由鄙夫热心仕进，一见摈于公论，遂乞哀于内廷。线索关通，中自有窍；门户摧折，巧为之词。内廷但见其可怜之状、听其一面之词，遂不能无耸动；间以其事密闻于上，又得上之意旨转而授之。于是平台召对，片语投机，立谈取官，有若登场之戏。臣昔痛心此弊，亦于讲艺敷陈；但以未及畅语，至今隐恨。先帝既误，陛下岂堪再误哉！
        天威在上，密勿深严；臣安得事事而争之。但愿陛下深宫有暇，温习经书，间取「大学衍义」、「资治通鉴」视之；如周宣、汉光之何以竟恢远烈？晋元、宋高之何以终狃偏安？武侯之出师南蛮，何惓惓以「亲君子必远小人」为说？李纲之受命御敌，亦何以切切「信君子勿问小人」为言？苟能思维，必能发明圣性。陛下与其用臣之身，不若行臣之言；不行其言而但用其身，是犹兽畜之以供人力俎也！
        吴适请忧勤节爱
        户科吴适疏请「忧勤节爱」。言：『国耻未雪，陵寝成墟；豫东之收复无期，楚、蜀之摧残弥甚。旧部草创，一事未举；万孔千疮，忧危丛集。又况畿南各省，到处旱灾；兼之臣邻消长多虞、将帅元黄搆衅。伏惟陛下始终竞惕，兼倣祖制：早、午、晚三朝勤御经筵而谘时政；亲近儒臣，朝期无更传免。而又躬崇俭约，尚茅茨而省工作、严爵赏而重名器；锱铢必恤，俾佐军兴。诸凡无艺之征，一概报罢；被灾之地，确覈酌缓。墨吏必惩，蠹胥必殛。根本之计，孰大于此』！
        沈胤培请立中宫、举经筵、定朝仪
        礼科沈胤培疏请「立中宫、举经筵、定朝仪」谓：『今永巷无脱簪之儆，崆峒鲜问道之谟。濒笑或假借于从龙，而帘远堂高之义不着；是非或混淆于市虎，而阴阳消长之关可虞！陛下诚思此身为祖宗付托之身，先帝之大仇一日未复，即九庙之神灵一日怨恫。而正朝廷以正百官、正万民，先自宫闱始；则选立中宫为第一义。经筵业奉明旨，尤祈汲汲举行。或召词臣询经史、或召部臣考政治，而时令台谏之臣陈得失。宫中万几之暇，披览「资治通鉴」及本朝「宝训」等书，以知前代兴亡之迹、祖宗致治之由。至于朝仪多阙，大典未光：如朝门不应奏乐而奏乐，各衙门应奏事而不奏事。凡若此类，并宜申饬』。
        章正宸论铨政
        吏科章正宸指陈铨政：『一、名器宜慎：定策者既懋厥赏，其余人自请叙，则十倍增官。辇金不供刻印，宁免瓜果之诮！一、职掌宜专：用人独归吏部；今有咨送者、有荐拔者、有径自奏讨者，冢臣所职几何？一、封疆宜肃：文武共寄封疆，不斩误国之臣，不激报国之气。一、废臣宜饬：爵重则人乃劝，法守则士知恩。累累起废，不自静听；岂不闻律有「罢吏不入国门」乎』（「甲乙史」）？
        宋劼疏略
        监军佥事宋劼上言：『臣民苟安江界，恐非所以保江界；诸臣苟存富贵，恐非所以保富贵也』。又言：『人生止有此时日、人身止有此精神。古贤惜分阴，运甓舞鸡，皆劳筋骨于有用』。
        祁彪佳请革三弊政
        御史祁彪佳疏论时政谓：『洪武初，官民有犯，或收系锦衣卫。高皇帝因有非法凌虐，二十年遂焚其刑具，移送刑部审理：是祖制原无诏狱也。后乃以锻鍊为功、以罗织为事，虽曰朝廷之爪牙，实为权奸之鹰狗。口词从迫勒而来，罪案听指挥而定；即举朝尽知其枉，而法司谁雪其宽！酷惨等于来、周，平反从无徐、杜：此诏狱之弊也。洪武十五年，改銮仪司为锦衣卫，耑掌直驾、侍卫等事；未尝有缉事也。迨后东厂设立，始有告密之端：用银而打事件、得贿而鬻刑章；飞诬多及善良，赤棍立成巨万。招承皆出于吊拷，怨愤充塞于京畿。欲绝苞苴，而苞苴托之愈盛；欲究奸宄，而奸宄未能稍清：此缉事之弊也。若夫刑不加大夫，原祖宗忠厚立国之本；乃夫逆瑾用事，始有去衣受杖者。刑章不归司政，扑责多及直臣；本无可杀之罪，乃致必杀之刑。况乎朝廷徒受拒谏之名，天下反归忠义之誉。盖当血溅玉阶、肉飞金陛，班行削色，气短神摇；即卹录随颁，已魂惊骨削矣。是岂明盛之休风，大失君臣之分谊：此廷杖之弊也。伏乞陛下严行禁革』！
        袁彭年请革厂卫
        八月初七日，礼科袁彭年疏言：『高皇帝时，不闻有厂。相传文皇帝十八年始立东厂，命内官主之；此不见正史。惟大学士万安行之，亦不闻特以缉事着。嗣后一盛于成化。然西厂汪直、逾年辄罢；东厂尚铭，有罪辄斥：当时不得称纯治矣。再盛于正德。邱聚、谷大用等相继用事，皆倚逆瑾煽虐；酿十六年之祸，天下骚然。一盛于天启。逆魏之祸，几危社稷：近事之明鉴也。自此而外，列圣无闻。夫即厂卫之兴废，而世运之治乱因之。顷先帝朝亦尝任厂卫访缉矣，乃当世决无不营而得之官，中外亦有不胫而走之贿。故逃网之方，即从密网之地而布；作奸之事，又资发奸之人以行。始犹帕仪交际，为人情所有之常；后乃赃贿万千，成极重莫返之势。岂非以奥援之途愈秘而专，传送之关愈曲而费乎？究竟刁风所煽，官长不能行法于胥吏、徒隶可以迫胁其尊上，不可不革』。疏入，上责其狂悖沽名；降三级，外调浙江按察司照磨。
        陈子龙疏略
        十八日，兵科陈子龙言：『中兴之主，莫不身先士卒，故能光复旧物。陛下入国门再旬矣，人情泄沓，无异升平之时；清歌漏舟之中、痛饮焚屋之下：臣诚不知所终矣！其始皆起于姑息一、二武臣，以至凡百政令，皆因循遵养；臣甚为之寒心也』！
        史可法请行征辟
        史可法请行征辟之法，以通铨政之穷；疏曰：『国家设四藩于江北，非为江左偏安计也。将欲立定根基，养成气力；北则为恢复神京之计、西则为澄清关陕之图，一举而遂归全盛耳。圣明在上，忠义在人；君父之仇耻特深，海宇之群心竞奋。在师武臣，无不以灭贼复仇为念者。乘时大举，扫荡可期。特所虑者，兵戈扰攘之中，不复有百姓耳；无百姓，何利于有疆土。故此时择吏不缓于择将，而救乱莫先于救民。所谓得一贤守，如得胜兵万人；得一贤令，如得胜兵三千人：正今日之谓也。然而今日之守令难言；虽以前北都未陷，求牧方殷，非不有破格之陞除，何曾收得人之实效。地有难易、缺有炎冷，无所不用其营避。而兵荒破残之区，卒举而授之庸人，此岂白面书生所能胜任？目今人才告乏、资格为拘，东南缺员正自不少，安能复填西北之缺，使无致叹于晨星；则铨选法穷，不得不改为征辟。往时保举多系慕羶，故捷足蝇营，真才裹足。今西北则危地也，危则人人思避；而真从君父起念，誓图除凶雪耻垂功名于千载，乃始投袂而相从、请缨而奋起。臣以为宜倣保举之法，通行省直抚按、司道及在京九卿、科道官，果有才胆过人、堪极危乱者，不拘资格，各举一人，起送到京；资以路费，赴臣军前效用，酌补守令缺员。二年考满，平陞善地；三年考选，优擢京曹。有靖乱恢疆、功能殊异者，立以节钺京堂，用示酬劝。如各官避嫌不举，即听该科指参，重行罚治。若有坏才思逞，赴臣军前者，验其真才，一体录用。再如江北、山东、河南一带，有能保护一方、为民推服者，即系桑梓之邦，亦可权宜径用。总求天恩破格，假臣便宜；决不敢滥用匪人，自误进取。闻逆贼所至，常带多人，得一州，即设一州官；得一县，即设一县官。小人不识顺逆，为所用者恒多。况际国祚重新，贼寇垂尽；则必有桓桓德心之士，辐辏而翼中兴。臣拭目望之矣』！
        千古良法，所虑奉行非人，杂之以私，旋举而旋废耳。
        李清奏国用不支
        工科李清言：『天下秦、晋属贼，燕、代属清，兖、豫已成瓯脱，闽、广解京无几；徽、宁力殚于安、芜二抚，常、镇用竭于京口二镇。养兵上供者，仅苏、松、江、浙。且昔以天下供天下，不足；今以一隅供天下，有余乎？营建、仪器事事增出，其何支也』！
        张捷论民心国运
        十月十五日，张捷言：『先帝末造，民心、兵心、士子之心、将吏之心，无一不坏。要皆在廷诸臣之先坏，而种种因之。重贿所归，使人不知有法纪。以科场为垄断，以文字为纠连。举贪官污吏之所渔猎、豪绅悍士之所诳逼、愤帅骄兵之所淫掠，聚毒于民。民心既去，国运随之；而惨祸及于先帝矣』！
