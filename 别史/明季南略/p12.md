<!-- { "loadSidebar": true } -->
        「路文贞公传」：公讳振飞，字见白，号皓月；广平曲周人。天启乙丑进士，授泾阳知县。不建逆奄祠，多惠政；县人皆绘图祀之。崇祯辛未，召入为四川道御史。疏劾宜兴、乌程、巴县三相国、湖州冢宰及山东二抚臣，举朝惮之。

明季南略卷之四　南都甲乙纪（续）

        马士英特举阮大铖
        阮大铖，字集之，号圆海；怀宁人。天启时，为太常少卿。以魏党，思庙钦定「逆案」禁锢。大铖本士英之房师；既被废，寄居金陵，与孔昭、士英及太监李承芳交密。士英抚宣大，以总监王坤论罪。及周延儒再相，大铖、士英同餽万金求复官，夺于物议，仅起士英兵部左侍郎，提督凤阳：此崇祯壬午四月也。至是，士英思所以酬之；孔昭殿争，因士英而发也。
        六月初六日（壬戌），士英奏：『冒罪特举知兵之阮大铖，当赦其往罪，即补臣部右侍郎』；许之。时士英乘高宏图督漕未入，即自拟旨：『赐冠带陛见』。举朝大骇。
        初八日（甲子），高宏图曰：『大铖可用，必须九卿会议』。士英曰：『会议，则大铖必得用』。宏图曰：『臣非阻大铖；旧制：京堂必会议，乃于大铖更光明』。士英曰：『臣非受其贿，何所不光明』？宏图曰：『何必受贿；一付廷议，国人皆曰贤，然后用之耳』。宏图出，即乞休。姜曰广「辞归疏」云：『臣前见文武纷竞，既惭无术调和；近见「逆案」掀翻，又愧无能豫寝。遂使先帝十七年之定力，顿付逝波；陛下数日前之明诏，竟同覆雨。梓宫未冷，增龙驭之凄凉；制墨未干，骇四方之听闻。惜哉维新！遂有此举。臣所惜者，朝廷之典礼；所畏者，千秋之清议而已』！
        初九日（乙丑），士英为大铖奏辩；言『魏忠贤之逆之非闯贼可比』。且力攻宏图、曰广、吕大器诸人护持局面；谓『于所爱而登之天者，即曰先皇帝原无成心也；于所忌而锢之渊者，即曰先皇帝定案不可翻也。其妄莫甚』！
        十一日（丁卯），给事中罗万象奏曰：『辅臣荐用大铖，或以愧世无知兵者；然而大铖实未知兵，恐「燕子笺」、「春灯谜」即枕上之阴符而袖中之黄石也。伏望许其陛见，以成辅臣吐握之意；禁其复用，以杜邪人觊觎之端』。御史詹兆恒奏曰：『钦案诸人久图翻局，幸先帝神明内断，确不可移；陛下跸驻龙江，痛心先帝异变，与诸臣抱头痛哭！百姓遂莫不洒血搥胸，愿思一报。近闻燕、齐之间，士绅皆白衣冠，吁先帝而呼天；驱杀伪守，各守关隘。此诚先帝德泽在人、国愤非常有以激发其忠义耳。今梓宫夜雨，一坏未干；太子、诸王，六尺安在？国仇未复，而忽召见大铖，还以冠带；岂不上伤在天之灵、下短忠臣之气』？
        十三日（己已），吕大器奏曰：『先帝血肉未寒，爰书凛若日星；而士英悍然不顾，请用大铖！不惟视吏部如刍狗，抑且视陛下为弁髦』。又言：『近年温、周擅权，老成凋谢；一时庸奸偾事，中原陆沈。皇上中兴，一时云蒸霞起；乃不意马士英浊乱朝政！夫士英，非以贿败问遣、借途知兵而为凤督哉？乃挟重兵入朝，腼颜政地。南国从来蔼蔼，一唆拨而殿陛喑哑叱咤，藐主尊为赘旒矣。「逆案」一书，先帝定为乱贼大防。而士英拉大铖于尊前，径授司马，布列私人；越其杰、杨文骢等有何劳绩，倏而尚书、宫保、内阁？倏而金吾世廕也』？郭维经奏：『「逆案」成先帝之手，今「实录」将修，若将此案抹杀不书，则赫赫英灵，恐有余恫，非陛下所以待先帝；若书之，而与起用大铖对照，则显显今古未免少愆，并非辅臣所以爱陛下也！惟愿陛下爱祖宗之法，因爱先帝，并爱先帝丝纶』！
        十四日（庚午），兵部郎中尹民兴言：『熹庙时崔、魏煽逆，士大夫丧耻忘君，几成苞孽之固；遂至先帝末载天子下席，诸臣或匍伏而拜爵、或献策以梯荣，皆忠孝不明之流祸也。申罪讨逆，司马职也。今抗颜堂上者，一「逆案」之阮大铖；即行檄四方，何以消跋扈将军之氛？古者破格求才，惟曰使贪、使诈，不曰使逆。「逆案」可翻，崔、魏亦可卹，周、锺诸逆皆可使才宥过矣』！
        十七日（癸酉），御史左光先言：『阮大铖线索逆党野子傅应星，杀臣兄光斗及魏大中、杨琏；士英冒罪特举，明知无复有罪之者。皇上不改先帝之政，臣忍忘不共之仇耶』？
        十八日（甲戌），詹兆恒进魏党钦案原本，御史陈良弼谏阻勿翻「逆案」。时怀远侯常廷龄、太仆少卿万元吉、御史王孙蕃等各言「逆案」不可翻、大铖不可用；俱不听。马士英自辩在兵言兵；上慰士英，切责科道。
        「甲乙史」云：『阮大铖于六月初八日入见，备陈见枉之由』。「编年」云：『大铖召对，具联络、控扼、进取、接应四策，又陈「长江两合、三要、十四隙」，俱称旨；竟用为江防兵部尚书』。
        九月初一日，柳祚昌催补阮大铖官，即命添注兵部右侍郎；仍禁朝臣不得把持阻谏。刘宗周云云，上切责之。
        黄澍笏击马士英背
        黄澍，字仲霖；徽州人。丙子举浙闱，丁丑登进士；授河南开封推官。以固守功，擢御史，巡按湖广；监左良玉军。
        甲申宏光立，六月二十日（丙子），澍同承天守备太监何志孔入朝，求召对。既入见，澍面纠马士英权奸误国，泪随语下。上大感动，顾高宏图曰：『黄澍言言有理，卿识之』！召入御座前，澍益数其罪；士英不能辩一语。志孔复前佐澍，言士英无上诸事。秉笔太监韩赞周叱志孔退，曰：『御史言事是其职；内臣操议，殊伤国体』。士英亦跪求处分；适跪澍前，澍以笏击其背曰：『愿与奸臣同死』！士英号呼曰：『陛下视之』！上摇首不言；良久，谓澍曰：『卿且出』！赞周命执志孔；上私谕赞周云：『马阁老宜自退避』！士英遂称疾，尽移直庐器具以出。以金币分餽福邸旧阉田成、张执中两人，向上泣曰：『皇上非马公不得立；若逐马公，天下皆议皇上背恩矣。且马公在阁，诸事不烦皇上；可以优闲自在。马公一去，谁复有念皇上者』？上默然；田成即谕士英疾趋入直。随有旨：『何志孔本当重处，首辅亟为求宽，具见雅度；姑饶他为民』。谣曰：『要纵奸，须种田；欲装哑，莫问马』！
        黄澍论马士英十大罪
        奸督有十可斩之罪，谨详列以求圣断、以质公论事。
        痛自乱贼猖狂，宗社失守。幸皇上应运中兴，大张挞伐。臣小臣也，缄口苟容，岂不自保禄位！顾臣受国厚恩，禀性刚烈，不顾利害，致捋虎须。臣今日言亦死，不言亦死；言则马士英必杀臣，不言而苟且偷生，臣不死于贼、必死于兵。均之死也，臣敢冒死言之。奸督自任数年以来，有功无罪，臣谓可斩之罪有十焉。
        凤陵一坏土，国家发祥之地；士英受知先帝，自宜生死以之。巧卸重担，居然本兵；万世而下，贻皇上以轻弃祖宗之名：是谓不忠。不忠者，可斩也。
        国难初定，人办必死之志，为先帝复仇。士英总督两年，居肥拥厚，有何劳苦？明圣之前，动云劳苦多年：是谓骄蹇。骄蹇者，可斩也。
        奉命讨献，而足未尝跨出蕲、黄一步；奉命讨闯，而足未尝跨出寿春一步。耽延岁月，以致贼势猖狂，不可收拾：是谓误封疆。误封疆者，可斩也。
        献贼兵部尚书周文江引贼破楚省，教献下江南；及左镇恢复蕲、黄之后，周文江□金朝以入而参将之荐夕以上：朦胧先帝，□祸地方：是谓通贼。通贼者，可斩也。
        市棍黄鼎无以报德，用其参谋冯应庚私铸闯贼银印一颗，上篆「果毅将军印」，托言夺自贼手，飞报先帝；士英蒙厚赏，黄鼎等俱加副将。今麻城士民有「假印不去、真官不来」之谣：是谓欺君。欺君者，可斩也。
        皇上中兴，人归天与。士英□施然以为「非我莫能为」；始而居功，后必蔑上：其目中无朝廷久矣。金陵之人有「若要天下平，除非杀了马士英」之谣：是谓失众亡等。失众亡等者，可斩也。
        生平至污、至贪，清议不齿。幸以手足圆滑，偶脱名于「逆案」。其精神满腹，无日忘之；一朝得志，遂特荐同心逆党阮大铖。大铖居朝为逆贼、居家为匪类，三尺之童见其过市，必唾骂之。士英首登启事，对人云：『我要操朝权，必先自用大铖始』。魏党贻祸，至今为烈；敢于蔑侮前朝，矫诬先帝。迹其所为，恨不起逆党于地下而与之同谋：是谓造叛。造叛者，可斩也。
        减克兵粮，家肥兵瘦；平素不能行恩，临事岂能用武！一旦有急，挟君父而要之；借皇上之名，为请罪之夤缘。在各镇忠义自奋，人人愿报明主；皇上念民间劳苦，破格殊恩。士英动云：『都是我在皇上面前奏的』。「善则归君」，其义谓何？是谓招摇骗诈。招摇骗诈者，可斩也。
        宸居寥落，长江浩浩；士英不闻严御警跸，紧防江流。而马疋、兵械札营私居，以防不测；以保金帛何其智？以守陵园何其怯？以壮甲第何其横？是谓不道。不道者，可斩也。
        上得罪于二祖、列宗，下得罪于兆民百姓；举国欲杀，犬彘弃余。以奸邪济跋扈之私，以要君为卖国之渐：十可斩也。
        士英有此十大罪，皇上即念其新功、待以不死，当削去职衔，责之速赴原任，广联声援；庶可以慰祖宗在天之灵、谢亿兆人之口。而奸狡日深、巧言狂逞，此岂一日可容于尧、舜之世哉！伏乞大奋干纲，下臣言于五府、六部、九卿、科道从公参议。如臣一言涉欺，皇上即诛臣以为嫉功害能、蔑诬大臣之戒；如臣言不谬，亦乞立诛士英以为奸邪误国、大逆不忠者之戒。抑臣更有说焉：臣昨赴都，见吏部侍郎吕大器曾疏参士英，臣尚未见全抄；要之，大器亦非无罪人也。悻戾自用，反覆阴阳。臣曩在都门，与台臣王燮曾交章参之；臣到九江，甚鄙其为人。昨士英指臣有党，今必以臣党大器为题；故为明白拈破。臣言官也，明知害之所在，与死为邻；职掌所关，不敢不争。士英即旦夕杀臣，臣甘之如饴矣。因补疏直陈颠末，字稍逾格；惟皇上干断施行！
