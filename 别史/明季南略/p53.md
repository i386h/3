<!-- { "loadSidebar": true } -->
        「粤事记」云云：『四月初十日（乙亥），大清广州统兵固山李成栋将所辖广东、广西兵马、钱粮、户籍、土地悉归永历，遣帐下投诚进士洪天擢、潘曾纬、李绮等三人赍奏称臣，并请圣驾东跸肇庆为逾岭策应地。满朝惊喜，犹恐兵贵神谋，中藏诡秘；擢等极言李固山忠诚恳挚，跂足注望意。详询其归明之故，亦未甚悉；云「于四月初一日寅刻，悬挂奉朔改妆，示谕广州文武立刻更袄参见；时乌纱吉服、腰金象简，满堂为之改观」。初，成栋于丁亥二月收缴两广文武印信凡五十余颗，于中独取「总督」印藏之。有爱妾某（松江妓也；独携闽、粤）揣知其意，因故夕怂惥，成栋置不问。及今年三月三十日晚侍酒，复挑之；成栋抚几曰：「怜此云间眷属也」。盖成栋北来，家眷悉驻松江府城，故云此。妾曰：「我敢独享富贵乎！先死尊前，以成君子之志」。遂引刀自刎。成栋抱尸大哭曰：「女子乎是矣」！即服梨园袍带、冠进贤冠，四拜而殓之。将「两广总督」印具疏迎永历于广西南宁府；选洪天擢三人，令兼程昼夜行』。
        「遗闻」云：『六月，粤东李成栋有反向明朝报至』。此载四月，盖志事之始也。
        洪天擢，徽州人；崇祯丁丑进士，吏部侍郎。潘曾纬，应天溧水人；进士，大理寺正卿。李绮，松江华亭人；崇祯庚辰进士，广东督学。
        附记：自吴胜兆败后，成栋镇松江。戊子春，率兵万人征广，余老弱二千及家眷居松。成栋归明，苏抚土国宝籍其家，得酒器三屋、妻属六十人；解南京马内院，拘徐国公旧府。每人日给米一升，所有兵以次散去；犹存兵妻二千不肯散，亦日给米一升。每成队而出，放马砍草，横行于松。
        群臣复出仕
        「粤事记」云：『四月十五日（庚辰），又有沈原渭者，再赍成栋速驾之奏至。知事果真，于是弹冠者遍地。王化澄杜门半载，忽入直矣；朱天麟变姓名隐太平府，走别窦邀拜相矣；晏清自田州出，为冢宰矣；张凤翔，兵科兼翰林院修撰矣；张佐辰与扶纲自贵州至，司文选、考功司事矣；顾之俊制中亦出随驾，上天地人三策、水火药三用矣；张起、王者友、朱士焜等各造一名邑，营考选矣；吴江县书役王正国，为吏部司务矣；董云骧，为大行人矣；潘观骏进兵曹、王渚户曹矣；庞天寿，掌司礼监矣；吴贞毓吏侍兼副宪，下广答谕李成栋矣。沈原渭，当即赐宴殿前，敕加都察院右副都御史。一时人情，咸以出仕为荣、不仕为辱矣』。
        沈原渭，苏州吴江人；生员。朱天麟，吴江人；崇祯庚辰进士。晏清，湖广黄冈人；进士。张凤翼，庚辰进士。张佐辰，进士。扶纲，贵州人；崇祯甲戌进士。顾之俊，苏州人；癸未进士。张起，苏州举人；户科给事中。朱士焜，靖江人；贡生，吏科都给事中。董云骧，松江生员。潘观骏，湖州生员，武选主事。王渚，池州布衣；户部主事。
        章服错乱
        「粤事记」云：『四月二十日，又下考贡之旨。村师、巫童以及缁衣、黄冠凡能握管书字者，悉投一呈曰山东、山西某府县生员，必取；极远以为无证。拽裾就道，瀰漫如蚁：曾经出仕，佥曰「迎銮」；游手白丁，诡称「原任」。六曹、两侍，旬日之间，驻列济济。然相遇道左，各不举手；为有一、二科甲在内，故凌气质以自尊。余如菜佣、屠夫、倡优、书役，虽冠进贤冠，行行队队，若羞见人。维时无故，或吉服、或衣锦、或卑末而用大蓝翦羢靴。至于章服补带多未合式：或补鹤而带银、或带金而补雀、或带黑而角四云大红石蓝；且有官不如其带、品不如其服者。凡站立位次、称呼礼貌，俱未之娴；文武错佩、大小倒置，满朝皆无等威：攘臂脱肩、半襟马裾。新创朝廷，遂成墟市；严起恒不得不任其咎。喧嚷两月，左、右二江人不称官者少矣』。
        地少官多、朝小官大；自古如此，于今为甚！
        两粤复全
        「遗闻」云：『瞿式耜念无讲官，经筵不御、石室尘封，何由闻得失；手书「八箴」于扇进之。何腾蛟复全阳；是五月二十七日事也。腾蛟报功疏，不肯自为功；有曰：「为陛下以信臣、用臣者，式耜一人也」。时李成栋具疏迎驾；又江右金声桓据南昌，藏表疏于佛经部面中遣使赍奏亦至：两粤俱称全土。式耜疏请永历往桂，又请勿遽东；又言「事权宜专、号令宜一。兹军功爵赏、文武署置，决于成栋。若归之朝廷则中扰，阃外不能专制；听之，朝廷徒虚拱。且楚、黔雄师百万，腾蛟翘首威灵，如望云霓。驾既东，军中将帅谓朝廷乐新复之土，成栋亦有邀驾之嫌；号令既远，则人心涣散。请一见东诸侯，俾共瞻至尊音容，面为慰劳指属，然后责其尽意于东，刻期出战，咸决于外不中扰也」。又令简讨蔡之俊入迎；再疏，令给事中蒙正发迎。永历竟由梧入肇，先后诸疏俱不报；式耜闻，泪簌簌下。再疏谓：「前月粤东未复，宜住桂以视楚；今日江、广反正，则宜住桂以图出楚。事机所在，毫厘千里」。吏部侍郎吴贞毓疏请永历住广城，式耜乃促远生入阻永历。适成栋自岭还师，修行宫，且迓驾。永历命远生诣广劳师，远生谓成栋曰：『今驾至此，爵赏、征伐，人疑有私；不可不嫌』！成栋然之，遂罢修行宫、止迓驾。成栋具疏，言『式耜拥戴元臣，粤西扼御定；毋容久于外，应亟召还纶扉』。永历专命遣官三、四召；式耜曰：「前日在南宁，桂林危；桂林危，则天下去矣。其机在外不在内也。今江、广悉定，何公督师下星沙，朝臣且辐至；予不敢忘危而即安」。具疏乞骸再上，不允』。
        蒙正发，湖广举人；户科都给事中。
        朱天麟邀相
        「粤事记」云：『朱天麟，崑山人；出自羽衣，庚辰进士。是时以知推行取高等，竟入翰林。思庙阅司李访单，拗取无圈点者为上选，天麟遂入翰林。丙戌九月，由闽入广，独携家属舟过肇庆。会永历登极，诸臣适欲觅一老词臣为朝端重，共迎□之。天麟绝维而去，变姓名，隐居广西太平府之云山。至是，知成栋归明；适太监王保入山置市苏木，天麟故为款纳，礼极恭，使具奏。王保回朝，极口荐之；且详述其留待意。内阁严起恒、王化澄忌有三人，以「该部知道」还之。天麟又求庆国公陈邦傅特疏荐曰：「三朝元老，中兴柱石；今潜修太半，此天心欲留伊、吕再造股肱以佐陛下。主政者终不欲密勿之地权分异己，量拟以宗伯召」。时为前六月朔；越三日，天麟见朝。宗伯篆王化澄兼摄；初五日，化澄以策送天麟，天麟固不受；往返推辞，自旦至暮终不允。科道两衙门传揭曰：『天麟以阁臣荐，岂宜授之宗伯；今当合词以阁臣请』。明日疏上，仍以『该部知道』四字还之。于是，天麟勉受宗伯。不三日，营长子日生为侍御，令掌河南道事；次子月生为中书。其弟天凤为大行人，僱乡兵四、五十人执戈揭旗以从；云为将来出将地。凡会客叙谈，日昃夜分葛藤不了。一门可笑如此』。
        王保，应天人。朱天凤，乙酉福建举人。
        陈邦傅留永历浔州
        闰六月初十日（甲辰），永历与三宫邕江登舟出南宁，历横州、永淳。时以急流，两日夜即抵浔州府，有旧总兵庆国公陈邦傅挽留诉功。初，永历驻南宁三月，邦傅不敢入觐；以与朝臣不协，又与赵台有隙。台本北京人，任子也；擢南宁知府。甲申京变，只身宦南。时邦傅总镇粤西，依之为亲，为后日身家计；曾经面订，未行吉礼。邦傅亦屡疏荐扬，台之得擢，颇由于此。后邦傅见驳于式耜、不理于朝臣，台欲绝之，至形之章奏以博众欢。邦傅因宣言圣驾下广，台必随扈；路出浔江，吾必掠其妻女、杀其父子。台闻之，遂不敢从，留子南宁旧署。至是，永历过浔，邦傅留之；面称『帝忘大恩，听两衙门交搆，于本爵无少加恩。倘丁亥二月，梧、浔等处无臣父子血战三昼夜扼南下之兵，长驱直捣，皇上焉有今日！至赵台赖婚负义，法所当诛，皇上反加优容；彼不敢经臣河下，何得任为留守！且南、太等府原系臣镇辖下，何必再设巡抚！明系两衙门受贿，计设蒙蔽。望皇上大奋干纲，毋为文武作奴仆，饱彼私橐；后日将士解体，身受实祸』。永历惭愧，面赤无答；但云『你补本来』。又于随驾诸臣，略不为东道主；反向户部主事王渚索饷，拳殴而死；顾之俊愤极而死。严起恒、王化澄两相以恶草食进，相见无和颜温语。又面□兵部尚书萧琦不遣兵护驾，率家丁乱石碎其舟，舟半沈；复不容琦登岸，蹲踞水舱，遣村儿、野妇环坐而辱詈之。琦愤恚，蒸闷三日，卒于舟次；邦傅取其舟中所有，复不为之殡。
        二十日（甲寅），邦傅逼永历上浔州府，驻府署为行宫。邦傅挟朱天麟同严起恒、王化澄知机密，因广为给发札付；始而庆国自札，继而部札，后贵钦札。钦札者，玉玺札官，知县、知府、科道、翰林以至侍郎、尚书，武则正副总兵、游击、参将，使之执札到部照受实在衙门；故陈乞纷纷。尚书正总钦札，亦可易百金；部札半之：下广路费需之此也。
        是年永历闰六月，而大清朝闰四月。
        横州、永淳县，俱属南宁府。
        张立光受贿换敕
        七月，永历驻浔州，允陈邦傅居守浔州府如桂林瞿式耜，设官征赋。敕下中书誊黄，中书舍人张立光受贿二十金，遂以「世」字易「居」字，用玺助卿亦不及察；惟永历觉之，曾微言于严起恒，令行在诸臣发其事，欲追前敕更正「居」字，并提立光拟「擅改敕书」罪，竟不果。
        立光，苏州崑山人；生员。
        晏日曙四臣殒身蛇庙
        广州、肇、梧州千余里间注望圣驾，杳不可得。晏日曙、李永茂、田芳、郑封等俱中土产，性恶湿热；又潜伏深山一载余，岚瘴之气浸入肝膈。至是，各舣舟以待于苍梧城下府江、藤港合流处三角嘴挽泊；西望眼穿，满腔欲控。闲游蛇庙避暑纵谈，四人各喘急暴病，相继而亡，竟弗获面圣略倾积悃。亦因热中瘴发，炎蒸不耐；俗云「等人躁急」故耳。
        叶子眉朝歌逆旅题壁
        『马足飞尘到鬓边，伤心羞整旧花钿；回头难忆宫中事，衰柳空垂起暮烟』。
