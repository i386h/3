<!-- { "loadSidebar": true } -->
        十四日（辛未），有内官至南京，府部科道等官始知北京被陷确信，上殉社稷；大小惊惶。史可法、张慎言等集高宏图寓，议所尊奉。时潞王、福王并在淮上，姜曰广属意在福王；史可法曰：『在藩不忠、不孝，恐难以主天下』。逡巡而散。二十一日（戊寅），时新主未定，人望皆在潞王。高杰、刘泽清移书路振飞，问所奉；振飞云：『议贤则乱、议亲则一，现在惟有福王。有劝某随去南京扶立者，此时某一动，则淮、扬不守，天下事去矣。此功自让与开国元勋居之，必待南部议定；不然，我奉王入而彼不纳，必且互争，自不待闯贼至而自相残败事矣』！南京文武大臣齐集中军都督魏国公徐宏基第，议推戴讨贼。时惠王、桂王道远难至，潞王、福王、周世孙各避贼舟次淮安。马士英独念福王昏庸，可利为之；内贿刘孔昭、外贿刘泽清，同心推戴，必欲立之。移书史可法及礼部侍郎吕大器，谓：『以序、以贤，无如福王。已传谕将士奉为三军主，请奉为帝』；且责史可法当主其议。可法、大器持不可。二十二日（己卯），可法治兵于浦口。二十六日（癸未），高宏图、姜曰广、李沾、郭维经、诚意伯刘孔昭、司礼太监韩赞周等复捱次进见，对勋臣恸哭；素衣角带，群臣行礼，皆以手扶，待茶款话，极其温和。言及迎立，即力辞；言『封疆大计，惟仗众先生主持』。五月戊子朔辰刻，福王自三山门登陆。由城外至孝陵，乘马；入西门享殿祭告，以东门内御路也。拜谒罢，问懿文太子寝园？遂诣瞻拜。既毕，从臣集朝内会议；独大器后至。时以潞王伦次稍疏，福王有在邸不类事，莫之敢决；李沾奋袂厉声曰：『今日有异议者，以死殉之』！刘孔昭、韩赞周力持之；孔昭又面骂大器不得出言摇惑。议遂定，乃以福王告庙。因先修武英殿，是日即具公启迎王；而可法督师江上犹未回。
        四月二十七日（甲申），南京礼部司务赍百司公启迎福王于仪真，王得启即行。二十八日（乙酉），徐宏基等迎王于浦口。二十九日（丙戌），午刻，王舟泊燕子几。三十日（丁亥），南京诸臣见王于舟次。王角巾葛衣，坐寝榻上；旧枕敝衾，孑影空囊。从行田成诸人，布袍葛履，不胜其困。王答兵部书谓：『国母尚无消息，宫眷未携一人；初意欲避难浙东僻地，迎立决不敢当』等语。从正阳门进城至东华门，步行过皇极殿，谒奉先殿，出西华门；以内守备府为行宫，驻跸焉。文武进见，王惶赧欲避。史可法『言殿下宜正受』；遂行四拜礼。王传上殿，商战守之策；刘孔昭暨诸勋侯甚有德色。可法奏对良久，魏国公徐宏基、内守备各有奏；群臣乃退。是日，王辇所至，都民聚观；生员及在籍官，沿途皆有拱迎者。有云：先一日，两大星夹日；本日五色云见。
        大星夹日、五色云见，似为南都之祥；而后事如此，是时摄政王初入燕，星云殆大清朝之瑞乎？
        福王登极
        五月初二日（己丑），南京诸臣谒福王于行宫。灵璧侯汤国祚以户部措饷不发为言，其词愤怒；太监韩赞周叱之起。吕大器呵言：『此非对君礼』！御史祁彪佳言：『纲纪法度，为立国之本』。吏科李沾言：『朝班宜肃』！彪佳又言宜早颁大号、敬天法祖诸事。王皆允之。群臣退，俱会议于内守备家；议监国、登极，咸以先行监国为便。张慎言曰：『国虚无人，可遂即位』。可法密曰：『太子存亡未卜，倘北将挟以来，奈何』？刘孔昭曰：『今日既定，谁敢更移？请正位』！可法曰：『缓几日无妨』。彪佳曰：『监国名正；盖愈推让，益彰王之贤德。且总师讨贼，申复国耻，示海内无因以自利之心。而江北诸大将使共预推戴，则将士亦懽欣；然后择吉登大宝，布告天下』。吕大器、徐宏基皆然之。遂定监国，以金铸「监国之宝」。
        是日，诸大臣面奏劝进，王公百官升殿议。王辞让愈坚，谓『人生以忠孝为本。今大仇未报，是不能事君；父遭惨死，母无消息，是不能事亲：断无登位之理』。言讫涕泣。又言：『东宫及永、定二王见在贼中，或可致之；且桂、惠、瑞三王皆本王之叔，听诸先生择贤迎立』。科道官奏迎立之意，彪佳以人心天意为言。王逊谢如前，令百官退；止留兵部及内守备进内议事。少顷，再入班，上劝进第一牋，吕大器跪奏。王传旨：『暂领监国』。百官退。少顷，又进第二牋；王命传进，乃手书批答：『仍领监国，余所请不敢当』。
        初三日（庚寅），百官朝服，王行告天礼。其祝文焚时，飘入云霄；众以为异。王升殿，百官行四拜礼，魏国公徐宏基跪进「监国之宝」；王既受讫，再行四拜礼，乃退。早间，有传得后日即登极者；史可法以人言摇摇，亦欲再劝进。祁彪佳力争，谓『监国不两日即登极，何以服人心』！乃止（「编年」、「遗闻」俱载初四日监国；而「甲乙史」及「日记」又载初三日进「监国宝」，姑从之）。
        十一日（戊戌），群臣第三次劝进；王令旨：『这所启，予屡谕甚明，何又连章劝进！先生等惓惓忠爱，无非从宗社起见；予不忍固违，勉从所请。候择吉举行。该部知道』。十五日（壬寅）辰时，福王即帝位于武英殿；诏以明年为「宏光元年」。
        附记：『时予入城，或问曰：『闻新皇帝止有八个月天下，信乎』？予曰：『未知也』。及明年五月帝遁，甫一载。而豫王率师南下，则春月也；天命所归，实止八月耳』。传为无锡费国瑄语；瑄颇通天文，顺治乙丑进士，今选余杭令。
        宏光诏书
        奉天承运皇帝诏曰：『我国家受天鸿祚，弈世滋昌；保大定功，重熙累洽。自高皇帝龙飞奠鼎，而已卜无疆之历矣。朕嗣守藩服，播迁江、淮；群臣百姓共推继序，跋涉来迎，请正位号。予暂允监国，摄理万几。乃累笺劝进，拒辞弗获；谨于五月十五日祗告天地、宗庙、社稷，即皇位于南都。猥以藐躬，荷兹神器。惟我大行皇帝英明振古，勤俭造邦；殚宵旰以经营，希荡平之绩效。乃潢池盗弄，钟簴震惊；燕畿扫地以蒙尘，龙驭宾天而上涉。三灵共愤，万姓同仇。朕凉德弗胜，遗弓抱痛；敢辞薪胆之瘁，誓图俘馘之功！尚赖亲贤僇力劻勷，助予敌忾。其以明年为宏光元年，与民更始，大赦天下。所有合行事宜，开示于后：
        国政二十五款
        一、在京文武各官，俱照原官加一级；无级可加者，晋勋阶一级，给与新衔诰命。在外督抚、监司、守令，俱照新衔给与。应得诰命，有碍于典制、封典不得自遂者，准请明移封。
        一、前朝文武大臣，有劳绩可纪、品行可师而幽光未阐、謚廕未全者，该部即类题补。
        一、在籍阁臣暨六卿之长，年六十以上者存问；其有遣配及闲住者，俱复原职。该抚按奏明存亡，三品以下先行豁罪；其中创艾日久、情可矜原者，着吏部行文抚按从公采访，列名报闻，分别酌用。该部亦发访单，确行察覈公论佥同，据实奏闻报用；不得藉端燃灰，致滋幸滥。
        一、诸藩有流寓失所者，行各抚按善为安置；除南直不列藩封外，如浙之台州、处州、闽之邵武、汀州、广之南雄、韶州等郡，酌议来说。
        一、宗室在南京者，名粮宜按时给发。其管理约束有年，准加敕优奖。
        一、公侯伯共五十余人，北都沦陷，亡者甚多；今现在不过十余人。所有应得常禄，往日本、折三七关支或本、折中半兼支者，俱于折色中各给本色一半，每石折银七钱，以示厚意。
        一、累朝及现在公王所出子孙，各廕一子入监读书；如无当廕者，准于原廕武职上量加一级，兵部即与题复。
        一、七十以上年高有德者，府县申报抚按。已冠带者，仍作旌异；未冠带者，给与冠带。其细民，于元年量给膳米，以称朕养老至意。但不得因而徇滥，因而诈扰。
        一、忠义殉难者，该抚按确察题明，准与赠卹、廕謚；还与建祠有年远未沾恩者，照例一体行；不得需索留难。
        一、举人以字句蒙摈及停科者，俱准于宏光元年给凭赴部会试；其行止有碍、无关伦理者，该抚按奏明，一体会试。
        一、各府州县廪生例得恩贡，务收真才，以需后用；不拘年例。
        一、赴京举贡、生监等道途寇阻、资斧维艰者，合行考录，以疏淹滞。五年则减一年，举贡、监生仍照旧例行。
        一、换授、保举、副榜特用等项，以后尽行停止。系副榜、廪生、监生出身或经荐过者，照旧量用；不得过抑，以塞贤路。
        一、山林草泽下僚贱吏，有真正奇才异能、堪以匡时御乱者，除前谕已颁抚按行各属从公察报外，今仍着在京科道、阁部等衙门一体从公保举，确定人数，以凭拔用。如徇情贿嘱，事后发觉及试验罔效者，举主连坐。
        一、北直、山东、河南、山西、陕西、辽东等处文武官生，义不从贼在南者，除文官现任废籍听吏部察明推陞赴用外，其生员流寓无归、进取无路者，俱赴礼部报名；仍取乡官印结及各生互相保结，照各省直地方廪、增、附名色分寄应天府学，学臣一体考试作养，以示优恤士子之意。其武弁指挥、千百户等，如有真正袭替号纸脚色，许赴本部察验明确，准附在京各卫寄俸，勿令失所。
        一、陷贼各官，本当戮窜；恐绝其自新，暂开一面：有能返邪归正者，宽其前罪；有能杀贼自效者，准以军功论。
        一、钱粮屡赦宥，民未沾恩；在民者惟利顽户，在官者惟饱奸胥：朕甚悯焉！今于宏光元年，不论本色、折色，量蠲一分；其本色，仍改折二分。除北直、山西、陕西全免五年，山东、河南全免三年外，其江北、湖广蠲十分之五；其江西曾蹂躏地方，抚按察明，照四川蠲十分之三；其辽饷名色尽行蠲免。南粮作何归并？该地方官从长计议，务甦民用。俟大仇既复，朝廷尚有浩荡之恩。
        一、漕粮原系永折地方，非比暂折、灾折内有虚粮、沙瘠、滩江等情。当时议折之故，已经酌处三、四；今后当还改折。其有罚兑副米等弊，尽行厘革。
