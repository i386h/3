<!-- { "loadSidebar": true } -->
        「甲乙史」：『七月初二日（丁亥），建宁知县蒋芬自请勤王，具进所造火器；按臣陆清原奏闻』。
        王孙蕃论东南形势
        御史王孙蕃奏曰：『审天下之势者，贵因乎时；而制一时之宜者，先扼其要。今日定恢复规模，或以区区在东南守备；然必防守固而后可以议攻讨，乃为策之善也。夫大江以南独称安土者，恃此一襟带水耳。于此时，当以屯江为万里长城。兹彭泽、京口已增二镇，可谓识扼险之宜矣。然彭泽有道臣、有督臣，层层弹压、节节关通，上流冲要或无他虑；京口负山枕江，控扼三关、襟带百越，并镇矣而不议设监军道，何以重弹压乎！常镇道鞭长不及，则道臣所宜专设者也。说者谓京口并镇，不如孟河；虽近海口，盐道出没，是一隅之险，而非合筹东南大势也。孟河旧以把总部之，沙唬船二十二只、水陆官兵止九百四十三员名，实存见兵少。水军战舰增设若干，仍于京口并镇为长也。夫金山东连大海、西接神京，去三江会口仅隔一江。昔韩世忠屯兵扼金人于此，「江防考」所载额设官兵三千八百员名、战船百艘。今存见兵六百名、战船十余只，即支持绿林之充斥且不足，何暇巩固皇都而称锁钥重地耶！是亦不可不早计者』。
        李向中陈楚省安危
        兵部员外李向中言：『臣乡湖广，穷民散乱、军旅空虚，万一逆贼竞武昌，则江南岂得安堵？臣谓荆、襄两处宜速设重镇，募大兵以据其上游，与淮、凤诸处相与犄角；使贼骑不得驰骤汉、黄，庶可保障江南。且襄阳而下、汉黄而上，为承天陵寝重地；按其昭穆迄今仅四世耳，当不忍使祖宗血食为贼出没之区，乞早为整顿。至左镇驻札武昌，自隐有虎据在上之势。而抚臣何腾蛟一腔忠义，千里干城；小民依之若婴儿之求慈母、将士信之若手足之应腹心，亦可谓上下相安而军民各得者矣。近闻有陞迁别省之说，乞皇上仍令何腾蛟照旧和衷抚楚。臣思保江南不在逼处江干，而在扼其要领；则臣省荆、襄为急矣。而安臣省者，拒贼犹后而驭兵为先；则知抚臣其不可更矣。伏乞圣明速赐施行』（出「大事记」）。
        王应熊请节制楚、郧、贵、广
        四川督辅王应熊上言：『蜀境西北接郧，东抵夷陵，西南由建昌通云南，东南由遵义通贵州。今寇踞成都，蜀人殆无孑遗。议者谓李贼在陕，献忠必不北向。然李贼自七月入蜀，虚喝保宁、顺庆之吏民而制之；一且为献忠所驱，则献忠之无顾畏可见矣。川陕总督宜提兵复保宁，牵贼北顾；臣得合滇、黔之力，以捣其空。贼若不南不北，则仍趋正东，未可料也。广西、郧阳许臣节制，则缓急可以呼应；臣名总督四省，而兵止于黔、饷止于滇，不几轻视巨寇乎』？有旨：『命楚、郧、贵、广悉听督辅节制』。
        黄耳鼎劾解学龙、张缙彦
        御史黄耳鼎言：『解学龙执法大臣，受贿党逆，如光时亨、周锺、方允昌、项煜、陈名夏议缓议赎，岂古人三宥八议之道进于此者！张缙彦俛首贼吏，延喘偷生；皇上重以节钺，优游数月，不恢复寸土。高杰之变，单骑逃避。乞付法司治以误国之罪』！诏勿问。
        朱国弼劾路振飞
        保国公朱国弼劾旧淮抚路振飞：『贼信日逼，先纵狱囚；天潢洊至，兵拒河上。皇上扁舟不纳入城，且云凤阳有天子气；伪官武愫系进学门生，代为夤缘。乞敕法司逮治』！章下部院。
        左良玉参马士英八罪
        四月初四日（丙辰），宁南侯左良玉举兵东下，驰疏至云：『窃见逆贼马士英出自苗种，性本凶顽。臣身在行间，无日不闻其罪状、无人不闻其奸邪。先帝皇太子至京，道路汹传陛下屡发矜慈，士英以真为假，必欲置之死而后快其谋。臣前两疏，望陛下从容审处；冀士英夜气稍存，亦当剔肠悔过以存先帝一脉。不意奸谋日甚一日，臣自此义不与奸贼共天日矣！臣已提师在途，将士眦目指发，皆欲食其肉。臣恐百万之众发而难收，震惊宫阙；且声其罪状，正告陛下。仰祈刚断，与天下共弃之！自先帝之变，人人号泣；士英利灾擅权，事事与先帝为仇。「钦案」，先帝手定者，士英首翻之；「要典」，先帝手焚者，士英复修之。思宗改謚「毅宗」，明示先帝不足「思」，以绝天下报仇雪耻之心：罪不容于死者一也。国家提衡文武，全恃名器鼓舞人心。自贼臣窃柄以来，卖官鬻爵，殆无虚刻；都门有「职方贱如狗、都督满街走」之谣。如越其杰以贪罪遣戍，不一年而立陞部堂；□□□以贪污绞犯，不数日而夤缘仆少；袁□□与张道濬皆诏狱论罪者也，借起废径复原官；如杨文骢、刘泌、王燧以及赵书办等皆行同犬彘或罪等叛逆，皆用之于当路。凡此之类，直以千计，罄竹难书：罪不容于死者二也。阁臣司票拟、政事归六部，至于兵柄尤不容兼握。士英已为首辅，犹复掌枢；是弁髦太祖法度。又引腹心阮大铖为添设尚书，以济其篡弒之阶；两子枭獍，各操重兵以为呼应，司马昭复生于今日：罪不容于死者三也。陛下选立中宫，典礼攸关。士英居为奇货，先择其尤者以充下陈，罪通于天；而又私买歌女寄养阮大铖家，希图进选，计乱中宫，阴谋叵测：罪不容于死者四也。陛下即位之初，恭俭神明；士英百计诳惑，进优童艷女，损伤盛德。每对人言，恶则归君：罪不容于死者五也。国家遭此大难，须宽仁慈爱以收人心。士英自引阮大铖以来，睚眦杀人，如雷演祚、周镳等锻炼周纳，株连蔓引。尤其甚者，借题三案，深埋陷阱；将生平不快意之人一网打尽，令天下士民重足解体：罪不容于死者六也。九重秘密，岂臣子所敢言；士英遍布私人，凡陛下一言一动，无不窥视。又募死士窜伏皇城，诡名禁军，以观陛下动静，曰「废立由我」：罪不容于死者七也。率土碎心痛号者，先帝殉难，皇子幸存。前此定王之事，四海至今传疑未已；况今皇太子授受不明，士英乃与阮大铖一手拏定，抹杀的确认识之方拱干、而信串通朋谋之刘正宗，不畏天道神明、不畏二祖列宗、不畏天下公议、不畏万古纲常，忍以先帝已立七年之嗣君为四海讴歌讼狱所归者，付之幽囚；天昏地惨，神人共愤。凡有血气者，皆欲寸磔士英、大铖等以谢先帝。此非臣之私言，诸将士之言也；非独臣标将之言，天下忠臣义士、愚夫愚妇之公言也。伏乞陛下立将士英等肆诸市朝，传首四方，用抒公愤。臣等束兵计刻以待，不禁大声疾呼，激切以闻』。
        数列八罪，使人摭辨不得、躲闪不得；足褫奸雄之魄矣！
        又讨马士英檄
        盖闻大义之垂，炳于星日；无礼之逐，严于鹰鸇：天地有至公，臣民不可罔也。奸臣马士英根原赤身，种类蓝面。昔冒九死之罪，业已侨妾作奴、屠发为僧；重荷三代之恩，徒尔孤窟白门、狼吞泗上。会当国家多难之日，侈言拥戴、劝进之功；以今上历数之归，为私家携赠之物。窃弄威福，炀蔽聪明。持兵力以胁人，致天子闭目拱手；张伪旨以讋俗，俾臣民重足寒心！本为报仇而立君，乃事事与先帝为仇，不止矫诬圣德；初因民愿而择主，乃事事拂兆民之愿，何由奠丽民生？幻蜃蔽天，妖蟆障日。卖官必先姻娅，试看七十老囚、三木败类，居然节钺监军；渔色罔识君亲，托言六宫备选、二八红颜，变为桑间濮上。苏、松、常、镇，横征之使肆行；檇李、会稽，妙选之音日下。江南无夜安之枕，言马家便尔杀人；北斗有朝彗之星，谓英君实应图谶。除诰命、赠廕之余无朝政，自私怨旧仇而外无功能。类此之为，何其亟也！而乃冰山发焰，鳄水兴波；群小充斥于朝端，贤良窜逐于崖谷。同己者性侔豺虎、行列猪猳如阮大铖、张孙振、李宏勛等数十巨憝，皆引之为羽翼，以张杀人媚人之赤帜；异己者德并苏黄、才媲房杜如刘宗周、姜曰广、高宏图等数十大贤，皆诬之为朋党，以快如虺如蛇之狠心。道路有口，空怜「职方如狗、都督满街」之谣；神明难欺，最痛「立君由我」、「杀人何妨」之句！呜呼！江汉长流、潇湘尽竹，罄此之罪，岂有极欤！若鲍鱼蓄而日羶，若火木重而愈烈。放崔、魏之瘈狗，遽敢灭伦；收闯、献之獮猴，教以升木。用腹心出镇，太尉朱泚之故智，几几殆有甚焉；募死士入宫，宇文化及之所为，人人而知之矣。是诚河山为之削色，日月倏兮无光。又况皇嗣幽囚，列祖怨恫。海内怀忠之士，谁不愿食其肉；敌国向风之士，咸思操盾其家。
        本藩先帝旧臣、招讨重任。频年痛心疾首，愿为鼎边鸡犬以无从；此日履地戴天，誓与君侧豺狼而并命。在昔陶八州靖石头之难，大义于今炳然；迄乎韩蕲王除苗氏之奸，臣职如斯乃尽。是用砺兵秣马，讨罪兴师。当郑畋讨贼之军，意裴度蔽邪之语。谓朝中奸党尽去，则诸贼不讨自平；倘左右凶恶未除，则河北虽平无用。三军之士，戮力同仇。申明仁义之声闻，首严焚戮之隐祸：不敢妄杀一人以伤天心，不敢荒忽一日以忘王室。义旗所指，正明为人臣子不忘君父之心；天意中兴，必有间世英灵天翼皇明之运！
        泣告先帝，揭此心肝：愿斩贼臣之首，以复九京；还收阮奴之党，以报四望。倘惑于邪说、诖误流言，或受奸臣之指挥、或树义兵之仇敌，本藩一腔热血，郁为轮囷离奇；势必百万雄兵，化作蛟螭妖孽。玉石俱焚之祸近在目前，水火无情之时追维痛心。敬告苦衷，愿言共事。呜呼！朝无直臣，谁斥李林甫之奸邪！国有同心，尚怀郑虎臣之素志。我祖宗三百年养士之德，岂其决裂于佥壬？大明朝十五国忠义之心，正宜暴白于魂魄。速张殪虎之机，勿作逋猿之薮！燃董卓之腹，膏溢三旬；籍元载之厨，椒盈八百：国人尽快，中外甘心！
        谨檄。
        又檄
