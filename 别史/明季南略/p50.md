<!-- { "loadSidebar": true } -->
        「粤事记」云：『先是，十二月十五日省城之变，丁魁楚知之最早，即密遣亲干赍黄金三千两、珍宝称是，重贿李成栋。至二十五日上奔时，彼日有密报，亲干已投入李成栋帐下为家丁，刻望回音；故众虽□□□□独安闲也。魁楚有大哨船四十，将三年宦囊悉载入，仍在肇庆度岁。丁亥正月初旬，方移舟西向，入岑溪；并于城中修葺茆芦，以候广城信，实不欲登岸。亲干于二月初始以金宝入，达魁楚意；成栋曰：『何不早言，正欲邀尔主仍为两广军门；急赍书去』！二十六日，魁楚投岑溪舟中得成栋手书，大悦；即移舟顺流东下。时成栋驻梧州，先上五里迎之；握手道故，相见恨晚。知魁楚三子入广已殀其二，止存长子；通名先叩，情谊甚笃。临晚，邀魁楚父子饮，隆重如常礼。把臂间，指画岭表，审度当朝；谓『东南半壁，惟某与老先生撑持』！因订云：『明日吉期，敢烦再摄两广篆。拜表即真，亦在明晨』。将旗牌、符纛、制台旧敕即悉手付之。魁楚喜甚，乃别。夜半，成栋戎服升帐，列炬；交战将令旗，请魁楚父子有机密语。魁楚茫然不知所以，即过舟，见成栋正位危坐，知事已变；遂跪请曰：『魁楚止一子，或不及妻拏』！成栋曰：『汝欲饶子乎？令先斫下』！左顾，而首级至矣；即将魁楚斩之。成栋立舟首，火光烛天，照同白日；将魁楚家丁每营分一人细查，家属一妻、四妾、三媳、二女及婢仆妇净身搜检，携入成栋舟中；惟一妾于过船时，投入江中。四十年厚橐，悉归成栋；闻舟中精金八十四万，皆三年中横取者。呜呼！罔民、虐民，可以鉴矣』！
        瞿式耜留守桂林
        四月，大兵渡海，克定琼州。方警报之叠至也，王坤又趣永历往楚。时有自湘南来堵者，盛言湖广长、衡、永、宝四郡未有所属，宜亟取以为中兴之本；方以智、吴炳奏以为可。式耜上疏，言胜败存亡、山川要害甚激切；略曰：『驾不幸楚，楚师得以展布，自有出楚之期。兹者一年之内，三、四播迁；民心、兵心，狐疑局促，如飞瓦翻手散而覆手合』。又曰：『在粤而粤在，去粤而粤危。我进一步，则人亦进一步；我去速一日，则人来亦速一日』。又曰：『楚不可遽往，粤不可轻弃。今日勿遽往，则往也易；今日若轻弃，则更入也难』。又曰：『海内幅{巾员}，止此一隅。以全盛规西粤，则一隅似小；而就粤西恢中原，则一隅甚大。若弃而不守，愚者亦知其拱手送矣』！擎跪涕泣，不可挽。无已，请身留桂；乃命式耜留守桂林，各路悉秉节制。式耜仍疏请暂驻全州，以扼楚、粤之中。
        当平乐之不守也，大清兵直薄桂林。三月十一日，冲入文昌门，城中大恐。时焦琏自合浦归，从数人推弦提兵，与大清兵接战，稍却之，屯阳朔。遍野俱薙发，式耜与琏孤守危城；疏请征安国公刘承胤兵。承胤初从武岗入护，犹持正守法：逐王坤为弄权，而叱周鼎瀚为奄寺鼻息；故见重式耜，发兵数千援桂。未几，承胤请金吾郭承贤、马吉翔、严云从封伯，御史毛寿登驳参『金吾无矢石功，何得援边镇例晋五等』！吉翔等疑疏出刘湘客，鼎瀚遂造蜚语为「董卓、漼、汜之议」激承胤怒，偪永历立命廷杖，而缚筹登、湘客及御史吴德藻、给事中万六吉于午门外。会诸臣申救，得免；寿登等俱落职。承胤益横，胁劫永历幸武岗。式耜疏留全、阳，曰：『闻郊社礼成，即图移驾，不知移驾将回桂林耶？抑幸武冈、辰、沅耶？今日原以恢复两粤为心。则不徒西粤未恢，不可移动；即东粤尚未恢，亦且当驻全也』。故承胤专嗾杖湘客等，以湘客主还跸桂林之议也。承胤所部至桂，挟饷不出兵。式耜搜括库藏而外，捐囊万金；夫人邵氏，亦捐簪珥数百。兵卒不肯出，与焦兵主客不和，哗变；击门掠布而去，为五月十四日。永历竟驻武岗。
        五月二十五日，大清兵侦兵变，积雨城坏；环攻桂城，吏士皆无人色。琏负创奋臂，呼督师、抚、按分门婴守，用西洋铳击中马骑；寻出城战，奋勇击杀。自辰抵午，不及餐；式耜括署米蒸饭分哺之，士卒俱乐用命。明日，复出战，大清兵旋去。式耜先令路将马之骥伏于隔江，犄角相应，固圉倍慎。是三月之内危于乱兵，式耜一手指挥，琏乃得底定。琏久将桂，得桂人心；式耜国士遇之，故独得琏死力。
        以保桂功，晋式耜兼太子太师、临桂伯；式耜辞不拜。疏上，不允。复请告自劾：『自二月十五日以迄五月二十九日，此百六日中遇变者三，皆极危险；变故当前，总辨一「死」字，亦遂不生恐怖、不起愁烦。惟是臣之病不独在身而在心，不徒在形而在神；身与形之病可疗也，心与神之病不可医也』。又疏再请返跸全、阳，卒不听。乃督琏恢朔、宾、柳、浔等郡，并复□。
        至八月，具疏上言粤西全定，请还桂林，昭告兴陵。
        昔刘錡守顺昌，兀术曰：『刘錡何敢与吾战』！则宋之不兢可知。王师南下，将相闻风迎避；惟钱唐江两战，差强人意。入闽、入广，势如破竹；其能鏖战以却兵者，惟瞿、焦二公，真人杰也哉！琏，山西人。
        永历驻武岗
        「粤事记」云：『五月中，永历自粤西至武岗州（武岗属楚宝庆府）。时方以智、吴炳随驾，马吉翔、庞天寿护三宫移跸荆南。路出衡、永，巡道严起恒郊迎；面广身伟，纵谈时务，遂拜相。相度武岗州，可暂驻驾；遂以州署为行宫。王化澄后至，亦协理阁务。百日间，先朝流寇如湖南曹志建、河南王朝俊等逼入河南者，俱称提兵十万、五万来归宇下；悉赐五等爵。又进何腾蛟为总制、加宫保，建节衡州。李自成余党高必正等声言百万流入长沙，腾蛟具奏，遣堵胤锡统制之，号「忠贞营」；分为十大营，防守长沙。文臣、武将位置星列，兵势称振』。
        张家玉沈江
        先是，二月朔，张家玉与陈子壮竖义起兵。于是上而苍梧、下而潮阳，所在伏莽淫掠小民、烧燬村堡。家玉六月兵败，自沈于江。子壮潜身高明，复拥一村妓，因而被擒；解至省城，李成栋会齐三司曰：『若依国法，子壮应剐三千六百刀；今抵下十倍，三百六十刀罢』！降臣袁彭年跪禀曰：『国法所在，还应三千六百刀为是』。成栋曰：『我尚恨其不先死来解也，何必如是』。
        羊城上下仍不克靖。潮阳界于闽漳，山海蒙箐，盗贼益炽；百姓追原乱始，皆由辜朝荐与何吾驺争权，引大兵入广所致；恨入骨髓。及成栋归明后，永历驻跸端溪，朝荐因吾驺在朝，不敢出山；虽门生李用楫三为荐剡，恐事败露，终未见朝也。
        家玉，广东广州府番禺县人；崇祯癸未庶吉，后封番禺公。子壮，广州府南海县人；万历己未探花，后封南海公。
        苍梧属广西梧州府，潮阳属广东潮州府，高明属肇庆府。
        永历入粤西
        大清平定长沙，而衡州相继尽失；总兵黄朝选、杨国栋等被执，尸几断流。八月二十四日，武岗复败；永历又播迁入粤，次柳州。式耜屡疏，极言不可他移一步：『滇、黔地荒势隔，忠义心涣；三百年之土地仅存粤西一线，且山川形势、兵马糗粮俱有可恃』。时督师何腾蛟、新辅严起恒及刘湘客咸至桂、南安侯郝永忠率兵骤至，宜章伯卢鼎亦至自楚；式耜复疏，极言『柳州猺獞杂处，地瘠民贫，不可久驻；庆远壤邻黔、粤，南宁地逼交夷，不可远幸』。
        时腾蛟与永忠、鼎、涟等俱分防任汛。会土司覃裕春子鸣坷与道臣龙文明搆兵，永历复次象州。式耜与腾蛟、起恒、湘客等筹画调和主客，集永忠、琏誓于神，刻期出师。鼎与滇镇总兵赵印选遂各分路驻全，全州战胜诸帅连营而军；大清兵因次楚。
        十一月，永历自象州抵桂，式耜与严起恒并相。司礼庞天寿请催兵下梧，久在粤旧司礼王坤被承胤逐者复入自武岗；至柳、至象，票拟皆金吾吉翔手也。式耜疏请永历搅大权、明赏罚、严好恶、亲正人、闻正言，威德并行，以服远近。时谓名言。
        「粤事记」曰：『八月二十四日下午，大兵忽至武岗州南，守兵皆在城北，迅不及支，一战而败；阖城上下斫北关，弃釜飧而走。除帝驾、三宫，无不跣足奔者。皇子甫两匝月，竟委泥沙；中宫嫡妹年亦及笄，与母同舆出城，俱迷失无踪。阁臣吴炳整衣冠北拜君亲，奉敕诰自缢。永历恐乱兵自全州、灌阳由大路抢桂林，乃与臣工从间道踉跄至庆远府。仅觅二小舟，三宫并载；随路逗遛，行行且止。至十一月十五日，始抵象州。意欲进南宁府为久避计，又为新兴伯焦琏乱兵所阻。从行文武官皆以青布囊头，胼手胝足，面无生气，几致散去。马吉翔左右帝舟，力挽众；乃分遣王化澄、吴贞毓、庞天寿护三宫上南宁，永历仍溯十八陡逆流北上。十二月初三日，再达桂林，得延残喘；君臣皆键户遛兵。人无土着、街无独行，薪米、百物价腾五倍。军丁居货，贸易无善颜；众皆度日如年』。
        天子流离播迁，子委泥沙、眷戚不保，亦可悲矣！吴公自缢，是「主辱臣死」之义也。庆远、南宁二府属广西，灌阳属桂林府。
        三宫至南宁府
        十二月初十日，三宫至南宁府，议商安集处。时守道赵台犹据府署不肯让，锦衣马吉翔责台慢视，当坐「大不敬」；台始退入分司署。三宫以南宁府为行宫，供设帐具草率不堪。移入时，恶少逼视。有流寓贡生王者友之弟王者臣语出无状，中宫怒，执送有司；仍以「讹传」告免。
        赵台，北京人；官生。以府判陞监司，后为巡抚。王者友，南直人；后为御史。
        张献忠乱蜀本末
        甲申春，献贼大掠湖南。遇左良玉兵战败，遂尽掳湖南船只、居民，自夷陵挽舟入川。时流贼所掳百姓数十万逆流而上，日行一、二十里；舟中乏粮，饥死大半。使川中能扼险而守，夔门三峡之险，虽百万之众不能逆溯而上也。时巡抚陈士奇在重庆，有饷数十万；议者请发饷征兵，守夔关一带。士奇曰：『縻费朝廷之饷，异日难以消算；我虽卖□，不能偿也』。由是，坐视献忠入川。由夔州历忠、万，所在军民望风奔逃，并无一矢相加遗者。
