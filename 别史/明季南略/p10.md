<!-- { "loadSidebar": true } -->
        「大事记」云：六月初八日，史可法奏「悍民惨杀乡绅疏」曰：『镇臣高杰之率兵南下也，扬人实未预知。初到之时，不无骚扰；及镇臣既至，取犯兵斩以徇，日不下数十人，地方官可以谅矣。乃抚臣黄家瑞漫无主张、道臣马鸣騄一味偏徇，听城中百姓日守河边草际，取零兵而杀之；用是结衅愈深，竟不可解。乡绅郑元勋亲到高营，所以为百姓之心无所不至。而百姓反谓通同播害，乘元勋一言之误，当抚臣坐次操戈而群杀之，至于碎其身首；抚臣之威令谓何？至于道臣始则乖张、复又畏缩，今避于泰州矣。骂兵、杀兵以为爱民，而不知适以害民！臣于二臣，不能无憾。伏乞敕下处分，以谕三军、以谕百姓；一面察其首恶，一重创之，庶几纲常不至尽坏』。上谕：『该部议处』。
        黄、马二公为地方受过，父老诣阙保任；上优诏恕之。已复乱臣正法，黄公为元勋恳卹；尤见厚道。
        二十六日（壬午），史可法奏「兵民两便书」曰：『镇臣高杰之兵，奉旨驻扬，而扬人坚不肯纳。盖从前既有仇隙，则向后不无提防；虽严令驱之，不能动也。臣前急于渡江，原欲了当此事，即当讨贼西行；不意兵民扞格，竟不能解。扬人惟利兵去，各兵惟愿驻扬；而好事者遂造为不根之言。如镇臣黄得功到仪真，本为安插家眷；而谓之曰：『此乃与尔兵为难者』！于是高兵移扎于野以待之。及臣至。则又谓之曰：『此来非真心为尔』！以致兵疑臣、将疑臣，即镇臣杰亦似疑臣；臣惟处之以坦、待之以诚。数日之间，镇臣杰亦似谅臣心事矣。昨与臣面议，将兵尽驻城外，止镇臣家眷入城，携二、三百人自护；臣以为可行矣。而城内之人终不允；臣正踌蹰无计，适有为移驻瓜州之说者。瓜州距扬州仅四十里，即江都县所辖也；驻瓜州，犹之驻扬州。且有城、有水可以自卫，而资给日用较之扬州尤便焉。惟时为镇臣刘泽清标下官兵所驻，必刘兵移住淮上，而后高兵可来。臣商之镇臣，镇臣遂诺；盖深感皇上恩遇之厚，不欲以家口之故，致成兵民水火之形、耽误练兵剿贼之事也。镇臣用意如此，臣甚重之。镇臣在瓜州、臣在扬，调停于兵民之间，渐为释其猜嫌，同归于好，未必扬州之必不可居也』。
        郑元勋，字超宗；南直歙县人，籍扬州。天启甲子，乡魁。崇祯癸未，进士第三人；旋假归。高杰至扬，扬人闭门拒守；杰怒，将攻城。公单骑往谒，陈说大义；杰掣兵于五里外，以待犒赏后行。越日，暂启两门；乃好事者复取城外游兵翦之，以利其橐。杰益怒，积不可解。公请迎原任蓟督王永吉至郡，往为纠纷。杰以扬民先杀起衅为辞，且请与中丞约：曲在兵者，镇斩之；若曲在民者，抚斩之。永吉以杰言传覆公。二十五日，公登城南，与抚道议事，万众俱集。公谓如高杰言先杀启衅，诚当禁惩；否则，搆祸且不测。众以高兵杀人，罪不容逭；公曰：『亦有杨诚戕贼者，岂尽由高镇耶』？言未毕，渠魁张自强、王柱万、陈尝等大呼：『郑宦通贼，曲为解宽；吾侪若不下手，势必尽遭屠灭』！于是利刃攒集，遂遇害。义仆殷报以身护主，同被创死。盖营将有杨诚者，标兵多不法，往往杀越人于货，故指及之；而众误认「杨诚」为「扬城」，公遂及于难。先五日，南都授公兵部职方主事，竟未及拜官云。史可法疏参；越数日，抚臣斩前三渠魁于市，并杖其党毙之。自后，扬人常夜见公于城上，峨冠、绯袍指挥而过，若天神然。诗画妙天下，所着有「读史论赞」、「英雄令终录」、「英雄恨」、「左国类函」、「文娱初、二集」行世。
        附记：杰得城内百姓则杀之，若居城外者截右耳，杀人甚众；米物腾贵，民不聊生。扬之属邑泰兴，故抚朱一冯家在焉。杰兵入，启地三层，得藏金八十万而去；朱以是贫困，将所居宅庐悉鬻于同邑绅士李寓庸云。
        刘宗周论时事
        甲申六月，起刘宗周都察院左都御史。初十日（丙寅），宗周三抗疏论时事，止称「草莽孤臣」，不署衔。首言大铖进退，关系江左兴亡。又言：『讨贼之法有四：一曰据形胜以规进取。江左非偏安之业，请进而图江北；今淮安、凤阳、安庆、襄阳等处虽各立重镇，尤当重在凤阳而驻以陛下亲征之师。中都固天下之枢也，东扼淮、徐，北控豫州，西顾荆、襄，而南去金陵亦不远。以此渐恢渐进，秦、晋、燕、齐当必响应。兼开一面之网，听其杀贼自效，贼势益孤、贼党日尽矣。一曰重屏藩以资弹压。地方之见贼而逃也，总由督抚非才，不能弹压。远不具论，即如淮、扬数百里之间，两节钺不能御乱贼之南下，致淮北一块土拱手而授之贼。尤可恨者，路振飞坐守淮城，以家眷浮舟于远地；是倡之逃也。于是镇臣刘泽清、高杰遂相率有家属寄江南之说，尤而效之；又何诛焉！按军法：临阵脱逃者斩；臣谓一抚、二镇皆可斩也。一曰慎爵赏以肃军情。今天下兵事不竞极矣，将悍兵骄已非一日。今请陛下亲征所至，亟问士卒甘苦而身与共之，乃得渐资腾饱、徐张挞伐。一面分别各帅之封赏，孰应孰滥？轻则量收侯爵、重则并夺伯爵。军功既核，军法益伸；左之右之，无不用命。夫以左帅恢复焉而封，高、刘败逃也而亦封；又谁为不封者？武臣既滥，文臣随之；外廷既滥，中璫从之。臣恐天下闻而解体也。一曰覈旧官以立臣纪。燕京既破，有受伪官而逃者、有在封守而逃者、有在使命而逃者，于法皆在不赦；急宜分别定罪。至于伪命南下，徘徊于顺逆之间者，实繁有徒；尤当显示诛绝。行此数者，于讨贼复仇之法亦略俱是矣。若夫邦本之计，贪官当逮、酷吏当诛；循良卓异，当破格旌异，则有安抚之使在。而臣更有不忍言者，当此国破君亡之际，普天臣子皆当致死；幸而不死，反膺陞级，能无增天谴！除滥典不宜概行外，此后一切大小铨除，仍请暂称「行在」，少存臣子负罪引慝之诚』！又疏言：『贼兵入秦逾晋，直逼京师；大江以南，固晏然无恙也。而二、三督抚曾不闻遣一人一骑北进，以壮声援；贼遂得长驱犯阙，坐视君父危亡而不之救：则封疆诸臣之宜诛者一。既而大行之凶问确矣，敷天痛愤；奋戈而起，决一战以赎前愆，又当不俟朝食。方且仰声息于南中，争言固圉之事；卸兵权于阃外，首图定策之功。督抚诸臣仍复安坐地方，不移一步：则封疆诸臣之宜诛者二。然犹或曰事无禀承；迨新朝既立，自应立遣北伐之师。不然，而亟驰一介，使赍蜡丸间道北进，或檄燕中父老共激仇耻，哭九庙之灵，奉安梓宫；兼访诸皇子的耗，苟效包胥之义，虽逆贼未始无良心。而诸臣计不出此也！又不然，亟起闽帅郑芝龙，以海师直捣燕都；令九边督镇卷甲衔枚，出其不意，事或可几。而诸臣又不出此！纷纷制作，尽属体面。天假之灵，仅令吴镇诸臣一奏燕京之捷，将置我南中面目于何地？则举朝谋国不忠之宜诛者三。而更有难解者，先帝升遐，颁行丧诏，何等大典！而迟滞日久，距今月余，未至臣乡；在浙如此，远省可知。时移事换，舛谬错出；即成服祗成名邑，是先帝终无服于天下也：则今日典礼诸臣之宜诛者四。至罪废诸臣量从昭雪，自应援先帝遗诏而及之。乃一概竟用新恩，即光帝诛璫铁案，前后诏书蒙混，势必彪虎之类尽从平反而后已。君、父，一也；「三年无改」之谓何？嗟乎！已矣。先帝十七年之忧勤，念念可以对皇天、泣后土；一旦身殉社稷，罹古今未有之惨，而食报于臣工乃如此之薄！仰惟陛下再发哀痛之诏、立兴问罪之师，请自中外诸臣之不职者始』。
        七月十一日（丙午），刘泽清、高杰劾奏刘宗周：『劝上亲征，以动摇帝祚；夺诸将封，以激变军心。不仁不智，获罪名教』！又三十日（已卯），刘良佐、刘泽清各疏参刘宗周劝主上亲征，为有逆谋。八月初二日（丁已），高杰等公疏，请加宗周重僇，谓疏自称草莽孤臣为不臣。既上，泽清以稿示杰；杰惊曰：『吾辈武人，乃预朝中事乎』！疏列黄得功名，得功又疏辨实不预闻；马士英阴尼之，不得上。士英仍拟旨云：『宪臣平日原以议论取重』；盖刺之也。廷议欲谴高、刘而莫可谁何，欲罪宗周而难违清议；史可法因疏，两解之曰：『廷臣论是非、宪臣论功罪，各不相碍』。二十日（乙亥），刘泽清复捏四镇公疏纠姜曰广、刘宗周谋危社稷。九月初十日（乙未），宗周致仕。次日，户科陆朗内批留用。先是，陆朗与御史黄耳鼎以例外转兵备佥事，计无所出；乃疏攻宗周，因而复职。尚书徐石麒言：『朗赃私应劣转、交通内臣，传留非法』。朗即劾『石麒结党欺君，把持朝政，无人臣礼』。宗周于七月十九日（甲辰）到任，至九月初十日致任；凡任都察院左都御史四十九日。
        刘孔昭陵侮张慎言
        刘孔昭，号复阳，浙江人；袭诚意伯，官操江。孔昭弒其祖母胡氏。胡为刘尚忠继妻，生莱臣；而孔昭父荩臣，为出婢莫氏巧云所生。刘尚忠没，莱臣应袭嫡嗣；以幼，为荩臣僭袭。荩臣没，孔昭又冒袭之，遂赠莫氏为伯夫人。及官操江，遂捕莱臣毙之狱；恶胡氏出揭，并缢杀之。真大逆不道者哉！
