<!-- { "loadSidebar": true } -->
        七月初二日（丁亥），着黄澍星回地方料理恢复承、襄。时澍连上十疏，内多纠士英者。宏光不得已，屡谕其赴楚；乃去。总览前后诸疏，逼真古名臣奏议，有胆、有识，落笔妙天下者也。然其侃侃而谈，无少顾忌者，挟良玉以为重也；而士英之不敢遽斥澍者，亦畏良玉耳。不然，吕大器一参士英，即有旨『予告去』，或刑部逮问矣；亦何爱乎澍、何惮乎澍而纵之之楚耶？
        黄澍辩疏
        七月二十二日（丁未），黄澍辩马士英见诬疏云：『麻城劣生周文江为献贼兵部尚书，引献贼破省。有锦衣遣戍刘侨托文江进美妾、玉杯、古玩数万金于献，即用侨为锦衣大堂。比左良玉恢复蕲、黄，侨削发、私遁；寻送赤金三千两、女乐十二人于士英。今年四月，士英委黄鼎署印麻城，麻城汹汹几乱。乡绅请臣弹压，侨献银三千两助军；臣批云：「正苦无粮，真可愧挟资以媚贼者。仰即收贮」！臣言隐而讽矣。既还武昌，黄鼎代为解银一千两、玉带二围、殊冠一顶；臣又批云：「军中无妇人，何用珠冠？大功未成，不须玉带。仰即变价济饷』。臣巡方衙门收支，皆有司存。士英以侨私书为言，试命将臣原书呈览，则清浊立见矣』。
        九月二十六日（辛亥），楚宗朱盛浓疏诬黄澍毁制、辱宗、贪贿、激变；士英喜，擢盛浓池州府推官。内批：『逮澍刑部提问』。澍不至。
        十月初八日（壬戌），黄澍奏辩；内皆：『朱盛浓害非剥肤，何至千里叩阍』？
        逮澍而澍不至，士英之权势不能行于南楚之臣矣。次年良玉举兵之事，已兆于此。
        附记：乙酉大兵下徽州，闽相黄道周拒于徽州之高堰桥；自晨至暮，斩获颇多。澍以本部邑人习知桥下水深浅不齐，密引大清骑三十由浅渚渡，突去闽兵后；骤见骇甚，遂溃。徽人无不唾骂澍者。后官于闽，谋捣郑成功家属以致边患，遂罢。
        朱统{金类}诬诋姜曰广
        七月二十六日（辛亥），南昌建安王府镇国中尉吏部候考朱统{金类}上书，诬诋大学士姜曰广秽迹，定策时显有异志；词连史可法、张慎言、吕大器等。盖马士英欲挤可法以独居定策之功、刘孔昭欲去可法以专任田仰，为一网打尽之计；阮大铖属草，授统{金类}上之。疏入，高宏图票拟『究治』。上坐内殿，召辅臣入；上厉声曰：『统{金类}吾一家，何重拟也』！且责宏图疏召可法还朝为非是。宏图抗辩，士英独默。上每语必左顾田成，明有指授者。
        二十九日，朱统{金类}参姜曰广谋逆；高宏图、姜曰广皆引疾杜门。礼科给事袁彭年驳奏曰：『祖制：中尉奏请，必先具启亲王参详可否，然后给批赍奏。若候吏部，则与外吏等；应从通政司封进。今何径、何窦，直达御前？微刺显攻，捕风捉影；陛下宜加禁戢。臣，礼垣也，事涉宗藩，皆得执奏』。不问。通政司刘士祯言：『曰广劲骨戆性，守正不阿；居乡立朝，皆有公论。统{金类}何人？扬波喷血、掩耳盗铃，飞章越奏，不由职司；此真奸险之尤者，岂可容于圣世』！皆不听。
        刘泽清捏四镇公疏纠姜曰广、刘宗周谋危社稷；朱统{金类}复讦奏姜曰广、雷演祚、周镳，其疏仍出阮大铖草。马士英拟旨：『逮演祚、镳等』。时演祚居忧，侨金陵；镳为大铖最恨人。有自比于孔昭者，显示辣手于同邑大僚，一时阴挤；而士英借是以迫宏图、曰广之去耳。
        陆朗、黄耳鼎疏攻姜曰广、徐石麒、刘宗周结党欺君、把持朝政，无人臣礼；曰广、石麒、宗周寻各予告而去。户科吴适疏言：『曰广、宗周历事五朝，贞心亮节，久而弥劲；应亟赐留』。不听。
        熊汝霖论异同恩怨
        吏科熊汝霖言：『臣观目前大势，即偏安亦未可稳。「兵饷战守」四字，改为「异同恩怨」四字；朝端之上，元黄交战。即一、二人之用舍，而始以勛臣，继以方镇。固圉恢境之术，全然不讲；惟舌锋笔锷之是务，真可笑也。且以匿帖而逐旧臣矣，俄又以疏藩而参宰辅矣，继又喧传复厂卫人心皇皇矣。辅臣曰广忠诚正直，海内共钦；乃幺么小臣，为谁驱除？听谁主使？且闻上章不由通政，结纳当在何途？内外交通，飞章告密；墨敕斜封，端自此始。事不严行诘究，用杜将来，必至厂卫之害：横者借以树威、黠者用以牟利，人人可为叛逆、事事可作营求。缙绅惨祸，所不必言；小民鸡犬，亦无宁日：此尚可为国乎？先帝十七年忧勤，曾无失德；而一旦受此奇惨，止有厂卫一节，未免府怨臣民。今日缔造之初，如育婴孩，调护为难；岂可便行摧折？陛下试思先朝之何以失，即知今日之何以得？始先帝笃念宗藩，而闻寇先逃，谁死社稷？保举换授，尽是殃民；则今何以使跃冶不萌而维城有赖？先帝隆重武臣，而死绥敌忾十无一二，叛降跋扈肩背相踵；则今何以使赏罚必当而惠威易行？先帝委任勋臣，而官舍选练一任饱颺，京营锐卒徒为寇籍；则今何以使父书有用，客氛是屏？先帝简任内臣，而小忠小信原无足用，开门延敌且噪传门；则今何以使柄无旁操而恩有余地？先帝擢用文臣，而边才督抚谁为捍御，超迁宰执罗拜贼廷；则今何以使用者必贤而贤者必用』？疏入，士英票旨云：『这厮指朕为何如主？重处；姑罚俸三月』。
        九月初九日，姜曰广致仕回籍。十月二十日，予统{金类}京官，寻补行人；以疏逐曰广也。统{金类}曰：『须还我总宪』！
        吴适陈维新五事
        吴适上言维新五事：『一曰信诏旨：朝廷之有丝纶，所以彰示臣民，俾知遵守。迩因事变错出，前后悬殊。用人之途，始慎而继以杂；诛逆之典，初严而终以宽。禁陈乞矣，而矜功、诵冤者章日上；重爵赏矣，而请廕、乞封者望日奢。镇帅屡责进取，而逡巡不前；军需频督转输，而庚癸如故。欲斯画一，宜重王言。今后凡奉明旨，务俾上作而臣下尽遵，毋致游移。一曰核人才：人才为治道所从出，将为其终、先谨其始。顷者，典籍无稽，钱神有径，人思跃冶。初仕辄冀清华，官多借题行间；每增监纪，羶逐之谋愈切、卸担之术偏工。起废而薰莸并进，悬缺则暮夜是求；以致荐牍日广、启事日勤。今后求才务宽、用人务覈，宁重严于姑进，毋进恨于偾辕。一曰储边才：将帅之略，岂必尽出武途；如唐之节度，文武兼用而内外互迁，盖储之者素耳。请饬中外蓬荜之彦，非韬钤之略勿讲；辟举之选，非军旅之才勿登。技勇骑射日日请求，共激同仇，以振积懦。一曰伸国法：陷北诸臣已有定案，但恐此辈辇金求翻。既以宽其不死者，昭皇上之浩荡；尤当以继其觊用者，明臣子之大防。一曰明言责：祖宗设立六垣，与六部相表里；是故纠弹之外，复有抄参。补阙拾遗，务期殚虑。倘掖垣仅取充位，则白简止贵空悬；则抄发本章，一胥吏事：岂先王设官意哉！望陛下亟进谠言，见诸施行；毋致批答徒勤，而实效罔着，所裨非浅』。疏入，不省。
        马嘉植陈立国本
        吏科马嘉植陈立国本事：『一、改葬梓宫；一、迎养国母；一、访求东宫、二王；一、祭告燕山陵寝。在君父力自贬损，尊养原非乐受；在臣子痛加悔艾，富贵岂所相期！茅茨虽陋，可勿翦也；有以劳人费财导者，勿听。经武以外，亦可概节也；有以处优晏衍进者，勿听』。
        贺世奇言慎行赏
        刑部侍郎贺世奇上言刑赏宜慎：『如吴三桂奋勇血战，李、郭同功，拜爵方无愧色。若夫口头报国，岂其遂是干城；河上拥兵，曷不以之敌忾？恩数已盈，勛名不立，冒滥莫甚』！疏上，俱报闻而已（「遗闻」载贺世寿）。
        李谟奏明臣谊
        国子监典籍李谟奏曰：『今日诸臣能刻刻认先帝之罪臣，方能纪常勒卣，蔚为陛下之功臣。日者庙廷之争，几成哄市；恐传闻遐迩，不免开轻视朝廷之意。原拥立之事，皇上不以得位为利，诸臣何敢以定策为名；而甚至轻加镇将，于义未安。镇将事先帝，未闻收桑榆之效；事陛下，未闻彰汗马之绩。按其实，亦在戴罪之科；而予之定策，其何以安？倘谓劝进有章，足当夹辅；抑以勗勉敌忾，无嫌溢称。然而名实之辨，何容轻假！夫建武之邓禹，犹悬受任无功；唐肃宗之郭子仪，尚自诣阙请贬。愿陛下敕谕诸大臣：立志以倡率中外，力图赎罪；必大慰先帝殉国之灵，庶堪膺陛下延世之赏。至一概勋爵，俱应辞免，以明臣谊。至于丝纶有体，勿因大僚而过繁；拜下宜严，勿因泰交而稍越；繁缨可惜，勿因近侍而稍宽：然后纲维不堕而威福日隆也』。
        陈子龙请广忠益、慎名器、用贤勿二
        兵科给事中陈子龙疏请「广忠益」谓：『当黄道周触忌权佞，搆陷至深；先帝震怒，祸将不测。群工百官相戒结舌，独涂仲吉以孤童担囊走万里外，上书北阙；予杖下狱。狱吏希迎，拷掠荼酷；至死不屈，以明道周之冤。此虽王调贯械以讼李固、杜仲杀身以救李云，亦不过是。幸先帝圣明，得以俱免。宪臣刘宗周昔以廷诤去国，孝廉祝渊毅然请留；先帝已轻议罚。迨后奸臣挑激，复征槛军；虽与仲吉得祸轻重有殊，然为国惜贤，舍生取义，其揆一也。当仲吉赴戍之时、祝渊征逮之日，臣皆得与接对。仲吉凝静深远，绝不以立名自喜；祝渊谦抑温恭，惟出位引咎。间有投赠，锱铢不纳。若置之台谏之班，必有以上补衮职、下剔奸邪』。
        「遗闻」云：『以兵部侍郎解学龙疏荐，内批：「陞原任户部主事叶廷秀为都察院堂上官，监生涂仲吉、生员诸永明为翰林院待诏」。盖廷秀、仲吉、永明者皆侠节士，先帝时申救道周下狱杖戍者也』。「甲乙史」云：『七月二十六日（辛亥），仲吉、永明并授待诏』。
        子龙又疏请「慎名器」谓：『陛下间关南返，从官几何？卫士奄尹寥寥无几。今大位既登，来者何众！不遏其流，何所底止。必将人夸翼赞之功，家切从龙之念；伤体害政，非国之福。夫劝功诱善，惟在爵赏；一为轻滥，后将无极。丰沛故人、文墨小吏，自昔为嫌；朱紫盈门、貂蟒满座，尤乖国典。立政之始，惟愿陛下慎持之！嗣后果系服劳有功，但当赏之金帛、不应授以爵位，以贻「曹风」「不称」之讥、犯「大易」「负乘」之戒』！
