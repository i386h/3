<!-- { "loadSidebar": true } -->
        黄得功，字虎山。貌伟，胡髯两颐倒竖；膂力绝伦。微时，驱驴为生计。有贵州举人杨文骢、周祚新北上，于浦口僱其驴；初不知为豪杰也。道经关山，突遇响马六人。文骢、祚新等亦闲弓马，欲与之敌；得功大呼曰：『公等勿动，我往御之』。时杨家人亦颇材武，已于驴背跃下，行李与牲口重数百斤，得功一手挟驴，一手提行囊，突扑响马，响马大惊，乞止之；且曰：『有言相告』。得功不听，扑击如故。响马急齐下马罗拜，『老兄真英雄，吾辈愿拜下风，勿失义气』！得功方止；亦拜曰：『我不愿为此，只放吾等过去可也』！响马请姓氏，得到坚不与言；既而曰：『姓黄，呼为黄大』。响马遗以金；得功不受，乃去。杨、周两孝廉见其勇而有志，待如兄弟。及南回，告于马士英。士英觅至，为之婚娶；延武士，教以兵法。及莅任凤阳，即用为旗鼓。堵截流寇，建功河北，陞副总戎。军中尝乘黑驴，呼为「黄大刀」，甚畏之。于是庐、凤一带，贼不敢久驻。
        附记遗事：大学士蒋德璟曰：『挂印总兵爵虽大，然庭参宰相时，相不出迎，居位受拜；拜讫，相始出接，延入后堂，乃行宾主之礼。时高、刘三镇皆行此，独得功来见，拜入后堂，仍行跪礼。此固忠义之气，亦以昔日在吾门下故也』。盖武臣曾于文臣门下奔走出身者，后虽贵显，必行跪见礼。太祖旧制：凡宰相阅边，虽总兵封侯必戎服庭参，揖于槛外；所以尊相体也。宏光时，史相督师，四镇将谒，私议见礼；得功曰：『有旧制在』。高、刘等曰：『吾辈已封侯伯矣』。得功戎服先入，高、刘不得已，亦戎服继之。于此知得功勇而知义。
        得功贫时，豢鸭池塘，其数日减，久之几尽。得功怒，将水戽竭，捕一巨鱓，长可数尺、围五寸许；烹食之。体貌倏易，顷成伟丈夫，亦不自觉力多也。及浴，手绞巾布，忽断裂；始知之。予叔君衡公昔在仪真，闻门外喧闹，出见所舁銕鞭，鞭每重三十斤、双鞭则重六十斤矣；此得功在马上所运者。得功有猎犬三十随马走，甚捷。在六合时，每使小卒以金锣戴额上，得功射之，百发百中，而人不伤。众呼为「小由基」。
        得功善饮细酒和火酒，可饮五十斤。临阵时，以扎巾紧缚，目瞳突出；饮半酣，方入阵，所向无前。扬人云：『得功驻仪真，治兵严整。曾遣四十骑白事于史相，道经高营被劫；得功怒，卒兵驰扬，杰与战。时杰兵盛，得功被围；适弟黄蜚等至，杰兵始退。已复战，得功临阵，杰部将号黑虎子者最骁勇，出战；蜚发烟铳，黑虎子目眩，得功鞭碎其首而死。杰惧收兵；适史相至，杰偿得功马，始罢兵』。战场在扬州城外荒地埂子上；然埂子街进城即是，非城外也。
        初，仪真举人李洪甲宦囊甚厚，营建壮丽。有相者曰：『此屋必出一封侯者居之』。传至于孙，适得功莅镇，居其宅凡九阅月；而形家之言始验，亦异矣。得功贱时，有饭肆老妪厚遇之；得功感其意，拜为母。及贵，挈至仪真。妪卒，葬于方山，四镇合兵数万送之；旌旗蔽野，仪卫眩目，郡邑荣之。初，得功在河北，阵前马惊几蹶；适一人持之得不堕。得功问之，对曰：『小卒任姓』。问其名，对曰：『无』。得功见其严冬尚无裤，即名之曰「有裤」；意欲厚酬之也。及得功镇仪真，任已为锦衣守备，驻六合矣。未几，陞参将；继陞副总戎，赐蟒玉。
        刘泽清
        刘泽清，字鹤洲。白面朱唇，貌颇美。崇祯时，为总兵官。癸未七月，请于青、登诸山开矿煎银；着巡抚设法。甲申二月，移镇彰德。贼警急，召吴三桂、唐通与泽清等将兵入援；三桂、泽清不奉诏。三月，兵科韩如愈奉差至东昌，泽清遣兵杀之；曰：『尚能论我主将否也』？为山东总兵，虚报捷，赏银五十两；又诡言堕马被伤，复赏药资四十两。命即扼真定，泽清不从；即于是日大掠临清。统兵南下，所至焚劫一空。三月十六日上泣，方、魏二相请对封清为安东伯，上不应。五月十二日，泽清以数百人大掠瓜州。淮安自路振飞、王燮同心戮力，颇成巩固。振飞去后，泽清突来盘踞，散遣义士，桀骜者藉之部下，抢劫村落一空。与淮抚田仰，日肆欢饮。北兵南下，有问其如何御者？泽清曰：『吾拥立福王而来，以此供我休息；万一有事，吾自择江南一郡去耳』。八月，泽清大兴土木，造宅淮安，极其壮丽；四时之宝俱备，僭拟皇居。休卒淮上，无意北往。田仰犹屡为请饷；宏光以东南饷额不满五百万，江北已给三百六十万，岂能以有限之财、供无已之求！命仰与泽清通融措辨。
        泽清曾杀其叔副总兵刘孔和。孔和，故大学士鸿训子；泽清初为其狎客，及后势盛，反抑孔和属役之。一日，以所作诗示和曰：『好否』？孔和戏曰：『不作尤好』。泽清色变。无何，遣孔和以二千人渡河；忽檄召至，斩之。所部二千人，汹汹不服；令别将击斩之，无一人存者。其凶暴如此。
        昔霍去病云：『匈奴未灭，无以家为』！李西平云：『天子何在，敢言家乎』？宜其立大功、成天下大名也。泽清当干坤颠覆、大敌在前之时，即卧薪尝胆，犹惧不济；乃大兴土木，真处堂燕雀耳。愚昧若此，堪为将乎？他事抑勿论矣！
        刘良佐
        刘良左，字明辅；大同左卫人。初与高杰同居李自成麾下，杰护内营、良左护外营。后杰降，良左亦有归朝意。未几，降。崇祯十四年，曾破贼袁时中数万众，历官至总戎。素乘花马，故世号「花马刘」里。
        先君子云：『昔刘良佐未显时，居督抚朱大典部下。忽为所知，加以殊恩，屡以军功荐拔，遂至总戎；亦一遇也』。
        甲申六月六日（壬戌），刘良佐开镇临淮，士民张羽明等不服，临淮士民戈尚友等亦奏叛镇环攻；命抚按调和之。
        高杰
        高杰，字英吾；米脂人。初为李自成先锋；后与自成后妻邢氏通，惧诛，遂偕以归降，隶秦将贺人龙麾下。孙传庭督秦中，令杰与白广恩为前锋。二将各不相下，遂溃；潼关不守。
        甲申春，调赴李建泰军前；未至，闻建泰兵溃，遂抢河东一带，由山西、河北率兵南下，大肆劫掠。抵扬，欲入城，扬人畏惧，为罢市，登陴死守。杰攻之，多杀掠。四月二十八日（乙酉），杰围扬州困之。五月初五日（壬辰），杰兵大掠江北，声言欲送家眷安顿江南；约刘泽清刻日南渡。史可法议发户部一万两，遣职方郎万元吉前谕各镇，分别犒赏。初六日（癸已），太仆少卿万元吉言：『扬州、临淮、六合，所在兵民相角。在兵素少纪律，在民近更乖张。遂致一城之隔，民以兵为贼，死守不容；兵以民为叛，环攻弗释。猝有寇至，民必至于惊窜，真今日莫大之忧也。江北郡邑接连山东、河南，贼骑处处可到，势必需兵堵剿；臣等虽有爱民之心，无销兵之术。就中调停，惟是官兵经过驻札地方，使城外居民尽移城内，空下房屋，听各将领派兵住宿，严禁毁伤；其蔬菜等项，仍谕城内居民尽出城外有无贸迁，有司会同各将领共相防护，严禁抢掠。如此立法，自然民不苦兵、兵不恨民。臣前监军楚、蜀时，行之甚效。其在今，何独不然』云云。
        万疏，「大事记」载六月二十四日；而此则从「甲乙史」也。予闻史督辅行师时，亦令贤能将领预往歇宿去处，将房屋料定，安置兵将若干；分贴标明，书「某营某将宿此」。到则认标而止，无有抢攘；此良法也。
        五月七日（甲午），扬州士绅王傅龙奏：『东省附逆，河北悉为贼有，淮、扬人自为守。不意贼警未至，而高兵先乱。自杰渡河掠徐，至泗、至扬，四厢之民何啻百万；杀人则积尸盈野、污淫则辱及幼女。新旧城环围，绝粮已经月余。何不恢已失之州邑而杀自有之良民也』！十六日（癸卯），杰屯兵扬州城下。淮抚黄家瑞漫无主张，守道马鸣騄昼夜督民守城，集众议事；进士郑元勋与杰善，亲诣高营解纷。遂入城，劝家瑞放高兵入城，便可帖然。谓杰有福王札，命驻扬州；宜善御之，毋撄其暴乱。士民哗曰：『城下杀人如是，元勋不见耶』？元勋强为杰辨，众怒指为杰党；且曰：『不杀元勋，城不可守』。遂寸斩之城楼。鸣騄疾走泰州。杰恨；攻益力。史可法以义喻解之，始移驻瓜州。及设四镇，杰卒驻扬：泽清驻淮，良佐驻凤、泗，黄得功驻庐。得功心薄之，因提兵争淮、扬，与杰战；不胜。朝廷闻之，陞万元吉太仆少卿，监江北军解之，始各罢兵。隶杰于史可法标下，为前部总兵官。
        「甲乙史」云：五月十八日（乙巳），万元吉言：『臣奉命犒师，沿途兵言搆祸，寸步皆阻；扬州民尤甚，闭城登陴已十余日。乃兵与民相杀，民又与兵相杀；成何纪律？顷接水营将张士仪言：「寇奔清河，官兵击烧贼舡殆尽。若高、刘、黄将潜师以济，一鼓歼之，即可称中兴第一功也」』。初，黄得功分地扬州，高杰、刘泽清以繁富争之；纵兵淫掠，扬人大哄。得功兵至天长，杰、泽清欲拒；又值李栖凤、高文昌兵至，众心汹汹。元吉移得功书，期共戮力王室；得功自明无他，欲联络各镇鼓勇杀贼。元吉以得功书驰示杰等，始肯相戢。然杰部悍，终不自制。
        二十三日（庚戌），高杰疏言：『奉旨分防，扬仪人登陴、罢市，抚道不出；伪将董学礼又入宿迁。臣进退无所，乞赐应住何地』？
        六月初二日（戊午），扬州难民盛运开奏扬民横遭焚劫；上谕以『百姓当仰体朝廷不得已之意；该镇忠勇名帅，督辅既到自妥』。
        初六日（壬戌），史可法以高杰悍不可制，身入其营谕之。见留不能出，尽夺其兵，仆从多散。自是，章奏俱经邀阅，权遂不振。
