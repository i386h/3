<!-- { "loadSidebar": true } -->
        黄大鹏，福建建宁府建阳县人。崇祯丁丑进士；甲申，授衢州龙游令。乙酉，授金衢道。大清兵至，杭严道与按察司及建宁、浦城知县三人俱降。大清招抚衢州，谓大鹏：『鼎革之事，自古皆然。天下归大清今已八、九，岂衢之一郡能抗乎？不如早降』！大鹏不从。是时，衢州陆知府与各属县令悉望风投诚，龙游与浦城接壤，贝勒驻兵于此，诸降臣俱入跪见；独大鹏红袍纱帻，挺立众中。贝勒异之，问立者为谁？对曰：『前任龙游知县，今为金衢道黄大鹏是也』。贝勒曰：『汝何不跪』？大鹏肆骂，不拜。贝勒大怒，命割其舌；大鹏喷血连骂，触阶而死。浦城人立庙祀之。
        傅冠不屈
        公讳冠，字元父，号季菴；江西南昌府进贤人。天启壬戌进士，廷试第二人；授编修，纂修神、光两朝「实录」。丁忧归。起复，陞侍读；历左春坊左中允充经筵日讲官、左谕德右庶子。戊辰、甲戌，分考礼闱；历国子监祭酒、詹事府少詹、礼部右侍郎兼侍读学士，掌詹事府事、仍掌翰林院事。上疏，言『欲施政令，必治精神；欲致功能，必集才力。欲精神之四周，当明体要；欲才力之毕出，当别流品』。因奏保元气、辨人才、正纪纲、信诏令四事；上嘉纳之。丁丑，陞礼部尚书兼东阁大学士，入阁辨事。戊寅，以疾乞休；赐驰驿、金币归里。公在阁一季，多所献替；以「温室」之义不着之于书，世莫得而详焉。
        南京登极，特旨存问。其明年，闯贼部将王体中犯江南，破进贤，杀公孙鼎干，掘公先墓；公奔入闽。闽中起公原官，已而辞任。及大清兵至，公走泰宁门人江亨龙家，为江之仇执之，以献于大清帅；不屈，杀之。公被执时，于石牛羊中作书，以骸骨托汀州士民，并述其奔窜、囚执之状甚详。所着有「宝纶楼集」若干卷。
        郑芝豹闭城索饷
        初，大清兵未至泉州，郑芝豹先至，闭城门大索饷；皆计乡绅家财勒取，不应即枭首。至缚亲家母于庭，抵暮得数万。又具火手五百，将尽焚一城中宫室；以饷未足，迟至明日。俄报固山兵将至，乃奔安平。
        郑芝龙降大清
        大清朝招抚福建者，为御史黄熙胤；福建晋江人，与郑芝龙同里。初，芝龙密遣使，微行通款。既而汀、漳皆降，惟芝龙尚保安平，军容烜赫；战舰齐备，砲声不绝，响震天地。以前遣之信未通，犹豫未敢迎入。自恃先撤关兵，无一矢相加，有大功；而两广属部下，若招，两广总督可得。贝勒知泉州乡绅郭必昌与芝龙最厚，因遣招之；芝龙曰：『我非不欲忠于大清，恐以立王为罪耳』。会大清韩固山逼安平，芝龙怒曰：『既招我，何相逼也』！贝勒闻之，乃责固山，令离安平三十里驻军；而遣内院二人持书至安平，书略曰：『吾所以重将军者，以将军能立唐藩也。人臣事主，苟有可为，必竭其力；力尽不胜天，则投明而事，乘时建不世之功，此豪杰事也。若将军不辅立，吾何用将军哉！且两粤未平，铸「闽广总督」印以相待。所以欲将军来见者，欲商地方人才故也』。芝龙得书，大悦。其子弟皆劝芝龙入海，曰：『鱼不可脱于渊』！不愿降。而芝龙田园遍闽、广，秉政以来，增置庄仓五百余所；驽马恋栈，不听子弟谏，遂进降表。过泉州，大张播告，夸投诚之勋；犹持贝勒书招摇，得官者就议价。十一月十五日，至福州谒见贝勒，握手甚欢，折箭为誓；命酒痛饮。饮三日，夜半，忽拔营起，遂挟之而北矣。从者五百人，皆别营不得见，亦不许通家信。芝龙对面作家书数封，皆嘱「无忘大清朝大恩」语。而谓贝勒曰：『北上面君，乃龙本愿。但子弟多不肖，今拥兵海上，倘有不测，奈何』？贝勒曰：『此与尔无与，亦非吾所虑也』。芝龙既行，郑彩、郑鸿逵、郑成功皆率所部入海，张肯堂、沈犹龙等亦往舟山依鲁王；芝豹独奉母居安平。芝龙至京陛见，奉朝请。郑彩、郑成功复入，杀掠漳、泉诸县，皆破之、汀、邵并乱；据建宁，闽邮为之阻。戊子夏，大清兵再入闽，破建宁，直抵漳、泉；郑兵皆遁入海，后为边患。
        郑成功入镇江
        郑成功原名森，芝龙第四子也；隆武养以为嗣，赐国姓，改名成功。大清顺治丙戌，芝龙降，羁置北京。成功率众入海，驻四明州。及闻芝龙被杀，遂引舟师抵浙，袭温、台四郡，马信等降。江南大震，将沿江数百里港门填塞，以通马路。成功驻台数月，忽去。戊戌，谋入南；启行发砲，飓风大作，坏舟千计，乃还。
        十六年（己亥）五月十三日，成功率兵十万入寇；被甲能战者三万而已，余俱火兵。有一甲卒，即有五火卒随之。俱以布裹首，赤足；刀长六尺，或长鎗、团牌。二十九日，经江阴；六月初一至初三日，蔽江而上。初八日，至丹徒。十三日，泊金山祭天，诸舟环集，旗盖、袍服俱用红，望之如火；十四日，祭地及山河江海诸神，色俱黑，望之如墨。十五日，先以吉服祭太祖、次以缟服祭先帝，俱用白色，望之如雪。祭毕，大呼高皇者三，将士及诸军俱泣下。
        镇江至瓜洲江面十里，大清朝守臣用巨木筑长坝；截断江流；广三丈，覆以泥，可驰马。左右木栅，有穴可射。砲石盘铳，星列江心；用围尺大索牵接木坝两端，以拒海舟：凡费金钱百万。坝始成，被潮水涌涨，立刻冲断；南京部院郎廷佐亲出祭江，坝复成，设兵严守。操江蒋国柱、总兵管效忠、副总高谦协守镇江，又于谈家洲伏兵二千，列砲于上。新操江朱衣助六月十三曰到任，守瓜洲。十五日，海舟二千三百泊焦山，先遣四舟，外蒙白絮、内载乌泥，操舵数人扬帆而上。大清兵望见，大发砲石。海舟近坝，从容复下。大清兵注射，砲声昼夜不绝；有如轰雷，可闻三百里。凡发砲五日，不伤一艘。海舟既上复下，循环数次，一以诱大清砲矢；二以水兵藏内，近坝即入水砍断。十六日，度砲将尽，悉舟过镇江，莫有遏者。十七日，上瓜洲，从后寨杀入，大清兵出御；盖东门外有高岸，骑布列，郑兵立两旁水田中，斫马足，大败之。朱衣助坐北门察院，发令旗，求援淮抚亢得时。忽左右报曰：『海贼至矣』！语未毕，两人趋至，挟朱去。见成功，抚以善言；已而脱之。郑将刘某乘东门之胜，直追入瓜洲城，大杀；将沿江砲移向谈家洲击之，兵立札不定。有海兵二千，忽自江中浮上，持长刀乱斫；洲上兵走，海舟以千人追杀，复移洲砲击镇江。
        镇江告急于南京。南京发洪承畴麾下罗将军铁骑千人赴援；其兵铁甲如雪，大言曰：『这些海贼，不彀吾杀』！欲入江剿绝。时苏、常四郡兵方畏敌如虎，见京军欲居前队，甚喜。常州王总镇、无锡守备张科、江阴守备施某、罗将军、管提督等兵共九队，凡万五千人，而马居半。罗兵第一队，管第二队；苏、常四府拈阄，常州士兵第八队，无锡、江阴两营从之。京军憍躁，急欲与战。而海舟忽上、忽下，大兵驻南则泊于北、驻北则泊于南，佯为畏避以诱之。大兵随走三日夜不息，露立江边甚疲。时既酷暑，又连日多雨；雨后蒸热，甲内尤不可忍。且大暑聚立如林，不敢出声，马亦张口喘息。城中百姓送饭江边，兵谢曰：『吾辈不下咽矣』！继送炒米，亦不能食。兵曰：『吾为兵已久，昔日曾作流贼，凡临阵时必先吃牛粉；盖用小牛炙干研末，佩于身间，临阵吃少许即不饿。今为将者不知此；且雨热劳饿，不食已两日矣』！时郑兵前队长鎗，次团牌；第二阵倭铳。第一队五十人，前有五色旗一面领之。有滚被二人；滚被者，用一大棉被厚二寸，一人执之，双手有刀。如箭至，即张被遮候；箭过，即卷被持刀滚进，斫人马足。又有团牌二人。五十人内，此四人俱喫双粮。更有挨牌遮箭。前一队五色旗，第二队蜈蚣旗，第三队狼烟，第四队铳，第五队大刀末后。又另用一人敲鼓，头上插一旗。如鼓声缓，则兵行亦缓；鼓声急，则兵行亦急。然多步卒，大兵甚轻之。凡骑兵遇步卒，反退数丈，加鞭突前；敌阵稍动，即乘势杀入，步卒自相残陷，骑兵因而蹂躏：以此常胜。至是遇郑兵，亦用此法。大兵驰骑突前，郑兵严阵当之，屹然不动；俱以团牌自蔽，望之如堵。大兵三却三进，郑阵如山；遥见背后黑烟冉冉而起，欲却马再冲，而郑兵疾走如飞，突至马前杀人。其兵三人一伍，一兵执团牌蔽两人、一兵斫马、一兵砍人；甚锐，一刀挥铁甲、军马为两段。盖铸刀时，用铁匠百人挨递打，成此一刀；故锐特甚。然是时郑兵虽勇而大兵不遽退者，以管效忠立于次队，欲斩返却者耳。战良久，郑阵中一将举白旗一挥，兵即两开，如退避状；有走不及者，即伏于地。大兵望见，谓其将遁，可以乘势冲击，遂驰马突前；不虞郑阵中忽发一大砲，击死千余，余军惊溃。郑兵驰上，截前五队骑兵围之，大杀；罗部下白先锋、郎部下王先锋殁于阵。管效忠多备战马，刀斫至，急避之。马头落，效忠跃上他马；须臾，马头三落，效忠三跃以避。郑将见其勇健绝伦，欲生擒之，故免；败走银山，追兵至，乃走山上。久之冲下，郑兵不动。俱铁甲冑、铁面头子，止露两足；用长刀砍骑，锐不可当。射中其足，则拔箭更战；大兵遂败。二十二日，效忠遥语郑曰：『从来止有马上皇帝，岂有水中皇帝乎？上来决战』！顷之，有两舟渡兵二千，结营于杨篷山之菜园；效忠麾下勇将王大听率兵出战。郑将周都督立阵前，高声问曰：『汝得非管效忠乎？何不速降』！王不应，即发一矢中其趾。周方拔矢，已连中其趾者三；周怒，持刀直前砍杀王，冲入阵。时郑将列一阵；效忠望见，谓麾下曰：『此八卦阵也。生门向江，宜从此攻入，开门而出』。及入，即变为长蛇阵，击首尾应、击尾首应，遂围。效忠见不利，向执旗官手中取旗，自负而返；兵见之，俱退走。郑兵追杀，效忠部下仅存三百人。效忠驰至城濠，郑兵飞走随至，诸军皆散；效忠出兵四千，止存百四十人。叹曰：『吾自满洲入中国，身经十七战，未有此一阵死战者』！常州王镇兵三百，存三十七人；高谦五百兵，存八十骑：入镇江，登城闭守。效忠走南京。而蒋国柱走丹阳，百姓恐追至，闭门不纳；馁其腹，驰至常州，已夜半矣。呼城，门者报太守赵琪；琪不信，曰：『斯时宁有都爷至耶』？令王总镇登城望之，始启入。国柱疲甚，不俟卧具，即寝于门。
