<!-- { "loadSidebar": true } -->
        至甲申五月，议起废，孔昭故善阮大铖，特举之；史可法不从。及十八日（乙已）可法离京，二十二日（乙酉）马士英入直，孔昭必欲起大铖。自诏有「逆党不得轻议」之语，而张慎言秉政持正，孔昭度难破例，置酒酌诸侯伯廷论之，必欲廷论逐去冢臣，而后可惟我所欲为；灵璧侯、忻城伯皆诺之。时慎言条议：『北来诸臣虽屈膝腼颜，事或胁从，情非委顺；如能自拔南来，酌定用之之法』。因荐原任督师大学士吴甡、吏部尚书郑三俊；有旨：『赦甡罪，陛见；三俊俟另议』。二十三日（庚戌），早朝毕，孔昭挈汤国祚、赵之龙诸勋臣呼大小九卿科道于廷，大骂慎言，欲逐之去；谓『雪耻除凶、防江防河，举朝臣子，全副精神宜注于此。乃今日讲推官、明日讲陞官，排忽武臣、专选文臣，结党行私。所荐吴甡，有悖成宪；真奸臣也』！慎言立班不辨。大学士高宏图言『冢臣自有本末，何遽殿争』！上谕：『文武官各和衷，勿偏竞』！孔昭袖中取出小刃，逐慎言于班；泣陈丑詈，必欲手刃之。太监韩赞周叱之，言曰：『从古无此朝规』！乃止。御史王孙蕃曰：『先帝裁文操江、归武操江，亦未见作何事业；且吏部职司用人，除推官、陞官外，别无职掌』。喧争殿上。慎言即引疾乞休。孔昭退，奏：『慎言推补幸滥，举荐吴甡、郑三俊更为可异。慎言原有二心，告庙定策，阻难奸辨，不可不诛。乞大奋干断，收回吴甡「陛见」之命，重处慎言欺君误国之戒』。二十四日（辛亥），高宏图奏言：『文武各官有职掌，毋得侵犯；即文臣中各部不得夺吏部之权。今用人乃慎言事，孔昭一手握定；非其所私，即谓之奸，臣等皆属赘员矣。慎言荐甡，勋臣知为不可，臣不能知；票拟实出臣手。又三俊清刚，系五朝人望，臣终以为不可不用；是臣罪不减慎言。窃念朝廷之尊，尊于李勉；天子之贵，贵以叔孙。臣忝辅弼，坐视宸陛几若讼庭，愧死无地。请赐罢斥』！姜曰广引疾求去。上遣鸿胪官各谕留。
        二十六日（癸丑），上召辅臣高宏图、姜曰广、马士英于行宫；上谓宏图曰：『国家多故，倚赖良多；先生何言去也』？对曰：『臣非敢轻去；第用人一事，臣谓可、勋臣则谓不可，是非淆乱，臣何能在位』。上曰：『朕于行政用人未习，卿等所言无一不从，勿疑有他』。宏图曰：『冢臣张慎言清正有品，吏部以用人为职，无一日不用人，是无一日不修职也。如推刘宗周、黄道周，使勋臣处之，亦必藉重；何独以为罪？吴甡前任抚按，俱有声名清望，先帝简在内阁；督师稍缓致谴，先帝杀延儒、不杀甡，即可知其人。假先帝在今日，亦必用之；何勋臣以此罪冢臣也』！宏图又言近臣贪黩状；上曰：『朕固闻之；诸臣通赂出之袖中，诚可嗤也』！时屡召对，先后无虚日，或一日再召；上亦有意为明主。至马士英当国，直高拱听之，不复知外边事矣。
        二十七日（甲寅），张慎言请亟求罢斥，以服世臣之心。李沾言：『勋臣愤激有因。当中府聚会，马士英手札移吕大器迎立皇上，赞周、孔昭无不允协。黎明集议，大器绾礼、兵二部，纡回不前。臣等十九人以名帖延之，从容后至。议至日中不决，孔昭怒形于色、臣与郭经维、陈良弼、周元泰、朱国昌历阶而上，面折大器。赞周云：「快取笔来」；因得俛首就盟。清晨迎驾，大器尚欲停待；而赞周已登舟矣，偕行者徐宏基、陈良弼、朱国昌也。孔昭拥戴有功，文臣启事屡登、武臣封爵未定，所以有殿上之争』。二十八日（乙卯），慎言具疏求去云：『臣按河南时，曾劾布政冯明盛倡逃。其子冯铨作相，嗾其门生曹钦程参周宗建、李应升、黄尊素以及臣；三臣皆死狱，而臣戍肃州。先帝召陞刑部侍郎，以拟狱不当，闲住十余年而复起。今待罪铨曹二十日，遂为孔昭所指；止有一去而已。吴甡、郑三俊阁臣荐于前，科臣荐于后；两人者行己有耻，臣能保之。孔昭指为小人，亦硜硜小人，非反覆之小人也。伪官至阳城，臣子履旋投崖而死，孤孙尚幼。国难家变，恸无生理；臣当与缁黄为侣矣』。
        六月初二日（戊午），上命吏部司官敦促慎言视事。
        初六日（壬戌），史可法言：『先帝用人原无成心，傅宗龙、孙传廷起自纍囚，张凤翔、袁继咸、马士英起自戍藉。当吴甡奉命南征，以候唐通兵不至，迟则过之；所可原者，国难之作，勛臣之殉国者谁？孔昭何不思之！慎言以七旬冢宰，一举吴甡，便以为罪；不益轻朝廷而长祸乱耶』？初八日（甲子），奖谕刘孔昭「功在社稷」。
        初十日（丙寅），张慎言致仕。上谕曰：『晋疆不复，卿已无家可归；沿途侨寓需召』。慎言遂止于宁国。孤孙间关来侍，慎言曰：『祖孙相聚足矣』！国亡后，慎言郁郁卒；孙扶榇反葬故里。
        甚矣！刘孔昭之狂悖小人也。始也，弒叔、弒祖母，固已绝灭人理矣。既乃以武操江，欲手刃铨部于朝；其无忌惮若此，将置南国君臣于何地？犹赖王孙蕃、韩赞周等正言折之耳。然孔昭之敢于有此举，亦由马士英为之助耳。
        路振飞、王燮镇抚淮安
        甲申春，山西逃兵南下，江北震恐；淮抚路振飞遣金声桓等十七将率兵分道防河及守徐州。三月十三日，言『淮徐道何腾蛟整顿徐方有功，今陞楚抚；有同知范鸣珂可补缺』。
        二十七日（乙卯），路振飞令淮安七十二坊各集义兵，每家或三、或五，刀杖俱自备。每坊一生员为社长、一为副；自为操演，贵持久、戒作辍。日则团练，夜则鱼贯巡逻，以备非常。是日大阅，举人汤调鼎等咸易戎服。
        二十九日（丁巳），淮上始传京城陷。振飞分设壮丁守城，拈分守门官；日则各守一门，夜宿城楼。四月（戊午）朔，淮城义士到军门过堂，振飞赏以花红每人银一两；人人踊跃，耀武于河上。适有北来逃兵骚扰，见之辟易避去。
        初九日（丙寅），振飞集淮城绅士议事。至则出塘报于袖中，言『京城已陷，代我者即至；将缚我出迎乎？抑勉力一守乎』？言毕泪下，众皆泣。散漕粮四千石于民，擒伪官胡来贺、宋自诚、李魁春，沈之于河；斩叛将赵洪祯等，又擒癸未进士伪防御使武愫，解京。伪制将军董学礼袭据宿迁，振飞遣监城王守备率兵击破之；获学礼及从者十三人，悉斩之。乃与按臣王燮同心固守。
        燮字雷臣，顺天宛平籍，湖广王陂人。崇祯庚午举人、丁丑进士；三代锦衣卫指挥同知。通「春秋」，夏允彝常称其有经纬大才。初任河南祥符令，三守危城，才识、胆力无不超绝。甲申三月初九日莅任淮安，与振飞并着劳绩。有伪选淮安知府巩克顺行牌至淮上，写「永昌元年二月二十二日给」；燮碎其牌，綑责其人，逐之淮口。擒克顺，斩以徇众。燮自任守河，托振飞守城，士民恃以屹然。
        三月二十一日，刘泽清兵顿宿迁、高杰兵顿徐州，各声言南侵；淮民大怒。燮自谓与泽清有识，轻身诣之，劝其迁辕北上。泽清不肯，大声云：『即不扰贵治，请假道赴扬州』！燮不可，曰：『即不得已，迂道从天长、六合，则非我所知也』。泽清允之，淮城得免涂炭。
        四月初三日（庚申），伪防御使吕弼周遣牌至淮代振飞，燮綑责其人。弼周者，原任河南驿传道，为燮座师也。十五日（壬申），弼以师生视燮，携伪参将王富赴任。游击骆举知燮本意，乃迎之于中途；火猝缚之。燮叱使跪，弼周骂曰：『人也！不认』？燮曰：『乱臣贼之，我认得谁』！令左右截其耳；细鞫其贼事，并问以圣上、东宫，弼周一字不答。解至抚院，振飞命留驿亭，悬示四门，令善射者竞集。振飞举觞劳骆举，簪花旁立。缚吕弼周、王富于柱，射者二十步外，五人为耦，人发一矢；不中者退，中者报名赏银牌一。射者尽，乃命剐之。众悦，诣肆快饮。
        五月初五日，淮坊义士擒兵三十余人，振飞不敢问；纵之。十三日，马士英官兵由淮赴江达南京，共一千二百船；王燮驻清江浦，令淮坊义士排立两涯，不许一舟停泊、一人登岸，凡三日而毕。二十二日午刻，太监卢九德引兵一千欲进城中，士民大震；振飞再三求免。
        二十三日，刘泽清奉旨驻淮安；未至，士民皆惧。二十四日，泽清驻兵盱眙；抚按集议，振飞、燮不行。
        二十五日，伪官武愫解至抚院，振飞于愫有旧，不忍遽杀；乃下之狱。
        二十九日，振飞大享士于淮安府学中，叙向来有功文武官八十余员；振飞与燮亲安席，观者鼓舞。
        已而振飞为马士英所论，得旨提閤，阁城不平；寻以士民公疏，得免。旋丁艰去。王燮又为御史陈丹衷荐，陞巡抚山东；士民夺气。刘泽清遂营窟于淮城中，田仰与之猫鼠；山东又不可往，王燮逡巡于河上而已。田仰，士英之私人；五月十七日，起抚淮扬，以阮大铖力荐堪任节钺也。
        史可法奏「淮人忠义疏」：『闯贼自入关以后，声势逼人，假借安民，煽动海内；伪官一到，争思奉迎。甚至督抚手握兵权，不能碎一伪牌、斩一伪使；人心之坏，至此极矣。惟有淮安官民固守，伪牌到则碎之、伪使到则斩之；贼骑逼河上，则邀击败退之。贼将如董学礼、白邦政等，皆踯躅而不敢前。民间义兵集至一、二十万，声势之壮，犹若长城。顷又报恢复宿迁，伪官遁走，维持疆事，江南乃安；其有功于国家甚大。然淮人之敢于此者，实地方官鼓舞之力也。抚按诸臣亲在河干，与民共守；碎牌斩使，断而行之。密遣各兵多所斩获，故能振将卒同仇之忾、坚民间死守之心。东南奠安，实赖此举。伏乞敕下该部院，将按臣王燮优擢示劝；抚臣路振飞已经解任，另候优议。其余地方官、乡绅、士民及行间有功将士，并行按臣察确具题，特为旌叙：庶忠义之士感奋，而他处投贼、避贼偷生苟免者皆知所愧耻矣』。
        伪淮扬防御使武愫至宿迁，伪将董学礼、伪漕储方允昌、伪督饷白邦政等俱置酒晏之，遂留连数日；借董兵千人，所过地方骚扰不堪。伪示传至徐州，举人阎尔梅大骂，碎其牒；武愫拘之，下狱。尔梅赋诗曰：『死国非轻死逆轻，鸿毛敢与泰山争！楚衰未必无三户，夏复由来起一成。日月有时经晦蚀，干坤何旦不皇明！宠新岂是承恩者，空自将身买贼名』！遣人驰示武愫，愫大怒，密欲令人斩之。
