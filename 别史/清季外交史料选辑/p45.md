<!-- { "loadSidebar": true } -->
　　虽然，李鸿章敢于犯天下之不韪、欺朝廷以其方者，窥见皇太后、皇上与诸臣畏日之心，而后藉词保京，反自托为忠爱之忱、以巧遂其奸欺之诈也。在李鸿章，固以为舍己别无他人、舍此别无他策；微臣不揣冒昧，窃于此策之外，为朝廷敬画二策焉。伏揣朝廷畏日之心，不过以明为鉴；不知明之亡，不亡于边患而亡于流寇，不亡于讳言和而亡于讳言迁。夫「国君死社稷」，乃指诸侯而言；若天子以四海为家，何代不有迁移之事！明之君臣不通古今，昏愦纷呶，以至亡国；如早迁都江南，固尚可存。我朝法度修明，湛恩汪濊；既非明政不纲，加赋召乱者可比。一统金瓯，处处完善，既无流寇之祸、仅有海邦之忧；又非明之天下糜烂，无地图存者可比。惟以海禁大开，形势久异；千金之子，坐不垂堂。以此而迁，又何所讳！宅中建极，莫若太原。五台经累朝巡幸，供列圣御容；行宫尚存，盛轨可溯：其善一。京师千里之程，十日可达；往来迅速、进止从容：其善二。土厚水深，人民殷富：其善三。兵精马健，风气劲强：其善四。河汾、太原，表里山川：其善五。平阳、安邑，步趋虞、夏：其善六。而太行起天下之脊，冀州居天下之中；我能往、彼不能来，尤足为子孙帝王万世之业。去年十二月，微臣在都，曾以此议条陈，未获上达天听。若当日早定大计，则此时八方风雨、三晋云山，业已高屋建瓴；神京巩石，砥方隅而镜寰海、砺泰山而带黄河，何至廑宵旰之焦劳、患畿疆之危偪哉！然投鼠忌器，此后方多；则亡羊补牢，及今未晚。与其以二万万资盗赍粮而利归海外，何如以二万万营都充帑而利在国中：此微臣所画一策曰迁者，是也。又揣朝廷畏日之心，不过以犯京为虑；不知日力果能犯京，何待今日。岂于去年京师无备之时不敢来犯，而于今年有备之时反敢来犯者！且日人进兵，不外水陆两途：由辽渖进兵，则尚有依克唐阿、长顺、裕禄、唐仁廉在；由锦州进兵，则尚有宋庆、魏光焘等在；由榆关进兵，则尚有刘坤一及余虎恩、熊铁生诸将在；由津沽南北进兵，则尚有王文韶、聂士成、曹克忠等在；即使内犯京畿，亦尚有程文炳、董福祥在，而诸臣等亦莫不在。日兵尽如鬼神，岂竟不由津、关经过，而飞入京师耶！我兵未必尽属疲聋，岂竟任其飞入京师而毫无闻见耶！微臣逆料日人必不能犯京，其故有四；请略举近日军事证之，以释朝廷疑虑之端。一曰日人不能攻坚。我所失之地，皆瑕也，非坚也。惟旅顺、威海可谓之坚，然旅顺之失，以守将争逃；威海之失，以海军不战。且一由皮子窝、一由落风港，均系抵瑕乘虚，抄后而入，不敢直犯当前。盖其兵饷最重、精锐无多，护惜锋铓，每虞伤损；肉薄攻坚，决无此事。观于聂士成之守坚，而彼不敢犯摩天岭；裕禄、徐庆璋之守坚，而彼不敢犯辽渖；唐景崧、刘永福之守坚，而彼不敢犯台湾。况畿辅为我最坚之地，而彼敢轻于尝试乎？此其不足虑者一。一曰日人不能持久。越国鄙远，糜饷劳师；多一日则多一日之粮，少一兵则少一兵之用。日至今日，黔驴之技已穷、骑虎之势难下；左支右绌，外强中干久矣。夫以中国之地大物博、饷足兵多，尚以旷日持久为忧；蕞尔之日，更何能堪！试观其弃威海而不留、攻台湾而即退；不能持久，为忧可知：此其不足虑者二。一曰日人不能疾趋。考日之军制，效德国陆操；步武整齐、纪律严肃，诚有足多。而辎装繁重，行走甚迟，以之持重则有余、以之疾驱则不足；视中国之卷甲衔枚、一日夜可行二三百里者，实有长短优劣之殊。观于此次牛庄之战，日由间道甫至牛庄，曾未多时而李光久闻警后发之兵，亦已踵至。吴大澄由田庄台退至双台子，亲军仅数十人、距敌仅数十里，若使日能疾驱，非但我军噍类无遗，即宁、锦亦恐相随不守；而日竟不能。岂独于京师能疾驱数百里耶？此其不足虑者三。一曰日人不能深人。夫以无援之军、不继之饷而入最深之地、犯极厚之兵，是必有进无退、有死无生而后可；抄掠剽忽不顾其后之贼或能为之，而日人固未能出此。如其出此，则必用全力掷孤注，行险徼幸。而自津至通一线，长途两旁皆水；沿途一带皆有重兵，程文炳、董福祥可以抵御于前，聂士成、曹克忠可以合围于左右，刘坤一率领诸将可以追蹑于后。彼非深入送死而何！且彼之兵力有限，既以全力犯我，则其后路必虚；独不畏人取朝鲜、袭广岛耶！观其得荣城、文登而不敢深入山东，得海城、牛庄而不敢深入奉、锦，又何能越关、津畿辅而入京师！此其不足虑者四。又况魏光焘坚固不摇、李光久奋勇敢战，牛庄虽败，而杀伤日人亦足相当；日见湘军人人敢死，竟不再越雷池一步。诸将领之最忠勇者一闻议和，皆痛哭坚卧，不肯起食；可见将士皆有死志，并非军心瓦解、势不可为。且依克唐阿、宋庆、聂士成皆日人所畏，而丁槐一军队伍已到、唐仁廉一军鎗械已齐，皆可与日一决。日人情见势绌，渐成弩末；我即不与之战而但与之坚持，再阅数月，彼力断难久支！然后再言议和，自必易于转圜：此又微臣所画一策曰守者，是也。总之，以迁为战之地，能迁则不战而已可屈人之兵；以守为战之地，能守则不战而已可制人之命。或迁、或守虽非上策，而不失为中策；赔款、割地非仅下策，而实无策。

　　伏查光绪六年（即「庚辰一役」）崇厚亦以头等全权大臣使俄，与俄国定约画押，让地一、二百里尚非割地，且系边外之地。经廷臣交章论劾，皇太后、皇上赫然震怒，立将崇厚拿交刑部治罪；其与俄所定之约虽已画押，乃行更改。俄人终亦降心俯首，就我范围。今昔相衡，以敌言，则俄更强大于日；以事言，则让地尚非割地、边地尚非内地、一二百里之地尚非一二千里之地。是李鸿章之罪，尚非崇厚可比。而以定约言，则一系擅许、一系请旨，擅许者至拙而请旨者至工。是李鸿章误国之术与其误国之心，较崇厚尤为加倍。惟有仰恳皇上天威独断，上思列祖列宗、下念薄海臣民，照崇厚例将李鸿章拿交刑部治罪，并撤回李经方革职严办。一面饬王文韶、刘坤一妥备战守，奖励裕禄、唐景崧等以安人心；一面明发谕旨宣示中外，奉皇太后西幸，命恭亲王留守京师。如战而不胜，赔款、割地尚为未迟。战而糜款，犹胜于和而赔款；战而失地，犹胜于和而割地。如其或迁、或守而致贻误大局，请先诛微民以谢天下！皇上为英主、为孱主，中国为强国、为弱国，本朝为大朝、为小朝，诸臣为贞臣、为邪臣？皆视此一举。微臣不胜迫切待命之至。谨奏。

　　光绪二十一年四月初八日。

　　台抚唐景崧致总署台之存亡视批约准否乞密示消息电

　　密。台之存亡，视批约准否。存亡各有办法：购械陆续将到，无台不必运，有台则宜备战。全台盐务，北路收外来盐、中路领运南盐。南路购盐，皆在此时备一年之食，成本甚巨。无台则三路俱应停办，有台宜趁此时办理；过此风势不顺，运、购两穷。民变日起，抢劫盐馆、厘金衙署，假名字者不一而足；迁怒于官与洋人旗号，游勇屡抢劫英兵轮入口舢板，幸未伤人。各国洋人用水师在岸自卫，恐不免杀戮事。正气一泄，邪气全来；再迟时日，虽有台不可救药矣。批约是本月初八日，抑十四日？务乞密示消息，以便豫筹。（四月初九日）

　　张之洞陈宝箴谭继洵德馨李秉衡唐景崧张联桂等致总署报日事各国商有办法电

　　传闻十四日烟台换约，此举一定，实关大局安危。各国现正商办，有已有办法者、有未得确音者；但有强国出为排解，总可挽回几分。伏恳宸衷务加审慎，迅饬总署使臣力恳各国切商日人展期数旬停战议约，以便详加斟酌。从容数旬，各国必有真实情形。彼此交忌，必然相争；庶可因时变通，相机补救。此时恳各国助战则难，恳各国展期则易？若仓卒换约，各国皆怨，归咎于我，岂不多树数敌；铸成大错，悔不可追！谨合词吁请，惶悚迫切。请代奏。（四月初十日）

　　台抚唐景崧致总署询已否与法使立约保台祈示电

　　蒸电及十一电旨均敬奉悉，台民感动万分。龚使所谓钧署与法公使先立一约，不知办否？祈示；以备法员到台询及此事，俾得商办。（四月十一日）

　　台抚唐景崧致总署台湾变在俄顷请商法轮速来电

　　密。台民知法轮将到，甚喜；忽闻有阻挠者、事将中止，不胜忧愤。城内外已竖旗聚众，台变在俄顷；崧命在旦夕，危不可言。务求钧署坚请法轮迅速来台；一面先加紧电示，以便安民，待法员到台商办。迫切万分。（四月十四日）

　　换约大臣伍廷芳联芳致总署遵旨与日使换约并日使送还照会三件电（二件、附旨）

　　密长。廷等遵旨今晚十点钟与日使互换条约。同时，面交照会三件；日使阅后，力辞不收。辩论至再，始允暂收。廷芳等带所换之约，明日坐「公义」船回津。（四月十五日）

　　密长。昨晚遵旨面交日使照会二件、又盐申电饬备照会一件，乃该使已将原件托人于今晨送回，并附照会一纸；内开：『照得现由贵大臣面交照会三件；查本大臣蒙本国大皇帝简派来此换约，本大臣相应遵守职分，办结换约之外，并不能干涉他事。因此将贵照会三件送回，请贵大臣查收可也。理合照会』等语。昨晚换约后时已子刻，日使已于丑刻展轮回国，顺道赴旅。乞据情代奏。

　　四月十五日，奉旨：『电李鸿章：据伍廷芳等电称日使送还照会三件，未经带去。李鸿章即将前二件电知伊藤，以为根据；其后一件，毋庸再电。台事棘手，李鸿章前电伊藤有「另商」之语；究竟有何办法？悉心筹议具奏。据依克唐阿奏：「日兵于停战期内，无故越界开鎗」；李鸿章一并电告日本，毋再生事』。

　　全权大臣李鸿章致总署闻法廷欲制台澎日军电

　　伦敦十四日路透来电：『闻法廷现欲掣肘日本在台湾及澎湖水陆军士，已与日本开议；间有法报不悦法廷办理此事』。又谓『法国不能任日本管辖台湾、澎湖，系受俄之愚。此事非三国联合约内订明，连埃及一事亦非妥办不可』云。（四月十五日）

　　台抚唐景崧致总署请联合各国公保台湾电

　　闻和约已换，日允归辽，随后与三国会商。伏查侵占之地可以议还，岂有完善之区凭空割弃！法船未来，无从与办。惟恳请总署密诘法使，迅速派员来台晤商；迟恐民变，无从挽救。再，以法独保台，不如请各国公保为善；但一法尚邀不到，遑论各国：是在总署之设法矣。（四月十五日）

　　——以上见原书卷一百十一。

