<!-- { "loadSidebar": true } -->
○庚午  置武德龙骧豹韬飞熊威武广武兴武英武鹰扬骁骑神武雄武凤翔天策振武宣武羽林十七卫亲军指挥使司先是所得江左州郡置各翼统军元帅府至是乃悉罢诸翼而设卫焉  上敕中书省臣曰自古圣帝明王建邦设都必得贤士大夫相与周旋以成至治今土宇日广文武并用卓荦奇伟之才世岂无之或隐于山林或藏于士伍非在上者开导引拔之则在下者无以自见自今有能上书陈言敷宣治道武略出众者参军及都督府具以名闻若其人虽不能文章而识见可取许诣阙面陈其事吾将试之其郡县官年五十以上者虽练达政事而精力既衰宜令有司选民间俊秀年二十五以上资性明敏有学识才干者辟赴中书与年老者参用之十年之后老者休致而少者已熟于事如此则人才不乏而官使得人尔中书其下有司宣布此意悉令知之
　　○江西行省以陈友谅镂金床进  上观之谓侍臣曰此与孟昶七宝溺器何异以一床工巧若此其余可知陈氏父子穷奢极靡焉得不亡即命毁之侍臣曰未富而骄未贵而侈此所以取败  上曰既富岂可骄乎既贵岂可侈乎有骄侈之心虽富贵岂能保乎处富贵者正当抑奢侈弘俭约戒嗜欲以厌众心犹恐不足以慰民望况穷天下之技巧以为一己之奉乎其致亡也宜矣然此亦足以示戒覆车之辙不可蹈也
　　○辛未  上御西楼有军士十余人自陈战功以求升赏  上谕之曰尔从我有年尔才力勇怯我纵不知将尔者必知之尔有功予岂遗尔尔无功岂可妄陈有功不赏是谓吝无功求赏是谓贪吝则失众贪则踰分夫有超人之才能者必有超人之爵赏尔曹不见徐相国耶今贵为元勋其同时相从者犹在行伍予亦岂忘之乎以其才智止此弗能过人故也今尔曹自陈战功以求升赏国家名爵乌得幸得耶尔曹苟能黾勉立功异日爵赏我岂尔惜但患不力耳于是皆惭服而退自是无有复言者
　　○丁丑  上谕中书省臣曰先王之世不施赏而民劝于善不施罚而民不为非若是何也有仁义以为之本也夫圣人统驭四海而宰制万物者仁以居之义以行之故贤者乐有仁义而不肖者有所视傚焉是故商变乎夏周变乎商而仁义未尝改也天之生民治乱相继亘万世而不易者其惟此乎故汤武用是而兴桀纣忽是而亡今天下纷纭靡有底定彼恃夫智力之私而戕贼于民者岂复知有仁义哉卿等职居枢要所以辅吾者舍是则无以为治国之本也卿等勉之
　　○以统军元帅郭子兴为鹰扬卫指挥使
　　○以傅友德为雄武卫指挥使
　　○以左翼右副元帅金朝兴为龙骧卫指挥同知
○己卯廷臣张闾等上疏劝  上渊默以怡养神气  上曰汝等所言知常而不达变天下无事端拱玄默守道无为此固可以保养神气顾今丧乱未定军旅方殷日给不暇此岂渊默怡养之日耶诸公之言固爱我但未达时宜耳
夏四月甲午朔  上退朝与孔克仁等论前代成败因曰秦以暴虐宠任邪佞之臣故天下叛之汉高起自布衣能以宽大驾驭群雄遂为天下主今天下之势不然元之号令纪纲已废弛矣故豪杰所在蠭起然皆不知修法度以明军政此其所以无成也因感叹久之又曰天下有兵河北有孛罗帖木儿河南有扩廓帖木儿关中有李思齐张良弼然有兵而无纪律者河北也稍有纪律而兵不振者河南也道途不通馈饷不继者关中也江南则惟我与张士诚耳士诚多奸谋而尚间谍其御众尤无纪律我以数十万之众固守疆土脩明军政委任将帅俟时而动其势有不足平者克仁顿首曰  主上神武当定天下于一今其时矣
○乙未  置医学提举司提举从五品同提举从六品副提举从七品医学教授正九品学正官医提领从九品
　　○中书省臣进宗庙祭享及月朔荐新礼仪  上御白虎殿览毕退自殿西步至戟门东忽悲怆流涕谓宋濂孔克仁曰吾昔遭世艰苦饥馑相仍当时二亲俱在吾欲养其力不给今赖祖宗之佑化家为国而二亲不及养追思至此痛何可言因命并录  皇考妣忌日岁时享祀以为常
　　○平章俞通海参政张兴祖率兵略刘家港进逼通州击败张士诚兵禽其院判朱琼元帅陈胜卒百余人
　　○丙申  命建忠臣祠于鄱阳湖之康郎山  上谓中书省臣曰崇德报功国之大典自古兵争忠臣烈士以身殉国英风义气虽死犹生予与陈友谅战于鄱阳湖将臣效忠死敌昭然可数然有功不报何以慰死者之心而激生者之志哉臣以死事之臣枢密院同知丁普郎枢密院判张志雄左副指挥使韩成统军元帅宋贵陈兆先左副元帅余昶昌文贵右副元帅王胜李信陈弼刘义徐公辅同知元帅李志高元帅副使王咬住千户姜润石明王德朱鼎王清常德胜王凤显丁宇王仁汪泽王理陈冲裴轸王喜仙袁华史德胜镇抚常惟德曹信逯德山都尉郑兴罗世荣等三十五人列进遂封赠勋爵有差建忠臣祠于康郎山设像其中令有司岁时祭之
○庚子  上谓徐达等曰人之行事固欲尽善然一时智虑未周及既行之后思之有未尽善亟欲更之已无及矣与其追悔于既往曷若致谨于其初大抵更涉世故则智明久历患难则虑周近日纪纲法度粗若有绪其间或有未尽善者诸公宜执正论亟为更张庶几上下之间各得其便苟有不善岂独予之过亦汝等之责也
○甲辰  改各门总管府为千户所设正副千户各一员
○乙巳  命建忠臣祠于江西南昌府以平章赵德胜枢密判官李继先左副指挥使刘齐统军元帅许圭右副元帅赵国昭同知元帅朱潜元帅副使牛海龙千户张子明张德山百户徐明总管夏茂成江西省都事叶思诚洪都府知府叶琛临江府同知赵天麟凡十四人设像以祭之  上闻诸功臣家僮仆多有横肆者乃召徐达常遇春等谕之曰尔等从我起身艰难成此功勋匪朝夕所致比闻尔等所畜家僮乃有恃势骄恣逾越礼法此不可不治也小人无忌不早惩治之他日或生衅隙宁不为其所累我资将臣共济大业同心一德保全始终岂宜有此故与尔等言此辈有横肆者宜速去之如治病当急去其根若隐忍姑息终为身害
○丙午  中书省臣言湖广行省所属州县故有铁冶方今用武之际非铁无以资军用请兴建炉冶募工炼铁从之
　　○丁未  左相国徐达等率兵取卢州左君弼君弼闻达至惧不敌遁入安丰令其将张焕殷从道等城守达等至督兵围之焕君弼骁将也人以其多智计号为楼儿张
　　○己酉  命中书省凡商税三十税一过取者以违令论改在京官店为宣课司府州县官店为通课司
　　○壬戌  命江西行省置货泉局设大使副使各一人颁大中通宝大小五等钱式使铸之
　　○立部伍法初  上招徕降附凡将校至者皆仍其旧官而名称不同至是下令曰为国当先正名今诸将有称枢密平章元帅总管万户者名不称实甚无谓其核诸将所部有兵五千者为指挥满千者为千户百人为百户五十人为总旗十人为小旗令既下部伍严明名实相副众皆悦服以为良法  上与詹同等论三国时事因言孙权题诸葛子瑜于驴面与其子恪谐谑  上曰君臣之间以敬为主敬者礼之本也故礼立而上下之分定分定而名正名正而天下治矣孙权盖不知此轻与臣下戏狎狎其臣而亵其父失君臣之道恪虽机敏有口才不能正其自处招辱于父失孝敬之心一谐谑而君臣父子之道亏举动如此何以示训大抵君臣言动之际不可不谨
大明太祖高皇帝实录卷之十四

十八、大明太祖高皇帝实录卷之十五
　　甲辰五月甲子朔
　　○丙寅  上谕诸将曰汝等所统军士虽有众寡不同要必皆识之知其才能勇怯何如缓急用之如手足相卫羽翼相蔽必无丧失若但知其名数不识其能否猝临战阵何以应敌且人家有僮仆亦须知其能否矧为将帅而不知士卒可乎夫能知人则勇者效力而智者效谋鲜有不尽心者苟一概视之则勇者退后而智者韬策矣汝等其识之
　　○丙子  上朝罢退御白虎殿阅汉书侍臣宋濂孔克仁等在侧  上顾谓濂等曰汉之治道不能纯乎三代者其故何也克仁对曰王霸之道杂故也  上曰咎将谁孰克仁曰责在高祖  上曰高祖创业之君遭秦灭学之后干戈战争之余斯民憔悴甫就苏息礼乐之事固所未讲独念孝文为汉令主正当制礼作乐以复三代之旧乃逡巡未遑遂使汉家之业终于如是夫贤如汉文而犹不为将谁为帝王之道贵不违时有其时而不为与无其时而为之者皆过也三代之王盖有其
　　时而能为之汉文有其时而不为耳周世宗则无其时而为之者也
　　六月癸巳朔
　　○戊戌湖广安定等处宣抚使向思明等遣其汉洞长官硬彻律等以元所授宣敕及印章来上请改授官命仍置安定等处宣抚司设宣抚使二以思明及其弟思胜为之又置怀德军民宣抚司设宣抚司使一以向大旺什用为之统军元帅二以南木什用潘仲玉为之抽拦不夜黄石三洞各置长官一以没叶什用大虫什用硬彻律为之簳坪洞元帅府设元帅一以向显祖为之梅梓麻寮二洞各置长官一以向志明唐汉明为之  上谓廷臣曰治国之道必先通言路言犹水也欲其长流水塞则众流障遏言塞则上下壅蔽今予以一人而酬应天下之务非兼听广询何以知其得失诗曰先民有言询于蒭荛夫蒭荛至贱者也古人尚有取于其言况左右前后之人与我共事者岂无一得之长乎诸公有所建明当备陈之
　　○丁巳  袁州降将欧普祥卒普祥黄州黄岗人岁辛卯从徐寿辉以烧香起兵为元帅人称为欧道人壬辰二月引兵掠江西诸郡县攻陷袁州焚室庐掠人民以去遣别将守之既而分宜县人彭继凯与元帅别速坚起义兵复袁州普祥怒九月复往攻之不克乃攻陷分宜新喻等县括其丁壮围结营寨癸巳二月复攻袁州元帅别速坚与万户宝同等坚守城中民困食尽死相枕藉十二月城陷普祥遂据之分兵攻陷吉之安福瑞之上高等县与元兵屡战屡胜寿辉累加普祥左丞大司徒袁国公普祥性残暴所过室庐皆焚荡俘掠无遗庚子岁陈友谅弑寿辉徵兵于普祥普祥不听其节制壬寅王师取江西普祥令其子文广纳款归附  上厚赐之命普祥仍以本部军马守袁州至是卒
　　○戊午  上谕朝臣曰国家政治得失生民之休戚系焉君臣之间各任其责所行未当即当速改不宜有所隐避若隐避不言相为容默既非事君之道于已亦有不利自今宜各尽乃心直言毋隐
　　秋七月壬戌朔
　　○丁丑  徐达常遇春克庐州时庐州被围久众皆饥困不能战张焕与贾丑潜通款于达请攻东门己为内应于是我师急攻之城中诸军悉救东门张焕乃断钓桥开西门出降达兵入城执其部将吴副使并左君弼母妻及子送建康以指挥戴德守之
　　○戊寅  命平章常遇春会邓愈及金大旺兵讨洒西上流未附郡县
　　○己卯左君弼部将许荣以舒城来降  上令荣还守舒城俾发安阳等五翼士马赴建康
　　○改庐州路为府置江淮行省命平章俞通海摄省事以镇之兵革之际民多窜匿通海日加招辑为政有惠爱由是复业者众
八月壬辰朔  中书省椽史有以铨选受贿者按察司劾其罪当死  上曰吏受赃卖选见利忘法罪固当诛但法令初行人未周知姑减死杖之若复犯则不宥也
