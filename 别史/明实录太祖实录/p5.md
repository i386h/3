<!-- { "loadSidebar": true } -->
○辛未置行枢密院于太平以总管花云为院判
○元帅汤和总管吴德兴等帅广兴淮兴二翼兵攻加山富庄寨平之
　　○壬申降人陈保二叛降于张士诚诱执詹李二将以去保二常州奔牛坝人初聚众以黄帕首号黄包头军汤和等兵下镇江徇奔牛吕城保二以众降至是复叛
○乙亥遣儒士杨宪通好于张士诚书略曰近闻足下兵由通州遂有吴郡昔隗嚣据天水以称雄今足下据姑苏以自王吾深为足下喜吾与足下东西境也睦邻守国保境息民古人所贵吾甚慕焉自今以后通使往来毋惑于交构之言以生边衅士诚得书不悦拘留宪不遣
秋七月己卯朔诸将奉  上为吴国公以元御史台为公府置江南行中书省  上兼总省事以李善长宋思颜为参议李梦庚郭景祥为左右司郎中侯原善杨原杲陶安阮弘道为员外郎孔克仁陈养吾王恺为都事王璹为照磨栾凤为管勾夏煜韩子鲁为博士
　　○置江南行枢密院以元帅汤和摄同佥枢密院事
　　○置帐前总制亲兵都指挥使司以冯国用为都指挥使
　　○置左右等翼元帅府以华云龙唐胜宗陆仲亨邓愈陈兆先张彪王玉陈本等为元帅
○置五部都先锋以陶文兴陈德等为之
○置省都镇抚司以孙养浩为镇抚
　　○置理问所以刘祯秦裕为理问
　　○置提刑按察使司以王习古王德芳为佥事
　　○置兵马指挥司讥察奸伪以达必大为指挥
　　○置营田司
○辛巳张士诚诱我斥候以舟师攻镇江统军元帅徐达等御之败其军于龙潭  上闻使谕徐达曰张士诚起于负贩谲诈多端今来寇镇江是其交已变当速出军攻毗陵先机进取沮其诈谋于是达帅师攻常州进薄其垒且遣使来告贼已窘迫请益师以破之  上复遣兵三万往助之于是达军于城西北汤和军城北张彪军于城东南士诚遣其弟张九六以数万众来援达曰张九六狡而善斗使其胜势不可当吾当以计取之乃去城十八里设伏以待仍命总管王均用率铁骑为奇兵达亲督师与九六战锋既交均用铁骑横冲其阵阵乱九六退走遇伏马蹶为先锋刁国宝王虎子所获并禽其将张汤二将军九六即士德枭鸷有谋士诚陷诸郡士德力为多既被禽士诚气沮上欲留士德以诱致士诚士德间遗书士诚俾降元以谋我乃诛之
八月己酉朔张士诚元帅江通海来降
　　○庚午  上以陈保二之叛由诸将不戢士卒虐取保二赀致怨而叛及攻常州又久不下命自元帅徐达以下皆降一官以书责达等曰虐降致叛老师无功此吾所以责将军其勉思以补前过否则必罚无赦
　　九月戊寅朔  上如江淮府入城先谒孔子庙分遣儒士告谕乡邑劝耕桑筑城开堑命总管徐忠置金山水寨以遏南北寇兵  上遂还
　　冬十月丁未朔以常遇春为管军总管寻升为统军大元帅
　　○戊申张士诚兵既败于常州又以其弟九六被禽士诚惧遣其下孙君寿奉书来请和曰始者窃伏淮东甘分草野缘元政日弛民心思乱乘时举兵起自泰州遂取高邮东连海堧番官将帅并力见攻自取溃散杀其平章实理门参政赵伯器遂成深讐彼乃遣翰林待制乌马儿赍诏抚谕饵以爵赏却而不受今春据姑苏若无名号何以服众南面称孤势使然也伏惟上贤以神武之资起兵淮右跨有江东金陵乃帝王之都用武之国可为左右建立大业之贺向获詹李二将礼遇未遣继蒙遣使通好愚昧不明久稽行李今又蒙遣兵逼我毗陵昼夜相攻咎实自贻夫复何说然省己知过愿与讲和以解困厄岁输粮二十万石黄金五百两白金三百斤以为犒军之资各守封疆不胜感恩  上复书曰睦邻通好有邦之常开衅召兵实由于尔向者用师京口靖安疆场师至奔牛吕城陈保二望风降附尔乃诱其叛逆绐执我詹李二将暨遣儒士杨宪赍书通好又复拘留构兵开衅谁执其咎我是以遣将帅兵攻围常州生禽张汤二将尚以礼待未忍加诛尔既知过能不堕前好归我使臣将校仍馈粮五十万石即当班师况尔所获詹李乃吾偏禆小校无益成败张汤二将尔左右手也尔宜三思大丈夫举事当赤心相示浮言夸辞吾甚厌之士诚得书不报
　　十一月丁丑朔
　　○壬午徐达兵围常州久不下  上复益达精兵二万人围之士诚守将诱我长兴新附义兵元帅郑佥院以兵七千叛去初我师四面围常州及郑佥院叛我师四面去其三达营于城南常遇春营于城东南三十里外士诚兵挟郑佥院攻徐达汤和垒达勒兵与战常遇春廖永安胡大海自其垒来援内外夹击大破之生禽其将张德余军奔入城士诚复遣其将吕珍驰入常州督兵拒守达复进师围之城中益困
　　○丁亥皇第二子生  孝慈皇后出也
　　十二月丙午朔复以江淮府为镇江府
　　○以王志为怀远将军右副元帅郭子兴为管军总管
　　○宁国路长枪元帅谢国玺寇广兴府元帅邓愈击败之禽其总管武世荣获兵千余人
大明太祖圣神文武钦明启运俊德成功统天大孝高皇帝实录卷之四

八、大明太祖高皇帝实录卷之五

　　丁酉春二月丙午朔遣耿炳文刘成自广德取长兴张士诚将赵打虎以兵三千迎战败之追至城西门打虎走湖州
　　○戊申耿炳文克长兴获战船三百余艘禽士诚守将李福安答夫蛮等义兵万户蒋毅率所部二百人降有儒士温祥卿者避乱挈家来归炳文与语奇之遂留赞军事用其策分兵据要害设战具为守御计
　　三月乙亥朔改长兴州为长安州立永兴翼元帅府以耿炳文为总兵都元帅刘成为左副元帅李景元为右副元帅守之
○壬午克常州初常州兵虽少而粮食足故坚拒不下及诱我叛兵入城军众粮少不能自存我师攻之益急吕珍宵遁达等遂取之
○升廖永安为行枢密院同佥俞通海为行枢密院判官常遇春为中翼大元帅胡大海为右翼统军元帅宿卫帐下
　　○丁亥置毗陵翼以汤和为枢密院同佥总管张赫为元帅守之命镇抚孙继达浚治城隍
　　○改常州路为长春府以高复权知府事复济南临邑人为政有惠爱是夏旱斋于城隍祠祷之夜梦神告之曰尔起雨至矣黎明果大雨岁遂登民歌颂其德历任七年改吉安府同知洪武元年以老疾辞赐半禄赡之八年八月卒敕葬上元县凤栖乡
　　○己丑复改长春府为常州府晋陵县为京临县武进县为永定县寻以京临并入永定
　　○徐达常遇春桑世杰率兵取马驮沙克之
夏四月乙巳朔
○丁卯克宁国路先是  上命徐达常遇春率兵取宁国长枪元帅谢国玺弃城走守臣别不华杨仲英等闭城拒守城小而坚攻之久不下遇春中流矢褁创与战  上乃亲往督师既至登高望曰如斗之城敢抗吾师乃命造飞车前编竹为重蔽数道并进攻之仲英等不能支开门请降百户张文贵杀妻妾自刎死禽其元帅朱亮祖并得其军士十余万马二千余匹于是属县太平旌德南陵泾县相继皆下
　　五月乙亥朔张士诚遣其左丞潘原明元帅严再兴寇长兴屯上新桥守将耿炳文出师击败之生禽数百人斩首甚众原明等遁去
○戊寅应天府上元县钟山乡民进瑞麦一茎二穗者凡二本
○己卯江淮分枢密院副使张鉴佥院何文政率兵攻泰兴张士诚遣兵来救元帅徐大兴张斌击败之禽其将杨文德等遂克泰兴
　　○铜陵县尹罗得泰万户程辉降  宁国府宁国县进瑞麦一茎二穗者凡三本应天府句容县献瑞麦一茎二穗者凡五本
　　○壬午常遇春率部将王敬祖等以师驻铜陵池州路总管陶起祖来降且言城中兵势寡弱可取之状遇春遂谋取池州
○丙申常遇春遣兴国翼分院院判赵忠元帅王敬祖等攻池州之青阳县蕲州徐寿辉将赵普胜出兵来拒敬祖以数十骑冲其阵阵乱众兵乘势疾击遂破之克其县赵普胜者本巢湖水军元帅初与俞通海等皆来降中道叛去降于寿辉为人骁勇善用双刀人号为双刀赵云
○枢密院判俞通海赵戫以舟师略太湖马迹山降张士诚将钮津等遂径东洞庭山士诚将吕珍率兵暴至诸将仓卒欲退通海曰不可彼众我寡退则情见彼益集其众邀诸险以击我我何以当之不如与之战于是身先士卒矢中右目下通海不为动徐令从者被己甲立船上督战吕珍不得利乃引去
　　六月甲辰朔
○己未命长春枢密分院判官赵继祖元帅郭天禄镇抚吴良取江阴张士诚兵据秦望山以拒我师继祖引兵攻之会大风雨其兵奔溃我师据其山翌日进攻州之西门克其城命良守之先是士诚北有淮海南有浙西长兴江阴二邑皆其要害长兴据太湖口陆走广德诸郡江阴枕大江扼姑苏通州济渡之处得长兴则士诚步骑不敢出广德窥宣歙得江阴则士诚舟师不敢泝大江上金焦至是并为我有士诚侵轶路绝
秋七月甲戌朔
　　○丁丑徐达兵徇宜兴取常熟击张士诚兵败之获马五十匹船三十艘降其兵甚众
　　○戊寅元帅邓愈胡大海等取绩溪
　　○庚辰元帅胡大海等进兵徽州守将元帅八思尔不花及建德路万户吴讷等拒战大海击败之遂拔其城讷与守臣阿鲁灰李克膺等退守遂安县大海引兵追及于白际岭复击败之讷自杀
○壬午以元帅邓愈为行枢密院判官管军总管郭子兴为统军元帅都先锋陈德为帐前大元帅万户吴复为统军元帅康茂才为秦淮翼水军元帅
○乙酉改徽州路为兴安府立雄峰翼元帅府命邓愈守之
　　○丙戌命元帅叶公权汪君信等取黟县
　　○丙申元帅胡大海克休宁进攻婺源元将杨完者率兵十万欲复徽州大海还师与战于城下大败之杀其镇抚李才完者遁去
　　九月癸酉朔元婺源州元帅汪同与守将铁木儿不花不协以总管王起宗黟县尹叶茂祁门元帅马国宝诣雄峰翼降  上命皆仍其官
　　○甲戌元江浙平章夏章等来降
　　○丙戌广兴翼元帅费子贤率兵取武康至三里桥与其将潘万户战斩首百余级遂下之
冬十月辛未朔
○壬申中翼大元帅常遇春率廖永安等自铜陵进攻池州永安去城十里而军遇春及吴国宝帅舟师抵城下合攻之自辰至已破其北门遂入其城执元帅洪某斩之禽别将魏寿徐天麟等敌众败走得粮九千余石薄暮敌复以战船百余艘来逆战复大败之遂克池州
　　○甲申  上阅军于大通江遂命元帅缪大亨率师取扬州克之青军元帅张明鉴以其众降初乙未岁明鉴聚众淮西以青布为号名青军人呼为一片瓦其党张监骁勇善用枪又号长枪军党众暴悍专事剽劫由含山全椒转掠六合天长至扬州人皆苦之时元镇南王孛罗普化镇扬州招降明鉴等以为濠泗义兵元帅俾驻扬州分屯守御丙申三月明鉴等以食尽复谋作乱说镇南王曰朝廷远隔事势未可知今城中粮乏众无所托命殿下世祖孙当正大位为我辈主出兵南攻以通粮道救饥窘不然人心必变祸将不测镇南王仰天哭曰汝等何不知大义若如汝言我何面目见世祖于宗庙耶麾其众使退明鉴等不从呼噪而起因逐镇南王而据其城镇南王出走至淮安为赵均用所杀明鉴等既据城凶暴益甚日屠城中居民以为食至是大亨攻之明鉴等不支乃出降得其众数万战马二千余匹报至  上命悉送其将校妻子至建康赈给之置淮海翼元帅府命元帅张德林耿再成等守之改扬州路为淮海府以李德成知府事按籍城中居民仅余十八家德林以旧城虗旷难守乃截城西南隅筑而守之
十二月庚午朔
○丙戌徐寿辉将明王珍据重庆路
