<!-- { "loadSidebar": true } -->
　　○蕃使见东宫前期内使监官设皇太子座于东宫正殿中笺案于丹墀之北稍东及殿上正中方物案于丹墀笺案之后使者拜位于方物之后受笺宣笺官位于笺案西宣方物状官于宣笺官之南余陈设如朝会仪使者朝见  皇帝讫引礼引执事者举方物案前行使者常服随行入东宫内门外东向立皇太子常服出乐作升座乐止使者入就位执事者以方物置于其前赞拜乐作使者及众使皆四拜乐止使者取笺跪授受笺官讫取方物状授受方物状官受笺等官俱由西门入殿庭俱置于案赞宣笺受笺官取笺跪读于殿西读讫俯伏兴复置于案退立于西宣方物状亦如之受笺等官俱由西门出复位使者皆俯伏兴复位赞拜乐作四拜乐止礼毕皇太子还宫乐作入宫乐止文武官及使者皆出次日诣中书省谒丞相至省门外执事以所献书及方物置于案举由西门入使者随行置案于露台使者立于案南赞拜使者再拜诣案取书跪进兴复位受书执事至丞相前启缄毕使者复再拜礼毕降自西阶诣左司见郎中等官皆再拜郎中等官俱答拜右司亦如之又明日参都督府官各卫官属戎服盛陈兵仗余如中书省仪又明日参御史台官如省府仪惟不设兵仗参见礼毕礼部奉旨锡宴于会同馆前期馆人设坐次于馆中御酒案于正中膳部主客命执事设酒案食案于厅之南楹教坊司设乐舞是日礼部官陈龙亭于午门外光禄寺官奉旨取御酒置于龙亭仪仗鼓乐前导至馆蕃使出迎于门外执事者捧酒及奉旨官由中道入使者由西阶升立于厅之西隅执事者置酒于案奉旨官立于案东称有制使者望阙跪听宣毕赞拜使者再拜奉旨官酌酒授使者俱北面跪饮毕使者又再拜各就座执事者进食案酒凡七行作细乐汤五品作大乐酒五行七行陈杂戏宴毕奉旨官出使者送至馆门外择日皇太子锡宴次中书省宴于左司及都督府御史台俱宴于经历司并如前礼蕃王从官仪使者还陛辞陈设如朝见仪如有赐物礼部官于午门外置于案执事者服窄袖红衫举案捧礼物官具朝服入陈案于丹陛东南赐诏则设诏书案于礼物案之北拱卫司用黄盖遮覆使者行礼毕礼部官捧礼物及诏书自丹墀中道出至午门付使者行初蕃使陛辞毕即辞东宫亦如初见仪出至午门外礼部官率应天府官送至龙江驿设宴如初宴毕俱还驿官送起行若每岁常朝则置表笺方物于中书省至省门外执事者置方物于案使者捧表笺由中门入方物从后至堂上置方物于前丞相兴受表笺授于执事者使者退立于西丞相酌酒饮使者使者跪饮毕引礼引使者出至户部授方物诣侍仪司习仪次日中书省进表笺方物使者具公服随入行五拜礼毕出午门释服见皇太子于东宫行四拜礼出诣中书省参见省官行再拜礼
　　○蕃国遇正旦冬至  圣节皆望阙行礼前期执事者设阙庭于王宫正殿南向陈香烛案于阙庭前王拜位于殿中褥位于香案前众宫拜位于王之后俱北向司礼司赞于王拜位之北司香二人于香案前俱东西相向是日陈甲士军仗于王宫门之外乐工陈乐于拜位之后众官先具朝服齐班于王宫门外东西执事俱就位王于后殿具冕服未赐者服其服众官入俟立于殿庭东西王出乐作由西阶升至拜位乐止众官就拜位赞拜乐作王与众官皆四拜乐止王由东门入乐作至褥位乐止赞跪王与众官皆跪王三上香毕俯伏兴众官皆兴王由东门出乐作复位乐止赞拜乐作王与众官皆四拜乐止赞搢笏舞蹈山呼王与众官皆搢笏三舞蹈跪三拱手加额呼万岁出笏俯伏兴赞拜王与众官皆四拜礼毕王与众官以次出
　　○蕃国进贺表笺前期所司于王宫内外及国内街巷结彩设阙庭于殿上正中表笺案于阙庭前香案于表笺案前司香二人于香案前左右王拜位于殿中众官拜位于王之后俱北向司礼二人于王拜位之北引礼二人于王左右引班四人于众官左右俱东西相向使者立位于香案东捧表笺二人于香案西设乐于众官拜位之后龙亭于殿南正中仪仗鼓乐于龙亭前是日侵晨司印者陈印案于殿中涤印讫以表笺及印俱置于案王具冕服众官具朝服诣案前用印毕用黄袱褁表红袱褁笺各置于匣中仍各以袱褁之捧表笺官捧置于案使者与捧表笺官各就位引礼引王入及众官俱就拜位赞拜乐作王及众官皆再拜乐止王诣香案前跪众官皆跪王三上香讫捧表官取表东向跪进王受表以进于使者使者西向跪受兴置于案赞兴王与众官皆兴王复位赞拜乐作王与众官皆四拜乐止礼毕捧表笺官捧表笺前行置于龙亭中金鼓仪仗鼓乐前导王送至宫门外还宫众官朝服送至国外使者捧表笺以行其诸蕃国及四夷土官朝贡所进方物遇正旦冬至  圣节悉陈于殿庭若附至蕃货欲与中国贸易者官抽六分给价以偿之仍除其税
　　○癸丑命考宫县乐制诏有司访求能通声律者送京师
　　○甲寅初制铁券时  上欲封功臣议为铁券以赐之而未有定制有言台州民钱允一吴越忠肃王镠之裔家藏唐昭宗所赐铁券遂遣使取之准其式而加损益其制如瓦第为七等公二等其一高一尺广一尺六寸五分其一高九寸五分广一尺六寸侯三等其一高九寸广一尺五寸五分其一高八寸五分广一尺五寸其一高八寸广一尺四寸五分伯二等其一高七寸五分广一尺三寸五分其一高六寸五分广一尺二寸五分外刻历履恩数之详以记其功中镌免罪减禄之数以防其过字嵌以金为副九十七副各二分为左右左颁诸功臣右藏内府有故则合之以取信仍以旧券还允一赐而遣之
　　○乙卯吐蕃寇临洮屯于洮河原指挥韦正率兵御之时河水未冰师不得济正焚香祝曰正仗国家威德镇抚一方将以休养生民今贼在迩而不得击何以报国家天意使贼平则令河冰未几有冰如巨屋自上流而下风随之河冰遂合正即率兵直捣虏营虏大惊以为神俱投戈请降正之守临洮也善于招徕时土酋赵琦弟同知赵三及孙平章祁院使等皆先后来归正悉与衣冠厚遗而遣之自是诸部土官相率来降
　　○丁巳赐故元平章欧阳朝佐等三百六十人冠带衣服先是副将军常遇春等兵至锦川获朝佐等送京师至是入见  上释而赏之复命中书省及大都督府选用其才艺者
　　○戊午征南将军廖永忠参政朱亮祖等帅师自广西还  上命皇太子率百官迎劳于龙湾比入见  上抚慰欢甚既退复命皇太子送永忠还第
　　○是月皇第九子杞生
大明太祖圣神文武钦明启运俊德成功统天大孝高皇帝实录卷之四十五


五十一、太祖高皇帝实录卷之四十六
　　洪武二年冬十月壬戌朔高丽使者成惟得等辞归  上以书谕其国王王颛曰近使者归自王国朕问王国政俗城郭甲兵居室如何使者言俗无城郭虽有甲兵而侍卫不严有居室而无听政之所王专好释氏去海滨五十里或三十里民始有宁居者朕询其故言尝为倭奴所扰果若是深为王虑之朕虽德薄为天下主王已称臣备贡事合古礼凡诸侯之国势将近危故持危保国之道不可不谕王知之古者王公设险以守其国今王有人民无城郭民人将何所依为国者未尝去兵今王武备不脩则国威弛民以食为天今濒海之地不耕则民食艰凡国必有出政令之所今王有居室而无厅事则无以示尊严于臣下朕甚不取也历代之君不间夷夏惟脩仁义礼乐以化民成俗今王弃而不务日以持斋守戒为事欲以求福失其要矣佛之道三皇五帝之时未闻有也而是时天下大治后世务释氏而能保其国者未之见矣梁武之事可为明鉴王岂未知之耶夫王之所以王高丽者莫不由前世所积若行先王之道与民兴利除害使其生齿繁广父母妻子饱食暖衣各得其所则国永长脩德求福莫大于此王何不为此而为彼哉有国之君当崇祀典闻王之国牺牲不育何以供境内山川城隍之祀乎古人有言国之大事在祀与戎若戎事不脩祀事不备其何以为国乎今胡运既终沙塞之民无所总统朕兵未至辽沈其间或有强暴者出不为中国患必为高丽扰况倭人出入海岛十有余年必知王之虚实此亦不可不虑也王欲御之非雄武之将勇猛之兵不可远战于封疆之外王欲守之非深沟高垒内有储蓄外有援兵不能以挫锐而擒敌由是言之王之负荷亦重矣智者图患于未然转危以为安前之数事朕言甚悉不过与王同其忧耳王其审图之且知王欲制法服以奉家庙朕深以为喜今赐王冠服乐器陪臣冠服及洪武三年大统历六经四书通鉴汉书至可领也遣书指不多及仍赐惟得等绮帛有差
　　○遣湖广行省平章杨璟招谕明昇璟至蜀谕昇以祸福使奉国入觐昇牵于群议不能决璟还复以书晓之曰璟闻古之有国者同力度德同德度义义不足不敢抗德不及则归顺故能保身家于两全流名誉于无穷福及子孙族姓长久反是者往往取败今足下以幼冲之资袭先人之业据有巴蜀默然在位不咨至计而听群下之议以为瞿塘剑阁之险一夫负戈万人无如之何此皆不达时变以误足下何则昔之据蜀最盛莫如刘备诸葛孔明佐之训练士卒财用不足取之南蛮然犹朝不谋夕仅能自保今足下疆埸南不过播州北不及汉中以此准彼相去万万而欲以斗绝一隅之地延顷刻之命可谓智乎若谓险阻可恃则三苗之墟不灭有扈之国不亡蚕丛鱼凫之乡不至足下矣我  主上仁明神武遣将用兵天下无敌运谋出奇神明响应顺附者无不加恩负固者然后致讨以足下先人通好之故不忍加师数遣使谕意又以足下年幼未历事变恐惑于狂瞽之说失远大之利故复遣璟面谕祸福深仁厚德所以待明氏者不浅足下可不深念之乎且向者乱雄如陈友谅张士诚窃据吴楚造舟塞江河积粮过山丘强将劲兵自谓莫敌然鄱阳一战友谅授首旋师东讨张氏面缚此非人力实天命也足下视此以为何如友谅之子窜归江夏王师致伐势穷出降  主上宥其罪愆封以侯爵恩荣之盛天下所知足下无彼之过而能幡然觉悟独断于心自求多福则必享茅土之封保先人之祀世世不绝岂不贤智矣哉若必欲倔强一隅假息顷刻鱼游于沸鼎之中燕巢于危幕之上祸害将至恬不自知璟恐天兵一临势不可御前日足下之臣为足下谋者或以郡献或以城降各自为身计以取富贵当此之时老母弱子将安所归乎纵足下年幼未晓语及老母独不痛心于此乎祸福利害了然可观逆顺之图在足下审之而已昇不能从
　　○以方国珍为广西行省左丞李思齐为江西行省左丞俱不之官食禄于京师
　　○以参军周彧为山西行省参政
　　○癸亥以叚璟等八人为各道按察司佥事人赐衣一袭
　　○甲子录平章廖永忠所部征南将校功  上欲赏永忠以大将军徐达等未还故未及赏命先赏其将校指挥人绮帛各六匹千户卫镇抚人各五匹百户所镇抚人各四匹阵亡者倍之病死视从征加半军士给米有差翌日诸将校入谢  上谕之曰论功行赏国之常典但府库之积皆民所供是为天财君特主之以待有功者耳不敢分毫妄用也今尔等为国效力摧暴靖乱以安天民故出此以酬尔劳非私恩也尔等攻城略地战斗于矢石之下勤苦固多然今日成功而受赏亦可谓荣矣诸将感悦而退
　　○己巳召山西参政陈亮为中书省左参政知吏户礼三部事
