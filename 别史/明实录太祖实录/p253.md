<!-- { "loadSidebar": true } -->
　　○壬申遣行人林英赏播州宣慰使司及兴隆等卫所征进有功将士并土兵凡二万三千三百六十一人钞一十二万三千四百四十一锭
　　○太白入角宿
　　○癸酉征南将军左都督杨文等自广西进兵发广西都司并护卫官军二万人及调田州府泗城等州土兵三万八千九百人从征奉议等处
　　○以福建都指挥使司各卫所年深武职升授指挥千百户镇抚等官凡六十四人
　　○己卯湖广沅州等卫指挥佥事李贞等率兵讨沅州作耗苗贼平之斩首三千七十余级禽获四千二十人
　　○庚辰广西庆远府思恩县都亮等洞蛮贼莫父练等一千五百余人作耗攻掠县治劫杀官民取仓库钱粮诏广西都指挥使司发兵讨捕寻剿平之
　　○免北平霸州文安县夏税先是文安县言去岁雨涝伤民田稼  上命户部遣官核实免其税
　　○辛巳垒壁阵星疏折复聚
　　○壬午册  今上长子高炽为世子
　　○册兵马指挥张麟女为世子高炽妃
　　○徙靖州会同县蛮洞民常通猺贼者往戍大同计男女一千二百五十二人各赐衣三件
　　○丁亥镇远鬼长箐等处苗蛮作乱镇远卫指挥使司发兵讨之指挥万继百户吴彬等战死指挥许能闻之即率兵会偏桥等卫官军击败其众斩首七十三级禽获三十八人余众散走
　　○戊子赐京卫军官命妇帛
　　○己丑赐府军等卫习技幼军八百四十九人衣三件
　　○庚寅诏更定亲王岁赐禄米先是  上谓户部尚书郁新等曰朕今子孙众盛原定亲王岁用禄米各五万石今天下官吏军士亦多俸给弥广其斟酌古制量减各王岁给以资军国之用至是户部议更定亲王岁给禄米万石郡王二千石镇国将军一千石辅国将军八百石奉国将军六百石镇国中尉四百石辅国中尉三百石奉国中尉二百石公主及驸马二千石郡主及仪宾八百石县主及仪宾六百石郡君及仪宾四百石县君及仪宾三百石乡君及仪宾二百石皇太子次嫡子并庶子既封郡王必俟出合然后岁赐与亲王子已封郡王者同女俟及嫁然后岁赐与亲王女已嫁者同郡王嫡长子袭封郡王者岁赐比始封郡王减半支给  上于是重定祖训录名为皇明祖训其目仍旧而更其箴戒章为祖训首章  上以是编之作将垂之万世命大书揭于右顺门内西南廊下朝夕谛览斟酌损益久而后定既而遣使召诸王至京谕以量减禄米之故且以皇明祖训赐之
　　○工部臣言各处续开炉冶今已三年而内库见贮铁凡三千七百四十三万余斤  上以库内储铁已多诏罢各处铁冶令民得自采炼而岁输课程每三十分取其二
　　○辛卯户部尚书郁新言亲王岁米既有定议请令有司如数给之  上曰晋  燕楚蜀湘给与如数代肃辽庆宁谷远在边地民少赋薄岁且给五百石齐府千石嗣秦王幼应用米有司月进周府且未给各府罢给及多寡不齐者特出一时权制云
　　○是月葬秦愍王
　　○云南临安府贡生员赵仁等入国子监
　　冬十月辛卯朔享太庙
　　○癸巳  上以子孙蕃众命名之际虑有重复乃于东宫诸王世系各拟二十字每一字为一世以某字为命名之首其下一字则临时取义以为二名编入玉牒至二十世后复拟续增
　　○命前军都督府给安德凤台等门守门军士七百余人绢布
○甲午赐天策等卫致仕指挥千百户镇抚三百余人麦有差
○乙未赐功臣五府六部官宴于华盖殿
　　○己亥赐锦衣等卫操练马军万四百余人布绢各一匹
　　○庚子国子生刘简以父坐事当死乃上书言臣祖父母俱年踰七十止生臣父一人无他兄弟侍养父死则祖父母无所归矣书奏宥之
　　○征南将军左都督杨文等师至奉议州蛮寇闻官军至悉窜入山林据险自固文督诸将分兵捕之复调参将刘真等领兵分道攻南丹叛酋
　　○命北平都指挥使盛熙为中军都督府都督同知
　　○壬寅遣镇抚顾忠赏毕节普定二卫征进获功将士二千二百人钞一万一千六百七锭
　　○礼部臣言百官朝参赐食实出厚恩缘职事众多供亿为难请罢赐从之先是每旦视朝奏事毕赐百官食  上御奉天门或华盖武英等殿公侯一品官侍坐于门内二品至四品及翰林院等官坐于门外其余五品以下官于丹墀内文东武西重行列位赞礼赞拜叩头然后就坐光禄司进膳案后以次设馔食罢百官仍拜叩头而退率以为常至是始罢之
　　○癸卯册光禄少卿马全女为皇太孙允炆妃
　　○先是兵征龙州赵宗寿以安南与龙州接壤遣前刑部尚书杨靖往谕安南输粮八万石至龙州助军饷至是靖奏言臣至安南谕旨其国相黎一元等咸言本国地狭民稀田赋仅可自给愿输米一万石余以金千两银二万两代输且言昔岁输米临安临安可通舟楫止运五千石犹不易致今龙州陆道艰险乞止运至凭祥洞臣谕令出米二万石运至沲海江次沲海江去龙州程才半日因询及沲海村实龙州所属江阔四十丈舟棹可达丘温两岸地势崎险非可储粮已令龙州造浮桥运输其王年幼语言不通政事皆为国相黎一元与其子澄所专狙诈百出颇闻赵宗寿已蒙恩宥是以观望如此时宗寿已服罪谢过大军移征向武等诸蛮  上乃遣行人谕靖令运所输米二万石饷给奉议向武军其代输金银则还之
　　○平奉议州蛮寇初征南将军左都督杨文等驻师奉议州之东南分兵追捕贼党且遣人招降其胁从者贼皆焚庐舍入山谷凭险阻立栅自守文督将士屡攻破之贼众溃散左副将军韩观等遂分兵追讨都康向武富劳上林诸州县破其更吾莲花大藤峡等寨斩贼首黄世铁并其党一万八千三百六十余人贼属八千二百八十七人焚死男女四百三十四人招降蛮民复业者六百四十八户徙置象州武仙县蛮寇遂平时兵部尚书致仕唐铎参议军事以朝廷尝命征进毕日置卫守之乃会诸将相度山川形势置奉议等卫并向武河池怀集武仙贺县等处守御千户所设官军镇之事闻诏从其言
　　○夜太阴犯昴宿
　　○丙午湖广衡州卫指挥使司指挥佥事张大有以罪诛以千户朱真为指挥佥事先是洞蛮盘满仔等叛大有率兵捕之遣千户康宁略白水洞仍分兵三道搜捕宁领军至小塘遇贼战死官军死者二十余人大有按兵不救真等由别道分击败之俘获七十余人并降邻境流民男女一百五十余口贼平奏功乃下大有狱以失律伏诛遂以真为指挥佥事领卫事
　　○夜太阴犯井宿
○戊申诏总兵官左都督杨文置龙州军民指挥使司调驯象卫官军筑城守御
　　○夜太白犯东咸
　　○辛亥  上谓兵部臣曰江淮养马之民遇有马死有司令其买补乃去家离业购于远方至有历年不返毙于道路者朕甚悯之其令太仆寺凡缺马者免其偿
　　○乙卯应天府溧阳县知县卢何生言本县荒熟田计一万三千二百七十四顷丁男七万四千六百余若量力均种则官不缺租民有恒产  上敕户部议行之户部言若附近田地令其量力均种如僻远不便于民者宜候生齿蕃息以渐开耕从之
　　○丙辰置淮安府支家河至安东海州赣榆县濒河水驿五递运所三罢山阳县淮北下阙至赣榆卢家庄陆路递运所六先是山阳县民夏圯言本县至赣榆濒河水路四百余里已通舟楫如罢车站改造舟船置递运所庶客使便于往来于是遣使验其道里远近置水驿五递运所三仍以淮北下关六递运所民夫充役旧役夫一千五百六十人至是五驿三所减其夫之半人称便焉
　　○丁巳以李让为宗人府仪宾尚皇孙女永平郡主  今上第二女让指挥佥事达之子也
　　○己未礼部言今天下僧道数多皆不务本教宜令赴京考试不通经典者黜之诏从其言年六十以上者免试
　　○是月给北平山西二都司军士一十二万九千一百余人绢布共五十二万三千九百匹绵花一十九万三千六百斤
　　○缅国王卜剌浪遣使桑乞剌查贡方物因言百夷思伦发屡出兵侵夺其境土之故  上谓廷臣曰远夷相争盖其常事然中国抚驭四夷必使之无事当遣使谕解之
　　○云南都指挥同知王俊城广南土官侬贞佑叛禽之时俊领云南后卫官军至广南筑城建卫贞佑疑不自安因结群蛮据山寨拒守俊遣人招之负固不服辄伏蛮兵草莽中劫掠觇视官军进退俊乃与将佐谋曰贞佑小丑如蝼蚁耳然敢拒命者与诸寨群蛮互为声援故也今彼大寨据险峻固守故各寨恃之皆有易心以为官军不敢近兵法曰善攻者敌不知所守宜出其不意亟取之彼各自救不暇贞佑必禽矣乃遣指挥同知殴庆等分兵攻各寨自将取贞佑又以兵扼间道绝其救援于是诸寨悉破贼众溃散贞佑穷蹙就禽械送京师因命庆署卫事镇守
　　大明太祖圣神文武钦明启运俊德成功统天大孝高皇帝实录卷之二百四十二
明太祖高皇帝实录卷之二百四十三
　　洪武二十八年十一月辛酉朔冬至  上御奉天殿受朝贺大宴群臣赐国子监生宴于国学
　　○壬戌命中都留守司属卫士卒于洛河山采取煤炭给军士造器械以省民力
　　○癸亥侍臣进讲尚书无逸篇  上曰自昔有国家者未有不以勤而兴以逸而  废勤与逸理乱盛衰所系也人君当常存惕厉不可少怠以图其终成王之时天下宴然周公辅政乃作是书反覆开谕上自天命之精微下至生民稼穑之艰难以及闾里小民之怨诅莫不具载周公之爱君先事而虑其意深矣朕每观是篇必反覆详味求古人之用心尝令儒臣书于殿壁朝夕省阅以为鉴戒今日讲此深惬朕心闻之愈益警惕
○湖广湘乡县言旧有盐井本处人民私煎贩鬻宜令官司开煎徙之
○甲子诏从直隶苏州等十七府州及浙江等六布政使司所属府州县小民二万户赴京占籍于上元江宁二县以充各仓夫役名曰仓脚夫
　　○乙丑遣使敕狭西行都指挥使司曰西凉甘肃山丹屡被胡虏入寇宜留精锐军马备之但时于境上巡逻不可深入其地若春秋耕获之时尤宜严加守备
　　○贵州都指挥使司都指挥同知顾成等讨西堡土官阿傍平之枭其首以警众并擒杀群蛮五千三百二十六人获马二十四疋稻三千七百三十八石
　　○己巳置道州宁远卫指挥使司先是知州徐士铭奏道州僻在万山边宁两广东接常宁大小猛洞南抵九疑山横嶂九十六渡溪源西邻悬田平洲北连灌阳永猺等源国初遣兵三千守御后调发二千止存千人洪武二十一年山贼何女子逃卒杜回子与猺蛮劫掠居民尝调军剿捕至则溃散退则复聚盖守御兵少不能制敌乞置军卫屯守庶几民获安业诏从之至是立卫焉
　　○乙亥辰刻日上赤气一道长五丈余须臾又生直气一道青赤色鲜明未散又生背气一道青赤色鲜明又生淡重半晕白虹二叚贯两珥又弥天贯日至巳时渐散
　　○夜月食
