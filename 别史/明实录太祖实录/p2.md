<!-- { "loadSidebar": true } -->
　　抱之佛寺寺无僧复抱归见室东檐下一僧面壁坐顾  仁祖曰来乃以手抚摩  上顶旦日疾遂愈后复疾  仁祖念前梦之异欲俾从释氏不果既而徙居钟离之西乡后迁太平乡之孤庄村  太后常谓  仁祖曰人言吾家当生好人今吾诸子皆落落不治产业指  上曰岂在此乎及  上稍长姿貌雄杰志意廓然独居沉念人莫能测既就学聪明过人事亲至孝侍奉左右不违意一日黎明  仁祖坐于东室檐下  上侍侧有道士长髯朱衣持简排垣栅直入遽揖  仁祖曰好个公公八十三当大贵  仁祖初见道士突入颇不悦闻其言异乃留之茶道士不顾而去既出门不见时莫知所谓及  上即位追上遵号推其年数适符其言岁甲申  上年十七值四方旱蝗民饥疾疠大起四月六日乙丑  仁祖崩九日戊辰  皇长兄薨二十二日辛巳  太后崩  上连遭三丧又值岁歉与仲兄极力营葬事既葬念  仁祖太后常许从释氏乃谋于仲兄以九月入皇觉寺仅五十日寺僧以食不给散遣其徒游四方
　　上遂西游至合淝界遇两紫衣人欣然来就约与俱西数日  上忽病寒热两人解衣覆  上身夹侍而卧调护甚至病少差复强起行行数日至一浮图下两人者辞去谓  上曰姑留此待我三日后三日疾愈两人亦不至  上心异之及行至六安逢一老儒负书箧力甚困  上闵其老谓曰我代翁负老儒亦不让偕行至朱砂镇共息槐树下老儒谓  上曰我观贵相非凡我善星历试言汝生年月日为推之  上具以告老儒默然良久曰吾推命多矣无如贵命愿慎之今此行利往西北不宜东南因历告以未然事甚悉  上辞谢之老儒别去问其邑里姓字皆不答  上遂历游光固汝颍诸州凡三年时泗州盗起列郡骚动复还皇觉寺  上所居室夜复数有光僧皆惊异
辛卯夏五月汝颍兵起
壬辰春二月乙亥朔定远人郭子兴孙德崖及俞某鲁某潘某等起兵自称元帅攻拔濠州据其城守之辛丑乱兵焚皇觉寺寺僧皆逃散  上亦出避兵日暮  上归念无所逃难甚忧之乃祷于神曰今兵难如此吾欲出避兵志无所定愿于神卜之出与处孰吉明以告我祝已投卜凡三俱不吉  上曰出与处既不吉无乃欲吾从雄而后昌乎一投卜而吉  上自念曰今豪杰纷纷孰堪与御乱者况从雄非易事乃复祝曰兵凶事从雄吾甚恐盍许以避兵复投卜珓跃而立  上知神意必欲从雄也固守以待未旬日有故人自乱雄中以书来招曰今四方兵乱人无宁居非田野间所能自保之时也盍从我以自全  上览毕即焚之数日复有来告曰前日人以书招公傍有知者欲觉其事当柰何  上慨然太息曰吾惟德命于天耳后三日其人果至与语辞色无相害意乃谢遣之复旬日又有来告曰先欲觉者不欲自为今属他人发之公宜审祸福决去就是时元将彻里不花率兵欲来复濠城惮不敢进惟日掠良民为盗以徼赏民皆恟恟相扇动不自安  上以四境逼迫讹言日甚不获已乃以闰三月甲戌朔旦抵濠城入门门者疑以为谍执之欲加害人以告子兴子兴遣人追至见  上状貌奇伟异常人因问所以来具告之故子兴喜遂留置左右寻命长九夫常召与谋事久之甚见亲爱凡有攻讨即命以往往辄胜子兴由是兵益盛初宿州闵子乡人马公素刚直重然诺爱人喜施避仇定远与子兴为刎颈交马公有季女甚爱之常言术者谓此女当大贵及遇乱谋还宿州起兵应子兴以女托子兴曰幸公善抚视子兴许诺与其妻张氏抚之如己子已而马公死子兴感念不已  上时未有室子兴欲以女妻  上与张氏谋曰昔马公与吾相善以女托我今不可负当为择良配然视众人中未有当吾意者因言  上度量豁达有智略可妻之张氏曰吾意亦如此今天下乱君举大事正当收集豪杰与成功业一旦彼或为他人所亲谁与共成事者子兴意遂决乃以女妻
　　上即  孝慈高皇后时孙德崖等四人起自农亩性粗戅智识皆出子兴下子兴易视之每议事独与四人异四人多不悦协谋倾子兴子兴时多家居少公会每视事四人当先至待子兴及子兴至谋不合辄起去四人乃专决之自是会集日简或数日始一会会则四人瞠目视子兴子兴不自安谓  上曰诸人若此奈何  上曰此无他乃简会至是耳子兴曰然明日即出同视事未数日复家居不出自是意愈不协互相猜防是岁九月元兵复徐州徐帅彭早住赵均用率余众奔濠德崖等纳之二人本以穷蹙来奔德崖等四人与子兴反屈已下之事皆禀命遂为所制早住颇有智数擥权专决均用但唯唯而已子兴礼早住而易均用均用亦衔之德崖等四人遂与均用谋伺子兴出执之通衢械于孙氏将杀之  上时在淮北闻难亟归道遇故人止之曰郭公已被执并欲执公且勿往  上曰郭公于我恩厚有难不救非义也何丈夫之为乃驰至郭氏惟见妇女问其诸子安在妇疑不以告  上曰我岂外人而乃疑我今来谋脱公难也诸妇乃告以实  上曰我公素厚彭而薄赵祸必赵发此非彭不可解乃与子兴二子往诉于早住早住怒曰我在此谁敢尔即会左右呼兵以出  上亦被甲持短兵与俱至孙氏围其家发屋而入见子兴钳系幽窖中肌肉皆伤乃破其械使人负以归子兴遂得免
　　○是冬元将贾鲁与月哥察儿围濠城城中极力拒守
　　癸巳春元将贾鲁死夏五月壬午元兵解围去城中乏粮人艰食  上以盐易米于怀远归赡子兴家
　　○乙未张士诚据高邮
　　○彭赵二帅既据濠州挟德崖等为己用是春早住自称鲁淮王均用称永义王
六月丙申朔濠城自元兵退军士多死伤  上乃归乡里募兵得七百余人以还子兴喜以  上为镇抚
○是时彭赵二人驭下无道所部多暴横  上观其所为恐祸及己乃以七百人属他将而独与徐达等二十四人南去略定远中途遇疾复还半月疾始间闻户外有杖策叹啧而过者  上问故左右告曰定远张家堡有民兵号驴牌寨者孤军乏食且无所属欲来降犹豫未决主帅将遣人招之念无可行者故惋恨耳  上矍然曰此机不可失也即强起诣子兴请行子兴喜曰吾固知非尔不能办此然尔疾方愈奈何  上曰此岂高枕养病时耶今失机不图将为他人所得子兴曰须人几何  上曰人多则彼疑十人足矣乃选骑士费聚等二人步卒九人从行至定远界
　　上病暑再越六日至宝公河隔水望其营营中见  上至勒兵以待步卒惧欲走还  上谓曰彼众我寡走将安之且彼纵骑以蹑我后必不能免汝等且勿恐但随我入其营观其从违顷之营中遣二将出逆举手大呼曰来者为何  上遣人答曰自濠来与主帅议事二将归告其帅复出曰请下马  上下马以久病步行甚艰前阻水费聚见彼疑虑有他欲代  上渡水而往  上曰今与君至此祸福共之岂可代耶乃同往既至其帅出逆曰公远来郭公必有所命  上曰郭公与足下有旧闻足下军艰食他敌欲来攻特遣吾相报能相从即与俱往否则移兵避之其帅许诺请留物为信  上解所佩香囊与之彼以牛脯为献谓  上曰请帅从者先还俟诸军趣装即诣军门
上将还虑其不诚留费聚伺之后三日聚还告曰事不谐矣彼且欲他往  上即率兵三百人复抵其营谓之曰汝为人所凌怨尚未复今从我而北恐不能释憾于彼我助汝兵可以报之帅且诺且疑然设备甚至  上观其情状非可以言谕谋以计取之适里人有勇力者在行  上谓曰吾欲用尔能乎曰惟命是听乃密告以计使往诱其帅来会潜约我众俟其至则聚而观之既聚复开如是者三即于众中缚之既而其帅至众如约遂缚之令壮士五十人拥之以行其营中不知也行十余里乃遣人喻其营中曰尔帅已往观营地可移军来就于是营中兵皆出即焚其营垒悉驱其众以还得壮士三千人后七日率之而东夜袭元知院老张于横涧山黎明入其营老张弃军遁去降其民兵男女七万得精壮二万悉加训练  上喻之曰尔众初非不多一旦为吾所有何也盖将无纪律士不素练故尔今练习尔等者欲令知纪律也宜共戮力以建功业众皆罗拜曰唯公所命于是率之南略滁阳道遇定远人李善长来谒
上与语悦之留置幕下俾掌书记语之曰方今群雄并争非有智者不可与谋议吾观群雄中持案牍及谋事者多毁左右将士将士弗得效其能以至于败其羽翼既去主者安得独存故亦相继而亡汝宜鉴其失务协诸将以成功毋效彼所为也善长顿首谢曰谨受命遂与俱攻滁阳下之未踰月彭早住赵均用遣人邀  上将兵守盱泗  上以二人粗暴浅谋不可与共事辞弗往未几二人自相吞并战士多死早住亦亡惟均用专兵柄狠戾益甚子兴势孤  上闻而忧之遣人说均用曰方今海内淆乱正收揽英雄之日公昔窘于元兵奔濠城约与郭公共守以抗元兵郭公开门延纳推诚相待既不见疑又屈己以事公郭公之德于公甚大公乃不思报反听左右之言欲先图之是自翦其羽翼失豪杰心且吾闻之有德不酬是谓悖德有恩不报是谓孤恩悖德孤恩丈夫不为又况人心难以逆料郭公虽或可图其部属犹众万一事有不然公亦岂能独安莫若善待之使各守其所唇齿相依计之上也不然唇亡齿寒吾窃为公不取时均用闻  上入滁州兵势甚盛心颇恐待子兴稍以礼  上又使人赂其左右以解之子兴乃得免遂将其所部万人至滁州阅  上所将兵三万余号令严明军容整肃乃大悦居再阅月子兴惑于谗意始疑  上悉夺左右任事者又欲拔李善长置麾下善长弗肯行涕泣诉于  上上曰主帅之命弗可违也善长终不肯去久之弗复召乃止自是四方征讨总兵之权  上皆不得与  上虽见疏远而事子兴愈恭未尝有怨言既而元兵围滁有任某者忌  上功譛于子兴云  上每战不力子兴颇信之令与任某俱出城接战任出城未十步即被矢走还  上犹直前奋击众皆披靡  上徐还了无所伤子兴乃愧叹又常与三百人出城顾闻鹁鸽声飞矢堕空中心异之遽还俄而敌兵骤至无所获而去  上每遇敌智勇奋出身先士卒故所向克捷凡军中有所得  上皆无取辄令分给群下他将有所获辄以献子兴子兴以  上无所献颇不悦故谗言得以间之  孝慈皇后知其意后将士有献者  后悉以遗子兴妻张氏张氏喜  后又和顺以事之由是疑衅渐释
甲午春正月甲子朔张士诚国号大周自称诚王改元天祐
秋七月滁大旱  上忧之滁人杨元杲曰滁之西南丰山阳谷柏子潭有龙祠水旱祷之辄应既祷或鱼跃或鼋鼍浮皆雨兆也  上闻即斋沐往祷祷毕立渊西崖久之无所见乃弯弓注矢祝曰天旱如此吾为民致祷神食兹土其可不恤民吾今与神约三日必雨不然神恐不得祠于此也祝毕连发三矢而还后三日大雨如注  上即乘雨诣祠谢是岁滁大熟
