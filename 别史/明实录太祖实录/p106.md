<!-- { "loadSidebar": true } -->
　　○壬戌  圣寿节前一日中书右丞相汪广洋率百官请行庆贺礼  上曰朕已令罢此礼卿等其体朕怀勿贺时高丽国王王颛遣同知密直司事成揆进表称贺并遣版图判书林完贺皇太子千秋节贡金银龙盏龟贝玳瑁之属诏中书谕其王继今  圣寿节千秋节俱免庆贺礼自是每岁  圣节之日斋居素食不受朝贺
　　○太原府阳曲县地震者再
　　○癸亥先是  上谕中书省臣曰凡犯赃罪者罪虽已赦仍徵其赃如赦文内有云已发觉未发觉已结正未结正之类何者宜赦何者不宜赦其详定以闻至是刑部议凡谋反大逆谋杀祖父母父母妻妾杀夫奴婢杀本使杀人及强盗蛊毒厌魅不赦外其余罪无轻重咸赦除之有以赦前事相告言者抵罪若系官钱粮事须追究罪虽遇原依律改正徵收民间归附之后户婚田产钱债虽已经赦应合改正归还者并听追理凡今后官吏受赃遇赦免罪赃并追纳其在赦前犯赃事发惧罪逃避及革后发露依律追究奏上制从之
　　○甲子占城国王阿答阿者遣其臣阳宝摩诃八的佛禄等来贡方物诏赐阿答阿者织金文绮纱罗四十匹使者纱罗文绮钱帛差
　　○置通州守御千户所
　　○乙丑广州府地震有声如雷
　　○癸酉高丽使者郑梦周等至京复赐衣服而遣之
　　○冬十月甲戌朔
　　○乙亥复置龙虎卫于浦子口
　　○丁丑太原府寿阳县民妻一产三男
　　○戊寅太原府阳曲县地震
　　○己卯享太庙
　　○庚辰豫章侯胡廷羙收集武昌新军五千四百余人至京师
　　○夜有星自五车流至参旗没
　　○辛巳以晋府左传谢成兼太原都卫都指挥使
　　○戊子  上以时营中都恐力役妨农诏自今杂犯死罪可矜者免死发临濠输作
　　○己丑命定拟斋郎乐生文武舞生冠服之制斋郎黑介帻漆布为之无花样服红绢窄袖衫红生绢为里皂皮四缝靴黑角带文舞生及乐生黑介帻漆布为之上加描金蝉服红绢大袖袍胸背画缠枝方葵花红生绢为里加锦臂鞲二皂皮四缝靴黑角带武舞生武弁以漆布为之上加描金蝉服饰靴带并同文舞生
　　○礼部言命妇及庶民妻衣服首餙俱有等衰唯女子在室者无其制按宋制女年二十而笄未笄之前服饰之制史亦无所见但士大夫家相传皆作三小髻金钗珠头＜髟巾＞窄袖褙子宜如其制从之
　　○庚寅高丽国王王颛遣其同知密直司事金湑等奉表笺贺明年正旦并贡金银玳瑁等器
　　○辛卯太原府阳曲县地震
　　○甲午先是  上以高丽贡献使者往来烦数遣故元枢密使延安答里使高丽谕意且以纱罗文绮赐其王颛至是颛遣其门下赞成事姜仁裕上表谢恩贡马十七匹并锦囊弓矢金鞍及人参等物是时其国贺正旦使金湑等先至京师  上以正旦期尚远恐久淹其使因仁裕继至遂皆命还国因谓中书省臣曰曩因高丽贡献烦数故遣延安答里往谕此意今一岁之间贡献数至既困弊其民而使涉海道路艰险如洪师范归国蹈覆溺之患幸有得免者能归言其故不然岂不致疑夫古者诸侯之于天子比年一小聘三年一大聘若九州之外蕃邦远国则惟世见而已其所贡献亦无过侈之物今高丽去中国稍近人知经史文物礼乐略似中国非他邦之比宜令遵三年一聘之礼或比年一来所贡方物止以所产之布十匹足矣毋令过多中书其以朕意谕之占城安南西洋琐里爪哇渤尼三佛齐暹罗斛真腊等国新附远邦凡来朝者亦明告以朕意中书因使者还如  上旨咨谕其王仍有诏赐颛药饵
　　○丁酉鞑靼五千九百余人自东胜来降命居临濠月以薪米给之
　　○征西将军宋国公冯胜等自甘肃班师至京
　　○上念驿传重繁故元之民有役马夫而至破家者乃谕中书省臣曰善治者视民犹己爱而勿伤不善者徵歛诛求惟日不足殊不知君民一体民既不能安其生君亦岂能独安厥位乎譬之驭马者急衔勒厉鞭策求骋不已鲜不颠蹶马既颠蹶人独能无伤乎元之末政宽者失之纵猛者失之暴观其驿传一事尽百姓之力而苦劳之此与驭马者何异也岂可蹈其覆辙耶自今马夫必以粮富丁多者充之庶几其力有余有司务加存抚有非法扰害者罪之
　　○是月蠲应天太平镇江宁国广德五府秋粮诏曰国以民为本民以食为天此有国家者所以厚民生而重民命也朕乘群雄鼎沸之时率众渡江定都建业十有八年其间高城垒深壕堑军需造作凡百供给皆尔近京五府之民率先效力济我时艰民力烦甚朕念不忘天下一统今五年矣虽尝蠲其四岁租税然犹未足以报前劳是用申饬有司其应天太平镇江宁国广德五府今年合徵秋粮除粮长顽狡不盖仓及科歛困民者本户之粮不免外其余尽行蠲免于戏朕念尔民勤劳欲俾尔优游于田里以共享太平者此朕之心也其服勤田亩以称朕意十一月甲辰朔复置宝庆卫于宝庆府先是溪洞蛮寇作乱徙宝庆卫治于益阳至是复其旧仍于益阳置守御千户所　　○丙午命文武官奏对者各从其班次不得搀越
　　○丁未辰时日有晕上有背气及两珥
　　○以兴化卫并为钟山卫天长卫并定远卫振武卫并兴武卫和阳卫并神策卫通州吴兴二卫并龙骧卫寻复设和阳神策二卫
　　○戊申高丽国王王颛遣中郎将宋坦以金希声等十一人来归希声嘉兴府人先为倭寇所掠高丽得之至是遣还
　　○己酉故元降将行枢密院同佥赖正孙招集福州遗兵五千人送京师
　　○庚戌征南副将军江阴侯吴良等班师还京
　　○壬子置甘肃卫都指挥使司庄浪卫指挥使司
　　○定命妇圆衫之制以红罗为之绣重雉为等第一品九等二品八等三品七等四品六等五品五等六品四等七品三等其余不用绣雉
　　○辛酉祀昊天上帝于圜丘
　　○思州土官田弘率其所部蛮夷长官来朝贡方物  上命弘袭父职为宣慰使赐白金文绮钞锭
　　○癸亥诏浙江福建濒海诸卫改造多橹快船以备倭寇
　　○诏建公侯第宅于中都韩魏郑曹卫宋凡六公中山长兴南雄德庆南安营阳蕲春延安江夏济宁淮安临江六安吉安荥阳平凉江阴靖海永嘉頴川豫章东平宜春宣宁河南汝南巩昌凡二十七侯
　　○化州石龙县余寇结连黄泥山等砦猺蛮作乱焚掠陆川北流二县广西卫兵讨平之
　　○中书省臣言河间府清献二州真定府隆平县旱平凉府雨雹伤稼诏并免田租
　　○甲子征南将军卫国公邓愈营阳侯杨璟等班师还京
　　○诏将士战衣旗帜皆用黄赤二色
　　○丙寅礼部奏定封赠之礼凡文武官自一品至七品得赠其曾祖祖父母及妻有差功臣没后加赠则公封为王侯封为公没于王事合加官爵封谥者有司奏请若领兵征伐而陷没者不许褒赠或旧有勋劳合追封者有司不得輙请取自  上裁凡功臣丧葬之礼有司临时上请坟茔享堂碑亭官为修治其圹内房室及享堂加采色惟公侯及一品得用其余不许文官至二品武官至三品或敕葬或赐钱帛公侯省府台各指挥使等官之家父母及妻丧或遣官致祭及赐予皆出自  上恩武臣没于王事者自迎柩至葬凡七次遣官致祭小祥大祥皆有司随时上请给赐之恩取自  上裁指挥千百户亡没有优给之例从征死事者全给从征病卒者半之边上守御病没及从征病还而卒者不得援例优给其有勤劳立功者优给之恩亦取自  上裁有司不得奏请诏从之
　　○己巳  上以西安河兰诸处极边苦寒戍卒良苦命中书省臣以白金及绵布给之军士十万余人凡给白金三十三万四百余两绵布十四万七千七百余匹
　　○庚午将旦荧惑犯钩钤
　　○辛未靖海侯吴祯还京师先是祯督饷定辽因完城练卒尽收辽东未附之地至是乃还  上曰海外之地悉归版图固有可喜亦有可惧祯曰  陛下威德加于四海夫复何忧  上曰自古人君之得天下不在地之大小而在德之修否元之天下地非不广及末主荒淫国祚随灭由此观之可不惧乎祯对曰  圣虑深远臣愚不及此
　　○壬申命赏征甘肃京卫军士一万四百三十五人白金四万四千两时公侯都督指挥千百户以匿或获马骡牛羊不赏  上因谕之曰为将者不私其身况于物乎昔祭遵为将忧国奉公曹彬平南唐所载惟图书汝等能法古人则令名无穷今之不赏汝等当省躬以思补过诸将皆叩头谢罪而退故元右丞朵儿失结会河州卫指挥徐景等领兵至西宁息利思沟闪古儿之地攻破故元岐王朵儿只班营朵儿只班遁去获岐王金印一司徒银印一及其士马而还
　　○同安县盗吴毛狄聚众劫掠据县治泉州卫指挥周渊等率兵击破之毛狄伏诛
　　○纳哈出寇辽东劫掠牛家庄烧仓粮十万余石军士陷没者五千余人都督佥事仇成失备御降为永平卫指挥使
　　○是月诏征虏大将军魏国公徐达左副将军曹国公李文忠曰今塞上苦寒宜令士卒还驻山西北平近地以息其劳卿等还京
大明太祖圣神文武钦明启运俊德成功统天大孝高皇帝实录卷之七十六
八十二、大明太祖高皇帝实录卷之七十七
　　洪武五年十二月甲戌朔诏曰农桑衣食之本学校理道之原朕尝设置有司颁降条章敦笃教化务欲使民豊衣足食理道畅焉何有司不遵朕命秩满赴京者往往不书农桑之务学校之教甚违朕意特敕中书令有司今后考课必书农桑学校之绩违者降罚民有不奉天时负地利及师不教导生徒惰学者皆论如律于戏彝伦不振实君师之过坐享民供而不修政教亦岂职分之当为凡在臣民体朕至意
　　○赐濠梁等卫军士六万九千九百四十八人绵布战袄
　　○夜有星赤色起自郎将旁东北行至云中没
　　○丁丑征南副将军江夏侯周德兴班师还京诏论功行赏征南将军卫国公邓愈绮帛各八匹营阳侯杨璟宜春侯黄彬绮帛各六匹都督佥事王诚等绮帛各四匹江夏侯周德兴南雄侯赵庸绮帛各十二匹江阴侯吴良指挥佥事左君弼绮帛各十匹平章李伯昇等绮帛各八匹其余指挥以下及军士赏各有差
　　○己卯  上谓礼部侍郎曾鲁曰朕求古帝王之治莫盛于尧舜然观其授受其要在允执厥中后之儒者讲之非不精及见诸行事往往背驰鲁曰尧舜以此道宰制万世如执权衡物之轻重长短自不能违而皆得其当此所以致雍熙之治也后世鲜能此道于处事之际欲求一一至当难矣  上曰人君一心治化之本存于中者无尧舜之心而欲施于政者有尧舜之治决不可得也鲁又曰尧舜之道载之典谟者无以加矣至于修身理人本末次第具在大学一书  上曰大学平治天下之本岂可舍此而他求哉
　　○庚辰礼部尚书陶凯言汉唐宋皆有会要纪载时政以资稽考今起居注纪言纪事藏之金匮是为实录凡诸钦录  圣旨及奏事簿籍纪载时政可以垂法后世者宜依会要编类为书使后之议事者有所考焉其台省府宜各置铜匮藏钦录簿以备稽考俱从之
　　○罢重庆府之黔江县并入彭水县
　　○辛巳兵部主事彭恭泸州守御指挥彭万里收集四川明氏旧校卒二千六百六十人为军
　　○命省府台臣今后百司所奏之事皆启皇太子知之
