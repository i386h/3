<!-- { "loadSidebar": true } -->
　　○戊寅  上谓户部右侍郎杨靖都御史詹徽工部右侍郎秦逵兵部左侍郎沈缙刑部右侍郎赵勉通政使茹瑺曰朕思天下将校军士月给俸粮旧于仓庾出纳恐军民不便今欲将民间岁租较定其数拨与之每岁秋成即令编户送至其家庶官无出纳之劳民免耗损之患卿等即为朕议之且令应天府将今岁民租先对一卫试行之果便军民则著为令
　　○甲申以胡观为驸马都尉尚第十一皇女南康公主观东川侯海之子也
　　○遣使赍敕谕赣州征进指挥同知张泰镇抚彭祥等曰近者送至降寇特命法司讯之咸言有司贪墨守御官军扰害以故逃窜山林群聚为盗原其情岂得已哉今特宥之给衣物放还可遣往诸寨说余寇使其自新少壮者令赴京老疾幼弱悉纵之俾各复业不从者然后以兵捕之○乙酉五色云见翰林院学士刘三吾进曰云物之祥徵乎治世舜之时形于诗歌宋之时以为贤人之符此实圣德所致国家之羙庆也  上曰古人有言天降灾祥在德诚使吾德靡悔灾亦可弭苟爽其德虽祥无福要之国家之庆不专于此也
　　○丁亥命礼部凡公侯都督之家自今子女婚嫁皆以物赐之
　　○戊子赐北平蓟州等卫官军十五万三千余人钞四十六万七百锭绵布二十五万五千一百匹绵花十七万四千三百斤
　　○播州宣慰使杨铿遣弟孟仁等贡马赐孟仁以下钞有差
　　○庚寅皇第二十四子栋生惠妃刘氏出也
　　○诏吏部自今诰命丹符许用敕命之宝　○海西侯纳哈出及部属将校脱因不花塔不歹等妻子九百三十四人至京各给完聚
　　○壬辰鞑靼朵尔只率其徒来降授朵尔只百户余为总小旗
　　○命俺得迷失等往辽东海西等处招抚夷民各赐衣物
　　○甲午以山东按察司佥事高昌安为礼部员外郎
　　○大将军永昌侯蓝玉等遣使至京上表奏捷表曰覆载之间生民总总有君则安无主乃乱故天命有德历世相承而顺天者昌逆天者亡所以运有短长国有兴丧此古今明鉴也钦惟  皇帝陛下天锡勇智德合乾坤当元之季海内失驭故天革元命全付所有于  陛下今二十年于兹矣近者胡主遗孽倔强塞外不肯归德  陛下复命臣率马步十数万与诸将并力进讨臣等既踰大碛复度黑山入敌境而烟火不惊饮将士而水泉自涌以四月十二日勒兵至捕鱼儿海直抵穹庐覆其巢穴夷虏之众悉来降附此皆  陛下圣德神威被于四表故不费寸兵以收奇效臣等本无御侮之才过受阃外之寄仰膺神筭幸底成功尚思宣布  皇仁辑安余众边庭无警万方仰中国之尊华夏奠安兆姓享承平之福  上览表顾谓群臣曰戎狄之祸中国其来久矣历观前代受其罢弊遭其困辱深有可耻今朔漠一清岂独国家无北顾之忧实天下生民之福也群臣咸顿首称贺遂遣使赍敕书劳玉等曰周秦御胡上策无闻汉唐征伐功多卫李及宋遭辽金之窘将士疲于锋镝黎庶困于漕运以致终宋之世神器弄于夷狄之手腥膻之风污浊九州遂使彝伦攸斁衣冠礼乐日就陵夷朕用是奋起布衣拯生民于水火驱胡虏于沙漠与民更始已有年矣近胡虏聚众复立王庭意图不靖朕当耆年及今弗翦恐为后患于是命尔等率十余万众北征去年夏游骑至金山之左尔玉亲拘纳哈出来降今兹复能躬擐甲胄驱驰草野冲冒风露穿地取饮禁火潜行越黑山而径趋追蹄踪而深入直抵穹庐胡主弃玺远遁诸王驸马六宫后妃部落人民悉皆归附虽汉之卫青唐之李靖何以过之今遣通政使茹瑺前望江县主簿宋麟赍敕往劳悉朕至怀
　　○乙未太平府民有兄弟相讦告者刑部奏请罪之  上曰兄弟骨肉至亲岂有告讦之理此一时愚昧或因货利或私妻子争长兢短怒气相加遂至此耳然人心天理未尝泯灭姑系之狱待其忿息善心复萌必将自悔明日二人果哀求改过刑部以闻  上曰此彼之真情发见也俱释之兄弟遂和好如初
　　○丁酉刑部侍郎高铎等奏定云南官吏军民犯罪律条
　　○戊戌南昌府豊城县民言农民佃官田一亩岁输租五斗诚为太重愿减额以惠小民户部定议一亩输四斗  上曰两浙及京畿土壤饶沃者输四斗江西群县地土颇硗瘠止令输三斗著为令　○辛丑晡雷震玄武门兽吻
　　○壬寅命刑部都察院凡罪人当籍其家者如谋叛奸党造伪钞之属则没其赀产丁口余者止收赀产而不孥仍以农器耕牛还之俾为衣食之本
　　○袁州府萍乡县民有称弥勒佛教惑民者捕至诛之
　　大明太祖圣神文武钦明启运俊德成功统天大孝高皇帝实录卷之一百九十

大明太祖高皇帝实录卷之一百九十一
　　洪武二十一年六月癸卯朔水西宣慰使霭晖贵州宣慰使宋斌等遣使来贡马赐钞有差
　　○晡暴风雷震洪武门兽吻
　　○甲辰信国公汤和还乡赐敕谕之曰天地之意将康兆民间生英材潜居草野当前代之运季命朕肇兴尔和天遣置诸左右智勇过人曩者偃天下之兵由尔冒冰霜而立伍突炎暑以行师饥不期食渴不时饮受危于两阵未决之时获生于合变须臾之间若此之勤苦忧劳非一岁月而成功者也乃三十余年矣今天下大安尔亦年迈命归乡里营府以居今告府完挈家以往呜呼三十年于兹视以寻常今忽言归陡然欷歔不能自已由同患难于有年致若是之伤也且尔昔者之勋已著彤庭往日之劳今为民福矣呜呼功成名遂尔我同心丈夫至此垂名不朽矣今特赐白金四十锭黄金六锭钞三千锭彩叚四十表里尔其领之敕和夫人胡氏曰妇之道专内政而无妒勤劳启家夫妇同心若此古有之今之人少见惟朕臣汤和与尔夫人同朕乡里当天下大乱之时人各挈家避难度依豪雄所在如之独尔信国夫人秉内政以助和启家信国立勋业于大廷今也功成名遂携长幼而归故乡呜呼昔尔夫妇墨发而来今归故乡皆苍颜皓首夫人淑德命妇如之鲜矣特赐助和之功启家之劳白金二十锭黄金四锭钞五百锭彩叚三十表里夫人领之先是和以春秋高思归故乡尝进对  上前从容乞骸骨时公侯皆在京师见和之请亦次第以为言  上嘉之各赐钞万锭俾建第于凤阳且谓和曰日本小民屡扰濒海之民卿虽老强为朕一行视其要害地筑城增兵以固守备和奉旨即行自闽越并海之地筑数十城而归至是新第成和率妻子陛辞故有是赐
　　○故元降将完者帖木儿等七人进马赐钞五百锭
　　○乙巳西平侯沐英上云南前卫指挥张因功状因言便宜事先是  上遣舍人潘旺谕西平侯沐英曰近命普定侯陈桓领步骑二十余万为尔声援如欲增兵当遣后继桓未及至英恐后时失机乃令其子春先往赤水河观军实而遣人来奏曰百夷负固恃险亦由云南内地之人互相扇诱今欲大举歼灭之若于数十万兵中精选十万往取景东及远干威远等地贼闻之必率众来援因逆击之其势必克但巢穴未倾须用再举今东川越州罗雄把哲诸夷悍騺未服必须并力剿捕一以资给粮饷一以警慑余众使贼闻之奸计自沮仍于宽衍之地为来岁屯田之计内地既定续议大举可也东川一部稍为强盛今罪状已露尚恃奸勇必用进兵庶可宣扬威德  上然之仍命赏张因之功
　　○丁未迁刑部尚书唐铎为兵部尚书
　　○赐鞑靼诸王阿鲁秃等二十一人白金四百二十两
　　○戊申皇第二十五子＜木彝＞生丽妃葛氏出也
　　○癸丑命中军都督府发河南祥符等十四卫步骑军万五千人往征云南
　　○甲寅皇第二十八孙肇煇生鲁王世子也
　　○己未给赐来降鞑靼酋长住古等六十五人钞各三十五锭
　　○庚申赐新授指挥鞑靼王子曲里帖木儿等一十八人白金一百两钞一百锭
　　○夜太阴入羽林军
　　○辛酉安庆侯仇成有疾  上闻之遣人赐内酝以书劳之曰自朕创业以有九有惟卿中外勤劳未尝畏惮迩年以来海宇虽已宁谧而遐远小夷尚有弗庭者以故累卿久镇边陲东西攻守恒无宁岁近喜氛祲廓清朕将偃戢六师修文德以妥黔黎卿虽高年亦得华居羙食共乐昇平忽闻感疾实疚朕怀是用遣人存问呜呼当四方征讨之时挺戈万里栉风沐雨何暇自恤疾之所生良由是也然今者泽被生民功施社稷岂不酬大丈夫之志愿哉尔尚慎药石节嗜欲永臻眉寿副朕至怀
　　○壬戌赐来降鞑靼指挥失里把秃儿白金一百两钞一百锭○大白犯右执法有星大如鸡子其色赤尾迹有光起自垒壁阵西南行至游气中没
　　○甲子  上谕户部右侍郎杨靖等曰曩者山东青州诸郡岁侵有司坐视民饥不即以闻及朕遣使赈济漕运稍迟尚有饥死者盖素无蓄积以备不虞故也今岁山东夏麦甚豊秋稼亦茂尔户部可运钞二百万贯往各府州县预备粮储如一县则于境内定为四所于居民丛集之处置仓榜示民家有余粟愿易钞者许运赴仓交纳依时价偿其直官储粟而扄鐍之就令富民守视若遇凶岁则开仓赈给庶几民无饥饿之患也
　　○西平侯沐英奏东川诸蛮据乌山路劫寨而叛其地重关复岭崖壁峭险上下三百余里人迹阻绝请讨之  上乃命頴国公傅友德仍为征南将军英为左副将军普定侯陈桓为右副将军景川侯曹震为左参将靖宁侯叶昇为右参将统领马步军往讨之
　　○给赐福州等卫军士十九万九千二百余人钞五锭
　　○丙寅有星大如鸡子青白色有光起自北斗魁至第三星旁没后有一小星随之
　　○己巳徵隐士谢天启以为山西布政使司右参议
　　○辛未遣神乐观道士角□羊性初往祭云南各府州县山川
　　○寿春公主薨赐明器仪仗以葬
　　○壬申给赐福建福兴等卫军士十五万八千七百余人布二十一万三千五百疋绵花五万八千五百斤钞各有差
　　○是月  上闻世袭武臣有苛刻不恤军士者特敕谕之曰尔今居位食禄者岂尔之能哉皆由尔祖父能抚恤军士流庆于尔也朕观国初诸老成将官初起兵时收抚士卒或一二十人或一百人二百人至四五百人必以恩抚之亲如兄弟爱如骨肉故攻战之际诸士卒争先效力奋身不顾以此所向克捷人皆称其善战而不知由其善抚士卒故能如此甚至疾患扶持服劳奔走一如子弟之于父兄无不尽心至论功定赏大者为公侯小者为千百户若以一人之身无士卒之助能敌几何人哉今尔等承袭祖父之职罔思富贵由士卒而来或苦虐之使强者致讼弱者怀怨众心不辅遇攻战则先退遇患难则弃走上以败国事下以丧身家此何异农夫种田拔其嘉苗致饿以死也夫为人之长而虐其下不仁败国之事不忠亡先人之业不孝尔等何不思之其贤父母兄弟妻子及乡党朋友知事者亦各以朕言互相劝戒守法度恤军士则永享太平安乐之福矣○颁赐军士护身敕  上念军士艰苦为将领者不知爱恤多致怨咨乃述始终之际艰难之故与夫抚绥爱餋之道通上下之志达彼此之情直说其辞为护身之敕颁示军士永为遵守于是军士莫不感悦
　　○
　　大明太祖圣神文武钦明运启俊德成功统天大孝高皇帝实录卷之一百九十二



　大明太祖高皇帝实录卷之一百九十二
　　洪武二十一年秋七月癸酉朔享太庙
