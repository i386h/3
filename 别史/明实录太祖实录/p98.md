<!-- { "loadSidebar": true } -->
　　○乙丑赐北平红罗山新附鞑靼军五千七百余人绵布及绵花苏木
　　○丁卯开封府祥符等五县并睢州以旱闻诏免今年田租
　　○己巳置广平府曲周县
　　○命工部检核府藏脚蹬弩数择其可用者给狭西山西北平大同戍边将士仍命天下军卫如式造之
　　○庚午置礼店千户所以孙忠谅赵伯寿为正千户石添寿等为副千户忠谅本文州汉军为西番万户府正万户夏主授以礼店副元帅达鲁花赤闻頴川侯傅友德征蜀师次秦州率所部降与汉番千户王均谅俱从友德克阶文二州至是蜀平忠谅率其军民千户世袭达鲁花赤赵阿南赵伯寿东寨千户唐兀不花达鲁花赤石添寿等入朝贡马诏赐文绮衣各一袭及文绮有差遂置千户所并所属百户所以忠谅为千户
　　○壬申中书省奏河南山东北平狭西山西及直隶淮安等府屯田凡官给牛种者请十税五自备者十税三诏且勿徵三年后亩收租一斗  上御武楼下指挥郭英等侍侧  上顾谓英等曰朕尝思保天下汝能思保身与家乎英曰臣性至愚亦尝念及此  上曰朕命军士往临濠造宫殿汝等又役之为私室岂保身与家之道哉英等骇愕顿首请罪  上曰朕未忍加罪汝当内省于心朕与汝等分虽君臣恩同父子一子被责而众子知惧则家可保矣如杨廉等其罪当死朕虽宥之亦窜之远地使众人知惧不至废法伤恩朕每思所以保汝辈之道汝乃不思保其身诚愚也既又曰昔朕  皇考尝言凡人守分植财如置田地稼穑收获岁有常利用之无穷若悖理得财如贪官污吏获利虽博有丧身亡命之忧今汝俸禄有如田力岁享其利无有已时比于贪餮所得用之有尽犹潢污之水朝盈而夕竭矣汝等有勋于国朕既酬以爵禄能守而不失则子孙永有所赖汝其识之英等顿首谢曰  陛下训饬臣等切至铭刻不敢忘也
　　○甲戌以兴化卫指挥使聂纬为广东都卫都指挥使广东卫指挥同知胡通为指挥使建宁都卫都指挥同知宋晟为江西都卫都指挥使骁骑左卫指挥使郭英为河南都卫都指挥使神武卫指挥使缪道为河南都卫都指挥使先是  上谓中书省臣曰国家设都卫节制方面所系甚重当于各卫指挥中遴择智谋出众以任都指挥之职或二三年五六年从朝廷升调不许世袭至是以纬等为都指挥使仍著为令
　　○乙亥大都督府奏内外卫所武臣不能约束军士致逃亡者众宜立条章以示惩戒于是定例凡小旗逃三人者降为军总旗逃十五人者降小旗百户逃十五人者月减俸一石递减至四石以上则追夺所授敕命降充总旗如遇归并百户止有军五十人者并与军多百户领之其官别调他卫食其减余之俸若所管军复有逃者通筭减俸千户逃五十人者月减俸一石递减至十石者降百户如从征在外小旗逃五人总其逃二十五人者降如前百户逃三十人者月减俸一石递减至三石者罚如四石之例千户逃至百人月减俸一石递减至八石者罚如十石之例诏从之著为令
　　○丁丑置必里千户所属河州卫以朵儿只星吉为世袭千户必里在吐番朵甘思界故元设必里万户府朵儿只星吉为万户至是来降河州卫指挥使韦正遣送至京故有是命
　　○戊寅命中书省定功臣祖父母封爵礼部言古者封爵有五曰公侯伯子男如父封某国公某侯某伯者母封某国夫人某侯夫人某伯夫人已封某国公某侯某伯者妻封某国夫人某侯夫人某伯夫人未授封爵应封赠者父母以子贵妻从其夫祖降父一等曾祖又降一等并依品级授散官职事从之
　　○大都督府奏议守蜀将士凡五万二百余人月支俸粮其成都五卫以成都府所收米谷麦一万一百八十石及泸州等处盐粮给之永宁等九所则以本处接运粮九千六百四十石给之贵州则以本州及八番播南所徵粮一万五千石给之其不足者以一岁为准移四川省会计补之瞿塘则以大溪口所贮九千六百六十石给之重庆则以本府所贮粮三万九千四百二十石给之汉中则以湖广所运粮给之保宁则以本处所贮米谷麦二万九百五十石给之雅州则以本处所贮及见运米三千四百三十六石给之叙南则以本处所贮米谷五千三百二十七石给之青川则以四川行省所计及保宁汉州所运米二千石给之上可其奏
大明太祖圣神文武钦明启运俊德成功统天大孝高皇帝实录卷之六十九


七十五、太祖高皇帝实录卷之七十
　　洪武四年十二月庚辰朔
　　○辛巳  上命礼部今岁各处乡试取中举人俱免会试悉起赴京用之时吏部奏天下官多缺员故有是命
　　○壬午改高邮守御千户所为高邮卫
　　○置扬州卫
　　○暹罗斛国王参烈昭毗牙遣其臣柰思俚侪剌识悉替等来朝进金叶表贡方物贺明年正旦使还诏赐其国王大统历织金文绮及使者袭衣文绮布帛有差
　　○癸未命中书省定军官军士优给之例于是中书省奏凡军职战没无子弟承袭而有父母若妻者给以全俸三年后减半给之有子弟年幼者亦如之俟袭职给本俸罢优给见有子弟承袭者止给营葬之费有特旨令其子弟参随历练及未授职名者给半俸其病故无承袭而有父母若妻者给半俸终身有子弟年幼者初年与半俸次年又减半给之俟其袭职则给本俸罢优给有子弟承袭者止给本俸不优给有特旨令其子弟参随历练及未授职名者给半俸军士战没者有妻全给月粮三年后守节无依者月给米六斗终身有次丁继役止给营葬之费继役者月给粮其病故有妻者初年全给月粮次年总小旗月给米六斗军士比旧给月粮减半守节无依者亦给月粮之半终其身有次丁继役者止给月粮不优给凡军官军士守御城池战没及病故其妻子无依或幼小者守御官计其家属令有司给行粮送至京优给之如愿还乡者亦给行粮送之若无亲可依愿留见处者依例优给其新附军士未历战功而病死者不在优给之例其家属官给行粮送还乡里诏从之
　　○赐在京军士二十万四千九百余人白金人一两
　　○礼部奏更定释奠孔子祀器礼物正位犊一羊一豕一笾豆各十登一铏二簠簋各二酒尊三爵三四配位每位羊一豕一酒尊一余同正位其从祀十哲东五位共用豕一分置于各位帛一爵一每位用笾豆各四簠簋各一铏一酒盏一西五位陈设同东庑五十三位为十三坛共用豕一分置于各坛帛一爵一每坛用笾豆各四簠簋各一酒盏四西庑五十二位亦为十三坛陈设与东庑同初孔子之祀象设于高座而笾豆罍爵皆陈于座下弗称于仪其来已久至是定拟祭物陈设各为高案笾豆簠簋登铏悉代以瓷器牲用熟用乐舞乐生六十人舞生四十八人引舞二人凡一百一十人  上从之礼部请选京民之秀者充乐舞生  上曰乐舞乃学者事况奠释所以追崇先师宜择国子生及凡公卿子弟在学预教肄之
　　○甲申时诸勋臣所赐公田庄佃多倚势冒法淩暴乡里而诸功臣亦不禁戢  上乃召诸勋臣谕之曰古人不亏小节故能全大功不遗细行故能成大德是以富贵终身声名永世今卿等功成名立保守晓节正当留意而庄佃之家倚汝势挟汝威以淩暴乡里卿等何可不严戒之彼小人耳戒之不严必渐自纵自纵不已必累尔德也
　　○乙酉吏部奏天下府州县通一千三百四十六官四千四百九十三府一百四十一官八百八十州一百九十二官五百七十二县一千一十三官三千四十一
　　○定文武官祖父封赠之典初中书议举封赠之典  上意欲以功臣封爵为一例以常铨官品秩为一例于是中书定开国文武功臣一品至四品及常选除授一品至八品散官职事付吏部吏部议曰公侯伯子男不论品级取自  上裁不在封赠常例其一品至七品不限文武内外应封赠验本身品级皆止封赠散官若奉特旨封公侯伯者则随其爵封赠具其事以闻  上曰爵以报功汉高帝不功不侯此最可法朕今非吝封爵也但无功受封则有功于国者又将何以待之耶自今五等之爵不论品级非有大功于国者虽官至丞相亦不得封其开国功臣已封公侯伯者则其祖父亦依见授封爵封赠若不系功臣止依品级授散官职事盖功臣封爵与常选之品不同尔吏部其以两等著为定制如无大功劳所司朦胧奏请者请者授者皆罪之
　　○丙戌诏工部尚书朱守仁往山东莱州诸郡廉察官吏
　　○是时吏部铨选南北更调已定为常例而有厌远喜近者往往以南籍改冒北籍以北籍冒南籍  上闻之曰凡治人者必先自治此辈立身先已如此其能治人乎谕吏部禁绝之
　　○淮安侯华云龙遣人送故元惠王伯都不花储王伯颜不花宗王子蛮蛮伯帖木儿至京献马及金宝二金印一金字团牌九银字团牌二  上命赐伯都不花等第宅及帷幔裀褥什器之类又赐以金绣之衣妇女亦赐首餙仍给月钱米有差惟和尚帖木儿及诸官属尚留北平
　　○诏吴王左相靖海侯吴祯籍方国珍所部温台庆元三府军士及兰秀山无田粮之民尝充船户者凡十一万一千七百三十人隶各卫为军仍禁濒海民不得私出海
　　○户部奏浙江行省民一百四十八万七千一百四十六户岁输粮九十三万三千二百六十八石设粮长一百三十四人
　　○庚寅户部言狭西汉中府金州石泉汉阴平利西乡县诸处茶园共四十五顷七十二亩茶八十六万四千五十八株每十株官取其一民所收茶官给直买之无户茶园以汉中府守城军士薅培及时采取以十分为率官取其八军收其二每五十斤为一包二包为一引令有司收贮令于西番易马从之
