<!-- { "loadSidebar": true } -->
　　○乙未  上以李济据濠州名为张氏守而观望未决命右相国李善长以书招之曰近闻合下退兵自泰州回守濠梁予与合下本同乡里又忝同宗深惟合下所以成败祸福之计不可不告以此启闻于  主上奉命致书合下  主上之意若曰曩因元乱起兵我与李济皆致身甲胄彼此间隔后因杨州事变济乃来归为我攻常州岂意扬州两张浮言摇撼彼此猜疑遂使郑同佥弃妻子率济走常州盖反间生变事在谋首于济何预此  主上之意也窃尝闻之顺逆者成败之势也去就者祸福之机也审成败之势察祸福之机惟豪杰之士能之盖豪杰之士乘乱起兵相为雄长及遇真主则委身归之若窦融之于汉李勣之于唐是也合下诚能识成败之形烛安危之理察祸福之原因败为功转凶为吉则身荣当时泽流子孙名垂于简册况濠梁吾  主上祖宗生长之地陵墓亲戚皆在于是谒陵之心无时或忘今左相国统率大兵东克泰州攻高邮取淮安徇未下之地惟是父母之邦不忍以兵相加故遣使者杜三献计左右愿合下精虑深计观天时察人事因时立功献纳濠城使吾  主上得以上奉祖宗之陵下慰乡里父母之望则合下之功不在二子下矣况我  主上宽仁神武录人之功忘人之过纤芥小衅不足为合下累也若必欲拒义固守他日交猎长淮一决胜负或身为俘虏或膏涂草野妻子为僇贻天下笑岂不深可惜哉窃又为阁下筹之合下所为不知果为元欤为张欤如为元也则元君昏弱奸孽擅政强将跋扈百姓荼毒天绝其命久矣如为张也则彼骄淫悖道亡在旦夕合下于此时以弹丸孤绝之地归元不足恃归张不足成吾甚为合下忧之夫不权事势之宜昧于成败祸福之几非智也使人民苦于锋镝非仁也不仁不智亦合下所恶闻也惟合下效古人之明哲去众人之昏蔽舍逆就顺举城来归岂不伟然大丈夫哉若或迁延疑贰大军已下淮安纵欲乞降已在人后或有图富贵者谋合下以献合下又将何以待之乡里之故待合下不薄故反复及此合下其重思之济得书不报
　　○己酉  命中书省掾刘大昕往湖广荆州分省参赞机务徵行省都事陈显达还朝且赐大昕衣袄衾靴月给禄米四石
○以张昶傅瓛为中书省参政
○是月张士诚兵寇宜兴  上遣使敕徐达令冯国胜围高邮常遇春守海安遣别将守泰州而自以精兵援宜兴达遂率兵渡江击士诚败其兵宜兴城下获三千余人十二月甲寅朔置安陆卫调飞熊卫亲军指挥王志为指挥使
　　○乙卯  命兴安卫指挥王克恭将兵屯杭之于潜为桐庐昌化诸军声援
　　○张士诚兵寇安吉守将费子贤击却之先是戊戌岁  上以子贤为元帅张德为总管守吉安子贤因筑城守之士诚连岁出兵来攻皆为子贤所败至是士诚复遣其将张左丞帅兵八万来攻子贤所部仅三千人坚壁拒守城上设划车弓弩以御之因射杀其枭将二人敌惊溃遁去
○癸亥  以起居注滕毅为湖广提刑按察使
○徐达自宜兴还兵攻高邮其守将俞同佥坚守不下时张士诚遣其左丞徐义由海道入淮援高邮义怨士诚以为陷已死地屯昆山之太仓三月不进
　　○是月秦从龙卒从龙字元之其先洛阳人初以才推荐仕元为校官累官至和林行省左丞改江南行台侍御史会兵乱从龙以老避居镇江岁丙申王师下金陵遣徐达汤和取镇江师行  上谓达曰尔往下镇江有秦元之者才学老成入城当为吾询访其人致吾欲见之意达等至镇江果得之从龙有从孙礼时在达军达因遣其还报  上喜甚即命兄子文正及朱文忠以白金文绮往聘之从龙遂与其妻陈氏偕来  上亲至龙湾迎之以入时  上居富民王彩帛家因邀从龙与同处朝夕访以时事从龙皆尽言无隐既而  上即元故御史台为府居从龙于西华门外事无大小皆与之谋每以笔书漆板问答甚密左右皆不能知尝称为先生而不名每岁从龙生日  上与世子俱有赠遗或亲至其家与之宴饮礼待之者甚厚是岁冬从龙子泽死请告还镇江  上出郊握手送之至是从龙亦病卒年七十余  上闻惊悼时方督军至镇江亲至其家哭之命有司为营葬事厚赙恤其家
　　○置襄阳卫
大明太祖高皇帝实录卷之十八


二十二、大明太祖高皇帝实录卷之十九
　　丙午春正月癸未朔张士诚以舟师驻君山又出兵自马＜马犬＞沙■流窥江阴守将以闻  上亲督水军及马步兵往救之比至镇江寇已焚瓜洲掠西津而遁乃命康茂才等出大江追之别命一军伏于江阴之山麓翌日茂才追至浮子门遇寇舟五百余艘遮海口乘潮来薄我师茂才督诸军力战大败之获楼船三十余艘斩虏甚众有弃舟登岸者伏兵又掩击之乘胜逐北覆其巨舰无算又获其斗船十八艘杀溺死者过半凡虏将校四百人卒五千余人
　　○辛卯  上谓中书省臣曰为国之道以足食为本大乱未平民多转徙失其本业而军国之费所资不少皆出于民若使之不得尽力田亩则国家资用何所赖焉今春时和宜令有司劝民农事勿夺其时一岁之中观其收获多寡立为劝惩若年谷丰登衣食给足则国富而民安此为治之先务立国之根本卿等其行之
　　○是月改宣城府为宣州府维扬府为扬州府  命按察司佥事周浈等定议按察事宜条其宪纲所当务者以进谕之曰风宪纪纲之司惟在得人则法清弊革人言神明能行威福鬼魅能为妖祸尔等若能兴利除害辅国裕民此即神明若阴私诡诈蠹国害民此即鬼魅也凡事当存大体有可言者勿缄默不言有不可言者勿沽名卖直苟察察以为明苛刻以为能下必有不堪之患非吾所望于风宪矣  命中书省录用诸司劾退官员省臣傅瓛等曰今天下更化庶事方殷诸司官吏非精勤明敏者不足以集事此辈皆以迂缓不称职为法司劾退岂宜复用  上曰人之才能各有长短故治效亦有迟速夫质朴者多迂缓狡猾者多便给便给者虽善办事或伤于急促不能无损于民迂缓者虽于是或有不逮而于民则无所损也
　　二月癸丑朔湖广行省参政张彬率指挥胡海洋等讨辰州周文贵师次大阳江遣兵攻破其垒杀贼甚众文贵党益阳紫良厓寨首刘七复率众来援彬复击败之文贵等不支乃乘暮风雨相率遁去
　　○丁卯容美洞宣抚使田光宝遣弟光受及宣慰同知彭建思等以元所授宣敕印章来上命以光宝为四川行省参政行容美洞等处军民宣抚司事仍为置安抚元帅以治之
　　○以彭世雄为保靖军民安抚使田升玉为镇南军民宣慰使田光俊为太平台宜靖安等处安抚使墨色什用为幸直荒溪等处宣抚使田思胜为守镇边境大屯等处军民元帅府元帅杨妙兴为守镇边境等处元帅府元帅其余副使万户千户等凡数百人皆以其初来归附故也
　　○处州青田县山贼夏清四与福建伪参政范昌大攻围庆元县时官军出戍浦城庆元城中兵少浙东按察佥事章溢闻之召其旧所部义兵令元帅郭兴叶德善等率以讨贼贼败遂溃去
　　○己巳  置两淮都转盐使司设运使同知判官经历知事照磨并置所属富安何垛丁溪草堰小海角斜拼茶安丰梁垛东台白驹刘庄伍祐新兴庙湾西亭右港余西余中金沙丰利马塘板浦掘港吕四临洪徐渎余东莞渎二十九场盐课司岁办盐三十五万二千五百九十引每引重四百斤官给工本米一石其法灶户自置灶房官给铁角或一二角或三四角搘甃成盘以青灰石灰泥饰贮卤煎烧纳官有余听其货卖
　　○庚午  以刘承直为国子博士李晔张济潘时英为助教完誓为学正郑贯杜环为学录张以诚为典膳
　　○癸酉  徐达遣使请以指挥孙兴祖守海安平章常遇春督水军以为高邮声援  上皆可之复敕达曰尔所请策皆善前报彼军事势轻重不一及俞平章请军甚急盖因其未尝独将料度未至是以如此安丰竹昌粮尽将遁此不足虑张士诚兵多有渡江者宜且收兵驻泰州彼若来攻海安则击之
○湖广潭州卫指挥同知严广率兵至茶陵江口击故陈友谅万户何寿一等寨平之复击破鸦渚等寨擒其寨首许吴二万户枭其首于茶陵江口
○乙亥  遣使谕徐达曰江阴送至张士诚降将秦德等二十人言士诚之志无日不在泰州高邮已六遣兵渡江其骁将单庄亦从徐义趋淮安矣高邮海安宜慎方略勿堕其计
○庚辰  上以张士诚将徐义自海道入淮援高邮又闻王保保欲南攻两淮复遣使谕徐达曰张士诚由高邮啸聚以有吴越高邮盖其巢穴也大军攻之彼必来救今闻徐义兵已入海来援王保保亦将兵南来吾料王保保马步必假道天长徐义舟师或由射阳湖或出瓠子角或出宝应以趋高邮二兵苟合不可不备通州有士诚从子火眼张乃疑兵必不敢出然军之胜败在主将言者王保保虽拥重兵然千里远来其势必弊徐义狠愎自用军无纪律以我节制之师当之可以必胜尔但秣马厉兵谨俟其至已而王保保知有备竟不至
○是月下令禁种糯其略曰余自创业江左十有二年德薄才菲惧弗胜任但以军国之费不免科徵于民而吾民效顺乐于输赋固为可喜然竭力畎亩所出有限而取之过重心甚悯焉故凡有益于民者必力行而又申告之曩以民间造酒醴糜费米麦故行禁酒之令今春米麦价稍平予以为颇有益于民然不塞其源而欲遏其流不可也其令农民今岁无得种糯以塞造酒之源欲使五谷丰积而价平吾民得所养以乐其生庶几养民之实也
