<!-- { "loadSidebar": true } -->
　　○丁巳命刑官凡囹圄囚徒贫不能自给者人给米日一升
　　○敕谕辽东都指挥使潘敬等曰天地所覆载日月所照临凡有民必有君主封疆之大小虽殊而治民之道则一也前者三韩之酋为其臣所弑叠遣使来贡朕却之再三特以岁贡难之欲其止也今不止而固请欲以数年之献合为一岁之贡暗为愚侮是生隙也朕观东夷之人不怀恩而好构祸纵使暂臣亦何益哉尔守辽诸将固守我疆毋与较其细微听彼自为声教
　　○己未新建太学成其制庙学皆南向庙在太学东中为大成殿殿左右两庑前为大成门门左右列戟二十四门外东为牺牲厨西为祭器库又前为灵星门太学正堂曰彝伦堂中为祭酒司业公署左为祭酒司业讲授之所右西列席东向为博士课试之所前为太学门又前为集贤门彝伦堂之后为六堂曰率性曰修道曰诚心曰正意曰崇志曰广业诸生肄业居之堂之东西皆列二馆助教学正学录居之丞簿有署会馔有堂厨库井湢以次而列学之旁以宿诸生谓之号房有妻子者居外月给米赡之自经始以来驾数临视至是落成遣官祭先师孔子命翰林院学士宋讷记其始末于石仍以旧国子学为应天府学
　　○以起居注单仲祐为国子监助教赐袭衣冠带
　　○复置吉安府龙泉县北乡巡检司
　　○庚午五色云见
　　○辛酉命礼部遣官祭武昌右卫指挥佥事孙靖延平卫指挥佥事马骥虎贲右卫千户杨贵百户严整骁骑右卫千户余清靖与贵整征云南清征施州皆战死骥征龙岩病卒故各遣官祭之给靖家米三十石布十五匹钞二百锭织金文绮帛各十匹贵整清家米各二十石布各十五匹钞各百锭俱为营坟追赠官加三等骥家米十五石布七匹追赠官加二等清弟钞二十锭
　　○壬戌赐国子监生衣人一袭
　　○以茶陵卫知事王原试大理寺左少卿
　　○上谓礼部尚书刘仲质曰国学新成朕将释菜令诸儒议礼议者曰孔子虽圣人臣也礼宜一奠而再拜朕以为孔子明道德以教后世岂可以职位论哉昔周太祖如孔子祠将拜左右曰孔子陪臣不宜拜周太祖曰百世帝王之师敢不拜乎遂再拜朕深嘉其明断不惑于左右之言今朕君天下敬礼百神于先师之礼宜加尊崇仲质乃与儒臣定议其仪前期一日有司洒扫设御幄于大成门外是日旦上至御幄礼官入奏请具皮弁服次请行礼导引官导  上出御幄就御位百官各就位导引官导  上诣盥洗位搢圭盥帨出圭诣酒尊所酌酒诣先师再拜百官皆再拜搢圭执事官跪进爵  上献爵授执事官献于神位前出圭又再拜百官皆再拜四配十哲两庑分献如常仪导引官导  上复御幄易服乘舆诣学学官率诸生先列于堂下东西  上御彝伦堂赞唱学官诸生行礼五拜叩头东西序立于堂下三品以上及侍从官以次入堂西门东西序立赞进讲祭酒司业博士助教四人以次升堂由西门入至堂中赞举案礼部官奏请授经祭酒跪受赐讲官坐乃以经置讲案叩头就西南隅设几榻坐讲赐侍臣以次坐皆叩头序坐于东西诸生北面以听讲毕祭酒叩头退就本位司业博士助教各进讲如前仪毕出堂门复位赞唱有制学官诸生列班俱北面跪听讫五拜叩头礼毕学官率诸生先序立成贤街恭伺驾还明日祭酒率学官上表谢  上从之
　　○甲子礼部尚书刘仲质言神乐观职掌乐舞以备大祀天地神祇及宗庙社稷之祭与道录司无相统属本观提点秩从六品知观从九品今道录司已为正六品宜改升提点亦正六品知观从八品凡遇朝会提点列于僧录左善世之下道录左正一之上从之
　　○乙丑  上幸国子监谒先师孔子释菜礼成退御讲筵祭酒吴颙等以次讲毕  上谓之曰中正之道无踰于儒上古圣人不以儒名而德行实儒后世儒之名立虽有儒名或无其实孔子生于周末身儒道行儒行立儒教率天下后世之人皆欲其中正惜乎鲁国君臣无能用之者当时独一公父文伯之母知其贤责其子之不能从则一国之君臣可愧矣卿等为师表正当以孔子之道为教使诸生咸趋于正则朝廷得人矣复命取尚书大禹皋陶谟洪范亲为讲说反覆开谕群臣闻者莫不悚悦遂赐宴竟日而还
　　○丙寅国子祭酒吴颙率学官上表谢人赐衣二袭
　　○赐云南来归之民二十三户钞一百七十二锭
　　○府军左卫指挥佥事徐质征云南还赐织金文绮帛各一匹
　　○丁卯以散骑舍人耿瑄为尚宝司卿瑄长兴侯炳文子也
　　○置阳春守御千户所
　　○戊辰金筑安抚使密定来朝贡马十六匹诏赐衣靴及文绮帛各十三匹钞五百四十八锭寻又赐文绮绫罗六十匹
　　○庚午命礼部颁学规于国子监俾师生遵守祭酒每旦升堂属官序进行揖礼祭酒坐受属官分列东西相向对揖毕六堂诸生进揖如之唯无分揖礼属官升堂禀议事务或质问经史须拱立听命不得违越礼法监丞之职凡教官怠于训诲生员有戾规矩课业不精廪馔房舍不洁并从紏举惩治博士助教学正学录职专训教生员讲读经史明体适用以待任使有不遵师教废业者罚之典簿掌馔务致廪食豊洁钱榖出入明白及课业进呈以时他无所预
　　○赐翰林院学士宋讷衣帽
　　○辛未以户部试右侍郎朱安仁为试左侍郎
　　○癸酉以贤良方正郭允道为户部尚书兵部侍郎王琚为户部侍郎
　　○赐监察御史赵仁李宏李尚文衣各一袭
　　○甲戌给松江等府工匠仓大钞五千四百三十九锭
　　○丙子广平府吏王允道言磁州临水镇地产铁元时尝于此置铁冶都提举司总辖沙窝等八冶炉丁万五千户岁收铁百余万斤请如旧置炉冶铁  上曰朕闻治世天下无遗贤不闻天下无遗利且利不在官则在民民得其利则利源通而有益于官官专其利则利源塞而必损于民今各冶铁数尚多军需不乏而民生业已定若复设此必重扰之是又欲驱万五千家于铁冶之中也杖之流海外
　　○龙虎卫百户王英督造海舟于昌国县俄有大鱼一铁力木二各长三丈五尺漂至沙上因以鱼取油七百余斤木制柁为用事闻  上曰此天所以苏民力也
　　○安南陈炜遣其大中大夫谢师言等奉表进阍者十五人赐师言等钞锭
　　○河南布政使司请建钟楼  上从之因命自今凡有劳民之事必奏请而后行毋擅役吾民也
　　○丁丑遣行人赍敕谕天下郡县访求经明行修之士年七十以下三十以上有司以币聘之遣送至京共论治道以安生民其见任教授学正教谕训导职专教训不在举例
　　○敕谕国子监生曰仲尼之道上师天子下教臣民自汉及今未有逾斯道而能久者朕统一寰宇君主斯民切惟学校国之首务乃今年春命工曹构庙学五越月而成于是博选师儒教训生徒期在育君子以履仲尼之道以助我后嗣以安天下苍生苟教之不以其道学之不尽其心则恐餋非君子用非贤人徒劳民供无益国家尔诸学者当谦柔恭谨存礼义之勇去血气之刚持守仲尼四勿之训积日经旬以踰岁月不变其所学则贤人君子矣由是出为国用致君尧舜跻民于雍熙显扬其亲永世不磨岂不伟哉宜体朕意立乃志务乃学正尔仪慎尔言勉务进修无间昼夜讲于友必正道以相辅问于师必致恭而听受有乖此礼者监丞紏之毋忽
　　○礼部尚书刘仲质奏应天府学生员比外郡数多宜增设训导二员从之
　　○赐儒士郭振衣一袭
　　○给苏州府工匠钞四千九百七十锭
　　○是月颁释奠先师孔子仪注于天下府州县学先师孔子位酒尊一爵三登一盛大羹铏二盛和羹笾八实形盐藁鱼枣栗榛菱芡鹿脯豆八实以韭葅菁葅芹葅笋葅醓醢鹿醢兔醢鱼醢簠二盛黍稷簋二盛稻梁篚一实以帛牲羊一豕一四配位共酒尊一各爵三登一盛大羹铏二盛和羹笾六实以形盐藁鱼枣栗菱鹿脯豆六实菁笋芹葅鹿兔鱼醢簠一盛黍簋一盛稷篚一实帛牲共羊一豕一解为四体十哲位共酒尊一东五位爵五铏一盛和羹笾四实以形盐枣栗鹿脯豆四实菁芹葅鹿兔醢簠一盛黍簋一盛稷篚一实帛牲用豕一解为五体西五位如之东西庑每四位共一案爵四笾二实盐鹿脯豆二实菁葅鹿醢簠一盛黍簋一盛稷牲用豕二解为百五分两庑各设香案一篚一实帛三献府州县各以正官行之有布政司则以布政司官行其分献则以本学儒职及老成儒士充十哲两庑一献祭服则主祭陪祀官与执事者服之陪祀儒士则用深衣幅巾每岁以春秋二仲月上丁日行事
　　○士卒馈运渡海有溺死者  上闻之命群臣议屯田之法谕之曰昔辽左之地在元为富庶至朕即位之二年元臣来归因时任之其时有劝复立辽阳行省者朕以其地早寒土旷人稀不欲建置劳民但立卫以兵戍之其粮饷岁输海上每闻一夫有航海之行家人怀诀别之意然事非获已忧在朕心至其复命士卒无虞心乃释然近闻有溺死者朕终夕不寐尔等其议屯田之法以图长久之利
　　大明太祖圣神文武钦明启运俊德成功统天大孝高皇帝实录卷之一百四十五


一百五一、大明太祖高皇帝实录卷之一百四十六
　　洪武十五年六月戊寅朔诏国子监教官年老者遇暑月及雨雪朔望免朝参
　　○癸未湖广管寇洞忠建宣抚田思进子忠敬沿边宣抚田阿巨孙仲名阿八出洞宣抚阿巨什用弟墨出什用覃葛洞长官覃大胜子喜乐备五峰石宝长官张仲山弟么容羙洞椒山玛瑙长官刘文秀故镇南宣抚墨答子散毛施等来朝贡方物各赐文绮钞锭
　　○四川茂州土官知州杨者七谋作乱官军捕斩之初大军克茂州者七来降就以为知州至是阴结生番约日伏兵陷城有小校密告于卫遂发兵捕斩者七生番不知觉如其入寇官军掩击败之于是尽徒羌民居于城外
　　○置大渡河守御千户所征南将军傅友德调从征千户吴中领兵千人守之复造舟以渡往来之人
　　○乙酉命各道提刑按察司选府州县学生员年二十以上资质厚重容貌端秀有志学问愿入国学者送京师既而至者千余人命礼部考其文辞中式者留之不中者遣还
　　○丙戌遣使谕征南将军頴川侯傅友德左副将军永昌侯蓝玉右副将军西平侯沐英曰近得报知盘江道路尚梗且乏粮食符到可留兵四百守水西城以观霭翠动静普定亦留兵如水西且令两军合势日攻乌撒诸蛮取粮为食彼将奔命不暇尚暇捣我空城耶不然则士卒饥困矣
　　○海南会同文昌二县民王官证莫不祖等聚众作乱广东都指挥使王臻率兵讨平之
　　○丁亥赐国子监丞吕守约典簿蔡俭衣人一袭
　　○夜填星犯毕宿
　　○戊子赐翰林院学士宋讷文绮帛各二匹钞十锭
　　○辛卯遣使谕安陆侯吴复平凉侯费聚曰符到可疾报征南三将军凡乌撒乌蒙东川芒部盘江关索岭诸蛮悉除荡之尔安陆平凉二侯会兵攻击砦栅安陆总兵平凉副之若通关索岭路慎勿与蛮人战于岭上当分兵直捣贼巢以掩袭之使彼各救其家不能紏合以抗吾师其傍土寨即未能下俟三将军师至合力攻之必克也
　　○贵州方番程番韦番洪番卧龙番小龙番金石番大龙番罗番卢山番卢番小程番新添大平伐木瓜十五长官方德等及小平伐土酋的那把平砦土酋萧仕诚上马桥土酋方谷富俱来朝贡马诏赐文绮帛各五匹钞二十锭从人钞有差
　　○壬辰诏礼部申明礼制凡官民人等服饰不得用玄黄紫色公座案衣旧有紫者不在禁限
