<!-- { "loadSidebar": true } -->
　　○命吏部定内监等官品秩内使监令正五品授中卫大夫丞从五品侍直大夫皇门官门正正六品授内侍郎门副尚宝奉御俱从六品授内直郎尚冠等奉御内府库大使内仓监令俱正七品授正奉郎库副使仓丞俱从七品授正卫郎局正司正俱正六品授内侍郎局副司副俱从六品授内直郎东宫门正局正俱正六品授内侍郎门副局丞俱从六品授内直郎王府承奉门正所正俱从六品授内直郎承奉副门副所副俱正七品授正奉郎  上因谓侍臣曰古之宦竖在宫禁不过司晨昏供役使而已自汉邓太后以女主称制不接公卿乃以阉人为常侍小黄门通命自此以来权倾人主及其为患有如城狐社鼠不可以去朕谓此辈但当服事宫禁岂可假以权势纵其狂乱吾所以防之极严但犯法者必斥去之不令在左右戒履霜坚冰之意也
　　○故元宣慰司佥事范自野自察罕脑儿之地来降
　　○庚午应天府奏核实关厢军民官吏人户凡二万七千一百五十九民二万一千五百六十七户军一千八百九十六户公侯族属一千一百九十七户官吏二千四百九十九户
　　○丙子以刑部侍郎李友谅为本部尚书迁湖州府知府刘文为杭州府知府
　　○戊寅命故元降臣脱列伯赍诏往甘肃塔滩等处谕元臣宝咱王
　　○庚辰以兵部尚书刘贞为治书侍御史  上谕之曰台宪之官不专于紏察朝廷政事或有遗阙皆得言之人君日理万机听断之际岂能一一尽善若臣下阿意顺旨不肯匡正则贻患无穷今擢卿为侍御史居朝廷之上当怀蹇谔之风以为百官表率至于激浊扬清使奸邪屏迹善人汇进则御史之职兼尽矣
　　○荆州府长阳县群盗作乱执县丞曹原善里民黄再文集众击破之夺原善还县事闻  上嘉之赏再文白金百五十两
　　○辛巳以陈宁为御史中丞宋冕为中书省参政时宁知苏州升浙江行省参政冕以户部侍郎升河南行省参政未行用左丞胡惟庸荐遂拜今官
　　○壬午以陈修为吏部尚书蒋毅赵嗣坚为刑部侍郎朱从善为户部侍郎
　　○  上常御东阁方免冠而栉御史中丞陈宁侍御史□暠来奏事  上见之遂移入便殿遣人止宁等毋入栉已正冠出阁始命宁等入见
　　○  上阅翰林所撰武臣诰文有佐朕武功遂宁天下之语即自改作辅朕戎行克奋忠勇因诏词臣谕之曰卿此言大过尧舜犹病博施大禹不自满假朕何敢自为侈大之言乎自今措词务在平实毋事夸张
　　○置泰州守御千户所
　　○是月平章杨璟率师进次夔州大溪口先是蜀人自谓瞿塘天险遣其平章莫仁寿守之以鉄索横断关口又闻王师临境又遣左丞相戴寿平章邹兴副枢飞天张益兵为固守计寿等于鉄索外北倚羊角山南倚南城寨凿两崖壁引缆为飞桥三平以木板置炮石木竿鉄铳其上傍桥两岸复置炮以拒我师于是璟遣指挥韦权率兵出赤甲山以逼夔州指挥李某出白盐山下逼夔府南岸以攻南城寨璟与都督佥事王简出大溪口进攻瞿塘厄江之众璟战不利于是赤甲白盐之师亦退还归州
　　○刑部搜狱中囚得其私书以奏  上览之一书乃吴兴王升以遗其子者其言曰凡为官须廉洁自持贫者士之常也古人谓贫乏不能存此是好消息抚民以仁慈为心报国以忠勤为本处己以谦敬为先进脩以学业为务有暇日宜玩味经史至于先儒性理之书亦当潜心其间于此见得透彻则自然所思无邪又熟读律令则守法不惑仕与学盖不可偏废人便则买附子二三枚川椒一二斤必经税而后来余物非所觊也时升之子瑱为平凉知县升以书托御史台幕官宇文桂达之  上览书嘉叹良久赐升手诏曰昔元初有天下人务实学故贤材重进取其后失天下由俗尚虚名干权势以希用朕备尝艰难灼见世情习俗未移贪沓者有如蝼蚁蝇蚋不知悔悟若是者岂慈父之失教耶抑其子之不听其训耶今因阅汝私书知汝之善教能以忠荩之言丁宁其子子之贤否虽未可知然薄俗中睹此家训谁能出其右哉劝善惩恶移风易俗实有国之务兹命中书遣使赍诏往谕赐白金百两绢十匹附子五枚川椒五斤以旌尔贤仍命复其家
大明太祖圣神文武钦明启运俊德成功统天大孝高皇帝实录卷之六十三
六十九、大明太祖高皇帝实录卷之六十四
　　洪武四年夏四月癸未朔复召岳州府知府蒋思德为户部尚书以侍仪使韩宽为户部侍郎杨冀安为礼部侍郎
　　○置梧州府守御千户所
　　○甲申享太庙
　　○诏大都督府同知荥阳侯郑遇春佥都督庄龄往临濠开行大都督府
　　○以礼部侍郎秦文绎为户部尚书
　　○定七品以下官员资级起居注给事中正七品侍仪使从七品引进使正八品奉班都知正九品通赞通事舍人从九品各府仓大使从八品副使从九品龙江子务大使从九品都督断事官司狱应天府狱丞从九品织染局大使正九品副使从九品
　　○丙戌赐儒士始授官者冠带衣服
　　○颍川侯传友德攻蜀阶州克之先是友德陛辞  上密语之曰蜀人闻吾兵西伐必悉其精锐东守瞿塘北阻金牛以拒我师彼必谓地险而吾兵难至若出其不意直捣阶文门户既隳则腹心自溃兵贵神速但患尔等不勇耳友德受命驰至狭西集诸道兵扬言出金牛而潜使人觇知青州果阳空虚阶文虽有兵垒而守备单弱于是引兵趋陈仓选精兵五千为前锋攀缘山谷昼夜兼行大军继之直抵阶州蜀守将平章丁世真率众来拒友德击败之生擒其将双刀王等十八人世真遁去遂克阶州
　　○戊子制奉先殿  帝后神主成行奉安礼祭用羊豕
　　○以礼部员外郎程德为御史台治书侍御史
　　○中山侯汤和师克归州李逢春烽火山寨分遣南雄侯赵庸宣宁侯曹良臣帅兵取桑植容羙洞及会江夏侯周德兴合攻茅冈覃垕寨庸至中途而还独良臣会德兴攻诸山寨平之和仍驻师归州
　　○己丑申定王府官制王相府左右相正二品文武傅从二品首领官参军司参军从五品录事正七品承奉正正六品副正七品仪卫正正六品副从七品审理正正六品副正七品纪善正七品各署典祠正典宝正典仪正典膳正典服正工正医正并正七品典祠副典宝副典仪副典服副工副医副并从七品牧正正八品牧副从八品引礼舍人中书省注
　　○颍川侯傅友德兵至文州距城三十里蜀人断白龙江桥以阻我师友德督兵修桥以渡至五里关蜀平章丁世真等复集兵据险都督同知汪兴祖跃马直前中飞石死友德怒奋兵急攻破之世真仅以数骑遁去遂拔文州兴祖庐州巢县人少为张德胜餋子龙湾之战德胜死之  上悯其忠命兴祖嗣其职下安庆击江州征蕲黄平江西大战彭蠡兴祖皆有功擢为参知政事从征武昌庐州援寿州升佥都督府事克海陵高邮淮安取湖州围姑苏亦预有劳绩进同知都督府事从大将军徐达下山东收河南定中原西取大同因守其地未几命兼晋王府武傅人有告其罪者  上宥而弗问俾征蜀以自效至是战死  上闻而悼之命省部议封赠仍给禄以赡其家俟其子年长袭职
　　○庚寅  上以汤和傅友德等出师伐蜀已逾三月未得捷报复命永嘉侯朱亮祖为征虏右副将军率兵往助之  上躬祀太岁风云雷雨岳镇海渎山川城隍旗纛诸神告以用师之意其文曰予起布衣率众渡江平姑孰立建业削群雄定四方于今十有七年凡水陆征行必昭告于神予受命上穹赖神阴佑天下一统惟西蜀戴寿者假幼主明昇擅行威福据一隅之地自外声教以其地则有彼疆我界之殊以其民则有朝奔暮窜之患况西蜀本中国之所统若容其据土僣窃兵岂能偃讨而归一庶民可安前遣征西将军中山侯汤和征虏前将军傅友德等水陆进兵于今数月未见削平今再命永嘉侯朱亮祖等率兵大会征进故告神知
　　○定仪鸾司为正五品设大使一人副使二人
　　○辛卯  上谓中书省臣曰或言刑名钱谷之任宜得长于吏材者掌之然吏多狡狯好舞文弄法故悉用儒者且自古以来兴礼乐定制度光辅国家成至治之羙皆本于儒儒者知古今识道理非区区文法吏可比也然今所用之儒多不能副朕委任之意何也岂选任之际不得实材与朕每遇事无不究心近调兵北征沙漠西取川蜀兵未出门连夜不寝身虽不往而心则往矣惟恐委任非当或规画未善不能了事卿等为朕股肱于铨材授任亦当夙夜究心苟非其材勿轻选任
　　○壬辰置京城金川太平二门千户所
　　○上谕群臣曰凡事勤则成怠则废思则通昏则窒故善持其志者不为昏怠所乘是以业日广德日进圣人初无异于常人而常人不能如圣人者以弗勤弗思耳思日孜孜禹所以成大功不遑暇食文王所以开王业后之人未勤庶政先为优逸若元之季世上下宴安骄奢淫纵政事不理民穷不恤卒以失天下可不戒哉
　　○癸巳颍川侯傅友德兵度青川果阳白水江会都督佥事王成亦领兵至蜀人望风惊遁友德遣人谕降之俾各还本业留巩昌卫指挥潘某守之遂引兵趍隆州
　　○乙未广德侯华高卒于广东高和州人初与俞通海廖永忠等聚舟师保巢湖及  上驻兵和阳高乃与永忠等以水寨舟师自黄墩来附遂从渡江克采石取芜湖攻溧水定金陵皆预有功寻克镇江使守其地从征江阴取淮东克湖州破姑苏以功累官至湖广行中书省平章政事天下已定论功行赏赐号开国辅运推诚宣力武臣阶荣禄大夫勋柱国封广德侯食禄六百石然高为人性怯尝命从征或称病不行或以不闲熟水战辞或以无子为请又颇以不廉闻以故  上以高为不诚尝遣诸旧臣往治四方唯高不遣及循抚广东高自请行遂命之以往至是巡海南城池还至琼州卒讣闻  上念其来从之志且悯其无子以铁券纳之墓中亲为文以祭之追封巢国公谥武庄
　　○置长淮卫于临濠统领水军
　　○丁酉弘文馆学士致仕罗复仁卒复仁江西吉水人初从陈友谅于九江为翰林编修官甚见礼遇然丑友谅所为不乐为之用岁壬寅  上兵至九江复仁因拔身来归  上得之甚喜命侍左右亲任之癸卯从破友谅于鄱阳赍蜡书招谕临江袁州诸郡甲辰  上即吴王位除中书咨议复仁性率直每论事指陈得失无有隐避由是待遇甚厚是时大兵围武昌久不下  上以复仁友谅旧臣令往招谕其子理使降复仁至城下号恸不已理怪之使召之入问故复仁曰今不降大兵且屠城城中民何罪愿蚤为之计则家族可保也理由是遂降复招谕江西还为国子助教以老赐小车出入每宴见赐坐饮食丙午春奉使山西招谕元将扩廓帖木儿前使者多拘留复仁议论慷慨独得还洪武元年迁翰林编修二年冬赍诏谕安南毋侵占城疆域既至晓以大义安南王悦服暨还遗以黄金吉贝等物复仁辞不可归奏之  上多其廉让适安南使者至固令持以归其国改翰林检阅未几拜弘文馆学士屡召与论事复仁常操土音以对不为文饰  上以其质直多见听纳寻乞致仕许之陛辞赐玉带袭衣名马铁拄杖坐墩饮食之具至是卒于家
　　○戊戌太白昼见
