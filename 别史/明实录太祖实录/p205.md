<!-- { "loadSidebar": true } -->
　　洪武二十年八月戊申朔  上谓侍臣曰人君一心当谨嗜好不为物诱则如明镜止水可以鉴照万物一为物诱则如镜之受垢水之有滓昏翳汨浊岂能照物侍臣对曰  陛下谨所嗜好正心之道莫过于此  上曰人亦岂能无好但在好所当好耳如人主好贤则在位无不肖之人好直则左右无謟侫之士如此则国无不治苟好所不当好则正直疏而邪侫进欲国不乱难矣故嗜好之间治乱所由生也
　　○庚戌遣指挥李隆往赐故元降将纳哈出文绮帛各十匹白金二百五十两衣一袭赐其妻衣靴针线全国公观童宗王先童司徒完者不花撒里挞温院使佛家奴知院阿勒帖木儿同知曩加思平章晃失台院判察罕帖木儿参政彻里帖木儿并赐文绮帛各一匹白金二十五两
　　○遣使以布三十四万匹绢八万匹往北平赏征北官军
　　○壬子  上闻大将军宋国公冯胜等在军事多不律遣使赍敕往谕胜及左副将军頴国公傅友德右副将军永昌侯蓝玉左参将定远侯王弼右参将武定侯郭英曰古之名将为国效忠惟思彰君之德故能摧坚抚顺无所不克勋名流于千载耿耿而不磨在我朝若中山武宁王开平忠武王尝以雄师平华夏之乱未尝贪财好杀行一不仁之事所以功成名遂终身无疵近以沙漠未清命尔等率天下之师且戍且征师至金山之北适与虏遇虏虽进马来归意在使者往来延缓为计右副将军蓝玉事虽轻举然破彼深谋幸尔成功何期大将军胜专为己私不能抚辑降虏而乃播恶胡中古之名将所为果如是邪且如戮士卒悬首于队官之颈以戒贪暴号令明矣而将军乃窃取虏骑为数不少又娶虏有丧之女使人忘哀成配大失人伦以此来者不安附者生恨此果将军效忠乎为已乎旋师之际部降胡而南又不如法调遣致使濮英等人马三千陷没于虏又不听朕命擅发留守大宁军卒遂遗残胡后患凡若此者论以国法皆在不宥朕以将军尝有战伐之功姑容自新若欲赎罪当改行易虑推诚于上下使已降者欢心未来者慕化庶可保全以图后功不然固执贪心归即有议矣敕至验彼各种土人之数依其地方而均派之俟设官统理庶得其宜往来之人言者颇多举其大概于将军亦赧哉
　　○谕诸有司河泊所不得以栏栈扰民年深损坏许令网户修葺
　　○诏以典牧所系官马牛分给庐州府属县民牧养
　　○乙卯命左军都督佥事耿忠于永平抚安降附达达酋长军士及给赐纳哈出妻子米五百石达达将校军士男女四万四千一百七十九人布一十七万六千七百一十六匹绵袄二万七千五百五十二领皮裘五千三百五十三领冬衣及色绢衣三万二千二百四十余袭○丙辰遣使赍诏谕来降达达曰孙都督至京言纳哈出与大小官员俱南来未审入迁民镇否已敕所司俟纳哈出至封海西侯大小官员俱与名分且闻尔等将人口头匹而来远涉道途甚为艰辛朕初命辽阳海州盖州复州金州崖头大宁旧省口内之人各照原所居住不意文书到迟总兵官将尔等行程迂远若已入迁民镇可留彼暂住若未入口到瑞州闾山左右朕见命官运布一十七万匹给赐尔等且就彼关领车辆损坏亦就彼脩理古云不一劳不永逸不暂费者不久宁尔等虽暂劳此后永得安乐矣
　　○丁巳遣奠于先师孔子
　　○安南陈炜遣其臣阮太冲通议大夫陈叔衡贡象及黄金酒樽赐太冲等钞一百三十锭
　　○戊午祭大社大稷○通政使蔡瑄以疾赐还乡里至高邮卒  上亲制文遣祭赐钞五十锭复其家繇役三年瑄蒲州荥河县人洪武十三年以国子生授殿廷仪礼司序班寻改鸣赞十四年升司正十五年超拜通政使司左通政寻升通政使为人警敏善奏对勤于职事故为  上所眷厚云
　　○庚申遣使往真腊国暹罗斛国赐真腊国王镀金银印一织金绮叚二十八匹彩绣绮叚十二匹王妃文绮十四匹暹罗斛国王文绮二十匹王妃十四匹余陪臣赐有差　○辛酉夕月
　　○壬戌中秋宴群臣于奉天门及文华殿
　　○癸亥命工部遣官往泗州建  祖陵祭殿
　　○甲子遣官祀历代帝王
　　○故元尚书塔不歹诣大将军宋国公冯胜降遣人送至京师
　　○乙丑祭太岁风云雷雨岳镇海渎山川月将城隍诸神
　　○遣官祭旗纛
　　○丙寅遣右军都督佥事孙茂以钞三万二千锭往四川市耕牛万头时将征百夷欲令军士先往云南屯田预备粮储故也
　　○太阴犯诸王星○丁卯占城国王阿答阿者遣其臣辛加咄等进象五十一只及伽南木犀角等物诏赐其王织金文绮二十匹锦四匹
　　○戊辰命观海卫指挥同知王真宰署宁波卫事指挥佥事张显署金乡卫事
　　○己巳太白入太卫垣
　　○庚午敕大将军宋国公冯胜等曰朕昔命将不过正副二人耳中山武宁王开平忠武王常为正副率师出入戡定祸乱以清四海果能建立大功载诸史册名垂不朽禄延后嗣与国咸休二人既没凡命将出师必增人为副岂意代其任者皆有愧于前人位居列侯参将不以名爵为重乃夺人之乘马呜呼此虏来归以势度之如流趋下今夺其马而窥其财是堤防其流而复决之也于国有损于己有污大丈夫志于功名者果若此哉敕至宜选儒生识道理者释之如果有此即以马归其人毋使恶声播扬虏中则自然无愧朕以二王既往惟尔等可托阃外之事今所闻若此果何以副朕之托哉继自今宜洗心去贪以保勋名勿孤朕之所望也
　　○命会宁侯张温永平侯谢成前军都督□暠率兵追讨纳哈出余众  上虑大军所至虏人惊窜复命帖木儿等先以榜抵所在揭示之谕虏来降则可不烦兵也既而罢其命
　　○思南宣慰司土官同知杨禧贡马○辛未置大宁卫指挥使司以将士有罪者往戍焉
　　○壬申  上谓刑部尚书唐铎工部侍郎秦逵都察院左都御史詹徽等曰朕初于文藉设关防印记者本以绝欺蔽防奸伪特一时权宜耳果正人君子焉用是为自今六科有关防印记俱销之仍移文诸司使知朕意
　　○署吏部事给事中侯庸等奏天下有司官员以明年入觐  上曰每司止令正官首领官吏各一人来朝盐运司官亦令其来皆以所行事迹开具纪功图簿隔眼草藁亲赍奏考俱期以岁终到京舟车之费官给与之禁毋驰驿扰民其云南道远者不必来朝○遣使谕大将军宋国公冯胜左副将军頴国公傅友德右副将军永昌侯蓝玉左参将定远侯王弼右参将武定侯郭英等令曹国公李景隆申国公邓镇延安侯唐胜宗南雄侯赵庸东川侯胡海江阴侯吴高雄武侯周武永城侯薛显荥阳郑遇春宣宁侯曹泰会宁侯张温永平侯谢成凤翔侯张龙怀远侯曹兴鹤庆侯张翼六安侯子王威俱还京师宋国公冯胜俟冬以军校分隶各卫亲赍总兵官印赴京留頴国公傅友德等提调军马
　　○诏民年二十以上者不许落发为僧年二十以下来请度牒者俱令于在京诸寺试事三年考其廉洁无过者始度为僧○癸酉征虏大将军宋国公冯胜械郑国公常茂至阙茂胜之壻也胜每于众中卑折之茂不能堪出不逊语胜衔之及降纳哈出而虏众惊溃胜欲自角□羊故归咎于茂而奏之茂既至陈所以降纳哈出之故  上曰如尔所言胜亦不得无罪命收其总兵官印召胜还而令永昌侯蓝玉行总兵官事
　　○诏景川侯曹震及四川都指挥使司选精兵二万五千人给军器农具即云南品甸之地屯种以俟征讨
　　○复命云南楚雄府开种盐粮先是商人输米云南楚雄曲靖诸府给以淮浙川盐未久而罢令戍卒屯田以自给至是仍啬于用户部请复行中盐法从之○诏凡从军小校阵亡者虽无功亦给其家原俸百日
　　○乙亥诏在京军士戍守云南者其家属俱遣诣戍所户赐白金十两钞十锭令所过军卫相继护送
　　○丁丑征虏大将军宋国公冯胜等以故元降将纳哈出所部官属将校三千三百余人马二百九十余匹金银铜印一百颗金银虎符及牌面一百二十五事王九国公郡王四太尉国公五行省丞相一司徒平章十三右丞左丞三十一参政知院三十二各院使同知副枢八十一佥院院判二百二十八院副使五宣慰使副使佥事一百八十九万户千户路府州总管同知等官九百二十七尚书参议二承旨学士十文学司马七大卿司卿少卿十八卫帅府佥事三郎中员外十五王府官六蒙古宗人卫副使一客省大使二十六廉访司使副盐运司使副六卫帅府使一治书安抚司农各一太少监理问断事部郎中主事兵马指挥府卫镇抚崇福司使副经历都事太医院官及州县等官二百二十二将校一千四百余人送至京师上表贺曰三苗逆命大禹有徂征之师玁狁侵陵宣王有北伐之举属妖氛之泛扫致丑虏之来归喜溢臣民欢腾远迩臣胜等切惟故元丞相纳哈出以氊裘之遗孽亡国之贱俘负天地生全之恩怀虎狼贪残之性杀戮我信使寇窃我边陲上违逆于天心下徂遏于声教除残去暴爰兴问罪之师按节临戎谬忝总师之寄将佐效忠而致力士卒贾勇以争先军威远震于虏庭义气横飞于瀚海兵有不战之胜敌无交刃之虞其纳哈出即诣军门纳款输诚革心向化其余军民人等咸加抚谕各遂生全同沾化育之恩永绝腥膻之秽是皆  皇帝陛下神谋运于宥密睿知发乎先几故能豫制于万全是以成功于莫测臣等仰遵成算祗奉天威获殚犬马之驱驰少尽涓埃之报答万方胥庆睹日月之光华率土归心乐乾坤之覆载
　　大明太祖圣神文武钦明启运俊德成功统天大孝高皇帝实录卷之一百八十四
　　此壹本捌拾篇杜士彦  何鄼查


太祖高皇帝实录卷之一百八十五
　　洪武二十年九月戊寅朔故元降将纳哈出及诸王哥列沙国公观童及故官帖木儿不花等至京纳哈出入见  上抚慰甚至赐以一品服封为海西侯诰曰自古哲人明去就之机者必仰观天道俯察人事审势定谋知天命之不可违事机之不可失乃决去就焉所以事无轻举动获万全由是享富贵于悠久延禄位于无穷以其所见者明所察者精故也朕荷天命统一华夏于今二十年矣海内海外九夷八蛮莫不革心向化惟故元播迁塞外日就澌尽尔纳哈出知天命之有在一心奉天相率来归生全多命今特命尔为推诚辅运钦承效力辅臣柱国海西侯食禄二千石及尔子孙后世以报推诚之义尔其一乃心固初志与国同休敬哉毋怠其所部官属悉赐衣服冠带有差第其高下授以指挥千百户俾各食其禄而不任事分隶云南两广福建各都司以处之  上以纳哈出之降乃剌吾与有力焉升授千户仍赐以金帛
　　○庚辰海西侯纳哈出上表谢恩献马三百八匹
　　○辛巳筑台州徤跳桃渚二城各置千户所以防倭
　　○命西平侯沐英籍都督朱铭麾下军士无妻拏者置营以处之令谪徙指挥千百户镇抚管领自楚雄至景东每一百里置一营屯种以备蛮寇
　　○壬午诏亲王府岁给米五万石其茶盐布絮等物悉罢勿给
　　○赐纳哈出织金文绣冬衣各一袭○高丽国王王禑遣其臣月就贺皇太子千秋进方物赐其使文绮钞锭
　　○癸未  上谕左军都督府臣曰前所遣囚徒往充辽东驿卒者今天气向寒恐道途冻馁此辈本宥之以全其生若不免死是徒宥尔且令就济宁暂住待春暖遣行
　　○命工部置各色绵布衣千袭以备赏赐
　　○置大宁都指挥使司及大宁中左右三卫会州木榆新城等卫悉隶之以周兴吴汧为都指挥使调各卫兵二万一千七百八十余人守其城
