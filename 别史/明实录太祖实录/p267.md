<!-- { "loadSidebar": true } -->
　　○赐琉球国中山王察度冠带先是察度遣使来朝请中国冠带  上曰彼外夷能慕我中国礼义诚可嘉尚礼部其图冠带之制往示之至是遣其臣亚兰匏等来贡谢恩复以冠带为请命如制赐之并赐其臣下冠服
　　○甲戌免凤阳怀远县去年田租先是耆民胡官一等诣阙言岁旱稼穑不收租税无所出愿以银钞布帛代输户部尚书郁新以为对拨官军俸粮已定难听折收上曰民者国之本也彼既饥馁而又责其赋税将困踣流亡岂为人上之道哉命悉免之
　　○旌表青州府安丘县甯氏女贞节初甯氏幼时许嫁同里刘真儿未婚真儿死甯氏年方十六闻讣甚哀既而谓父母曰古云烈女不更二夫今虽未与之醮然聘礼既行父母之命已定矣夫不幸而死其父母老无他子女女宁能忍耻再事他姓使人老父母无所依乎请往事舅姑父母初未之许请至三而许之甯氏至真儿家为服衰麻哭临祭奠无违礼在舅姑侧恭执妇道昼夜勤女工以供奉养舅姑殁尽卖其衿珥以葬归刘氏凡五十二年年六十八节行完羙乡里称之至是  闻诏旌表之
　　○丙子有星大如杯青赤色尾迹有光起自翼宿西南行至近浊没
　　大明太祖圣神文武钦明启运俊德成功统天大孝高皇帝实录卷之二百五十六

大明太祖高皇帝实录卷之二百五十七
　　洪武三十一年夏四月丁丑朔琉球国中山王察度遣其臣鸦勒隹稽程复贡马及硫黄
　　○户部奏改铸造钞铜板自二十文至五十文共六十三板并印钞正背铜印
　　○罢回回钦天监
　　○庚辰五军都督府及兵部臣奏言朝鲜国虽奉贡不绝而叠生衅隙请讨之  上曰朕欲止朝鲜生衅者将以安民也兴师伐之固不为难得无殃其民乎但命礼部移文责之彼若不悛讨之未晚于是礼部咨其国王李旦曰曩者我  至尊即宝位握乾符统中夏君临万国于时遣使驰报四夷惟尔故高丽国王遣使朝贡虽曰知奉天命实乃效顺修睦以安三韩之民我  至尊奉天勤民未尝肯以兵强四夷每谕王曰靖保尔疆毋生边衅自始至今切戒谕之自王当国以来假以入贡为名阴说守边将士＜口舀＞以财贿群臣屡请兴师问罪我  至尊恐伤生灵故不忍为昔汉隋唐辽金元之时王三韩者苟有微衅即兴师致伐三韩之民受害非浅静思兵祸孰不寒心今王叠生衅隙用招祸愆我朝非无敌忾之将问罪之师  至尊之德海涵春育无所不容唐太宗不应自以为功矜其智能尔王国之资未尝不竭王国之兵未尝不溃王国之民未尝不疲也我  至尊智并日月功迈三王圣神文武岂太宗之可及乎且古人布令陈词少失恭顺之体不免勤兵远征今王数生边衅于我海岳山川之神必昭鉴于尔已尝谕王改图以全一国生民之命今王谲诈犹尔可谓明不畏朝廷幽不畏鬼神下不恤民命矣中国距尔三韩甚迩安可不责而正之乎虽责之其实教之也虽教之其实爱之也  至尊之仁如此王之不悛何也若纵王所为专尚诈谋是教人不臣也如王有不臣之人亦何利哉王之左右皆佻儇憸巧不务以道导王专构祸以殃民其得罪于上下神祗昭昭矣郑总至京罪已承伏而郑道传者王尚信用岂非王无悛过之心乎王宜深思熟虑以保三韩毋贻后悔
　　○壬午四川成都府仁寿县奏石基盐井废宜开益兴井以补其课从之
　　○癸未升卫知事为经历先是内外诸卫设经历一人从七品知事一人从八品后汰经历惟留知事一人而印章与所署司名仍旧至是天策卫知事周璇建言宜罢知事而复经历庶使官制有常名宝不戾  上从之
　　○乙酉降左佥都御史张春为刑部员外郎郭资为户部主事右佥都御史王良为刑部郎中初春等由部属官擢居台宪后刑部员外郎温厚等坐法下都察院狱春与厚等尝为僚友故缓其狱久而不决为监察御史周庸所劾故降之○敕  今上曰迩闻塞上烽火数警此胡虏之诈彼欲诱我师出境纵伏兵以邀我也不可堕其计中烽起之处人莫宜近虽望远者亦须去彼三二十里今秋或有虏骑南行不寇大宁即袭开平度其人马不下数万岂可不为之虑可西凉召都指挥庄德张文杰开平召刘真宋晟二都督辽东召武定侯郭英等会兵一处辽王以都司及护卫马军悉数而出北平山西亦然步军须十五万布阵而待令武定侯刘都督宋都督翼于左庄德张文杰都指挥陈用翼于右尔与代辽宁谷五王居其中彼此相护首尾相救使彼胡虏莫知端倪则无不胜矣兵法示饥而实饱内精而外钝尔其察之
　　○赐国子监琉球云南生夏衣
　　○丁亥旌表湖州府乌程县民金七妻俞氏贞节
　　○戊子升刑部侍郎暴昭为左都御史天策卫经历周璇为左佥都御史璇以言事称旨故也
　　○己丑享太庙毕  上步出庙门徘徊顾立指桐梓谓太常寺臣曰往年昔此今不觉成林凤阳陵树当亦似此因感怆泣下又曰昔太庙始成迁主就室礼毕朕退而休息梦朕  皇考呼曰西南有警觉即视朝果得边报祖考神明昭临在上无时不存尔等掌祭祀宜加敬慎且暮中使供洒扫奉神主恐有不处当以时省视务令斋洁以安神灵
　　○琉球国中山王察度遣其臣阿不耶贡马及硫黄
　　○丁酉遣通政使赵彝持节往山西立晋世子济熺为晋王
　　○升龙江卫经历黄福为工部左侍郎羽林卫经历边昇为右侍郎俱以言事称旨故也
　　○壬寅诏免淮安府盐城山阳二县田租时二县大水伤稼民因负租  上知之故有是命
　　五月丁未朔太白犯五诸侯○西平侯沐春进兵击平缅先以兵送思伦发于金齿使人谕刀干孟不从乃遣左军都督何福瞿能等将兵五千往讨之福等踰高良公山直捣南甸大破之杀其酋刀名孟斩获甚众回兵击景罕寨寨乘高据险坚守不下官军粮械俱尽贼势益盛福使告急于春春率五百骑往救之乘夜至怒江诘旦径度令骑驰躏寨下扬尘以惊之贼乘高望见尘起蔽天不意大军卒至惊惧遂率众降春乘胜复击崆峒寨贼夜溃走刀干孟乃遣人乞降事闻朝廷以其诞诈复授春征虏前将军令俟变以讨之春后病卒刀干孟竟不降乃命都督何福往讨擒刀干孟以归思伦发思得还平缅踰年卒
　　○庚戌开四川保宁府南部县莲花池盐井
　　○辛亥山东平度州昌邑县知县贾贵言去年十二月大风拔木海潮泛溢侵没官民田三百一十余顷牟麦不收今岁苗稼尚未可耕种恐民失所诏户部遣使核实免其租
　　○占城国遣其臣孙子布婆陋垓乌台夜皮么贡方物诏赐子布等衣钞有差
　　○甲寅  上不豫
　　○丙辰四川平茶洞长官司土酋杨欣来朝贡方物
　　○戊午敕左军都督杨文曰兵法有言贰心不可以事上疑志不可以应敌为将者不可不知是也朕子  燕王在北平北平中国之门户今以尔为总兵往北平参赞  燕王以北平都司行都司并  燕谷宁三府护卫选拣精锐马步军士随  燕王往开平堤备一切号令皆出自王尔奉而行之大小官军悉听节制慎毋贰心而有疑志也
　　○敕武定侯郭英曰朕有天下胡虏远遁久矣然萌孽未殄不可不防今命尔为总兵都督刘真宋晟为之副启辽王知之以辽东都司并护卫各卫所步军除守城马军及原留一百存守斥候余皆选拣精锐统领随辽王至开平迤北择险要屯驻堤备一切号令悉听  燕王节制
　　○庚申置成都重庆保宁三府及播州宣慰司茶仓四所命四川布政使司移文天全六番招讨司将岁输茶课仍输碉门茶课司余地方就近悉送新仓收贮听□人交易及与西番市马
　　○羽林右卫军丁以遗火烧廊房六十余间法司请治其罪  上曰彼非故为也释之
　　○癸亥垒壁阵星疏就聚
　　○丙寅置山东都指挥使司属卫七曰安东曰灵山曰鳌山曰大嵩曰威海曰成山曰靖海
　　○暹罗国遣使柰斯勿罗者贡方物赐使者钞锭
　　○遣监察御史史仲成等分往北边诸王府稽阅牛羊马驼骡驴之数
　　○户部尚书郁新言往者山西狭乡无田之民募至山东东昌高唐境内屯种给食今已三年请如民田例徵租  上命再复其租一年
　　○丁卯高邮州泰州水诏免其田租
　　○壬申四川新设卫所地方蛮人紏集光金堵虎寨蛮人作乱都指挥程暹等率兵讨平之
　　○乙亥敕  今上曰朕观成周之时天下治矣周公犹告成王曰诘尔戎兵安不忘危之道也今虽海内无事然天象示戒夷狄之患岂可不防朕之诸子汝独才智克堪其任秦晋已薨汝实为长攘外安内非汝而谁已命杨文总北平都司行都司等军郭英总辽东都司并辽府护卫悉听尔节制尔其总率诸王相机度势用防边患乂安黎民以答  上天之心以副吾付托之意其敬慎之勿怠
　　闰五月丙子朔罢四川石狗富来二盐井开西充县坎龙及内江县虎跳尹家盐井三处○浚常州府武进县奔牛吕城二坝
　　○己卯置沈阳中屯卫及安东中屯卫
　　○乙酉  上崩于西宫上素少疾及疾作日临朝决事不倦如平时渐剧乃焚香祝天曰寿年久近国祚短长子孙贤否惟简在帝心为生民福即遣中使持符召  今上还京至淮安用事者矫诏即还  上不之知也疾亟问左右曰第四子来未言不及他闻雨降喜形于色遂崩寿七十一遗命丧葬仪物一以俭素不用金玉孝陵山川因其故无所改天下臣民出临三日皆释服无妨嫁娶
　　○辛卯葬孝陵  上以天纵之资起自田里遂成大业当是时元政陵夷豪杰并起大者窃据称尊小者连数城邑皆恣为残虐糜弊生民天下大乱极矣  上在民间闵焉伤之已而为众所推戴拒之益来乃不得已起义即条法令明约束务以安辑为事故所至抚定民咸按堵不十余年间荡涤群雄戡定祸乱平一天下建混一之功虽曰天命人归要亦神武不杀之所致也即位之初稽古礼文制礼作乐修明典章兴举废坠定郊祀建学校尊孔子崇儒术育贤才注洪范叙九畴罢黜异论表章经籍正百神之号严祭祀之典察天文推历数定封建谨法律慎赏罚抚四夷海外远方诸国皆遣子入学南极炎徼北逾冰壤东西际日月之所出没罔不率服昧爽临朝日晏忘餐虗心清问从善如流神谋睿断昭见万里退朝之暇即延接儒生讲论经典取古帝王嘉言善行书寘殿庑出入省观斥侈靡绝游幸却异味罢膳乐泊然无所好敦行俭朴以身为天下先凡诏诰命令词皆自制淳厚简古洞达物情当宁戒谕臣下动引经史谆切恳至听者感动训敕子孙臣庶具有成书诒法万世谨宫壸之政严宦寺之防杜外戚之谒而家法尤正纪纲法度彰彰明备至于礼先代罢献浮存高年兴孝弟励农桑蠲逋负宥死刑焚狱具旌廉能黜贪酷摧奸暴佑良善宽仁爱人专务德化是以身致太平三十余年民安其业吏称其职海内殷富诸福之物莫不毕至功德文章巍然焕然过古远矣传称唐虞禅夏后殷周继然成汤革夏乃资毫众武王伐□爰赖西师至于汉高虽起徒步尚籍亭长挟纵徒集所附  上不阶寸土一民呼吸响应以有天下方册所载未之有也于乎盛哉况生而神明屡有异徵日章天质凤目龙姿声如洪钟奇骨贯顶故元时太史言圣人生江淮按谶索之竟不能得盖天启  大明隆盛之运实生  圣人以膺景命夫岂偶然在位三十一年升遐之日天下哀慕如丧考妣永乐元年六月丁巳尊谥  圣神文武钦明启运俊德成功统天大孝高皇帝庙号太祖
