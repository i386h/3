<!-- { "loadSidebar": true } -->
　　○丁酉遣中书参政蔡哲祀三皇以勾芒祝融力牧风后配享勾芒祝融居右风后力牧居左仪同释奠三皇位用笾豆各八簠簋各二登铏各一爵三牺尊象尊山罍各一币一白色祝一共用牛羊豕各一其配位用笾豆各四簠簋各一铏一爵三象尊牺尊各一币一白色祝一共用羊豕各一其乐用登歌其祝文伏羲曰惟皇始画八卦教民书契继天立极肇开道统谨以制币牲齐粢盛庶品式陈明荐以勾芒氏配神农曰惟皇始作耒耜烝民粒食百草是尝功济万世谨以制币牲齐粢盛庶品式陈明荐以祝融氏配黄帝曰惟皇通变神化垂衣而治制作寖备以济万民谨以制币牲齐粢盛庶品式陈明荐以风后氏力牧氏配勾芒曰爰以季春有事于太昊伏羲氏惟神盛德在木发生之始功被万物本于至仁谨以制币牲齐粢盛庶品式陈明荐祝融曰惟神火德司夏长养庶物功在上古惠及无穷风后曰惟神贯通天时孤虚阐奥作辅轩辕德业名世力牧曰惟神兵法奇秘有光有烈土德增崇功垂万世余词如勾芒
　　○上以春久不雨告祭风云雷雨岳镇海渎山川城隍旗纛诸神中设风云雷雨五岳五镇四海四渎凡五坛东设钟山两淮江西两广海南海北山东燕南燕蓟山川旗纛等神凡七坛西则江东两浙福建湖广荆襄河南河北河东华州京都城隍凡六坛共一十八坛中五坛奠帛初献  上亲行礼两庑命官分献每坛牲用犊羊豕各一币则太岁风云雷雨用白余各随其方色笾豆簠簋视社稷登一实以太羹铏二实以和羹其仪同常祭祝文曰朕代前王统世治教民生当去岁纪年建号之初首值天下灾旱中原人民苦殃尤甚今年自孟春得雨之后中春再沾微雨至今又无虽未妨农务之急而气候终未调顺伏念去岁因旱民多颠危今又缺雨民生何赖实切忧惶夙夜静思惟天地好生必不使下民至于失所然神无人何以享人无神何以祀朕不敢烦渎天地惟众神主司下土民物参赞天地化机愿神以民庶之疾苦哀闻于上天厚地乞赐风雨以时以成岁丰养育民物各遂其生朕敢不知报尚享
　　○戊戌  上谕指挥同知袁义曰尔所统军士多山东徤儿勇而好斗若加训练悉是精兵然当推恩意以怀之严号令以一之庶几临敌之际得其死力今新升武职者多不知训练之法不思今日富贵皆自战功得之且智超百人为百人之长智超千人为千人之长智超万人为万人之长昔平章俞通海与陈氏战鄱阳湖陈氏以巨舰压通海舟势危急其所统军士皆奋勇力以首抵舰铁帽尽坏而后得脱非通海训练有素恩威兼济安能得其死力若此尔等其效之慎无怠惰废事
　　○翰林学士朱升等奉敕撰斋戒文曰凡祭祀必先斋戒而后可以感动神明戒者禁止其外斋者整齐其内沐浴更衣出宿外舍不饮酒不茹荤不问疾不吊丧不听乐不理刑名此则戒也专一其心严畏谨慎不思他事苟有所思即思所祭之神如在其上如在其左右精白一诚无须臾间此则斋也大祀斋戒七日前四日为戒后三日为斋中祀斋戒五日前三日为戒后二日为斋既进览  上曰凡祭祀天地社稷宗庙山川等神是为天下生灵祈福宜下令百官一体斋戒若自有所祷于天地百神不关于民者恐百官斋戒不致专精则不下令又谓省臣曰朕每祭享天地百神惟伸吾感戴之意祈祷福祉以佑生民未尝敢自徼惠也且斋戒所以致诚诚之至与不至神之格与不格皆系于此故朕每致斋不敢有一毫懈怠今定斋戒之期大祀以七日中祀以五日不无太久大抵人心久则易怠怠心一萌反为不敬可止于临祭斋戒三日务致精专庶几可以感格神明矣命太常著为令
　　○己亥大将军徐达师次栎阳县之康桥遣武德卫参随乔巨川守同州雄武卫参随孙德等守沧头及栎阳遂趋鹿台以取奉元
　　○庚子改福清州为县
　　○置廉州百户所调雷州卫百户欧阳永昌领兵守之
　　○翰林学士朱升以年老乞致仕诏许之升字允升徽之休宁人师同郡陈栎博洽群书隐居石门王师下徽州即被召见数承顾问及  上即位授今官至是以老致仕归石门后终于家所著有易诗书周官仪礼礼记四书孝经小学旁注注解及书传补正辑注传于世
　　○上谕诸将校曰自古帝王居安虑危处治思乱今天下初定岂可遽以为安而忘警戒朕观尔等智虑多不及此唯知享富贵取娱乐于所统军士懵然不知简练倘一旦有警将安用之朕昔下金华时馆于廉访司有给扫除老兵数人能言元时点兵事使者问其主将曰尔兵有乎曰有使者曰何在主将举所佩系囊出片纸指其名曰尽在此矣其怠弛如此及天下乱无兵可用乃集农夫驱市民为兵至不能弯弓发一矢骈首就戮妻子为俘国之亡者实此辈亡之也汝等可不戒哉
　　○大将军徐达师至鹿台遂入奉元路初元行省平章李思齐据凤翔副将许国英穆薛飞等守关中张思道与孔兴脱列伯金牌张龙济民李景春等驻鹿台以卫奉元及闻大兵入关思道等先三日由野鱼口遁去达至遣都督佥事郭子兴将轻骑直捣奉元而自率大军继进渡泾渭至三陵坡父老千余迎降达遂按兵令左丞周凯入城抚谕明日达整师入改奉元路为西安府以夏德润署府事常达署经历达师之至鹿台也元狭西行省平章哈麻图弃奉元走盩厔为民兵所杀平章歪头西台治书侍御史王武遁去复降斩之西台御史桑哥失里守关家洞达遣兵攻之势穷促不屈与妻子俱投崖死左丞拜泰古逃入终南山郎中王可仰药死检校阿失不花自经死三元县尹朱春谓其妻曰吾当以死报国妻曰卿能尽忠妾岂不能尽节亦俱投崖死时关中既附民饥  上闻之命户赐米一石继又命赴孟津仓户给米二石民大悦
　　○辛丑  上与翰林待制秦裕伯等论学术  上曰为学之道志不可满量不可狭意不可矜志满则盈量狭则骄意矜则小盈则损骄则惰小则卑陋故圣人之学以天为准贤人之学以圣为则苟局于小而拘于凡近则亦岂能充广其学哉裕伯对曰诚如  圣言
　　○壬寅参政陆聚攻承天寨克之获其头目人等二百七十户男女千余口
　　○夜太阴犯鬼宿
　　○癸卯副将军常遇春冯宗异等率师发狭西进取凤翔
　　○丙午  上谓翰林侍读学士詹同待制秦裕伯等曰往者四方鼎沸生民之祸极矣天道厌乱人心思治故作难者皆底灭亡今疆宇虽定然中原不胜凋弊东南虽已苏息而钱榖力役又皆仰之果何时可以休息也同对曰  陛下抚念创残忧劳于心诚天下苍生之福也  上曰苦寒者思温执热者思濯今民之思治甚于寒之思温热之思凉正当有以济之
　　○大将军徐达遣武德卫镇抚张野守鄠县
　　○副将军常遇春等师至凤翔李思齐惧率所部十余万西奔临洮遇春勒兵入城获其部将薛平章等
　　○戊申  上谓翰林侍读学士詹同曰古人为文章或以明道德或以通当世之务如典谟之言皆明白易知无深怪险僻之语至如诸葛孔明出师表亦何尝雕刻为文而诚意溢出至今使人诵之自然忠义感激近世文士不究道德之本不达当世之务立辞虽艰深而意实浅近即使过于相如杨雄何裨实用自今翰林为文但取通道理明世务者无事浮藻
　　○己酉以封州之封川开建二县隶德庆府阳山县隶连州寻并封州于新州桂阳州于连州
　　○都督同知康茂才遣百户周海送故元来降平章周元圭及赛因帖木儿于大将军营赛因帖木儿王保保部将知院八丹弟也
　　○辛亥大将军徐达令各卫军士造咸阳桥以都督耿炳文守狭西遂发狭西趋凤翔承制遣平章杨璟率左丞周凯及张参政等还师征唐州初兵下唐州以指挥朱某守之后唐州兵乱杀朱指挥苏家寨贼将老马刘及南阳郡县皆相应而起事闻  上遣人命达璟等讨之
　　○癸丑置北平广西二行省以山东参政盛原辅为北平参政中书参政刘惟敬为广西参政广西州县先隶湖广及北平之真定等府州县隶山东河南者皆复其旧凡北平所辖府八州三十七县百三十六长芦盐运司一
　　○改英德州为县隶韶州府
　　○甲寅擢御史台经历刘希鲁为刑部尚书
　　○参政傅友德兵克凤州以指挥张龙守之
　　○乙卯以王居仁为侍御史
　　○大将军徐达至凤翔以指挥吴宏署知府事寻以镇抚黄源署同知代宏仍遣指挥余思明将兵守御
　　○戊午诏增筑国子学舍初即应天府学为国子学至是  上以规制未广谓中书省臣曰大学育贤之地所以兴礼乐明教化贤人君子之所自出古之帝王建国君民以此为重朕承困弊之余首建太学招来师儒以教育生徒今学者日众斋舍卑隘不足以居其令工部增益学舍必高明轩敞俾讲习有所游息有地庶达材成德者有可望焉
　　○是月置密云卫
大明太祖圣神文武钦明启运俊德成功统天大孝高皇帝实录卷之四十


四十六、大明太祖高皇帝实录卷之四十一
　　洪武二年夏四月乙丑朔遣内臣送高丽流寓人还其国以玺书赐其王王颛曰去冬尝遣使至王国以玺书赐王比因南徙幽燕之民其间有高丽流寓者百六十余人朕念其人岂无乡里骨肉之思故令有司遣使护送东归而内使金丽渊适在朕侧自言亦高丽人家有老母久不得见朕念其情就令归省并护送流寓者还赐王纱罗各六匹至可领也
　　○丙寅大将军徐达在凤翔会诸将议师所向诸将咸以张思道之才不如李思齐庆阳易于临洮欲先由豳州取庆阳然后从陇西攻临洮达曰不然思道城险而兵悍未易猝拔临洮之地西通蕃夷北界河湟我师取之其人足以备战斗其土地所产足以供军储今以大军蹙之思齐不西走胡则束手就降矣临洮既克则旁郡自下诸将然之达乃留御史大夫汤和守营垒辎重令指挥金兴旺偕余思明等守凤翔遂移师趋陇州  上遣使即军中命副将军常遇春率师赴北平先是元将也速以兵寇通州至白河遁去至是有报胡兵复欲入寇故遣使驰报遇春等令率所部兵还北平取迤北余寇
　　○丁卯大将军徐达师度陇州次固关山故元平凉府华亭县白同佥遣人以马十匹来献达遣参随金国宝往华亭抚谕其军民以参随王敬祖权陇州
　　○戊辰置狭西山西二行省以中书参政汪广洋为狭西参政御史中丞杨宪为山西参政迁治书侍御史周祯为广东行省参政改河南分省为行省
　　○己巳遣使赐思南宣慰使田仁智金织罗绮锦帛纱帽鞍辔
　　○命博士孔克仁等授诸子经功臣子弟亦令入学  上谕之曰人有精金必求良冶而范之有美玉必求良工而琢之至于子弟有羙质不求明师教之岂爱子弟不如金玉邪盖师所以模范学者使之成器因其材力各俾造就朕诸子将有天下国家之责功臣子弟将有职任之寄教之之道当以正心为本心正则万事皆理矣苟导之不以其正为众欲所攻其害不可胜言卿等宜辅以实学毋徒效文士记诵词章而已
　　○庚午徵故元回回司天台官郑阿里等十一人至京师命给饩廪赐衣服有差
　　○大将军徐达师至秦州马跑泉元守将吕德张义等遁去获其部将镇抚王某遣都督佥事陈德领兵追吕德于盐馆获之以鹰扬卫百户李德春权守秦州参随陈忠署州事
　　○辛未元海北道廉访司佥事李文焕乞归田里赐文绮帛各四匹米十石钱一万二千仍给舟送归淮安
