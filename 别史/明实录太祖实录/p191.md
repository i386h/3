<!-- { "loadSidebar": true } -->
　　○置稽疑司官司令一人正六品左右丞各一人从六品属官司筮正九品无定员寻罢之
　　大明太祖圣神文武钦明启运俊德成功统天大孝高皇帝实录卷之一百六十六


太祖高皇帝实录卷之一百六十七
　　洪武十七年闰十月乙未朔故元国公抹陀等四人自沙州来归诏赐衣服文绮钞锭
　　○增置府军前卫羽林左卫中左千户所
　　○左都御史詹徽言四川成都府有吏诉其知府张仁受贿同知蔡良于公署设宴放吏为民请逮问之  上曰吏胥之于官长犹子弟之于父兄下讦其上有乖名义不足听也
　　○丁酉给在京诸司二品至四品官员牙仗伞盖有差
　　○戊戌初昏太阴犯毕宿
　　○己亥旌表宁波府慈溪县民沉名善妻孙氏弟名礼妻宋氏双节之门
　　○赐钦天监灵台郎及天文生冬衣
　　○以人材成德新为广西布政使司右参政马翀为右参议○庚子命吏部择儒士老成者五十人为各道试监察御史
　　○辛丑曲靖亦佐县土酋安伯降初安伯作乱命西平侯沐英发兵讨之兵至其境安伯惧出降至是英奏请罢兵以抚辑其民  上从之
　　○壬寅修筑江都县深巷坝浚河道五百六十七丈
　　○癸卯夜岁星犯井宿
　　○乙巳浙江定海千户所总旗王信等九人擒杀倭贼并获其器仗事闻  上命擒杀贼者升职获器仗者赏之  上谕礼部臣曰近闻在外方面官多侵郡县之职甚乖治体其申谕之自今民间庶事皆自州县始县有不公则州理之州有不公则府理之府有不公则布政司理之布政司所任非人从按察司紏之如仍前乱政以扰吾民者罪之无赦
　　○丁未上谕都督府臣曰濒海兵卫本以防御倭夷今台州倭人登岸杀其巡检守御官兵所职何事命逮其指挥陈亮赵全至京师罪之
　　○戊申致仕布政使何真复招集广东旧所部兵三千四百二十三人送京师间多道亡者请追捕之  上曰彼为民久矣今复扰之宜其然也亡者勿问
　　○永城侯薛显母卒工部请以棺给之  上曰公侯夫人皆赐以棺亦朝庭优待之礼然赐予朝廷之恩岂可请邪自今非奉特旨者不许奏请
　　○癸丑遣官以钞四十四万八千五百四十锭往四川贵州二都司赐征南军士○命天下诸司刑狱皆属刑部都察院详议平允又送大理寺审覆然后决之其直隶诸府州刑狱自今亦准此令庶几民无冤抑因谓刑官曰刑者人君用之以防民君之于民如天之于物天之道春生秋歛而论天之德则曰生君之道仁育义制而论君之德则曰仁夫王良善御岂在于策周公善治岂在于刑所谓刑者辅治之具是以用之不可不详故每令三审五覆无非求其生而已
　　○云南布政使司言所属大小土官有世袭者有选用者如景东府知府俄陶阿迷州知州和宁则世袭者云南府罗次县主簿赵和姚安府普昌巡检李智则选用者世袭者世居本土素有储蓄不资俸禄养廉可也选用者多因流寓本土为众所服故一时用之非给俸禄无以养廉况律官吏受财有禄无禄分为二等今土官犯罪律条无所据依乞加定议  上命六部官会议凡土官选用者有犯依流官律定罪世袭者所司不许擅问先以干证之人推得其实定议奏闻杖以下则纪录在职徒流则徙之北平著为令
　　○甲寅  上谓吏部臣曰设官分职以为民也曩者诸司任用非人常遣官属吏卒下乡逮捕追督迎送供给甚为民患已尝下令禁止近河南府仍遣永宁县官下乡拘捕逋卒民甚苦之此岂良有司所为宜即逮治仍申明禁令使天下知之
　　○乙卯四川布政使司请募商人于黎州纳粟中盐从之
　　○丙辰旌表衡州府来阳县民陈合大妻李氏延安府甘泉县民许舒妻曹氏鄜州民贺谷荣妻唐氏临洮府狄道县民王绍春妻魏氏贞节
　　○增置镇江卫中左千户所
　　○钦天监刻漏博士元统言历日之法其来尚矣盖一代之兴必有一代之制随时修改以合天道  皇上承运以来历虽以大统为名而积分犹授时之数况授时历法以至元辛巳为历元至今洪武甲子积一百四年以历法推之得三亿七千六百一十九万九千七百七十五分经云大约七十年而差一度每岁差一分五十杪辛巳至今年远数盈渐差天度拟合修改臣今以洪武甲子岁前冬至为大统历元推演得授时历辛巳闰准分二十万二千五十分洪武甲子闰准分一十八万二千七十分一十八杪授时历辛巳气准分五十五万六百分洪武甲子气准分五十五万三百七十五分授时历辛巳转准分一十三万二百五分洪武甲子转准分二十万九千六百九十分授时历辛巳交准分二十六万三百八十八分洪武甲子交准分一十一万五千一百五分八杪盖七政之源有迟疾逆顺伏见不齐其理深奥实难推演臣闻磨勘司令王道亨有师郭伯玉者西安府郿人也精明九数之理深通历数之源若得此人推演大统历法庶几可成一代之制盖天道无端惟数可以推其机天道至妙因数可以明其理是理因数显数从理出故理数可相倚而不可相违也臣等职在观占推步以验民时诚不敢以肤浅之学自用愿得慱闻洽见之人任之庶可以少副  皇上敬天之心也书奏  上是其言
　　○夜填星犯井宿
　　○戊午  上谕兵部臣曰闻太行山尚有余寇潜伏不时出劫行旅宜遣人往谕其地居民有勇略能擒捕贼者复其家三年仍厚赏之
　　○庚申象州土吏覃仁用言其父景安故元时尝任本州巡检有兵獞二百人今皆为民请收集为军  上不许因谕之曰兵獞既为民矣国家之兵岂少此二百人朕尝下令凡故元时士卒隶民籍者不许相告岂可以尔之一言而格朝廷之令乎○辛酉置辽东都指挥使司儒学设教授一员训导四员金复海盖四州儒学学正各一员训导各四员教武官子弟复命皆立孔子庙给祭器乐器以供祀事
　　○壬戌苏州府言昆山县民八十余户有田六顷九十余亩为水所没诏除其租仍给钞赈之
　　○癸亥礼部尚书赵瑁言自设置僧道二司未及三年天下僧道已二万九百五十四人今来者益多其实假此以避有司差役请三年一次出给度牒且严加考试庶革其弊从之
　　○赐国子监师生及京民冬至节钱
　　○是月大明清类天文分野书成其书以十二分野星次分配天下郡县于郡县之下又详载古今建置沿革之由通为二十四卷诏颁赐秦晋  今上周楚齐六王
　　○召魏国公徐达还京
　　大明太祖圣神文武钦明启运俊德成功统天大孝高皇帝实录卷之一百六十七



太祖高皇帝实录卷之一百六十八
　　洪武十七年十一月甲子朔冬至  上御奉天殿受朝贺
　　○四川镇南等宣抚司土官必剌什用等来朝贡方物诏赐钞锭有差
　　○乙丑  上御东阁从容谓侍臣曰责难之辞人所难受明君受之为无难謟谀之语人所易从昏主信之为易入朕观唐虞君臣赓歌责难之际气象雍容后世以謟谀相欢如陈后主江总辈污秽简策贻讥千古此诚可为戒右春坊右赞善董伦对曰诚如陛下所谕惟明主则能慎择之  上曰责难不入于昏君而謟谀难动于明主人臣以道事君惟在守之以正若患得患失则无所不至矣○丙寅江西布政使司参议胡昱言纳哈出窃据金山恃强为患元嗣君帖古思帖木儿孱弱不能制纳哈出名虽元臣其实跋扈然其麾下哈剌章蛮子阿纳失里诸将各相猜忌又势孤援绝若发兵击之可一举而擒也  上曰利其弱而取之非武也因其衅而乘之非仁也纳哈出之为人朕素知之不过假元世臣之名以威其众尔然人心外合内离亦岂能久今姑待之若其一旦觉悟念昔释归之恩幡然而来不犹愈于用兵乎不然为恶不悛将自取亡灭尔言虽善然未可遽动是故元降将也
　　○戊辰旌表和州范得辛妻董氏贞节
　　○己巳以孔子五十六世孙希大为曲阜世职知县敕曰朕惟孔子德侔天地道合四时删述之功万世永赖故帝王相继历代优崇封号至极享祀无穷嫡泒子孙世有爵禄迩者曲阜知县缺员尔希大系出先圣宗族推贤今特命尔为曲阜知县阙里乡邑庙堂所在民庶具瞻尔其敬哉
　　○诏吏部凡文职官年七十者听其致仕给以诰敕吏部尚书余熂因言洪武十二年已有定制凡三品以上官致仕者止从见任品级四品以下者递升一等皆以致仕诰敕给之历事未及一考及有罪降用者但以本等职事致仕不给诰敕宜如旧制从之
　　○赐天下武官冬衣
　　○召云南左布政使吴印还京以右布政使张紞为左布政使
　　○庚午  上谓礼部臣曰近命辽东立学校或言边境不必建学夫圣人之教犹天也天有风雨霜露无所不施圣人之教亦无往不行昔箕子居朝鲜施八条之约故男遵礼义女尚贞信管宁居辽东讲诗书陈俎豆餙威仪明礼让而民化其德曾谓边境之民不可以教乎夫越与鲁相去甚远使越人而居鲁久则必鲁矣鲁人而居越久则必越矣非人性有鲁越之异风俗所移然也况武臣子弟久居边境鲜闻礼教恐渐移其性今使之诵诗书习礼义非但可以造就其才他日亦可资用
　　○壬申以牛城为驸马都尉尚第三皇女崇宁公主
　　○云南鹤庆府知府董赐率其千夫长百夫长二十五人来朝贡马及方物赐以织金文绮布帛钞锭及冠带
　　○癸酉云南武定军民府知府商胜贡马赐以绮帛钞锭○巩昌侯郭子兴卒子兴临濠人生有膂力善骑射岁癸巳从郭元帅起兵乙未从  上渡江丙申定金陵授管军总官丁酉升统军元帅攻常州身冒矢石凡七阅而克又克宣州取江阴宜兴己亥克安庆衢州壬寅破南昌癸卯从  上破陈友谅战于鄱阳湖功居多甲辰从  上征武昌多所俘获擢鹰扬卫指挥使克庐州拔安丰乙巳平襄阳下衡州取澧州辰州丙午取高邮淮安克湖州进攻姑苏吴元年平姑苏子兴每褁创力战功绩尤著升镇国上将军大都督府佥事洪武元年守潼关二年移镇巩昌招抚逋逃严辑部伍西戎帖然三年克定西及大封功臣赐号开国辅运推诚宣力武臣阶荣禄大夫勋柱国爵巩昌侯四年伐蜀五年征甘肃六年征察罕脑儿八年征氊帽山皆与有功军还居京师至是以疾卒年五十四诏追封狭国公谥宣武
　　○乙亥赐山西太原等卫征南将校一百二十九人钞有差
　　○丙子宣宁侯曹泰自贵州水西市马还得马五百匹
　　○韶州府翁源县奏自洪武十四年十五年山寇作乱民多离散田皆荒芜租税无徵诏免之
　　○丁丑五军断事官邵文德言本司与刑部都察院皆掌天下刑名而刑部分设四部各有郎中员外郎主事都察院置十二道有监察御史以分掌之部又有尚书侍郎院又有都御史以总其纲犹虑壅滞不决惟断事官独员实难其任乞增置员数分隶五府各掌其事庶几狱讼易理而无稽违之患  上命廷臣议之吏部尚书余熂定议五军都督府宜各设左右断事二人提控案牍一人司吏三人典吏六人以分理刑狱从之
　　○旌表汝宁府汝阳县民庄十一妻范氏贞节范氏夫亡年二十七舅姑老子幼贫无以为赀所亲咸劝之他适范曰妾闻烈女不更二夫遂截发自誓纺绩以养舅姑甘历难苦恪守妇道至是年八十五有司以闻诏旌表之
