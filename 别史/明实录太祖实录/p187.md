<!-- { "loadSidebar": true } -->
　　○癸未赏征南将校先是诏礼部曰赏赐国之重事所以报贤劳而厉士气权度毫发一失轻重则上为失礼而下无所劝朕有天下十有五年云南越在万里负固不服故命大将率师讨之诸将士冒瘴疠踰险阻雾雨薄肌体沾汗濡甲胄而能效忠宣力搴旗斩将登城拔垒使天诛无留良善附顺甚者身委矢石为国效命司马法曰军赏不踰月欲民速得为善之利也尔礼部其核实定议行之至是议上  上以为赏薄曰将士甚劳苦此非所以报有功也其重赏之于是正总兵赏织金及杂色彩叚二十表里钞一百锭副总兵十八表里钞九十锭国公十六表里钞六十锭侯十四表里钞五十锭都督平章十二表里钞四十锭指挥钞一百锭织金及杂色文绮十匹绢二十匹千户卫镇抚钞八十锭织金及杂色文绮八匹绢十六匹百户所镇抚司仗钞七十锭织金及杂色文绮七匹绢十四匹散骑舍人钞三十锭病故官与见在同伤残指挥钞五十锭织金及杂色文绮五匹绢十匹千户卫镇抚钞四十锭织金及杂色文绮四匹绢八匹百户所镇抚司仗钞三十五锭织金及杂色文绮三匹绢七匹散骑舍人钞十七锭被伤指挥钞三十五锭织金及杂色文绮四匹绢八匹千户卫镇抚钞二十五锭织金及杂色文绮三匹绢五匹百户所镇抚司仗钞二十锭织金及杂色文绮二匹绢四匹散骑舍人钞十锭征回指挥钞三十锭织金及杂色文绮三匹绢五匹千户卫镇抚钞二十五锭织金及杂色文绮二匹绢四匹百户所镇抚司仗钞二十锭织金文绮一匹绢二匹散骑舍人钞十锭军士赏钞布至大理建昌者人赐钞九锭布二匹至楚雄云南临安曲靖者人钞八锭布二匹至沾益乌撒东川者人钞七锭布二匹至毕节七星关芒部者人钞六锭布二匹至贵州普定盘江黄平平越者人钞五锭布二匹至重庆泸州叙南永宁及疾病寄留并守船者人钞二锭其舍人力士军吏兽医各以所至之地给赐并与军士同逃而复征者各半之至常德沅州等处未征战者不给发守大理等处已曾就彼给赐而还者照其所至地方如数给之仍发原卫守御其战亡及病而死有父母妻子弟侄者人钞十六锭布四匹止有妻子者半之被创重者人钞十二锭布二匹轻者止依所至地方给之
　　○更定宫官六尚局品秩内官诸监库局及外承运等库局品职尚宫局尚宫一人正五品司记司言司簿司闱正六品掌记掌言掌簿掌闱正七品女史六人尚仪局尚仪一人正五品司籍司乐司宾司赞正六品掌籍掌乐掌宾掌赞正七品女史二人尚服局尚服一人正五品司宝司衣司仗司饰正六品掌宝掌衣掌仗掌饰正七品女史二人尚食局尚食一人正五品司膳司酝司药司饎正六品掌膳掌酝掌药掌饎正七品女史二人尚寝局尚寝一人正五品司设司舆司苑司灯正六品掌设掌舆掌苑掌灯正七品女史二人尚功局尚功一人正五品司制司珍司彩司计正六品掌制掌珍掌彩掌计正七品女史二人宫正司宫正一人正五品司正一人正六品女史二人内官监通掌内史名籍总督各职凡差遣及缺员具名奏请设令一人正六品丞二人从六品典簿一人正九品所掌文籍以通书筭小内使为之神宫监掌太庙祭器及祭祀洒扫设令一人正七品丞一人从七品奉御一人正八品尚宝监掌御宝图书凡用御宝则奏请然后付尚宝司官用之毕则捧入设令一人正七品丞一人从七品尚衣监掌御用冠冕衣服靴履设令一人正七品丞一人从七品奉御四人正八品尚膳监掌御膳设令一人正七品丞一人从七品司设监掌御用仪仗辇辂舆帐裀褥张设设令一人正七品丞一人从七品奉御四人正八品司礼监掌宫廷礼仪凡正旦冬至等节命妇朝贺等礼则掌其班位仪注及纠察内官人员违犯礼法者设令一人正七品丞一人从七品御马监掌御厩马匹设令一人正七品丞一人从七品直殿监掌各殿洒扫陈设设令一人正七品丞四人从七品小内使一十五人宫门承制掌传奉宣召设奉御五人正八品宫门守门官掌宫门洒扫时其开阖讥察出入设门正一人正八品副四人从八品内承运库掌供御金银叚匹等物设大使一人正九品副使二人从九品司钥库掌皇城各门管钥设大使一人正九品副使四人从九品巾帽局掌造内府冠帽设大使一人正九品副使一人从九品针工局掌造内府衣服设大使一人正九品副使一人从九品织染局掌织染叚匹设大使一人正九品副使一人从九品颜料局掌烧造银朱等顷颜料设大使一人正九品司苑局掌种莳蔬果设大使一人正九品司牧局掌牧餋孳牲设大使一人正九皆于内官内选用外承运库掌收金银叚匹等物甲字库掌收铜钱布匹颜料乙字库掌收衣服衾帐纸札等物丙字库掌收丝绵纱线丁字库掌收铜铁锡香茶蜡诸物戊字库掌收氊衫胡椒并支收军器广源库掌收贮宝钞广惠库掌收支宝钞每库设大使一人正九品副使一人从九品皆于流官内选用隶户部皮作局掌硝熟皮张成造靴鞋鞍辔兵仗局掌造各顷军器宝源局掌鼓铸铜器每局设大使一人正九品副使一人从九品皆于流官内选用隶工部
　　○济南卫指挥使何诚言早失父母其伯父餋以为嗣例应承重而所生父母先已受封复乞推恩伯父以报餋育之恩事下礼部议礼部援宋右仆射李昉为叔承重既封赠其叔复赠其所生以为言  上命依所请
　　○甲申故元大王搠思监等自云南来降命居于庐州
　　○乙酉长河西军民安抚使剌瓦蒙等来朝贡方物诏赐冠带袭衣及钞锭绮帛有差
　　○云南金齿土酋叚惠楚雄土酋阿星遣把事及其子弟等来朝诏赐绮帛钞有差○脩筑苏州府城
　　○给山西大同诸卫军士御冬皮袄
　　○丙戌建宁国公主等五公主府
　　○召大名府通判王钝为吏部选部试郎中
　　○己丑  上谓谏议大夫唐铎曰人有公私好恶不齐故其言有邪有正正言务规谏邪言务谤谀谤言近于忠谀言近于爱惟不惑于谤言则听日聦而谗人自去不眩于谀言则智益明而佞人自绝矣铎对曰听言之难从古为然惟不为眩惑则谗佞自远  陛下圣谕深得其情  上曰朕日总万几所行有得失非资人言何由以知故广开言路以来众言言有善者则奖而行之言之非实亦不之罪惟谗佞面谀者决不可容也
　　○礼部言开封府钧州民张宗鲁四岁失明二十遭乱负母路氏逃难其妻扶掖以行岁饥宗鲁卖卜以为餋日给不足则妻采野菜以继之天下既定宗鲁奉母还故乡竭力供餋母卒仍求其前母曹氏沈氏吴氏三人遗骸合葬父墓宗鲁以瞽子而孝行如此请表其门曰孝行又许州长葛县民胥子敬妻王氏钧州民王恒礼妻孟氏密县民朱让妻陈氏李诚妻马氏临江府新喻县民章伯高妻沈氏阮尚德妻张氏赣州府雩都县民李宗仁妻袁氏九江府湖口县民徐仲名妻方氏彭泽县民毕彦仁妻郑氏皆自少孀居操行完羙请各表其门曰贞节陈州顷城县郭可大妻张氏夫亡自缢以狥请表其所居曰贞烈诏并从之
　　○故元将校王哈歹等自辽东来归命赐布钞有差
　　○庚寅  上谕兵部臣曰曩以云南诸蛮凭恃险阻弗遵声教扰我疆场纳我逋逃边鄙之民荐罹其害遂命将出师讨其不臣今西南诸夷悉已平定凡从征将士已各加封赏酬其勋劳独念死者永违乡土不得收葬诚可哀悯尔兵部即移文有司凡征南将士有死者悉为收其遗骸具棺葬之
　　○命增筑国子生房舍五百间于集贤门外谓之外号房时天下府州县岁贡生员及四夷酋长遣子入学者凡数千人学舍不能容故有是命
　　○癸巳复造大驾车辂
　　○德庆侯廖权卒权永忠子也初以功臣子为散骑舍人洪武九年从宋国公冯胜练兵西安十一年从御史大夫丁玉征松叠等州克之十三年袭封德庆侯十四年从頴川侯傅友德征云南十五年领兵守毕节寻守泸州十六年夏五月召还至是以疾卒赐葬安德门外
　　○甲午置岷州卫军民指挥使司儒学设教授一员训导四员
　　○乙未翰林院检讨吴伯宗卒伯宗抚州金溪人洪武四年进士第一时初开科取士得伯宗  上甚喜赐袍笏冠服擢礼部员外郎命与学士宋濂等同脩日历胡惟庸方用事欲人附己伯宗性刚直不肯与之相降屈惟庸每衔之八年竟坐忤惟庸中伤以事谪居凤阳伯宗上书论时政因言惟庸专恣不法不宜独任以事恐久为国患辞甚剀切  上得其奏即召还赐袭衣钞锭奏使安南得驯象方物以归除国子助教十二年命进讲东官首陈正心诚意之说皇太子嘉纳之明年改为翰林典藉御制十题命赋之伯宗援笔立就词语峻洁  上嘉其才敏赐织金锦衣十四年除太常寺丞辞不拜十五年除国子司业复固辞由是忤旨贬狭西金县教谕至淮安召还除翰林简讨未几拜武英殿大学士十六年冬坐弟仲寔为三河知县荐举不以实伯宗为所累复降为翰林检讨至是卒伯宗为人温厚详雅博学能文章所著有南宫集使交集成均玉堂等集
　　○丙申播州宣慰使杨鉴来朝贡马  上谕之曰尔与田弘正皆世守思播而尔之忠勋视弘正为多命赐以织金文绮并其属赏赉有差
　　○是月擢巩昌府宁远县典史王尚贤为广西布政使司参议尚贤山西闻喜人由角□羊州吏目改晋宁县典史寻改宁远县以廉能称故升擢之
　　大明太祖圣神文武钦明启运俊德成功统天大孝高皇帝实录卷之一百六十一



大明太祖高皇帝实录卷之一百六十二
　　洪武十七年五月戊戌朔
　　○己亥散毛沿边安抚司安抚覃野旺之子起剌什用来朝命以为本司佥事赐冠带钞锭
　　○赐颍国公傅友德郑国公常茂永昌侯蓝玉荣阳侯郑遇春宣宁侯曹泰凤翔侯张龙安庆侯仇成普定侯陈桓东川侯胡海文绮钞有差
　　○辛丑复以平越卫指挥使孙恪为后军都督府佥事恪凤阳人都督兴祖子也洪武三年兴祖以北征战殁追封燕山侯四年恪袭武德卫指挥使十一年升都督佥事十六年出为平越卫指挥使至是召还复为都督佥事
　　○割云南东川府隶四川布政使司改乌撒乌蒙芒部为军民府而定其赋税乌撒岁输二万石氊衫一千五百领乌蒙东川芒部皆岁输粮八千石氊衫八百领又定茶盐布匹易马之数乌撒岁易马六千五百匹乌蒙东川芒部皆四千匹凡马一匹给布三十匹或茶一百斤盐如之
　　○四川永宁宣抚使禄照贡马诏赐以绮钞
　　○甲辰赐开平王岐阳王二家及公侯驸马指挥羊各有差
　　○命故元梁王司马脱脱不花等七家居通州
　　○己酉置云南施甸长官司以土酋阿干为副长官赐以冠带
　　○庚戌云南左布政使吴印等言新置盐课提举司三曰白盐井曰安宁曰黑盐井白盐井之地其人号生蛮未易拘以盐额宜设正副提举二人听从其便其安宁盐井月课盐六万三千斤宜设提举一人同提举一人副提举一人吏目一人黑盐井月课盐二万九千四百斤宜设提举一人同提举一人吏目一人从之
　　○辛亥重铸京城禁钟重二万斤
　　○壬子思州宣慰使田弘正思南宣慰使田大雅贡马及方物赐以文绮钞锭
　　○定武臣袭职例凡武臣卒其子袭职子幼者给以半禄三年则以全禄给之年二十则任以事著为令
　　○癸丑以茶赐勋戚之家
　　○安南陈炜遣其中大夫黎宗彻朝仪大夫裴鑋奉表贡象赐宗彻鑋冠带其从人钞有差
