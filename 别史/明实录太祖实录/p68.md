<!-- { "loadSidebar": true } -->
　　○壬子定蕃王朝贡礼礼官奏言先王脩文德以来远人而夷狄朝觐其来尚矣殷汤之时氐羌远夷来享来王太戊之时重译来朝者七十六国周武王克□大会诸侯及四夷作王会同礼秋官象胥氏掌蛮夷闽貊戎狄之国使而谕说焉汉设典客及译官令丞以领四夷朝贡及设典属国及九译令武帝元鼎六年夜郎入朝自后外夷朝贡不绝甘露元年呼韩邪单于来朝三年呼韩邪单于稽居＜犭册＞来朝并见于甘泉宫河平元年四夷来朝领于大鸿胪四年匈奴单于朝正月引见于白虎殿元寿二年单于来朝舍之上林苑蒲萄宫顺帝永和元年倭奴王来朝皆有宴享赐予之制唐设主客郎中掌诸蕃来朝其接待之事有四曰迎劳曰戒见曰蕃王奉见曰燕蕃国主其仪为详贞观三年东蛮酋长谢元深等及突厥突利可汗来朝皆宴飨以乐之宋朝奉贡者四十余国皆止遣使入贡虽蕃王未尝亲入朝见而接见之礼见于礼书者与唐略同元太祖五年畏吾儿国王奕都护朝世祖至元元年敕高丽国王植令脩世见之礼六月植来朝上都其后蕃国来朝俟正旦圣节大朝会之日而行礼焉今定其仪凡蕃王来朝至龙江驿驿官具报应天府府报中书省及礼部礼部以闻遣侍仪通赞舍人二员接伴遣应天府知府至驿礼待前期馆人于正厅陈设蕃王座于厅之西北东向知府座于厅之东南西向知府至馆以宾主接见具酒食宴待毕知府还蕃王送出于门外次日清晨府之从官复伴送蕃王入会同馆礼部尚书奉旨即馆中宴劳尚书至蕃王服其国服出迎相见宴享如龙江驿酒行作乐宴毕尚书及从官皆出蕃王与其从官送至馆门外明日中书省奏知命官一员诣馆如前宴劳礼部告示侍仪司以蕃王及其从宫具服于天界寺习仪三日择日朝见前一日内使监陈设御座香案于奉天殿尚宝司设宝案于御座前侍仪司设蕃王及其从官次于午门外蕃王拜位于丹墀中道稍西及御座之南其从官拜位于蕃王丹墀拜位之后俱北向设方物案于丹墀之北中道东西方物状案于御前及丹墀中受方物官位于方物案之东西知班二人位于蕃王拜位之北引蕃王舍人二人位于蕃王之北引蕃王从官舍人二人位于蕃王从官之北俱东西相向余如朝会仪是日鼓初严礼部陈方物于午门外举案者就案次严执事官俱入就位接伴舍人引班舍人引蕃王及其从官立俟于午门外三严文武官具朝服入就侍立位执事举方物案蕃王等从其后由西门入奉天西门至殿前丹墀西俟立侍卫奉迎  皇帝服通天冠绛纱袍御舆以出大乐鼓吹振作升座乐止卷帘鸣鞭报时讫蕃王及其从官各就拜位执事者以方物案置蕃王拜位前赞拜乐作蕃王及其从官皆四拜乐止引班导蕃王升殿宣方物官取方物状从行俱由西陛升乐作从殿西门入内赞接引蕃王至御前乐止赞拜蕃王再拜跪称兹遇某节钦诣  皇帝陛下称贺致词讫宣方物官跪于御座西宣状承制官跪承制诣蕃王前立宣制讫赞拜蕃王俯伏兴再拜蕃王及宣方物状官俱由西门出乐作复位乐止赞拜乐作蕃王及其从官皆四拜乐止礼毕鸣鞭  皇帝兴乐作至谨身殿乐止引班导蕃王及其从官俱出见皇太子前一日礼部官以蕃王所献东宫方物启知内使监设皇太子位于东宫正殿蕃王及其从官次于东门外又设蕃王拜位于殿门外及殿外其从官拜位于殿下中道之东西俱北向引班二人于蕃王拜位之北引从官二人于从官拜位之北皆东西相向余陈设如朝会仪质明蕃王朝见  皇帝讫常服至东宫门外文武官公服入侍从皇太子皮弁服出乐作升座乐止引班引蕃王入乐作至位乐止其从官俟立于殿下东西相向赞拜乐作蕃王再拜皇太子立受引班引蕃王至殿西门内赞接引至殿中跪称兹遇某节诣皇太子殿下称贺致词讫俯伏兴蕃王复位赞拜乐作再拜皇太子答拜乐止蕃王出皇太子坐引班引蕃王从官就拜位赞拜乐作从官皆四拜乐止礼毕皇太子兴乐作入殿门乐止蕃王及其从官以次出接伴舍人引见亲王前期王府官设王座于正殿东稍北西向蕃王座于殿西稍南东向蕃王拜位于座之南王答拜位于座之北蕃王从官拜位于殿外门北向内赞二人位于殿上之东西承传二人位于殿门外之东西接伴舍人位于内赞之南东西相向引从官二人位于其拜位之北王府官侍立位于殿上左右俱东西相向是日所司陈仪仗于殿门外之东西蕃王至王府门外执事者先入就位王皮弁服出升座蕃王至殿下由西阶升王降座出迎于殿门外既见王府官引王由中门入舍人引蕃王由西门入各就拜位赞拜蕃王再拜王答拜王就座蕃王亦就座引班引蕃王从官就拜位皆四拜礼毕蕃王诣王座前王降座蕃王举手揖毕还王府蕃王出王府官送至门外舍人引蕃王及其从官诣中书省见丞相前期礼部官于中书后堂设蕃王座于其西省官座于其东相向蕃王至省门外省官出迎蕃王升自西阶省官升自东阶至省堂宾西主东皆再拜蕃王诣省官前致谒见之意毕俱入后堂就座舍人引蕃王从官于省堂前楹北向再拜讫立于蕃王之后礼部官供茶毕蕃王出降自西阶省官降自东阶至省门外各揖蕃王上马省官还其见三公大都督御史大夫其仪皆同择日锡宴于谨身殿拱卫司设黄麾仗于殿廷左右内使擎执如奉天殿受朝贺仪内使监陈设御座于殿中皇太子座于御座东偏稍南诸王座皆以次而南俱西向又设诸王座于西偏与东偏诸王座相对俱东向蕃王座于殿中之西第一行东向次设文武一品陪宴座于第二行二品三品三行俱东西相向蕃王从官文武三品陪宴官俱以序座于西庑东向北上和声郎陈大乐细乐舞队于殿之南楹光禄寺设御酒尊于殿中之南皇太子诸王蕃王至二品官酒尊于殿门左右之东西御位司壸二人尚酒尚食二人东偏皇太子诸王司壸一人奉酒食二人西偏诸王如之蕃王司壸一人奉酒食一人文武官第一行及左右第二行各司壸四人兼供酒食光禄寺直长于西庑各置酒尊及司壸供酒食之人光禄卿陈御食案及皇太子诸王食案寺丞设蕃王食案于殿中直长设殿上左右文武官及西庑食案各于其座前诸执事者各供事舍人引文武官常服侍立于殿门之左右又引蕃王服其国服侍立于百官之北引进引皇太子诸王常服侍立殿内之左右侍仪导引  皇帝常服升御座大乐鼓吹振作鸣鞭乐止皇太子诸王各就座礼部官取旨导蕃王入就坐丞相光禄卿举御食案进于御前礼部侍郎光禄少卿举食案进于皇太子诸王之前礼部郎中光禄丞举食案进于蕃王前文武官及蕃王从官各以次就座内使监令于御前斟酒司壸于皇太子诸王以下各斟酒细乐作奏太清之曲和声郎北面立举手唱上酒  皇帝举爵饮皇太子以下皆饮毕乐止酒再行细乐作奏感皇恩之曲乐止内使监令于御前进食供食者自皇太子以下各供食大乐作和声郎唱上食  皇帝进食皇太子以下皆食毕乐止酒三行细乐作奏贺圣朝之曲饮毕乐止进食奏大乐食毕乐止凡五进食皆如之酒四行细乐作奏普天乐之曲饮毕乐止进食酒五行细乐作舞诸国来朝之舞饮毕乐舞止进食酒六行细乐作奏朝天子之曲饮毕乐止进食酒七行细乐作奏醉太平之曲舞长生队之舞饮毕乐舞止进食其西庑斟酒进食之次亦如殿中唯不用乐宴毕  皇帝兴乐作皇太子诸王还宫乐止蕃王文武官俱以次出
　　○东宫择日宴蕃王是日宿卫陈设如朝会仪内使监设皇太子座于殿上正中诸王座于东西偏相向以次而南蕃王座于西偏诸王之下东向三师宾客谕德位于殿上第二行东西相向蕃王从官及东宫官位于西庑下东向北上和声郎陈乐光禄寺官设酒及食案俱如谨身殿锡宴仪皇太子司壸二人尚酒尚食二人东西诸王司壸各一人奉酒食各二人蕃王司壸一人供酒食一人三师等官左右司壸各四人兼供酒食直长于西庑置酒尊食案及司壸供酒之人三师以下俱预设食案于座前诸执事各供事舍人引三师等官常服俟立于殿门之左右又引蕃王服其国服立于三师之北引进引诸王常服俟立于殿内之左右引进引皇太子常服出乐作升座乐止诸王各就位礼部官启知引蕃王入就座礼部侍郎光禄少卿举食案于皇太子前礼部郎中光禄丞举食案各进于诸王及蕃王前三师以下各以次就座内使监官于皇太子前斟酒诸王以下司壸皆斟酒细乐作乐工北面举手唱上酒皇太子举饮诸王以下皆饮毕乐止酒二行进食大乐作食毕乐止酒凡七行食五品皆如之唯酒五行七行杂呈诸队舞西庑酒食次如殿中唯不作乐宴毕皇太子兴乐作诸王从还宫乐止蕃王三师以下俱出
　　○中书省取旨宴劳前期有司设蕃王及省官座于后堂宾西主东设酒食案于堂中蕃王从官及左右司官坐于左司坐次酒食案如堂中教坊司陈乐于堂及左司南楹至日都堂遣官诣会同馆请蕃王赴宴至省门外省官迎之左右司官蕃王从官各从其后宾西主东至席主宴者诣蕃王前致礼待之意毕各就座举食案讫执事者斟酒细乐作饮毕乐止酒再行进食大乐作食毕乐止凡酒七行食五品俱如之惟酒五行七行杂陈诸戏左司酒食次作乐俱如堂中唯不陈杂戏宴毕皆出省官送至门外遣官一员送至会同馆都督府宴如之各卫官属戎服盛陈兵仗于门外内蕃王从官宴于经历司御史台宴则无兵卫
　　○蕃王陛辞其陈设行礼如朝见仪唯不设承制传制方物案宣状等官辞东宫亦如见仪唯不跪致辞礼毕中书省率礼部官送至龙江驿礼部设宴如初至礼部官还应天府官送起行
　　○凡蕃国遣使朝贡至龙江驿遣应天府同知礼待如蕃王朝贡礼明旦同知与蕃使至会同馆接伴舍人引蕃使由西同知由东入报中书省省臣以闻命礼部侍郎于馆中礼待如前仪宴毕蕃使送侍郎出蕃使还馆侍仪司以蕃使于天界寺习仪三日择日朝见前一日内使监设御座香案于奉天殿尚宝卿设宝案于御座前侍仪司设表案于丹墀中道之北及殿上正中方物案于丹墀表案之南举案执事位各于案左右使者拜位于中道方物案之南通事位于使者之西俱北向余陈设如朝会仪是日鼓初严百官具公服侍仪舍人入陈设次严执事官以方物各置于案舁之前行舍人引使者服朝服奉表后从由午门西门入至殿前丹墀西东向俟立三严文武官入就侍立位  皇帝服皮弁出乐作升座乐止鸣鞭报时讫执事者置方物案退立于左右舍人引使者置表于案就拜位赞拜乐作使者及众使皆四拜乐止舍人引使者诣表案跪取表授受表官又取方物状授受方物状官受表等官俱由西阶升至殿庭以表置于案赞宣表宣表官取表跪宣于殿西宣讫兴置表于案退立殿西宣方物状官亦如之俱由殿西门复位使者皆俯伏兴复位承制官承制自中门出降诣使者前称有制使者皆跪宣制曰  皇帝问使者来时尔国王安否使者答毕俯伏兴乐作再拜乐止承制官称后有制使者皆跪宣制曰皇帝又问尔使者远来勤劳使者答毕俯伏兴乐作再拜乐止承制官升殿中跪复命讫复侍立位乐作使者皆四拜乐止礼部官收表及方物礼毕  皇帝兴乐作还宫乐止文武官及使者皆出
