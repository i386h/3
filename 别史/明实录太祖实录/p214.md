<!-- { "loadSidebar": true } -->
　　○追赠故金山侯濮英为乐浪公诰曰丈夫生天地间知事君之大义立志愈坚故能临难舍生取义名垂千载耿耿不磨尔都督濮英以果勇之资为国将臣昔命从征朔漠方观成功何期失机偶中彼计然抗节尽忠凛然不可夺若斯之为古今有数耳呜呼舍生就死立大节于当时忠义动天地芳名垂不朽真可谓烈丈夫矣朕嘉尔志悼念不忘特越侯爵追封尔为乐浪公尔其有知服兹宠命
　　○徵中都副留守致仕李懋等赴京○甲戌宁都卫镇抚彭祥禽获大笄山妖贼伪招讨周三官等三十一人械送京师
　　○丙子敕广西都指挥使司凡百夷战象之夫悉放还其驯象卫军士令于南宁屯种见获之象则令占城象奴送至京先是置驯象卫使专捕象及西平侯沐英破百夷获其人亦送本卫役之至是始罢遣
　　○戊寅大将军永昌侯蓝玉遣人送虏主次子地保奴及后妃公主等至京地保奴及后妃献金印金牌赐钞二百锭命有司给第宅廪饩俾就居京师既而有言玉私元主妃事  上怒曰玉无礼如此岂大将军所为哉元主妃闻之惶惧因自尽地保奴由是有怨言  上闻之曰朕初以元世祖君主中国时有恩及民不可无嗣尝与儒臣议欲封地保奴以尽待亡国之礼彼乃如此岂可以久居内地于是遣至护送往居琉球仍厚遗资遣之
　　○己卯给赐淮安等卫鞑靼军士钞有差
　　○庚辰夜太阴犯房宿荧惑退犯垒壁阵有星大如鸡子青白色有光尾迹长丈余自东南云中西南行至云中没
　　○辛巳江夏侯周德兴还乡赐黄金二百两白金二千两钞千锭文绮三十疋
　　○安庆侯仇成卒成和州含山县人岁乙未从军以功拔光万户继升元帅庚子授秦淮翼元帅府副元帅乙巳授宿卫镇抚丙午升横海卫指挥同知吴元年擢指挥使洪武三年升大都督府佥事五年北征沙漠还京以事降永平卫指挥使九年调镇武卫十二年又调留守右卫七月复为大都督府佥事及论功行赏授开国辅运推诚宣力武臣荣禄大夫柱国封安庆侯食禄一千五百石至是卒追封皖国公谥庄襄诰曰德懋懋官功懋懋赏此古圣王之定制也所以汉高立国悉侯诸将唐有天下遍封功臣而褒赠之典历代尤重焉曩者元政不纲群雄角立尔安庆侯仇成从朕渡江以来夙夜勤劳身先士卒尝能以弱制强以少克众及彭蠡之战尤有巨功是以朕遵古制用锡侯爵以报尔有年于兹矣今者以疾而逝朕甚感伤然尔为将臣而能善始善终使伟绩荣名著在方册可谓肩于古人流芳千载者矣朕昔与尔有誓生封侯死封公今特追封尔为皖国公谥庄襄尔其有知服兹宠命
　　○壬午给赐高邮卫鞑靼军士千七百九十人钞八千八百锭
　　○甲申置北平行都指挥使司于大宁○故元詹事院同知脱因帖木儿与枢密院知院托台谋叛托台发其事命大将军永昌侯蓝玉逮问之戮之于蓟州脱因帖木儿者王保保之弟也以其同知詹事院故人又称之为詹同云
　　○丙戌颁赐天下武臣大诰令其子弟诵习  上谓兵部左侍郎沈溍等曰曩因武臣有违法厉军者朕尝著大诰昭示训戒格其非心开其善道今思其子孙世袭其职若不知教他日承袭抚驭军士或蹈覆辙必至害军不治则法不行治之又非保全功臣之意盖导人以善行如示之以大路训人以善言如济之以舟楫尔兵部其申谕之俾咸诵习遵守毋怠
　　○黑云亘天夜太阴犯垒壁阵
　　○丁亥赐镇南卫军士四千二百一十八人绢各二疋
　　○己丑诏天下武臣虽已致仕而年未六十者依原卫所升等署事以半禄给之　○庚寅以故元降将阿速为大宁前卫指挥佥事沙不丁为大宁后卫指挥佥事仍领所部将校应授千户者赴京铨用阿速等时居北平故召用之
　　○壬辰青州诸郡耆民百二十六人诣阙谢赈济恩人赐钞五锭
　　○甲午免徐州萧沛等四县军民今年夏税
　　○增置山海卫至辽东松亭关至大宁凡十七驿命太仆寺选淮马给之驿五十匹
　　○丙申旌表徽州府休宁县民朱原卿妻李氏黄仲瑾妻吴氏贞节
　　○太白昼见
　　○丁酉遣使赍敕谕征南将军頴国公傅友德等曰东川芒部诸夷种类虽异而其始皆出于罗罗厥后子姓蕃衍各立疆场乃异其名曰东川乌撒乌蒙芒部禄肇水西无事则互起争端有事则相为救援若唐时阁罗凤亡居大理唐兵追捕道经芒部诸境群蛮外称归顺内实狙诈聚集凶丑据险设伏唐将不备遂堕其计以致丧师几二十万皆因将帅过信无谋故也近称东川诸蛮不叛者号为循良固未可逆诈然须预加防闲严整师旅使彼不得肆其奸谋然后贼可破也又曰今令诸夷执送东川蛮人恐此令既出蛮人诡谋亦由此生将假此辈为名侦伺我军当愈加严慎不可托以腹心盖蛮夷平日夫妇无伦乱如群犬虽父子不相保其言岂可信哉今欲降伏之其地山势险峻道路崎岖林箐深邃其人与猿猱无异大军一至窜入林薮猝难捕获宜且驻兵屯种待以岁月然后可图也
　　○赐故元降将孛罗帖木儿钞二十锭文绮衣一袭○戊戌  上以太阴荧惑犯垒壁阵复遣使谕征南诸将曰征讨蛮夷当加严慎今征东川其乌撒芒部诸蛮外虽服从中藏狙诈倘或托以心腹将有不测之变龙海之蛮奸诡尤甚水西恐与贼阴谋皆须防闲有备无患切宜慎之
　　○庚子潼关卫指挥佥事马骙有罪有司论削职戍边骙至龙江  上念其功命释其罪升金吾卫指挥使及入谢复升为广东都指挥使
　　○辛丑海西侯纳哈出卒纳哈出性嗜烧酒饮常过度当盛夏时每以水沃身因得疾  上命医疗之而愈常戒其饮至是从征南将军頴国公傅友德等往征云南饮酒如初行至武昌疾复作卒于舟中  上闻而悯之诏归其柩于京师葬都城南门外
　　○是月占城国王阿答阿者遣其臣不剌机伯剌拍弟等贡伽南木香
　　○


大明太祖高皇帝实录卷之一百九十三
　　洪武二十一年八月壬寅朔西平侯沐英调都督甯正帅兵会頴国公傅友德军讨东川
　　○暹罗斛国遣使进象三十只及方物番奴六十人
　　○乙巳命户部运钞七十五万七千四百锭往四川永宁宣抚司赐普定侯陈桓等所统征南军士十二万九千三百九十七人及乌撒卫军士五千三百余人
　　○夜太阴犯亢宿有星大如杯赤色起自北斗杓徐徐东南行三丈余分为二星又五丈余分为三星经昴宿复为二星又经天廪复为一星至天苑中没
　　○丙午给赐羽林左等卫军士十九万四千一百余人绢人一疋
　　○丁未遣官释奠于先师孔子　○戊申祭大社大稷
　　○置辽东义州卫指挥使司初大军讨纳哈出诏指挥同知何浩等统金复盖三卫军马往辽河西十三山屯种守御至是始置卫及五千户所
　　○己酉诏五军都督府凡天下武官擅调千百户军旗混乱队伍者指挥千百户杖而罢职总小旗从者罪同若身自首告者升一等著为令
　　○壬子罢府州县耆宿初令天下郡县选民间年高有德行者里置一人谓之耆宿俾质正里中是非岁久更代至是户部郎中刘九皋言耆宿颇非其人因而蠹蚀乡里民反被其害遂命罢之
　　○癸丑命故海西侯纳哈出子察罕袭爵改封沈阳侯诰曰朕惟列爵建侯子孙世禄国之大典非有勋劳者不得与焉尔察罕父纳哈出昔为元臣自元运告终退守金山几二十载比者知天道之莫违率众来降朕嘉其能全一方之民特封为海西侯肩于功臣迩命从征百夷冀其成功忽途中婴疾而逝闻之恻然然父死子袭初誓不忘兹特改封尔察罕为钦承父业推诚效力武臣柱国沈阳侯尔尚一乃心力上思朕所以待尔父之诚下为尔父报立国之功岂不神人共鉴而福禄悠久者乎勉之毋怠
　　○户部郎中刘九皋言古者狭乡之民迁于宽乡盖欲地不失利民有恒业今河北诸处自兵后田多荒芜居民鲜少山东西之民自入国朝生齿日繁宜令分丁徙居宽闲之地开种田亩如此则国赋增而民生遂矣  上谕户部侍郎杨靖曰山东地广民不必迁山西民众宜如其言于是迁山西泽潞二州民之无田者往彰德真定临清归德太康诸处闲旷之地令自便置屯耕种免其赋役三年仍户给钞二十锭以备农具
　　○甲寅监察御史桂满劾奏右都御史凌汉刑部左侍郎高铎失职左迁汉为刑部右侍郎铎为右佥都御史俱停其俸时汉等奉命往松江按事与锦衣卫千户戴德同署公牍故满劾之
　　○以兵科给事中曹铭为大理寺左寺丞
　　○命兵部遣使整治北平山东山西河南狭西凤阳滁州等处驿传驿夫有自洪武初至今应役贫乏者悉代之
　　○召天下致仕武臣升任布政司官者还京
　　○高丽千户陈景来降言其故为高丽国元帅崔完者部曲是年四月国王王禑欲寇辽东率其都军相崔莹李成桂缮兵于西京成桂使景屯艾州以粮饷不继退师王怒杀成桂之子率兵还王城成桂乃以兵逼王攻破王城囚王及崔莹景惧祸及不敢归时景妻子已为辽东白帖木儿招谕入境故与其属韩成李帖木儿来降  上知其故敕辽东谨烽堠严守备仍遣人以侦之
　　○乙卯命六部都察院通政司大理寺等官各举文学干济之士
　　○丙辰遣官祀历代帝王
　　○八百媳妇国遣人入贡方物
　　○命兵部遣人护送指挥失剌把都儿等一十三人并妻子往福建安置仍给以指挥之禄令有司各与第宅及乳牛以餋之
　　○丁巳祭太岁风云雷雨岳镇海渎山川月将城隍诸神
　　○遣官祭旗纛○天鸣有星大如杯青白色有光起自西北行至云中没
　　○己未刑部论奏青州府知府贾绍祖暨所属州县官十七人先后坐视民饥不即上闻皆左迁之
　　○庚申夜有星大如杯赤色有光起自天津西北行至游气中没后有二小星随之
　　○癸亥天鼓鸣
　　○纳哈出故部属行省平章朱高枢密院同知来兴狭西行省右丞阿里沙岭北行省参政孛罗辽阳行省左丞末方河南行省左丞必剌秃甘肃行省右丞哈剌中政院使脱因宣政院使脱怜太史院使邦住省都镇抚完者秃太常礼仪院使台里帖木儿翰林院学士哈剌把都儿行枢密院知院纽怜将作院使梁三保奴通政院使扯里帖木儿太府监卿怯都古都护府都护速哥干宣徽院同佥灰里赤行宣政院同知怯古里不花千户朵儿秃秃甲爱马忽鲁答司农司丞孛罗不花兴和路府判哈剌帖里温海西宣慰司同知剌八蒸太仆寺少监末里赤内政司丞蛮歹大宁路同知张德林中瑞司卿李不颜内史佥院哈剌曲赤山东宣慰司同知也提河东宣慰司同知帖木儿不花大都督府总管失列门太医院同知忭都长秋司丞失兰歹御史帖木儿等一千余人自辽东来降
　　○甲子赐故元吴王朵儿只并其将校二千九百余人钞一万锭绢一万一千七百匹
　　○天鸣自壬戌至是日昼夜不止
　　○丙寅征虏大将军永昌侯蓝玉遣都督徐司马等送俘获故元诸王官属士马至京
