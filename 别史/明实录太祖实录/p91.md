<!-- { "loadSidebar": true } -->
　　○故元辽阳行省平章刘益以辽东州郡地图并藉其兵马钱粮之数遣右丞董遵佥院杨贤奉表来降其辞曰圣明启祚实千载之遭逢遐迩倾心岂一夫之抗越乃改途而易辙愿效顺以投诚伏念臣叨守边疆忝分戎阃天运既去人力难为国破家亡顾孤忠之何托势穷力屈惟有德之是归兹盖伏遇  皇帝陛下道合乾坤量包宇宙阳春弘被于幽谷大明下烛于覆盆诏谕下颁恩威旁达臣等既荷湔涤无任欢欣谨遣右丞董遵佥院杨贤航海以朝天望风而投款休兵待命希洞鉴于愚衷卖剑买牛乞放归于田里  上览表嘉其诚诏置辽东卫指挥使司以益为指挥同知诏曰曩因元政不纲群雄角逐朕起布衣提三尺剑命我中国英豪削平僣乱抚恤黔黎逾二十年天下已定中原无兵革之虞间者命将出师东征西伐摧强抚顺惟欲薄海内外咸底治安于是识时务者率众来归共成大业前辽阳行省平章刘益能审察时几推诚归朕以辽东州郡地图遣右丞董遵等奉表朝献朕甚嘉焉虽汉窦融何专前羙今特置辽东卫指挥使司授尔益同知指挥事尔其恪遵朕意固保辽民以屏卫疆圉则尔亦有无穷之誉
　　○是月潞州卒李海舍等结众谋叛事觉捕斩之
大明太祖圣神文武钦明启运俊德成功统天大孝高皇帝实录卷之六十一


六十七、太祖高皇帝实录卷之六十二
　　洪武四年三月乙酉朔策进士于奉天殿登第者百二十人赐吴伯宗等三名进士及第第二甲十七人赐进士出身第三甲百人赐同进士出身诏赐伯宗朝服冠带授礼部员外郎高丽入试者三人惟金涛登第授东昌府安丘县丞朴实柳伯儒皆不第三人俱以不通华言请还本国诏厚给道里费遣舟送还
　　○以泗州隶临濠府
　　○命中书省凡所镇抚累战有功者不比试即升千户其百户以久次升千户者比试如例比试之法每二人为偶持枪角胜负胜者始得升擢
　　○丙戌诏改筑圜丘方丘坛圜丘坛二成上成面径四丈五尺高五尺二寸下成周围坛面皆广一丈六尺五寸高四尺九寸上下二成通径七丈八尺高一丈一寸坛址至内壝墙南北东西各九丈八尺五寸内壝墙至外壝墙南十三丈九尺四寸北十一丈东西各十一丈七尺内壝墙高五尺外壝墙高三尺六寸方丘坛亦二成上成面径三丈九尺四寸高三尺九寸下成周围每面广一丈五尺五寸高三尺八寸上下二成通径七丈四寸高七尺七寸下成坛址至内壝墙南北东西各八丈九尺五寸内壝墙至外壝墙南北东西各八丈二尺内壝墙高四尺三寸外壝墙高三尺三寸
　　○戊子武靖卫指挥同知卜纳剌率旧所部官属入朝贡马赐文绮三十匹官属亦各赐有差时故元宗王子任八隔巴亦从入朝  上命礼部日给廪饩马给刍豆以优礼之
　　○庚寅定孳牧所官秩司象从七品副从八品典牧大使正八品副使从八品
　　○癸巳广西卫指挥佥事左君弼等平溪洞蛮獠有功命赐君弼绮帛二十匹千户蔡天禄以下各赐有差
　　○命中书省臣曰山北口外东胜蔚朔武丰云应等州皆极边沙漠宜各设十百户统率十卒收抚边民无事则耕种有事则出战所储粮草就给本管不必再设有司重扰于民
　　○赐韩国公李善长等六国公延安侯唐胜宗等二十五侯及丞相左右丞参政等临濠山地六百五十八顷有奇
　　○丙申置濠梁后卫南阳卫二指挥使司
　　○丁酉罢司农司
　　○命工部置战袄给征蜀军士
　　○戊戌日中有黑子
　　○己亥命故元宗王子任八隔巴从卜纳剌西还赐文绮衣一袭
　　○中书省臣奏言高丽国郎将李英等因入朝贡多带物出境请加禁止诏勿禁
　　○庚子  上命皇太子观元史世祖时事告之曰世祖虽能立国而制度甚疏阔礼乐无闻故政事不及汉唐况能复古乎
　　○辛丑中书省臣言山东山西狭西等处岁办盐课请于本处贸易绵布以备军装庶省转运之劳从之
　　○壬寅皇第十一子椿生惠妃郭氏出也
　　○狭西延安府肤施县以旱闻诏免其田租二万八千二百余石
　　○改北平平滦府为永平府
　　○  上以兵革之后中原民多流亡临濠地多闲弃有力者遂得兼并焉乃谕中书省臣曰古者井田之法计口而授故民无不授田之家今临濠之田连疆接壤耕者亦宜验其丁力计亩给之使贫者有所资富者不得兼并若兼并之徒多占田以为己业而转令贫民佃种者罪之
　　○癸卯吏部奏钦天监司历杨野俞钧职专司天非常选官之比宜令久任非奉特旨不得升调从之
　　○大同卫都指挥使耿忠请以山东山西盐课折收绵布白金赴大同易米以备军饷从之
　　○以太医院同知葛景先为太医院同知葛景先为太医院使
　　○乙巳定命妇封号一品二品为夫人三品淑人四品德人五品宜人六品安人七品儒人公侯伯子男各随其夫之爵
　　○命湖广武昌等十府发民夫三万人舟八千艘运粮十四万石由襄阳转输汉中仍命所在卫所军士沿江护送
　　○中书右丞相魏国公徐达奏山后顺宁等州之民密迩虏境虽已招集来归未见安土乐生恐其久而离散已令都指挥使潘敬左传高显徒顺宁宜兴州沿边之民皆入北平州县屯戍仍以其旧部将校抚绥安集之计户万七千二百七十四口九万三千八百七十八  上可其奏
　　○置怀远卫亲军指挥使司于临濠
　　○丁未诏凡大小武官亡没悉令嫡长子孙袭职有故则次嫡承袭无次嫡则庶长子孙无庶长子孙则弟侄应继者袭其职如无应继弟侄而有妻女家属者则以本官之俸月给之其应袭职者必袭以骑射之艺如年幼则优以半俸殁于王事者给全俸俟长袭职著为令
　　○遣使祭历代帝王陵寝  上谕中书省臣曰天下都邑咸有三皇庙前代帝王大臣皆不亲祭徒委之医药之流且令郡县通祀岂不亵渎至于尧舜禹皆圣人有功于天下后世又不立庙朕不知其何说也宜令礼部会诸儒详考以闻于是礼部同翰林院太常司官考前代圣帝贤王自唐以来皆祭于陵寝唐玄宗常立三皇五帝庙于京师至元成宗时乃立三皇庙于府州县春秋通祀而以医药主之甚非礼也  上曰三皇继天立极以开万世教化之源而汨于医师其可乎自今命天下郡县毋得亵祀止命有司祭于陵寝礼部覆议三皇五帝三王汉以下创业之英主守成之贤君岁时俱宜一体祭于陵寝  上曰古先圣帝贤王以及历代帝王曾主中原安人民者皆春秋祭祀偏方之君虽贤不祭主中原而昏愚者亦不祭于是礼部复定议合祀帝王三十五在河南者十陈州祀伏羲□高宗孟津县祀汉光武洛阳县祀汉明帝章帝郑州祀周世宗巩县祀宋太祖太宗真宗仁宗在山西者一荣河祀□汤在山东者二须成县祀唐尧曲阜县祀少昊在北平者三内黄县祀□中宗滑州祀颛顼高辛在湖广者二酃县祀神农宁远县祀虞舜在浙江者二会稽县祀夏禹宋孝宗在狭西者十五中部县祀黄帝咸阳县祀周文王武王成王康王宣王汉高帝文帝景帝兴平县祀汉武帝长安县祀汉宣帝三原县祀唐高祖醴泉县祀唐太宗蒲城县祀唐宪宗泾阳县祀唐宣宗岁祭用仲春仲秋朔器用笾豆各八登一铏一簠簋各一俎一爵三尊三篚一牲用太牢制可之于是遣使诣各陵致祭复命陵寝所在禁民无得樵采置牌刻祭之日月牲帛之数于其上俾所在有司守之以为常式
　　○戊申赣州民有止宿逃囚者初不知其囚刑部逮问坐之罪  上曰刑者圣人设防于天下耳深文重法仁者不为故凡断狱贵得其情缘情而论罪则刑当而民服彼既不知其为囚而止宿之者人情之常也何为罪之如所议行路之人将无止宿矣遂命释之给道里费遣归
　　○庚戌吏部言天下有司官员到任未久贤否未明今后历任三年考核称职无私过者然后给诰从之
　　○癸丑中书省臣奏举百官起居之礼及进膳用乐  上弗许
　　○是月故元院判刘原利副枢张时用平章郭伯通等既降闻四大王聚众岢岚山中欲攻太原乃谋相应为乱伯通潜入城中为内应原利等率众从外起军士林旺等觉其谋密以告指挥桑桂桂领兵捕伯通复收原利等斩之
大明太祖圣神文武钦明启运俊德成功统天大孝高皇帝实录卷之六十二


六十八、太祖高皇帝实录卷之六十三
　　洪武四年闰三月甲寅朔诏诸郡县军以田三顷为率税粮之外悉免襍役若有余田计其余役与民同
　　○置延平卫指挥使司
　　○乙卯广东南海县西林寨巡检蹇思明等送官牛至京多道死工部奏令转送临濠死者责偿  上曰彼自岭海至此亦不易矣又今转送临濠岂人情乎敕令勿送牛死者悉蠲之
　　○置郡牧监于答答失里营所随水草利便立官署专职牧餋
　　○戊午以苏州府知府陈宁为浙江行省参政先是宁以中书参政坐事出知苏州至是复擢用之
　　○己未  上谕省台臣曰朕诸子日知务学必择端谨文学之臣兼宫僚之职日与之居讲说经史蓄餋德性博通古今庶可以承藉天下国家之重但人之相与气习易移与正人处则日习于正如行康衢自不为偏岐所惑若与邪人处则日习于邪如由曲迳往而不返不觉入荆棘中矣省臣对曰知人最难邪正亦未易办  上曰尊德乐义斯为正也便佞亵慢斯为邪也故骄奢淫佚鲜不由于亵慢而端庄中正必皆本于好德
　　○以户部尚书宋冕为河南行省参政
　　○赐功臣守坟人户韩国公李善长魏国公徐达郑国公常茂宋国公冯胜各一百五十户卫国公邓愈延安侯唐胜宗吉安侯陆仲亨淮安侯华云龙济宁侯顾时临江侯陈德长兴侯耿炳文靖海侯吴祯都督孙恪郭子兴各一百户
　　○庚申置法酒库设内酒坊大使从八品副使从九品
　　○命侍御史□暠往山东北平收取故元五省八翼汉军暠至按藉凡十四万一百十五户每三户令出一军分隶北平诸卫
　　○夜有星自壁宿起东北曲行至游气中没
　　○辛酉命授太原卫军士林旺韩伍儿等为百户赏其发刘原利谋叛之功也仍赐白金各三斤文绮帛各八匹
　　○遣使赐韩国公李善长米物时善长董建临濠宫殿  上念其久役于外故遣使以米酒牲茗往劳之
　　○置太原左右二卫指挥使司
　　○置仁和卫指挥使司
　　○以叶大旺为青州卫都指挥使邓哻为指挥同知
　　○甲子降刑部尚书班用吉为江西按察司副使以磨勘司令王琮为刑部侍郎磨勘司丞端以善为磨勘司令
　　○乙丑定钦天监官散官监令正仪大夫少监分朔大夫五官正司玄大夫监丞灵台郎五官保章正平秩郎五官灵台郎司正郎五官挈壶正挈壶郎
