<!-- { "loadSidebar": true } -->
　　○甲辰置凉州卫指挥使司以故元知院脱林为凉州卫指挥佥事
　　○丙午五色云见
　　○庚戌  上以鳏寡孤独笃疾之人颠连无告命有司给衣粮存恤养济凡千七百六十余人
　　○壬子赐钦天监官及天文生冬衣
　　○大同都卫送故元降王孛罗台那麻歹平章泼皮同佥李蛮子至京各赐冠带及织金文绮衣一袭文绮四匹
　　○甲寅太阴犯轩辕
　　○乙卯享太庙
　　○思南宣慰使田仁智贡马
　　○丙辰置岢岚县隶太原府
　　○戊午初定授散官资格职三品者授正五品下阶散官四品者授正六品下阶散官五品者授正七品下阶散官及考满俱各比例递升六品而下亦依定制先是除授官员有不次升用者俱与对品散官故至是重定之其已授散官者须历及所授散官品级然后递升其有才德拔萃特旨不次用者不拘此例
　　○己未皇嫡长孙雄英生
　　○置河州茶马司官制与秦州茶马司同
　　○命各卫凡军妇夫亡无依者皆送还乡其欲改嫁依亲者听于是愿守节者凡四百五人命官给衣粮赡之终身
　　○庚申置思南宣慰司平头著可及沿河佑溪二长官司厥栅郎溪二蛮夷官本部苗民及蛮夷二长官
　　○琉球国中山王察度遣其弟泰期等奉表贡马及方物上皇太子笺贡方物如之诏赐察度大统历及金织文绮纱罗二十四匹泰期文绮四匹罗二匹帛六匹及袭衣靴袜副使苏惹爬燕之文绮罗各三匹衣一袭通事从人钞靴袜有差
大明太祖圣神文武钦明启运俊德成功统天大孝高皇帝实录卷之九十三


九十九、大明太祖高皇帝实录卷之九十四
　　洪武七年十一月壬戌朔孝慈录成先是贵妃孙氏薨敕礼官定丧服之制礼部尚书牛谅等奏曰周礼仪礼父在为母服期年若庶母则无服  上曰父母之恩一也而丧服低昂若是其不近于人情甚矣乃敕翰林学士宋濂等曰养生送死圣王之大政讳亡忌疾衰世之陋俗三代丧礼节文尤详而散失于衰周厄于暴秦汉唐以降莫能议此夫人情有无穷之变而礼为适变之宜得人心之所安即天理之所在尔等其考定丧礼于是濂等考得古人论服母丧者凡四十二人愿服三年者二十八人服期年者十四人奏之  上曰三年之丧天下之通丧今观愿服三年丧比服期年者加倍则三年之丧岂非天理人情之所安乎乃立为定制子为父母庶子为其母皆斩衰三年嫡子众子为庶母皆齐衰杖期仍命以五服丧制并著为书使内外有所遵守其冠服经杖制度详见本书其叙服有八子为父母庶子为所生母子为继母子为慈母子为养母女在室为父母女嫁反在室为父母嫡孙为祖父母承重及曾高祖父母承重者同为人后者为所后父母为人后者为所后祖父母承重夫为人后则妻从服妇为舅姑庶子之妻为夫之所生母妻妾为夫皆服斩衰三年嫡子众子为庶母嫡子众子之妻为夫之庶母为嫁母出母父卒继母改嫁而已从之者夫为妻皆齐衰杖期父母为嫡长子及众子父母为女在室者继母为长子及众子慈母为长子及众子孙为祖父母为伯叔父母妾为夫之长子及众子为所生子为兄弟为兄弟之子及兄弟之女在室者为姑及姊妹在室者妾为嫡妻嫁母出母为其子女在室及虽适人而无夫与子者为其兄弟及兄弟之子继母改嫁为前夫之子从己者为继父同居两无大功之亲者妇人为夫亲兄弟之子妇人为夫亲兄弟之女在室者女出嫁为父母妾为其父母为人后者为其父母女适人为兄弟之为父后者祖为嫡孙父母为长子妇皆齐衰不杖期为曾祖父母齐衰五月为高祖父母为继父先曾同居今不同居者为继父虽同居而两有大功以上亲者皆服齐衰三月为同堂兄弟及姊妹在室者为姑及姊妹及兄弟之女出嫁者父母为众子妇为女之出嫁者祖为众孙为兄弟之子之妇妇人为夫之祖父母为夫之伯叔父母为夫兄弟子之妇为夫兄弟之女嫁人者女出嫁为本宗伯叔父母女出嫁为本宗兄弟及兄弟之子女出嫁为本宗姑姊妹及兄弟之女在室者为人后者为其兄弟及姑姊妹在室者夫为人后者其妻为夫本生父母为兄弟之子为人后者皆服大功九月为伯叔祖父母为同堂伯叔父母为再从兄弟及再从姊妹在室者为同堂兄弟之子为从祖祖姑在室者为从祖姑在室者为同堂兄弟之女在室者为兄弟之妻为人后者为其姑姊妹适人者为嫡孙妇为同堂姊妹之出嫁者为孙女适人者为兄弟之孙及兄弟之女孙在室者为外祖父母为母之兄弟姊妹为同母异父之兄弟姊妹为姊妹之子为夫之姑及夫之姊妹为夫之兄弟及夫兄弟之妻为夫兄弟之孙及夫兄弟之孙女在室者为夫同堂兄弟之子及夫同堂兄弟之女在室者母出为继母之父母兄弟姊妹庶子为嫡母之父母兄弟姊妹皆服小功五月为族曾祖父母为族伯叔祖父母为族父母为族兄弟及族姊妹在室者为族曾祖姑在室者为族祖姑在室者为族姑在室者为兄弟之曾孙为曾孙玄孙为同堂兄弟之孙为再从兄弟之子为从祖祖姑及从祖姑及从祖姊妹之出嫁者为兄弟之孙女出嫁者为同堂兄弟之女出嫁者为乳母为舅之子为姑之子为两姨兄弟为外孙为壻为妻之父母为兄弟孙之妇为同堂兄弟子之妇为同堂兄弟之妻为外孙妇为甥妇妇人为夫之曾祖高祖父母为夫之从祖祖父母为夫之从祖父母为夫兄弟之曾孙为夫之同堂兄弟为夫同堂兄弟之孙为夫再从兄弟之子为夫兄弟孙之妇为夫同堂兄弟子之妇为夫同堂兄弟之妻为夫之同堂姊妹为夫之外祖父母为夫之舅及夫之姨为夫从祖祖姑及从祖姑在室者女出嫁为本宗从祖祖父母女出嫁为本宗从祖父母女出嫁为本宗同堂兄弟之子女女出嫁为本宗从祖祖姑及从祖姑在室者女出嫁为本宗同堂姊妹之出嫁者为人后者为本生外祖父母皆服缌麻三月至是书成名曰孝慈录  上亲为之序命锓诸梓而颁行之
　　○纳哈出复引兵寇辽阳千户吴寿等击走之
　　○改广东钦廉高化四府为州革安远合浦茂明石龙四县
　　○置庆远裕民司于广西庆远府之思恩县设大使一人从八品副使一人正九品凡八番溪洞有卖马者则官为买之
　　○命河州卫指挥佥事马梅署河阳卫事赐绮衾绵帛
　　○甲子给赐北平山后七驿驿官并刀虎儿答剌温人等百三十二人文绮细帛七百九十八匹
　　○阅试长沙等卫官军
　　○诏以西竺僧班的达撒哈咱失里为善世禅师朵儿只怯列失思巴藏卜为都纲副禅师御制诰赐之
　　○乙丑改建奉先殿
　　○乌思藏土酋思纳儿党瓦勘卜遣僧搠南巴尔加瓦等七人来朝贡方物诏赐钞及文绮禅衣
　　○丙寅诏曰释罪宥愆昔君未尝轻发发则精详岂有获罪而苟免致冤而无诉者故眚灾肆赦怙终贼刑具载于书至今明焉汉唐至元其间懦君承业权由奸佞因有大赦虽间释君子之过愆而奸顽之徒得为漏网之鱼使善良者含郁而不伸古人谓小人之幸君子之不幸岂不信然朕为天下生民主恒恐悖理乖仁脱凶顽于侥幸长奸侫于姑息有乖圣人明刑慎罚之意中书其条陈狱囚若果真犯但笞罪以上俱各不原其余诖误过失因人致罪者悉皆宥之
　　○辛未冬至祀昊天上帝于圜丘
　　○壬申夜有流星青赤色有尾起自紫微东蕃东行至天市东垣没
　　○癸酉以延安卫指挥使许良为大同卫都指挥使杭州护卫指挥使赵圭为福州卫都指挥使福州卫都指挥使曹兴为燕山卫都指挥使
　　○升宝钞提举司为正四品
　　○甲戌田州府知府岑伯颜遣使贡马谢恩以赐赉文绮故也诏复赐伯颜绮帛各二匹使者衣一袭
　　○丁丑暹罗斛国王世子苏门邦王昭禄群膺遣其臣昭悉里直上笺于皇太子献方物礼部以闻  上命引其使朝东宫献之赐昭禄群膺织金文绮纱罗杂彩各四匹招悉里直绮罗各二匹及袭衣靴袜从者七人各赐帛一
　　○戊寅改延安府葭州为葭县并吴堡县俱隶绥德州二县各减丞一员
　　○改山东东平府为州
　　○移置山西太阳津批验茶课所于豆津
　　○己卯定群牧监官令正五品丞正六品镇抚从六品群头十员吏目一员省注
　　○命礼部颁祭岳镇海渎仪于所在有司其祭各用羊豕一帛一随其方色笾豆簠簋皆四铏一爵三尊三祭期春二月秋八月上旬择日
　　○以故宣宁矦曹泰弟三人俱为镇抚聪为羽林左卫千户所镇抚温为杭州护卫千户所镇抚恭为雄武卫千户所镇抚又以其外兄姚斌为天策卫千户所试镇抚给半俸
　　○辛巳杭州卫军士章宪诣阙建言盐法诏以为本卫所镇抚就令理盐场火丁卤丁之事
　　○壬午复用凤阳屯田官吏先是官吏有罪者发凤阳屯田至是  上念其已历艰苦必能改过诏中书省御史台选其年及四十之上材堪任用者复用之年未及者仍留屯田若年四十以下原犯公罪及已经宥免者亦复录用于是取至京师者凡一百四十九人各授职有差
　　○改典礼纪察司为纪察司官仍旧制
　　○罢四川茶盐运司
　　○改升永宁等处军民安抚司为宣抚使司秩正三品
　　○太阴犯轩辕左角  上谕中书省臣曰太阴犯轩辕占云大臣黜免尔中书宜告各省卫官知之凡公务有乖政体者宜速改之以求自安
　　○乙酉赐诸司历事监生文绮衣先是  上以儒生专习书史未谙吏事一旦任之以官多为滑吏所侮乃命于诸司习吏事至是命冬夏给衣赡之
　　○丁亥置播州黄平宣抚司
　　○诏置容美洞宣抚司及家乡寨五里自崖椒山玛瑙等处水尽原通塔坪石梁下洞五峰宝寨六长官司
　　○辛卯泗城州知州岑善忠利州知州岑志良奉议州知州黄志威各奉表贡马命赐文绮袭衣
　　○是月置镇西卫于岢岚州
大明太祖圣神文武钦明启运俊德成功统天大孝高皇帝实录卷之九十四


一百、大明太祖高皇帝实录卷之九十五
　　洪武七年十二月壬辰朔炽盛佛宝国师喃加巴藏卜及朵甘行都指挥同知锁南兀即尔等遣使来朝奏举土官赏竺监藏等五十六人诏增置朵甘思宣慰司及招讨等司招讨司六曰朵甘思曰朵甘笼答曰朵甘丹曰朵甘仓溏曰朵甘川曰磨儿勘万户府四曰沙儿可曰乃竹曰罗思端曰列思麻千户所十七曰朵甘思曰剌宗曰孛里加曰长河西曰朵甘思多八参孙等处曰加巴曰兆日曰纳竹曰伦答曰沙里可哈思的曰孛里加思东曰果由曰参卜郎曰剌错牙曰泄里坝曰阔侧鲁孙曰撒里土儿干改故元伦卜卒曰四族达鲁花赤为都管朵甘捕盗司为巡检司以赏竺监藏等七人为朵甘都指挥司同知南哥思丹八亦监藏等三人为乌思藏都指挥司同知星吉监藏等十一人为朵甘宣慰司使川搠藏卜等八人为朵甘思等六招讨司官管者藏卜等五人为沙儿可等万户府万户管卜儿监藏等十八人为朵甘思等一十七千户所千户速令一人为伦卜卒曰四族都管监藏令占等三人为朵甘巡检司巡检遣员外郎许允德赍诏及诰印往赐之来使哈石监藏等赐衣裘帽靴遣还赏竺监藏等诰文曰朕受天明命君主华夷凡诸施设期在安民是以四夷之长有能抚其众而悦天心者莫不因其慕义与之爵赏以福斯民曩者西蕃效顺为置乌思藏行都指挥使司以官其长使绥镇一方安辑众庶今复遣使修贡请官朕如其请特以赏竺监藏等为某官尔其恪脩厥职毌怠
