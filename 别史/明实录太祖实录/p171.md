<!-- { "loadSidebar": true } -->
　　○乙酉  上谕礼部臣曰天下郡邑申明亭本以书记犯罪者姓名昭示乡里以劝善惩恶使有所警戒今有司概以百姓杂犯小罪书之使良善一时过误者为终身之累虽欲改过自新其路无由尔礼部详议来言于是礼部议上自今犯十恶奸盗诈伪干名犯义有伤风俗及犯赃至徒者书于亭以示惩戒其余杂犯公私过误非干风化者一切除之以开良民自新之路其有私毁亭舍除所悬法令及涂抹姓名者监察御史按察司官以时按视罪如律制可
