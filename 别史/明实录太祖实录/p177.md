<!-- { "loadSidebar": true } -->
　　○丙申户部奏定安宁盐井中盐法凡募商人于云南临安二府输米三石乌撒乌蒙二府输米二石八斗沾益州东川府输米三石五斗曲靖府输米二石八斗普安府输米一石八斗者皆给安宁盐二百斤
　　○戊戌吏部奏定河泊所官制凡天下河泊所二百五十二岁课米五千石之上至万石者设官三人千石之上者设二人三百石之上者设一人制可
　　○己亥命永城侯薛显南雄侯赵庸怀远侯曹兴往山西理军务人赐钞二十锭
　　○夜有大星赤色光烛地起自天船西行至天大将军分作五星至奎宿没
　　○庚子岷州卫百户达琐南癿等十三人谋叛伏诛
　　○有军士赴京建言在道为人所杀事闻命自今凡军士建言许所司以其言用印实封入递奏闻其人不必赴京
　　○命吏部凡府州县儒学训导九年考满用为教谕
　　○辛丑济南青州莱州三府奏岁役民二千六百六十户采铅三十二万三千四百余斤及今岁久凿山愈深而得铅愈少乞停其役上曰为物劳民非善政也其即罢之
　　○赐故元来降参政力德威石等五十七人正旦节钱
　　○兵部奏市马之数秦河洮三州茶马司及庆远裕民司市马五百八十五匹广东四川二布政使司市马五百六十五匹
　　○甲辰享太庙
　　○赐国子生九百六十六人正旦节钱
　　○是岁旌表济宁府嘉祥县陈秀妻成氏莱州府胶州民栾好义妻石氏陈州项城县民李唐兴妻王氏同州朝邑县民张三妻师氏永州府祁阳县民张伯通妻郝氏邳州宿迁县民丁九妻李氏吴彦礼妻钟氏太平府当涂县民孙文妻赵氏王德富妻沈氏贞节成氏等皆以年少夫亡誓不再嫁又旌表松江府上海县民任士中妻俞氏母女为双节之门俞氏名淑安年二十而寡一女生二岁男始五阅月姑先卒舅仕于远方家贫无所依亲戚劝之再适俞氏曰吾忍令吾儿呼他人为父耶遂截发自誓亲戚复强之欲自刎众惧而止以纺绩为业教育子女女长嫁俞邦用邦用亦早卒所亲怜其贫亦劝之更嫁女曰我再嫁夫家宗祀谁主之宁死不改节以辱吾母乃归与母同居守志有司上其事遂旌表所居曰双节之门安庆府怀宁县民李忠妻王氏步善庆妻陈氏并为贞烈之门忠溺水王氏求尸得之号恸欲赴水死姑救免之日夜号哭不饮食数日自经死善庆为壻于陈以疾卒陈氏哀痛三年如一日服除拜其父母兄弟乞养己终身父曰汝年尚少当为汝更择配女不答即日自经死事闻并旌表之
　　大明太祖圣神文武钦明启运俊德成功统天大孝高皇帝实录卷之一百五十
　大明太祖高皇帝实录卷之一百五十一
　　洪武十六年春正月乙巳朔皇太子亲王驸马俱浅色常服诣华盖殿行八拜礼  上御奉天殿受百官朝贺毕赐宴华盖殿不举乐以  孝慈皇后丧故也是日琉球国中山王察度遣其臣亚兰匏山南王承察度遣其臣师惹等进表贡马及方物贵州宣慰使霭翠黎州安抚使芍德金筑安抚使密定等俱遣使来朝贡马
　　○丁未遣行人十人赍诏往云南谕其新附之民使各安生业陛辞人赐衣一袭
　　○诏赐琉球国中山王察度镀金银印并织金文绮帛纱罗凡七十二匹山南王承察度亦如之亚兰匏等赐文绮钞帛有差赐贵州宣慰使霭翠钞百锭锦十五匹金带一黎州安抚使芍德等各赐钞帛及织金绮衣有差时琉球国三王争雄长相攻击使者归言其故于是遣亚兰匏等还国并遣使敕中山王察度曰王居沧溟之中崇山环海为国事大之礼不行亦何患哉王能体天育民行事大之礼自朕即位十有六年岁遣人朝贡朕嘉王至诚命尚佩监奉御路谦报王诚礼何期王复遣使来谢今令内使监丞梁民同前奉御路谦赍符赐三镀金银印一近使者归言琉球三王互争废农伤民朕甚闵焉诗曰畏天之威于时保之王其罢战息民务脩尔德则国用永安矣谕山南王承察度山北王帕尼芝曰上帝好生寰宇之内生民众矣天恐生民互相残害特生聪明者主之迩者琉球国王察度坚事大之诚遣使来报而山南王承察度亦遣人随使者入觐鉴其至诚深用嘉纳近使者自海中归言琉球三王互争废弃农业伤残人命朕闻之不胜怜悯今遣使谕二王知之二王能体朕之意息兵餋民以绵国祚则天必祐之不然悔无及矣
　　○戊申白虹贯日
　○儋州知州魏世吉请遣子入太学诏许之
　　○庚戌赐河州卫指挥姜豫等绮帛
　　○建昌酋长赛因不花等二十人来朝赐钞有差
　　○重庆卫指挥佥事雍桂以征南卒于军遣官致祭恤其家
　　○民有子犯法当死其父以财求免事觉监察御史奏欲并置于法  上曰生死人之大故父子人之至亲彼爱根于心但知求其子之生不顾理之所不可尔论法欲并罪其父然于情可恕其赦之
　　○辛亥擢巩昌府徽州知州叚嗣宗为山西布政使司右参政济南府肥城县知县许好问为右参议
　　○壬子  上谕刑部尚书开济都御史詹徽等曰凡论囚须原其情不可深致人罪盖人命至重常存平恕之心犹恐失之况深文乎昨民有子犯法当死者其父行贿求免御史执之并欲论罪朕以父子至亲其死而救人之情也故但论其子而赦其父自今凡有论决必再三详谳覆奏而行毋重伤人命
　　○乙卯大祀天地于南郊
　　○山阳县民献碧玉一重二百二十四两诏以钞二十锭赐之
　　○丁巳免国子监祭酒吴颙还乡时武臣子弟有怠于学者颙以宽纵不能绳检故免之颙河南人容貌魁伟十四年祭酒李敬生事得罪颙以儒士举至京特命为祭酒至是免后以疾终于家
　　○戊午命魏国公徐达出镇北平赐钞一百五十锭
　　○敕谕辽东都指挥使潘敬叶旺曰卿等封至高丽贺正表知腊月中旬其使始至辽东安能及期到京其计之狡不过曰吾事大之礼已尽可以塞责矣其诚心安在哉卿等止其来使甚善今当谕之曰贺礼过期朝廷不纳以明其罪
　　○庚申赐国子监师生元宵节钱有差升监察御史邵质为都察院右佥都御史
　　○辛酉享太庙
　　○敕谕松州卫指挥佥事耿忠曰西番之民归附已久而未尝责其贡赋闻其地多马宜计其地之多寡以出赋如三千户则三户共出马一匹四千户则四户共出马一匹定为土赋庶使其知尊君亲上奉朝廷之礼也
　　○壬戌以文渊阁大学士宋讷为国子监祭酒敕谕之曰太学天下贤关礼义所由出人材所由兴自建学以来历选师儒以居是职至今未臻其效岂士习之难变欤抑师道之不立欤此朕所以夙夜究心慎择老成以任之惟卿宿学耆德可以任此故特命为祭酒尚体朕立教之意使诸生有成士习丕变国家其有赖焉卿其勉之
　　○甲子赐征南军士之家钞各二锭红绵布各三匹令制衣鞋官为转送军中
　　○乙丑以都御史宗中为四川布政使司左布政使徐仕谦为广东布政使司左参议
　　○丁卯命刑部凡十恶真犯死罪者处决如律余徒流笞杖者令代农民力役以赎其罪在京犯者役十日准笞二十杖十徒流各计年准之杂犯死罪者罚戍边在外犯笞杖者就决徒流死罪送京师详谳
　　○己巳暹罗斛国遣使贡方物命赐其王及使者绮帛钞有差
　　○诸蛮夷酋长来朝者悉献其所乘马诏以钞偿之
　　○辛未给事中言近各处巡按试佥事所上章奏有不称臣及不书月日者请逮问之  上曰此亦错误其勿问
　　○以云南所属乌撒乌蒙芒部三府隶四川布政使司先是乌撒等部诸蛮复叛征南将军傅友德等率兵讨之大败其众进军搜捕余党有潜匿者皆捕而杀之诸蛮慑惧相率来降至是悉平以其地近四川故割隶之
　　○夜有星赤色起自天勾东北行至近浊没又一星青白色有光起自天市东垣内东行至近浊没
　　○壬申北平按察司言安州高阳诸县常被水三皇庙分司廨宇圮坏请脩治  上曰灾害之余居官者当恤民不可劳民今北平水患方息民未宁居风纪之司正当问民疾苦以抚恤之若有脩造俟岁豊足然后为之庶得先后缓急之宜今不恤民而以廨舍祠庙为先失其序矣遂命停治
　　○诏给北平诸卫士卒十三万一千五百余人米各一石
　　○给山东十四卫士卒五万四千三百余人绵布十五万四百余匹绵花八万一千五百余斤
　　○命曹国公李文忠兼领国子监事谕之曰国学为育人才之地公侯之子弟咸在焉虽讲授有师然贵游子弟非得威望重臣以莅之则恐怠于务学故特命卿兼莅其事必时加劝励俾有成就
　　大明太祖圣神文武钦明启运俊德成功统天大孝高皇帝实录卷之一百五十一



　太祖高皇帝实录卷之一百五十二
　　洪武十六年二月乙亥朔  上观唐太宗帝范谓侍臣曰此十二篇者虽非帝王精微之道然语意备至曲尽物情使唐之子孙克守其言亦足为训自后女主窃柄有乖君体骨肉少恩有乖建亲谄谀并进有失求贤忠谏者忌之谗佞者悦之骄奢纵佚罔知戒惧赏罚政令不行于天下阉竖小人朋比于国中卒召藩镇之祸而唐祚遂衰有国家者其可不守祖宗之法乎
　　○丁丑遣官释奠于先师孔子
　　○戊寅祭大社大稷
　　○旌表北平栾城县民李大妻甄氏舅早卒奉其姑甚孝夫与其弟异居一日姑往视其次子家甄氏随行不忍去姑侧姑力遣之还甫三日甄氏心惊举身流汗意姑疾也亟往省之果有以疾来告者甄氏沿道拜祷至姑侧侍汤药数日而愈后姑年九十一以疾终既葬甄氏庐墓三年旦暮悲号不辍里人称为孝妇事闻诏旌表其门曰孝妇甄氏之门
　　○庚辰  上谕皇太子诸王曰凡听讼贵明不明则刑罚不中罪加良善人心怨咨有伤天和或有大狱必当详审庶免构陷之非锻炼之毙又曰凡赏功要当不当则人心不服盖赏与罚二事治天下之大权也不可不慎
　　○夜太阴犯毕宿
　　○辛巳遣镇抚桑昭赍敕往谕辽东都指挥潘敬叶旺曰二月六夜太阴有象主胡兵入寇今遣使谕尔知之当严加号令命各卫指挥千百户而下多方警备已命都督于显等运米四十万石度海又发步骑数十万屯驻北平真定等处皆为天象之故若胡兵果犯辽东即以北平步骑邀其归路勿令纵逸
　　○以高廉二州守御千户所隶雷州卫指挥使司
　　○壬午朝日
　　○诏武官子弟习骑射校艺精熟者始许袭职不中者有罚
　　○建昌土酋阿泒来朝贡马及方物诏赐锦绮罗各五匹帛倍之并赐金龙罗衣帽带靴袜
　　○癸未旌表登封县孝子王中之门中家业农未尝知书而性至孝母殁庐墓三年身被衰麻日食飦粥旦夕哭奠未尝栉发易衣墓侧无水浚井四丈余不得泉中环井再拜吁天泉水涌出乡里以为孝感事闻诏旌之
　　○乙酉祭太岁风云雷雨岳镇海渎山川月将城隍诸神
　　○遣官祭先农及旗纛
　　○遣官祀历代帝王
　　○旌表山西阳城县民叚节妻宋氏贞节宋氏年二十七而寡姑年七十宋氏纺绩以备餋及姑年九十而卒丧葬尽礼抚育诸子至于成人守节不改年已七十有司上其事故旌表之
　　○丁亥旌表晋州安平县烈妇张氏张氏国子生翟德妻也德盗同舍生衣物事觉张氏耻之曰夫者非但仰望以终吾身将冀其力学成名以显荣父母也今若此我何面目见乡里人乎遂自缢死事闻  上以其素承父母之教命于其父母家旌之
　　○戊子春社祭  孝慈皇后陵
