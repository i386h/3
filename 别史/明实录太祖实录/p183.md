<!-- { "loadSidebar": true } -->
　　○诏定朝参官员坐次凡奉天门赐坐公侯至都督佥事坐于门内守卫指挥坐于都督佥事之后稍南六部尚书及署都督府事官坐于门外皆东西相向六部侍郎十卫指挥应天府尹国子祭酒翰林院官谏官佥都御史坐于西角门东向若华盖殿则公侯及都督佥事坐于殿内尚书及署都督府事官坐于鹿顶内皆东西相向六部侍郎及十卫指挥应天府尹国子祭酒翰林院官谏官佥都御史坐于鹿顶外东西相向　○乙卯礼部言在外诸司凡进表笺往往遣承差吏员赍进甚乖臣子敬上之礼宜令天下诸司凡进表笺非职官不得差遣从之
　　○敕在外诸司凡遣人来朝及朝使还京者至京俱先朝见而后诣所司否者以违制论
　　○赐京民冬至节钱
　　○置施南宣抚司隶施州卫
　　○夜太白犯垒壁阵
　　○丙辰冬至  上以孝慈皇后丧素服祭于几筵殿毕御奉天殿受朝贺遂宴群臣皇太子亲王诣  孝慈皇后陵致祭如常仪
　　○夜太阴犯井宿
　　○戊午赐国子监生衣人一袭
　　○辛酉夜太阴犯右执法
　　○丙寅曲靖府罗雄州土酋纳居来朝诏赐绮帛钞锭十二月庚午朔命赐国子监生读书灯油每月人一斤著为例
　　○癸酉赐金吾等卫征南指挥千百户文绮纱罗绢布一万九千四百一十八疋
　　○□戌诏凡征南将校死事者恤其家属指挥给米三十石麻布十五疋钞五锭千户米二十五石麻布一十二疋钞四锭百户米二十石麻布一十疋钞三锭
　　○丁丑赐在京文武官吏及京民明年正旦元宵节钱
　　○戊寅鹰扬卫军妇失火焚军士庐舍所司坐当笞妇年六十余其子请代受刑  上曰子孝其母而母非故犯宥之
　　○己卯礼部奏考试岁贡生员文字中式者送国子监监官再考等第分堂肄业不中者生员教官提调官罚各如制从之寻命生员中式上等者送国子监次等送中都国子监
　　○庚辰夜太阴犯毕宿○癸未江西布政使司参议胡昱言所属永新安福龙泉万安诸县地多山林盗贼时发请增设兵卫以御之  上谕兵部臣曰民所以为盗者岂其本心皆由长民者不能抚字使衣食不给以致然耳岂为兵少邪是但知其末不知其本也
　　○甲申琉球国山北王帕尼芝遣其臣摸结习贡方物赐衣一袭
　　○癸巳故云南元帅叚弘毅等一百三家来降人赐以袭衣
　　○云南丽江等府诸部酋长来朝贡马一百二十七匹赐袭衣有差
　　○狭西临洮卫指挥佥事赵琦来朝贡马
　　○国子监博士严图南卒诏赐棺衣歛葬之具
　　○云南丽江等府酋长木德等来朝赐袭衣有差
　　○诏国子监生病者令应天府遣人送还乡时监生多病肿祭酒宋讷以闻故有是命○甲午刑部尚书开济等有罪伏诛济洛阳人初为国子助教与丞相胡惟庸善以疾罢归训徒里中十四年前御史大夫安然荐其才召拜刑部尚书初至官勤敏有为尝奏令诸司各置考功图日书官员所行事绩以稽核其勤怠又言今内外奏劄宜减省繁文军民以细故犯罪者宜即决遣无久拘禁数月之间狱无淹滞  上以济有才颇信用之济由是自负持法渐肆巧诈性残酷好以法中伤人凡意所不悦辄深文巧法以入之无能自脱者济与乡人有旧怨乃诬构下狱令郎中仇衍等鍜成之尝不奉旨擅移文督责诸司若中书省所为者又为榜戒其僚属曰尚书到任日久事之迟错皆宽大容忍复尔则罪不尔贷奏请揭于文华殿以示于众  上曰尔告戒僚属之言欲张之殿庭岂人臣礼邪济惭谢未几又立簿曰寅戌之书以限僚属出入上闻切责之曰古人以卯酉为常道今使趋事赴工者朝自寅暮尽戍奉父母会妻子能几何时邪济不听狱囚有禁死者济亦不问尝受一囚赂以狱中死囚代而脱之为狱官所发  上召济谕之济归部与侍郎王希哲主事王叔微执狱官于狱扼其吭而杀之其恃权罔上伤害善良类如此  上屡训谕之不悛会有告其在洛阳时尝盗贾人驴贾人示重赏济得赏乃还之又强役其甥女阎氏为女使济妹亦早寡姑老独存济利其家财尽掠取之携其妹并一子以归其姑欲诉济辄捶逐之于是监察御史陶垕仲等劾奏济渎乱人伦有伤风教不可为国大臣又擅杀狱官及言济奏事时置奏劄怀中或隐不言欲入启皇太子至则又不言乃复入奏觇伺  上意务为两图奸计莫测  上怒乃下济狱并执侍郎王希哲郎中仇衍等诏廷臣讯之济具服其奸状于是并希哲等诛之初济父蒙来朝  上待之甚厚济亦常侍左右见御制诗文辄请归潜刻碑以夸大声势又所为多不法由是见疏济为人有才辨然阴毒狡险外事谀悦尝朝罢  上召与论政事济略无建明但称曰真圣人真圣人故  上深恶其謟佞云
　　○上谓皇太子诸王曰纯良之臣国之宝也残暴之臣国之蠹也自古纯良者为君造福而残暴者为国致殃何谓纯良处心公忠临民岂弟虽材有不逮者亦不至于伤物所谓日计不足月计有余者也何谓残暴恣睢击抟遇事风生鍜炼刑狱掊克聚歛虽若快意一时而所伤甚多故武帝任张汤而政事衰光武褒卓茂而王业盛此事甚明可为深鉴
　　○戊午享太庙○命五军都督府凡征南军士人赏钞二锭绵布三匹
　　○赐礼部侍郎朱同佥都御史詹徽左通政蔡瑄等十二人袭衣
　　○是月须文达那国王殊旦麻勒兀达盻遣其臣俺八儿贡马二匹幼苾布十五匹隔著布二匹入的力布二匹花满直地二番绵直地二兠罗绵二斤撒剌八二个幼赖隔著一个撒哈剌一个及蔷薇水降香沉速香等物赐殊旦麻勒兀达盻大统历及绮罗钞俺八儿袭衣
　　○永昌州土官申保来朝诏赐锦二匹织金文绮二匹衣一袭及钑花银带靴袜
　　○是岁垦荒田一千二百六十五顷四十四亩直隶应天镇江太平常州四府七百三十八顷三十三亩山西平阳府五百二十七顷一十二亩
　　大明太祖圣神文武钦明启运俊德成功统天大孝高皇帝实录卷之一百五十八
　　共八十五篇供事唐华  余其偁仝对


　大明太祖高皇帝实录卷之一百五十九
　　洪武十七年春正月己亥朔  上御奉天殿受朝贺宴群臣于华盖殿
　　○琉球国中山王察度山南王承察度山北王帕尼芝暹罗斛国王参烈宝毗牙＜口思＞哩哆罗禄及云南四川湖广诸蛮夷酋长俱遣使进表贡方物赐文绮衣服有差
　　○辛丑  上谕礼部臣曰天下府州县学官总理学事其训导专教生徒毋令同署公文以妨讲授尔礼部其移文天下学校永为遵守
　　○夜有大星自勾陈东北行至游气中没
　　○壬寅应天府言京师大中昇平幕府金川百川云集六桥年久将坏请修治之  上以东作方兴恐妨农务命犯法者输作赎罪官给其费○癸卯享太庙
　　○狭西秦州卫奏修理城隍请兼军民为之  上谕都督府臣曰修治城隍借用民力盖权时宜役之于旷闲之月耳今民将治田之时而欲兼用其力失权宜之道止令军士修理毋得役民
　　○以谏院右正言康尚文为南康府知府
○乙巳以孔子五十七代孙讷袭封衍圣公初讷入朝引见华盖殿  上问其宗族子姓多寡贤否讷奏对详明动合礼度命馆于太学至是袭封爵御制诰文曰三皇五帝之道坦然明白人所共由至周衰道微而诸家之说并兴天下莫知所宗独先师孔子删述六经纲维斯道使万世有所依据其功尚矣故天鉴有德庙祀无穷子孙弘衍世有其爵前衍圣公希学婴疾奄逝尔讷为其长子服阕来朝特令袭其封爵以奉先师之祀敬哉
○命优给故官家属凡有父母子女者月给米八斗无父母而有子女尚幼者听人收养月给米亦如之寡妇自愿还乡及欲再适者听年老无依者仍给米养之
　　○彰德府奏临漳县漳河决宜于磁川筑堤以障之诏从其请
　　○丁未大祀天地于南郊
　　○戊申旌表山阴县民徐允让及其妻潘氏孝节元末兵乱允让与潘氏奉其父安避兵山谷间遇寇斫安颈流血允让抱安大呼曰汝宁杀我勿杀吾父寇即舍安杀允让将辱潘潘绐曰我夫死从汝必矣若能焚吾夫则无憾也寇以为然纵潘聚薪焚其夫火方炽潘即投火中死寇惊叹而去安得不死至是有司以闻  上以允让能捐生以救父死潘氏能全节以尽妇道诏旌表其门○命魏国公徐达出镇北平
　　○己酉湖广左布政使靳奎言归州所辖长阳巴东二县居大江之南地连容美诸洞其蛮人常由石柱响洞等关至巴东劫掠有土民谭天富者常率众击败之归所掠男女二十二人斩首十三级生擒四人事闻于朝已蒙赏赉然天富止能自保其乡他所被寇者须报州县移文军卫发兵剿捕动经旬日贼已遁去臣愚以为若于蛮人出没要路如椒山寨连天关石柱响洞蹇家园等处选土民为众推服如天富者授以巡检俾集乡丁自为保障则蛮人不敢窃发矣从之
　　○以左佥都御史詹徽为左都御史户部右侍郎栗恕试本部尚书参军府左参军刘逵试刑部尚书右参军麦至德试工部尚书右佥都御史邵质试刑部左侍郎给事中徐文显试刑部右侍郎虞部郎中韩铎试工部左侍郎工部总部郎中李端试户部右侍郎监察御史陶垕仲为福建提刑按察使通政使司左通政蔡瑄为通政使右参议茹瑺为左通政左参议吴昊为右通政殿廷仪礼司正王同为通政使司左参议司副李质为右参议
　　○庚戌  上与翰林院侍讲学士李翀等论武事翀曰用兵重在任将  上曰任将之道固重然必任之专信之笃而后可以成功昔齐用司马穰苴魏用乐羊可谓任之专信之笃故皆有功若唐肃宗用鱼朝恩宪宗用吐突承璀为监军使诸将掣肘以致败事者是任将不专信之不笃故也翀曰惟  陛下圣明深知此失  上曰将必择有识有谋有仁有勇者有识能察几于未形有谋能制胜于未动有仁能得士心有勇能摧坚破锐兼是四者庶可成功然亦在人君任之何如耳○辛亥赠安陆侯吴复妾杨氏为贞烈淑人诰曰以身徇义古烈丈夫犹难今房帷之内乃有斯人岂不伟欤宜加褒显以慰幽冥故安陆侯吴复以疾殒于黔中尔杨氏身处偏微灼知大义慨然自缢以从侯于地下其志操虽秋霜劲柏何以加兹特赠为贞烈淑人锡此徽名匪为溢美时复卒于普定杨氏号哭誓以身徇即自经死右军都督府以闻故褒赠之复命旌表其父母家
　　○旌表衢州府江山县夏显七妻蒋氏徐祥妻蔡氏严州府寿昌县蒋伯玉妻叶氏项昌关妻吴氏遂安县姚文节妻吴氏贞节
　　○保定府奏请修治占翁月样白沟瓦桥四桥从之仍诏官给其费○户部尚书栗恕言两淮两浙盐每引官给工本钞二贯五百文河间广东海北山东八百文四川七百文福建每引上色者七百文下色者六百文煎盐之力则一而工本钞有不同今拟淮浙工本如旧河间广东海北山东福建四川每引均给钞二贯从之
　　○升都察院为正二品左右都御史正二品左右副都御史正三品左右佥都御史正四品经历一员正六品都事一员正七品
