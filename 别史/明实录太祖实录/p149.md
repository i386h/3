<!-- { "loadSidebar": true } -->
　　○丙申敕曹国公李文忠西平侯沐英等曰中国所乏者马今闻军中得马甚多宜趁此青草之时牧养壮盛悉送京师犏牛则于巩昌平凉兰州洮河之地牧之所获西番土酋遣人送至毋容在彼为边患也
　大明太祖圣神文武钦明启运俊德成功统天大孝高皇帝实录卷之一百二十三

一百二九、太祖高皇帝实录卷之一百二十四
　　洪武十二年夏四月丁酉朔享太庙
　　○壬寅刑部言古北口千户擅役军士八人出境伐木为贼所杀论当死卫指挥以下凡七人俱当连坐  上曰千户违法擅役军致死可论如律余人并宥之
　　○甲辰成都嘉定州眉县贼人彭普贵诱众作乱劫掠居民转攻州县眉县知县顾师胜率民兵捕之为贼所害四川布政使司都指挥使司以闻  上赐诏褒之复以绮帛恤其家仍敕四川都指挥音亮等曰览奏知嘉定忠州等处土民为妖人所惑乘隙为乱燔掠城池势甚猖獗敕至即遣官军剿捕如力不及须烦大军征讨遣使来言毋失事机
　　○乙巳置徐州丰县税课司
　　○戊申以刑部尚书沈立本为江西布政使大都督府断事官霍矩为刑部侍郎
　　○庚戌皇第十九子橞生惠妃郭氏出也
　　○调杭州左卫四千户所及绍兴千户所之将士补杭州右卫
　　○赐光禄卿徐兴祖白金二百两钞一百锭寻以本官致仕仍给其禄
　　○是夜滁州雨雹
　　○乙卯赏征进湖广溪洞指挥以下官绮帛各有差其军士则各赐盐二十斤
　　○丁巳置内府尚衣尚冠尚履三监针工皮作巾帽三局甲乙丙丁四库改尚佩局为尚佩监
　　○戊午遣仪鸾司典仗陈忠往浙江杭州诸府募民愿为校尉者免其徭役凡得一千三百四十七人校尉力士之设佥民间丁壮无疾病过犯者为之力士隶旗手千户所专领金鼓旗帜随驾出入及守卫四门校尉隶拱卫司专职擎执卤簿仪仗及驾前宣召官员差遣干办三日一更直立总小旗以以领其众由总旗而升为百户及各王府典仗择年深者为之其余有阙则依例佥充至是隶仪鸾司以数少特诏募民为之后罢仪鸾司置锦衣卫罢旗手千户所置旗手卫校尉隶锦衣力士隶旗手
　　○庚申日交晕
　　○辽东守将潘敬叶旺等奏言高丽遣人致书遗礼物  上赐敬旺玺书曰古之能将出御封疆入卫京畿无不谨密故虽内臣怀奸外敌挟诈无间而入焉奏至言高丽行礼一节斯非彼殷勤致敬之意盖间谍之萌也且高丽古称东夷圣人有言夷狄禽兽也轻交必离重交必绝未有能始终者观其书及都评议司之文虽不明言其渐已见矣可不知所备乎吁为人臣无外交尔等其慎之
　　○乙丑遣使敕曹国公李文忠西平侯沐英等曰四月庚申日交晕在秦分主有战斗之事己未太白见东方至于甲子顺行而西西征太利尔等宜顺天时追击番寇
　　○制内外文武官年老致仕者秩品  上谕吏部曰锡爵报功佚老优贤国家之令典朕思创业以来文武群臣宣力效劳与朕同休戚者是皆天锡英贤辅我邦国今多年高矣宜令致仕还家乐其寿考以终天年其秩三品以上仍旧四品以下者各升一等给以敕诰以示宠章时沂州判官李齐等应召至京师皆以年老赐致仕敕齐等曰朕闻君使臣以礼年壮任之以事及其衰老则许其致仕此古今之通义也沂州判官李齐等职任有司历年已久尝敕中书下吏部召诣京师将加擢用而尔年踰六十难任驱驰特加一官致仕尔尚优游乡里以乐天年复敕兖州泗水县主簿陈礼等曰朕观古今贤能之士遇有迟速年有壮衰系乎时运之不齐也壮有志而名未出君将知而年已暮虽有贤能亦将如之何哉尔等任事已久稽之无疵特命中书下吏部召见转官而乃苍颜皓首虽有自强之志而力不逮矣故升品秩俾养于家尔尚优游以乐余年
　　○以青州府同知徐弼为山西按察使
　　○以前湖广参政张筹为礼部员外郎筹常州无锡人少明经元季省试第一洪武四年徵赴京擢翰林应奉累官至湖广左参政坐事罚输作寻宥其罪授今官
　　○丙寅太原府临汾县地震
　　○是月置松州卫指挥使司初松州平御史大夫丁玉遣宁州卫指挥高显等城其地请立军卫至是降印设官领军镇守
　　○置绍兴卫
　　五月丁卯朔太原府阳曲县地震
　　○戊辰徙大同府应州北娄口巡检司于林关口代州繁畤县小石口巡检司于九宫口朔州弹子山巡检司于小保子村
　　○庚午  上召工部臣谕之曰工匠久役京师其中宁无缺衣食者各计工给钞悉遣还家
　　○丙子初昏有星赤而曳尾自柳宿西行至游气中没
　　○己卯遣使敕狭西都指挥使司曰尔等将校若候与大军同还恐误调遣还至河州洮州即以书示都督张温曹兴周武金朝兴吴复张龙令驰驿赴阙
　　○置济宁府金乡县税课局
　　○凤阳府定远县雨雹伤麦
　　○癸未免北平税粮诏曰民之休息长养惟君主之至于水旱灾伤虽出于天而亦作民父母者之责也近者广平所属郡邑天久不雨致民艰于树艺衣食不给朕为天下主凡吾民有不得其所者皆朕之责其北平今年夏秋税粮悉行蠲免以苏民力
　　○戊子处州府青田县淫雨山水大发没县治坏民居
　　○初昏有星大如鸡子赤色自天厨东北行至腾蛇没五鼓有星青赤色自建星东行至女宿没
　　○己丑敕谕四川都指挥音亮朱辅等曰近因寇盗剽掠居民已敕尔等剿捕之继闻不速进兵淹留道途反为民害遂使贼众愈盛实由尔等失机败事特遣镇抚杨华驰谕如不即擒寇贼归良民妻子而徒劳师旅则尔等之罪何逃军中唯指挥茅贵勇略有功千户瞿关亦能效力其余将士勤怠朕悉知之各宜勉力以成厥功
　　○庚寅敕曹国公李文忠曰近四川土人以妖言惑众相扇而起守御官军讨之未平尔若还师狭西宜分一军遣官率领由栈道速扑灭之若未至狭西亦宜预定其计庶免贼党蔓延以安蜀中
　　○改济南府长山县在城驿为白山驿
　　○壬辰严州府大雨三日溪水暴涨坏官民廨舍人有溺死者
大明太祖圣神文武  钦明启运俊德成功统天大孝高皇帝实录卷之一百二十四

一百三十、太祖高皇帝实录卷之一百二十五
　　洪武十二年闰五月丙申朔
　　○戊戌太白昼见
　　○辛丑置台州府宁海县巡检司
　　○丙午赏征进广西猺贼有功者指挥人绮帛各五匹自千户以下各有差阵亡者倍之征伤者加半随征无功者指挥人绮帛各三匹自千户以下亦各有差军士人钞二锭阵亡者倍之征伤者加半
　　○丁未日本国王良怀遣其臣刘宗秩通事尤虔俞丰等上表贡马及刀甲硫黄等物使还赐良怀织金文绮宗秩等服物有差
　　○甲寅以栾仁为四川布政使
　　○丙辰夜有星大如鸡子色青白起自螣蛇至云中没
　　○丁巳  皇陵祭殿成命称曰皇堂
　　○庚申以袁州府通判随赟为广东按察使赟字从礼山东即墨人性果敢有才略洪武初以元故官赴京授六安州英山县主簿时陈友谅余孽王玉儿者以妖言惑众为乱杀掠吏民赟集民兵捕之擒玉儿并其党与数百人获伪印器仗俱送京师  上召见锡宴劳之加锡白金五百两绮帛各八匹升知县县民有为虎害者赟移文于城隍之神虎遂死于民被害所斩其首悬之城隍庙门虎患遂息升通判袁州政简而事治流民归业田野垦辟郡人德之立碑以纪善政至是升今官
　　○辛酉初昏有星赤而芒起自六甲西北行至文昌没
　　六月乙丑朔
　　○丁卯敕谕平羌将军御史大夫丁玉曰大军入松州克戎虏于万山之中设官置卫以威蛮夷尔之功亦懋矣朕闻松州山多田少耕种恐不能赡军若以人民供亿则是困有用之民守无用之地非良策也可相度其宜或于保宁及择要害之处立卫尔与部下诸将计议来奏既而玉言松州为西羌诸蛮要地军卫不可罢从之遂诏玉还军四川
　　○命都督佥事马云统兵征大宁  上谕之曰闻寇甚黠知官军至悉遁入山兵回复出如是则宜以大军分驻要害之地遣人招抚之招之不至则伏兵以伺必尽获之凡得贼首即其地斩之以警其余
　　○戊辰严州府大水
　　○以府军右卫指挥佥事茆鼎为神策卫指挥佥事
　　○壬申命翰林定皇太子与诸王往复书简之式翰林儒臣议皇太子与诸王书则曰记问答诸王书曰记答诸王奉书皇太子则曰谨启  上改皇太子与诸王书曰记谕余从之
　　○遣使敕曹国公李文忠曰使至言尔已还至陇州如见前日敕符宜且驻巩昌若再往岷洮恐士卒劳倦难于随从西平侯计此时还师洮州凡有机略必能自决来使言铁城一路尚有余寇剽掠恐大军已出无能御之者故前谕言必守新城尔初使去其文有二一欲其遗于道路一以至尔所今土官捕逃者以献乃其机之应也尔知之乎
　　○岳州府华容县大水坏民居
　　○甲戌以豹韬卫指挥佥事董勋为周相府左相
○诏廷臣议亲王见东宫礼仪礼部会官议凡亲王来朝具冕服见  天子毕次见东宫引礼官导王由文华门东门入至文华殿前西向立东宫具冕服执大圭詹事府官六员导出升座东宫官左右侍从引礼官引王就拜位行四拜礼东宫坐受毕东宫与王俱衣常服至后殿序家人礼从之　　
○敕辽东守将潘敬叶旺曰奏至知高丽龙州郑白等率男妇来降朕未审将军识其计否高丽僻居海隅其俗尚诈其性多顽况人情莫不安土重迁岂有舍桑梓而归异乡者耶斯必示弱于我如堕其计则不过一二年间至者接迹其害岂小小哉符至之日开谕来者令还以破彼奸今中国方宁正息兵养民之时尔与东夷接境慎勿妄生小隙使必得以藉口若我正而彼邪彼果不臧则师有名矣其来降者切不可留春秋有云毋纳逋逃不然则边患将由此而启矣
　　○夜太阴犯房宿
○丙子敕信国公汤和曰今年春命尔率诸将练兵于临清以备北边今遣使赍符诣军召吉安侯陆仲亨江夏侯周德兴宜春侯黄彬还京其所部骑兵令南安巩昌河南永嘉四侯分领之以伺北虏消息常宜遣人往来山东北平大将军所计议边务慎之勿忽　　
○戊寅夜有星赤色起自壁宿西南行至羽林没
　　○庚辰北平布政使司请以北平府顺承安定二门与丽正等门一体各设兵马一人从之
　　○辛巳  上与侍臣论用人之道上曰人主以明为治而不自用其明当取于众人以为明夫爝火之光岂胜于列炬众人之见必广于一人故用天下之贤才以为治使天下之情幽隐必达则明无不照而治道成矣苟自作聪明而不取众长欲治道之成不可得也
　　○改黄州守御千户所为黄州卫指挥使司
　　○癸未给赐广西桂林诸卫将士五千余人绮帛钞有差
　　○甲申赐元丞相驴儿书曰迩者人自土河来言今岁丞相微有疾于事颇滞朕闻之深为丞相忧今特遣人赍药物赐丞相其服之勿疑
　　○给狭西都指挥使司并护卫兵十九万六千七百余人绵布五十四万余匹绵花十万三千三百余斤北平都指挥使司燕山等十八卫士卒九万六千五百余人米五万四千七百余石锭五万四千七百余锭
