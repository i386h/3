<!-- { "loadSidebar": true } -->
　　○命浙江江西二行省及苏州等九府运粮三百万石至汴梁
　　○参政傅友德克神顶寨元守将张知院等以其众降
　　○江西永新州大风雨蛟出江水暴溢入城深八尺民居荡析男女多溺死者事闻  上遣使赈之
　　○以邳州知州李相知和州兼守御事相至和州以南乡铜城堰牐废日久堰下之田皆沃壤而民不得耕东门石牐倾圯贯城河填塞皆为民病乃召其父老训谕集众修浚之度工计材俾父老之习事者董其役未几二牐皆成时起启闭以禁早涝堰堤周回二百余里田得常稔贯城之河东西凡千余步舟楫便之民赖其利
　　○是月  上以金子隆等寇未平命平章李文忠率兵往讨之
　　○  上遣人祭元故将察罕帖木儿其文曰草之劲者非疾风不显人之忠者非乱世难明尔李将军某当中原扰攘元政不纲权臣窃命于内守将擅兵于外是致干戈鼎沸国势日危人将以元为无人矣何将军之忠义倡其智勇诱以名爵明其分数义旗举而兵兴齐鲁强兵仅能固守尔乃能陈兵于野请命于朝进退有方君命是听当是时忠心昭如五曜号令严若冰霜所以动天地感鬼神所向克捷以其忠之所致也夫何兵既胜志少盈纳逋逃释有罪忠义渐亏鬼神鉴见遂尔祸婴不测陨于敌手然忠未终而奸未显寿不期年果何为耶岂竭忠以身先而致是欤抑人臣之有将而若是欤噫自古英雄志立而事乖抱恨于九原者多矣予故于足下举其事而酬之犹生之对也灵酣而往予纪而归诛心之言尔其听之
　　○陈友定故将泉州陈总管复收集余众攻陷同安县泉州卫指挥佥事周渊率兵击之渊驰马直入其阵斩陈总管复同安
　　秋七月己巳朔太白犯井宿
　　○征戍将军邓愈兵至随州元左丞王诚及守鸡笼寨参政杨仲华等皆降
　　○广西左江太平府土官黄英衍右江田州府土官岑伯颜等遣使赍印章诣平章杨璟降
　　○辛未命户部各行省罢铸钱未几以国用不敷复令鼓铸
　　○壬申  上亲画征进阵图遣使赍授大将军徐达且令各卫粮船俱赴济宁馈运
　　○丙子敕谕新授北方守令曰牧民之任当爱其民况新附之邦生民凋瘵不有以安养之将复流离失所望矣尔宜体朕意善抚循之毋加扰害简役省费以厚其生劝孝励忠以厚其俗能如朕言不但民受惠于汝汝亦获循良之名矣  上乃命中书给赏以厉其廉耻
　　○己卯  上在汴梁复敕大将军徐达等曰将军驻师河洛养锋蓄锐经营布置已见功绪今军中士卒皆贾勇思奋况秋气已近粮饷粗足乘机进取维其时矣宜调益都徐州济宁诸将各将精锐悉会东昌以俟征进
　　○辛巳  上与侍臣论及创业之难  上曰朕赖将帅之力扫除祸乱以成大业今四海渐平朕岂不欲休息以自娱然所畏者天所惧者民苟所为一有不当上违天意下失民心驯致其极而天怒人怨未有不危亡者矣朕每念及之中心惕然
　　○以唐邓二州穰泌阳内乡新野镇平等县隶南阳府
　　○壬午新寨麻张等叛征戍将军邓愈遣安陆卫指挥同知吴复等讨平之
　　○戊子元平章阿思兰以象州降初思兰自全州之败率其余众退保象州及征南将军廖永忠兵至梧州遣指挥耿天璧等讨之师至宾州境思兰复遣其部将李左丞迎拒天璧击败之思兰势迫乃遣其子僧保来纳款至是自率所部诣永忠降献其银印三铜印三十七金牌五广西悉平
　　○己丑都督同知康茂才率师自狭州渡河进取安邑等县
　　○庚寅上谓中书省臣曰中原兵难之后老穉之孤贫者多有失所宜遣人赈恤之省臣以国用不足为对  上曰得天下者得民心也夫老者民之父母幼者民之子弟恤其老则天下之为子弟者悦恤其幼则天下之为父母者悦天下之老幼咸悦矣其心有不归者寡焉苟听其困穷而不之恤民将怃然曰恶在其为我上也故周穷乏者不患无余财惟患无是心能推是心何忧不足今日之务此最为先宜速行之
　　○辛卯平章杨璟等自靖江率师还京
　　○上将发汴梁大将军徐达等自陈桥入辞  上谕之曰朕与卿等率众渡江誓除祸乱以安天下今士卒舍父母妻子战斗于矢石之间百死一生久未休息朕每念之惕然于心非得已也中原之民久为群雄所苦死亡流离遍于道路天监在兹朕不敢忘故命尔等帅师北征廓清中原拯民艰苦昔元起沙漠其祖宗有德天命入主中国将及百年今其子孙怠荒罔恤民艰天厌弃之君则有罪民复何辜前代革命之际兵戈相加视如仇讎肆行屠戮违天虐民朕实不忍尔诸将帅当以为戒克城之日毋虏掠毋焚荡毋妄杀人必使市不易肆民安其生凡元之宗戚皆善待之庶几上答天心下慰人望以成朕伐罪救民之志有不恭命必罚无赦诸将皆感激拜辞而退相谓曰  主上爱民若此吾属敢不敬承
　　○都督同知康茂才兵至河北安邑夏县皆降
　　○丙申  车驾发汴梁还京师命右副将军冯宗异留守
　　○焦山等寨贼首刘士原等聚余党寇汝州三屯尚店等处左丞何文辉率兵至嵩州遣指挥任亮等讨破之余党溃散获马骡七十余匹
　　○丁酉皇太子摄享太庙祝辞曰时维孟秋礼严祫祭兹为父皇时巡汴梁经略中夏不及躬致孝诚乃命臣某谨以牲醴庶品恭诣太庙用伸追慕之情
　　○元郴州守将左手杨以城降先是平章杨璟兵至桂杨左手杨率众奔郴州璟遣千户杨复率兵讨之左手杨固守不下至是璟克靖江还左手杨乃以元所授金银牌印来降
　　○京师火延烧民居及永济仓
　　○杨州府自五月不雨至于是月旱伤苗稼
　　○大将军徐达檄都督同知张兴祖平章韩政都督副使孙兴祖指挥高显等将益都徐州济宁之师会于东昌且命右丞薛显参政傅友德左丞赵庸平章曹良臣俞通源都督副使顾时右臣梅思祖各领军卫分布士马渡河
　　○南海贼冯简等作乱县人关敏倡义击贼死之初简等行劫龙潭敏集众袭捕贼百余人以献征南将军廖永忠遂以敏权巡检贼衔之乃聚徒复围其乡敏力不能支遂为贼所屠后贼平永忠以其事闻上以敏存日未授官而能仗义讨贼殁于王事特赠敦武校尉兵马指挥司副指挥表其乡曰忠义令有司立祠岁时祭焉
　　○戊戌儒士李讷上言其略曰诗云哿矣富人哀此茕独书云怀保小民惠鲜鳏寡此王政之先务也今天下生民幸脱丧乱沐浴清化犹去戴盆而仰白日出阴谷而登春台莫不欢欣鼓舞以获更生然亿兆之中臣常见有无父母孤子女者累然无依艰于衣食愿敕有司存养以广仁恩  上览之谓讷曰尔言良是吾前已命中书赈恤正谓此也
　　○是月带刀舍人周宗上＜锍-釒＞曰  陛下天纵圣明神武不杀数年之间扫除群雄江南悉定闵广俱平取山东定河洛易如拾芥虽因天授实由圣谟今惟皇太子国之主器四方之所仰望宜于此时择忠良之士与之居处燕游其侍御仆从亦必选小心端正之人使之日见正事闻正言知前代之兴废辨人情之邪正究事理之得失考行已之是非如是则进脩德业日就月将善人日亲邪人日疏福被兆民万世永赖也国本既固又必广求人材而用之今之所用人材其学业才能皆由积习而后成非一朝一夕所能得也今不培之于将来臣恐数年之后壮者已老少者未学  陛下欲求人材何从而得焉方今莫若于府州县开设学校置立学官自公卿大夫至于庶人之子弟皆教养之庶不失他日之用
大明太祖圣神文武钦明启运俊德成功统天大孝高皇帝实录卷之三十二


三十七、太祖高皇帝实录卷之三十三
　　洪武元年闰七月己亥朔遣使犒北征将士
　　○庚子大将军徐达等率师发汴梁徇取河北州县时兵革连年道路皆榛塞人烟断绝是日次安丘遣右丞薛显参政傅友德等取卫辉元守将平章龙二弃城走彰德
　　○元降将乔佥院叛于济南乔佥院者福建解象官初航海至山东吴元年十二月大将军时驻师济南因来降至是复作乱指挥陈胜杨春讨平之斩首三千余级
　　○指挥使曹兴才率兵攻苏九畴山寨九畴据炭山自固兴才连破其小隘六处是夜九畴弃栅而遁兴才追击之九畴走死获其子瓛以归余党悉平
　　○夜有流星大如盏青白色起自天津东北行至云中没
　　○辛丑大将军徐达等师至淇门镇参政傅友德以获嘉县尹胡仲信来见达命仲信从镇抚王处仁守卫辉
　　○壬寅遣使往徐州赐参政陆聚文绮三十四匹银三百两酒五百尊又以文绮银椀各二百给赐将士之有功者
　　○癸卯大将军徐达师至彰德元平章龙二复出走同知陈某等诣军门降以右丞梅思祖统和阳卫兵守之明日龙二部将杨义卿以船八十艘来归
　　○甲辰诏自汴梁至宿州立十站每站置马二十四
　　○乙巳大将军徐达等师至磁州遣人诣虢州召指挥王臻还兵守漳河明日达师至邯郸元守将遁去
　　○丁未  上至自汴梁
　　○大将军徐达等师至广平元平章周昱先弃城遁大军驻城中邯郸县尹都文玉率耆老二十四人来降是日右丞薛显获元貊邦杰部将侯佥院至言邦杰兵为扩廓帖木儿所败其军士妻子在赵州者悉为豁鼻马所虏
　　○慈利军民宣抚使夏克武等贡方物授克武中书断事覃垕湖广理问
　　○己酉大将军徐达等师次临清遣人诣东昌趣都督同知张兴祖等以师来会又檄守乐安指挥华云龙将兵从征
　　○徵天下贤才至京授以守令厚赐而遣之  上语中书省臣曰治国家以德贤为先贤者天下之望也然布衣之士新授以政必有以养其廉耻然后可责其成功洪范曰既富方榖此古人之良法羙意也
　　○庚戌参政傅友德游骑获元将李宝臣都事张处仁遂以为向导达因遣友德开道以通步骑都督副使顾时浚闸以通舟师
　　○诏定军礼中书省臣会诸儒臣议古者天子亲征所以顺天应人除残去暴以安天下自皇帝习用干戈以征不享此其始也周制天子亲征则类于上帝宜于大社造于祖庙祃于所征之地及祭所过山川师还则奏凯献俘于庙社后世又有宣露布之制若遣将出师则授以节钺亦告于庙社祃祭旗纛而后行宋又有祭告武成王之礼归则奏凯献俘然后天子论功行赏于是历考旧章定为亲征遣将诸礼仪奏上诏并从之
　　○皇帝亲征告祭天地庙社仪前期择日祭告天地宗庙大社  皇帝服武弁乘革辂备六军具牲币作乐皆行三献礼其仪与祀天地时享庙社同
