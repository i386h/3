<!-- { "loadSidebar": true } -->
　　○诏置乌思藏朵甘卫指挥使司宣慰司二元帅府一招讨司四万户府十三千户所四以故元国公南哥思丹八亦监藏等为指挥同知佥事宣慰使同知副使元帅招讨万户等官凡六十人以摄帝师喃加巴藏卜为炽盛佛宝国师先是遣员外郎许允德使吐番令各族酋长举故官至京授职至是南加巴藏卜以所举故元国公南哥思丹八亦监藏等来朝贡乞授职名省台臣言来朝者宜与官职未来者宜勿与  上曰吾以诚心待人彼若不诚曲在彼矣况此人万里来朝若俟其再请岂不负远人归向之心遂皆授职名赐衣帽钞锭有差仍遣诏谕朵甘乌思藏等处曰我国家受天明命统驭万方恩抚善良武威不服凡在幅员之内咸推一视之仁近者摄帝师喃加巴藏卜以所举乌思藏朵甘思地面故元国公司徒各宣慰司招讨司元帅府万户千户等官自远来朝陈请职名以安各族朕嘉其识达天命慕义来庭不劳师旅之征俱效职方之贡宜从所请以绥远人以摄帝师喃加巴藏卜为炽盛佛宝国师给赐玉印南哥思丹八亦监藏等为朵甘乌思藏武卫诸司等官镇抚军民皆给诰印自今为官者务遵朝廷之法抚安一方为僧者务敦化导之诚率民为善以共乐太平初玉人造赐喃加巴藏卜印既成以进  上观其玉未羙亟命工易之其制兽纽涂金银印池仍加赐喃加巴藏卜彩叚表里二十匹未几南加巴藏卜等辞归命河州卫镇抚韩加里麻等持敕同至西番招谕未附土酋
　　○丁丑遣官释奠于先师孔子
　　○大雨雹
　　○礼部奏制中都城隍神主主用丹漆字涂以金旁饰以龙文如京都城隍之制尚书陶凯因奏他日合祭以何主居上  上曰从朕所都为上若他日迁中都则先中都之主
　　○戊寅祭太社太稷
　　○己卯祭太岁风云雷雨岳镇海渎山川城隍月将旗纛诸神
　　○享先农
　　○庚辰置洮州常阳十八族等处千户所六百户所九各族都管十七俱以故元旧官鞑鞑等为之
　　○命朝官制常服礼鞋先是百官入朝遇雨皆用钉靴进趋之间声达殿陛侍仪司官以为不肃请禁之  上曰古者朝臣入朝有履自唐以来始用靴行之已久不可猝变宜令朝官为软底皮鞋笼于靴外出朝则释之
　　○海贾回回以番香阿剌吉为献阿剌吉者华言蔷薇露也言此香可以疗人心疾及调粉为妇人容饰  上曰中国药物可疗疾者甚多此特为容饰之资徒启奢靡耳却不受
　　○辛巳更置群牧监于滁州秩从三品以唐原亨为监令孙楧为监丞仍命建司马神祠于柏子潭有司岁以春秋二仲祀以少牢
　　○壬午诏礼部申禁教坊司及天下乐人毋得以古先圣帝明王忠臣义士为优戏违者罪之先是胡元之俗往往以先圣贤衣冠为伶人笑侮之饰以侑燕乐甚为渎慢故命禁之
　　○丙戌番人寇隆德县平凉卫指挥庄德等讨捕擒杀七十余人获马牛驴而还
　　○礼部奏定救日食礼仪其日  皇帝常服不御正殿中书省设香案百官朝服序立行礼鼓人伐鼓复圆乃止若月蚀大都督府设香案百官常服序立行礼不伐鼓若遇雨雪云翳则免行礼从之
　　○扬州府崇明县田为海潮渰没民饥诏有司赈之计户四千四百八十二赈米五千九百二十石有奇
　　○丁亥夜月食
　　○戊子改群牧监为太仆寺秩如旧以监令唐原亨为太仆寺卿监丞孙楧为少卿始定餋马之法命应天庐州镇江凤阳等府滁和等州民养马江北以便水草一户养马一匹江南民十一户养马一匹官给善马为种率三牝马置一牡马每一百匹为一群群设群头群副掌之牝马岁课一驹牧饲不如法至缺驹损毙者责偿之其牧地择旁近水草丰旷之地春时牧放游牝秋冬而入寺官以时巡行群牧视马肥瘠而劝惩之任满吏部考其生息多寡以为殿最焉
　　○命增筑国子学舍时  上以国学天下英才会聚四方来学者益众充溢斋舍命礼部经理增筑学舍凡百余间
　　○发松江嘉兴民夫二万开上海县胡家港自海口至漕泾一千二百余丈阔二十丈以通海船及浚海盐县澉浦河
　　○辛卯朝日
　　○以翰林修撰吕宗盛为晋府纪善
　　○壬辰贵州卫言岁计军粮七万余石本州及普宁播州等处岁徵粮一万二千石军食不敷宜募□人于本州纳米中盐以给军食从之
　　○胡兵寇永平之迁安县杀知县夏某掠居民孳畜永平卫指挥杨某督兵与战死之指挥樊某复领兵来援虏引去追至董家口虏反兵接战樊亦死之
　　○湖广兴山县盗仵某自称参政立伪大王刘保保劫众烧县治杀主簿范某都督佥事王诚调襄阳卫兵捕之斩刘保保仵某等盗遂平
　　○甲午延安侯唐胜宗奏筑潞州城周五千七百七十四丈计一夫筑城二寸合用二十八万八千七百人许之
　　○乙未以答禄与权为秦府纪善兴权蒙古人仕元为河南北道廉访司佥事入国朝寓居河南永宁县以荐授今官
　　○诏旌表山东城武县民周彦实妻张氏台州府临海县民杨子德妻陶氏吕文保妻金氏真定府临城县民李护妻王氏贞节衢州府龙游县民夏文昭从母王氏从嫂袁氏邵氏俱守节又其家四世同居旌表为三节妇之门
　　○上谕中书省臣曰朕设科举以求天下贤才务得经明行修文质相称之士以资任用今有司所取多后生少年观其文词若可与有为及试用之能以所学措诸行事者甚寡朕以实心求贤而天下以虚文应朕非朕责实求贤之意也今各处科举宜暂停罢别令有司察举贤才必以德行为本而文艺次之庶几天下学者知所向方而士习归于务本
　　○丙申命赏临濠运粮军士六万余人布各二匹
　　○丁酉遣使降香诣滁州祀司马之神
　　○庚子以礼部尚书陶凯刑部尚书吴云为湖广行省参政左迁工部侍郎王虎为苏州府知府
　　○以刑部郎中颜希哲为户部尚书
　　○壬寅命御史台令监察御史及各道按察司察举天下有司官有无过犯奏报黜陟  上谕台臣曰古人言礼义以待君子刑戮加于小人盖君子有犯或出于过误可以情恕小人之心奸诡百端无所不至若有犯当按法去之不尔则遗民患君子过误责之以礼义则自知愧悚必思改为彼小人者不识廉耻终无忌惮所以不得不去之也故朕于廉能之官虽或有过常加宥免若贪虐之徒虽小罪亦不赦也
　　○太原都卫奏修筑泽州城周一千二百七十五丈诏军民共筑之
　　○故元将脱脱木儿犯庆阳保安会宁等处延安卫发兵击走之
　　○夜有流星大如杯青赤色起自造父西北行约流五尺余光烛地经紫微东蕃至勾陈没
　　○是月故元副枢失剌罕等寇庆阳之槐安寨杀百户朱龙而去指挥杨政等率兵追击败之
　　○故元国公驴儿等复引兵寇迁安县虏掠人民永平卫千户李智率步骑追之斩获甚众余兵溃去
　　○以牛谅为礼部尚书
大明太祖圣神文武钦明启运俊德成功统天大孝高皇帝实录卷之七十九


八十五、大明太祖高皇帝实录卷之八十
　　洪武六年三月癸卯朔日有食之
　　○制中都城隍神主成遣兵部尚书乐韶凤奉香币往奉安之以是月十五日行事祭用牛羊豕各一仍令临濠行大都督府及各军民诸司官自初六日为始斋戒至期陪祀御制祝文曰古今有国家者盛修四时之祀以奉上下神祗故凡建祠奠祀所以敬有功朕今新造国家建邦设都于江左然去中原颇远控制良难遂择淮水之南以为中都今城已完城隍之祠虽备而神未正名庙未致祭今遣官敬奉神主安于庙庭使神有所依民有所瞻奉神其享之  上谓宋濂曰朕立城隍神使人知畏人有所畏则不敢妄为朕则上畏天下畏地中畏人自朝达暮恒兢惕自持夫人君父天母地而为民父母者也苟所为不能合天地之道是违父母之心不能安斯民于宇内是失天下之心矣如此者可不畏哉濂顿首曰愿  陛下终始此心则天下幸甚
　　○侍御史□暠招集王保保河南旧将士得元参政副枢等五百八十余人军士一千六百六十余人至京师简其壮勇者为驾前先锋
　　○四川盗编张复聚众据筠连州滕大寨指挥袁洪以兵讨之编张遁去洪追至小芒部不及遂取得花寨降蛮首阿普等自是编张不敢复出其寨悉平
　　○命河南卫都指挥郭英招集故元将士得七百余人皆命分补侍卫
　　○昭鉴录成先是命礼部尚书陶凯主事张筹等采摭汉唐以来藩王善恶可为劝戒者为书会凯出参行省编辑未成于是召秦王传文原吉翰林院编修王僎国子博士李叔允助教朱复秦府录事蒋子杰等续修之至是书成缮写为二卷太子赞善大夫宋濂为序以进赐名曰昭鉴录以颁赐诸王  上谓原吉等曰朕于诸子常切谕之一举动戒其轻一言笑斥其妄一饮食教之节一服用教之俭恐其不知民之饥寒也尝使之少忍饥寒恐其不知民之勤劳也尝使之少服劳事但人情易至于纵恣故令卿等编辑此书必时时进说使知所警戒然赵伯鲁之失简汉淮南之招客过犹不及皆非朕之所望也
　　○甲辰礼官上所定礼仪  上谓尚书牛谅曰礼者国之防范人道之纪纲朝廷所当先务不可一日无也自元氏废弃礼教因循百年而中国之礼变易几尽朕即位以来夙夜不忘思有以振举之以洗污染之习故尝命尔礼部定著礼仪今虽已成宜更与诸儒参详考议斟酌先王之典以复中国之旧务合人情永为定式庶几惬朕心也
　　○乙巳定设给事中十二人秩正七品看详诸司奏本及日录旨意等事分为吏户礼兵刑工六科每科二人凡省府及诸司奏事给事中各随所掌于殿庭左右执笔纪录具批旨意可否于奏本之后仍于文簿内注写本日给事中某钦记相同以防壅遏欺蔽之弊如有特旨皆纂录付外施行铸给事中印一推年长者一人掌之置钦录簿三中书省一文职官录之大都督府一武职官录之御史台一监察御史录之凡奏本用厚白纸楷书纸后必书纸若干并字若干起某字止某字背书该吏并书写人某于皇太子亲王前谓之启本其式皆同但易奏为启若系边报及钱粮机密重事不待朝会合奏闻者于给事中处报知引奏省府台各置铜匮凡所录旨意文簿收贮于内以凭稽考
　　○武德卫火赈军士千一百余人寡妇百八十余人米人一石
　　○丙午迁起居注漙博秦府纪善答禄与权国子学正郑思先俱为监察御史
　　○戊申  上阅武于教场既罢谕诸将臣曰畜兵所以卫民劳民所以养兵兵民相资彼此相利今尔等无耕耨之劳而充其食无织纴之苦而足其衣是皆出于民也较于民之勤苦而衣食常有不足然无知之徒不知捍御之道横起淩虐之心以害其民民受其害而至于困弊者是自损其衣食之本也不仁甚矣尔等勤劳建功皆已荣显宜戒其恣纵之心体朕恤下之意且贵能思贱富能思贫者善处富贵也忧能同其忧乐能同其乐者善体众情也不违下民之欲斯能合上天之心合乎上天之心斯可以享有富贵矣
　　○是夜荧惑犯填星
