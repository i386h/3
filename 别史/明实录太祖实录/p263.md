<!-- { "loadSidebar": true } -->
　　○丙辰擢礼部员外郎侯泰为刑部左侍郎司务暴昭为刑部右侍郎
　　○戊午夜荧惑犯右执法
　　○己未直隶安庆府怀宁县耆民程庆六率众数十人诣阙言县丞苏益廉干宽平多行善政今以事逮愿加矜宥俾复其职  上谓都察院臣曰有司之职所以为民也苏益能得其民心良足嘉尚宜宥之以劝其余
　　○庚申夜有星大如鸡子尾迹有光自天厨入紫微垣后有二小星随之至游气中没
　　○壬戌辽东都指挥使司言朝鲜国遣使贡马谢恩  上以其贡非时又所云谢恩不知何故诏礼部使却之
○乙丑命云南景东府土官故知府俄陶之子干龙英州土官故知州赵仁忠之子雄各袭父职
○丙寅户部尚书郁新言山西狭乡无田之民募至山东东昌高唐境内屯种给食已及三年请从本府民地则例验亩起科自今年为始徵其租税  上曰民贫则国不能独富民富则国不至独贫其再复一年然后徵之
　　○丁卯诏征南将军右军都督佥事顾成还
　　上以蛮夷见官军久驻心必疑惧故难猝服欲姑缓之以示绥怀之意故有是命
　　○戊辰当涂知县孟廉县丞赵森以事系狱县民诣阙言其廉勤察之果得其实命宥之复其官
　　○己巳  上复以天象示变占北方当有警敕晋王  今上及代辽宁谷六王曰验之历代天象若此者边戍不宁往往必验今天象于往者正同不可不慎也其应虽非今岁然二三岁间灼有寇边者宜令军马东西布列各守其地今尔等所守地方不下六千里急遽难为聚会每处军马多者不过一二万而胡人之马计有十万其不出则已设若南行马势必盛自非机智深密昼夜熟筭孰能制之兵法云致人不致于人多筭胜少筭不胜况无筭乎吾今老矣精力衰微机思谋虑艰于运筹尔等受封朔土藩屏朝廷若不深思远虑倘或失机误事非惟贻忧朕躬尔等安危亦系于是可不慎哉吾今略与尔谋或今岁或二三岁大军未会止是本护卫及都司行都司军马各守分地多不过一二万倘遇胡马十数万寇边不宜与战或收入壁垒或据山谷险隘之处夹以步兵深伏以待之彼见我不与之战必四出钞掠俟其骄怠分散队伍不严我以马步邀截要道破之必矣若一见胡马輙以三五千或一二万轻与之战岂特不能胜之必至失利务在深藏设计待彼肆志驰骋则一鼓可擒其首将矣
　　○筑辽王府于广宁先是王之国未筑城府但树木栅于广宁西大淩河北草创宫室以居之寻命武定侯郭英督辽东各卫及护卫军士营建王宫城于广宁故城西后  上闻英督工严急军士劳弊命罢其役至是中军都督佥事陈信宣信运粮于辽东因命信等以舟师协助都督杨文等率辽东诸卫军士复筑城浚濠建立宫室令高壮其城门以备不虞或有勍敌难以守御则王徙居山海卫而以马步军守其城王领兵时复往来因谕信等曰高丽地界辽左其国君臣畏威而不怀德此以诚抚彼以诈应此以仁义待之彼以谲诈来从昔尝诱我辽东守将李谥为叛朝廷先觉故不能为害今不可不为之备此夷不出则已使其一出必有十万之众定辽境土与之相接宜阴戒斥堠以防其诈凡事有备庶不失机其慎之哉
　　○辛未  上复以天象示变敕晋王  今上曰今塞草豊茂山后地高夏无酷暑宜用心为备上天垂象不可顷刻自安尔其训练士马控弦以备之庶几无患
　　○乙亥旌表饶州府浮梁县郑敬成妻王氏金添麟妻郑氏徽州府歙县江务本妻许氏贞节
　　○己卯天下讲读大诰师生来朝者凡十九万三千四百余人并赐钞遣还
　　六月辛巳朔上御奉天殿策试下第举人先是礼部会试者多而中式者少被黜落者咸以为言  上命翰林儒臣考下第卷中择文理优长者得六十一人至是复廷试之制策曰天生烝民有欲必命君以主之君奉天命必明教化以导民然生齿之烦人情不一于是古先哲王设五刑以弼五教善者旌之恶者绳之善恶有所劝惩治道由斯而兴历代相因未尝改也朕承天命君主生民宵衣旰食三十余年储思积虑惟欲妥安生民其不循教者亦有由是不得已施之五刑今欲民自不犯抑别有其术欤尔诸文士陈其所以朕将览焉时廷对中擢韩克忠为第一仍赐克忠等进士出身有差
　　○壬午赐进士韩克忠等恩荣宴于会同馆
　　○置政平讼理二旛审谕罪囚  上谕刑部官曰人言法家少恩此后世用法之过故有是言朕观唐虞之世好生之德洽于民心安有是言哉尔等每论囚引至朕前虽详其致罪之由然一时裁决恐未得其情自今论囚惟武臣死罪朕亲审之其余不必亲至朕前但以所犯来奏然后引至承天门外命行人持讼理旛传旨谕之其无罪应释者持政平旛宣德意遣之继令五军都督府六部都察院六科给事中通政司詹事府详加审录冤者即为奏闻无冤实犯死罪以下悉如律其杂犯死者准赎
　　○乙酉以进士韩克忠为翰林脩撰王恕焦胜为编修行人司副陈性善行人陈诚为检讨
　　○丙戌以进士苗微为通政使司右参议
　　○丁亥敕楚王桢湘王柏曰前者命尔兄弟以七月二十以前进兵征剿洞蛮今占天象太白七月三日伏兵未可行十月二十三日当夕见西方太白出高深入者胜此用兵所当知也今指挥齐让兵已压蛮境即遣人语之令且出奇设伏严为备御休息士马以乘其弊待太白出后则并力讨之如生擒蛮人不可轻杀盖兵以安民非殃民也
　　○庚寅靖州洞蛮杨高等作乱以其众寇五开指挥同知方忠率兵攻之不克
　　○陕西行都指挥使司都指挥同知王英率兵至白石沟搜捕鞑靼获伯颜答失等男妇五十九人及马驼牛羊而还
　　○晋王  今上统军行边出开平数百里  上闻之遣人赍敕往谕之曰近者人自塞上来知尔兄弟统军深入古人论兵贵乎知己知彼若能知彼又能知己虽不能胜亦无凶危不知己又不知彼猝与敌遇凶莫甚焉且以知己言之我朝自辽东至于甘肃东西六千余里可战之马仅得十万京师河南山东三处马虽有之若欲赴战猝难收集苟事势警急北平口外马悉数不过二万若逢十万之骑虽古名将亦难于野战所以必欲知己筭我马数如是纵有步军但可夹马以助声势若欲追北擒寇则不能矣今尔等率数千马离开平三四百里驻旷塞中况无轻骑远侦以知敌情设使胡兵数万昼潜夜行隐柳藏荻猝然相遇彼以数万我以数千何以当之若欲纵辔驰行其将何以全军士哉今吾马数少止可去城三二十里往来屯驻远斥堠谨烽燧设信炮猝有警急一时可知胡人上马动计十万兵势全备若欲折冲鏖战其孰可当尔等不能深思熟虑提兵远行不与敌遇则侥幸耳设若遇之岂不危哉方今马少全仰步军必常附城垒倘有不测则可固守保全以待援至此上策也噫吾起寒微因天下乱不得已入行伍中不二年从者如云犹且听命于雄者又二年帅将士东渡大江秣马厉兵于建业以观天下之变其诸雄皆放肆无籍之徒虽曰无藉而元亦不能驭乃命中山武宁王开平忠武王总兵四征与群雄并驱又不数十年群雄殄灭偃兵息民当并驱之时张士诚称王于姑苏陈友定扼险于八闽方国珍擅命于甄越杜遵道刘太保僣乱于中原徐贞一陈友谅相继僣号称尊于江汉兵无纪律同类相夷元义兵李察罕辈奋起河洛刘太保莫能与敌梁地遂平察罕之兵径入齐鲁灭乱雄毛氏之类渠帅虽能婴城固守及与察罕拒战所在败北察罕兵骄气盈心诈志狂所以卒殒于敌手未久察罕之甥王保保帅兵一切作为蹈舅之谋不能服众以致部下声言效忠朝廷请命加诛王保保自是元内外衅生首将擅兵于外大臣弄权于内朕观是机发兵讨之自洪武元年兵渡江淮长驱齐鲁席卷河南遂入潼关复遣大将由邺下趋真定移营通州元君弃城北归而幽蓟之区悉定矣西入晋冀晋冀乃平兵渡河西关中亦定不三年而天下一统噫吾用兵一世指挥诸将未尝败北致伤军士正欲养锐以观胡变夫何诸将日请深入沙漠不免疲兵于和林此盖轻信无谋以致伤生数万今尔等又入旷塞提兵远行设若遇敌岂免凶危自古及今胡虏为中国患久矣历代守边之要未尝不以先谋为急故朕于北鄙之虑尤加慎密尔能听朕之训明于事势机无少懈虽不能胜彼亦不能为我边患是良策也善胜敌者胜于无形尔其慎哉
　　○戊戌赏凤阳等卫筑城门军士九千九百八十七人钞各三锭
　　○己酉命右军都督府凡陕西都司行都司军民马匹不许出潼关蓝田武关违者罪之
　　○命征南将军右军都督佥事顾成讨靖州洞蛮时成统兵平水西叛酋被召将还京会蛮人寇五开故遣使赍敕即军中命成与都指挥程暹统兵讨之
　　○驸马都尉欧阳伦坐贬私茶事觉赐死初  上命秦蜀岁收巴茶听西番商人以马易之中国颇获其利其后商旅多有私自贩鬻至为夷人所贱马价遂高乃下令严禁之有以巴茶私出境者寘以重法伦尝遣家人往来陕西贩茶出境货鬻倚势横暴所在不胜其扰虽藩阃大臣皆畏威奉顺略不敢违时四月农方耕耨伦适在陕西令布政使司移文所属起车载茶往河州伦家人有周保者尤纵暴所至驱迫有司索车五十辆至兰县河桥巡检司捶辱其吏吏不能堪以其事闻  上大怒以布政使司官不言并伦赐死保等皆坐诛茶货没入于官以河桥吏能不避权贵遣使赍敕嘉劳之
　　太祖高皇帝实录卷之二百五十三
太祖高皇帝实录卷之二百五十四
　　洪武三十年秋七月庚戌朔享太庙
　　○置都知监秩正四品掌内府各监行移一应关支勘合设太监一人正四品左右少监各一人从四品左右监丞各一人正五品典簿一人正六品又置银作局掌造内府金银器用设大使一人正五品副使一人从五品
　　○命左军都督府遣人驿召都督杨文还京
　　○辛亥皇第四十九孙贵煐生辽王世子也
　　○壬子征南将军都督佥事顾成等奏水西叛酋必登不科阿加闻官军退皆还旧寨可乘机剿除之  上遣使敕报之曰兽聚乌散蛮夷之情耳捕之则又逃窜徒劳师旅不如姑缓之俟一二年再举可也敕至尔即移兵讨五开等处○癸丑命监察御史张亨国用闻良辅李昇纪正裴承祖康鸾杨直林崧王中同署都察院事
　　○乙卯调右军都督同知袁宇为左军都督同知
　　○丙辰擢行人刘本为陕西左布政使杨琏为右布政使刘季箎为左参政戚存心为右参政
　　○丁巳左都御史杨靖以罪赐死靖山阳人登洪武乙丑进士第为庶吉士试事吏科擢户部试右侍郎实授左侍郎寻升尚书改刑部靖资性明敏有识善敷奏理刑平恕  上数奖厉之及使安南还改左都御史至是靖有乡人坐事系狱家人击登闻鼓状诉靖为改状草增饰浮词为御史所劾  上念其才不之问御史论不已乃赐死于家
　　○己未擢行人司正周钧为河南参政司副相振施礼为左右参议升行人郭子卢为行人司正邹英黄宗载为左右司副
　　○辛酉命户部于四川成都重庆保宁三府及播州宣慰使司置茶仓四所贮茶以待客商纳米中买及与西番商人易马各设官以掌之
　　○甲子升山西布政使司经历李彬为右参议
　　○命太常寺丞张显宗署国子监祭酒事翰林院脩撰韩克忠署司业事行人匡显邓彦质蒋恭张庸许子谟周铎王礼署助教事
