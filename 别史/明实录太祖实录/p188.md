<!-- { "loadSidebar": true } -->
　　○甲寅  上谕礼部臣曰近者海运军士溺死者几二百人朕闻之怆然于怀夫死生固有定数然骨肉分离遂至永隔子之思父妻之念夫父母之忆子悲痛之情何堪尔礼部即下所司令各厚恤其家○丁巳诏发岷州卫所获番寇二百四十一人戍昌国
　　○己未广西北流县民李从周以妖术惑众谋为乱镇抚周贵捕送京师斩之
　　○庚申赐凤阳大龙兴寺米二百石
　　○辛酉命江阴侯吴良子高靖海侯吴祯子忠俱袭父爵谕之曰昔尔父兄弟为朕百战以取天下功在国家朕弗能忘故封爵之报及于子孙尔当思前人立功之不易各励乃志毋骄毋怠以延福庆
　　○割湖广思南宣慰使司所属溶溪芝麻子坪长官司隶四川布政使司
　　○壬戌修治镇海卫城隍
　　○丙寅命凉州卫指挥使宋晟等率师讨西番叛酋兵至亦集乃路擒故元海道千户也先帖木儿国公吴伯都剌赤平章阿来等及其部属一万八千七百余人收其壮士九百八十人余悉放还
　　○以张文通为都察院左佥都御史阮仲志为试右佥都御史皆以明经举也
　　○谏议大夫唐铎坐事降为监察御史
　　○召祥符县丞邹俊为大理寺卿俊湖州归安人在职以廉能称故召用之
　　○升黄州卫千户孙龄为天策卫指挥佥事龄自乙未岁从  上渡江取江西浙江继从大将军徐达下河南山东皆与有功洪武十二年授虎贲卫千户命守黄州善抚辑其军民以年劳特升用之
　　○是月谕辽东守将唐胜宗等绝高丽敕曰旧岁今春高丽之使水陆两至皆非臣礼暗行侮慢明彰亵渎于是稽古典知此夷自古至今未尝不侮慢中国而构兵祸者也验古事迹可以绝交不可暂交况深交者乎曩古侮汉汉伐四次绝灭其国族魏伐二次屠其所都晋伐一次焚其宫室俘其男女五万口隋伐二次城困将亡幸降而免唐伐四次斩首五万级牛马八万余夷王臧等戮于市辽伐五次焚其宫室斩乱臣康肇拔十余城金伐一次元伐五次夷王窜耽罗捕杀之元以耽罗为牧马之野今尔胜宗等出镇辽左高丽必数有使至其至者送来勿令其还以绝彼奸计若纳其使而礼待之岁贡如约则可人亦不可久留辽东或朝或归速遣其行
　　六月丁卯朔罢大理寺司狱司
　　○琉球国中山王察度遣其臣阿不耶等上表贡方物赐阿不耶等文绮钞锭有差
　　○戊辰筑海南卫城
　　○瞿塘施州二卫奏岁用军粮七万五千九百六十六石而州县岁徵之租不及请以他税足之于是户部言成都永宁贵州各卫军士月给米十之七盐十之三今二卫之粮宜准此例从之
　　○诏天下诸司官吏来朝明年正旦者各书其事功于册仍绘土地人民图来上且计道里远近俱期以十二月二十五日至京其服色各以品级为差惟云南远在边鄙特免其来
　　○辽东都指挥使潘敬卒其子刚奏请军士二十四人护丧归葬于宿州从之
　　○己巳筑荆州城周一千一百一十二丈九尺
　　○置亲王博士命礼部定议王与博士相见之礼礼官取唐宋皇太子与师傅相见之礼参酌以进博士西序东向行四拜礼王东序西向答再拜其常见博士肃揖王答揖若讲授时则王中坐博士侍坐于右从之
　　○庚午  上御奉天门谕群臣曰治天下之道礼乐二者而已若通于礼而不通于乐非所以淑人心而出治道达于乐而不达于礼非所以振纪纲而立大中必礼乐并行然后治化醇一或者曰有礼乐不可无政刑朕观刑政二者不过辅礼乐为治耳苟为治徒务刑政而遗礼乐在上者虽有威严之政必无和平之风在下者虽存苟免之心终无格非之诚大抵礼乐者治平之膏梁刑政者救弊之药石卿等于政事之间宜加此意毋徒以礼乐为虚文也
　　○癸酉定远侯王弼征南还赐文绮钞锭
　　○甲戌播州宣慰使杨铿子震以疾卒于京命有司归其柩于播州
　　○乙亥普定军民府知府者额遣其子吉隆及其营长之子阿黑子等十六人入太学命赐袭衣靴袜
　　○丙子杭州卫指挥佥事脱列伯坚城卫指挥佥事吴辅皆以征南战殁遣官谕祭优给其家怀远卫千户柏郁亦被创而殁加赠其官以米布给之
　　○以儒士蓝子贞为都察院左副都御史张伯益为右副都御史
　　○丁丑以播州土酋宋思义为草塘安抚使
　　○命天下府州县修治桥梁道路
　　○户部言潼关卫见储军饷可给三年其余米五十二万四千二百二十七石宜运贮西安府仓凤翔卫见储军饷可给三年其余米一十四万六十四石宜运贮巩昌府仓从之
　　○戊寅高丽遣其臣司仆正崔涓礼仪判书金进宜贡马二千匹至辽东诉言金非其地所产愿以马代输其余皆如约延安侯唐胜宗为之奏请  上许之
　　○辛巳兀者野人酋长王忽颜哥等十五人自辽东来归赐绮帛布钞有差
　　○命礼部制大成乐器以颁天下儒学敕曰天下学校通祀先师孔子而乐器未备无以昭其声客感乎神明实典礼之缺也尔礼部其同工部命晓音律之人集工制之然礼乐国之盛典必贵协和毋图速成有乖制作
　　○壬午  上以北平府东安宛平大兴三县去年雨雹伤稼诏免其今年田租
　　○癸未以播州土酋谢德轩等二十三人为蛮夷长官
　　○甲申置广东新会守御千户所初新会县民岑德才言其地倚山濒海宜置兵戍守下广东都司定议至是从其言置千户所
　　○置府州县医学阴阳学府置医学正科一人阴阳正术一人秩从九品州置医学典科一人阴阳典术一人县置医学训科一人阴阳训术一人皆杂职
　　○乙酉诏免吉安府龙泉等县今年田租以山寇初平民未复业故也
　　○丙戌晓岁星填星大白聚于参宿
　　○戊子遣使赐长河西千户若剌等九十七人绵布各二匹
　　○赐思南宣慰使司佥事党宗仁等五十人绮钞有差以征南有功也
　　○颍川卫指挥佥事姜信征南战殁遣官谕祭优给其家
　　○己丑以户部试尚书栗恕为福建布政使司左参政
　　○礼部言应天卫千户王兴飞熊卫千户张德祥符卫千户田茂金吾卫千户张勇皆以征云南战殁宜循例赡给其家从之仍诏加赠其官
　　○河南府宜阳县民吴军儿作乱县耆民崔鹏举率众擒之事闻而鹏举以疾卒乃擢其子忠为黑石渡巡检赐冠带袭衣鞍马钞锭
　　○增设翰林院尚书博士二人秩从八品以儒士饶仲恭张庸为之命仲恭于潭王府说书庸于鲁王府说书
　　○庚寅伏日祭  孝慈皇后陵○命制国子监祭服
　　○上谕礼部臣曰曩者发兵征云南朕悯其劳若出师临阵皆有赏赉比者将士还京论功行赏士卒已令五军十卫验名给之近闻有赏不及格者或所司有欺蔽者致使窃议于外尔礼部即榜谕诸军或受赏不及格与有劳而不及赏者皆许陈诉验实赏之
　　○甲午  上谕礼部臣曰近命制大成乐器将以颁天下学校俾诸生习之以祀孔子朕思古人之乐所以防民欲后世之乐所以纵民欲其故何也古乐之诗章和而正后世之歌词淫以夸古之律吕协天地自然之气后之律吕出人为智巧之私天时与地气不审人声与乐音不比故虽以古之诗章用古之器数亦乖戾而不合陵犯而不伦矣手击之而不得于心口歌之而非出于志人与乐判然为二而欲以格天地感鬼神岂不难哉然其流已久救之甚难卿等宜究心于此俾乐成而颁之诸生得以肄习庶几可以复古人之意
　　○乙未睢州巴河决
　　○是月升岳州卫指挥佥事曹奉为黄州卫指挥同知
　　大明太祖圣神文武钦明启运俊德成功统天大孝高皇帝实录卷之一百六十二


太祖高皇帝实录卷之一百六十三
　　洪武十七年秋七月丁酉朔
　　○戊戌敕内官毋预外事凡诸司毋与内官监文移往来  上谓侍臣曰为政必先谨内外之防绝党比之私庶得朝廷清明纪纲振肃前代人君不鉴于此纵宦寺与外臣交通觇视动静夤缘为奸假窃威权以乱国家其为害非细故也间有发奋欲去之者势不得行反受其祸延及善类汉唐之事深可叹也夫仁者治于未乱知者见于未形朕为此禁所以戒未然耳
　　○命赐京卫士卒柴薪人月给一百斤
　　○建朝天宫其地即吴治城晋西州故址南宋时始置总明观唐建紫极宫宋真宗大中祥符间改祥符宫寻改天庆观元元贞时改玄妙观文宗时又改永寿宫至是重建赐名朝天宫设道录司于内○上御东阁翰林待诏朱善等侍  上曰人君能以天下之好恶为好恶则公以天下之智识为智识则明又曰人之常情多矜已能好言人过君子则不然扬人之善不矜己之善贷人之过不贷己之过又曰万事不可以耳目察惟虚心以应之万方不可以智力服惟诚心以待之善等顿首称善
　　○以国子生唐伯敬等六十三人为给事中郭恭等三人为承敕郎淩允等四人为中书舍人
　　○己亥以徐允恭署左军都督府事月给禄米二十石允恭太傅魏国公达之长子也
　　○癸卯晓太白犯天樽
　　○诏追赠神策卫副千户周安为明威将军指挥佥事安以从征云南溺死于东川故也
　　○甲辰夜太阴犯氐宿
　　○乙巳诏赐征南将校米公侯人一千五百石都督人一千石指挥人五百石千户卫镇抚人三百石百户所镇抚人二百石已故而有子孙承袭及有父母妻女者皆给之
　　○诏赠故西安中护卫指挥佥事罗晟官先是晟以致仕受命署曲靖府事蛮寇攻城晟率众力战死之乃诏加三等追赠厚给其家
　　○丙午  上谕吏部臣曰近郡县荐举多冒滥诸司考课殿最亦多失实其申谕之凡贤才必由乡举里选择其德行著称众论所推者贡之考核官员称职与否务从至公岁终来朝具实以闻违者罪之
　　○制钦天监观星盘
　　○丁未河南吏人上书言利民事所言卑陋又多摭拾陈言  上谓群臣曰谋国之道习于旧闻者当适时宜狃于近俗者当计远患苟泥古而不通今溺近而忘于远者皆非也故凡政事设施必欲有利于天下可贻于后世不可苟且惟事目前盖国家之事所系非小一令之善为四海之福一令不善有无穷之患不可不慎也
　　○戊申享太庙
　　○己酉命留守卫军士甃后湖城垣凡四百四十三丈
　　○以贵州金石番长官石保子昌袭父职先是石保卒子昌幼以其侄良玉袭职至是良玉谓昌年已长请归其职诏从之
　　○庚戌改云南沾益卫为千户所
　　○夜有大星起自外屏西北行至霹雳没
　　○辛亥以东川土酋宁隆之毋胜古为其府知府
　　○壬子置云南楚雄二府儒学○吏部奏考满官二员绩最当迁  上曰任官之法考课为重唐虞成周之时所以野无遗贤庶绩咸熙者用此道也若百司之职贤否混淆无所惩劝则何以为治故鉴物必资于明镜考人当定以铨衡尔等考核务存至公分别臧否必循名责实其政绩有异者即超擢之庶几贤者在位而人有所劝矣
　　○给狭西山西北平边卫将士皮袄
　　○癸丑北平税课司太使熊斯铭言仕者得禄养亲此人子之所愿也然有道远而不得养其父母者乞令有司给以舟车俾得迎养庶尽人子之情廷议以云南两广四川福建官员家属赴任所者官为给舟车已有定例自今凡一千五百里之外者宜依例给之若任所迎养者宜自备  上曰此勉孝劝廉之道亦宜给之
　　○诏建滁阳王坟享堂
