<!-- { "loadSidebar": true } -->
　　○辛酉制赐百官公田以其租入充俸禄之数公侯省府台部都司内外卫官七百六十人凡田四千六百八十八顷九十三亩岁入米二十六万七千七百八十石
　　○癸亥改灵州盐课司为正八品设大使副使各一人
　　○庚午儋州大丰仓副使李德新言琼州府军饷每岁俱于广东漕运经涉海洋往来艰险宜以盐引发下琼州府转发儋万崖三州召□以米于海南各仓中纳付与盐引就场支给庶免漕运之劳于是命户部定其米数琼州府每引米二石儋州米一石八斗万州米一石五斗
　　○甲戌以监察御史高隽为浙江布政使司左参政考功监丞刘琏为江西布政使司右参政
　　○遣使赍诏印立三佛齐国王嗣子麻那者巫里为三佛齐国王印用驼钮银质镀以金诏略曰朕自混一区宇尝遣使诏谕诸番尔三佛齐国王怛麻沙那阿者即称臣入贡于兹有年今秋使者赍表至知怛麻沙那阿者薨逝尔麻那者巫里以嫡子当嗣王位不敢擅立请命于朝可谓贤矣朕嘉尔诚是用遣使赐以三佛齐国王之印尔当善抚邦民永为多福
　　○是月改作大内宫殿成阙门曰午门翼以两观中三门东西为左右掖门午门内曰奉天门门之左右为东西角门内正殿曰奉天殿  上御之以受朝贺殿之左右有门左曰中左门右曰中右门两庑之间左曰文楼右曰武楼奉天殿之后曰华盖殿华盖殿之后曰谨身殿殿后则后宫之正门也奉天门外两庑之间有门左曰左顺门右曰右顺门左顺门之外为东华门内有殿曰文华殿东宫视事之所也右顺门之外为西华门内有殿曰武英殿上斋戒时所居也制度皆如旧而稍加增益规模益闳壮矣
大明太祖圣神文武钦明启运俊德成功统天大孝高皇帝实录卷之一百十五
一百二一、太祖高皇帝实录卷之一百十六
　　洪武十年十一月乙亥朔  上以大内宫殿新成制度不侈甚喜因谓侍臣曰人主嗜好所系甚重躬行节俭足以餋性崇尚侈靡必至丧德朕常念昔居淮右频年饥馑艰于衣食鲜能如意今富有四海何求不遂何欲不得然检制其心惟恐骄盈不可复制夙夜兢惕弗遑底宁故凡有兴作必量度再三不获已而后为之为之未常过度宫壸之间皇后亦能俭以率下躬服浣濯之衣皆非故为矫饰实恐暴殄天物剥伤民财不敢不谨侍臣对曰奢侈者常情同欲节俭者富贵所难  陛下安行节俭无所勉强诚宜为万世子孙之法  上曰节俭二字非徒治天下者当守治家者亦宜守之尔等岁禄有限而日用无穷费或过度何从办集侵牟剥削皆原于此须体朕怀共崇节俭庶几无悔○丁丑宥天下罪人犯杖一百以下者
　　○己卯皇第三孙允炆生皇太子次子也
　　○壬午罢四川茶盐运司
　　○癸未爪哇国王八达那巴那务遣其臣八智巫沙等上金叶表贡马及白鹿孔雀犀角之属赐其王金织文绮纱罗等物八智巫沙等罗绮袭衣鞾袜有差
　　○卫国公邓愈卒愈初名友德后赐今名泗州虹县人姿貌魁伟有大志勇力过人元季之乱愈父顺兴亦起兵于乡戍临濠与元兵战死愈兄友隆代领其众未几友隆亦病卒众遂推愈领兵事时年始十六每出战挺身破敌军中咸服其勇岁乙未  上驻师滁阳愈自盱眙率众来附命为管军总管从  上渡江克采石取太平继而元将蛮子海牙以舟师扼采石与陈野先合兵数万逼城下  上亲督兵御之命愈与徐达以奇兵出其后大破其众野先被擒丙申定金陵拔溧水溧阳破镇江皆有功升元帅戍守广德长枪谢元帅率众来寇愈出兵奋击俘其总管武世荣及士卒千余人岁丁酉转枢密院判官移戍宣州领兵取休宁绩溪乘胜克徽州元将八元帅败去江浙苗帅杨完者率众十余万来攻徽城时徽州新附城郭未完守御之具皆未备愈厉将士与胡大海等御之大破其众生擒其将胡辛等一百五十八人苗众奔溃婺源元帅汪同遂率众来降戊戌攻婺源破元守将铁木儿不花元帅寨斩首五百余级追至婺源东门杀其帅获士卒三千余人遂克婺源又取严州攻淳安县贼帅金子琛败走获马百余疋降其校卒三千余人迁同佥枢密院事苗帅杨完者复率众屯严州乌龙岭愈拒却之转佥行枢密院事己亥领兵略浙西临安大破张士诚之众于闲林寨庚子守饶州饶城滨鄱阳湖而伪汉主陈友谅据江州数遣舟师来攻城愈督兵拒之屡败其众辛丑拜江浙行省参政仍兼佥行枢密院事总制各翼军马是时饶之境内倔强者尚怀疑阻愈示以恩信于是众皆请降寻以兵击浮梁伪参政侯邦佐弃城遁遂取乐平击败萧总管五千余众禽万户彭寿等六十八人饶境悉定进取江西驻兵临川之平塘时邓克明据抚州遣使通款而实无献城之志愈知其情卷甲夜趋比旦入城克明单骑遁翌日遣人以分省印来献愈号令严肃城中肃然无敢犯时  上亲讨江州友谅败走及取江西命愈以步兵来会壬寅授愈江西行省参知政事留镇之降将祝宗康泰反愈奔金陵命徐达讨平之愈复守洪都癸卯友谅悉兵围洪都值江水暴涨寇以舟师抵城下愈暨诸将协谋固守屡出兵挫其锋寇势沮相持凡三月会  上亲率援兵至湖口友谅惧而退因大战于康郎山友谅竟败死甲辰新淦邓克明弟志清叛据乡寨愈遣兵破之禽首贼胡理问刘右丞等五十一人遂与常遇春尽平沙坑麻岭石洞诸山寨进兵至赣州围之乙巳赣州降由是南安南雄韶州皆送款进江西右丞寻加湖广行省平章镇守襄阳襄阳西抵巴蜀北控河洛烽火相望新附之民未有定志愈以恩惠抚循之民遂以安吴元年拜御史大夫明年  上即皇帝位建元洪武命大将军徐达经略中原而以愈为征戍将军使收江淮未附州郡进攻唐州克之遂取南阳生禽元蔡国公史克新等复克随州进攻洪山寨率兵讨蜀河莽张获之自是金商均房之境悉定三年为征虏左副副将军从大将军达平陇右大破扩廓帖木儿之兵于定西招谕河州吐番诸酋何琐南普朵儿只汪家奴等皆降而河州以西朵甘乌思藏等部来归者甚众是岁定功行赏赐号开国辅运推诚宣力武臣阶特进荣禄大夫勋右柱国爵卫国公食禄三千石赐以铁券四年命往湖广练兵运粮给征蜀军士五年为征南将军讨澧州等处溪洞蛮夷平之十年吐番所部川藏邀杀乌思藏使者诏愈为征南将军往讨之愈与副将军沐英分兵为三捣其巢穴败川藏之众追至昆仑山斩首不可胜计获马牛羊十余万  上嘉其功遣使召还至寿春以疾卒年四十一讣闻  上哭之恸诏辍朝三日追封宁河王谥武顺柩至三山门车驾自临奠亲为视葬地而旧茔之在凤台乡者狭隘弗称乃改择城南西山之原敕有司营建墓兆仍命迁愈母张夫人及弟冔之丧同葬焉凡丧事所须皆官给之愈兄弟三人兄即友隆弟即冔冔仕至羽林卫指挥佥事愈长子镇袭爵改封申国公次子铭西安卫指挥佥事愈沉毅简重谦恭慎密事母夫人以孝抚弟之幼孤能致其爱尤能敬礼儒士盖不独有将帅之略而兼有士君子之行云
　　○丁亥冬至始合祀天地于奉天殿祝文曰礼以义起贵乎情文两尽曩者建国之初遵依古制分祀天地于南北郊周旋九年于心未安诚以人君者父母天地仰覆载生成之恩一也及其严奉禋祀则有南北之异揆以人事人子事亲曷敢异处窃惟典礼其分祀者礼之文也其合祀者礼之情也徒泥其文而情不安不可谓礼方改建祀殿功未就绪今朝堂适成时当冬至讲合祀于殿廷自今以春首合祀于南郊永为定礼谨奉  皇考仁祖淳皇帝配惟  上帝  皇地祇鉴之
　　○己丑夜月食
　　○甲午敕礼部外命妇一品至七品未受封者不得戴山松特髻
　　○甲辰夜岁星犯房宿
　　○是月免河南狭西广东湖广等处今年田租
　　○江夏侯周德兴有罪当下狱  上特赦之召诸将相大臣谕之曰曩者豪杰并起岂无智谋壮勇之人然粗暴无礼自取败亡朕当此时饬身自守推诚任人故能成大功天下已定朕与卿等共享富贵各尽其道而往往有犯法者何也昔廖永忠数犯罪屡宥不悛又复僣侈失人臣礼甚矣夫智人君子既自守法又能训子孙为善不至犯法是以爵禄传之无穷愚者反是夫法度者朝廷所以治天下也为功臣者不能守法自保使朝廷屈法保汝乃不得已苟至再三朝廷亦难处矣朕于祭祀之时一心斋肃思欲格神及遣汝辈奉祭则多私利慢神甚非礼也且国家除宫室外未尝作一台榭以为游观燕乐之所而汝等乃私取材木广营室宇此岂守法教子孙之道乎念汝等相从俱尝有功致有爵位故丁宁告汝汝等毋忽朕言善自保持
　　○四川威茂等处土酋董贴里叛劫杀人民命御史大夫丁玉为平羌将军率师讨之
　　○新除有司官  上谕之曰近者天下有司奏缺官朝廷以时选补比除未久有司又复奏缺是何犯罪罢黜者之众也若移其作奸之心以为善亦何不可国家俸禄如井泉汲而不竭彼皆不思守法以保之欺人欺天竞为赃利虽积钱充屋一旦事觉皆非已有夫丈夫立志为善功业不难矣苟念虑一失沦于不善迷而不悟遂不可救夫不知为善者愚人也能为善者贤人也至于为恶者乃下愚无顾忌之人也然为善为恶特在人之存心何如耳圣贤之教率性修道而已人能推行之终身用之不尽夫人幼不识事长则知孝友此乃天赋善性若以此道日日行之即是率性之道我为善事而他人有志者效之是修道之教推广此意则何善不立何事不成今汝等之官宜鉴前非勉于为善则永安禄位矣
　　十二月乙巳朔日有食之
　　○丙午  上谕太师韩国公李善长等曰人君聪明虽得于天性然于物理必察识而后知人情必谙练而后熟设若临事不熟骤然断决恐未尽善既行之后自觉其非急欲改之妨事亦已多矣前者令皇太子躬听朝臣启事欲其练习国政恐听览之际处置或有未当自今诸司政事启于东宫者卿等二三大臣更为参决可否然后奏闻
　　○丁未上谓都督府臣曰元末天下纷扰朕荷天命赖将帅之力削平祸乱四方以宁追思往昔知谋英武之士或没于王事或考终天年功在国家不可以泯其有子孙者宜录用之庶以慰死者之灵于是都督府录丁忠等五百十一人以闻授指挥千百户有差  上又恐其年少未更事令于在京直隶卫所署事以试之
　　○戊申置神宫内使监掌太庙洒扫陈设之事设监令正五品丞从五品司香奉御正七品典簿从九品天地坛祠祭署神坛署各设署令正七品丞从七品司香奉御正八品甲乙丙丁戊五库库设大使正七品副使从七品及置皇城门官端门承天门东长安门西长安门东安门东上门东上南门东上北门西安门西上门西上南门西上北门北安门北上门北上东门北上西门门设正正七品副从七品
　　○庚戌以内使金吉为圜丘署令洪文杜庆为司香奉御
　　○辛亥真腊国王参答甘武者持达志遣使奈妹等奉表贡方物贺明年正旦赐其王织金文绮纱罗使者衣帛有差
　　○癸丑以山东按察司佥事李渼为凤阳府知府渼滑县人始以儒士徵为监察御史历山东按察司佥事丁外艰服阕授今职
　　○丙辰太原府阳曲县地震
　　○戊午命监察御史孙化鲁干署通政使司左右参议　○庚申置兵马指挥司于聚宝门外
　　○命晋王府所牧官羊悉令护卫牧养先是晋府官羊累年散于州县牧畜羊之孳生息耗不一有司律以常数勾稽督责吏缘为奸民病之至是  上闻之故有是命
　　○甲子夜白虹贯月
