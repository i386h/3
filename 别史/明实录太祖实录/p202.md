<!-- { "loadSidebar": true } -->
　　大明太祖圣神文武钦明启运俊德成功统天大孝高皇帝实录卷之一百七十九
太祖高皇帝实录卷之一百八十
　　洪武二十年春正月壬子朔  上御奉天殿受朝贺大宴群臣
○癸丑命宋国公冯胜为征虏大将军颍国公傅友德为左副将军永昌侯蓝玉为右副将军南雄侯赵庸定远侯王弼为左参将东川侯胡海武定侯郭英为右参将前军都督商暠参赞军事率师二十万北伐又命曹国公李景隆申国公邓镇江阴侯吴良等皆随征师行  上谕胜等曰虏情诡诈未易得其虚实汝等慎无轻进且驻师通州遣人觇其出没虏若在庆州宜以轻骑掩其不备若克庆州则以全师径捣金山纳哈出不意吾师之至必可擒矣既而  上复遣前所获番将乃剌吾北还以书谕纳哈出及毛阃撒里达温蛮子晃失台和尚伯兰等曰昔者天更元运华夏奋争朕自甲辰春亲定荆楚归遣诸将东平吴越洪武初遂命中山武宁王开平忠武王率甲士渡江越淮以定中原元君北奔深塞于是息民于华夏诸夷附者莫不奠安今二十年矣唯尔纳哈出等聚兵愈出没不常意较胜负由是乃剌吾留而未遣今有年矣朕推人心谁无父母之念夫妇之情故特命其生还以全骨肉之爱且闻其善战今遣北归更益尔战将他日再较胜负尔心以为何如呜呼天之改物气运变迁果人事之必然耶抑天道之使然耶兹命仪礼司官前佥院蛮子镇抚张允恭送乃剌吾抵尔所在使者未审可还乎余不多及
　○赐中军都督佥事汪信钞二百锭白金八锭文绮八疋
　　○调广西都指挥使秦艺为福建都指挥使
　　○焚锦衣卫刑具先是天下官民有犯者俱命属法司其有重罪逮至京者或令收系锦衣卫审其情辞用事者因而非法凌虐  上闻之怒曰革□□鞫者法司事也凡负重罪来者或令锦衣卫审之欲先付其情耳岂令其煆炼耶而乃非法如是命取其刑具悉焚之以所系囚送刑部审理
　　○乙卯狭西河州巩昌岷州临洮四卫土著铁甲马军二千九百余人至京听操人赐钞八锭
　　○戊午改长沙护卫为湖南卫隶湖广都指挥使司
　　○己未诏脩阙里孔子庙宇  上谓工部右侍郎秦逵曰春秋之世人纪废坏孔子以至圣之资删述六经使先王之道晦而复明万世永赖功莫大焉夫食粟则思树艺之先衣帛则思蚕缲之始皆重其所从出也孔子之功与天地并立故朕命天下通祀以致崇报之意而阙里又启圣降神之地庙宇废而不脩将何以妥神灵诏来世尔工部其即为脩理以副朕怀
　　○甲子大祀天地于南郊礼成天气清明  圣情悦豫侍臣进曰此  陛下敬天之诚所致  上曰所谓敬天者不独严而有礼当有其实天以子民之任付于君为君者欲求事天必先恤民恤民者事天之实也即如国家命人任守令之事若不能福民则是弃君之命不敬孰大焉又曰为人君者父天母地子民皆职分之所当尽祀天地非祈福于己实为天下苍生也
　　○改松州卫为松潘等处军民指挥使司
　　○乙丑改四川松潘安抚司为龙州
　　○己巳革潭府鲁府审理所官
　　○辛未享太庙
　　○癸酉命工部主事杨德礼往高邮督有司脩筑并湖堤岸因扬州府同知任祥之言堤岸圯坏故有是命
　　○丙子府军前卫老校丁成言河南狭州地有上绞下绞上黄塘下黄塘者旧产银矿前代皆尝采取岁收其课今锢闭已久若复采之可资国用  上谓侍臣曰君子好义小人好利好义者以利民为心好利者以戕民为务故凡言利之人皆戕民之贼也朕尝闻故元时江西豊城之民告官采金其初岁额犹足取办经久民力消耗一州之人卒受其害盖土地所产有时而穷民岁课成额徵取无已有司贪为己功而不以言朝廷纵有恤民之心而不能知此可以为戒岂宜效之
　　○遣通政使司经历杨大用赍白金五伯两文绮二十疋往赐景东府知府俄陶初百夷思伦发叛率众十余万攻景东之者吉寨俄陶领千百夫长他当等二万余人击之为所败思伦发进攻景东俄陶力战不胜率其民千余家避于大理府之白崖川事闻  上嘉其忠特赐白金文绮以旌之
　　二月壬午朔  上阅武于午门外赐将士钞帛有差仍命自今将军卫士日习射于午门丹墀内
　　○是夕五星皆见
　　○甲申大将军宋国公冯胜等兵至通州遣逻骑出松亭关闻虏骑有屯庆州者乃遣右副将军蓝玉乘大雪将轻骑往袭之杀其平章果来擒其子不兰奚并获人马而还
　　○丙戌赐颍国公傅友德家米一千六百石东川侯胡海普定侯陈桓延安侯唐胜宗米各一千二百石
　　○丁亥遣官释奠于先师孔子
　　○戊子祭大社大稷
　　○浙江布政使司及直隶苏州等府县进鱼鳞图册先是  上命户部核实天下田土而两浙富民畏避徭役往往以田产诡托亲邻佃仆谓之铁脚诡寄久之相习成风乡里欺州县州县欺府奸弊百出谓之通天诡寄于是富者愈富而贫者愈贫  上闻之遣国子生武淳等往各处随其税粮多寡定为几区每区设粮长四人使集里甲耆民躬履田亩以量度之图其田之方圆次其字号悉书主名及田之丈尺四至编类为册其法甚备以图所绘状若鱼鳞然故号鱼鳞图册
　　○己丑以孝廉李德为应天府尹
　　○辛卯琉球国中山王察度遣使亚兰匏贡方物及马三十七匹
　　○壬辰设四川盐课提举司提举一人从五品同提举二人从六品副提举二人从七品吏目一人辖盐井五十一处
　　○甲午遣官祀历代帝王
　　○乙未祭太岁风云雷雨岳镇海渎山川月将城隍诸神
　　○遣官祭旗纛
　　○躬耕籍田遣官享先农礼成宴群臣于坛所  上曰耕籍田古礼也一以供粢盛一以劝农务本也朕即位以来恒举行之惟欲使民知劝尽力于田亩以遂其生餋非事虚文也今礼成与尔群臣享胙于此岂徒为宴饮之乐正欲群臣知重农之意群臣皆顿首谢
　　○己亥置四川成都等府上流等县九井盐课提举司
　　○甲辰御注书洪范成  上尝命儒臣书洪范揭于御座之右朝夕观览因自为注至是成名赞善刘三吾曰朕观洪范一篇帝王为治之道也所以叙彝伦立皇极保万民叙四时成百榖本于天道而验于谦曰五帝之道我未能焉朕每为惕然遂＜锍-釒＞其旨为朝夕省览三吾对曰  陛下留心是书上明圣道下福生民为万世开太平者也
　　○置定海盘石金乡海门四卫指挥使司于浙江并海之地以防倭寇
　　○乙巳赏金吾前等卫出海运粮官军钞二十五万二千一百锭
　　○丙午朝日
　　○丁未命思州宣慰使土官田弘正子琛袭父职时弘正已卒琛来朝故有是命
　　○旌表真定府深州民傅驴儿妻岳氏贞烈初驴儿病且死岳氏时年十八未有子驴儿嘱之曰我死尔善事后人岳氏泣曰妾终不忍君独死而我独生含耻以事他人妾不为也夫卒凭尸号恸明旦自经死事闻诏旌表之　○置宁村千户所于温州永嘉县海安沙园二千户所于瑞安县蒲门壮士二千户所于平阳县隶金乡卫蒲岐楚门溢顽三千户所于乐清县隶盘石卫
　　○置金山卫于松江之小官场筑青村及南汇觜城千户所二置临山卫于绍兴及三山沥海三江等千户所皆以沿海防御倭寇
　　○保靖宣慰使彭万里遣其侄应祖等来贡方物
　　大明太祖圣神文武钦明启运俊德成功统天大孝高皇帝实录卷之一百八十


　太祖高皇帝实录卷之一百八十一
　　洪武二十年三月辛亥朔以河南都指挥使刘贞复为金吾后卫指挥使
　　○大将军宋国公冯胜等率师出松亭关筑大宁宽河会州富峪四城遂提兵驻于大宁
　　○丙辰常州府宜兴县丞张福生犯法当死特宥之先是  上以进士国子生皆朝廷培养人材初入仕有即丽于法者虽欲改过不可得遂命凡所犯虽死罪三宥之福生以国子生故得宥
　　○戊午夜太阴犯亢宿
　　○辛未复设太原府交城县大通铁冶所初大通置冶岁贡云子生熟铁十万斤后罢之听民采取至是朝廷缮治兵器当用云子铁而他所不产工部以为言故命复设之
　　○壬申皇第二十四孙孟炜生楚王第五子也○癸酉指挥佥事高家奴等市马高丽还言高丽王表请不受马直  上不听谕礼部曰朕待诸番国务以诚信彼前听约束许其互市故遣人市马今彼言不敢受直岂其本心盖畏势而已以势逼人朕所不为尔其以朕意咨其国王知之仍令谕延安侯唐胜宗俟高丽马至择其可用者以直偿之驽弱不堪者量减其直仍报其王知之敕至辽东适高丽送马三千四十匹至胜宗如敕偿其直既而耽罗国亦以马来贡诏如高丽偿之初己亥之岁辽阳沈阳兵起民因避乱转徙高丽久未得还及高家奴徐质等往市马而故元降将咬住等以为言  上乃令高家奴等就索之至是高丽因送所市马遂以辽沈流民柰朵里不歹等户四十五口三百五十八来归　○甲戌云南左布政使张紞秩满来朝  上以紞在云南能抚绥夷人俾复职赐玺书劳之曰唐虞之制外树州牧侯伯式奠民居以宁方域人乐雍熙载诸方册虽不备述而纪纲见焉当是时贤良并出所用皆仁是以世代相承而法令不更诸侯列土千载不异以其诚信相孚上下无间也今之人不然导善弗从纵欲如流朕竭气力疲精神谆谆谕之从者罕焉何其难治也曩者讨平西南诸夷命官抚守尔紞实先授任今五年矣言出则诸蛮听服令布则四野欢欣皆由诚信相孚克共乃职奠安黔南人获其所今年来朝不待考而朕知其功出乎天下十二牧之首故嘉汝绩复命仍治黔南汝往钦哉
　　○湖广五开卫复请军饷命户部督长沙府运粮二万石给之　○丙子汉州德阳县知县郭叔文言四川所辖州县居民鲜少地接边徼累年馈饷舟车不通肩任背负民实苦之成都故田数万亩皆荒芜不治请以迁谪之人开耕以供边食庶少纾民力从之
　　○是月沐川长官司长官德聚平夷长官圆寿各遣其弟德苗等来朝贡马
　　夏四月辛巳朔
　　○壬午擢五开卫指挥佥事宋炳为前军都督府都督佥事
　　○金吾等十卫奏请增守禁门校卒  上从之因命自今内官内使出差不问有无文据须门官引奏方许其出
　　○锦衣卫镇抚李志诚将出征奏请给其外家完聚  上曰  朝廷之于武臣凡其伯叔兄弟皆许给聚然亦有等差未尝及外家也尔方从征未能竭力趍事而即私于妻党之亲岂知为将者受命则忘家临阵则忘身宁复顾其私亲耶此不忠所事罢其职
　　○癸未制谕  今上曰故元旧官阿速哈剌儿伯颜忽里二人今授以指挥之职令其管领达达军士数虽不多然皆可用况北平风土素所谙练曩者所起阿速部长云有千余符头宜选能骑射者二三百人或百人差官送军中令总兵官择千百户员外置者领之果能骑射则以此符给之令充先锋视其能战与否尤必早夜警察讥其出关点选明白慎无轻慢纵弛指麾号令务在得宜○戊子命江夏侯周德兴往福建以福兴漳泉四府民户三丁取一为缘海卫所戍兵以防倭寇其原置军卫非要害之所即移置之德兴至福建按籍抽兵相视要害可为城守之处具图以进凡选丁壮万五千余人筑城一十六增置巡检司四十有五分隶诸卫以为防御
　　○罢磨勘司
　　○诏自今民间工匠谪充军者月给米八斗
　　○庚寅诏山东北平河南山西四布政使司凡运粮赴大宁者免徵其户今年夏税
