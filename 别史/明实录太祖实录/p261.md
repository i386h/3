<!-- { "loadSidebar": true } -->
　　○甲辰行人陈诚吕让至安南谕其王陈日焜令以所侵地还思明府议论往复久而不决诚以译者言不达意乃自为书与日焜曰迩者思明府土官黄广成奏言安南侵据壤地朝廷稽典册考图记遣使告谕俾还所侵自诚到王国宣布  上意开陈事理而执事所执逾固未肯听从今以前代载籍所纪疆场利害为执事陈之按志交趾古交州地后汉时女子徵侧作乱光武遣马援率师平之遂立铜柱纪功亦所以限内外也在唐则为五管之一统以都护宋时李乾德寇边郭逵将兵征之擒伪太子洪真乾德惧而割广源门州思浪苏茂桄榔之地以降则当是时此地尚为中国所有况铜柱以北丘温等地乎元世祖时而祖光炳入款称臣及日烜嗣立失臣子之节于是世祖兴问罪之师日烜蒙荆棘伏草莽生民殆尽城郭几墟日燇嗣立祈哀请罪世祖遣使降诏谕令入朝当时诏书有还地之语而日燇云向者天使辱临小国迎送于禄州小国惧有侵越之罪往往辞之丘温而已观此则丘温以北之地其属思明亦明矣今安南乃越渊脱踰如嶅庆远而尽有之非乘元末之乱侥幸而得之者乎行人下车之日王之君臣皆曰此地旧属安南而不知所属之由陈黎二国相及何致政亦执前说以为祖宗之地未审何所据而然也苟如执事所言则志书所叙日燇之言无乃但为浮说耶抑王惧有侵地之罪固执无稽之言以自饰也我  皇上天锡勇智表正万邦怙终者虽小过不赦改过者虽重罪亦释传曰过而能改则复于无过又曰过而不改是谓过矣改过致祥往岁龙州赵宗寿之事是也吝过召殃近岁南丹奉议诸蛮酋是也是皆明效大验所共知共闻者王能避殃迎祥归其侵地岂惟宗祏之安亦一国生民之幸也释此不图争而不让是为怙终自祸矣惟执事图之日焜以书复诚等曰昨辱惠书谆谕不少所据思明书云天使累造小国迎送止丘温一节此说迎送之事非疆界之事也盖丘温当其要冲往时自思明而入路州道近时自凭祥入洞登道皆小国林野之地不便立站故立站于丘温以当县之中有县官馆待故也至于交割夫骑则各于疆界如今坡罗唯关是也当元之初丘温已为小国之地思明乃谓当元季扰乱始越铜柱二百余里而来侵其丘温等五处观此则思明人之言不足信矣见诬若此其他可知所称志书自汉唐以来迁变不一其可以往昔之事而质之于今日耶余具回咨不敢复赘诚等得书复与之辨论不已安南王馈诚等黄金二锭白金四锭及沉檀等香诚等固却之安南王曰赆者礼也自陆贾时有之不必多逊诚曰尉陀欲以区区之越与天子抗衡是召祸者也陆贾受其金以分诸子是苟利者也王欲以尉陀自处而以贾处人抑何陋哉安南王无以对遂复咨户部白伏见上司为思明府奏侵占穰地遣行人陈诚吕让持咨文至下国令还所占地下国窃惟丘温如嶅庆远渊脱五县自昔以来供输下国赋役世世相传而洞登乃渊县之地天使往来之路其思明府凭祥人每岁与下国渊县人交割夫骑于凭祥界坡罗唯关今思明人乃谓下国于其地洞登立站侵占何其戾也夫立站侵占将图得其地与其人民也今其地其民古昔至今既已有矣又何用立站为夫站之废立随地之便随时之宜站之长存丘温地之便也站之暂立洞登时之宜也此时任尚书吴观等以有把截边界之役故令草起房屋以便歇宿已而复撤何预于侵哉苟不原其地与其人民而欲图侵占乃不假何时攻战何时破灭而此时立站其地主与其人民乃拱手而视不敢谁何又从而供其赋役何其灵异至于如此哉又谓元时大军二次捕交回军设立永平寨拨军守镇交边着落交趾供给粮饷窃点二次大军之将帅惟镇南王不止而饯归元史虽讳而不详至文其归也则曰镇南王在内傍关贼兵大集以遏归师王遂由单己县趋盝州间道以出观此则军势可知归路可辨岂有回军永平而拨军守镇又责交趾供给粮饷者哉又谓下国越过铜柱二百余里而侵占其所属丘温等五县者谨按汉建武十九年马援讨交趾徵氏女立铜柱时至今一千三百五十余岁千载之下陵谷迁变谁复能辨又谓拘问老人黄伯颜供说云云者伯颜亦思明人岂不同其愿欲虽千伯颜将可信耶又谓因前土官失于申明昨袭牧职尽图具呈及以建武志为说者岂有广成之高曾祖父不识古事不能申明而广成昨日始至乃能见识古事而申明耶下国与思明接境思明之人往往侵占下国田土杀掠人民牛畜下国疏远难于告愬思明狃于小获乃图大利而诬至此下国畏首畏尾自守之不假何敢有侵占之事哉夫苟有侵占岂难退还今不侵占何以退还此五县者乃下国世世相传所守之地惟知固守何敢以先世所守之地而付之思明当各守定界以事天朝何敢觊望与夺以烦上司惟圣天子一视同仁与天地同德故下国以此自恃而敢倾心陈愬烦渎台听罪焉敢逃今回咨申禀伏冀阁下上体  天子之至德下矜下国之远人审察鉴裁下国幸甚诚等复命  上召群臣议之或以其抗逆朝命当讨  上曰蛮夷相争自古有之彼恃顽不服终必取祸姑待之而已
　　○西番瞿昙寺僧参剌来朝贡马
○丙午立四川永宁宣抚司九姓长官司儒学
○辛亥白虹亘天贯日
　　○壬子置锦衣卫前千户所十司曰銮舆曰擎盖曰扇手曰旌节曰幡幢曰班剑曰斧钺曰戈戟曰弓矢曰驯马
　　○立西宁僧纲司以僧三剌为都纲河州卫汉僧纲司以故元国师魏失剌监藏都纲复置河州卫番僧纲司以僧端月监藏为都纲  上以西番俗尚浮屠故立之以来远人也
　　大明太祖圣神文武钦明启运俊德成功统天大孝高皇帝实录卷之二百五十
太祖高皇帝实录卷之二百五十一
　　洪武三十年三月癸丑朔  上御奉天殿策试举人制策曰朕闻古之造理之士务欲助君志在行道受君之赐而民供之所以操此心固此志以待时机之来张君之德布君之仁补其不足而节有余妥苍生于市野于斯之士古至于今历代有之载之方册昭如日月流名千万世不磨朕自为王为帝三十四年尚昧于政事岂不思古而然欤抑志士之难见欤诸生敷陈其道朕亲览焉时廷对者五十一人擢陈＜安阝＞为第一赐＜安阝＞等进士及第出身有差
　　○乙卯赐在京文武官夏布人十疋其九品以下者减半
　　○播州黄平安抚杨光祖卒以其子昌贵袭职贵州龙里长官司长官何友善卒以其子九住袭职
　　○己未以常德府澧州隶岳州府
　　○癸亥遣驸马都尉谢达往谕蜀王椿曰秦蜀之茶自碉门黎雅抵朵甘乌思藏五千余里皆用之其地之人不可一日无此迩因边吏讥察不严以致私贩出境为夷人所贱夫物有至薄而用之则重者茶是也始于唐而盛于宋至宋而其利博矣前代非以此专利盖制戎狄之道当贱其所有而贵其所无耳我国家榷茶本资易马以备国用今惟易红缨杂物使番夷坐收其利而马入中国者少岂所以制夷狄哉尔其谕布政司都司严为防禁无致失利
　　○广东都指挥佥事袁遇春讨猺蛮李敬宗等平之获敬宗及天荒罗云山寨贼首邓汉赵榔等并其党与三百八十余人斩之生擒二百五十余人送至京师
　　○上谓礼部臣曰今天下一统四夷诸番皆以时朝贡至如乌思藏西天尼八剌国去中夏极远亦三年一朝惟打煎炉长河西土酋外附月鲁帖木儿贾哈剌不臣中国发兵讨之固不为难然锋刃之下死者必众宜遣人谕其酋长若听命来朝一以恩待不悛则发兵三十万声罪致讨于是礼部檄打煎炉长河西酋长曰人之为人无贵贱无夷夏凡有血气者莫不畏死而好生畏祸而好福然与其畏之孰若避之与其好之孰若求之我  皇上受天明命以有九有之师东征西伐不劳余力四海豪杰授首归心已三十年矣至如远者莫若乌思藏西天尼八剌国亦三年一朝不敢后时其故何哉正以君臣之分不可不谨事上之心不可不诚征伐之师不可不惧也是以朝觐之日锡之以金帛劳之以宴礼比其还国则一国之人同荣之今尔打煎炉长河西土酋染月鲁帖木儿贾哈剌之污不朝久矣岂避祸求福之道耶夫堂堂  天朝视尔土酋大海一粟耳伐之何难取之何难尽戮其人何难然而姑容而不尔较者  皇上天地好生之心也今遣使谕尔酋长尔其思君臣大义以时来朝则福汝生汝获利为无穷矣其或不悛命大将将三十万众入尔境问尔罪尔其审哉
　　○诏令史典吏皆服吏巾先是五军都督府提控掾史六部都察院都吏各道书吏俱已别制巾样不与庶民同至是令天下令史典吏皆服之
　　○甲子禁民间无以金银交易时杭州诸郡商贾不论货物贵贱一以金银定价由是钞法阻滞公私病之故有是命
　　○乙丑乌蒙军民府署府事土官设北源遣使朝贡初乌蒙进马赐钞万锭至是复来贡马谢恩
　　○己巳楚庶长子孟熜薨追封巴陵郡王谥悼简
　　○辛未以鹰扬卫指挥寗忠为前军都督府都督佥事
　　○癸酉置湘乡千户所隶长沙卫
　　○征南将军右军都督佥事顾成等击水西叛酋居宗必登等斩蛮寇三千三百五十八人生擒二千一百六十四人获马二百二十七匹必登遁去时西平侯沐春亦令土官宣慰安的招谕密罗归济阿尼三寨纳马夷民而不科阿加之地去必登远山谷穷隘不可以进兵遂还
　　○甲戌改广西向武守御千户所为向武军民千户所
　　○刑部署尚书夏恕都察院署左佥都御史司中等奏请加反逆法以为汉法反者夷三族宜改大明律依汉法不分异姓同居三族应坐者男子无长幼皆磔于市妇人入官为婢没其赀  上曰古者父子兄弟罪不相及汉用秦法故谋反逆者皆夷三族其法大重且夫明刑定律务在公平使加之于人其人虽死不怨传之后世虽有仁圣之君必不能有所变更矣恕等曰不轨大恶也重刑以治之所以使民不敢犯也  上不允但令如律
　　○戊寅置宁国府南陵县峨岭巡检司
　　○庚辰置四川盐井千户所
　　○古州上婆洞蛮林宽自号小师聚众作乱攻龙里守御千户所千户吴得镇抚井孚议城守之计令人驰报贵州都指挥使司坚守以待援至贼纵火烧四门攻城益急得曰我等为国守边又有父母在城今贼势如此徒守无益即上马率精锐开城门击贼或谓得曰贼势方盛宜俟其怠击之得曰城破在顷刻何俟之有若城不能守父母不能救是不忠于君不孝于亲吾何用生为即率麾下驰入贼阵中杀数十人抟战不已遂中毒弩死孚继战亦死于阵城遂陷事闻  上曰忠孝立身之大节能两全者古人所难今吴得井孚临难捐身因忠显孝非烈丈夫不能命追赠得为指挥佥事孚为正千户各令其子袭职仍以钞帛恤其家得滁之全椒人孚泗之盱眙人
　　○命户部申明牙侩朘剥商贾私成交易之禁
