<!-- { "loadSidebar": true } -->
　　○甲辰遣故元官赵元佑张进沙德成赍诏并织金文绮赐元左丞阿里仍遣夹失伯里等同还因赍诏谕大理曰始因有元失驭海内云扰华夷无主朕自洪武元年戊申秋八月群雄尽平复我汉人故国统一中夏于今七年四夷诸蕃皆已称臣入贡惟尔大理未尝遣使近稽载籍大理在唐宋时受封王爵至元削去国名止称土官今其国乃元君遗泒梁王者主之未复故封朕命臣僚议准唐宋故事封尔叚氏为大理国王故特遣使先谕朕意使回当发印诰令尔王臣开国理民同享承平之福尔其审之
　　○乙巳祭太岁风云雷雨岳镇海渎山川城隍旗纛诸神
　　○分东昌府棠邑县之忠厚等乡属临清县
　　○夜岁星犯轩辕大星
　　○丙午置龙江石灰山二关大使各一人正八品副使各一人从八品
　　○命太常卿议祭祀日期于是定议风云雷雨境内山川岳镇海渎皆于春秋仲月上旬择日以祭历代帝王陵寝仲春上旬甲日祭城隍之神于山川后一日祭社稷之神春秋二八月上戊日祭无祀鬼神春于清明日秋用七月望日冬用十月一日书之于牌依时以祭著为式其祭日遣官监察不敬失仪者罪之
　　○庚戌以兵部尚书孙克义为湖广行省参政代陶凯还朝
　　○增设牧监群官二十七处隶太仆寺每群设群头一人
　　○癸丑以李世昌为金吾卫指挥同知世昌平章李思齐子也
　　○乙卯增列侯等官禄秩  上念诸功臣之家族属数多岁禄恐不足赡命中书省臣会计列侯自中山侯以下十三人旧食禄千五百石者加赐公田千石共岁食二千五百石其荥阳宣宁宜春河南四侯旧食九百石今皆增为二千五百石都督蓝玉王弼河南都指挥使郭英各食二千石杭州都指挥使徐司马西安行都指挥使韦正各千五百石同知都督何文辉丞相胡惟庸各二千石大夫汪广洋陈宁并千九百石留守都卫指挥周贤千石在京指挥使八百石同知六百石佥事五百石在外都指挥使八百石同知六百石佥事五百石各卫指挥使六百石同知五百石佥事四百石所拨公田仍依旧则不许减科
　　○青州府胶州高密县自六月至是日淫雨胶河溢伤禾
　　○丙辰左副将军李文忠率师至豊州分道追击胡兵擒其故官十二人俘虏其众二百二十人并获马驼牛羊甚众又闻胡兵屯伯干儿之地遣兵追之不及而还
　　○丁巳  上念京畿民庶之众鳏寡孤独废疾无依者多旧餋济院隘不足容命于龙江择闲旷之地构屋二百六十间以处之
　　○戊午以战袄绵裤各五千给沂州卫士卒
　　○己未夜四鼓有星青白色起自紫微西蕃右枢旁西北行至云中没
　　○庚申河间广平顺德真定所属三十三州县民饥诏免徵其税粮仍命有司赈恤之
　　○吏部奏凤阳临淮县地要事繁宜增丞簿典史各一人砀山盱眙天长光山蒙城霍丘罗山颍上定远五河太和虹亳息沛豊一十六县皆粮不满千石宜各减丞一人并从之以罗山去凤阳远命隶河南汝宁府
　　○辛酉五色云见
　　○监察御史答禄与权言古之王天下者既立始祖之庙又推始祖所自出之帝祀之于始祖之庙而以始祖配之故曰禘禘者大也王者之大祭也周祭太王为始祖推本后稷以为自出之帝今  皇上受命已七年矣而禘祭未举宜命群臣参考酌古今而行之以成一代之典事下礼部太常司翰林院议以为虞夏□周四代世系明白其始所从出可得而推故禘礼可行自汉唐以来世系无考莫能明其始祖所自出当时所谓禘祭不过祫已祧之主序昭穆而祭之乃古之大祫非禘也宋神宗尝曰禘者所以审禘祖之所自出是则莫知祖之所自出禘礼不可行也今国家既已追尊四庙而始祖之所自出者未有所考则于禘祭之礼似难遽行  上是其议
大明太祖圣神文武钦明启运俊德成功统天大孝高皇帝实录卷之九十二


九十八、大明太祖高皇帝实录卷之九十三
　　洪武七年九月癸亥朔以兵马指挥司副指挥世家宝为两浙盐运司副使赐公田米五十石初世家宝为刑部尚书坐事黜为庐陵知县召还为兵马副指挥至是升今官
　　○甲子巩昌府安定县雨雹
　　○乙丑礼部太常司奏祭祀拜礼考之礼记一献三献五献七献之文皆不载拜礼唐宋郊祀每节行礼皆再拜然亚献终献天子不行礼而使臣下行之今议大祀中祀自迎神至饮福送神宜各行再拜礼  上命节为十二拜始迎神四拜至饮福受胙复四拜又至送神四拜而毕著为定仪
　　○丁卯祭周天星辰
　　○命骁骑左卫指挥使周显之子严袭职以显死于战阵故也
　　○戊辰中书平章政事李思齐卒思齐字世贤汝宁罗山县人元李汝颍兵起思齐率义兵屡复郡县元以思齐有功授汝宁府知府后守关狭累官太尉中书平章政事兼枢密院事及王师入关思齐退走凤翔又走临洮大将军徐达分遣都督冯宗异取临洮思齐遂率众降入朝授江西行省左丞洪武三年从大将军破定西王保保还取兴元升中书平章政事复从征大同行次代县得疾还京师赐第一区授其子世昌金吾右卫指挥同知甥郑玉羽林卫镇抚思齐至是卒时年五十二遣官祭之其妾郑氏亦自经死追赠淑人谥曰贞烈合葬于上元县之向村
　　○己巳赐乐舞生二百余人衣各一袭
　　○仪鸾司大使叶茂奏进御用车轿九龙马车一三辕马车一象车一四马轿七用马棕轿一红氊轿一红竹轿一以人肩之
　　○庚午松江府华亭县官上言旧设养济院收养鳏寡孤独废疾贫民今栋宇倾圯不堪居止乞将没官房屋改造从之
　　○辛未罢福建泉州浙江明州广东广州三市舶司
　　○罢信宝局
　　○置宝钞提举司提举一人正七品副提举一人从七品吏目一人省注所属抄纸印钞二局大使各一人正八品副使各一人正九品典史各一人省注宝钞行用二库大使各二人正八品副使各二人正九品典史各一人省注
　　○癸酉初昏有流星赤色起自太子星旁西北行经紫微西蕃抵北斗柄没
　　○河间府河间县蝗
　　○丙子贵州宣慰使霭翠遣其下曹阿必角□羊贡马赐以袭衣仍赐霭翠文绮十匹
　　○丁丑  上谓廷臣曰草木无心遇春而长茂遇秋而零落气之所感犹之荣悴况于人乎崇礼侯买的里八剌南来已五载今已长成岂无父母乡土之思宜遣之还于是厚礼而归之选老成宦者咸礼袁不花帖木儿二人送其行复遗其父爱猷识里达腊织金文绮及锦衣各一袭买的里八剌辞行  上谕之曰尔本元君子孙国亡就俘曩即欲遣尔归以尔年幼道路辽远恐不能达今既长成朕不忍令尔久客于此故特遣归见尔父母亲戚以全骨肉之爱又谕二宦者曰此尔故君之嗣也不幸至此长途跋涉尔善视之因致书与爱猷识里达腊曰顺天者昌逆天者亡古今通论自古国家兴废气运之常耳岂人力所能为哉且君之父子当中国兵多将广之时权不能自持故兵多者蕴莽操懿温之志次者颉颃互相攻击日废生民下者东送款西归附剥民以供上下君之父子曾出一令而谁何之欤今日之事如此君尚迷留不省者何盖在至正之间兵多将广尚不能驾驭又被逼挟今之众壮弱不过二万流离边境意图中兴君之谋略不知何如耳君能自度今时之权比至正时低昂若何以此观之岂不愚哉君以万骑或七八千骑欲与全中国相抗予又不知轻重若何予谓君明天理若能悟我所言必得一族于沙漠中暂尔保持或得善终何以见之君之祖宗有天下者几及百年养育之久生齿之繁以此知运虽去而祀或未终此亦天理之常也君若不悟不效古人之事他日加兵于彼祸有不可测者矣昔君在应昌所遗幼子南来朕待以殊礼已经五年今闻奥鲁去全宁不远念君流离沙漠无宁岁后嗣未有故特遣咸礼等护其归庶不绝元之祀君其审之
　　○改中立大都督府为凤阳行都督府濠梁后卫为凤阳卫
　　○革北平府霸州之保定县以其地入本州
　　○己卯翰林院奏进回銮乐歌先是  上以祭祀还宫宜用乐舞前导命翰林儒臣撰乐章以致敬慎监戒之意谕之曰古人诗歌辞曲皆寓讽谏之意后世乐章惟闻颂美无复古意夫常闻讽谏则使人惕然有警若颂美之辞使人闻之意怠而自恃之心生盖自恃者日骄自警者日强朕意如此卿等其撰述毋有所避至是上所撰神降祥神贶酣酒色荒禽荒诸曲凡三十九章曰回銮乐歌其辞皆存＜矢见＞谏其舞分为三队队皆八人礼部图其制以上命乐工肄习之
　　○庚辰命广西行省置宝泉局设官如北平
　　○癸未诏凤阳屯户有年老衰惫者令于有司入籍为民笃废残疾者放还乡里其官吏犯公罪者仍取选用
　　○乙酉改王相府参军为长史
　　○播州宣慰使杨铿来朝赐绮帛各五匹
　　○丙戌大同卫官军获故元四大王之党佥院马伯僧等三十六人悉诛之
　　○庚寅贵妃孙氏薨妃世为陈州人父和卿仕元因家毗陵母晁氏妃禀性贤淑父母亡长兄楧治家事元末天下乱妃年十三从次兄蕃避兵扬州城陷蕃离散不知所在元帅马世熊妻育妃为女年十八未聘  上闻其有容德诏纳宫中言行皆有礼法如古昔贤女尝请于  上访求楧得之  上即帝位册为贵妃位众妃上小心恭谨于  上有警戒相成之助佐  皇后以理内治宫壸雍肃事  上十有五年生女三人次女早卒是月癸未妃得疾至是薨年三十有二  上为之感悼诏谥成穆册曰朕闻古者宫妃其德足以辅内治厚彝伦者既薨之后必有定谥之礼惟尔贵妃孙氏以笃慎之资纯淑之行勤于事上慈以抚下当国家开创之初备警戒相成之道德实冠于嫔御功有助于中闱方期享于安荣曾莫跻于寿考宜加增谥以表推崇可谥曰成穆命吴王橚服慈母服斩衰三年以主丧事敕皇太子及诸王皆服期有司营葬厝于朝阳门楮冈之原赐楧田租三百石俾供四时祭祀每岁时节序忌日礼部备仪物祭之
　　○是月燕山都卫指挥使朱杲通州卫指挥佥事郑治汝宁卫指挥佥事冯俊密云卫指挥佥事张斌等率师出古北口防秋卒遇胡寇皆力战以死  上命所司厚恤其家亲制文遣官临祭其祭杲文曰尔自从军以来累有战功二十年间栉风沐雨未尝宁息及中原大定命尔北守燕山朕以为天下大定尔必享无穷之福夫何主将乖于调发使尔猝然遇寇众寡不敌朕知尔奋身苦战终不能脱遂致殒身哀哉然人之生死古今常事历代为将陷身委命者有之如尔终不屈于他人慨然死节者鲜矣于戏奋志以报国捐生于锋刃垂名万世禄及子孙此心昭乎日月伟哉丈夫今以牲醴致奠尔其享之祭冯俊等文同
　　○三佛齐国王麻那答宝林邦遣其臣没那遐噔等进表贡方物命赐其国王大统历织金文绮罗共四十匹正使绮罗各二匹衣一袭副使绮罗各一匹通事文绮一从人高丽布各一冬十月癸巳朔
　　○乙未赐兀剌歹冠带衣服兀剌歹者故元诸王也洪武三年自大同来降留居京师
　　○丙申察罕脑儿卫指挥佥事撒里答歹来朝谢恩命赐宴及金龙绣衣一袭
　　○己亥赐太学生衣服靴袜
　　○庚子靖海侯吴祯总兵巡海还朝
　　○辛丑给在京凤阳滁州沂州淮安大河山东河南各卫军士戍守北平者钱千八百六十五万白金二万二千四百两布绢二万三千二百余匹绵五千余斤
　　○癸卯赐辽东卫指挥张良佐冠带衣服仍以绮罗及帛各四匹赐之其妻亦赐文绮纱罗各二匹帛四匹
