<!-- { "loadSidebar": true } -->
　　○己卯大学士李东阳等＜锍-釒＞请早朝言自古圣帝明王必以克敬克勤为德早朝者勤政之第一事也  皇上即位之始常以昧爽视朝中外欣欣想望至治顷来或多至己时方出人心疑恐伏望自今早朝仍依旧期一则圣躬志虑清明二则朝廷气象严肃三则侍从宿卫得免疲倦可以整饰朝仪四则文武百官不致懈弛可以理办政务五则钟声有节可以一都市之听闻六则引奏有期可以耸外夷之瞻仰一举而众羙咸具天下必将称颂  圣明此其事易行而其效甚大只在  圣心一转移之顷耳  上曰卿等言切治道朕已知之矣
　　○庚辰赏万家岭擒斩番贼有功指挥宋智等二十二人有差
　　○辛巳给赐庆成王府革爵庶人奇涧妻妾子女三十六人人米麦月三石以供衣食之费各名下使女例许一二人月给米五斗岁绢布各一疋
　　○升木束河卫指挥使阿古尚为都指挥佥事从其请也
　　○朵颜卫故都督同知阿儿乞蛮子花当差人进贡缴其父原奉敕乞袭职许之大宁卫都督佥事讨斤子把秃亦乞袭职敕印俱亡弗许诸夷人皆为之请乃暂授正千户
　　○壬午礼部申明礼制榜例先是有旨文武职官礼仪等级各有旧制礼部即查先年榜例申明禁约至是右侍郎刘机等言  累朝制度损益因时今即长安左右门悬布旧榜参之礼仪定式以衣冠服色房舍伞盖鞍辔器皿床帐帽靴朝参筵宴公座公聚仪从及乘轿用扇诸品级等差类开上请裁处出榜申明禁约务使文武职官一体遵守又据大明集礼有公卿大臣得乘安车之制亦并及之得旨  累朝榜例既查明尔礼部即申明晓谕令一体遵守京城内安车伞盖既年久不行已之轿扇并筵宴位次俱如例服色特赐者不在此限既而锦衣卫掌卫事都指挥叶广等奏本卫官曾屡赐蟒服飞鱼等服其从人亦与诸司不同乞仍旧服用随从许之
　　○太监李荣传旨以内官监太监赵刚协同署都指挥佥事杨恭守备山海等处地方掌管锁钥
　　○赐内官监太监刘琅禄米十二石以琅自陈镇守陕西甘肃河南有擒贼之功也
　　○万全卫纳粟都指挥佥事倪镇坐守备不设下巡按御史逮问拟谪戍都察院覆奏镇部下有斩获功且失事不多乃令赎杖还职
　　○命工部左侍郎吴洪提督脩理上林苑海子行殿屋宇等处
　　○甲申遣太仆寺官祭司马等神
　　○葬  景皇帝妃汪氏
　　○乙酉吏部奉旨查议天顺以后添设内外大小官共一百二十九员其间地要政繁不可裁革者七十员两京二十六员户部福建司山西司在宣府辽东永平大同管粮郎中共四员礼部仪制司及主客司提督夷人主事共二员工部营缮司管脩京仓员外郎管缮工司及脩通州仓主事共三员虞衡司管盔甲厂及遵化铁冶郎中共二员都水司管沙河及通州河道郎中二员管沽头三闸及器皿厂主事二员营缮所管器皿厂所丞一员鞍辔局大使一员总制陕西三边兼理马政右都御史一员提督四夷馆太常寺少卿及寺丞共二员  天地坛祠祭署祀丞太仆寺常盈库大使顺天府库大使各一员南京应天府常平仓大使广积库副使金吾后卫西仓副使共三员在外四十四员浙江按察司提学巡海副使二员江西布政司管粮左参议一员按察司提学及会昌兵备副使二员山东按察司提学及黄花镇兵备副使二员管屯佥事一员山西布政司左参政一员按察司鴈门等三关兵备及提学副使二员宣府催督粮草佥事一员河南布政司管粮右参政一员按察司提学及管河副使二员陕西布政司管粮右参政及管甘肃粮储右参议二员按察司提学及岷州边备汉中抚民固原民备副使四员管榆林及宁夏粮储边备佥事二员四川布政司管粮右参政管建昌边储右参议共二员按察司提学及建昌松潘威茂各兵备共四员湖广按察司靖州兵备副使提学佥事共二员福建按察司提学及巡海副使二贝广东布政司管粮左参议一员按察司提学及巡海副使二员广西布政司管粮右参政一员按察司宾州兵备副使一员提学佥事一员贵州按察司威清兵备副使一员云南按察司提学管屯及临安腾冲各兵备副使四员非要地而事简可革者五十九员在京二十五员户部湖广广西四川贵州司主事各一员山西司临清管钞主事一员礼部铸印局副使一员兵部武库司管军士主事会同馆副使各一员工部营缮司管大工厂员外郎一员管匠册及临清管砖主事各一员虞衡司点军器填街道员外郎一员都水司管德州等河道郎中一员管徂徕泉源及通州以上河闸主事二员太常寺协律郎三员  长陵祠祭署奉祀顺天府库副使各一员四夷馆习译官光禄寺署正四员署丞一员南京九员刑部广东司工部营缮司各主事一员太常寺协律郎赞礼郎各一员司乐二员  天地坛祠祭署祀丞山川坛祠祭署奉祀应天府常平仓副使各一员在外二十五员浙江按察司温处兵备副使一员山东布政司管粮左参政一员按察司天津宣府临清各兵备副使三员山西布政司右参政一员河南布政司南阳抚治流民右参政一员陕西布政司提督税粮右参政□洛抚治流民右参议各一员按察司肃州西宁各抚治番夷及监收粮草环庆兵备副使四员延绥管粮及管屯兼理西路边备佥事二员四川布政司管粮经历一员按察司抚流民捕盗及泸叙安绵各兵备副使三员管水利佥事一员湖广按察司抚治流民副使一员福建按察司建宁兵备佥事一员广东按察司清远兵备佥事一员广东按察司清远兵备佥事一员云南布政司管理盐法右参政一员按察司澜沧姚安兵备副使一员外又有右都御史张宪右副都御史王琼方整理两浙两淮盐法又兵部车驾司郎中一员职方司差守山海关主事一员乃天顺年以前添设之数应否裁革以请时右都御史杨一清总制陕西三边有旨令整理边备完日以闻提督四夷馆少卿并宣府大同辽东永平管粮郎中四员固原松潘兵备副使二员仍旧宪琼召还其余俱裁革别用
　　○叙故礼部尚书传瀚之孙选为国子监生先是瀚子元已荫入监后元举进士例当补荫选元之子也
　　○升阿的纳河卫指挥使答古满泾卫指挥使纳赤哈爱河卫指挥同知咬罗戈兀者前卫副千户赤麻纳各一级以自陈授职逾二十五年故也○命太仆寺于顺天府等处选买马五千匹送御马监备用
　　○命成讨温卫都督同知康允子奄秃袭父原职  晓刻莱州府天鼓鸣继有星大如盘其色赤自西北流往东南
　　○丙戌遣户部右侍郎林泮祭京都太仓之神
　　○遣顺天府官祭宋丞相文天祥
　　○升大理寺左少卿张鸾为都察院左佥都御史通政司右通政陈勖为太仆寺卿
　　○升广西按察使张吉为山东右布政使浙江布政司右参政马龙为山西右布政使
　　○山东按察司副使施槃乞致仕许之
　　○故锦衣卫署指挥佥事王弘之孙世臣奏其祖弘常从太监汪直累以战功升级及直败坐累戍辰州而死当时与弘同被劾而削夺官职者如都御史王越都督毛伦皆叙复欲如例乞袭弘职兵部覆议谓军职已得之而已失之者子孙例不袭况弘以罪死子聪已补总旗之役矣世臣奏妄不可从有旨特许世臣袭副千户
　　○丁亥升礼部右侍郎刘机为本部左侍郎国子监祭酒张澯为礼部右侍郎
　　○命武平伯陈勋总管三千营操练
　　○戊子工部营缮司员外郎钱仁夫乞休致许之时士大夫方为刘瑾所戕害而仁夫得请以归人多叹羡焉
　　○己丑更分守延绥东路右参将时源为延绥游击将军而以游击将军戴钦为参将代源分守以源长于战而钦宜于守也
　　○升凉州卫都指挥同知徐廉为都指挥使仍守备西宁录其黄羊川领军功也
　　○浣即□□小者夷平章把都卜花少子也弘治间偕达军李牛儿归顺时年十二送锦衣卫镇抚司带管食粮俟长别议及是乞恩命为锦衣卫百户带俸仍令所司给房舍及应得赏赐
　　○庚寅清明节遣驸马都尉蔡震黄镛崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○升大理寺右少卿汪宗器为本寺左少卿
　　○升云南布政司左参政刘廷王□赞为本司右布政使陕西按察司副使王寅为广西按察使两淮都转运盐使司运使杨奇为浙江右参政
　　○录广东十三等村池水等乡平贼功升赏汉达官军都指挥王永等六千八百六十九人有差总镇太监韦经总兵官毛锐各赏银四十两彩叚四表里参议罗荣徐沂副使胡华佥事许日□旦吴廷举各彩叚二表里时总督都御史潘蕃布政使柴昇已迁官蕃赏银半经等而彩叚减四之一昇所赏与荣等同
　　○分守开原地方右参将胡忠坐达贼屡入所分地虏杀人畜问拟谪戍忠乞以功赎罪贷之仍罚俸一月
　　○辛卯命山海卫都指挥佥事李洪充右参将分守燕河营等处地方
　　○壬辰巡按云南御史陈天祥言云南有阿吒力朵兮薄二教其徒数百人不祝发不绝晕酒类僧道而非僧道有妻妾生子女假托事佛祈禳招集良家女妇宣淫壤俗盖缘宣德间此辈厚赂中官蛊惑朝廷加授都纲都纪官名铸给印信传至于今牢不可拔乞敕所司削其官追其印摘发该管官处承当军民差役庶淫丑之俗可以少革命所司知之
　　○命浙江都司都指挥同知白弘注湖广都司金吾左卫都指挥佥事句玺注四川行都司各掌印
　　○太监李荣传旨锦衣卫带俸指挥使朱成令同魏文礼理象房事
　　○癸巳
　　景皇帝忌辰遣仪宾周钺祭陵寝
　　○升大理寺右寺丞王晣为本寺右少卿
　　○升户部郎中吕贤为两淮都转运盐使司运使
　　○岁给永宁王府故镇国将军子＜土充＞宫人孙氏餋赡米五十石
　　○甲午升太常少卿兼翰林院侍读李旻为本寺卿掌国子监祭酒事
　　○升浙江嘉兴府知府于凤喈为云南布政司左参政
　　○劄纳等族番人头目陆尔节等贡马及盔甲等物赐宴赏彩叚等物有差
　　○锦衣卫中所正千户康宣左信百户李和舍人郑铎孙清高宣张玺张辅郑辂景贵王玉黄瑛从太监苗逵征虏各以当先功升一级矣至是复自陈有当先之功者二乞并升焉兵部议宣等功非斩首止宜加赏有旨如例并升实授一级
　　○命都指挥佥仇钺充游击将军领宁夏土兵屯驻清水营以俟调用
　　○命兵部右侍郎韩重都察院右副都御史张鼐清理军职贴黄
　　○太监李荣传旨以虏势猖獗宣府总兵李杲久病召还京令副总兵白玉充总兵官代杲而以大同都指挥佥事黄镇代玉京营都指挥佥事毛伦代镇俱充副总兵
　　○乙未升通政司右通政李浩为本司左参政右参议熊伟为右通政吏科都给事中任良弼户部员外郎李王□赞俱左参议礼部员外郎罗钦忠刑部主事刘达大理寺右寺正魏讷俱右参议
　　○赐山阴王成鍪书院名为进德
　　○命协守松潘参将张文渊充副总兵分守松潘地方
　　○河间府知府辛文渊承巡抚都御史韩福委操各州县民壮擅调驿马百余匹骑坐为东厂察觉命执送镇抚司考问参送拟罪诏降三级于广东极边叙用夺福俸两月
　　○丙申裁革河南郑陈陕三州并固始武陟汤阴三县税课局其钱钞令各州县带办从巡抚都御史陶琰奏也
