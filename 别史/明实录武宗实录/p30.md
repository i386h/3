<!-- { "loadSidebar": true } -->
　　○庆府安化王寘鐇以祖母葬地不吉请迁韦州螺山祖茔之侧从之
　　○先是巡按陕西御史季春同都指挥费梁左布政使柳应辰按察使谢罃审录误释重囚至是事闻春与应辰巳迁官  上命逮治罃等而春与应辰纪录如律
　　○夜月犯斗宿西第三星
　　○庚子补荫故工部左侍郎陈政子望为国子生
　　○太监陈宽传旨御马监太监王宏管神机营右掖三司寻命宏管本营左掖并耀武营张景昌管右掖三司
　　○夜流星如弹色青白有光起自牛宿行丈余发光如盏东北行至垒壁阵尾迹炸散
　　○辛丑刑部左侍郎兼佥都御史何鉴奏清查过荆襄南阳汉中等处流民二十三万五千六百余户七十三万九千六百余口其愿附籍者请各给户由收入版籍愿还乡者量宽赋役如有产业已成既不还乡又不附籍两相脱漏影射者勘明籍贯将各丁产造册在官一体给与户由过税当差原系军匠灶户填注卫所局场仍查各原籍户丁听继帮贴又编造黄册奸弊多端请令所司查照先年编排迁民里社起科钱粮及今次清出顶补旧里增编迁民俱与土民里分一例造册如有将殷实者诡在畸零或将逃绝者伪当正管或隐漏税粮或卖放人户及买田不过割者书手发戍边卫又外来商贾并仕宦人等买田住久并本处富豪之家有田无粮遗累小民宜行查勘以均田赋户部尚书韩文等覆奏  上曰黄册奸弊尔等再议以闻余如所拟
　　○太监陈宽传旨神机营左掖太监马永成调中军二司管练武营兵仗局大使孙和管神机营右掖
　　○命大宁前卫指挥使江谅守备涿州地方以都指挥体统行事
　　○壬寅  泰陵成其制金井宝山明楼琉璃照壁各一所  圣号石碑一通罗城周围为丈一百四十有二一字门三座香殿一座为室五左右厢纸炉各二座宫门一座为室三神厨奉祀房火房各一所桥五座神宫监神马房果园各一所
　　○以  泰陵成遣驸马都尉游泰崔元林岳祭告  长陵  献陵  景陵  裕陵  茂陵  泰陵驸马都尉黄镛祭告  后土之神工部左侍郎李鐩祭告  天寿山之神
　　○文武官平江伯陈熊等四百四十四人失朝各夺俸一月学士刘忠以是日经筵进讲特允之
　　○癸卯制敕房办事太常寺少卿刘棨为其父陕西按察司副使刘瀚乞葬上以棨在春宫书办效劳特予之不为例
　　○甲辰遣行人存问致仕南京工部尚书胡拱辰赐之敕曰卿以优裕之才清慎之操剔历中外多历年所茂著劳绪为时名臣既遂退闲懋修靡懈德望愈隆寿考康宁年跻九十完名盛福求诸今盖仅见焉朕方孝奉  两宫推恩臣庶爰稽尊贤养老之典特遣行人赍敕存问并赐羊酒仍令有司月加食米二石岁加人夫二名以示优春卿其体朕至意颐餋天和益延寿祉表仪乡郡以为国之光故谕
　　○丙午驸马都尉马诚奉命往南京祭  孝陵等陵至东昌足疾不能行奏至命南京奉祀驸马都尉杨伟代之
　　○升府军卫带俸署都指挥佥事李隆为中都留守司正留守孝陵卫带俸指挥使梅纯为署副留守神策卫指挥同知詹济协同佥书管事○丁未南京东安门皇墙脊瓦并大报恩寺塔以雷震而损守备太监傅容等既修葺皇墙乃奏欲并修寺塔工部议根本重地雷震禁垣其灾非他所可比天心示戒  祖宗之灵恐亦弗宁若复修理寺塔兴土木之工劳军民之力非所以答天戒也愿已之  上是其言诏南京灾变非常朕心祗惧其令守备等官同加修省以回天意
　　○先是遣翰林院修撰伦文叙使安南至赣州闻父丧具疏以闻命编修鲁铎代之
　　○移紫荆关把总指挥于大龙门口增保定茂山等卫所官军二百六十人移倒马关把总指挥于插箭岭口增真定定州官军一百五十九人以二口要害虏尝由此出没故也
　　○六科十三道俱言频年以来征歛无艺土地所产者既疲于额外之供所不产者复困于陪纳之苦湖广四川杉楠大木宜停取凡非土产者宜勿浪派他工料亦宜以荒旱暂停工部会议言近年工役繁兴民力甚困今后凡不急之工俱不许奏扰修理其非得已者听本部酌量派办湖川木植已到水次者可以渐解京余大木及尚在山中未出者俱暂停止从之
　　○御马监太监陈贵奏各马房马多病恐风水不利乞相看迁改  上许之命钦天监官倪谦往视因谓其中檐水相射房舍及众塔错列有伤生气宜迁改修理给事中陶谐等言马房建立已百余年贵一旦归罪风水欲事迁改盖假公营私图屋宅之新以极便安因土木之兴以肆侵克耳而谦等敢辄阿附俱宜治工部尚书曾鉴等覆奏  上命如前旨修理鉴等复执奏谓马房原系钦天监相看营造＜矢见＞制已定今称房屋塔座有碍风水必其后任意所增宜令拆毁改正葺以已赀庶牧餋无妨而民不劳费从之
　　○戊申遣太常寺官祭东岳太山之神
　　○尚膳监太监刘杲以病乞监督京仓许之户部右侍郎陈清监察御史朱廷声各奏仓场近岁添设冗员明诏方议裁革岂可复增以失信于天下请罢杲勿用不从
　　○是夜山西太原府有火光大如斗坠宁化王府殿前空中见红光如弯弓长六七尺旋变黄又变为白渐长至二十余丈光芒亘天移时而灭
　　○乙酉辽东广宁墩台有火发于旗竿凡六处
　　○顺德府沙河县民秦友智妻杨氏一产三男命给赏分养如例　　明武宗毅皇帝实录卷之十一
　明武宗毅皇帝实录卷之十二
　　正德元年夏四月庚戌朔享  太庙奉  孝宗敬皇帝神主诣庙享祀
　　○遣内官祭司灶之神
　　○贵州宣慰使司宣慰使安贵荣遣舍把安诚等答石等族番人居肖等各来朝贡马匹方物赐晏并衣服彩叚等物有差
　　○辛亥兵部奏两京锦衣等卫官旗全由传乞应革者王汉等十一人由恩应革由功应存者陈禄等八人由乞升遇例未尽革今应尽革者黄灏等二十七人总小旗由乞而充今应革役者孙昂等五人由他卫传调锦衣卫今应还卫者陶琦等二人请如诏处分其南京锦衣卫千户尹果百户尹德尹隆乃含山大长公主之曾孙去留惟命  上曰果等三员朕念大长公主故特留之余从所奏
　　○壬子礼部上进王牒仪注前期一日设玉牒案于奉天殿丹墀中设宝舆香亭于史馆前教坊司设中和韶乐不作设大乐如常仪是日早锦衣卫设卤簿驾修玉牒官具朝服捧玉牒置宝舆中  上御华盖殿具皮弁服鸿胪寺官导迎宝舆用鼓乐伞盖修玉牒官后随由二桥行至奉天门由左门入至丹墀案前捧玉牒置于案乐止宝舆香亭退鸿胪寺官奏执事官行礼讫奏请升殿导驾官前导乐作  上御奉天殿文武百官各具朝服侍班乐止鸣鞭修玉牒官入班乐作鸿胪寺官赞鞠躬四拜兴平身乐止赞进王牒乐作序班举玉牒案由中道升班首官由左阶升序班以玉牒案置于殿中乐止班首官由殿东门入至案前赞跪修玉牒官皆跪乐作赞俯伏兴平身乐止班首官复位乐作赞鞠躬四拜兴平身乐止序班举玉牒案置于殿内稍东进玉牒官退于东班侍立文武百官入班行礼如常仪故事进玉牒于文华殿行礼太常寺少卿兼侍讲学士杨时畅以为玉牒所载甚重宜于奉天殿进呈庶尽尊祖敬宗之义内阁大学士刘健等与礼部议从其言乃更定仪注行之
　　○癸丑五府六部等衙门英国公张懋等言自古人君未有不以忧勤而兴骄佚而坏者益之戒舜曰罔游于逸罔淫于乐成王初政周公作无逸以训之诚见夫废兴之机于此乎系不可以不慎也  太祖高皇帝间关百战以有天下深虑后世溺于宴安故  皇明祖训首谓守成之君常存敬畏以祖宗忧天下为心则能永受天之眷顾若生怠慢祸必加焉贻谋之远盖与益周公异世而同符也仰惟  皇上嗣位以来日御经筵躬亲庶政求治之心恒惧弗逮迩者忽闻燕闲之际留心骑射甚至群小杂香径出掖门游观苑囿纵情逸乐臣等闻之不胜惊惧昔汉文帝从霸陵欲西驰下峻阪其臣远盎谏曰圣主不乘危不徼幸今骋六飞驰不测有如马惊车败陛下纵自轻柰高庙太后何宋孝宗常亲鞍马其臣薛季宣谏曰球马之事虽陛下所以习劳振武至于卫生之害积于细微彳□缶□亍橛之危起于所忽则不可不慎夫家累千金坐不垂堂盖谓所托者重也  陛下负托之重岂但千金之子而乃自释端拱之安以犯垂堂之险万  御者蹉跌彳□缶□亍勒有失左右不及致力将如之何臣等窃意  天纵圣明初无此念必左右近侍引之非道  陛下不察而误蹈之臣等实为寒心况去岁以来灾异迭见若复从事佚乐何以感动天心夫上天之变不可玩古人之戒不可忽  圣祖之训不可忘宗社之虞不可不虑伏愿  陛下居安思危严恭寅畏凡骑射游乐之事一切屏绝亲君子远小人左右近侍必选老成谨厚者充之毋使憸邪群小杂乎其间因而上累  圣德有负天下臣民之望  上批答曰卿等所言良是朕皆体而行之
　　○总督两广军务左都御史潘蕃乞休不允
　　○吏科给事中丘俊奏三月三日将旦有星大如月其光如电自东南流陨西北继而天鼓鸣响如雷夫京师为根本重地而灾异并见如此天之垂象岂无意欤意者  陛下仁德或未修赏罚或未当学问或未勤游玩或过度营造或太繁才者未进而不才者或未之退欤惟  陛下励精克断敬天省躬勿纵骑射之娱勿为怠荒之行则德修而政举矣至于中外大臣之不职者如吏部左侍郎兼翰林院学士张元祯户部左侍郎王俨南京太常寺卿吕＜常心＞等亟宜黜罢亦弭灾消变之所当务也下所司知之
　　○户部言长宁伯周彧与景州民高崇等互争田土已屡移巡抚官勘理今复有旨遣郎中等官往勘恐妨废农务重为民害宜如都给事中张文等奏停止  上曰农月不宜扰民其勿遣
　　○户部言山西大同府所属州县并各卫所弘治十七年十八年夏秋起存粮听每石徵银六钱马草每束银四分以备官军闲月折放及王府禄粮之价盖巡抚都御史周南言境内旱电为灾近复遭虏骑蹂躏之害故也
　　○免狭西葭泾静宁等州三水平凉华亭蒋浪真宁西乡陇西等县靖虏卫左右前后四所固原卫左右中三所榆林卫府谷神木井泉延川等屯井州中护卫中左右前后五所税粮共五万九千九百余石马草五万七千余束以雨雹为灾故也
　　○复给南渭王府镇国将军膺金□只全禄初膺金□只因奏讦不实革常禄十五今奏省躬改过已十年矣乃听全支
