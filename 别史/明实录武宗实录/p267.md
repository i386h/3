<!-- { "loadSidebar": true } -->
　　○户科给事中曹怀言京通二仓实在米仅六百余万不足给二年之用又今起运地方水旱变逆困于供亿到才二十余万若不早为之处一旦粮尽京师何以取给谨以六事上请一罢传奉文职如鸿胪寺太医院文思院并各局等官武职如锦衣卫指挥千百户以至总旗凡有传奉出身者乞通行查革二去投充京城内外无籍之徒投入势家假名勇士一家或至三四百名每月支来一石费耗国储及班匠厨役增添多非旧额乞清查禁革三查冒功近年各边奏带报功足多未履行阵甚至同日而两处获捷滥冒升赏乞别辨真伪四革漕债近漕政日弛多由权要之家取放私债勒逼逃窜乞令运官从实开报查革不许扰害官军五重盐法往者商人开报挨次称掣供边之余又有余盐银两解部近年利归权门每每违例奏讨越次开中乞通行各运司衙门申明旧例施行六严边储近者势要之家召纳粮草多诡名上报冒领价银乞通行抚按衙门查实参奏不报
　　○庚申夜福建福州泉州二府各地震
　　○罢山东都司署都指挥同知尹增以御史刘翀劾其奸贪不职也
　　○巡抚甘肃都御史文贵奏军粮缺乏乞仍开纳银例令农民充吏军职免罪富民给冠带户部议从之
　　○辛酉云南景东卫地震声如雷摇仆军器库城墙公□厂角羊□民居地多折裂
　　○壬戌致仕太子太保户部尚书武英殿大学士靳贵卒贵字充道直隶丹徒人弘治庚戌进士第二人授翰林院编修以  东宫出阁讲学兼司经局校书进左春坊左中允与修会典成升左谕德兼侍讲正德初以从龙恩升太常少卿兼侍读充日讲官寻以母忧去终丧仍旧秩升礼部右侍郎刘瑾用事摘会典讹失改光禄卿寻复旧职荐更吏部进兼学士管诰敕掌詹事府事仍充日讲官又进礼部尚书甲戌遂进文渊阁大学士加太子太保户部尚书武英殿大学士其在翰林同考会试及主顺天乡试者各一主考会试及授庶吉士业者各再当辛未会试后言事者发其私以家僮惧罪而逃得□□□拭及丁丑春方以病在告忽复出主会试意将示公以湔旧累也顾益致群疑于是言官复丑诋之遂致仕然犹驰驿给月廪岁隶荫子为中书舍人至是卒辍朝赐祭葬如制赠太傅谥文僖贵为人豊夷端粹发言有章为文本经术有理致在科场崇雅黜浮所刻文出其手者多典重敷膄号为博雅独周旋权宦不失富贵晚既家居犹悒悒不解荐誉旧德者竟莫之及云
　　○汝阳王府仪宾于秀鲁阳王府仪宾王炯俱以纠众劫人坐斩
　　○癸亥贵州巡按御史周廷用奏普安州夷贼阿则妻适腔子隆泉统兵数千攻适竹虏其女左参政高节等及都指挥杨仁密令适竹行贿于隆泉部下鸩隆泉死适腔遂降兵部议加节等旌赏从之
　　○甲子大学士梁储等言近闻七月以来大势虏贼拥众犯边深入宣大地方所过杀掳极其惨虐远近军民无不惊怨而宣府连年灾伤公私匮乏每米一石用银二两人民缺食饿死者众其边墩守了操备等项军士逃亡数多各处守墩所余无几又皆饿病不堪之人而各边精锐官军又先已挑选随驾南征患在门庭至切至紧所宜昼夜计虑急为议处星驰救援犹恐怠缓而乃欲差人前去探听一往一来动经五六十日臣等愚昧无知窃恐近边地方将不复为国家有也况今秋高马肥使彼乘虚而入径犯  陵寝薄我京城不知何以为处伏望  皇上悯边方之危急念防守之无备振旅还京安内攘外实  宗社万万年无疆之庆也六科都给事中汪玄锡十三道御史周震等亦以为言俱不报
　　○己丑  孝慈高皇后忌辰西宁侯宋恺奉命祭  孝陵
　　○山东济南东昌府濮州东阿嘉祥寿张县河南开封府及考城县各地震
　　○兵部奏盗劫沧州宜令河间指挥吕昌保定署都指挥时立中德州指挥赵承恩山东指挥尹昂合兵袭捕凡擒斩十人以上者升一级畏避及失律者治以重罪仍行保定山东巡抚等官严谨堤备都督朱洪部下委把总官一员军三百人听候会剿制可
　　○丙寅湖广广西四川土官忠峒安抚司等各差通把事来朝贡马赐宴并赏彩叚钞锭有差
　　○丁卯监察御史朱裳奏言近年学校生儒多尚文艺不以德行为重而取之教之者亦然遂使心术坏于未仕之时气节丧于出仕之日乞令提学官考试兼取德行文艺各立五等定为升降之法仍令所司修社学选教读以求实效礼部覆议学校之教以德行为先而经义治事亦不可缓故  太祖高皇帝首立学校令各治一经以礼乐书算分科立教盖仿宋儒胡瑗经义治事之意后立社学颁禁例勒之卧碑至天顺中赐提学官敕谕教条详密其取人则立三等簿以德行经义治事相兼考验而尤以德行为重近者有司多不能仰承德意恪守成规失其所以为教以致士鲜知学而取人者或但以文词为主中材以下学无本原一入仕途辄见败坏宜如裳奏令提学官一遵  累朝教典仍置三等簿考验及社学教读一一敦行无事虚文则效用多贤而有补  圣治矣诏可
　　○己巳虏驻宣府西路把儿墩朵銮觜牛心山各连营三四十里兵部议以都督郤永军居庸参将杨玉军昌平都督朱洪军黄花镇相机防御仍令宣城伯卫錞南宁伯毛良都督陈义各坐营领操先发义营一千人同都御史李王□赞守白羊口其十一营各选兵三千人及三大营兵俱听太监孙和尚书王琼调用从之
　　○庚午初监察御史成英言南京应天等卫屯田其在江北滁和六合等县者地势低下屡遭水患窃见自金河港抵浊河以达乌江三十余里中有古河旧迹请开浚非惟水有所泄前患可消又可接引江潮以资灌溉工部议覆从之
　　○辛未遣户部官祭京都太仓之神
　　○遣顺天府官祭宋丞相文天祥
　　○壬申以灾伤免直隶扬凤淮徐所属十二州县及淮安大河二卫夏税有差
　　○乙亥大学士杨廷和等言迩者宸濠叛逆  皇上亲统六师往正其罪  天威远震元恶就擒人心皆为之喜慰今闻俘系南都亦已数月  陛下以万乘之尊六军之众暴露于外尚未定有还期则人心之喜慰者又未免转而为忧惧矣伏惟  陛下之出已踰一年于兹  南郊大礼看牲已久而未祀  孝贞皇后大祥已久而未祔殿廷之朝奏久虚宫闱之问视久旷时享  太庙久未亲行册封宗藩久未传制会试举人久未廷试凡此皆  祖宗一定不易之规朝廷至重极大之典万世所当遵守者  陛下为  天地神人之主岂可一切恝然于怀而不为之省念乎况军旅屯驻供亿既繁而仓廪在在空虚夫船候送聚集既多而州县日日劳扰从征将士行役既久岂无父母妻子之念地方人民贫困已极常有死亡转徙之虞又近日以来京畿及山东河南等处盗贼窃发百十成群随扑随生不能禁止宣府镇巡官节报虏贼近边劄营长阔三四十里时遣轻骑扰我墩堡深入之计难保必无今日之事岂不大可忧哉岂不大可惧哉此无他盖以  圣驾出京既远历时既久居守无人政务废弛其势必至于此也然此特在  圣心一转移之间耳况今罪人既得理当奏凯之时天气渐凉正可班师之日伏望  皇上思  天位之重大念王业之艰难深戒逸游务存兢业亟降  明旨振旅班师还京之日前项祀  天告庙论功行赏等事遵炤典礼以次举行庶几神人交慰夷夏均欢  宗社万万年无疆之福端在是矣不报
　　○丁丑云南大理府赵州大雨山崩
　　○庚辰  宪宗纯皇帝忌辰定国公徐光祚谒祭  茂陵如常仪
　　○命户部右侍郎边宪兼都察院右佥都御史督饷宣府先是甯杲以边储匮乏乞下户兵二部议发银数十万两召买粮草以给军旅兵部覆奏谓先因宣府守臣之请已议输银五万至今户部未发今欲再议其如户部无处何请遣户部堂上官一人往督军饷则利害切己必自有处矣既得旨户部因言自正德十三年至今宣府一镇已输银百万而镇巡等官连章奏乞不已不知其银委之何用廉知本镇每遇召买粮草有名无实出纳之间任意侵削仓廪空虚职此之故兵部不察此而独归之户部无处犹不责病者之不能谨疾而委于医药之无效也但已奉成命不敢不遵宜以本部右侍郎边宪量兼宪职督饷于宣府兵部复言边防钱谷出纳皆有户部郎中司之其有弊与否自当查考乞令巡按御史会户部主事宋钦兵部主事吕陶取管粮郎中出纳之籍而稽之当罪之人据实参究诏亦从之
　　○癸未敕谕少师兼太子太师吏部尚书华盖殿太学士杨廷和朕惟  上天眷祐国家必笃生贤俊以为辅弼之资用能图惟政理化成天下然必进用之既专且久体貌之既隆且备庶几协德谐谟敉宁弘济树功烈于当时垂声光于后世卿自幼龄取科第动缙绅事我  皇祖艺学词苑积有年劳逮事  皇考以及朕躬翰长宫僚资望日深编摩考校才华益著选侍经幄十数年间启沃良多朕自春宫实切简注爰自缵服之初擢居内阁累进保傅遂冠三孤地处深严职司密勿乃能忠以体国公尔忌家诚意见于谋猷藻思形诸述作比缘终制台位久虚寻复召还忠荩弥笃上承德意下轸时艰调护维持心劳力瘁矧当四方多事之秋前后两值逆藩之变运筹建议动中机宜遏绝奸萌消弭祸乱国是攸属中外底宁顷以一品秩满九载盛名清节终始弗渝伟绩殊勋舆论推服朕心嘉悦兹特降敕褒谕仍令兼支大学士俸赐宴礼部给诰命赏赉以示优崇尚念四海之大万几之繁治忽安危胥此马系朕方夙夜励精弗遑宁处亦惟左右耆德旧学之臣是信是咨以匡辅不逮卿其益体朕怀竭诚殚虑赞襄庶务登于至治斯不负  上天眷佑之隆朝廷倚毗之重而卿亦永有令誉于无穷矣钦哉故谕
　　○以水灾免江西十三府税粮有差
　　○甲申兵部言乾清坤宁二宫上林苑海子浣衣局  献陵明楼迎翠昭和崇智光霁殿等工俱发团营官军赴役至数万人今宣府有警请发还本营操练以三大营军代之继今有违例奏请者听本部及该科劾究诏役于宫殿者皆勿罢
　　明武宗毅皇帝实录卷之一百八十九
明武宗毅皇帝实录卷之一百九十
　　正德十五年闰八月丙戌朔
　　上在南京
　　○庚寅建州等卫女直都督同知撒鲁都等来朝贺赐晏并彩叚诸物有差
　　○占城国遣番使头目通事番稍王叔沙没底大等朝贡赐晏赏彩叚诸物有差
　　○壬辰  上诣  孝陵辞
　　○癸巳  上受江西俘
　　○丁酉  上自南京旋跸是夕发龙江
　　○己亥唐府承休王芝埌薨王宪王第五子母妃焦氏天顺己卯十月初四日生成化辛卯册封承休王甲辰革爵弘治甲寅复爵至是薨辍朝一日赐祭葬如例谥曰荣和
　　○辛丑  上在仪真命都督李琮祭旗纛之神
　　○壬寅  上渔于江口次日如瓜洲避雨民家是夜宿望江楼
　　○诏营建采木劳费军民财力诚可悯念各地方官亦各勤劳日久即写敕令侍郎陈雍等赏劳优恤仍令雍祭神木山之神以答灵贶从工部奏也
