<!-- { "loadSidebar": true } -->
　　○壬寅都御史王守仁奏江西诸郡大水千里为壑舟行于闾巷民栖于木杪室庐漂荡烟火断绝询诸父老皆为数十年所未有者夫民遭宸濠之乱脂膏已竭今又重以非常之灾静言思究臣罪实多宸濠之变臣在接境不能图变于未形致令猖突远劳亲征师徒暴原野百姓疲道路朝廷之政令阏隔四方之困惫日深臣罪一也徒避形迹苟为自全不能直言极谏以悟  圣听臣罪二也以逢迎附和为中而日陷于有过以变更迁就为权而日紊乎旧章以掇拾罗织为能而天下之心日离以聚歛征索为计而小民之怨日积臣罪三也上不能裨国下不能济民坐视困穷沦胥以溺臣罪四也乞赐罢黜以为人臣不职之戒时守二自负其功以为人所抑乃上此奏云
　　○癸卯应天府府尹胡宗道卒宗道字守正狭西扶风人成化辛丑进士授户部主事迁员外郎郎中擢湖广襄阳知府四川布政司参政右布政使左布政使以平流贼功升俸一级进应天府尹宗道朴慎而短于才值乘舆南狩供亿日以万计近幸求索倍之倥偬不能支数为校卒窘辱等于传吏竟以忧惧卒
　　○丙午革广西分守柳庆参将甘霖任以巡按御史劾其诱土官克军士之罪也
　　○己酉翰林院修撰唐皋以给假归葬至复除原职
　　○庚戌云南大理府地震
　　○实授试监察御史王钧彭占祺喻汉傅桂郑本公简霄郭楠俞集周在胡松吉棠范永变金符王杲郑气为监察御史钧福建道占祺汉湖广道桂云南道本公四川道霄山西道楠贵州道集河  在松狭西道棠广东道永变符浙江道杲江西道气山东道
　　○赏都督同知张玺指挥袁继勋旗军卢聪等五十八人有差录其良乡等处捕盗功也
　　○甲寅狭西番僧撒节远丹等各备马匹方物来朝赐宴给赏彩叚等物有差
　　○咸宁候仇钺卒钺江都人世职为宁夏前卫指挥同知以功升指挥使正德元年又以甜水河功升狭西都指挥佥事充游击将军五年四月安化王寘鐇谋逆时钺屯驻别堡鐇召之即引兵归称疾不出鐇遣指挥何锦丁广率三千人拒河其腹心周昂城守就钺问计钺诱入卧内斩之驰兵袭执鐇逆党惊溃锦广寻为部下所执遂平八月论功封咸宁伯给诰券世袭七年十二月以河南贼炽挂印提督军务贼平加封咸宁侯  上在豹房召钺侍左右钺恳以病辞后诸臣皆至累败钺独全其智有足称者
　　明武宗毅皇帝实录卷之一百八十六
明武宗毅皇帝实录卷之一百八十七
　　正德十五年六月丁巳朔  上在南京一日  驾幸牛首山宿焉诸军夜惊左右皆不知  上所在大扰久之乃定传者或谓江彬将为逆云
　　○都督佥事李瑾卒瑾山西全宁人正德三年袭指挥使以武举加升都指挥同知坐神机营右哨管操寻转敢勇营升参政以从征山东等处流贼功升都指挥使复推湖广副总兵协守郧阳率土汉官军征贵州香炉山克破苗寨擒其酋阿傍事宁召还升后府都督佥事复坐效勇营至是卒赐祭葬如例
　　○庚申湖广广西贵州四川容羙等宣抚司差通把事人等覃万本等来朝贡马匹方物赏彩叚钞锭如例
　　○辛酉荫故南京礼部尚书吴俨子国子生骥于中书舍人习字出身初骥以考满得荫至是复以春宫讲读恩得改授补荫其弟骖为国子生
　　○癸亥大学士梁储蒋冕言近南京锦衣卫重囚反狱随捕未获臣等窃以重囚在监尚且逃逸今反贼宸濠并逆党船泊江上舳舻相衘其助逆奸细尚多岂无藏匿踪迹往来窥伺潜蓄异图者使闻今日有反狱之变万一因风纵火乘机劫夺仓卒之间虽有强兵无可致力则  皇上此来栉风沐雨涉江越湖徒劳无益将何以藉手而归上以祭告  郊庙下以诏谕臣民哉伏望早回銮舆以消未形之患不报
　　○甲子土鲁番速坛满速儿遣使奉表入贡因归所虏官军镇抚程翥等并哈密王速坛拜牙即妻妾家人惟王尚留不遣诡称王走寓哈夫硖儿速坛写亦王子处守臣因奏土鲁番屡乞和宜通使并遣还覊留夷使朵撒恰等兵部集议既许之矣巡按狭西御史潘仿复言往年土鲁番犯顺杀戮之惨虏掠之众不可胜计今此悔罪果足以赎前日万分之一乎数年以来虽尝下闭关之令尚未议问罪之师今彼以困惫求通且将窥我意向探我虚实缓我后图诱我重利不于此时稍正其罪未免启轻视之心招反覆之衅甚非所以制驭之道也况彼番文多有可疑盖哈密乃我封国彼乃视为固有虽已献还又入居之因以坐索夷使独未献也又执难从之请示敢拒之状当悔罪求通之时为恭慢相半之语其变诈可见矣若曰来则不拒御戎之常遂尽略彼事之非纳求和之使必将叨冒恩礼厌饱赏饩加以和市私贩满载而还所欲既足骄傲复萌少不慊心动则藉口反覆之变且在目前何也叛则未必有罪而利于虏掠来则未必见却而利于赏赉复何所忌而不为是反覆也哉臣愚以为宜乘其窘迫之时聊为慑伏之计虽纳其悔过之辞姑阻其来贡之使降敕责其犯顺仍索归还未尽之人虏掠未献之物将番文可疑情节逐一诰问择遣使者往议使彼知在我者难挽而在彼者易制然后纳之庶几变诈可消归服可久兵部执议如初诏从之
　　○丁卯云南白盐井黑风雨累作渰没上下盐井及倒塌公廨民居墙垣甚众
　　○己巳建诸葛亮祠于山东沂州巡按御史熊相奏沂州孝感乡茁牙山下有诸葛城乃亮所生之地旧祠废圮今城南有隙地一所宜为建祠春秋致祭  上曰亮忠于汉祠祀固宜况沂又其故土乎其如相议行之
　　○四川绵威二州保中江二县各地震
　　○辛未广东程乡县地震声如雷
　　○甲戌湖广容美宣抚司同知田世瑛奏获镇南军民府古印为始祖田思政开熙二年颁给乞改升宣抚司为军民府礼部议我  朝永乐间开设宣抚司颁印已久难以改更古印宜缴进从之
　　○乙亥虏近边住牧诏镇巡官严备仍发银五万两于宣府以充军饷
　　○丁丑升吏科都给事中张云为太常寺少卿提督四夷馆
　　○升河南按察司副使陶照永州府知府何诏为左参政刑部郎中吴山为副使南京户部郎中陈墀为左参议礼部郎中祝銮户部郎中徐廷锡为右参议照河南诏广西山山东墀江西銮浙江廷锡狭西
　　○礼部覆南京工科给事中王纪奏去年江西乡试以宸濠之变废而不行宜令补试如天顺癸未会试例诏仍侯开科之年举行
　　○荫福建惠安县黄崎巡检王振子为国子主初振暨二子朝实御海贼俱死事闻故有是命
　　○命济阳卫署都指挥佥事阴贵于广西都司云南后卫都指挥佥事刘玺于本都司升广州右卫指挥佥事梁次摅为署都指挥佥事于广东都司各佥书管事次摅大学士储子也
　　○升守备毕节等卫指挥使邵鉴为署都指挥佥事仍守备
　　○命沂州卫指挥佥事虞锦守备湖广荆瞿地方以都指挥体统行事
　　○戊寅升狭西按察司副使陈鼐为辽东苑马寺卿刑部员外郎王浚南京监察御史曹鍷工部员外郎田龙刑科给事中刘文瑞柳州知府沈炤为按察司佥事浚山东鍷四川龙江西文瑞湖广炤广东
　　○松柏林达子以车驾南巡遣奸细窥边白羊口守臣获之以状闻诏宣大镇巡等官严饬武备有警即相救援勿患
　　○升赏辽东鹻场安抚等堡获功阵亡被伤锦衣卫百户王准等一百一十七人有差
　　○山西蒲州狭西华州及华阴县各地震华州次日又震
　　○辛巳山西大同府大雨雹损禾稼甚众
　　○掌大理寺事工部尚书杨守随卒守随字维贞浙江鄞县人成化丙戌进士授江西道监察御史庚子升应天府府丞丁未调南宁府知府弘治戊申升应天府尹己酉调广西布政司右参政甲寅升广西按察使乙卯升南京都察院右佥都御史提督操江丙辰升南京大理寺卿庚申改大理寺卿乙丑以九载考绩升工部尚书仍掌大理寺事正德丙寅致仕至是卒赐祭葬赠太子少保谥康简守随为敦朴少邃易学与从兄吏部侍郎守陈从弟南京吏部侍郎守阯相砥砺雅有士望居官刚直建白甚多遇事无所顾忌为御史时尝按赃吏李孜省罪及孜省以左道得进遂调南宁为府尹时尝按太监蒋琮罪为所中遂调广西为大理时尝偕三法司谳太监张瑜狱抗众杖之必欲尽法与内意忤遂致仕末复为刘瑾所构系狱凡八月罚粟凡千石守随素清慎家至屡空而其心裕如也
　　○壬午  孝庄睿皇后忌辰驸马都尉蔡震谒祭  裕陵如常仪
　　○赐灵丘王聪滆诗传一部从其请也
　　○礼部左侍郎兼翰林院学士石珤以衰病乞休  诏曰珤学行俱优士论推服其照旧供职不允辞
　　○升山东按察司副使李师濡为山西布政司右参政山东左参议蔡天祐为山东副使四川佥事吕翀为本司副使户部署员外郎事主事马驯刑部署员外郎事主事曹春为狭西佥事
　　○吏部会都察院考察天下官员年老为布政使许淳佥事林典李淳知府陈希文运使黄俊等二十五人有疾为布政使华琏按察使林长繁佥事陈言俞缁知府童旭等五十三人老疾为参政宋恺等三十七人罢软为布政使胡玥参议炫刘金魏彦昭知府张官等二百七十六人不谨为布政使翁茂南邵蕡参政熊桂副使陈鼐蔡需陈璧史良佐吴便陈邦器刘伯秀佥事刘蓝阎钦卢楫赵鹤田荆知府王云方学王材张元春徐有蒋弼赵忠唐夔王崧郑选李吉张景旸向锦运使黄阅古薛斌□金等四百四十人才力不及为按察使卢宅仁副使吕盛甯溥佥事颜栐申惠欧阳申知府金贤罗凤于范周举等一百一十二人并贪酷知州杨庆在逃知县张惠等凡一千二百六十三人又杂职一千二百一十五人请如例以年老有疾者致仕罢软不谨者冠带闲住贪酷在逃者为民才力不及者调用奏上已踰半年至是始得旨从
　　○先是户部尚书杨潭等言冗食日增京通二仓之积今仅足两年支用有旨下兵部议革至是奏锦衣及燕山等十七卫新添军匠四万一千三百九十四人及杂役一万三人俱当革诏仍旧
　　○升赏辽东大福大兴堡获功被伤广宁右卫百户丁隆等二百二十三人有差
○命湖广靖州卫都指挥同知史春充右参将分守靖州等处
　　○发辽阳游击将军林睿兵三千还镇初睿调从南幸及是虏火原保将率众犯边辽东守臣请还睿军防御辽阳开原地方从之
　　○命金吾右卫都指挥佥事康英守备江西南赣地方
　　○命分守苏松等处参将陈璠兼提督备倭其原任备倭指挥使刘衡太仓卫指挥佥事张虞臣俱逮问以抚臣劾其徵兵防御失事故也
　　○发延绥游击将军刘玉周政兵还镇初  上幸边调玉政兵戍偏头大同时黄河冰结虏将入套延绥守臣以兵寡请遣玉等兵还防守并调偏头游兵驻灰沟营以备两镇之援兵部议覆从之
　　○安庆府火延烧近城居民几五百家
　　○癸未右军都督府都督同知安国卒国字良臣绥德卫指挥佥事正德三年武举第一授署指挥使寻命分守宁夏西路久之推升署都指挥佥事累充右参将左右副总兵守大同延绥地方十一年虏入大同界中国督兵追战于岢岚获首级百余遂擢署都督佥事佩印为总兵镇守宁夏未几擢都督同知虏入河套获首级三十余寻以疾卒讣闻命祭葬皆如例赐谥武敏国少入郡庠为廪膳生通诸子史春秋故操持端谨谙练戎务所至能尽职
