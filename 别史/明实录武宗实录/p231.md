<!-- { "loadSidebar": true } -->
　　圣明鉴纳得旨俱如山西例撰敕与之  致仕南京兵部右侍郎王倬卒倬字用检苏州人成化戊戌进士初知余干县民有甲为乙所杀者狱久不决倬诘乙曰非汝杀之何以窃其尸耶验之果然即伏辜又有殴人实不死者其家匿被殴者以他尸诬之累辩莫伸倬廉得匿所密使捕至县竟抵诬者罪其莅政精明类此民甚宜之改知兰溪县擢南京监察御史迁贵州副使改广东琼州兵备攻崖州千家村诸降之进云南按察使寻转广西右布政转四川左布政皆值多盗督兵供饷劳绩居多擢右副都御史整饬蓟州等处边备巡抚顺天等府地方岁值大饥人相食奏乞以通州余米十万石豫给边军石加二斗为道里费而以边仓米如数分赈又益以劝借银二万全活甚众北虏犯边令诸将设伏击之斩获颇多事闻降敕奖励迁南京兵部右侍郎以老疾屡辞得休致居家周人急难置义田以赡族尤为乡里所尚云
　　大明武宗毅皇帝实录卷之一百六十
大明武宗毅皇帝实录卷之一百六十一
　　正德十三年夏四月己巳朔享太庙遣定国公徐文祚代行礼以孝贞太皇太后丧乐设而不作上诣长陵献陵景陵裕陵茂陵
　　泰陵祭告祭毕遂幸密云  庚午湖广衡州府大雨连绵江水溢舟入城廓  辛未给楚府痼疾崇安郡君餋赡米岁百五十石周府故奉国将军安滂淑人张氏庆成王府奉国将军表椐淑人赵氏岁各五十石  辽东三坌堡旗竿上有火光踰时方灭  甲戌礼部奏
　　孝贞纯皇后朝
　　祖礼仪得旨朕亲奉神帛行礼  加锦衣卫掌卫事左都督朱宁俸米岁二十石升赏官校曾友等十人有差时有仇杀人者官校获之兵部以为宁功故有是命既而宁辞复赐敕嘉奖  加太监谷大用禄米十二石大用提督居庸关获奸细三人内批谓大用运谋指授贤劳茂著特加禄米其随从有功者仍令巡按御史覆实以闻所获者本村孤旅诬指为奸细严拷掠以钳其口至死不敢言  南京吏部尚书孙需以衰病乞休诏以需效劳有年操持清谨特允所请写敕给驿还乡有司给月米二石役夫三名壬午衡州疾风迅雷雹雨大如我卵棱利如刀瓦屋皆碎断树木如剪  癸未六科都给事中朱鸣阳等言顷奉
　　圣谕欲往山陵视开隧道及诣六陵行礼臣等再具＜锍-釒＞以为达孝莫知先帝未闻有山陵之往皇上但当仰法先帝不必苦自劳惫既而大驾不可留周旋
　　六陵以及毕事使礼既告终即命旋轸则是举也虽未尽合礼制然观听于四方犹曰哀
　　太母也敬
　　祖宗也今则已逾旬日尚未还关道路喧然皆谓已离山陵前幸银山诸处夫以过于哀戚而为是举乃以游幸终之不知
　　圣心果安否也且事未合礼而名偶近焉尚足以系人心今并其名而弃之其何以示天下伏望急回
　　圣驾十三道监察御史李润等亦以为言俱不报  甲申吏部尚书陆完等言大行孝贞纯皇后崩逝陛下丧祭尽礼及山陵启土又躬诣六陵祭告中外咸颂至孝今祭告已毕归期未卜
　　梓宫在殡朝夕祭奠既不可缺况天时入夏炎热难调闾阎小人尚知爱护
　　陛下一身上为
　　宗庙社稷之主下系四海万民之命可不重哉伏望即日旋轸以隆
　　圣孝以保
圣躬不报  执永平知府毛思义时
上幸密云民间传言欲括女子歛财物以充进奉多惊疑避匿哭泣相闻思义下令以大丧未举
　　车驾必不远游此皆奸徒矫诈煽惑人心百姓其各安业非有府部抚按官文书敢称驾至扰民者即捕治之或奏其言
　　上怒遂执思义送锦衣卫狱寻令法司重拟罪当赎杖还职得旨降三级为云南安宁知县  乙酉大学士杨廷和言近
　　皇上亲诣
　　六陵祭告礼毕已经半月未睹回銮传闻复往黄花镇密云等处游幸未已切思
　　梓宫在殡奠献久虚发引之期未奉明旨
　　陛下何为遽忘哀戚而远涉数百里之外哉且前日
　　陛下之谒陵也本出于一念孝思之诚有不能自已者今乃从事游猎日久未回则人皆疑惑以为
　　皇上特借此祭告之名以为游幸之计耳其于
　　圣德不无少损况东北一带地临边境山路崎岖人烟稀少加以地方灾伤之后盗贼充斥
　　陛下驻跸不知何所扈从不知何人鞍马跋沙之过劳饮膳起居之违节皆所不允
　　陛下纵曰心乐乎此本非至尊之所宜也而况意外之患又有不忍言者乎此臣所以日夜忧恐而不敢以自安者也伏望
　　皇上思宗庙社稷之重审治乱安危之几断自圣心亟旋法驾留神政务致孝山陵上以慰母后悬念之心下以慰臣民仰戴之愿不报  丙戌以
　　孝贞太皇太后发引遣定国公徐光祚祭告天地驸马都尉游泰告宗庙新宁伯谭佑告
　　社稷改服阕礼部尚书刘春为南京吏部尚书  升礼科左给事陈沾兵科左给事中窦明为都给事中刑科右给事中刘洙为左给事中黄重为右给事中沾刑科明工科洙户科重兵科  升桂阳州知州欧阳伸为贵州佥事  户科以宁夏粮草告乏议开河东盐课十万引两淮八万六千三十引召□上纳从之  辽府镇国将军恩鏚走至京奏荆州府知府姚隆等侵欺禄米命管押回府仍治该府教授各守门巡捕等官罪  改四州高县为州移治中坝领筠珙二县增设白水渡热埧沙坝牛鼻三巡检司以棘□大蛮初平从镇巡请也  给事中华淳御史李素点视
　　茂陵工役奏山陵隧道已开请定
　　梓宫发引日期不报  永顺致仕宣慰使彭世麒及其子明辅进大木以备建营诏世麒升都指挥使赏大红蟒衣三袭仍致仕明辅授三品散官赏飞鱼衣三袭写敕奖励仍令镇巡等官宴劳之  壬辰工科给事中翟瓒劾奏国子监祭酒陈霁五伦尽废其甚者闻父病反棹之官略不为念其他贪淫之行俱有实迹太学餋贤之所祭酒士子之范如霁诚不可一朝居者乞速黜罢吏部覆奏诏令霁自陈乃乞餋病归  丙申户科给事中李长劾右通政张龙奸贪淫乱冒名诓财动以千计松江知府吴钺操守不坚弥缝太甚官校所过馈遗太多乞将龙名正典刑钺罢归田里不报  大理寺卿陈恪卒恪字克谨浙江归安人成化丁未进士授宿松知县擢监察御史转整饬南赣等处兵备正德初逆瑾用事以冗员例革寻复为御史时事株连削籍瑾败复起为贵州副使提督威清等处兵备陛贵州按察使山东右布政使河南左布政使改江西时方朝觐吏部奏旌天下能吏以恪为首寻升右副都御史巡抚南赣汀漳诸郡改大理寺卿乃卒赐祭葬如例
　　大明武宗毅皇帝实录卷之一百六十一
　　
大明武宗毅皇帝实录卷之一百六十二
　　正德十三年五月己亥朔日食
　　上驻跸大喜峰口  巡抚蓟州都御史臧凤言迩者传闻
　　圣驾驻大喜峰口欲招朵颜卫夷人至关宴劳此夷非朝贡不绝而豺狼之性难驯今屈万乘之重以临之彼怀谲诈未必肯从纵使率其部落而来恐无以塞无厌之求请早回銮垂拱大廷四夷自来王矣不报  工科左给事中邢寰劾通政司右通政张龙奸险夤缘骤至通显招无赖以作牙爪牙挟娼妓以纵淫亵近又私开骗局所淂不赀如工部营缮司吏徐汉经枉法盗官银为侦事者所发龙乃诳言谓之纳贿求角□羊受银二千余两请寘于法不报  癸卯大学士杨廷和等言
　　圣驾在外已余一月臣等犬马之情依依恋慕以日为年又闻亲出喜峰口外使人招引三卫达子近边交易人心益以惶惶莫所知措况虏情狡诈尤难料度万一变生不测何以处之此在凡人稍知自爱者尚不肯为而谓万乘之主可为之乎伏望回居大内颐餋
　　圣体以尽孝道以襄
　　陵寝大事兵政则委之该部边备责之边臣坐收不战之功永保无强之业六科十三道亦以是言
　　山陵祭告毕
　　车驾遂幸银山又幸蓟州导化又及大喜峰口所至皆以为乐土淹留浃月独不思
　　梓宫发引之有期
　　几筵奠祭之久旷俱不报  乙巳
　　孝宗敬皇帝忌辰遣驸马林岳祭
　　泰陵  给崇府故瑞安王厚熛夫人梁氏宣宁王府故镇国将军成铭夫人张氏餋赡米岁各五十石  丙午巡按直隶监察御史刘士元言近者
　　圣驾远出北至密云东经渔阳又东北直抵喜峰口猎于古北渔于滦氵□敬且闻将招朵颜三卫夷人纳贡宴劳以臣论之有不可者四王者之驭夷狄来则受之去则不追所以严夷夏之防也今必欲招徕而强致之与古人制驭之道异矣此其不可一也夷人狼子野心虽阃外之将尚不轻与之接况屈万乘之尊履其地而狎其人乎此其不可二也万一梗而不来来而不礼损威失重关系非小且牛酒盐布之赐今日与之矣自是以后援为岁例其何以待之此其不可三也往年贼虏犯顺残我边将耻尚未雪恩又滥施示夷狄以威信者固如是乎此其不可四也请亟回深宫恪守大礼以政务责诸公卿以边务责诸边将领天下幸甚兵科都给事中亦以为言俱不报  戊申
　　上还京  己酉
　　仁宗昭皇帝忌辰遣驸马蔡震祭
　　献陵  癸丑辽东地震  常熟县俞野村迅雷震电有白龙一黑龙二乘云并下口吐火目若炬鳞甲头角皆露撒去民居三百余家吸舟二十余只于空中舟人堕地多怖死  甲寅命都指挥右参将张祐充右副总兵镇守两广地方先是广两都御史陈金奏广西民夷襍处盗贼出没今员缺若候推补恐缓急失事参将张祐牛桓见任本地夷情边务皆所谙素若简命一人以充之则将领得人地方有赖矣兵部议凡总兵之缺例该会官推举请自
　　上裁今镇巡官擅拟委用有乖大体不可许既而兵部会举复以属祐乃有是命琼之专愎自用皆此类也  命都指挥佥事江山孙昌轮班备御庄凉甘州等处  调山西副使舒晟于山东巡察海道  以长芦运司盐五千引给太和山道众典祀潘真以为请户部议不可许之  总督都御史陈金奏广西江北抵桂林南连梧州其中上下八百余里两广舟船必由之路民夷杂处居无城廓之限苗贼据险出没江道阻塞近虽调兵征剿而林箐深密不能尽殄时复潜出为患臣等访询众议欲于招平堡创建守备衙门及分司辟其城垣中置仓廒及官军营房移守备平乐都指挥居之摘拨广东各卫所官军居之二哨并桂平柳梧所属民款二千人分番防守又增昭平巡检司弓兵百人及哨舡二十只巡捕仍听守备官提督仍调柳庆土民及田州土兵三四十人分拨沿江一带耕种荒田牛种暂给行粮五七年之后量科税立总小甲联络管束无事则耕种立业有警则互相应援则一方获安而府江之患弥矣兵部议金所言虑远法详俱从之  分守潼关太监黄玉奏潼关兵备副使所辖东止狭州蒿芦永宁沔池弛农西至同华南至□州北至角□羊蒲乞如兵备例并得管理兵部议潼关自洪武以来无内臣分守者今玉为添设岂可许其管理近关州县诏特许之赐敕  升赏高台所河湾等处获功阵亡旗官军舍舍鲁官音保等四百四十九人有差先是建州贼首赴哈速等寇侵辽阳东堡地方岁无虚月镇巡官张贵等欲徵兵讨之兵部议令贯等抚谕既而建州左卫都督脱原堡等百余人款塞自陈贼首奏事玖山等率所部三千人营于章成塞欲乞通好乃遣指挥王纲白本诣其营谕以顺逆诸夷听命至是遂率来朝各贡方物兵部以纲本等各升一级赏贯等各二十两彩币二表里仍赐敕奖之  丁巳执御史陈士元于行在军门杖之仍系锦衣卫狱初
