<!-- { "loadSidebar": true } -->
　　○乙亥少傅兼太子太傅户部尚书武英殿大学士王鏊上＜锍-釒＞辞曰臣顷陈衰病伏蒙  皇上一再遣官即臣家赐以尚方药饵大官珍膳诏旨勉留宠数优渥岂以臣虽无赞理之功尚崇其礼以全体貌之诚邪然体貌者君人之恩而责实者朝廷之政上焉必才识超卓足以发舒谋议下焉亦膂力强敏足以趋赴事功若咸无之将焉用此此臣欲日夜补报而未能者也夫才者进而孱者废壮者用而病者休此亦自然之理伏望  圣慈矜允以臣之职改授时贤则上有淂人之美下免旷职之愆矣  上以鏊情词恳切特允之令乘传还仍给与应淂诰命鏊以疾不能廷谢及面辞□□复两具＜锍-釒＞诏并许之赐之敕曰卿以甲第伦魁  累朝耆俊蜚声翰苑越既有年侍朕春坊实勤讲读以暨天曹佐政士望攸归肆当御极之初简居内阁委以腹心顾其德足以润身文足以华国谋猷辅翼裨益良多至于史事裁定旋已成功比以微疴辄求休退朕念年龄未迈特示勉留至于再三而祈请弥切重违雅尚方赐允俞命给舟车送归乡里仍月给食米五石岁拨役夫八名抚按有司其各加礼待毋有所忽于戏朝廷之体群臣于其大者尤在所敬国之经也若礼进义退保躬完名则君子所自处上下之相成彼此之交尽求诸往古亦以为难卿之归志亦遂矣江湖魏阙之心其能忘乎尚勉进药食时其兴居颐餋天和以俟起用庶副朕怀旧尚贤之意其在家庭则以忠孝教子弟善良化乡俗又以其余著述歌咏鸣一代之盛皆卿之所优为者其于后世不亦永有誉哉故敕
　　○丙子礼部上进实录仪注前一日设表案于奉天殿丹陛之东设实录案于丹墀中教坊司设中和韶乐及大乐如常仪设宝舆香亭于史馆前是日早锦衣卫设卤簿驾史官具服至馆捧实录置宝舆中  上御华盖殿具衮冕服鸿胪寺导迎实录宝舆用鼓乐伞盖从东廊北行由左顺门外引由桥南中道行史官后随从二桥行至奉天门阶下由左门入至丹墀案前捧实录置于案乐止俊香亭宝舆退鸿胪寺官奏执事官行礼赞五拜奏请升殿导驾官前导乐作  上御奉天殿乐止鸣鞭史官入班文武官各具服诣丹墀分左右侍班鸿胪寺官奏进实录乐作序班举实录案以次由中道升班首由左阶升至殿门外  上兴序班以实录案置于殿中乐止班首跪于案前赞史官皆跪乐作内侍官举实录案入内殿置于中  上复坐乐止赞俯伏班首及史官皆俯伏乐作兴平身乐止班首复位赞鞠躬乐作赞四拜兴平身乐止赞进表乐作序班举表案置于殿中乐止赞宣表赞众官皆跪鸿胪寺官展表□讫赞俯伏乐作赞四拜兴平身乐止进实录官退于东班侍立赞排班文武百官入班赞班齐鸿胪寺官致词云文武百官某官臣某等恭惟  孝宗敬皇帝神功圣德纂述成书光华万世群臣欢忭礼当庆贺赞鞠躬乐作赞四拜兴平身乐止赞有制史官仍入班赞跪宣制云  孝宗敬皇帝功德配天纪述详实朕心欢庆与卿等同之宣讫赞俯伏乐作兴平身乐止赞搢笏鞠躬三舞蹈赞跪山呼万岁三赞出笏赞俯伏乐作四拜兴平身乐止礼毕
　　○升山西布政司右参议王济为太仆寺少卿吏部郎中吕元夫为南京通政司右参议四川按察司副使张淳为南京太仆寺少卿吏科都给事中王宸为南京光禄寺少卿
　　○赐提督神机营怀宁侯孙应爵大红纻丝斗牛一袭从其乞也
　　○总制陕西军务工部尚书兼左都御史才＜宀十见＞奏各边军士身居行伍衣食之给资于月粮春夏支本色麦豆或红腐不可食秋冬支折色布匹或短窄不可售驱饥羸之卒以当猛黠之虏欲功之成难矣乞以各边在仓粟米给散军士毋拘挨陈放支之例或依时价以银折支又言各边贮库官银支取不敷乞借陕西布政司库贮十五万两送各边以为马价月粮功赏之用户部议覆粮宜勘各镇所积从宜区处银两则差官如数角□羊送若遇买马赏功及军士缺粮即听酌量支用诏可
　　○太监刘瑾传旨以御马监太监梁玉镇守大同等处地方
　　○丁丑谪西安后卫指挥同知朱斌等戍四川利州卫以先年贼入边境失于哨守也
　　○万全都司柴沟堡地震
　　○戊寅降新升大理寺左寺丞甯杲为潜山知县杲以御史差卖淮两盐已有旨停卖至是升大理不即回奏上任故谪之
　　○己卯给事中李淳御史仇惠奏查盘延绥宁夏仓库历年草料多支拖欠虗出那移折放禄俸诸色银应追偿者万有九千三百余两因劾接管及奏乞者之罪自尚书都御史太监佥事郎中长史而下凡三十九人淂旨罚都御史杨一清佥事尚繻庆府长史刘餋浩梁溥米三百石致仕户部尚书顾佐佀钟韩文郎中徐键及石昭各半之都御史冒政佥事贾时缘他事逮问俟狱具以请太监刘保刘云葛全以不与钱榖兵部侍郎文贵以尝听其分理户部侍郎王俨以充军佥都御史刘宪以病故佥都御史曲锐总兵官吴江张安以接管未久并其余尝以本罪罚米者俱免之淳惠以分别情罪不当亦罚米如一清等之数是时科道以查盘出者指瑾名聚歛往往盈橐而归瑾以参官多而纳贿重者为称职否则必遭棰楚械系之毒而降黜随之于是缙绅自相吞噬衣冠化为豺狼矣
　　○贵州等六卫普市千户所程番府各以旱灾免秋粮有差
　　○兵部议选发西宁卫骑兵五百人轮戍永昌仍令清理屯田右佥都御史王宪于永昌傍近卫所抽余丁或募壮士千人以实永昌乃掣西宁戍兵回卫从之
　　○命罕东卫故都指挥使赏卜儿加子板丹袭父原职
　　○辛巳翰林院编修李时以六年请归省父母吏部覆奏例当与假诏责吏部不度可否复蹈纷更之辙令查定制以闻吏部言诸司职掌及历朝事例或离家十年五六年者俱听省亲至成化二十三年诏书许六年归省又著为令乃从之
　　○诏淮安钞关秋冬二季折银留支泗州军粮以地方灾伤也
　　○河间等府奉诏送乐户至京命□其艺业之精者留应役给与口粮工部仍相地为之居室时教坊乐工淂幸于新宅愬朝夕丞应为劳外郡乐工不宜独逸请诏礼部移文天下取精于诸伎者送教坊于是有司遣官押送乘传续食者数百人俳优自此益进矣
　　○壬午  上御奉天殿监修官后军都督府掌府事特进光禄大夫左柱国太师兼太子太师英国公张懋总裁官光禄大夫柱国少师兼太子太师吏部尚书华盖殿大学士李东阳等率纂修等官上表进  孝宗敬皇帝实录  上起立受之表曰臣懋等诚惶诚恐稽首顿首上言伏以君明臣良极一代治功之盛父作子述垂万年简策之光行道者必待其人观政者则存乎史春秋世远变纪传以编年实录书存在  祖宗为故事粤自起居罢注编撰设官九建岁元五开史局尧言如见具瞻典册之可尊夏礼足徵岂但和钧之则有钦惟  孝宗见天明道诚纯中正圣文神武至仁大德敬皇帝道通三极行备五伦玄默躬修诚明内蕴礼隆  郊庙尤严祧祫之仪餋极  宫闱每谨晨昏之节爱人才不轻于废弃恤民情恒切于咨询讲筵勤经史之功苑囿绝畋游之好翼翼文心之不已巍巍舜德以难名虎步龙行识太平之  天子河清海晏知中国有  圣人方当善治之将更尚有遗恩之未尽一朝厌代万国伤心恭惟  皇帝陛下刚徤体乾聪明首物淂圣功于豫教昭文命于诞敷谓孝在显亲必有扬名之实谓人惟建事可无师古之规乃命臣＜棥心＞为监修官臣东阳臣芳臣廷和为总裁官臣储为副总裁官臣纪臣圭臣希周臣熙臣焘臣一鹏臣鼎臣臣俊臣廷相臣仁和臣时臣霄臣瑭臣＜王巳＞臣伟臣九思臣辰为纂修官臣楠臣铣臣若水臣銮臣缙臣晹臣炅臣舒诰臣孔晖臣邦奇臣黄中臣缵宗为稽考参对官臣懋暨臣东阳等发秘府之缄縢给尚方之笔札曹分类析纲举目张于凡礼乐刑政之施以及名物度数之等经因革者详而勿厌关劝惩者细亦不遗是曰是非曰非岂敢专于独见疑传疑信传信庶以备于将来恭成  孝宗敬皇帝实录二百二十四卷宝训十卷合目录凡例总二百三十六册臣＜棥心＞等学愧三长力穷寸晷管窥虽小随所向以皆天勺量诚劳亦何由而尽海义例勉遵于指授勋华莫罄于揄扬伏愿继体守文任贤图治监于成宪确乎家国之蓍龟贻厥孙谋远矣河山之带砺无任瞻  天仰圣激切屏营之至谨奉表随进以闻总裁大学士焦芳人品庸劣不为士论所重弘治间垂涎台鼎久不淂进每以为限至是附瑾获柄用与操史笔凡其所褒贬一任已私以好恶定之如叶盛何乔新彭绍谢迁皆天下所称许以为端人正士而芳肆其诋诬不恤公论同官李东阳等畏避其恶皆不敢为异同故表中有传疑传信庶以备于将来之语云
　　○以纂修  实录成赏监修太师兼太子太师英国公张＜棥心＞总裁少师兼太子太师吏部尚书华盖殿大学士李东阳少傅兼太子太傅吏部尚书谨身殿大学士焦芳少保兼太子太保户部尚书文渊阁大学士杨廷和各银五十两纻丝罗共六表里鞍马一匹副副总裁吏部尚书兼翰林院学士梁储银四十两纻丝罗共四表里纂修左谕德兼侍讲毛纪傅圭侍读朱希周侍讲豊熙沈焘吴一鹏修撰顾鼎臣编修汪俊李廷相温仁和滕霄何瑭董＜王巳＞检讨汪伟王九思五经博士潘辰各银三十两纻丝罗二表里稽考参对修撰吕楠编修崔铣湛若水翟銮徐缙景晹检讨叚炅易舒诰穆孔晖张邦奇焦黄中胡缵宗各银十两纻丝一表里催纂并誊录郎中等官沈冬魁等十员各银八两纻丝一表里收掌文书中书舍人刘讯银五两纻丝一表里誊录监生生员儒士邵文恩等十五名各银三两绢二匹史馆吏并校尉等十四名各钞二十锭绢一匹人匠二十二名各钞二十锭布一匹事故官总裁少傅兼太子太傅户部尚书武英殿大学士王鏊银五十两纻丝罗共六表里鞍马一匹副纂修太常寺卿兼翰林院侍读礼部右侍郎靳贵银三十两纻丝罗二表里
　　○升兵科右给事中李宪于吏科刑科右给事中于聪于礼科工科左给事中王珝于刑科俱都给事中吏科右给事中张贤礼科右给事中胡玥于本科刑科给事中徐仁于户科吏科给事中张王□赞于兵科俱左给事中户科给事中谢讷于本科礼科给事中张云于工科俱右给事中时珝玥已改御史令俟公差还以今升职御管事○升湖广按察司佥事赵璧为四川副使
　　○运户部银十五万两于陕西固靖等处以充军饷仍免织造及坐派物料守臣以灾为请故也
　　○礼部言监察御史叚豸奏减陕西坐派药味但药味系额办恐不可乏命已徵者如旧输纳未徵者减半余待豊年补之
　　○给事中张润等清查甘肃洮岷马价还奏河州卫右所百户韩杰领换马三匹久不还官指挥王锦妄报已还又先巡抚都御史毕亨以买马借用陕西行都司库贮赃罚银误作备荒盐粮银支用虽明而奏则未寔于是杰锦逮问亨罚米百石时刘瑾擅权好摭人细过坐以重法若亨类无能脱者
　　○癸未升广西按察司佥事蔡炼为四川布政司左参议山西佥事陈雍为山西右参议
　　○初拨隆庆卫军二百五十人协守永宁以指挥一人千百户五人更番领之至是千户张鼐奏欲取其军回隆庆分戍居庸各关而宣府守臣则以仍前御备为便兵部覆议各军屯堡及月粮布花在永宁住种关支已久难□□复更动惟领军之官三年一更往复为艰可令各回隆庆而永宁选六人代之其军即编隶永宁别选募如数以实隆庆庶事体归一人情两便从之
