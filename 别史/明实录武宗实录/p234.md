<!-- { "loadSidebar": true } -->
　　○庚辰  孝贞太皇太后梓宫发引先期结平台与顺天府交衢相值  上晨出北安门迎  皇太后及皇后御平台侯殡复入至清宁宫率番僧梵咒乃发引遂亲奉  梓宫朝  祖百官衰经徒步送至德胜门外其送葬官骑送沿途皇亲群臣命妇各祭如仪祭时  上戎服驰马过顾侍郎马逸为逻卒所获牵至  上前遂乘之是夜宿清河
　　○辛巳太监赖义传旨锦衣卫指挥佥事刘熙升指挥同知南镇抚司同廖鹏管事
　　○癸未  梓宫至  山陵献殿行安神礼遣工部尚书李鐩祭告  后土并  天寿山之神遣驸马都尉崔元林岳马诚分告  长陵  献陵  景陵  裕陵  茂陵  泰陵  上忽驰马至山下陪祭官皆惊散  上饮于帐殿遂宿焉
　　○甲申梓宫葬  茂陵行迁奠及赠礼遂题  神主遣工部尚书李鐩祭谢  后土并  天寿山驸马都尉崔元林岳马诚以葬毕告  长陵  献陵  景陵  裕陵  茂陵  泰陵是日行初虞礼
　　○乙酉  上奉  神主还京是日行再虞礼
　　○丙戌行三虞四虞礼
　　○丁亥行五虞礼
　　○戊子行六虞礼
　　○己丑行七虞礼是日  神主至京百官奉迎于德胜门外  神主至几筵  上行安神礼俱如仪遂行八虞礼
　　○庚寅  上行九虞礼
　　○降清平卫都指挥佥事邵鉴为指挥使坐贼入境杀掠匿不报也
　　○辛卯以  孝贞太皇太后祔享遣驸马都尉崔元告  太庙
　　○壬辰祔  孝贞太皇太后神主于  太庙  上入庙门雷雹风雨大作烛尽灭
　　○癸巳大学士杨廷和乞休云人君使臣不强其力之所不能人臣事君惟审其力之所能尽臣叨冒宠荣四十一年随侍  陛下春宫至今二十二年矣德薄享厚福过灾生百病交攻日甚一日炎暑长天困卧床褥奄奄待尽以日为年数月之间＜锍-釒＞凡五上沉痼之状前已备陈见今痰气喘息起坐艰难遍体皆疼虚汗不止盖枯朽无发生之望衰颓无再壮之期惟图暂息于林泉庶或少延于残喘况不退一日则受一日之禄抱病一日则旷一日之官无功而受禄神理之所不容受任而旷官物议之所不免  陛下既用之于少必将优恤其老既宠之于始必将保全其终万一强而留之决未能出徒使久注门籍而号称朝官长卧私家而冒支官廪忧郁日积灾眚日增或至舆尸而还岂不颠沛道路臣之庸遇不知量力自处以至于斯固不足恤窃恐  陛下知人之哲保全之恩两有所负也情苦辞迫不知所云伏望  天光下照大德好生体臣控诉之至情验臣衰病之实迹特垂矜悯早放生还则臣之一身自首至踵毛发齿骨皆  皇上之赐也诏曰卿之名德简在朕心正宜以身体国用副倚毗岂可因疾累＜锍-釒＞求退宜更加调理俟愈即出供职
　　○甲午  孝庄睿皇后忌辰  奉先殿行祭礼遣驸马都尉马诚祭  裕陵
　　○十三道御史成英等言顷者  孝贞太皇太后神主祔庙文武百执事大昕而入伺至昏暮  陛下捧  神主至庙门风雨雷雹暴作灯火尽灭咫尺莫辨一时人心无不惊惧天时人事相为倚伏未有无感而至者况庙祭之时比之寻常灾变不同若以为数有适然不几于天变不足畏之说乎伏愿恐惧修省易灾致祥不报
　　○太监魏彬传旨调镇守密云太监张信于蓟州以太监邢安镇守密云复以参将李清充副总兵
　　○乙未升顺天府府丞张润为都察院左佥都御史整饬蓟州边备兼巡抚顺天府等处地方
　　○升南京光禄寺卿伍符为都察院右副都御史巡抚山东等处地方
　　○丙申  孝穆皇太后忌辰  奉慈殿行祭礼遣驸马都尉马诚祭  茂陵
　　○丁酉大学士杨廷和复乞休致  上温旨勉慰谓朝廷倚任旧臣共图治理卿岂可偶因微疾固求休致宜勉遵前旨更加调理亟起供职再不必辞
　　明武宗毅皇帝实录卷之一百六十三
　明武宗毅皇帝实录卷之一百六十四
　　正德十三年秋七月戊戌朔享  太庙遣驸马都尉崔元代行礼
　　○升  长陵卫指挥使张勋为署都指挥佥事于湖广都司掌印
　　○升分守居庸关指挥同知孙玺为都指挥佥事以部下缉获奸细乞升故也  夜金星犯井宿东扇南第二星
　　○己亥太监萧敬传旨近年以来虏酋犯顺屡害地方且承平日久诚恐四方兵戎废弛其辽东宣府大同延绥狭西宁夏甘肃尤为要甚今特命总督军务威武大将军总兵官朱寿统率六军随布人马或攻或守即写各地方制敕与之使其必扫腥膻靖安民物至于河南山东山西南北直隶傥有小寇亦各给与敕书使率各路人马剪削朱寿者  上自称也是日复召内阁大臣及九卿科道至左顺门谕意众皆泣谏不纳
　　○太监韦霦传旨升后军都督府都督佥事白玉为都督同知
　　○升署都指挥使颜恺为中都留守司正留守
　　○录应州御虏功升赏太监总兵副参侍郎都御史御史郎中主事及官旗军舍九千五百五十五人有差先是应州之战巡抚都御史胡王□赞希旨奏捷巡按御史贾启以纪功册上冒滥者凡五万六千四百四十九人下兵部议拟升赏尚书王琼援御虏旧格议当升赏者九千五百五十五人得旨朕统六师亲临战阵率少击多角□羊应州敌大展雄威振杨士气全捷而归比于分命差委者不同尔兵部拟奏失体其仍依原册别拟毋缓六科十三道因言应州之役所获不偿所失且其间未出国门而冒名者不可胜数岂可专以纪功者之言为是而众论为非乎乞赐宸断处以至公俱不报琼遂依阿援征剿流贼升荫例以闻于是太监张永魏彬张忠各岁加禄米二十四石荫弟侄一人为锦衣卫正千户朱彬升三级荫一子如之太监佛保马英赵林苏进马睿许全李睿刘祥各岁给禄米十二石荫弟侄一人为锦衣百户参将神周升一级荫一子如之总兵王勋等四人宋振等九人副总兵朱銮等六人各升一级勋等仍赏银二十两文绮二袭督饷侍郎郑宗仁侯观巡抚都御史胡王□赞刘达各荫子如佛保等御史贾启赏银如勋等而文绮半之令吏部拟缺升用管粮郎中杨鏓李志学主事郁深曹骢各升俸一级参将江桓张昶各赏文绮如勋等而银半之分守参政王荩分巡佥事盛鹏各赏银五两文绮一袭余升赏如议军功之滥未有甚于此者
　　○大学士杨廷和等言迩者  圣驾时出游幸践履边关涉危冒险经旬累月于凡朝参奏事时节庆贺宗祀祭享四夷朝见率皆因循简略盖  祖宗百五十年来所未见者岂不深可惜哉然往者固不可追来者尚当知戒今幸  圣心开悟还居大内正宜涵养  圣德修明庶政以慰人心兹乃复闻有巡狩之举欲令臣等撰写敕书宣示各边臣等闻之惶汗无措况今各处民穷财尽盗贼纵横夷虏猖獗意外之患或出于仓卒之际有臣子所不忍言者不可不深虑也伏望  圣明念皇天眷命之隆重典  祖宗创业之艰难上而  母后常怀倚望之心远而宗藩每上问安之奏下而百官万民之所赡戴四方万国之所听闻一身关系其大如此自今以往颐养性体深戒无益之游端拱穆清载布维新之治实  宗社无疆之庆而臣等负恩误国之罪亦可少逭于万一矣不报
　　○淮安□人吕铃等奏河东运司盐池计中池一区已足办纳正课此外又有东西两头号为无碍脚道者产盐与中池同悉皆遗弃乞每引定价一钱二分召□中纳令其自雇夫役捞办关支庶官民两便事下户部尚书石玠议曰成化间盐生以时四方逐末者少故盐课充羡巡抚都御史翟瑄等因奏请召□于正课外开中亦以济一时之急而已比年以来盐花不结反亏正课共一百二十六万引而各□新旧开报未补之数又二百六十六万引皆于今岁补给尽其池之所产竭力捞办尚恐不足岂有余盐遗弃之理乞逮治铃等以为奸□玩法之戒诏铃等准照马杲例于河东运司纳银报中盖铃杲皆有豪贵主之故所奏輙行
　　○初土鲁番酋速坛满速儿谋攻肃州不克多掠汉人以归至是遣使来请和守臣覊其使一人而遣同使者回谕令送哈密王回国及还所掠乃为转奏既而土鲁番还所掠仅九人而复遣使与撒马儿罕等所遣使同入贡因请释先拘使人朵撒恰等词多崛强夸大而哈密王竟不遣兵备副使陈九畴议仍阻回以湏哈密王之出且尽还所掠乃与之和又谓彼兄弟分国势不能扫境以来度所紏集不过二万余人器械甲马又非旬日可具夷俗素无仓廪必多征歛于下是兵未举而先坐困矣今瓜州番人惩前抄掠尽徙内地秋冬之交田畴已获彼攻城不克掠野无资势必自溃我乘其弊而击之破之必矣巡抚都御史李昆不可谓哈密王不能自立逃奔他国比之王母狭巴被执者不同宜仍令使人回谕许其悔罪纳款尽归我俘我亦归其无罪之人因具上其事且言今所遣使及撒马儿罕诸夷之使应否起送入京并所请拘留朵撒恰等应否释还均乞裁处事下兵部尚书王琼覆奏土鲁番先所遣使既以犯萧州之故拘留侯讯今所遣使并诸夷之使亦宜暂羁肃州俟朵撒恰等狱成别议奏请仍令提督都御史邓璋察可以权守哈密之人及议奄克孛剌应否袭爵诸事宜以闻从之
　　○右参将传铎以虏入羊房墩当逮治令戴罪自效俟功可赎罪巡按御史以闻
　　○总理河道都御史龚弘奏修河事宜一山东河南管河副使宜于秋冬水退后同各守巡官及沿河知府会计一年修河所用物料多寡呈总理衙门核实起派各官有不协力催督者查考黜罚一东昌兖州大名工役频繁宜分派山东六府及直隶所属大名广平顺德真定四府以均劳逸其堤岸仍令以时修筑庶不妨农废事一每年修河物料自会计后宜即分令各府领价买纳庶缓急得用而侵渔之弊绝一各处夫役差遣不均故多有迟误逃亡者宜令所司通融分派委官管辖赴工其有路远愿出雇直者听后期不到者罪坐所司下工部议山东直隶夫役原有定额难以别议如遇河患非常听斟酌奏请量添协济余如弘奏诏可  辛丑  仁孝文皇后忌辰遣驸马都尉崔元祭  长陵
　　○壬寅升吏科都给事中黄钟为顺天府府丞
