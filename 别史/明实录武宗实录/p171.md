<!-- { "loadSidebar": true } -->
　　○升广西按察司按察使詹玺为广西布政司右布政使
　　○升兵部右侍郎陈玉为左侍郎通政使丁凤为兵部右侍郎  壬戌以天时亢旱命顺天府官祈祷
　　明武宗毅皇帝实录卷之一百十一
明武宗毅皇帝实录卷之一百十二
　　正德九年五月癸亥朔太子太傅新宁伯谭佑奏鹰扬等卫所舍余王通等乞加添月粮户部覆奏通等本都御史甯杲所招募近因贼平奉例取回送团营操备与军一体食粮后以查省冗食奏定月给米六斗难再改议得旨准月给一石终其身逃亡者勿补
　　○甲子以顺天河间真保定顺德广平大名等府灾准存留今岁起运京边粮草十之二三以备赈济并减免拖欠该徵之数
　　○乙丑太子太保户部尚书兼武英殿大学士费宏致仕宸濠之请复护卫也为宏所持权幸受其贿者深御之阴求宏事亡所得有语以御史余珊尝劾其从弟采者采亦尝峻绝濠使遂譛于  上传旨责宏令自陈状宏即日具＜锍-釒＞求去位且引咎其略曰臣叨荷  圣恩误蒙简拔备员内阁参预政机才识疏庸既无守补而凡举动苟涉嫌疑自合深思早为引避如臣从弟采者其初由进士改庶吉士虽在臣入阁之先而其三年已满除授编修实在臣入阁之后兄弟群从并处清华每自揣量甚为过分言官论劾未为不公彼臣亦欲具＜锍-釒＞陈情将采别调以塞公议但当时屡奉诏旨容采仍旧臣上感隆恩下溺弘爱实未再具恳辞罪当万死若非俯念曲全则臣兄弟将早从罢黜无地以自容矣兹者天地父母之恩犹不忍即加罪责是  陛下之待臣其厚而臣之负  陛下实多臣惟知惭感夫复何言伏望俯从宽贷将臣兄弟罢归田里犹得沐浴  皇泽咏歌太平则举家骨肉所以仰戴覆载生成之德宁有穷已耶＜锍-釒＞入遂许之采亦附批致仕内阁辅臣责令陈状盖前此所未有者若去位亦必累＜锍-釒＞而后得请宏一辞即听其去惟恐不速凡恩数旧所有者皆不及仅给驿而已朝野闻者莫不骇之
　　○户部议覆巡抚四川右佥都御史马昊等奏四川兵荒相继民困未苏乞存留上纳生员农民等银二万九千余两其阴阳医生僧道吏典纳银事例会吏部议分五等再行开纳及将正德九年至十一年盐课减价召□就彼上纳俱令收银籴粟广为储备皆从之
　　○升南京太仆寺卿罗钦忠为通政使起用都察院右副都御史边宪巡抚宁夏
　　○调贵州按察司按察使翁茂南于广西
　　○直隶开州河南磁州暨武安考城县大雨雹坏麦禾击死人畜
　　○丁卯端午节赐文武百官宴于午门
　　○戊辰升福建按察司副使姚镆为贵州按察使
　　○己巳  孝宗敬皇帝忌辰  奉先殿行祭礼遣驸马都尉蔡震祭  泰陵
　　○庚午升通政司右通政杨禠为南京太仆寺卿  升河南按察司佥事刘玉为福建按察司副使提调学校
　　○辛未升吏科左给事中安金为兵科都给事中
　　○壬申狭西敖儿大族番人木萧等来朝赐宴并赏彩叚绢钞有差
　　○癸酉复除服阕山西按察司副使边贡于河南提调学校
　　○工科给事中赖凤奏请天下教官参用进士稍加廪禄吏部覆议进士出身等级俱  太祖高皇帝钦定教授九品亦系职掌成＜矢见＞今欲加其禄秩干系旧制不敢擅改若进士中有愿就教职者请自  上裁又检近例当升而愿授原职者许支应升之俸宜将此后愿就教职者亦依原中甲第品级从之
　　○初江西提学副使李梦阳禁诸生迎谒上司且令勿跪又废五日聚揖察院例遂与巡按御史江万实有隙淮府校卒有与诸生忿争者梦阳治之为淮王所奏下万实按状梦阳欲胁万实遂互相讦奏俱下总制都御史陈金金檄左布政使郑岳勘之梦阳恐金直万实伪作万实劾金奏草以激怒金又欲胁岳执其亲信吏令报岳子沄与诸吏交通纳贿至数百两时宁王助之即以岳事奏闻而囚沄掠治不已梦阳又常私诸生欲于例外多复其家与民讼者不论曲直辄右之以是与参政吴廷举有争而吉安知府刘乔亦为所挫辱不能堪乔乃求薨阳短白万实并伪为奏草事俱奏之万实既掣肘即谢病去廷举亦奏梦阳侵夺职掌寻乞休不俟命下亦去梦阳复切齿乔廉得其受赇事累＜锍-釒＞劾之是时诸司皆畏梦阳恣睢金亦以军前多事不暇请以各奏词并付巡抚都御史任汉及纪功给事中黎奭等勘理汉等顾虑终不决于是给事中王爌言江西当群盗纵横之时各官不能协济时艰乃逞其私忿自相搏噬有伤风化乞特遣官究治其罪乃命大理寺卿燕忠往会奭按之至是忠等奏报岳乔赃私有实迹梦阳欺凌僚属挟制抚按皆宜罢黜廷举论事过当擅离职任罪次之又劾金临事托避汉中立不决万实奏词半诬布政使黄王□赞按察使王秩佥事李淳等承勘迁延亦俱宜罪都察院议覆诏黜岳乔为民梦阳冠带闲住夺廷举俸一年王□赞秩淳各半年金等俱宥之梦阳素有才名然刚愎险薄好与人争又藉王府以报讎由是得罪公议无复有齿录之者万实后以考察去官祸亦始此云  甲戌  仁宗昭皇帝忌辰  奉先殿行祭礼遣驸马都尉崔元祭  献陵
　　○乙亥夜月犯东咸上星
　　○丙子巡抚云南副都御史洪远奏镇守内臣贡献方物虽称自备无烦官民然去京万里输送之劳供亿之扰民情实有不堪乞停免礼部议如所请不从
　　○丁丑礼科都给事中王銮等言大臣祭葬顷多冒滥乞查例定拟禁革礼部议国家鉴古为制凡两京四品以上官皆给赐祭葬隆恩异数非但衰死于既往亦以劝忠于将来也迩因逆瑾变乱事例不一人无适从乃有自行陈乞觊干恩泽者屡经言官建白辄加裁损如被劾去职者特为停止未经考满者减半给价侍从边功者临时定夺杂流出身者不与覆奏在外者之祭祀以年远而不行四品官之父母虽受封而无葬斟酌时宜可谓无复渗漏但今二品三品官被劾致仕者其祭葬俱遵私治十年恩例二品奏请量减三品还与祭葬似等级略舛乞以二品奏请量减者还与祭葬三品被劾致仕者如二品例量减又三品父母受封有祭葬而二品三品先后共历四五年以未考满请封例无祭葬是二品父母有终不沾祭葬之恩者矣四品父母受封有祭而三品未及考满或曾历四品亦未考满请封是三品父母有终不沾赐祭之恩者矣乞以二品三品共历三四年以上者虽未考满父母准与祭葬三品未及三年父母亦准与祭诏悉如所议自后不得纷更已而变等又言三品被劾致仕旧止与祭今礼部拟与祭葬视以礼致仕者恩典混同无关劝戒宜举正礼部奏辨此  先帝恩旨但云还与则抑扬之意亦自有在请自今三品被劾致仕公论不与者止与祭一坛诏从之
　　○初贼之破江津也四川署都指挥佥事庞凤领兵弗能御及守綦江遂以县委贼而署都指挥佥事廉英于江津败后承委调军乃潜自离营俱为镇巡官所劾逮问拟凤斩英赎杖还职都察院议覆诏如拟
　　○夜南方流星青白色有光起天市西垣外行丈余发光如盏西南行至近浊
　　○戊寅初江西赣州安远县盗何积玉为通判徐圭所招以杀贼功授双桥土巡检既调征姚源中怀反侧溃而归及逮问圭每庇之至是惊疑劫其县为知县蔡夔监生唐卿所杀其党叶芳等复叛江西守臣以闻诏巡抚总镇及提督军务官防遏剿捕以安地方夔等杀贼有劳仍待事宁具奏圭逮治及诸失事官仍令纪功巡按等勘明议处
　　○治辽东开原失事都指挥等官陈钺等罪有差先是虏自镇夷堡入守堡官军御之弗利及虏出境未远分守开原参将高钦太监王秩率千总纳粟都指挥佥事陈钺史文署都指挥佥事裴洪及把总指挥佟宣等合兵进之又檄指挥惠绮等兵为援至创忽儿河遇贼与战多失利贼因悉众攻围钦等大战于曾家沟杀伤甚众时绮援兵不至钦等以师退军士饥渴争入近境部伍错乱贼乘之复大败官军死者五十余人失亡马五百余匹兵械不可胜计事闻诏遣给事中吴岩往会巡按御史按验失事者罪岩劾镇守太监岑章总兵官都督佥事韩玺巡抚右副都御史张贯节制无方请并治之于是钺文珙比守备不设律坐斩佟宣等十六人减等充军钦绮夺俸一年玺贯半年章秩宥之
　　○己卯升工科右给事中叶相户科给事中石天柱为左给事中工科给事中潘埙吏科给事中俞泰罗方兵科给事中王爌高淓为右给事中相埙吏科天柱淓兵科泰户科爌礼科方刑科
　　○初晋府交城王府辅国将军奇澶属荣惠王妃兄安惟雄谋继嗣不得寻率其弟辅国将军奇渝奇潚奇氵□颍侄奉国将军表栫男表栩表□木□倚□表橃仪宾薛浦浦父钰叔铉等五十余人遮击当继嗣者镇国将军奇洢及其母刘夫人因围其府绝其薪水奇洢亦从其舅刘英刘雄等谋与奇澶交章奏讦下有司按状钰英惟雄铉俱坐谪戍奇澶削禄三之二奇渝奇潚表栩表□木□倚□三之一及奇洢俱降敕切责因令逮奇澶党与薛济薛浦等究之于是钰惟雄英俱奏辩而奇澶径赴京奏勘官得贿时奇洢已管府事及镇巡官各劾奇澶擅出封城奇洢寻复上言勘官迟违致人多妄诉有旨护送奇澶付晋王严束之令巡按山西御史按问诸所奏事至是都察院以其狱上  上以事更赦令宥浦等仍谪钰英惟雄铉戍边诸将军削禄者尽复之
　　○山东济南府滨州天鼓鸣陨石
　　○庚辰先是四川总制都御史彭泽以贼平奏请班师诏泽仍暂住保宁泽乃＜锍-釒＞辞总制止以常职行事得旨卿杀贼成功地方宁尽已诏取回京矣初贼之入蜀也有援赵铎刘千斤故事皆缘班师太早逋党复乱为言者泽自谓居蜀十年何害及贼甫平遂驻汉中亟请回京命犹未下而骆崧祥诸盗复炽虽竟藉剿平然于诸士大夫之望有未惬焉
　　○赵王奏本府连年拖欠禄米至万石请拨补户部言河南兵荒困敝但亲王禄米亦不可缺宜行巡抚都御史严督司府从长计议将无灾州县通融拨补从之
　　○辛巳给阳曲王府故镇国将军钟金□会妾阎氏养瞻米岁三十石
　　○壬午升浙江处州府知府刘斐为江西布政司右参政仍治府事处有银坑坑夫多勇悍难治先年添设兵备以制之及江西贼起调征有功至是巡视都御史陶琰言此辈先经从役有不逊语所赖斐威信素布仅得为用诚恐克捷而还恃此益骄请升斐秩仍在本处抚治下吏部议从之
　　○癸未升吏部郎中李元吉为通政使司右通政提督誊黄兵部郎中刘乾为南京尚宝司卿
　　○甲申升山东按察司副使王良臣为浙江布政司右参政四川按察司佥事程銈为本司副使河南佥事王玹为山东副使整饬密云等处兵备驻蓟州
　　○添设山西辽州和顺县八赋岭巡检一员以镇巡官言岭僻多盗□贾不便故也
　　○乙酉镇守福建太监崔安奏地方灾伤欲开中盐课以便赈济户部议福建僻在一隅边方盐课多不乐中宜照成化五年湖广救荒例将福建运司正德六年本色盐课八万二百九引并见收附海谙办没官私余盐二万五千六百引酌量定价召□输米或折银赈济从之
　　○丁亥升福建福州府知府余祜为山东按察司副使监察御史王镗南京刑部署员外郎江文敏为按察司佥事镗河南文敏四川
