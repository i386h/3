<!-- { "loadSidebar": true } -->
　　○命兵部左侍郎文贵兼都察院左副都御史提督宣府大同延绥等处军务时北虏临边住牧蔓三十余里久而不退兵部议推大臣素有才望久历边务者暂往经略凡边防一切兴革得以便宜行事镇巡官以下俱听节制廷议推贵遂以命之
　　○戊午赐状元吕楠朝服冠带及诸进士宝钞○械送巡抚辽东都御史张鼐马中锡邓璋分守参政冒政参议方矩管粮郎中刘绎王荩监收知州赵瑾章英于辽东巡抚大同都御史周南管粮郎中孙禄于大同令各该镇巡等官监追粮草而趣其纳毕仍解送镇抚司奏请处治鼐等以任内所收粮草有浥烂者逮系诏狱责令其家属往任所陪偿至是奏乞容家属还乡鬻产偿纳而躬赴任所监候事乃可完故有是命二狱逮系朝绅颇众中外骇震人不自保瑾权盖日炽矣
　　○太监高凤传旨分守宣府万全右卫御马监太监宋彬调镇守甘肃等处地方而以守备黄花镇都知监左监丞张鼎代彬御马监左监丞范棋代鼎
　　○己未状元吕楠率诸进士上表谢恩
　　○升太仆寺少卿刘玑为太常寺卿提督四夷馆玑本佳士刘瑾以其同乡故拔自外郡甫一年已再迁矣
　　○管粮户部郎中刘乾及知县郭议通判田泰指挥李英以永平滦阳驿烧毁草求命巡按御史逮问乾恐废事请遣官代管户部议奏乃命御史械系乾等入京送镇抚司考讯盖触瑾之怒也
　　○湖广容美宣抚司并石梁下峒等长官司遣通把张世宗等贡降香方物赐宴并绢疋钞锭有差
　　○庚申状元吕楠率诸进士诣先师孔子庙行释菜礼
　　○辛酉命武昌左卫带俸都指挥佥事于钦备御广西地方
　　○南京内官监太监刘琅等奏本监工作浩繁各匠逃故者多宜如在京例收取千名及行江西拨谙造琉璃者百名分廪于南京诸卫以备用工部议南京工作较之在京颇少况收充旧无例宜将物故者佥补在逃者挨拏其琉璃匠令在监谙晓者教习不必取之江西得旨特许收七百名琉璃匠止令本监教习琅等擅创例再来奏扰必罪之
　　○壬戌增狭西河南等处乡试解额初给事中赵铎奏今天下人才日多而限于制额如河南隶七郡取八十人山东六郡七十五人狭西八郡三边山西三府五州仅六十五人不无遗才之叹臣以取士之额河南宜量增而狭及山东西俱如河南之数礼部议覆命仍会翰林院多官议处分派地方广狭以闻于是狭西增三十五名为百河南增十五名为九十五山东增十五名山西增二十五名俱九十议入报可且以会试分南北中卷额数不均自今中卷内四川解额亦添与十名并入南卷其余并入北卷南北均取一百五十著为定规刘瑾狭人居中蛊政手职御批铎之奏其风指而大学士焦芳欲并增河南之数又阴附和之变乱旧章此其一云
　　○癸亥授第一甲进士吕楠为翰林院脩撰景阳戴大宾为编脩二甲第一名焦黄中三甲第一名胡缵宗俱为检讨旧制黄榜赐第之后惟一甲三名即授官在二三甲者或改为翰林院庶吉士越三年学有成效二甲乃授编修三甲乃授检讨是岁焦芳为大学士必欲拔其子黄中为一甲而所对甚劣同事以芳故不得已寘二甲之首芳乃言于刘瑾廷试录并刻黄中缵宗策及吏部奏选楠等遂内批特授黄中官又并及缵宗时议以芳之官非瑾不进而瑾之权非芳不张既谋其身又汲汲其子孙废廉耻隳法制辱科目甚矣
　　○升河南彰德府知府刘聪为太仆寺少卿
　　○命兴化府立祠祀宋陈王□赞陈文龙叔侄文龙宋咸淳状元为同知枢密院事兼参知政事以广州乱充闽广宣抚大使开阃兴化制二大旗书其上曰生为宋臣死为宋鬼出入前导以矢无他意后林华以城降元文龙被执唆都等往来诱胁不为动过杭谒岳武穆庙大恸不食而死王□赞文龙之从父也以布衣召募义勇三千人功杀林华复兴化献馘于朝遂命为兴化同知战守备至元将攻围日急力屈唆都执而欲降之骂曰吾家世忠义宁能从尔胡狗求活耶唆都大怒车裂以徇至是福建左参政熊达大理寺评事徐元稔各＜锍-釒＞请立祠以表其忠礼部议覆  上曰陈氏叔侄死于宋季忠节可嘉其令有司立祠春秋致祭
　　○行人刘王□赞奉命往周府掌行镇平王丧礼还任愆期诏以王□赞不瑾调为浙江桐乡县丞
　　○命绥德卫署正千户赵福子宗汉袭升署指挥佥事仍食正千户俸初达虏入寇福挺身御之为所得支解至是宗汉应袭兵部议宜特加升不为常例从之　　○命守备平虏城兼管西路援兵都指挥佥事姜义于大同城坐营而以都指挥同知林宽代义守备阳和城指挥佥事徐俊守备大同左卫城指挥同知刘继两易其任从大同守臣奏也
　　○甲子户部左侍郎兼左副都御史韩福以被命湖广整理粮储建议请令两京府部诸司当该及办事吏典纳银免考候选以补湖广今岁所留京储之数湖广及附近浙江江西两广四川福建南直隶诸处良民许充承差知印吏典各府州县阴阳医学僧道官缺许其生徒及仕宦子孙选补军民人等授以正七品而下散官或冠带荣身各纳银有差舍余及军民许补武职百户七十两千户以上至指挥使每一级递增五十定与卫所闲住原有官者每升署一级纳银五十两俱止本身又军职袭替未比试总小旗未并枪俱许以纳银免又请度僧六万人预给度牒分派两广福建及江南北诸郡其银俱类解湖广及留湖广岁解缺官皂隶赃罚银两以济急用事下所司俱议从之惟度僧以正德二年已度三万八令减其数之半承差知印吏典亦以二年工部已奏请开纳至是止行于湖广江浙南直隶四处云
　　○乙丑是日大雨雷电雨雹
　　○丙寅命故武定侯郭良子勋袭父爵
　　○给正一嗣教致虚冲静承先弘道真人张彦頨诰命
　　○招抚肃州叛番且卜苦等还居沙州等城先是番族互相仇杀其部下剌麻朵儿只并绰儿吉等先后叛去扰我边境蔓引日张累招谕之不从至是甘肃镇巡官才宽等遣抚夷百户董杰往谕抚之会刺麻朵儿只绰儿吉等皆死其弟侄男且卜苦帖木哥等听招杰随轻重以所赍布帛羊酒等物犒赏之不足至捐私藏以助其费又为补修阿丹旧城广沙州城各令居之奏至兵部以杰功可嘉得旨升杰二级＜宀十见＞俸一级仍以玺书奖励之
　　○下景州致仕判官张兰狱初兰为父副都御史玮乞祭葬礼部议请诏以兰父致仕年久辄来奏渎下镇抚司治罪故事京堂三品以上经考满者俱应得祭葬兰之请不与例违而文致罪之亦瑾之招掌也
　　○丁卯升直隶河间府知府陈珂为福建布政司左参政
○甘肃镇巡等官奏永昌当虏冲旧选西宁山丹凉州庄浪四卫游兵二千人统以游击将军专驻永昌有警应援其后调御庄浪等处而永昌单弱且山丹庄浪凉州亦不可无备宜还其游兵于各镇惟西宁去虏差远旧所选游兵宜仍留驻永昌其游击将军徐谦乞改为参将以守其地兵部议宜从其请诏别选堪任参将者以闻各卫军既选为游兵即以余丁补缺务使足用　
明武宗毅皇帝实录卷之三十六终
大明武宗毅皇帝实录卷之三十七
　　正德三年夏四月戊辰朔享  太庙遣驸马都尉马诚行礼
　　○升刑部郎中黄清为广西布政司右参议
　　○命协守大同左副总兵署都督佥事温恭于中军都督府带俸
　　○己巳降大仆寺少卿公勉仁为都转运盐使司同知福建布政司左参政熊达为夔州府知府监察御史李玺为邓州判官以勘审罪人拟断不当也
　　○贵州宣慰使司土官右参政安贵荣遣舍人安宗等贡马赐锦叚表里等物及赐安宗等彩叚钞锭有差
　　○大同朔州马邑县地震有声如雷
　　○辛未升保定中卫指挥使陈玺为署都指挥佥事领本镇正兵○狭西泾州雨雹大如鸡卵渰没人口及坏庐舍菽麦
　　○壬申户部尚书顾佐等奏紫荆关最为要害近遣给事中张颙御史林茂达查盘本关新城仓粮料仅足官军一月支用请发银六千两贮于易州以备军饷诏从之仍令筹画以瞻后用
　　○癸酉以辽东都司都指挥佥事马深充右参将分守开原地方
　　○甲戌先是户部请如年例输银分给诸边有旨谓军屯民运诸粮草所以供边者皆有常规乃复输银与之且开中引盐恐有盗取浪费之弊令廷臣议处于是户部集议言各边初皆取给屯粮后以屯田渐弛屯军亦多掣回守城边储始唯民运是赖矣而其派运之数又多逋负故岁用往往不敷乃以银盐济之舍此似无长策今宜令镇巡官月核军马见存及故物若干以杜虚报冒支之弊如纳银赎罪入监补官诸例亦听暂行民运屯粮俱责限完纳庶可以少济边饷诏如议其各边折粮银两有羡余者仍责镇巡官稽核奏报有如前任情浪费者遣逻卒伺察及许人告讦
　　○甘肃镇巡等官太监邓玉等请开盐茶以济边饷不允令所司严徵岁逋且运狭西各府州县在库银一万两济之
　　○乙亥令巡抚延绥都察院右副都御史曹凤致仕先是有旨令凤回院管事凤以病赴任迟故罪之
　　○开武职纳银补官赎罪例提督宣大等处兵部左侍郎兼左副都御史文贵经略边关诸墩堡计用银五十万乃奏令在京及北直隶山东山西河南狭西辽东宣府大同延绥有愿纳银授军职者听实授百户一百五十两副千户二百两正千户二百五十两指挥佥事四百两指挥同知四百五十两指挥使五百两都指挥佥事六百两军于原卫所民人在京者填注五府属卫在外者拨附近卫所带衔俱止令终本身不支俸如曾纳银冠带者许照数减除如有职欲升者百户升副千户副千户升正千户指挥佥事升指挥同知指挥同知升指挥使俱五十两正千户升指挥佥事指挥使升都指挥佥事俱一百两百户以上升都指挥佥事者照数递加俱不加俸原管事者仍旧管事其有罪问发立功者每年纳银二十两免其立功许冠带仍俟原拟立功满日照旧带俸差操兵部议可贵又乞开生员入监及僧道给度牒纳银事例礼部覆议生员愿入监者廪膳百五十两增广二百两附学二百三十两在京北直隶河南山东辽东赴户部宣府本处山西并大同赴大同狭西赴延绥各巡抚官处告纳又发僧牒二万道牒二千于在京及直隶山东山西河南陕西辽东宣府大同地方每名纳银十两或八两无力者勒令还俗僧道官缺其徒纳银五十两送部准其承袭俱从之
　　○兵部左侍郎兼左副都御史文贵复请借太仓所贮者以济急用户部执奏诏特与太仓银三十万两及太仆寺马价银十万两待义民僧道农民生员输银补还贵迎合刘瑾意欲毁古墩台而更筑之内造箭窗铳眼以伏兵制虏而其实无用传者谓所借银尚未出京而入瑾之门者几四分之一矣
　　○鲁王为东阿王阳镖请封其庶长子当滰为长子礼部言考之  祖训止开亲王与正妃年五十无嫡始立庶长子为王世子并无郡王生前请封庶子为长子之例  上特允之
　　○命府军前卫带俸都指挥佥事高鸾于耀武坐营管操
　　○以陕西行都司署都指挥佥事芮宁充右参将分守永昌地方
　　○是日昏刻月犯轩辕右角星
　　○丙子赐镇守大同总兵官署都督佥事温恭蟒衣一袭先是边徼重地多以侯伯出镇间有蟒衣之赐其后边帅夤缘得用于是陈乞纷至而飞鱼蟒衣之赐不胜滥矣
　　○丁丑起用太子太保南京礼部周经辞免礼部尚书新命  上曰卿累朝耆旧学行老成特兹起用岂可固求休仕所辞不允仍赐令驰驿赴京
