<!-- { "loadSidebar": true } -->
　　○丁巳以宸濠反削其封爵属籍诏告天下诏曰惟我  祖宗列圣开创洪业封建亲藩所以拱卫国家奠安  宗社朕以菲德嗣承大统恪遵  祖训惇厚亲亲天地神明所共临鉴岂意宁王宸濠天性凶恶自作不靖诬陷郡王淫乱宗女打死无罪平人不下千数强夺官民田产动以万计胁奏良善毒害忠贞包藏祸心妄窥大位聚集群盗招纳叛亡私造战船擅置军器造谋作孳积有岁年流言日闻朕未遽信前年本府内官赴京告变近日在京科道交章举发朕犹念在亲谊曲为保全特遣亲臣赍书戒谕宸濠自知罪在不赦使者未及半途先已肆行反逆杀害巡抚囚禁守臣分遣贼徒四散流劫占据官府纵放狱囚攻围城池烧毁郡县搜劫印信抢夺运船南京各处守臣连日飞章奏报具有实迹反状甚明爰下大臣会官集议佥谓宸濠悖逆大道得罪  祖宗右今大恶朕不敢赦祗告  天地  宗庙革其封爵削其属籍亲统六师正名讨罪除首恶宸濠及同谋有名逆贼不赦外其余胁从之徒尽行宽释占夺田地悉还本主本处并经过人员近因迫胁拘系妻子禁锢者即与释放护卫及军民职官先因陈奏宸濠非罪谪降者查奏起用死者赠官生者优恤上以慰  列圣在天之灵下以救一方涂炭之苦兵出有名事非得已内外大小之臣远近忠义之士同心合志协力效谋旬日之间罪人可得尤念匹夫作难毒我良民恶声传闻玷我宗室重以师徒所过闾井骚然供馈之繁众庶劳止疾苦在下忧切朕心俟大功之告成将大赉于海宇呜呼奉天讨罪大义不私于所亲和众安民至仁无敌于天下故兹诏示咸闻知
　　○给赏宁夏靖虏等堡凉州石门沟获功并阵亡宫旗军舍人等银币绢有差
　　○谕江西城中并附近地方官员军民人等曰惟尔众悉我  祖宗列圣之遗民平日服事朝廷皆为良善今反者止宸濠一人非尔众罪间有被其迫诱不得已从之者朕已悉知之今天兵征讨诚恐锋镝之下玉石不分有伤尔生害及尔父母妻子其有能去逆效顺者俱宥之若终不改悔事定之日全家处死中有紏聚义兵擒杀逆贼者量功之大小封拜候伯及升授都指挥指挥千百户等官世世承袭贼党内有能自相擒斩首官者与免本罪仍一体升赏其转相告谕俾知朕意
　　○丁巳知府伍文定等败宸濠兵于樵舍知县王冕兵获宸濠宸濠之还自安庆也乘风溯流而上甲寅抵樵舍其党溃散者过半然尚五六万人知府郑瓛乘间逃归诣伍文定营言状文定乃乘夜率所部先进徐琏胡尧元等随之比晓诸军始闻相率继进时濠舟帆蔽江前后数十里文定先与战不利驾大炮击之风逆焰回燎文定须灼其臂文定几堕水众争救之贼乘乱来攻杀虏百余人文定乃引退还至黄家渡与诸军过濠兵乘胜追文定进逼黄家渡势锐甚新民刘文礼素骁悍执白旗以麾众濠阵中有红袍而骑者抽矢谢文礼矢将及文礼策马奋矛径前刺之洞胸而堕贼众惊溃趋舟溺死者数百人诸军稍振贼退保樵舍联舟为方阵又即岸为营垒丙辰文定等先遣满总五百人与濠对江而军遏其径渡时北风猛甚俄变南风有议欲火攻者文定不应众力赞之文定曰省城空虚若一失利大众且散城不复守谁执其咎众争议夜犹不决文定潜为火攻具一夕皆备募舟四十艘实藁灌油乃遣满总军自下流潜渡绕出濠舟后而伏更以它军营其故地黎明发舟乘风举火文定等率众随之顷刻达濠营先夕濠令人说降惟不赦守仁文定余皆待以不死我军亦遣使以甘言款之濠不疑及火作濠舟胶淤沙舳舻连络仓卒不得发又舟蓬多竹茅火及辄燃俄而烟焰涨天焚溺死者不可胜算贼登岸者伏兵鼓噪邀之水陆夹击贼众大溃时濠方晨朝其群臣及从行三司等官让以不致死力而火已及副舟其妃娄氏赴水死从之者甚众濠易舟而遁犹救宫女四人自随知县王冕所部兵棹渔舟追及之濠知不免亦赴水水浅不死遂并宫女执之送冕所濠问冕何官冕曰万安知县濠曰赖汝活我当以高爵酬功尚不谓其被擒也其遇至此军中争攘濠积文定所获以数十万计徐琏邢珣及御史谢源伍希儒亦各数万惟戴德孺一无所取遂执濠世子及郡王将军并伪国师军师元帅恭赞尚书都督都指挥千百户等官李士实刘养正刘吉涂钦王纶熊琼卢珩罗璜丁璝王春吴十三秦荣葛江刘勋何镗王信吴国七火信等数百人及从行太监王宏御史王金主事金山三司等官皆献于守仁他衣甲器仗财物与浮尸积聚横亘十余里如长洲然娄氏上饶人素贤濠幼有禽兽行其父康王屡欲杀之以娄能内助冀其改悔乃止濠既嗣渐骄蹇淫虐娄苦谏至涕泣濠时为感动既而狂纵如初濠纵诸伶人入内庭与诸姬乱独畏避娄不敢犯以非礼濠之杀逊燧许逵也娄曰柰何作此如异日何濠曰妃居深宫何自知之密捕时在旁内侍十人皆斩之缄送其首于娄娄发之大惊自后亦不敢复言及兵败濠泣与诀娄曰不用吾言以至此尚何道濠既就执见守仁无他言惟以葬娄为属居囹圄中每饭必别具馔祝之言及辄叹曰负此贤妃始濠阴为不轨谋积十余年威力行于中外举事之初远近震动旬月间坐就擒灭自古削平潜逆未有若此之易且速者虽守仁与起义诸臣之功不可诬亦濠恶贯盈天速之亡云
　　○李士实刘养正死于系所士实南昌人起进士历官中外颇有闻誉一时名公皆善之家居与宸濠亲厚晚年复起为都御史濠实主之未几复归踪迹益稔境中被濠毒虐者切齿怨士实濠举逆尊为国师资其谋议且约事成与养正并拜左右丞相爵为公然士实已龙钟昏眊无能为被俘后即死怨家碎其尸传首至京阖门遂无噍类初士实翰墨为时所重号称李白洲者数十年至是人皆唾骂片纸不复见于世矣养正少有词藻号才子会试屡不偶诡谈性理以要名誉士夫多为所欺王守仁尤重之曰此吾道学友也正德十年养正赴濠聘一见许以可为汤武又语及陈桥之变意甚相得然厚自掩饰有庠生康昭者语中其机养正密致书于濠左右计杀之守仁在南赣尤为濠所慕馈遗相属于道尝贻书陆完谓可任江西巡抚者惟守仁与梁宸耳守仁又尝遣其门生湖广举人冀元亨者游说濠时人莫知其故是岁濠生日守仁假公便先期约养正往贺会于吉安舟次剧谈至夜半养正先别去遂从逆濠自出南浦驿迎入府拜为军师日夕望守仁至遣人于生米观候之而守仁至丰城闻变即返濠实不虞守仁之见图也养正就擒后犹冀守仁活之守仁畏口逼令引决传首至京妻子没为奴比守仁自南昌还其母丧暴露使人葬之且祭以文曰君臣之义不得私于其身朋友之情尚可伸于其母有儒生上书辩论君臣朋友本无二理守仁为之愧屈元亨寻为太监张永捕获械至京亦死狱中
　　○丙辰发保定府备用马四千匹兑南征军
　　○调浙江按察司副使许赞于山西提督学校
　　○升应天府丞许廷光为都察院右佥都御史巡视浙江兼南直隶徽州等处地方
　　○巡按山东御史赵春言济南等府岁造叚疋例差官赍银于南京织解中途既防盗贼机户复为抑勒及内库验收重以不堪蒙罪乞如近例折银每疋银三两三钱解部以苏民困下工部议山东及河南织造俱宜折价惟江南照常织解从之
　　○论捕妖贼功加太监张锐禄米一百二十石仍各荫升其子侄一人三级东厂锦衣卫每捕获妖言輙蒙重赏至有豫设逻卒于乡村诱引愚民为非寻以妖言发之文致以法法司知其冤不敢与辩至是厂卫旗校言贼人刘学孟贵等为妖言聚众数百人于河南地方将为乱寻捕获之遂以为谋逆命三法司会鞫拟凌迟处死仍诏有司督捕未获者于是兵部言锐宁提督有功宜加奖赉故有是命
　　○命安边伯朱泰以八月三日启行急徵诸路兵悉会以贼围安庆报至也
　　○命左给事中祝续徐之鸾监察御史孙孟和章纶随军纪功
　　○选保定连官军余三千人以达官指挥柴镗安钦孔璋为千总统领随征
　　○以御马监太监尚春镇守福建等处地方
　　○四川盐井卫大雨震电西门城楼灾
　　○福建邵武府泰宁县火毁庐舍五千余间辛酉升太仆寺少卿张玠为光禄寺卿
　　明武宗毅皇帝实录卷之一百七十六
　　明武宗毅皇帝实录卷之一百七十七
　　正德十四年八月壬戌朔升宁波府知府寇天叙为应天府府丞
　　○升协律郎陈道瀛为太常寺寺丞
　　○升浙江副使刘瑞为南京太仆寺少卿
　　○升服阕湖广按察司副使高友玑为山东布政司布参政
　　○命平虏伯朱彬提督东厂锦衣卫官校行事彬具＜锍-釒＞辞  上不允优诏答之时张锐居东厂朱宁居锦衣俱有宠而彬又兼两人之任自是中外大权皆归于彬矣
　　○命协同漕运参将陈璠兼分守苏松常镇地方以防御宸濠故也
　　○赠故右副都御史高崇熙为右都御史仍荫升其子百户荐为锦衣卫世袭副千户崇熙巡视四川无统御才常闭城自守或报贼至辄单骑遁后惟事招抚尝与贼会于中江呼廖麻子为□掌营沉笠于江以为誓又以临江市畀贼贻患数年纪功巡按御史交劾之逮系至京疽发背卒于道至是其子荐奏辩兵部尚书王琼私之诡言崇熙有功无罪故有是命
　　○癸亥发滁庐仪真扬州凤阳各卫秋班官军一万四千人守扬子江从都御史丛兰请也
　　○致仕南京兵部尚书张澯卒澯子仲湜广西全州人成化戊戌进士改翰林庶吉士授编修弘治己酉秩满升侍讲戊午选  东宫辛酉主顺天乡试乙丑升侍读学士寻升学士国子祭酒正德丙寅三月  驾幸太学赐坐讲尚书丁卯升礼部右侍郎己巳升南京礼部尚书辛未改吏部时储位久虚草＜锍-釒＞率同侪请建太子罔有顾忌甲戌改兵部参赞机务条陈八事又奏革守备厅审事官及营伍有所委任不容请托人皆服其明决乙亥夏乞归田里＜锍-釒＞前后凡十五上始得请特加太子少傅赐月米舆夫仍给驿还至是卒赐葬如例澯性颇刚褊与人多不合其在户部请查追远年逋赋论者为刘瑾方事诛求而其迹涉承望于贤者不能无责备焉
　　○甲子户部以大军南征请移漕运衙门以苏州扬州淮安三府正德十三年兑军米折银一十八万九百余两运送侍郎王宪以备缓急支用从之
　　○丙寅升尚宝司少卿崔杰为太仆寺少卿
　　○命锦衣卫署都指挥佥事叶凤仪充右参将分守燕河营等处地方
　　○以宸濠陷九江诏降兵备副使曹雷知府王頴指挥许鸾为缘事官令立功赎罪
