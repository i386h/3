<!-- { "loadSidebar": true } -->
　　○辛亥巡按御史赵应龙奏查盘辽东预备仓粮三年之内原数不足盖边境无法措置故也又参沈阳等卫镇抚赵聪百户徐英张俊收受钱粮不以时晒晾指挥同知黄宁指挥佥事张勋千户刘斌失于提调以致浥烂亏折数多俱合有罪户部议覆诏以仓粮积不及数者姑置不究聪等各罚米三百石宁等各二百石俱纳本仓
　　○壬子升钦天监五官挈壶正李源为监正中官正周佐为监副
　　○命新宁伯谭祐总管五军营会昌侯孙铭总管神机营操练
　　○兵科给事中等官张龙等奏查盘辽东各卫仓粮正数之外附余米二千余石其浥烂豆四石三斗粗糙米五百七十余石督管官员郎中徐琏指挥佥事王道参议许淳右副都御史今致仕刘瓛俱有罪宜逮问户部议各官积出附余数多浥烂数少而粗糙又比浥烂不同其罪似宜末减得旨免逮问琏罚米二百石道淳各百石瓛以致仕宥之
　　○癸丑命刑部左侍郎张鸾致仕降印绶监少监李宣为奉御锦衣卫指挥同知赵良为百户俱南京闲住鸾等奉命往江西勘民间所愬不法事至是还宣赂瑾银万两良赂亦二千余两瑾自觉奸赃狼藉方欲自雪乃以狥私纳赂擅出人罪及不参误事官员为宣等罪而降黜之所赂银输之内承运库江西镇守巡抚巡按及该道守巡等官俱以不能听讼结狱坐罪于是罢太监姚举回京都御史林俊等三十一员凡见任致仕者俱罚米三百石为民者半之
　　○致仕南京工部尚书李孟晹卒孟晹字时雍河南睢人也少负文藻与弟孟晊同举成化壬辰进士授给事中使占城册封古来王尝陈边事朝廷纳之历都给事中湖广左参政广西右布政使擢右副都御史总督南京粮储迁户部侍郎南京工部尚书言官数论其衰老可罢遂致仕归后科道勘边储还奏孟晹在户部时经理夫职罚米八百石输边时逆瑾擅权好诛人细过焦芳亦附瑾以怨中人孟晹与芳同省雅不相协以是甚自危会卒祸乃不及孟晹致位九卿无大建白然性行敦谨亦无可訾议孟晊稍峭直终狭西按察使
　　○甲寅命署都指挥佥事鲁勋辽东都司佥书
　　○升太原前卫指挥使刘宠为署都指挥佥事掌山西都司事
　　○降山阴王府辅国将军成鏸为庶人革成镣禄米三之二赐书切责逮典仗张孝忠等治罪谪拨置人崔淮等松潘充军鏸以殴死平人镣以挟妓纵饮故也
　　○乙卯鲁府镇国将军当浈奏除王府积弊三事一亲王世子郡王长子授封以后薨故及为事降革其嫡次庶长子比例请继封爵其无嫡次庶子者或以弟继兄以侄继伯叔等既有成命宜停其原给禄米侯册封之日方与所应得之禄正妃夫人生有子女病故无人抚养例得自娶一人以为内助不受继妃之封其有僣用正妃冠服及所生子女称为继出请封者听镇巡等官参奏严禁则粮储省而名分定矣一同姓及姑舅之亲为婚律有明禁今后王府结婚若伦理失序有乖律例或以本府军校妄作别府州卫籍贯外处流移军匠人等妄作该里寄收带管或父祖重刑之人妄作家道清白即使革退另选仍将经该官吏并保勘人等依律问治营求拨置之人发遣戍边则人心警惧而宗室不致有玷矣一郡王奏讨厨役岁无虚月宜行所在官司查勘如有护卫仪卫司者通行佥拨军厨将民厨退回原籍当差无军可拨者以民籍补之如有军可拨而占留民厨及科扰累民者宜禁治之仍先罪其辅导官则事不烦而民力亦少苏矣礼部议覆俱从之仍令镇巡等官查勘各王府有无前项情弊奏闻区处
　　○命镇守辽东左都督毛伦充总兵官镇守湖广以分守辽阳署都督佥事李玙充总兵官代伦镇守辽东
　　○丙辰郑王袭兄康王封请给禄米得旨郑王系旁支袭封岁给五千石后有旁支袭封者如例
　　○丁巳刑部缺左侍郎会推提督南京粮储右副都御史张子麟太仆寺卿屈直以请内批以右侍郎刘璟为左侍郎子麟代璟直代子麟直刘瑾乡人故并擢之
　　○戊午太监刘瑾奏校尉访察江西左布政使马龙贪滥佥事院宾轻浮俱宜罢黜吏部言龙宜为民宾宜冠带闲住得旨从之仍令今后有贪婪显著者吏部指名具奏抚按官不行紏举者究治之
　　○命分守通州等处署都指挥佥事王勇领奋武营操练以署都指挥黄玺代勇分守
　　○己未命辽东游击将军署都指挥佥事韩玺充副总兵分守辽阳以都指挥佥事高钦代玺
　　○罚先巡按直隶监察御史夏时米二百石郭东山一百石以各边失事久不勘报于是时已升副使东山已为民矣
　　○庚申升翰林院检讨焦黄中授庶吉士邵锐黄芳刘仁俱为编修孙绍先为检讨仍令吏部会内阁改定翰林院官额以闻旧例庶吉士读书及三年始授职黄中与仁席父势亟欲进取故仁及锐芳一年遂有是命黄中先已授检讨至是复附批改升编修绍先弘治十八年庶吉士服阕仍准读书故预焉
　　○四川守臣奏四蜀之西松潘独当一边且与吐蕃接境甚为蜀患松州南下叠溪威茂为南路东出江油为东路自江油而入者道路颇宽番寨稍远间有出没我军犹可为备惟南路由灌县而入以溯叠溪地势险隘番寨相联粮夫经行多被剽掠不惟边人告病而内地亦困自洪武永乐以来虽迭用大兵终请平而罢今各寨颇知向化而南路之防为急欲令每寨择其众所信服者立为牌头老人名色就令管束诸蛮凡遇粮夫使客□贾经行并官军送哨往还各会同番僧剌麻官军逐程护送朔望赴所辖卫所听参将兵备官查审用命不用命量给茶酒布匹以抚恤之庶或因事捄弊而道路可通矣事下兵部议如其言诏从之仍令再行详审务在得宜以靖地方
　　明武宗毅皇帝实录卷之五十二
明武宗毅皇帝实录卷之五十三
　　正德四年八月辛酉朔升湖广布政司右参政李思明为广东右布政使
　　○升四川右布政使王寅为太仆寺卿
　　○是日内降小简一摺中有字一行云锦衣卫冠带舍人王聪乞升百户见任面批如所乞升聪锦衣卫百户实授见任简盖聪书以投瑾于传乞者乃遽批旨于上以下所司其乖异又甚于传奉矣正德间武职冒滥者多然亦未有如此者本兵及言官皆□□术瑾威而无敢执奏者矣
　　○刘瑾遣官四出丈量屯田时户部侍郎韩福受命往辽东希瑾意所行过刻屯卒弗堪福所奏带同知刘玉等受檄至义锦等州军余高真郭成等因胁众为乱劫诸将领及城中右姓不从者之家焚毁廨舍殴逐委官守臣不能禁发银二千五百两抚谕之乱者始息事闻瑾乃归罪于镇巡官不能宣布威福令会同申谕别选军士素所信服将领从公丈量自愿耕佃者俱仍从其旧报出粮料即平价与之于是人情稍安巡按御史赵应龙缉真等首恶二十二人密擒捕之且劾分守参将回鹏备御都指佥事张凤等七人及镇守太监岑章总兵官毛伦巡抚都御史刘瓛罪事下兵部都察院议遣给事中屈铨刑部郎中杨节会应龙覆讯狱上诏真等处斩家属发南海卫充军其为从者俱宥之各该地方官员姑免逮鹏降二级广宁卫带俸闲住凤等各罚米二百石章伦瓛俱宥免
　　○壬戌升山东按察司佥事翁茂南为广东布政司左参议
　　○诏郑王禄米每岁给粳米各一千五百石小麦二千石从王请也
　　○朝鲜国人有乘舟过别岛贸贩者遇飓风飘至浙江松门卫境为土人所掠把总备倭指挥陈钦张楷乔凤失巡了既而闻于守臣奏拟掠者罪并劾钦等宜逮问下兵部议覆诏各犯掠夷人财物殊伤国体其令巡按御史各杖之五十为首者发戍四川茂州卫从者照常例处之钦等逮问夷人给衣廪送辽东转达其国仍移文使知总督备倭都指挥魏文礼以失职令自陈状
　　○癸亥司礼监传旨升大隆善护国寺国师著肖藏卜为法王剌麻罗竹班卓班丹端竹班卓罗竹朵而只坚参俱为左觉义道录司左正一柏尚＜宀十见＞为真人
　　○镇守狭西署都督佥事曹雄奏布按二司守巡兵备官文移达己者旧由都司转达今虏方有警徵调不时而都司在省城往返千里于事未便乞要径呈与巡抚都御史同兵部议如雄言既而又谓狭西地重虽有镇守之名而无挂印之柄故其委任反不若三边将官宜令雄挂印充总兵官以重其任得旨升雄署都督同知改总兵官别给印换制敕与之三司文移令径呈以便行事后兵部查各镇所挂印上请命以延绥镇守吴江所挂镇西将军印与雄而添铸靖虏将军印与江时雄与瑾厚相结故有所请必从云
　　○甲子刘瑾所遣旗校侦事者报江西新建县主簿孙环有廉能实迹瑾以闻乞擢用盖瑾寄耳目于群小而时有举剌欲示己留意于吏治而实阴揽黜陟之权也纲纪至是不存矣　　○命左军都督府署都督佥事温和领五军营左掖
　　○升赏龙门所虎头山地方获功并战没被伤旗军四十四人有差
　　○初御史汤鼐谪戍狭西肃州援赦得纵归寓居寿州州民王濡素憾鼐会濡家有讼事鼐兄槃诈取其赂鼐不知也濡因摭奏鼐僣称都主侵夺官地营观星楼盗伐  皇陵树木诸不法事冀以倾鼐诏给事中安磐锦衣卫千户郝凯会同巡按御史李璞勘问皆无实且濡所引禁例多其伪造罪当斩濡复令其妻奏辩有旨谓勘官偏徇下都察院覆议鼐坐妄援赦文杖五十仍戍肃州且令所司禁锢濡止以奏告不实杖八十枷号三月与槃俱发戍辽东狭西兵备副使李旻肃州卫指挥李杲以庇鼐軏纵之归俱令巡按御史逮问而磐凯亦以拟罪不当下狱久之得释仍各罚米百石王□仆俟巡按满日议所坐时瑾播弄威福凡文臣为人讦告者多欲文致重法磐等忤意故及于罪云
　　○乙丑巡按山西御史马昊劾沈府以防护府第坟茔为名往往奏讨火夫甚为民扰请罪其辅导官兵部覆请得旨令巡按御史逮问其长史等官所乞火夫俱革去各府第坟茔但令巡捕官严督巡逻后有踰制妄奏者令巡按御史劾之
　　○丁卯释奠先师孔子遣少师兼太子太师吏部尚书华盖殿大学士李东阳行礼
　　○命巡抚大同右都御史文贵致仕贵奏募军若干人人给银五两约满五年释之得旨已募军丁令所司加意存恤毋得克害后有老死及逃者俱于本丁亲族内勾补果丁尽即以其家产给招补之人招军本欲久练以备防守也贵妄拟补伍满五年释放之例该部其即参详以闻仍令在彼丈量地土寺丞杨武会查理修墩给事中御史访勘募军给银有弊与否于是兵科都给事中赵铎等劾贵有罪请从重究治故有是命
　　○戊辰祭大社  大稷遣英国公张懋代行礼
　　○改定翰林院官制额为二十四员学士一员侍讲侍读学士各一员侍讲侍读各二员修撰五员编修八员检讨四员有缺则量选庶吉士教养除补或推诸司有学行者调补如应复除并进士及第者虽额数已足许填注见任
　　○己巳命怀宁侯孙应爵提督上林海子工程
　　○命哈密卫故都指挥佥事马黑麻赤儿米即子火者马黑木袭其父职
　　○改调署都指挥佥事李佐于靖虏金冕于甘州各领军备御从总制都御史才＜宀十见＞请也
　　○庚午镇番守备都指挥佥事李恺奏镇番极边重地宜复设参将分守诏遂以恺充参将分守如旧
　　○辛未遣户部侍郎祭太仓之神
　　○遣顺天府官祭宋丞相文天祥
　　○革镇守宣府太监陈贵禄米罚总兵官白玉巡抚右佥都御史邓璋总理粮储户部郎中张秀各米二百石输宣府仓坐先是失火延烧草场官吏惧罪妄以灾报各官依呈具奏故也
