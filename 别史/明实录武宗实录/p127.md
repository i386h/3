<!-- { "loadSidebar": true } -->
　　○己亥升陕西都转运盐使司运使刘瑜为陕西布政司右参政　　○命各处都指挥指挥千百户等官占种屯田五分以上以隐匿不退者比多占军余事例降级治罪从户部议也
　　○以顺天府寄餋马一万匹给奋武等营操备
　　○庚子诏  英庙淑妃高氏岁时祭祀位次在惠妃王氏后
　　○初鲁府邹平恭懿王阳鎕妃张氏薨无嗣妾周氏生二子当潩当氵□奉未几复纳丁氏为内助生当凉王爱之奏封为嫡长子复奏封丁氏为继妃礼部不知其妄遂得受封者二十余年至是当潩与当凉争袭封鲁王及镇巡官具实以闻下礼礼部议尚书费宏谓当潩宜袭并请革当凉长子及丁氏继妃封号有旨复令会多官详议宏乃会公侯驸马伯府部大臣议曰旧例宗室正妃已故有嫡庶子者止许选娶内助不授继妃之封今丁氏为内助与周氏无嫡妾之分则当潩与当凉为庶子当以长幼为序以妾为妻丁氏之封既已误于始以少陵长当凉之封不宜再误于今请从礼部议庶人伦正国法明而宗室无纷争之弊矣议上乃以当潩袭封邹平王而当凉长子封号丁氏业已封妃已之
　　○命都察院右副都御史周南巡抚南赣汀漳等处地方先是守臣奏其地四省接境盗贼出没宜仍设巡抚官以统治之兵部覆如所请故有是命
　　○以万全都指挥同知郤永充宣府游击将军都指挥佥事马絟充右参将分守顺圣蔚州等处地方
　　○辛丑大学士李东阳以老疾乞休言衰老益深疾病交作且官列三孤职司辅导而神思荒落不能效谋虑之勤精诚未孚无以为感格之地伏望  圣慈悯其哀病乞骸骨以尽余生  上曰卿忠诚体国辅导累朝功烈誉望天下共知述作议论尤为国华出处进退关系天下重轻宜体朕情亟起视事乃见君臣同德之义不必再辞
　　○壬寅总制江西都御史陈金奏调广西田州土兵二万人镇安土兵一万人及浔梧参将金堂击华林山盗贼
　　○命定边卫备操官军八百七十人回通州防守
　　○以万全右卫都指挥佥事詹冕充左参将分守独石马营龙门卫指挥同知曹泰守备蔚州
　　○癸卯盗复入山东由沾化趋即墨指挥陈旺与战败绩遂攻破武城县至济阳
　　○命都督同知杨英坐耀武营平江伯陈熊鼓勇营参将王琮显武营升锦衣卫指挥使王杲为署都指挥佥事坐振威营
　　○甲辰  孝庄睿皇后忌辰  奉先殿行祭礼遣驸马都尉崔元祭  裕陵
　　○虏亦卜剌住牧于庄浪之芦井龙潭屯种军民多避遁参将鲁经乞增兵御之兵部议请命游击将军吴英应援仍给茶马五百匹军储令侍郎丛兰督所司措办诏可　　○命宣府前卫都指挥佥事胡昺守备圣川西城
　　○乙巳御史王相奏春夏以来各省盗贼猖獗尝选将出师曾未平定纵有小获得不补失议者皆曰将权轻而不能御敌兵机疏而不能成功也盖今盗贼所过乡落莫不椎牛供具甚至为之持门屏以遮矢石为乡导以攻州县民心岂愿为哉为从之则生不从则死也盗有生杀之权人不敢违命如此为将领者曾有是权乎兵部所议赏罚但严于将领有司而士卒之用命与否未尝及使三军之士遇敌皆退而主将无以震慑之不过随之奔北而已莫若委之以生杀之权士卒知退则必死进或成功熟不奋然向敌哉此将权之所以当议也且主将之任必得谋勇者若狥常格或以膏梁或以请托则未与敌交已知其无能为矣山东河南其地平旷故盗易奔而难擒至于过潞泽入太原险隘可防乃亦纵其深入盖由主将不得其人也且山西衢路不过五六西南有大河之绕南自平阳达新安为一路东南天井关达怀庆为一路东黎城涉县为一路东北平定井径为一路鴈门之北此贼决不敢出若陈兵于黄河之律使不得驰而西分兵以守四路使不得返而东然后主将率大众以临之则进退皆窘不可战而擒矣此兵机所以当定也奏入乃切责总制提督官令严督副参巡守痛惩前过官军有临阵先退者以军法处斩后期失事者俱重治仍令兵部访举将材以闻
　　○工科都给事中谢讷等奏旧制三品以上大臣卒皆赐祭葬顷因逆瑾用事此礼中辍更化以来政皆由旧规凡有陈请俱荷俞允第天灾相仍民困未息乞敕礼工二部将廷臣恤典斟酌定拟其正德五年以前者不分已葬未葬及五年以后已葬量为给价未葬者官为营葬被劾者已之庶礼臣恤民两得其道下工部议宜如讷言且著为令一品者给料价银三百两夫匠二百人二品者银二百五十两夫匠一百五十人三品者银二百两夫匠百人三品未考满者减半开圹者不分崇俾与夫匠五十人四品以下奉有特恩者临时酌奉从之
　　○丙午  孝穆皇太后忌辰  奉慈殿行祭礼遣驸马都尉崔元祭  茂陵
　　○巡抚山西右佥都御史王璟奏乞归田不允
　　○停故都御史安惟学王纶祭葬初二人子乞如例祭葬已与之既而工科给事中谢讷言惟学巡抚宁夏横惟＜釒夅＞刃虽若可悯而诛求激变罪亦难辞纶在湖广赈济则增银数以自利杀贼则戕良民以为功使其尚在犹当举正其罪不宜复赐遂止惟学字行之山西临汾县人成化二十年进士为行人历工部郎中平凉知府陕西参政浙江右布政使陕西左布政使升右副都御史巡抚宁夏时刘瑾方遣官核屯田边储惟学承望风旨所行过刻军士多怨之者安化王寘鐇因而谋逆欲先杀镇巡等官而后发兵何锦率其党进公署惟学方与都指挥杨忠议事锦杀惟学于坐上故恩典不及然惟学居官亦以清谨闻
　　○给辽府奉国中尉＜釒危＞恩钢禄米一半先是恩＜釒危＞恩钢俱犯罪革冠带禄米二十余年至是其母安人李氏奏称年老子母冻馁  上怜而复之
　　○丁未以梁次摅为锦衣卫百户次摅大学士储之子也初输粟为锦衣卫冠带舍人冒广东十三村之功升总旗至是复乞升职乃有是命　　○卯刻宁夏地震有声
　　○戊申致仕南京太常寺卿吕＜常心＞卒字秉之翰林学士赠礼部左侍郎谥文懿原之子也以荫录为国子生成化初又以  东宫恩授中书舍人仍上＜锍-釒＞应试遂荐京闱中书舍人之得应试也实自＜常心＞始秩满迁礼部员外郎郎中擢南京太仆寺少卿改通政丙辰擢太常寺卿正德丁卯始致仕阅四年卒诏葬祭如制＜常心＞为人坦易喜读书作诗又习闻典故文与行能世其家
　　大明武宗毅皇帝实录卷之七十六终
　　明武宗毅皇帝实录卷之七十七
　　正德六年秋七月己酉朔享  太庙
　　○庚戌甘肃守臣奏凉州古浪二卫所被虏残害军民乏食命以饷边年例银十万两赈济
　　○辛亥给事中叶相言漕运四事一管河等官＜锍-釒＞浚无法以致运船阻滞宜考核一收粮等官多方需索以致运军贫困宜申禁一各仓斛面斗级夤缘为奸宜较勘一各船原无余积把总等官巧为迎合累及陪补宜令漕运衙门宽恤户部议覆从之
　　○壬子  仁孝文皇后忌辰  奉先殿行祭礼遣驸马都尉马诚祭  长陵
　　○大学士李东阳上＜锍-釒＞乞休言膺至重之任者必有非常之才而又济之以有余之力二者不可缺一今臣以章句腐儒甲科常格兼之子女夭丧哭泣伤多眼目昏暗咫尺之间莫辨文字且朝廷之典年老有有疾制当致仕庙享之礼年老残疾例不入坛臣之一身兼是二者使之居具瞻之地为百僚之首虽欲求职之不旷不可得也仰祈矜察放归田里俾大臣无固禄之讥国家无妨贤之病  上曰朕念辅导任重治理关系卿以非常之才年未七十属当更化实切倚毗迩称疾求退已有旨慰留如何复为此退托非朕所望于卿者宜亟起视事以慰朕怀
　　○阜成关外贼四十余人夜掠居民杀牌甲常礼等巡城御史以闻且请各城关外增设逻卒命停巡捕官俸责限捕贼礼等给棺殓仍恤其家
　　○甘肃守臣会奏土鲁番速坛阿黑麻之子真帖木儿羁留已久宜厚其宴赏转令哈密送回以杜后患兵部会官议谓真帖木儿父死兄存其去留亦不足以系虏情之向背不若纵之回仍请敕谕其兄速坛满速儿及哈密忠顺王速坛拜牙即令修政睦邻永通职贡从之
　　○命羽林卫带俸都指挥佥事杨义领五军营右哨管操
　　○癸丑升礼科都给事中于聪为山西布政司右参政南阳府知府张维为山西按察司副使刑部主事陈霆为山西佥事
　　○复除广西按察司佥事刘道立为山西佥事
　　○甲寅南京吏部尚书张澯奏臣自筮任至今三十余年位冠六卿阶登二品岭海仕籍近代所无布衣之荣于分已极况臣学非经济冒陟显融腹满犹食涂穷不返必至伤败乞赐归田  上曰卿侍朕春宫有年学行素著近具＜锍-釒＞乞休已有旨勉留宜仍旧供职所辞不允
　　○南京坐营都督张海当进  圣节表守备太监黄伟以流贼方炽请留海备御而以南宁伯毛良代进良不欲行因奏海罪下兵部议谓良不直诏责良仍令进表　　○乙卯升贵州布政司左参政朱玑为贵州按察司按察使
　　○山东按察司佥事杨节先为刑部员外郎差直隶决囚索贿于顺德知府郭纴以馈瑾至是事觉令巡按御史逮问坐降二级别用
　　○丙辰太监张永传旨宁夏底定皆  天地百神眷佑所致未申告谢迩者四方灾旱相仍盗贼继起荼毒生灵朕心惕然礼部其择日遣官祭告于是遣英国公张懋新宁伯谭祐会昌侯孙铭各祭告  天地宗庙社稷山川礼部右侍郎李逊学祭告  天寿山之神其钟山之神及天下岳镇海渎俱令守臣祭告  太宗文皇帝忌辰  奉先殿行祭礼遣驸马都尉崔元祭  长陵
　　○吏部尚书杨一清陈陕西边务八事一宁夏官军投托各将领以避征调多至千数百人今太监张弼总兵杨英仇钺史镛退出军伴差操请奖励为边臣劝仍令巡抚官清查着伍一宁夏湖滩往年为各官占据英钺既以归官请置籍稽考以杜复归私门之弊一寘鐇投托家人三十五户请发高桥儿等驿及兴武营守御千户所走递当差一宁夏岁贡红花三千余斤种灌锄采动用军丁千余运送车辆粮廪几四千里请停免一灵州千户所为宁夏喉襟内有山后归附土民土达上下交征无所控诉宜令环庆兵备兼管灵州即州治为衙门令其练兵理狱抚安土人一庆阳安边二苑草场弃地宜招募土人给地籍名使报效杀贼一汉中西乡县东南有盐场关西南有大池霸俱离县三百余里流民啸聚请于二地添设县治抚流民以安反侧其通江巴县东乡等处去汉中颇远宜添守御千户所招募逃移并茶徒矿徒以实戎伍一正德五年以前拖欠沿边粮草多已徵在官而未起解或已起解而委官及大户未纳宜令抚按官督守巡有司核实监追＜锍-釒＞入  上嘉纳之弼及英等赐敕奖励寘鐇家人发充军环庆兵备令兼理灵州川陕添设衙门待地方稍靖总制官议处以闻其余事宜下所司议于是户兵二部议覆多从一清言且推行于边镇惟红花贡如旧
　　○革辽阳分守内臣从镇巡官奏也
　　○丁巳降浙江都司都指挥佥事刘曰□永为指挥同知坐贿逆瑾也
