<!-- { "loadSidebar": true } -->
　　○癸卯  上自瓜洲济江登金山遂至镇江幸致仕大学士杨一清第明日复幸焉入于书室命一清检诸书进御问文献通考是好书一清对曰有事实有议论诚如  圣谕问几册对曰六十册问世间书更有多于此者否对曰册府元龟更多凡二百二册俱取以进又明日饮于一清第乐作  上分题制诗十章赐一清命一清亦为之一清为诗进呈  上览毕为易数字是日一清厚有所献  上大悦及驾还凡五幸焉又幸大学士靳贵第时贵已卒殡于堂  上临其柩嗟悼之命所从番僧为之诵经荐福贵家亦有所献云
　　○调江西按察司副使陈槐于湖广整饬靖州等处兵备
　　○己酉翰林院编修蔡昂乞还乡养病从之
　　○庚戌  上发镇江
　　○巡按直隶监察御史范永銮言天下之患莫大于上下之情不通近年以来廷臣或请罢游幸或请建储君或请亲君子远小人惟冀  圣心感悟悔往图新柰何日月之光愈远纶綍之音不闻诸臣论列得入御览与否不可得而知也间有批答多假乎左右而内阁之臣无与臣恐一日祸作  陛下置天下于何所邪不报
　　○壬子  上再宿望江楼
　　○长宁安抚司番僧寨首方保等贡方物赐晏并赏彩叚绢钞有差
　　○癸丑  上至扬州仍寓总督府
　　明武宗毅皇帝实录卷之一百九十
　明武宗毅皇帝实录卷之一百九十一
　　正德五年九月乙卯朔
　　上在扬州遣都督宋彬祭旗纛之神于蕃厘观
　　○丁巳抚按等官设晏庆功其仪用金银牌各二轴一旗帐一彩币若干匹其余折价以进
　　○广西镇安等府杲化等州各遣官族人等贡马并方物赏彩叚钞锭有差
　　○戊午  孝恭章皇后忌辰寿宁候张鹤龄谒祭  景陵如常仪
　　○  上自扬州北还
　　○庚申  上至宝应复渔于范光湖镇守太监丘得索进贡物不得以铁索系知府蒋瑶窘辱备至数日乃得释
　　○辛酉  上驻跸淮安都御史丛兰总兵官顾仕隆等进贺功金牌花红彩帐  上戎服簪花鼓骑入城过山阳县学入焉视廊庑肖像移时复入教官舍取资治通鉴等书以出先是有司治故尚书金濂第以俟临幸是夜止濂第
　　○癸亥重阳节  上在淮安左右竞进菊花旗牌官遂缘此责取于民城中大扰
　　○丙寅  上至清江浦复幸太监张阳第踰三日  上自泛小舟渔于积水池舟覆溺焉左右大恐争入水掖之而出自是遂不豫
　　○修理  献陵明楼成
　　○丁卯以水灾免顺天永平保定河间四府所属州县夏税有差
　　○大学士杨廷和毛纪言近日传说  皇上班师已离南都不日奏凯还朝内外大小臣工闻之不胜欢庆所有  郊天  祔庙朝贺殿试并献俘赏功诸典礼候  圣驾到京之日必将次第举行不待言矣但今各衙门题奏文书已经臣等拟票封进各该管文书官节次前往军门赍奏自去年八月以后至今年正二月文书虽经奏过尚有多年未曾发回自二月以后至今一应文书俱未发出以致各衙门本内往往皆称未奉  明旨其实前后事情不相照应难以遵行况中多重大紧急事情不可迟误者如吏部推用南京操江并郧阳贵州延绥等处巡抚都御史并各处布按二司方面官其部推用宁夏辽东总兵官皆边方重地镇巡重任日久缺人办事又法司问完提解人犯监禁日久未见发落及各重囚例该秋后处决今日期将近难以遽行又甘肃地方先年起送进贡夷人差官查理明白又令留往在关及近日佛朗机并满剌加占城等国进来番文事干地方俱未见有处置夷情反覆不可不虑又各处灾异频仍盗贼生发徵免钱粮赈恤贫困事多稽滞人心不安其江西逆贼虽已就擒而荼毒之余军民十分困苦见今功罪未论刑赏太迟都御史孙燧副使许逵尽心死节天下之人皆痛愤之今已一年之后尚未显加褒恤何以激劝人心况天气渐寒河道将冻粮运俱塞商贾不通将来之患尤有可忧伏望  圣明俯审舆情深惟至计早旋法驾不必留停仍令通查前后赍奏文书先行奏请回京发与各该衙门遵守施行庶几政务不废人心稍安不报
　　○辛未法司如例会官审录重囚应死者五十七人免死戍边卫者三人内官充净军者一人妇女杖而释之者三人
　　○申严捕盗之禁先是东城民为盗所劫锦衣卫及给事中等官劾巡捕等官罪兵部覆奏近例三月不获始夺俸罚太轻请自今五城并锦衣卫团营捕盗官盗起限外不获者如千户姚安例各夺俸两月把总巡捕官一月总甲校卒俱逮治若一月内贼三四发者参奏逮问又夜禁不严窝主不治盗终难息宜申明旧例犯夜禁者执送法司问罪职官奏请所获之盗若无名籍则追治窝主罪至充军诏如拟行之
　　○巡按狭西御史李献劾甘肃巡抚都御史文贵先任榆林改作墩台所费银两不下数万即此一事他可类见况今衰老岂有善谋求其不偾事取败者鲜矣伏望轸念边镇急赐罢黜命下吏部知之
　　○丙子  上至东昌
　　○丁丑以明日  万寿圣节建昌候张延龄恭顺候吴世兴安仁伯王桓分祭  长陵  献陵  景陵  裕陵  茂陵  泰陵仪宾周钺祭  景皇帝陵寝内官祭  恭让章皇后陵寝俱如常仪
　　○戊寅  万寿圣节文武百官于奉天门行遥贺礼是日上至临清抚按等官称贺于镇守太监第
　　○免甘州中护卫屯粮有差以被虏患故也
　　○以旱灾免狭西巩昌临洮二府及兰州甘州等卫夏税有差
　　○庚辰泰宁等卫都督孛来罕等差头目塔卜歹等来朝赐晏并赏衣服彩叚有差
　　○壬午赏朝鲜国王李怿差来陪臣工曹参判等官吴堡等衣服彩叚有差
　　○甲申诏自今户部岁差一主事或员外郎一人于兰州专管甘肃粮饷礼部乃铸关防给之从巡按御史潘仿奏也
　　○赏湖广都司施州卫大旺等安抚司差来通把事谭彦等彩叚等物有差
　　○先是户部主事南大吉放七月分官军食粮以各卫与各营文册所载数目姓名中多抵牾宜查处户部尚书杨潭等因请下兵部令各营每月先将查粮文册分别旧管新收开除实在造送本卫该卫验审无差限前月十五日以前送部查考坐拨违者罪之已得旨如拟行兵部尚书王琼等又言食粮文册例于前月二十日前开送户部各司各司取营卫参互查对以防欺弊其下粮厅委官止据册放支而已今若使营卫会同造送则彼此通同非先年参互稽考之意矣宜止如旧例令十三司查对送委官放支为便其营卫文册查对不同者即行扣除不与坐拨仍将该卫官吏治罪报可是时琼狠愎自用不欲人言其私及户部奏闻犹强辩自饰不得已姑令本部主事路直查究直取大宁中卫七月分粮册与该营粮册参考冒支至三百余石于是琼始奏请治冒支罪且言直所查一卫而弊如此则他卫可知宜令户部各司将七月分俱行查对有增减不同冒支情弊会本部主事查明参究以后该部务按月查理有增减不同者指实奏处之
　　○以明日十月朝彭城伯张钦安昌伯钱承宗惠安伯张伟分祭  长陵  献陵  景陵  裕陵  茂陵  泰陵遣仪宾周钺祭  恭仁康定景皇帝陵寝遣内官祭  恭让章皇后陵寝俱如常仪
　　○右佥都御史巡抚辽东张禴卒禴字汝诚大宁前卫籍顺天府平谷县人弘治己未进士授户部主事丁忧服阕改刑部升员外郎郎中改监察御史升太仆寺少卿右佥都御史巡抚大同降泗州知州升狭西副使山东左参政丁忧服阕复除狭西再升右佥都御史巡抚辽东卒于任禴为人精敏机警正德初逆瑾用事改御史查盘山西仓库钱粮专事苛察以希合瑾意遂历升至佥都御史瑾败两京科道官交章劾其助瑾为虐交结阿附纳贿骤迁士论鄙之遂坐瑾党落职犹未足以厌众心也及再起巡抚虽颇能延访众谋拊循士卒欲自励以盖前愆然大节不谨则虽有他才能亦不足取矣
　　明武宗毅皇帝实录卷之一百九十一
　明武宗毅皇帝实录卷之一百九十二
　　正德十五年冬十月乙酉朔享
　　太庙驸马都尉崔元代行礼
　　○己丑孔颜孟三氏子孙教授司生员孔彦珩援天下学校开贡例奏乞每岁贡二人亦四年而止允之
　　○庚寅  上至天津□云南府地震
　　○癸巳革守备河南南阳等处都指挥佥事郑存仁以巡按御史汪渊劾其朘削军士私通贼贿之罪也
　　○丙申以水灾免辽东三万等卫铁岭中左等所屯田子粒之半
　　○丁酉周府临湍王安瀺薨王荣惠王长子母杜氏成化丙申生初封镇国将军弘治丁巳袭封临湍王至是薨辍朝一日赐祭葬如例谥曰端简□  诚孝昭皇后忌辰驸马都尉蔡震谒祭  献陵如常仪
　　○壬寅以行人孟奇夏言顾济知县徐景嵩底蕴进士胡汭陈江鲁纶为给事中奇景嵩户科蕴礼科言兵科济刑科汭工科江南京户科纶南京兵科
　　○实授南京试监察御史余翱等为监察御史翱四川道周允中广西道杨铨湖广道李孟旭江西道陈克恭贵州道张彦杲山东道
　　○乙巳以冰雹免山西大同县并大同前等六卫田粮有差
　　○己酉辽东盖州卫地震声如雷
　　○庚戌  上至通州兵部尚书王琼往迎见琼亦与宸濠交通者时京师喧传有旨收吏部尚书陆完及琼二家惧每夜以私藏散寄之邻旧及  上将还琼假公务以往因求捄于江彬事得释未几彬引荐遂代完位
○辛亥直隶淮安府地震
　○壬子巡按广东监察御史程昌言饶平县三河驿驿丞王思湖广沅州竹寨驿驿丞周广皆以言事谪降其人品世所共许乞改授教官少尽其用不报
　　○癸亥发太仓银一万七千二百两送内承运库以备赏赐
　　○甲寅召户部尚书杨潭赴行在
　　○致仕应天府府尹王宸卒宸字具瞻其先河南郏县人因从戎籍于真定弘治庚戌进士授吏科给事中辽东守臣妄杀夷人冒功次命宸往案之寻迁刑科左给事中礼科都给事中  上新政番僧那卜坚参道士陈应＜衤盾＞以左道出入禁掖宸请明正其罪戊辰迁吏科都给事中己巳迁光禄寺少卿庚午迁南京太常寺少卿壬申迁南京光禄寺卿乙亥擢应天府府尹明年乞归又四年卒赐祭葬宸始终清慎为士论所与
　　明武宗毅皇帝实录卷之一百九十二
明武宗毅皇帝实录卷之一百九十三
　　正德十五年十一月戊午朔大学士杨廷和等言伏闻  圣驾凯还至通州臣等不胜惟庆今岁事将暮  郊祀大礼尚未举行况明年祀期又近我  祖宗旧制一岁一郊礼不可缺伏望亟命钦天监先择今年郊日仍以礼部议上祭告献俘诸礼典即日发下庶可遵行不报
　　○庚申南京六科给事中卫道御史郑慕等言  陛下临御已十有五年前星尚隐人心无所系属近以北虏陆梁逆藩倡乱躬行天讨而居守者曾无近属至亲万一不轨之徒包藏祸心岂不深可惧哉伏望选宗室近属之贤者优其礼秩仍选师保教育成德以系亿兆之心迨皇嗣诞生退就外藩此诚  宗社无疆之庆也不报
