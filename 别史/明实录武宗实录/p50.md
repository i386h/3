<!-- { "loadSidebar": true } -->
　　○己未准秦府保安王府镇国将军诚漖袭封为王诚漖保安庄简王之庶第五子也初庄简王嫡长子荣穆王诚潢袭爵薨无嗣庶第三子昭和王诚渌继袭昭和王薨无嗣诚漖摄府事乞袭礼部言  祖训不载郡王庶子袭封且保安王传庶已再不可复许  孝宗皇帝是廷议寝封至是母妃陈氏复请  上命多官集议尚书张昇等执奏如前诏许之
　　○升大理寺署左寺正刘潮为四川按察司佥事  夜月犯灵台下星
　　○庚申升工部右侍郎李鐩为本部尚书刑部左侍郎何鉴为南京兵部尚书参赞机务河南左布政使才＜宀十见＞为都察院右副都御史巡抚甘肃
　　○调顺天府府尹沈锐于应天府升顺天府府丞吕献为本府府尹
　　○太监李荣传旨执指挥佥事牟斌于阙下杖之三十降百户闲住时官寮以忤瑾意坐事逮系锦衣卫狱者斌颇善视之瑾矫  上命谓其徇私坏法而加之以罪
　　○提督东厂太监丘聚为官校谢裕等十八人乞升从之且以聚有劳岁加禄米十二石
　　○辛酉礼部尚书张昇引疾乞回调理  上曰卿有学行久司邦礼今引疾乞归特升太子太保赐敕乘传归仍令有司给食米月四石役夫岁四名
　　○升狭西按察使谢蓥为广东右布政使　　○赐给宁王食盐岁三十引不为例
　　○先是巡抚顺天等府都御史柳应辰言各边卫军士在京守神木厂者乃在边支粮欲掣回守边而以京卫军余补守厂之数已得诸移工部付营缮司员外郎庞璁奉行于是内官监奏应辰不遵旧例璁不当輙行逮璁下镇抚司考讯狱具降三级调外任而夺应辰俸两月
　　○莱州府掖县地震有声如雷逾五日复震二次
　　○壬戍转河南右布政使李瀚为本司左布政使
　　○升秦州卫指挥同知郭溯为陕西都司署都指挥佥事土达满肆之反于石城也溯募兵拒敌有功由编氓授锦衣卫所镇抚历升指挥数从总兵官征调威名著闻虏尝寇固原问郭溯在否至是用总制都御史杨一清之荐故特升之
　　○癸亥太子太保刑部尚书闵班乞休致  上曰卿累朝旧臣老成勤慎而乃以衰老恳求休致特加少保写敕给驿还乡仍命有司给食米月五石役夫岁六名
　　○命右军都督府带俸都督同知神英于左府佥书管事  永平府卢龙县滦州迁安县俱大风拔木毁民居霾曀如夜至次日始息
　　○甲子升都察院右都御史刘宇为左都御史
　　○升刑部右侍郎叶贽为本部左侍郎改南京刑部右侍郎王鉴之为刑部右侍郎
　　○升山东济南府知府赵璜为顺天府府丞
　　○升河南按察司副使曲锐为陕西按察使
　　○命西宁侯宋恺往南京协同守备兼管右军都督府事　　○命羽林前卫带俸署都指挥佥事龚顺福建都司掌印
　　○乙丑升山西布政司右参政张子麟为河南布政司右布政使
　　○郑王之母妃胡氏卒乞祭葬又言故父僖王见滋之基为山水所毁欲迁而合焉礼部言迁葬之役出本府自营有司无与宜移文勘实而行胡氏祭葬如例从之
　　○命以重枷枷号尚宝司卿崔璇湖广副使姚祥于长安左右门外工部郎中张玮于张家湾璇奉使册封祥赴官玮巡河皆违例乘轿璇又纵其奴所过需索祥无关文冒乘传为东厂侦事者所发下镇抚司拷讯狱具请付法司拟罪内批令枷两月满日奏之前此奉使远行者多乘轿从者亦得乘驿马因袭之毙久矣刘瑾专政欲厉法禁以立威璇等遂以违例得罪
　　○是日大风坏奉天门右吻朝
　　○晓刻月犯房宿南第二星
　　○广西郁林州及北流慱白陆川县地震有声如雷
　　○梧州府浔州卫并地震有声摇动军民房屋
　　○丙寅故衍圣公孔弘泰之妻夫人孙氏卒子翰林院五经博士闻诗奏乞祭葬许之
　　○增太监马永成魏彬寗瑾谷大用军伴各百人坐营官徐光祚坐司官刘佶等各三十人总兵各五十人
　　○命哈密卫都指挥佥事马哈木子歪剌袭父原职
　　○丁卯改南京吏部尚书李杰为礼部尚书升工部右侍郎吴洪为本部左侍郎总督南京粮储右副都御史张泰为工部右侍郎
　　○给故协守松潘右参将熊冈子杰彩叚银两即位之赏冈与焉未给而卒至是杰以为请畀之
　　○戊辰豊城侯李玺卒玺祖彬以靖难功封侯玺袭父爵初命管五军围子手侍卫弘治壬子掌府军前卫事戊午坐扬威营管操已未领官军下场牧马又二年兵部举谋勇充将官领兵听征又二年命总管三千营军马掌前军都督府事续命掌中军都督府事至是卒赐祭葬如例
　　○己巳大学士李东阳等言近崔璇等三人各因公差赴任在途犯法荷蒙钦断俱用大枷于两长安门等处枷号一两月
　　天威所施中外悚惧臣等仰窥  圣意盖悯念地方人民之不胜劳役也但各人所犯自有本等罪名若枷号乃至重之典死生系焉由儒生而入官者岂能忍死至一两月之久臣等每见  皇上当处决重囚之际哀矜详审往往从＜宀十见＞好生之心真与  天地相似今此三人以侍从部署亦曾颇效微劳一日不谨致罹重法命在旦夕实可矜怜况今枷号已经数日足示惩戒伏望少霁威严特加＜宀十见＞贷或送法司依律问拟则轻重适中恩威并著既已见爱民之仁亦不失待士之体使天下之之人称颂  圣德永永无穷斯文幸甚群臣幸甚臣等备员辅导职赞钧衡非敢回护文官实欲阐扬  圣德区区犬马之诚不能自己故敢昧死上陈伏惟  圣明鉴察
　　○给故泰宁侯陈璇子儒餋赡米月十石时儒方十岁援例乞陈与之
　　○升都察院右都御史屠勋为刑部尚书巡抚宁夏右佥都御史刘宪为南京刑部右侍郎
　　○升工部郎中臧麟为山西布政司右参政
　　○太监李荣传旨令巡抚宣府右佥都御史车霆致仕
　　○命永州卫带俸都指挥佥事吴坤守备永道地方
　　○户部主事张文锦往顺天府召□纳草众□拥门争入有蹂践死者为校尉所发下镇抚司考问坐文锦不能预为处置令禠职为民
　　○秦府永兴王诚澜薨王昭僖王长子也母妃尹氏正统十年七月初九日生天顺元年十月封长子弘治四年九月袭封至是薨辍朝一日赐祭葬如例谥曰荣惠
　　○庚午太监李荣传旨南京御史潘镗阿附王岳免逮问禠其职令原藉为民时刘瑾欲全窃大柄乃构杂艺  上前俟其玩弄则多取各司章＜锍-釒＞奏请省决  上每曰吾用尔何为而乃一一以烦朕耶宜亟去自数次后瑾不复奏事无大小惟意裁定凡百诏旨  上多未常知之
　　○监察御史王济奉命往直隶河南山东印记孳生马驹还奏诸处驹数不能十二且皆羸小堪起俵备用者百无二三种马之额亦多亏损其弊由责驹太频若四年二驹印记之后复令领餋则并种马为三匹矣甚者积至四匹五匹饲秣之费岁用不赀虽有餋马地亩所得无几加以官府点视刑责科罚甚为民害故民间苦于有驹宁听种马羸饿而死无驹甘以亏欠偿银有驹亦任其倒死甘以倒死偿银其不至倒死之驹又皆羸小所司官迫令陪买备数名曰挠头驹必至变卖则又将以变卖偿银盖所纳之银止于二两或三两视餋驹之费利害悬绝故责驹之法不变而亏欠倒死变卖之例复行则孳生既无实用数年之后种马亦必尽废而后已况太仆司岁取备用大马无所从出不免科民重买岂不益为民害乎为今之计宜令民止餋种马选其高四尺以上齿十岁以下者存之其羸小者易银别买数必如旧餋必肥息倒失必责补偿每岁有无孳生官勿追究备用之取则如种马额派行各府州县视其地亩人丁合力买角□羊民间设有好驹可以起俵者听其自卖则民以孳生为己利而马必蕃息矣兵部覆议济所言于官民两便请行两京太仆寺遣官分行所管州县点视种骒儿马务足十二万五千之数给原户群而餋之故事岁科驹五万今亦如济言勿究备用之马止令群纳一匹或折银十三两如此则南北十万种骒马之中一岁实得二万五千堪用之马且无季报印烙之烦自后第三年遣御史二员同太仆丞分行查印种马并追角□羊备用马之拖欠者兹于孳牧之法既无所损而小民之困亦可少舒诏从之
　　○夜流星如盏色青白光烛地起自北斗柄西北行至钩陈尾迹炸散二小星随其后
　　○壬申升太仆寺卿储巏为都察院右佥都御史总督南京粮储
　　○赐怀仁王聪淑书院名为遵道
　　○京师思城坊军匠丘能妻陈氏福建泉州卫军黄元辉妻林氏各一产三子令有司给餋分餋如例
　　○癸酉升礼部左侍郎王华为南京吏部尚书
　　○故灵藏赞善王喃葛坚粲巴藏卜之弟端竹坚昝乞袭兄爵许之  申刻大风起黄尘四塞随雨土霾
　　○甲戌升都察院右佥都御史张鼐为右副都御史
　　○工科给事中马骙为清理四川屯田＜锍-釒＞四事一责成管屯官员稽考屯粮多寡以禁侵欺之毙一禁治典买屯田及体察诡寄影射等弊以足原额之数一下屯守城旗军旧额各有分数大概守城者十之二三下屯者十之七八近者官吏循情私相更换宜申严成法如役占余丁名数照例降级以禁治之先年钦赐蓝国公遗下灌县等处样田九百六十八丘旧令成都五卫正军领种纳子粒如丘之数后因军人种办之敷遂至积欠今丈量原额及增出者计一千五百十一亩宜如屯田事例令成都五卫军人余舍六十八石各领种二十二亩每纳子粒六石岁可常得米四百十一石以备军士月粮之需户部覆奏从之
　　○太监李荣传旨谕吏部在外兵备守备劝农管粮捕盗水利诸文官并两京文职近年添设数多虽有诏查革未尽其查照旧额之外有非要地剧务应添设者一一开奏吏部言诏书裁革之后内外尚有二十九员可革有旨自天顺年以后诸司添设者悉开具以闻
　　○命神武中卫指挥佥事张玉领南京锦衣等十七卫把总粮运以都指挥体统行事
　　○太监李荣传旨崔璇姚祥张玮枷号期日未满姑从轻开释发辽东铁岭卫永远充军
　　○命工部左侍郎吴洪提督脩理京通仓廒
　　○沧州民吴奉奏其父为巡盐御史邵清故入私盐罪诏遣刑部郎中等官勘实拟罪以闻得旨执至阙下杖之黜为民
　　○右通政姜清卒清字希尧先世松江人祖良谪戍北平占籍神武左卫乃居京师成化甲辰进士授兵部武库主事历车驾员外郎武选郎中以音吐洪畅选通政司右参议俄转左进右通政至是卒谕祭如例
　　武宗毅皇帝实录卷之二十二
　明武宗毅皇帝实录卷之二十三
　　正德二年二月乙亥朔
　　○丙子命陕西西安等八府清出当角□羊南方军士改编新设宁夏后卫及兴武营守御千户所补伍操备满千人乃止从总制都御史杨一清请也
　　○丁丑释奠先师孔子遣太子太保吏部尚书兼武英殿大学士焦方行礼
　　○戊寅祭  大社  大稷遣英国公张＜棥心＞代行礼
　　○遣顺天府官祭先农之神
　　○命吏部左侍郎梁储礼部右侍郎刘机翰林院学士刘忠充实录副总裁
　　○升定边右卫指挥使崔贤为署都指挥佥事贤自陈由舍人武举中式已授冠带总旗今所授乃祖父原职乞加升兵部议许之遂著为例○建州右等卫女直都督脱原保等贡马赐宴赏金织衣彩叚等物有差
