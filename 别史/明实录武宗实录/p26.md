<!-- { "loadSidebar": true } -->
　　○晓刻木星退犯右执法及上将星夜东北方天鸣有声如风水相薄凡五七次
　　○甲寅掌鸿胪寺事礼部尚书贾斌以老疾乞休致  上以其积有年劳听给驿归仍命有司给食米月二石役夫岁二名
　　○乙卯升贵州布政司左参政郭绅为福建右布政使
　　○南京云南等道监察御史沈赉等劾奏山西布政使俞俊江西参政王纶浙江参议倪珏福建副使王钦南康府知府王溥庆远府知府谢文著浔州府知府马昇铜仁府知府刘瑜两浙运盐使司同知徐绍先不职宜罢黜吏部覆奏言俊纶钦瑜绍先抵任未久或曾蒙旌异溥文著珏昇则清议未谐  上是之令溥等致仕而留俊等供职
　　○达思蛮长官司遣头目番僧贾舍僧吉等各贡氆氇等物赐宴赏彩叚绢钞有差
　　○巡抚都御史王璟请革皇庄未有俞旨其在真定等府宁晋等县者太监夏绶请岁加苇场之税又欲勿听小民争讼其在静海永清隆平等县者少监傅琢等请遣官履亩核实以便管理小河之在宁晋庄前者太监张峻等又欲税往来客货皆从之时又以庄田之故差官校赍驾帖逮捕民鲁堂等二百余人璟及都给事中张文监察御史叶永秀等极言其不便户部初集廷臣议谓千百顷琐琐之利恐不足以孝养  两宫请革皇庄之名通给小民领种有旨令再议于是尚书韩文等覆请谓畿民当加存恤若谓庄田以奉  两宫不可给散小民则宜移文巡抚官核实召人佃种亩徵银三分解部输内库进用其管庄内官悉召还庶地方得免侵渔之患  上曰卿等意在为国为民所言良是但朕奉顺慈闱事非得已管庄各留内官一人校尉十人余悉召还子粒如拟徵银不许分毫多取沿途往来厨传俱止勿给敢有仍前生事为民害者令巡按御史具实以闻当议上时大学士刘健等又言皇庄既以进奉  两宫止令有司照数收银亦足供用若必以私人管业反失朝廷尊亲之意且管庄内官假托威势逼勒小民其所科索必踰常额况所领官校如饿豺狼甚为民扰以致荡家产鬻儿女怨声动地逃移满路京畿内外盗贼纵横亦由于此诸如此弊上之人岂得知之今使利归群小怨归朝廷事极势穷变生不测在近地尤有可忧所以廷臣合词议奏望念  宗社生民重计以成大孝问安视膳之余从容奏请倘得欣允实国家天下之幸然中人为渔利之计锢蔽已深竟不能尽革也
　　○升赏大同夜不收官旗墩军之死事者百八十八人有差
　　○丙辰升浙江绍兴府知府佟珍为福建布政司右参政
　　○直隶无为州民陈顺妻汤氏一产三子命给养如例
　　○致仕左军都督府都督同知王锴卒锴辽阳人自定辽后卫指挥使累功升都督同知在边最久至是卒年八十一赐祭葬如例
　　○丁巳释奠先师孔子遣少傅兼太子太傅礼部尚书武英殿大学士谢迁行礼
　　○升都察院右副都御史刘宇为右都御史总制大同宣府偏头关等处边务先是兵部会推总制者以兵部左侍郎许进南京右副都御史雍泰名上不允再推乃用宇
　　○戊午祭  太社  太稷
　　○遣顺天府官祭先农之神
　　○升户科左给事中尚衡为浙江布政司左参议
　　○己未遣户部侍郎陈清祭太仓之神
　　○遣顺天府官祭宋丞相文天祥
　　○以纂修  实录赐监修总裁纂修等官太师兼太子太师英国公张懋少师兼太子太师吏部尚书华盖殿大学士刘健等宴于礼部命保国公朱晖尚书马文昇张昇待宴以山陵甫毕免簪花作乐
　　○阳曲王府辅国将军奇浑荣靖王之孙故镇国将军钟锳第六子也少失父事母丁氏至孝母病朝夕侍汤药吁天祈以身代水桨不入口者四日忧悴骨立居常积书千卷与士大夫讲习清澹如寒士每冬出粟五十石赈饥有司上其事  先帝命核实至是以闻  上乃赐书奖谕曰惟国家以孝治天下凡臣民有孝行者必命有司旌表以励风俗况宗室乎尔孝行纯笃是用致书褒奖且以风动诸藩尔其钦承之
　　○升河南左布政使吴文度为都察院右副都御史巡抚云南等处地方
　　○升福建布政使司右参议王琳为贵州左参政
　　○录故兵部左侍郎李介孙光祚为国子生以介子兵部员外郎昆＜锍-釒＞其父三年考满未沾荫典故也
　　○命怀来卫指挥使吴钺守备怀来城万全都司纳粟都指挥佥事孙琦守备冼马林堡宣府右卫指挥佥事丁浩守备万全右卫城广昌所指挥佥事宋宣守备广昌所
　　○降陕西都司纳级都指挥佥事陈王□赞为指挥使坐被虏入境抢掠故也
　　○庚申升朵陵山卫都指挥佥事答昇哈为都指挥同知亦马忽山卫指挥使锁纳为都指挥佥事葛林卫指挥同知塔嗒住撒剌儿卫指挥同知兀乞捏俱为指挥使兀鲁罕河卫正千户苦赤纳为指挥佥事各夷授职已余二十五年因其陈乞乃如例递升
　　○改广西荔波思恩二县隶河池州仍属庆远府镇巡官奏河池初由县改州孤处束兰那地南丹三州间土地人民多被侵掠而二县与河池接壤改隶以为羽翼则可互为应援从之
　　○命工部修筑芦沟桥堤岸以去年六月为水冲坏六百余丈故也
　　○昏刻月生晕色苍白中围井宿　　○辛酉朝鲜王李＜忄隆＞以恭上  孝宗敬皇帝尊谥及  太皇太后  皇太后尊号遣陪臣同知中枢府事尹汤老工曹参判沈光辅奉表及方物来贺赐宴并金织衣彩叚等物有差
　　○设浦江关守备军民千户所仍隶松潘卫
　　○赏广西都指挥佥事金堂银十两彩币二表里录其剿归善县贼首古三仔之功也获功汉达官军土兵舍余人等一千二百八十人赏有差
　　○赏甘肃镇守太监杨定巡抚都御史毕亨总兵官署都督佥事刘胜兵备副使李端澄各彩币二表里银十两巡按御史杜旻兼管神枪太监沈让副总兵白琮参将吴鋐佥事官贤曹玉银币各半之番汉官舍夷兵正千户哈只哈三等二十二人各升署一级都指挥同知朱瑄等二千三百六十七人各赏有差以复立哈密国王陕巴功也
　　○郑府仪宾王缙坐居丧挟妓革职
　　○夜月生晕晕围火土二星于内色苍白至二更散在井宿
　　○壬戌赐故左都御史戴珊谥珊既卒陕人之在京朝者御史杨仪等及国子生数十人疏珊学行履历无可疵指其督学应天陕西一以随材施教敦实抑浮为主所至人材倍出士论归之其巡抚郧阳值野王冈煽乱延及无辜当坐者甚众以胁从论多所全活其为刑部侍郎往勘荆晋二王府狱详明称旨寻擢南京刑部尚书人无冤称比掌都察院事正身率属风纪肃然盖屡以疾辞不允而卒于官属纩戒家人勿乞祭葬臣等出其门下义不容默乞敕所司考其平生参之舆论易名定谥兼赐祭葬则凡在臣僚罔不知劝章下所司议谓宜如仪等所言  上是之乃赐谥恭简赠太子太保　　○太监陈宽传旨以分守大同右卫都知监左监丞侯能镇守大同而以御马监左监丞宋彬代能
　　○分守金腾参将卢和性贪暴挟索夷人金宝以万计纳孟餋思陆赂以孟木等村夷寨畀之民女有已聘为人妻者百计夺为妾吏民小忤辄至死欧而死者二人毒而死者一人畏威而缢死者五人为分守内官孙叙所讦而叙亦多索夷人金宝初以平戛寨卖于莽勒既而勒之叔辉纳赂又改畀之且令人至夷地市宝石和与之互讦又邀截其奏下巡按御史验问俱拟斩和所用千户李纶坐与夷通市叙所用土官镇抚谢宏赵钺坐强索财物俱拟永远充军都察院覆奏和及纶宏钺如拟叙减降充军诏是之发叙充  孝陵神宫监军
　　○初  孝庙时周王睦＜木审＞奏本府殿庭坛庙宫寝廊庑以火故且年久倾颓乞命官重葺工部覆奏今宗藩府第初创民已不堪难再扰宜遵例令本府自以禄米田租葺之有旨命镇巡等官勘处至是具奏如王言工部议如初  上令再议又极言时诎民穷承运门诸处难以概修惟社稷坛家庙及寝殿之不可已者移文镇巡官取诸司库贮赃罚银送府修理从之
　　○癸亥都给事中周玺等以南京及各处地震灾异频仍＜锍-釒＞劾户部侍郎王俨陈清工部侍郎李鐩南京工部尚书李孟旸户部侍郎陈金光禄寺卿胡谅总督粮储丁忧都御史邓庠巡抚都御史柳应辰曹元刘洪皆宜罢黜监察御史何天衢等亦以为言又及巡抚都御史韩邦问林元甫吏部覆奏  上悉留之○转江西右布政使崔岩为河南左布政使
　　○庐州府知府马金奏故元淮南左丞赠平章豳国公谥忠宣余阙合肥青阳里人也至正之乱提孤军守安庆援绝城陷与妻妾子女俱死焉一门五节世所希有我  高皇帝嘉其忠诏建庙祀于安庆矣但臣闻古之忠臣生地死所俱有祠今其里旧祠弗葺似为阙典乞令所司修复置守者赐之祠额其于风化实非小补礼部议覆如金奏葺合肥旧祠给旁近户二家护视春秋令县正行祭礼诏悉从之颜其祠如谥
　　○交河县知县李泰奏边境烧荒诸将往往乘机畋猎尝有输盐招寇之患乞停止兵部议烧荒之举不惟遏胡马南牧而官军亦易于瞭望乃边方重务不可废也泰所言诸弊殆将领非人所致宜密访重惩以警之奉旨迩来各边烧荒第虚应故事为弊多端其命巡按御史密访以闻○升赏大同红墙儿墩等处有功官军一百三人有差
　　○乙丑  上祭先农之神遂躬耕耤田命太师英国公张懋太傅瑞安侯王源太傅寿宁侯张鹤龄各行五推礼大学士刘健李东阳谢迁尚书马文升闵圭张昇刘大夏曾鉴杨守随各行九推礼
　　○兵科都给事中艾洪等言给事中葛嵩等前此清查留守中等七十一卫官军匠余议拟存留裁革在司苑局者别处五百名立嘉蔬所应革七百一十一人在尚膳监者应革四百一人在锦衣卫者应革一十一顷为七千五百七十七人俱奉旨送操诸司不得设辞沮挠今乃以太监魏兴萧寿指挥赵鉴有言遂降不必送操之旨迩者边境数耸行伍缺乏议者尚欲召募以充之况应革之人皆廪食之数顾使之受役巨室办纳月钱而坐耗国储亏损邦政手且二三其令人无适从乞果断必行毋惑于近习之请凡清查操练一以前令从事得旨所言诸事俱已有成命矣既而嵩及给事中杨一渶亦以为言欲罪兴等以为后戒兵部覆奏皆不听
　　○丙寅降懿路备御都指挥王钺抚安堡指挥陈震千户史文陈雄赵明各一级带俸差操坐守备不设罪也
　　○丁卯升四川按察司整饬松潘兵备副使张翼为四川布政司右参政仍莅旧任翼以抚谕番族有功拟升一级兵部言翼遽改迁恐难终前功故也
　　○荫南京刑部尚书樊莹次子垔为国子生莹子堆既荫而没以垔补之
