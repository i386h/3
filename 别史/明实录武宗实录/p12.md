<!-- { "loadSidebar": true } -->
　　○丙辰以上  两宫尊号礼成  上御奉天殿遣行人等官颁诏于天下诏曰朕承  皇考遗德诞嗣丕基夙夜兢兢懋图化理顾治本于孝虽至贵必有所尊粤稽古昔圣帝明王暨我  祖宗列圣罔不率而行之予何敢后恭惟  圣祖母皇太后深仁厚德母仪天下徽音令闻亘古罕比予冲人获底成立实维慈训是赖  圣母皇后德由天赋道合坤元内治允修克俪  皇考用集无疆之庆钟于眇躬非各极尊称何以申罔极之报兹卜以八月初二日率吁文武臣工谨奉册宝恭上  圣祖母尊号曰  太皇太后  圣母尊号曰  皇太后庶情文兼至孝思维则以成隆古之治以绍我  祖宗列圣之鸿休所有推恩事宜条列于后一宗室降为庶人者各赐米十石绢十匹其子女各米五石布五匹年及婚配者所司具名以闻照例选婚量助嫁娶之资一军民之家有年七十以上者许一丁侍餋免其杂泛差役八十以上者仍给绢一疋绵一斤米一石肉十斤九十以上者倍之其男子八十以上为乡里所敬服者加与冠带以荣其身一文职官员五品以上以礼致仕在家者各进偕一级其二品以上大臣年及八十者有司备彩币羊酒问劳九十以上者具实奏来遣使存问一文武官员署职试职者俱与实授一两京文职官员七品以上未及三年考满者俱与应得诰敕若父母见存先已受封其子官职迁转者服色许与子同后不为例一各守守备等官有指挥都指挥体统行事者量与署职以便行事一军职犯罪调卫有因公事诖误被人逼迫弃印在逃旷职半年以上并守卫军人点不及数同僚不和原犯情罪颇轻者俱令回还原卫后不为例一在外文职官员有亲老告回侍餋者亲终之日仍许赴部听用一在京各卫带俸官有愿出外卫者许自陈照例注与相应地方卫所管事差操一监生有衰老不愿出仕者但系听选之数俱照例量授职衔吏员冠带听选愿告不仕者照资格授与职衔其在原籍者许各赴司府衙门陈告类册缴部一体给授一各处学校廪增生员有亲老无人侍养愿告侍亲者听亲终赴学其累举不第年五十以上愿告退闲者许与衣巾终身仍免本身杂泛差役一内外衙门见问囚犯除死罪并已发落外其余犯该徒流笞杖及枷号者诏书到日悉宥其罪官吏监生生员承差知印阴阳医生校尉行止有亏败伦伤化例该充军为民等项仍照例发落照提未到者公罪住提其余仍提问拟明白俱照前例发落奉旨勘问者奏请定夺一两京阴阳医生有年六十以上愿告回家者审实放回旗校军匠厨役人等老疾者亦许告替俱免杂泛差役其在外卫所老疾军人已替役者不许重役虐害一军民之家有五世同居共爨不分异者有司具实奏闻照例旌表诏书到日先给羊酒奖劝一孝子顺孙义夫节妇有司具实奏闻照例旌表其已旌表年及六十者男子冠带荣身妇人照八十以上例给赐绢绵米肉一各处僧道有父母见存无人侍餋者不问有无度牒俱令还俗养亲一各处军民人等有因刁泼害人曾经问发充军为民遇例放回者该管官司时加省谕务令改过自新若仍蹈前非起灭词讼诬害良善挟制官府事发枷号三个月仍照例问发边远一各处卫所新增屯田子粒弘治十七年分除已徵收外其未徵者悉与除豁一弘治十七年以前各处庄田子粒曾经勘系灾伤小民拖欠者悉与除豁一在京在外有鳏寡孤独废疾不能生业者即便收入餋济院照例给与衣粮毋令失所已收餋者人赐米三斗于戏立爱惟亲成一人之达孝施恩有序得万国之欢心诞告多方俾咸知悉
　　○是日免文武百官朝贺及奉  两宫命免命妇朝贺
　　○大学士刘健李东阳谢迁言今年自六月以来阴云蔽翳天雨连绵京畿内外民舍倾颓田禾渰没日复一日为患未已臣等官居辅导职在爕调忧切于中至忘寝食仰惟  陛下嗣登宝位圣德格天而阴盛阳微其端可畏窃闻阳主刚健阴主柔弱阳主开明阴主暗昧人事下乖则天道上应必然之理也自古帝王及我  祖宗列圣继世更化必大有兴革以新天下之耳目系天下之心志昔在  先帝初年如减滥设汰冗食罢工役止贡献放鹰犬出宫人凡百  圣政固已传之天下即当载在史书近者  陛下登极诏条一出中外臣民欢呼动地想望太平但各该有司视为泛常不即遵奉经今两月之上内外多余官员未闻查减某职传奉乞升等项未闻查革何人诸如此类未易枚举政壅于上而不得行民望于下而不得遂此阴阳所以失调雨旸所以不顺也如军器鞍辔二局各门各马房仓库及各处分守守备等项内官旧设有数今添至几倍朝廷餋军餋匠钱粮万万仅足供其使令岂可不减文武官员中有旷职偾事虚糜廪禄者岂可不黜内官等监匠官御用等监画士多至数十百人滥授官职浪支俸禄皆剥民膏脂以供无益岂可不革内承运库放支银两全无印簿支销二十年来累数百万以致府藏空竭承领之人岂无侵克本库内官自请查筭岂可不查司钥库收贮铜钱亦数百万托称内府关支其实置之无用若洪武等钱不行则新铸弘治通宝亦为虚费岂可不用今特旨批断者照旧不动查例来看者展转不行则其他弊政皆难除革诏书所载尽为空言天下之耳目将河以新天下之心志将何所系至如内苑之珍禽奇兽数且无算宜尽放之以省食用之资宫人一事近在掖庭非外官所得干预窃恐  先朝旧宫或有年岁老大及多余名数不惟妄费供给抑且不免怨嗟亦宜疏放或纵令宁家或从便嫁遣以大布好生之德上延和气之祥是皆国家要务新政所当先者惟  圣明俯垂采纳事干宫禁则断在不疑责在有司则严加催督其有未尽事宜令所司查奏处置务臻实效不事虗文庶可以调和阴阳化灾为福  宗社臣民之庆也  上嘉纳之
　　○丁巳释奠先师孔子遣少傅兼太子太傅户部尚书谨身殿大学士李东阳行礼
　　○升宁波府知府伍符为浙江布政司左参政陕西按察司佥事丁珝为云南副使
　　○戊午祭  太社  太稷
　　○礼部奏太医院纂辑本草儒士仰仲瞻等以书写夤缘求进今书成久矣而食粮如故宜如诏裁革从之
　　○署承运库事太监龙绶言近日户部会官议欲节财裕民内及近侍官设为修建买办成造等名盗取库银以致经费不给是诚有之盖诸司支用例有印信明文工作例有籍记人匠近年奸欺之徒輙用白头题本传取金银莫能究其所用用之有余不以还官又分外领银以为佣匠之费其毙甚多乞敕司礼监会同内阁府部科道官通查自弘治元年正月初一日至十八年五月初六日内府诸监局传取金银其非有印信题本者务见所造何物所买何物详具实数造册备照有余责令还官自后有仍前泛滥传取者听本库会同司礼监指实奏请究治庶可杜绝时弊又  圣诞等节所赏银有一人多或至一二百两者亲王并公主郡主王妃千秋节令之赐亦倍往年诸如此类既非劝功之典实开蠹财之源宜量其事之大小以为赏之轻重俾等分有常给赏有序亦初政防微杜渐之急务也绶又言近年所出倍于所入今  圣诞千秋册封给赏所用事节颇繁请敕户部计议每岁应进金银若干可足国用其有非军国所急需之财可供修建及赍醮者听特于该部支取庶缓急有储不至告之章下尚书韩文言此库设在内庭素无稽考是以出入之数外臣不得与闻传取之用典守莫能裁遏宜如绶言一一查究其合用进库银两俟诸处输纳至日以渐运送专备军官折俸及册封成造支用有仍以赍醮等事蛊惑  圣聪浪费财物者本库岁终开奏听该科并本部奏问如律凡内府赏赐一遵  祖宗旧制因及西北虏警东南水灾可为深虑欲崇俭戒侈思患豫防  上是之传取之数令司礼监备查以闻
　　○兵部上五军三千神机并奋武等十二营及武骧等卫锦衣卫中千户所操备马步官军及马驴数得旨户兵部各选郎中一员会原遣选军科道官吊取粮赏文册查明具奏
　　○给事中杨一渶奏雨多途淖运卒僦车甚费若用小船沿河乘水剥运至近京去处乃以车运可省脚价之半从之
　　○致仕太子少保礼部尚书刘岌卒岌字淩云四川涪州人景泰甲戌进士授吏部验封主事迁郎中以忧去服阕改户部二年仍补文选公清勤慎时论与之累官太常卿礼部尚书掌寺事久典秩祀练习仪章且容观魁杰音吐鸿畅甚为  宪宗所眷注进太子少保以疾事不许岌自陈世为戎籍敕兵部除其籍弘治己酉岌复以老请乃赐驰驿并宝镪以还仍命有司岁给夫廪家居凡十七年而卒讣闻赐祭葬如例岌平生谦谨亟称人之善闻论人过失輙止之或面侮之亦不校初艰于立子官京师妾有生子者其妻妒而弃之道人为收鞠至八岁乃复迎归以为子闻者以为岌厚德之报云
　　○己未礼部言八月十七日  孝宗敬皇帝百日例应变服但  梓宫未入山陵臣子岂遽忍释凶即吉请十七日以后  上仍素翼善冠麻布袍服腰经御西角门视事不鸣钟鼓百官仍素服黑冠带朝参从之
　　○兵部请选顺天等府寄养马万匹给新选操候五营官军故事团营送所收桩朋银十两方给马一匹今亦宜暂免从之
　　○兵部集议两广巡抚等官奏思恩府土官知府岑浚以叛诛不宜再录其后田州府土官知府岑猛世济凶恶自陷府治亦宜降徙拟降猛千户徙福建沿海卫分带俸而以二府改为流官衙门遴选才望熟知夷情者假以方面职衔莅之仍锡之敕以重其权  上是之命吏兵二部公举堪任者以闻于是以云南知府张凤年乐知府谢湖俱为广西布政司右参政掌二府事凤思恩湖田州各赐之敕
　　○庚申礼部言  两宫尊号礼成各王府并在外五品以上官司例应进表庆贺  上以大丧未毕悉免之
　　○免陕西诸司五品以上正官赴京贺即位以延宁河西等处番虏出入户部右侍郎顾佐奏留正官预备粮草故也
　　○兵部员外郎李源言顺天真定保定永平河间诸府密迩夷虏为京师辅翼近年以来民穷思乱万一有警其间奸黠之徒乘隙而动势所必至宜先为之备乞令吏部及今选用守令务得才智超众缓急可倚之人使各辑民练兵积粟缮城脱有意外之变以战则奋以守则固是诚经久之计吏部覆奏从之
　　○裁革顺天府密云县税课局令县官带管巡拦催办课程从抚臣议也
　　○录开国功臣蕲国公康茂才五世孙永为正千户安陆侯吴复五世孙江为副千户俱世袭初茂才之子铎袭蕲春侯铎卒子渊甫二岁优给赐诰券洪武二十六年收诰券停其禄复之子杰袭侯以事降广西南宁卫指挥使杰子璟以后失袭弘治间给事中戴铣请录功臣后勿绝其祀有司访送永江至乃有是命
　　○录增礼部尚书刘定之孙寿为国子生从其请也
　　○庄浪左副总兵都指挥同知鲁麟自述其家世御边劳绩乞加挂印镇守之权兵部议麟世处边方公勤忠勇所乞虽无缺可补宜照给赏军功例于常格上稍加优崇以慰之诏可
　　○大同守臣奏北虏拥众入寇四散无忌  上以官军不闻防御命所司看详以闻兵部言据报虏贼拆墙攻墩及散漫屯驻者五十余处追虏人畜蹂豆麦杀墩军者二十余处未报之数不知几何其中或数骑数十骑初非众寡不敌而我将士四集未闻有防御截杀者后患可忧宜令巡按御史查明参奏仍行监督总兵提督官令思蚤建殊勋不可自取显戮报可
