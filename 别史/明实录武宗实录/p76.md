<!-- { "loadSidebar": true } -->
　　○时按察副使李惟聪坐管屯抵罪罚米输大同瑾以前后诸官罚米者输不如期欲责限完报户部请在京者自今定日期为始限一月在外及去任者俱自移文至日为始依水程远近定与限期赴原定诸仓输纳若仍有迟违者听内外管粮官举劾因列上前后罚米官员之数大同仓纳一千石者户部尚书韩文一人五百石者韩文及侍郎张缙等九人纳三百石者都御史徐节一人宣府仓纳五百石者员外郎吴纪等十六人纳三百石者都御史李进等三人太仓纳三百石者指挥佥事张经等四人二百石者布政周季麟等六人一百石者尚书佀钟一人都御史孙需等三人布政李进等三人御史吴学等三十九人给事中李禄等十九人郎中徐键等三人纳三十石者员外郎李梦阳一人宣大二镇纳三百石者给事中吉时等十三人御史陈顺等二十一人纳二百石者给事中艾洪等五人御史王涣等十一人捡讨刘瑞一人松潘纳二百石都御史刘洪一人诸官之罚米也多以公事偶错或边储亏折而中伤之遂夺其餋廉之资其官卑禄薄者往往鬻产陪纳或称贷于人如尚书韩文以叩阙忤瑾一再罚至千五百石将何所取办哉时瑾窃柄诸所谓钦依者  上固不知而瑾实假此纳赂后凡有诖误而罹其网者往往赂瑾求免虽平时清谨者恐遭械系之苦亦迁就以为自全之计矣
　　○命协同漕运参将署都指挥同知庄椿于锦衣卫带俸
　　○辛亥锦衣卫百户万达先以姊万妃之贵成化间传升至都督同知弘治初革之寻乞得百户至是其孙镗以达老请代下兵部议不宜许乃已之
　　○延绥游系将军时源副总兵侯勋各为所统游兵乞衣鞋工部议不可得旨游兵既连年征调不息今春至秋又见防护修边诚为艰苦人与布二疋不为例源勋各赏羊酒
　　○月犯天阴南二星
　　○壬子勒漕运都御史张缙为民缙先因扬州灾伤以庐州府额输凤阳府仓粮米二万五千石改作充军乃于扬州充军额数之内改拨二万五千于凤阳仓上纳行之三年未更于是守备凤阳太监黄准巡按御史赵时中皆言欲如旧便民有旨谓缙擅更成法罪之
　　○月犯月星
　　○癸丑升广东布政司右参政吴泰为本司右布政使
　　○加兵部尚书曹元太子少保○太子太保礼部尚书周经以老乞致仕  上慰留不允
　　○罚前河东巡盐御史徐钰赎罪米一百石以催办盐价抵还原借太仓银两未足数也
　　○湖广荆州府知府王绶自陈捕盗有功乞升职已而荆州三卫指挥等官奏绶贤能下兵部议行巡按御史核实以请有旨地方既保绶擒贼抚民有功其升一级仍掌府事绶在荆州暴虐贪婪结瑾为援上官反畏之巡历者多不敢过荆朝觐时都察院署其考曰两司畏其胁制而考语欺天百姓苦其诛求而怨声动地最中其恶状然亦竟不能去之也又赂瑾得赐飞鱼服坐堂扬扬自得时有工部主事冯友端亦瑾乡人监税于荆贪虐类绶荆人谓之二虎云
　　○甲寅致仕南京都察院右副都御史陈寿奏近该科道官核臣巡抚延绥时管内粮草浥烂亏折数多户部议派臣当陪豆粟小麦共二千三百五十三石布一千五百一十四疋臣缪当重寄疏于督察诚难逭责但家实寒微致仕后流落他乡身外止老病一妻不肖子孙数人而已欲就鬻卖陪纳亦不足以偿万一伏乞矜宥  上以寿所奏贫苦迫切且在边效劳尤多听辩豁
　　○锦衣卫指挥同知余寘以疾乞致仕得旨允之仍令驰传回有司岁给人夫二名月给米二石盖特恩也然寘之乞归实畏瑾非得已去
　　○乙卯升太仆寺卿陈勖为户部右侍郎
　　○升抚州府知府刘介为太常寺少卿介瑾乡人也介继娶妻美艳张彩欲夺之乃问介曰我有求肯从我我始言之介曰一身之外皆可奉君彩曰我所求者新嫂也君已诺矣敢谢介默然不敢对少顷舁夫已至介所朅来矣彩又欲夺平阳府知府张恕妾恕不肯与彩令御史张禴以查盘钱粮文致其罪拟充军恕送其妾往始得论减云
　　○命太仓卫署都指挥佥事陈翱守备九江等处地方
　　○丙辰宁王宸濠奏乞云盖等寺观田地山塘三百四十余顷并沉池大上赵河等湖池港一十九处随湖等洲一十四叚且欲蠲除税粮课程户部议不可许又请治承奉长史不能以正辅导之罪诏宥承奉长史而以南昌府河迫所与之
　　○礼部奏  万寿圣节例赐百官宴  上令免宴赐以节钱钞
　　○丁丑升四川按察司副使丁餋浩为广东布政司右参政
　　○准再与沈王食盐十引于河东运司关支
　　○罚前河东盐运司判官马夔米五百石输大同赎拖欠官盐罪也
　　○戊午以明日  万寿圣节遣驸马都尉游泰黄镛崔元分祭  长陵  献陵  景陵  裕陵  茂陵泰陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○锦衣卫指挥佥事等官谷大亮等二十人奏乞往两广杀贼图报得旨许大亮等九人仍谕后复有如此妄生事端托名报效者令所司并科道识之径自论劾时权幸子弟以报效为请者多窜名边镇边人获功则守臣攘以与之奏上辄沾赏典或一日数处报功皆有其名而实未尝一履行阵上下肆为欺罔冒滥之弊有不可胜言者而其请之得与不得则或视其赂之多寡或视其力之强弱可否惟瑾之意虽有此旨禁戒而幸门竟未尝塞也
　　○己未  万寿圣节  上诣  奉先殿奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○朝鲜国王李怿遣陪臣吏曹参判姜澂等来贺  万寿圣节赐宴赏彩叚钞绢有差
　　○夜西南猛风雷电交作○庚申升河南右布政使屈直为太仆寺卿
　　○复锦衣卫指挥佥事张俊职俊以戚畹传升例降为百户至是自乞复之
　　○辛酉田州府土官知府岑猛以构乱降福建平海卫千户恋旧治不行累令其祖母及土酋奏乞复为府佐改设流官以参政知府谢湖惧猛恶托送母以归亦迁延不即赴任及至则猛以回据府治矣事闻累移守臣抚处乃改猛附近卫所听立功自效而逮湖至京下诏狱考讯湖讼冤以为激猛叛者由镇守太监韦经总兵官毛锐巡抚都御史潘蕃也经复讼冤以为猛之初叛由巡抚都御史刘大夏激之于是经锐蕃大夏俱遣官校捕送诏狱狱上坐大夏为兵部尚书时不能从镇巡官降猛为同知之议而力主调发以拂夷情蕃任巡抚时不能抚猛及闻迁官之命遂委而去致猛得肆其恶得旨令三法司锦衣卫仍会五府六部科道官鞫处遂拟大夏蕃及锐比抚驭无方致所部军人反叛之律俱追夺诰敕发边远充军经送司礼监奏请发落湖赎徒还职猛令以同知＜艹泣＞府事复得旨数大夏蕃罪当死姑从轻永戍肃州锐革太子太傅并禄米五百石经降二级革禄米俱闲住湖为民猛如拟大夏在兵部尝请查革勇士为近幸所恶时已致仕复禠职为民矣瑾必欲致之死故因猛事罪之廷臣会问亦徇瑾意无有申救之者及发遣瑾又令人防察亲识故旧皆引避不敢饯送时大夏年已七十有三垂老远谪士论莫不伤之既而湖奏辩又止降官二级
　　○壬戌升山西布政司左参政沈杰为河南右布政使
　　○升四川按察司佥事李宽为本司副使
　　○赐镇守甘肃总兵官都指挥佥事卫勇大红金织蟒衣一袭从其请也
　　○以太仆寺马六百匹给密云古北口等处军士从太监王忻等奏也
　　○命辽东署都指挥佥事韩玺充游击将军
　　○南京监察御史葛浩陆昆先因言事忤瑾意已落职为民矣至是坐劾奏武昌知府陈晦不实行巡按御史逮问拟赎杖瑾怒未释降旨数其党恶挟私命南京锦衣卫遣官校执送内外守备官杖之三十仍为民
　　○癸亥延绥庆阳等处大水为灾命镇巡等官赈济
　　○南京及庐凤淮扬地方旱灾命吏部左侍郎王琼随宜赈济
　　○甲子以明日十月朔遣驸马都尉蔡震马诚林岳分祭  长陵  献陵  景陵裕陵  茂陵  泰陵
　　○遣仪宾周钺祭  恭仁康定景皇帝陵寝
　　○楚王奏缙云王荣淋并奉国将军荣滹未病故时所支禄米乞免还官不允且曰今后禄米俱按季关支未及期而支者巡按御史究问以闻
　　○太监刘瑾传旨以内官监太监周辉守备倒马关
　　明武宗毅皇帝实录卷四十之四十二终
明武宗毅皇帝实录卷之四十三
　　正德三年冬十月乙丑朔享  大庙
　　○遣内官祭司井之神
　　○丁卯泰宁等卫都督孛来罕等差头目纳挨等贡马赐宴并彩叚衣物有差
　　○遣科道官各十员查盘各边粮草马匹户部用刘瑾议每年九月差官查究粮草出入及马匹羸壮有旨仍令缉事衙门分行密察有徇私怀事者具实以闻时瑾窃柄假公售私中伤善类官校伺察滥及无辜者多矣
　　○初巡按广西御史卢翊督造纪功奏册未就升湖广佥事去任矣有旨责其违慢令科道官记之会翊以进表至京科道官有言翊亦上章辩豁得旨翊既去任五月其已之但具奏分豁而以瘴烟毒矢为辞为国忘身岂可惮劳况翊止纪功非亲冒矢石之人泛言不忠令首实以闻既而翊上＜锍-釒＞自劾诏以诡辩不实令致仕
　　○四川播州宣慰使司差长官何烜等贡马赐彩叚钞锭有差
　　○己巳升大宁前卫指挥使江谅为署都指挥佥事坐显武营
　　○辛未整理粮储户部左侍郎韩福奏湖广地方自弘治元年迄于正德二年所属武沔等府州县宝庆等卫所积欠税粮屯粮共六百二十七万一千石有奇历年巡抚都御史等官郑时等一千一百八十二员失于查催以致仓廪空虚官军缺用宜究治户部议如所奏但各官任有久近负有多寡又有遇例除豁专管兼管及或迁或去已黜已死不同其见任者宜行福核实逮问已迁已去者行各该巡按御史因其情罪轻重而究治之黜者死者请裁定有旨湖广地方军民贫困朕甚悯恤军储缺乏尤宜斟酌区画福先已奏留漕粟及收武职生员等所输银颇多今乃不遵敕旨任意苛歛弘治十六年以前税粮经赦者俱不除豁远年官员又一概参奏甚非朝廷委任安民之意其令具实自劾负欠钱粮已徵在官者可以渐查解诸官之死在十八年以后致仕在十五年以后并迁官见任者俱如例定等陪偿然不可假以追徵为名恃威劝借逼民逃窜吏部仍举能任赈济之事者二员以闻既而福奏徵完粮二百二十余万石已足军士数年之用今境内旱甚积欠未完者乞暂停徵户部议从福言且请仍留该省今年兑运粮二十五万石以备赈饥而输福所收事例银四十余万两入京以补漕运之数又言河南亦有灾甚府分宜急遣大臣并赈之诏可召福回京于是命南京工部右侍郎毕亨兼右佥都御史代福并赈河南汝南等处
　　○癸酉锦衣卫带俸指挥使刘俸陈乞见任管事自叙才略节概其词甚夸事下兵部尚书曹元等亦言其才可用得旨今莅南镇抚司事俸尚书宇子也○以地方灾伤停南京各项工程从南京工部尚书韩重等奏也
　　○甲戌命彭城伯张信子钦袭爵
