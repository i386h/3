<!-- { "loadSidebar": true } -->
　　○虏寇延绥定边营游击将军时源袭败之斩首三十四级  壬午江西临江府夜见火星交流顷之火大如车轮尾长数丈陨府城东北吉安府火星如斗光赤烛天目西北流东南坠声如雷
　　○癸未南京十三道御史林近龙等劾奏掌詹事府事吏部右侍郎兼翰林院学士靳贵主考会试而家僮通贿宜罢诏供职如故贵寻奏乞放还田里不允
　　○山西盗李华等起逆瑾党亡命□多从之众至千人衣帜皆赤与刘六等合掠壸关县之赵村大肆焚戮沈王乞师讨之  上切责镇巡官令军卫有司失事者俱停俸戴罪杀贼
　　○宁夏都指挥佥事陈恂等败虏于唐渠斩首四十一级
　　○山东兵备副使张宪劾守备归德都指挥万广屡败事及济宁卫指挥赵俊邳州卫指挥韩纶李隆知州周尚化俱宜治命停俸戴罪杀贼
　　○湖广巡按御史何棐言军旅之际非重升赏人不用命往年陕西镇坪之捷官军自秋徂冬冲冒风雪大败盗兵今自冬徂春盗兵复集胁从日众官军当疲弊之余涉险深入昼援鸟道夜燃蜡布盗每架梁以迎我军或仰关而击则巴达东乡之捷较之镇坪益难乞将镇坪之功斩首三颗者升署职一级四颗者实授一级巴川之功三颗者实授一级四颗者加署一级凡官吏生员报效有功者许总制便宜授以官职且贼党虽众率多胁从若生擒中审其从贼未久者发戍边卫而又明示贼党有能擒斩其酋来献者授以世袭土官仍加重赏与谋者俱得免罪则贼可平下兵部议覆谓升赏近已定格例宜再榜示生擒之盗待以不死恐审验未直复贻后患若果迫胁者方许发戍仍分置各卫从之
　　○兵部覆南京十三道御史周朝佐等所言三事一重操江谓长江之险武事日弛倘徐凤之盗遁奔而南九江之盗顺流而东何以备之乞将橾江都御史及总兵官慎选而久任之俾练习舟师一选官军谓南京大小教场及新河口操备军士壮者占役私门老弱充数行伍其把总管队宫又皆非材何以御寇乞令南京兵部会科道官阅选太监总兵有例外多占军伴者指挥而下有投充势要影射差橾者听指实劾奏一严守备谓南京城中盗出入自如往岁有盗洪武门金兽环者守卫之疏可知矣乞令各城门守臣严加谨饬科道部属查点有私役卖放科害者奏闻区处诏如议
　　○甲申兵部言革职都督同知等官白玉姚信徐谦赵昶姜义陈勋金辅熊伟杨义陈铠生长边方曾经战陈因事废黜尚堪任使请徵赴团营寄橾如可用则量材授任以图后功若不能改过则仍黜之诏可
　　○乙酉升大理寺右少卿李良为左少卿南京太仆寺少卿谢绶为大理寺右少卿监察御史周廷徵为江西按察司副使
　　○兵部以河南商城县失守劾领班都指挥李淳守备都指挥于英分巡佥事王玹罪诏俱停俸
　　○韩府褒城王偕沺薨王宣惠王长子母周氏成化庚寅生初封镇国将军弘治辛酉袭封褒城王至是薨辍朝一日赐祭葬如例谥曰安僖
　　○丙戌礼部左侍郎毛纪乞追赠前母夔故事吏部覆议谓纪年劳履历与二人相类且春宫讲读经筵日讲比之他司不同  上曰纪既有讲读旧劳许追赠不为例
　　○赏参将李瑾所统兵有功及战亡者银各二两存及病死者一两
　　○复大理寺评事洪聪职初聪以进士还乡同里人有讼疑聪主之随聪至京怀奏词于长安西门候聪朝退持之声冤校尉执其人以闻与聪俱下锦衣狱寻递福建勘问坐聪请托降二级调外至是聪奏辩乃复之
　　○丁亥贼杨虎等之入山西也破沁水县遂由翼城至洪洞既而复破赵城祈太谷三县巡按御史杜昌先后以闻且劾太监孙清都御史王璟及参政尚衡等罪诏以山西山势险峻关隘联络若严守备盗岂能逸乃切责清璟令用心督捕以图后功衡等逮治仍令昌查领军官以名闻
　　○勒礼科给事中陈鼎为民初刘瑾藉平江伯家鼎被命鬻其房产至是鼎以言忤吏部拟调汉州判官内批谓鼎□瑾增佑物价疑有侵匿遂下诏狱栲讯系再踰月尚书杨一清＜锍-釒＞救之谓当时瑾虐焰张甚鼎亦仅求免祸初无入己赃乃得释鼎素伉直尝劾廖铠冒籍科举事权幸皆忌恶之
　　○先是河南按察使彭泽言盗兵败于参将宋振奔聚林县山中复出掠卫辉怀庆臣意贼计有三或面縳来降变名潜避上也北有戴俄兵南有宋振兵惟中路卫辉大名兵寡若暂时假息乘隙出山仍循故道长驱剽掠徐为逃散之计中也若倚恃林辉济源河内以西壸关阳城陵川高平以东地方险远栅为家计以图久驻下也然此贼自揣不赦必出其下凭山溪之险紏合土贼招聚亡命迫胁善良则环百数十里之境民畜钱榖皆为所有时遣数十百骑劫扰彰德卫辉怀庆三府使我军不得休息钱粮日费彼合而逸我散而劳将来未可猝定也为今之计必须山西河南两镇官军协同宋振表里夹攻使其寝食不遑进退无所不数日间殄灭无遗矣若伹移文山西镇巡官截杀动调官军关领军器往返动以月计机会既失于因循士气亦沮于牵制继有后谋难以济事时晋王亦奏乞发兵俱下兵部覆议请令都御史马中锡督山西河南山东北直隶诸将官及守臣协谋先集黄河之舟维于南岸以防其济守鴈门偏头诸关以阻其逸彰德卫辉真定保定顺德五府各整兵坚壁以截其冲然后募集勇敢四回夹攻克期殄灭若山西下班官军仓卒难集则选鴈门各关上班官军之精锐者会剿其功罪赏罚俱循新例诏从之仍停失事守巡州县等官俸
　　○雷震大同后卫石泉墩死者三人
　　○己丑四川盗方四等自江津之败奔綦江众仅四百人流入贵州石阡李崖井抚之不从复奔花水与盗任俸舟合紏诸亡命者遂至二千人号万人其势复张指挥李辕及土官杨再珍汪誉与战不利遂陷婺川龙泉坪焚乌江屯寨凡四十巡抚湖广都御史陈镐奏调永顺保靖土兵征之时以官兵弱有警辄徵土兵然所至剽掠甚于流贼故贼尝谓居民曰我来梳汝兵来蓖汝矣盖谓其取之密也
　　○庚寅升制敕房办事吏部郎中蒋恭为南京太仆寺少卿
　　○大慈恩等寺都纲劄巴也失等遣往灵藏封授赞善王回京贡方物驼马赐彩叚钞锭等物有差
　　○暂增设赣榆等处守备官以大河卫指挥同知韩广充之以都指挥体统行事
　　○辛卯兵部言今山东河南江西四川及南北直隶盗贼曰炽实由镇巡三司及府卫官不得其人如郯城知县唐龙浚县陈滞曹县署印知事杨谦皆小官也乃能御贼全城而各官据名城统重兵反畏缩失事请降敕切责之仍敕总制都御史洪钟陈金马中锡惠安伯张伟严督所属夹攻期于必济诏从之且加龙等俸二级　　○秦府庶人公钟公铸与承奉贾能讦奏时昭王长子惟焯理国事右能乃奏二人不听约束能又与还瑾同乡遂发公钟公铸置凤阳高墙瑾败其母璩氏讼冤词甚恳  上以其情可悯遂释之仍令守备官遣人送还本府
　　○壬辰永顺伯薛勋卒勋山后人以成化间袭爵尝坐五千敢勇二营统领官军直宿内禁正德己巳命总督南京操江未几卒于官子玺袭锦衣卫指挥使坐与宸濠交通谪戍于边
　　○甲午  内官祭中霤之神
　　○户部言山东莒州泰安武定曹沂等州乐安临胊阳信蒲台邹费等县累遭流贼税粮宜蠲免诏令所司查勘五年税粮已徵者如前旨准作六年之数未徵及六年当徵者悉免之南北直隶并河南用兵地方俱如此例
　　○命以淮安凤阳所属州县孳牧马驹给军免输之京并免草料价银以被贼故也
　　○贼杨虎等复自山西十八盘山口还破武安县毁临洺镇掠威曲周武城清河故城等县及景州东西关连窝泊头等镇由淮镇店渡河复入文安与刘六等合时都指挥桑玉达官指挥冯安屡为所败兵备佥事许承芳请益兵命署都督同知张俊充副总兵都指挥使王琮充参将率京营兵千人往讨之仍令山东河南直隶守臣分布防御
　　○乙未江西华林山盗陈福一等攻瑞州府破之指挥乐正通判姜荣孙宗尧皆遁命治正等罪停分守参议沈炼等俸仍令总制都御史陈金剿捕之
　　○丁酉南京兵部尚书柴昇等会奏南京根本重地承平日久百度寖隳况今四方寇盗充斥防御之策不可不讲敢举积弊之甚者条列以闻一守备内臣旧设不过一二员近增至六七所带弟侄参从各不下十人乘马从徒糜费廪食又役占营卒私置庄店侵并民利怨讟滋生乞察其贤者留二三人以复旧＜矢见＞一频岁差官织造御服及充贡蟒衣各监局守备衙门又指称进贡占据机房抑买丝料匠艺失业商货不通比者复差内臣二人织造远近闻之骚然不宁乞暂停止一操江实防御要务迩来战艘破朽十余二三旧额操军仅存名数乞下该部修理战艘原伍有缺急为选补其提督侯伯都御史务求谋勇风力素著者充之仍重其事权久任责成一大江之险以长淮为蔽近乌合之寇每于徐兖淮泗纵横聚结守备不宜怠弛今准安虽有总兵都御史参将岁常儧运赴京宜令一人领运二人居守一大小教场并神机营士卒皆为豪门私占乞查原伍视其年力武艺定为三拨一拨二拨者免其做工杂差加意训练以备警急凡有工作则于三拨内取之不得私役卖放一南京各监局军匠有额数永乐中营建北京额外取各色匠名为撮造工完遣还原卫近原额逃亡者监局不候勾角□羊令卫所随即拨补至于额外撮造之数例不勾丁者一概追补每补一名辄用正军一名及余丁四五名贴助乞差官查核其有假不急之工索撮造之役奏治之一南京承运等库布绢旧例户部验送该库近始令内官验收稍不如式者即收充他用责令补角□羊民罹重徵之苦乞属户部如旧一南京修造工料岁以万计皆于上元江宁铺商賖办宿负未偿续派复继乞罢其不急者以苏商困一南京各监局门库及龙江等关内臣添设有至一二十员者乞查革一南京快船夫甲近因差遣频繁及奉差内使需索无厌动辄破产且快船往来运河公私所费不赀乞查旧例申禁定其杠数船只永为遵守一马船其初为备水战而设近以接递运送为常拨用不敷今后非年例进贡者请俱禁止一南京锦衣卫乌龙潭等仓所贮粮不过百万石而官军岁支数反过之乞给内帑或移关市税银务充二三年之储下其章于所司
　　○戊戌致仕顺天府府尹蔺琦卒子廷玺山东德平县人成化辛丑进士授兵科给事中累迁都给事中弘治癸丑擢顺天府府丞辛酉乃进府尹正德改元致仕至是卒祭葬如制琦质直无岸谷敦尚俭约但才器迟缓短于治剧事多留滞竟为言官论劾而名遂损
　　○罢分守顺圣川右参将施氵□昙游击将军李兴以抚按官劾其尝贿刘瑾进秩故也　　○罢坐营署都指挥佥事颜泓江谅都督佥事刘胜从兵部议也
　　○巡抚陕西都御史蓝章奏盗蓝廷瑞为永顺土兵所逐奔汉中都指挥使金冕土官知州彭定等围之食竭力尽令其党何虎等告乞还四川听抚已令冕等护之出境兵部议廷瑞稔恶数年兵败求降乃纵之使去似为非策宜令总制尚书洪钟等办其真伪诚否而审处之使法不废而信不失若中变遁走则调兵征剿得旨盗皆朝廷赤子其初起及胁从多非得已今既听抚速令总制镇巡官议处以闻
　　○罢分守参将戴仪以神武后卫都指挥庄鉴代之贼劫大名及文安仪不能御纵使奔逸兵部请治其罪故罢
　　○增发京营官军一千人从总兵张俊讨贼人赏银二两复选万人委将官统领听调
