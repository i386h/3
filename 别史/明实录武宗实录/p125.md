<!-- { "loadSidebar": true } -->
　　○自壬寅至是日卯时木星昼见于己
　　大明武宗毅皇帝实录卷之七十四
大明武宗毅皇帝实录卷之七十五
　　正德六年五月庚戌朔命北直隶山东河南今岁坐派马匹准其半折银以民困于盗故也
　　○山东泰安州有流星空中天鸣如雷
　　○辛亥以原任贵州按察司副使毛科为山东副使整饬徐州等处兵备科既罢废以例得复起会都御史陶琰荐之乃有是命
　　○楚府永安王奏楚世子荣＜氵戒＞孝行请旌表为宗室劝诏表其坊曰彰孝
　　○革庆豊通流等闸新设闸夫及剥船以工部奏河为沙淤剥运不便也
　　○壬子荫掌太常寺事礼部尚书田景贤次子穗为国子生景贤已荫其子稷稷卒复请以穗补荫许之
　　○赐辽府长垣王恩钾  皇明祖训  皇明典礼各一部从其请也
　　○癸丑礼部言各王府册封副使例差给事中等官近刘瑾革六科不用宜改正得旨如旧例行
　　○甲寅端午节以兵荒免文武百官宴
　　○四川盗蓝廷瑞自盐亭县焚劫富村及柳边驿杀百户贾雄茂州知州汪凤朝与战马蹶而死比总兵昌佐师至盗乃趋梓潼攻破之知县马和遁于绵州盗复攻绵之魏城遂至剑州判官罗明及其子介率义官王思政郑廷禄等御之城破皆被害贼趋江油为官军所遏乃返盐亭循南部县以去事闻令查勘功罪奏处雄凤朝明等有司给棺歛之还其丧仍荫袭如例
　　○丙辰  孝宗敬皇帝忌辰  奉先殿行祭礼遣驸马都尉蔡震祭  泰陵
　　○晋府方山王钟铤故嫡长子奇洹女确山郡君选阳曲县人张龙为仪宾既而长史等官奏龙母郝氏为晋怀王妃妹伦序非宜诏停婚别选时龙已成婚勿问龙停禄米一年长史等官各停俸三月○以湖广都指挥佥事史春充右参将分守靖州
　　○戊子太子少保兵部尚书王敞乞罢不允令仍回通政使司掌印管事
　　○录辽东广宁镇安堡斩获功太监岑章赏银十两彩币二表里游击将军高钦银五两彩币一表里都指挥佥事郭拳及千百户以下升赏者四百人
　　○己未户部以巡按御史陆芸奏山东流贼攻劫济南等府州县库藏粮价银万余两请覆实如例蠲免已徵角□羊者准作正德六年之数从之
　　○以龙江盐仓余盐拆南京文武官俸每米一石二斗折盐八斗从户部侍郎胡富奏也
　　○赐故太子少保工部尚书谢一夔谥曰文庄从其孙吏部郎中麒请也
　　○庚申遣太常寺官祭都城隍之神　　○以虫灾免陕西华州渭南等十一县正德五年税粮有差其已徵者准作六年存留之数
　　○赐京县年八十以上者四十六人粟帛
　　○辛酉  仁宗昭皇帝忌辰  奉先殿行祭礼遣驸马都尉樊凯祭  献陵
　　○兵部覆南京福建道监察御史徐盈所言江西用兵事宜一姚源洞之败由太监王嵩恣肆贪饕失军士心都御史王哲措置乖方用人失当参议居达侵克馈饷佥事张昊轻信诈降参政董朴才力弗逮请量加黜罚一狼兵所至务加约束其扰民者治以军法一饶州土官有愿自集亲众御贼者听总制官激励立功量授官职得旨达昊朴令总制官逮治嵩哲并议以闻狼兵宜厚犒劳仍禁约之饶州民兵亦听立功
　　○壬戌遣太常寺官祭汉寿亭侯之神
　　○改刑部尚书何鉴为兵部尚书鉴＜锍-釒＞辞不允
　　○升福建按察司副使杨子器为河南布政司右参政
　　○磔贼首宫大保于市大保永清县吏纵酒赌博遂旷役紏集无赖与贼刘七合景虹灵璧沂水潍乐安泰安阳信各州县及吕梁洪官署皆为攻破僣号大王所至屠戮天津兵备副使陈天祥督兵捕获之以闻诏升天祥俸一级仍赐敕奖励大保及其党十三人皆枭首
　　○癸亥录广东惠潮二府平盗功都指挥同知何清等六千八百七人升赏有差太监潘忠都御史刘洪总兵官柳文各赏银二十两彩叚二表里御史王昊参议翁茂南等各银五两彩币一表里
　　○甲子升翰林院侍读学士蒋冕为詹事府少詹事仍兼侍读学士侍讲学士毛澄为学士侍读顾清为侍读学士侍讲吴一鹏为侍讲学士修撰伦文叙为右春坊右谕德兼侍讲编修贾咏刘龙为左中允李廷相右中允俱兼修撰陈霁为左赞善兼编修时内阁请叙迁翰林年资深者侍读徐穆亦与列命下而卒吏部以请特许进侍读学士穆字舜和江西吉水人弘治癸丑进士第二人授翰林编脩秋满迁侍读与修历代通鉴纂要宋元论断多出其手同考会试者再得伦文叙董＜王巳＞皆为榜首及其他名士尤多人服其藻鉴  上即位命充正使颁朔于朝鲜及境驿告国王迎诏不郊迎不道跽穆援古证今反复折辩卒能以礼屈之王屡遣陪臣代质疑义剖析不遗几所馈献悉拒弗纳国人皆叹服与修  孝庙实录充经筵讲官刘瑾专政托扩充政务名调诸翰林为部属穆时已丁忧去犹不免拟为南京礼部员外郎服除改南京兵部未至任瑾败复为侍读比内阁以翰林春坊多阙员＜锍-釒＞其有资望者升补穆名在＜锍-釒＞中翌日遽卒其子永年以请特予为侍读学士盖异数也穆才性明敏下笔千百言若不经意者博极子史于凡国朝故实兵民利病以及四方地里险易俗尚薄厚历历如指诸掌每稠人广坐中议论英发略无讳避穆素所自负盖欲一试以就功业年仅四十有四而卒人皆惜之
　　○山东盗流入河南围都指挥佥事赵玉于陈桥镇指挥使鹏与战败绩军士死者百四十人都指挥佥事宋振救之解其围斩首五十五级追至胙城县复败之
　　○乙丑升贵州按察司佥事陆健为福建副使
　　○山东盗攻破平度州遂抵高密
　　○教坊司左司乐臧贤以疾求退间有旨勉起供职仍升为奉銮贤伶人宠幸如此　　○丙寅赐肃王孙弼桓四书大全孝顺事实各一部从其请也
　　○丁卯升监察御史王注为贵州按察司佥事
　　○户部右侍郎丛兰陈言备边事一陕西起运粮草折色数为大户侵费宜岁委官押出田亩请蠲免子粒如弘治十八年以前额数办纳一灵州盐课原以给边需请照例开中岁以五万引为则召商籴粮一各边军士折色银两多为主者克减乞选委邻近有司官给散下户部覆议皆从之
　　○宁夏总兵官咸宁伯仇钺奏乞蟒衣诏以钺靖乱有功特与之不为例
　　○盗杨谦等掠浚县知县陈滞败之于达蓆岗斩其为首者四人擒九人遂遁入太行山
　　○戊辰  上御奉天殿传制遣建平伯高霳彭城伯张钦宣城伯卫璋武平伯陈熹阳武侯薛伦长宁伯周瑭大理寺右寺丞吴世忠定西侯蒋壑安乡伯张坤为正使中书舍人黄堂兵科给事中吴玉荣兵部员外郎侯宜正中书舍人牛纲翰林院检讨穆孔晖中书舍人李继先礼部员外郎宋冕鸿胪寺左寺丞翟宗仁中书舍人胡颐为副使特节册封伊府世子訏渊为伊王妃徐氏为伊王妃晋府靖王庶第四子镇国将军表秩为靖安王周府悼王庶第四子镇国将军睦桎为应城王庶第五子□国将军睦楮为益阳王庶第六子镇国将军睦椔为奉新王河阴康简王庶第二子镇国将军安氵□丘为河阴王镇平端裕王庶第二子镇国将军安泭为镇平王夫人雷氏为镇平王妃河清昭和王庶第二子镇国将军安□氵□ㄤ□为河清王夫人张氏为清河王妃韩府襄陵恭惠王庶长子镇国将军徵钤为襄陵王徽府徽庄王庶第六子祐栾为阳城王医官尚琬长女尚氏为徽王妃秦府永兴荣惠王庶堂侄奉国将军秉榉袭封为永兴王岷府岷王嫡第三子誉梴为建德王知县阎敬长女阎氏为郑王继妃中兵马副指挥毛廷式长女毛氏为辽世子妃
　　○乙巳河南盗乘舟入湖广由应山破云梦掠黄州都指挥张埙追败之乃趋江西掠星子县都指挥赵越败之于左蠡复还湖广事闻兵部议以盗长于骑射而短于舟楫既就所短擒之易矣若不早图恐复舍舟长驱何以御之请令江西湖广直隶河南及南京操江各都御史会兵截杀期于殄灭若盗经其地而不能擒获者令巡按御史参究从之
　　○庚午都察院右副都御史周南乞致仕不许
　　○辛未升河南按察司按察使彭泽为都察院右佥都御史巡抚辽东　　○升原任吏部主事孙磐为河南按察司佥事
　　○撒藏等寺都纲番僧禄竹坚锉等法藏等寺剌麻番僧劄挂尖昝等各贡马匹方物赐彩叚钞锭有差
　　○壬申升整饬天津等处兵备山东按察司副使陈天祥为太仆寺少卿仍管兵备事初天祥以擒巨盗有功升俸一级至是御史蒋瑶言其谋勇宜超用以示劝故有是命
　　○复除邢义为河南按察司按察使
　　○升贵州思南府知府寗阅为山东都转运盐使司运使
　　○癸酉工部右侍郎李堂乞罢不许
　　○甲戌升提督军务都察院右都御史马中锡为左都御史右副都御史王鼎为右都御史中锡俟贼平回院掌印管事□江西南昌府见日有红白晕中浮青黑气有顷而散
　　○乙亥太子少保兵部尚书王敞以仍掌通政不安其职乞致仕许之仍命乘传以归有司月给米三石岁拨役夫四人
　　○以淮安凤阳孳牧马六百匹给指挥韩广等击盗于淮安从都御史陶琰请也
　　○总制都御史洪钟奏盗蓝廷瑞等每遇官军辄先遁去地广山深遽难殄灭且四川兵无将领乞改总兵昌佐统之协同征剿太监韦兴奏松潘绰岭寺番僧雪郎王出作乱谕之弗顺官军击斩之其党遂聚众焚红花屯指挥胡宁与战被执复据黄土坡山杀千户史＜宀十见＞俱下兵部议令韦兴会都御史林俊总兵杨宏夹攻廷瑞等而改巡视都御史高崇熙提督松潘军务兼理巡抚从之
　　○盗由湖广复攻河南商城县劫其库狱经固始县转入颍州
　　○丙子发户部运粮价并大仓银于大同宣府各五万两以给军储　　○革刘家口遵化湾阳关分守内臣命左监梁瓗太监刘睿复为守备其各处守备分守协守等官近年奏讨名号及旗牌关防者俱令查革改正
　　○命太监张永兵部尚书何鉴及科道官各一员选京营军南京守备太监黄伟参赞机务兵部尚书柴昇及科道官各一员选南京军俱赐之敕  夜东方流星如盏赤色有光
　　○丁丑巡按山东御史陆芸奏临清广积二仓添设内臣数多乞量裁减户部议谓冗员不止临清京仓总监督督凡四十一人公庭坐不能容至分班轮日通仓及淮徐水次亦不减此回具名上请诏留蔡用等二十人梁义等二十五人俱取回苏镇等十人已提问候问结以闻
　　○盗杨成等掠沛县指挥费宁赵凤御之败绩千户刘经战死　　○戊寅赏广东乐昌等处获功官军三千三十人钞绢布有差
　　○增设江西九江府兵备副使移守备都指挥于安庆以抚按官奏其地多盗故也
　　○兵部言山东河南应天南北直隶兵荒相仍今岁孳生马驹暂免遣官印记其种儿骒马被掠者即以所获盗马给补从之
　　大明武宗毅皇帝实录卷之七十五
　明武宗毅皇帝实录卷之七十六
　　正德六年六月己卯朔命贵州都指挥佥事叶昙守备清浪地方
　　○大慈恩寺大悟法王舍剌札死命工部营葬不为例
　　○庚辰升四川茂州卫指挥同知邹庆会州卫指挥同知李燧俱为署都指挥佥事庆四川都司佥书管事
　　○河南汜水县暴雷雨水涨溺死者百七十六人毁城楼一所城垣百七十余堵官□□角羊□民居二千二百五十余间
　　○辛巳命左春坊左中允兼翰林院修撰贾咏清理军职贴黄
