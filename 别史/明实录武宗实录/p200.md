<!-- { "loadSidebar": true } -->
　　○立大昊伏羲氏庙于秦州秦州古地纪地从巡按御史冯时雍奏也
　　○命太师英国公追封宁阳王张懋附祭世忠祠祠在良乡张氏茔侧弘治中父老为河间忠武王玉定兴忠烈王辅建者至是懋之孙仑乞附祭从之  丁亥荫致仕大学士王鏊子延喆为中书舍人巡抚辽东右副都御史张贯子邦俊为国子生  四川杂谷安抚司番僧锁郎巴等克州上草坡大八棱碉锁么等寺寨寨首宋思结董旧贾僧等各贡氆氇腰刀等物赐宴并赏彩叚绢钞有差  巡按辽东御史刘成德言辽东都司学生员数多宜视府学一岁一贡廪增各置四十人礼部议覆从之
　　○戊子户部覆御史程启充奏谓腾骧四卫军士改编各卫既奉例取回其各卫遗籍仍冒支粮又有先食五斗今九斗者比旧多支粮八十七万余石马匹草料放支有月分折支有定例去岁折草银增至九钱十一月亦拟支给两月之间多支银二万余两此皆耗蠹之大者请将四卫冒支之粮即赐裁革而西官厅所调宣府官军马匹每月草束仍旧每束支银二分团营选操军士马匹仍旧冬春间月支草庶几国用可充诏四卫取回军士粮并西官厅马草折支依拟团营马草折银如旧
　　○庚寅巡按直隶监察御史卢雍言近者军民人等相传谓朝廷欲于宣府盖造行宫以备临幸臣惟宣府北邻丑虏风土气候与内地不同人君一身为宗庙社稷之主岂有轻于临幸之理而小民无知互相煽惑者则以镇城居民稠密地价高贵父祖相传安居乐业万一营建＜矢见＞制必广民居必多折毁其土木工役亦必取给于民其何以堪是以人情若是其汹汹也不早为之处变且不测望图念而谕止之不报
　　○辛卯浙江布政司左参议顾可学乞致仕许之可学为工部营缮司郎中侵盗官帑既升任为科道所劾乃求致仕  癸巳巡抚宣府都御史王纯以虏入北路龙门劾奏分守太监张凤少监刘增参将江桓守备指挥韩雄百户张玉等俱有罪得旨分守守备官且勿问俟逮玉等问明并以闻
　　○命署都指挥同知刘宗武掌辽东都司印都指挥同知薛澄管屯兼管盐厂都指挥佥事甯宝管局兼管铁厂
　　○升赏辽东高台堡获功阵亡官舍陈宗言等五十四人有差  升赏东安县擒获强贼有功官旗桂实等一十六人有差
　　○户部尚书石玠等奏九江安庆建阳三卫运粮旗军黄楚等屡奏修船守冻及久缺月粮欲借九江芜湖等钞关银接济虽奉旨准给但九江银两系光禄寺供应两淮银两系类送三边俱难议宜将各军正德十年拖欠月粮并十一年分应支月粮查处支给庶可少纾目前之困得旨特以芜湖抽分料银给各卫官军造船之用盖权要有罔利于漕运而急于取偿者故假军士困苦为名实夺国赋纳之私室而已
　　○甲午升陕西布政司左参议陈璧为湖广按察司副使
　　○户科给事中黄重言四事曰两京大臣迁转太骤当重名器曰在外司府州县官升调不常当久任用曰抚巡官论荐失实当慎考核曰抽分衙门诛求太滥当省榷课下所司知之
　　○升右都督许泰为左都督岁加禄米五十石录其汤阴破贼功也部下有功者令查勘以闻
　　○礼部覆都给事中叶相御史向信等奏言顷者四方奏报灾异无日无之其最甚者莫如地震在留都则寝庙不免震惊在云南则诸郡几至倾陷计天下地震之处十已六七而畿甸之间亢旱尤烈意者中外群臣不职所致乞敕令一体修省尤望  皇上益修德政慎承桃之重复视朝之常泽及窘民化行边徼则应天有实而和气可召矣得旨上天示戒灾异频仍事关朕躬者已知之内外官其同加脩省以回天意
　　○乙未吏部覆御史程启充奏谓冗官冗兵冗费三者糜财不可纪极官之冗如户工二部有十侍郎鸿胪寺有六寺丞太医院有四通政三院使十二判官二十五吏目其他卫所局院传乞者不能悉数请纳启充之言通行黜革以纾国用不听
　　○丙申陕西岷州法藏等寺番僧班剌著秀等阶州阿木等族番人安巴等来贡画佛舍利腰刀等物赐宴并赏彩叚钞绢有差
　　○命都指挥佥事麻龙杨澄蔡森守备威远怀仁马邑等城地方
　　○丁酉降巡抚宣府右佥都御史孟春巡抚山西右佥都御史王珝为布政司左参议春狭西珝浙江坐虏入寇失机也
　　○礼部左侍郎吴俨以疾乞致仕  上曰俨学行优长有疾宜善调理不允
　　○整饬蓟州边备都御史李王□赞以虏入境劾奏太监高柰参将张铭号令不严千户侯濂等了备不谨俱宜寘之于法指挥李瀚等有斩获功宜升赏得旨濂等逮治铭夺俸二月柰宥之有功者勘实以闻
　　○六科都给事中石天柱等言马昂进纳孕妇臣等已＜锍-釒＞论迄今再旬未蒙进止窃疑  陛下之意岂将为已子欤秦以吕易嬴而嬴亡晋以牛易马而马灭彼二君者特出不知故堕其计而谓  陛下亦为之邪天位至重神明之胄尚不易负荷而况么么之子借使以  升下威令成于一时安能保异日诸王宗室肯坐视  祖宗基业而与他人乎安能保异日内外诸大臣肎俛首立于其朝乎此臣之所未喻也  陛下急于宗嗣不暇详审致有误宜急出孕妇清宫禁以释人心之危疑十三道御史程启充等言内宠为嬖是谓女戎外宠为幸是谓男戎妹喜伐夏妲已伐商褒姒伐周此女戎也莽卓伐汉贾赵伐晋安史伐唐此男戎也盖封疆之寇人君防之将士可以效力嬖幸之戎人君蔽之忠良无所措手古今所传不可诬也近者将官马昂夤缘进用以有身女弟潜纳西内臣等昧死有言未蒙  圣断母乃以是为讳而不欲言欤夫古之人君未尝无过知而改之斯无过矣  陛下始者宠幸之盖为人言所惑  陛下实不知也今论者至再  陛下知之矣何不幡然改悟以自立于无过之地哉况昂骄淫暴横而济之以奸马姬柔佞多能而乘之以媚是兼内外之戎于一家积夏商周汉晋唐之患于一时天下之势大有可忧者矣伏望申览前奏责付外庭施行则天变可回人心允服皆不报
　　○戊戌命左都督刘晖充总兵官署都佥事桂勇充左参将署都指挥使贾鉴充右参将于团营操练兵部言宣大守臣屡报虏众驻牧近边宜选团营马步官军三万人命将操练以听调遣太仆寺给战马万七千一百一十五匹户部处置草料按月支给从之
　　○己亥巡抚云南右副都御史王懋中乞致仕不允
　　○庚子吏部奏山西左布政使倪天民右布政使陈逵累经巡抚科道等指劾贪婪可据乞罢黜不听
　　○代府镇国将军聪泏辅国将军聪涀聪泊尝出边城夺人财物为代王所奏已革禄米三之一至是王又奏其交狎群小为恶滋甚下抚按官勘实刑部议覆诏聪泏聪涀聪泊屡违  祖训法当重治但念宗支姑从轻泏涀再革禄米之半泊三之一以示惩仍赐代王书命戒约之群小坐死者二人谪八人
　　○壬寅录前刑部尚书俞士悦孙元弼为国子生以士悦正统间守城有功也初兵科给事中毛宪建议国初以来功臣有应赠谥祀荫者行各巡按查访奏请于是旧家子弟往往挟赂入京希幸恩泽而元弼首请得之是时俸门大启好事者又假公论以植其私名器日益轻矣
　　○荫兵部左侍郎陈玉侄继宗为国子生
　　○癸卯先是庆成王府镇国将军奇濣等相讦奏词连数百人屡年不决会司礼监太监蒋贵刑部侍郎张纶及锦衣卫官勘事大同诏事毕并往验治至是贵等奏言奇氵□临性凶险行多败伦招集群小勒取民财邀截官粮不可胜计而镇国将军奇法□虎奇洏实倚助之辅国将军表檬表桐凶恶与奇氵□临略同镇国将军奇湿及其子辅国将军表栿恶又次之镇国将军奇□氵月盈□表木□对表木□栾表檊奇潘奇沉辅国将军奇湋奇浃又次之奇濣纵子为非所构奇氵□临淫其兄女等事皆诬而庆成王奇浈尝托脩家庙科歛族属财物又与仪宾陈宾相比多蓄校卒地方不堪其扰皆违  祖训请量重轻治罪群小拨置者柳祥等六人拟死邹廷壐等四十三人发戍边卫都察院议覆得旨死及戍边者俱如拟奇氵□临降庶人表檬奇湿革禄米三之二奇法□虎奇洏表桐表栿奇□氵月盈□表木□对三之一奇濣奇潘奇湋奇浃奇沇表檊停半年表木□栾姑宥之宾杖八十革为民庆成王府校卒量留五十人余皆还隶原卫仍赐晋王书令严加戒饬有不悔罪循礼似前违犯者重治不贷贵等又言旧制宗室男女年及十五即与婚封有司输纳禄粮亦有常期近年以来当婚封者具启郡王非赂不行而官司复多赇索以致女有过三十男有过二十而未婚者旷怨日深致伤风化盖不独庆成一府为然山西河南诸王府尚多有之且禄粮三分之一坐派本色宗室日繁岁徵不给遂致群聚邀截或私通解户胥吏为弊多端而良善者乃经岁忍饥以待尤可叹也为今之计凡宗室男女年长者宜令巡抚及长史等官亟为奏请婚封母启郡王有敢教诱索赂者辄重治之郡王以下禄粮免徵本色令州县俱折价送守巡官查验支给官民俱便且以杜邀截包揽之弊如此则宗室得所争端自矣复下其奏于所司
　　○赐赵王修府工料银三千两从其也  甲辰升云南布政司右参议周炯为本司右参政
　　○命狭西都指挥佥事贺俊支永掌印佥书
　　○命纳级指挥佥事李干守备浑源城
　　○大学士梁储等言  陛下嗣登大宝十有二年敬天法  祖爱民任贤谨兵戎之练以制夷狄奋威刑之施以惩奸宄往者贼臣擅权毒流天下  陛下一变色而大奸伏诛矣群盗称乱远近骚然  陛下一指示而地方底宁矣万姓仰德四夷向风臣等承望清光之不暇夫复何言顾事有至大至急中外臣民同怀隐忧而不能一日释然者不敢不昧死言之  陛下储嗣未建宫坊尚虚比年以来两京大小群臣屡以为请虽蒙涵纳未见施行臣等备员辅导独未敢言及者盖以  祖宗功德深厚庆社绵延  陛下以鼎盛之年绥方至之祸螽斯麟趾之兆行将见之未足为晚荏苒因循又复数载而椒寝之庆未徵甲观之祥未著臣民忧惶日甚一日臣等若复忌避不言则是负君误国罪不容诛矣窃惟自古帝王既缵大业即建储二上以承乎宗庙社稷而下以系属天下之心绝觊觎之念塞祸乱之源实在乎此其或储嗣未育则必求同姓亲贤以为之辅诗曰宗子维诚故储二者天下之根本而同姓者朝廷之屏翰也今大夫士庶叨□命之荣席百金之产如未有后嗣必亟图之  陛下富有四海之广贵膺万乘之尊而左右无属籍之亲京师无藩屏之托比者妖言不轨之徒往往藉以为词虽旋即事露伏法而意外之虞不可不虑此臣等之心所以食不下咽而寝不贴席也然此事重大秘密臣下固当言之若夫慎而行之则在君上非人臣所敢与闻伏愿  陛下断自  圣衷祗循成宪远检前朝已行之故事近采两京臣下之进言早择宗藩近属之贤者二三人召至京师置诸左右使之供问安视膳之礼代奉  先晨谒之劳简谨厚之人而与之居命儒之臣以导之学使万方臣庶知朝廷有属籍之亲有盘维之重忧疑之心自此而释觊觎之奸无自而萌矣且  圣德格天多男有颂必当不远待皇子诞育主鬯有人然后优其礼遇使各归藩邸事体无嫌理义俱顺如此则天地豫悦百神歆飨  宗庙  社稷并受其福  陛下所以延万年统绪之传而迓四海平康之治者宜莫急于此也不报
