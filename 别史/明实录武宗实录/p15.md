<!-- { "loadSidebar": true } -->
　　○兵部覆科道官周玺等言淫雨为灾皆时政蒙蔽所致请如先议取回各边分守等项内官李增等二十四员皇城京城守门内臣各止留四员余皆裁革山陵管工都指挥田忠等倡军逃逼者十二员请以法绳之主事王纶奉敕纪功沮于苗逵之奏今改命大臣往核请勿宽纵庶尽弭灾之实  上曰此数事已有旨处分矣
　　○丙戌礼科都给事中周玺言日者霪雨方霁星变继作皆阳微阴盛之象请亲君子远小人修政事攘夷狄绝近幸之侵权黜奸贪之蠹国延访辅臣及九卿以求理乱之几务尽修省之实  上曰星变事重所司即看详以闻礼部覆奏人君之心与天流通愿  陛下引咎责躬总揽乾纲敬修人事如玺所言仍卜日遣官祭告  天地  宗庙  社稷使精诚感格上下交通则和气充塞星变可消  上是之乃命英国公张懋驸马都尉蔡震惠安伯张伟分行祭告
　　○以水灾免直隶凤阳府所属寿州等十六州县中都留守司所属寿州等十四卫所夏税有差
　　○英国公张懋奏内府柴炭供用方急而商人萧芮等方得罪下狱监追余利无人上纳请仍照旧例令原委官自行买纳以后各卫所徵完价银务选端谨有家业者指挥千百户一员每年仍限八月以里管解赴府违者究问从之
　　○陕西朝邑县地震有声如雷次日复震
　　○丁亥升国子监祭酒黄珣为南京吏部右侍郎
　　○升刑科都给事中于瑁为太仆寺少卿
　　○给事中葛嵩等奏京师诸卫官军永乐初编于行伍者数十余万今据食粮给赏文册查之在营者仅十之一二各监局园场役占亦多其逃亡之清勾与否及役占之有例与否各该卫所必有始末文卷可考宜令留守中等六十八卫各造小册以见在事故并役占等数目详悉开具以凭查核兵部请如其言诏是之令各卫所官吏亟从实开报有徇情作毙者重治之
　　○夜流星如盏自天掊西行入云中色青白光明烛地
　　○戊子升南京太仆寺卿陈璧为都察院右副都御史整饬蓟州等处边备兼巡抚顺天等府地方璧寻以病乞调治诏给驿归
　　○命南宁伯毛良掌南京后军都督府事
　　○庚寅升兵科给事中边贡为太常寺寺丞○山东济宁州及鱼台县有星流陨于西北天鼓随鸣
　　○辛卯上林苑海户刘宣等处永乐年间开设苑囿佥补海户七百九十四户有丁二千三百余人而其时莅事内官止一员监工内使止十名成化以来增添员数后已裁革过半今提督之外所增内官内使又至一百四十余人见存海户仅一千七百余丁而私役纳钱者已踰千数其给公家之役者无几苦不甚矣乞裁革冗员存私役之丁以充公役之数庶民困少苏下所司知之
　　○癸巳吏部覆奏给事中周玺等所劾尚书崔志端熊翀贾斌侍郎李温王华张元祯都御史金泽徐源府丞李堂太常寺卿吕＜常心＞通政司参议熊伟太仆寺少卿陈大章等请量行罢黜以励群工  上曰所劾官员果有衰老庸懦屡经弹劾职业未修者其分别以闻吏部复言进退大臣朝廷威福之柄非臣下可专乃列温等年甲及被劾次数词语以俟宸断得旨温翀泽致仕给驿归而仍留志端等
　　○韩王奏襄陵王范址读书守礼笃于孝爱尝刲股愈母疾父庄穆王薨刻木供奉如生忌日必哀时新不荐不敢食待弟镇国将军范阶友爱尤笃赈军校贫乏葬其不能举者若干年七十七犹扶筇北向拜  圣寿等节不肯废礼请褒崇之以式宗藩  上乃致书奖谕曰敬闻高叔祖襄陵王年高德盛孝义彰闻朕不胜嘉悦夫宗室者天下之表率有此善行宜用表扬尚益懋初心允终令德俾诸后进有所观法同归于善庶于藩辅有光焉
　　○唐王即蔬圃立书院以教其府中军校子弟请赐额从之院名养正
　　○礼部议覆南京给事中戴铣所奏请令官府学校文字及词章韵语板刻经书悉遵洪武正韵及内阁查录未备书籍遣官购求类送收藏以备考验从之
　　○浙江杭州嘉兴湖州绍兴宁波五府皆地震有声
　　○是夜月犯垒壁阵东第六星
　　○甲午升翰林院学士张澯为国子监祭酒
　　○升刑部左侍郎屠勋为都察院右都御史以九年任满也
　　○总督两广军务兼巡抚左都御史潘蕃以被劾乞休致得旨蕃老成清谨剿贼有功不允所辞
　　○保国公朱晖以言官论劾乞辞兵柄  上曰卿久典戎务练达老成宜用心供职以副委任明日再＜锍-釒＞以辞诏复慰勉之令勿固辞
　　○都察院右都御史史琳亦＜锍-釒＞乞致仕不许○南京兵部尚书王轼奉诏条陈马快船只事宜言每船大约一岁一差计用米几二百石银几百两军民劳困诚所当恤以岁运言之如南京工部之器皿马槽光禄寺之鬻酒内官监之铜器膳盒在京针工巾帽二局内使督染于南之布绢并给散之衣被巾帽此正明诏所谓在京给料可以自造者也宜以器皿之类即令工部及诸司办料成造内官衣帽则两京各随便缝制给散不必往来烦费至如司礼等监内官监起运竹木板枋竹器亦宜于在京所税者取之不足则令工部各处委官择其所税之坚好者附入京官民船只载至张家湾以便取用岁可省差拨之船二百八十余只矣又南京内守备及神宫监司苑局岁进诸果菜腌腊用船百十余只其核桃栗子银杏芥菜薹紫苏糕密煎樱桃石榴柿子鳓鱼皆明诏所谓北产优于南者自今宜于北取之至于苗姜种姜芋奶不急之物量为减免藕鲜荸荠青梅枇杷杨梅鲥鱼糟鲜冬笋等物除备上供外余亦宜量减十五又江淮济川二卫水夫以田亩丁粮佥充者十年则审编更易遇有消乏宜如旧佥替若洪武间钦取夫船并免军充役者后有逃亡本宗丁尽户绝宜遵诏即与除免又快船每岁约用五百只外余三百只在坞宜斟酌暂停一百五十只勿修以其守船正卒改应他役可岁省月粮二万七千石又南京诸司岁用六百料马船八十八只运送芦柴城甎白土及竹木板枋每船费月粮二百四十余石银一百余两而往来留滞所运不偿所费今芦柴之类宜预积水次使无守候之艰至即验收使无留难之苦则船可减半而所运之物实倍于前若竹木板枋用之南京者宜取于龙江关瓦屑坝所税以省装运盖此皆省费便民之急务也章下兵部谓其言皆可行惟成造器皿马槽之类物料不足须南京原造有司徵价角□羊补果品有关供用取  上裁诏苗姜并藕鲜等物俱勿减余准议行
　　○自八月癸酉至是日日色无光
　　○丑时南京城中地震有声松江苏州常州镇江四府扬州府通州和州淮安宁国府同日各地震
　　○申刻河鼓见东南北斗见西北位
　　○乙未夜金星与木星相合
　　○丙申敕谕礼部  皇考孝宗敬皇帝山陵将毕祔庙有期  熙祖皇帝神主礼当奉祧其择日具仪以闻
　　○命左军都督府都督佥事杨玉杨威营坐营管操
　　○丁酉以狭西延安等府灾伤人饥诏巡抚都御史杨一清发预备仓粮及官库银验口赈济毋致失所
　　○戊戌监察御史臧凤言都御史风纪重任宜慎选其人旧制坐院左右都御史止设一员员不必备迩来每遇候缺侍郎輙改左右副都御史及侍郎考满輙升右都御史遂以振肃风纪之司为寄置剩员之所今右都御史史琳在任而刑部侍郎屠勋又以秩满升矣宜寝勋前命止加俸级仍旧供事自今不得一概添注庶存台宪之重下所司知之
　　○己亥礼部进奉祧  熙祖皇帝神主仪注一前期太常寺奏致斋三日本部奏请遣官祭告  宗庙至日行祭告礼每庙犊一  上以祧庙告  孝宗皇帝几筵  上具素服内导引官导  上诣拜位赞四拜奠帛献酒读祝四拜焚币帛祝文礼毕一初八日祭毕太常寺官同内执事官奉迁  熙祖皇帝神主衣冠于后殿并奉享床幔仪物之类如旧安奉一  仁祖皇帝以下各庙神主衣冠床幔仪物之类以次递迁一  太祖前殿  熙祖皇帝御座宜奉祧贮于神库  仁祖皇帝以下御座以次递迁候  孝宗皇帝神主祔庙之日别设御座于  英宗皇帝之下一  奉先殿  熙祖皇帝神位亦宜奉迁  德祖皇帝暖阁内之西其衣冠床幔仪物之类于神库内收贮宜焚化者或于洁地焚之  仁祖皇帝以下神位以次递迁
　　○起用致仕太子太保户部尚书周经为南京户部尚书太子太保仍旧经以老疾＜锍-釒＞辞  上曰卿宿望旧臣特委留都国计宜勉起赴任毋复引疾固辞
　　○礼部右侍郎王华以被劾乞休致不许
　　○甘州卫指挥同知张义百户骆驯范宾坐虏入境抢掠罪应谪戍以情轻律重宥之降其官一级带俸差操
　　○庚子卯刻南京见木星昼见于己位○夜流星如盏自天船东北行至云中色青白光明烛地尾迹炸散
　　○辛丑山西平阳府蒲州角□羊县绛县夏县平陆荣河闻喜芮城猗氏俱地震有声如雷而安邑万泉特甚民有压死者
