<!-- { "loadSidebar": true } -->
　　○丙辰下行人司司副等官徐廷瓒等二十人工部主事林大辂等三人于锦衣卫狱廷瓒率诸行人上＜锍-釒＞极陈兴亡利害不可南巡者十事大辂等因见诸臣留驾得罪分不容默亦具＜锍-釒＞恳言之有旨廷瓒大辂持逞强辞触颜冒犯不惧违背令俱系镇抚司严加掠治今后不许各项人员一概泛言抗塞违者重治不贷又有旨廷瓒大辂俱如前旨荷桎梏跪于阙前俟满五日以闻诸臣旦夕出入朝宁如囚人道路观者莫不泣下
　　○户部尚书石玠上＜锍-釒＞言顷者郎中张衍瑞皆以恳谏得罪窃惟诸臣盖虑  圣躬远出陆走风尘川行险阻暑热之际辛苦难堪譬如人子事父朝夕爱获不离左右尚恐不安况万乘之尊  宗庙社稷所系者哉乞原其情而宥其罪  上怒以玠求悦众犯颜奏扰令首实以闻既而玠服罪  上又曰尔职居大臣闻朕有疾不亟问安及官属妄言奏扰不能禁止且为之回获于义安在姑宥之
　　○先是给事中李长奏言各巡按御史举劾庶官互相矛盾或数月之间可否顿异使听者无所凭据欲吏部严举主之科申连坐之法于是御史沈灼赵春皆有论奏灼以长之言但务雷同恐彼唱此和有戾激扬欲吏部通为纪录以所言者之皂白为言者之功过春亦谓如长之言则巡按者但巡故彻于庶官恐无所励盖人之节有改移而巡按者之所取有同异前举后劾甲可乙否在理所不能无无欲吏部详加访察及严录科道官举劾功过以为劝惩仍申明宪纲举劾之条以后科道举劾一听吏部覆奏给事中不必互相攻击以坏大体至是吏部议给事中御史为朝廷耳目之寄各陈所见不能尽同今后建言除公同举劾者无议若出于独见务须体访的确秉至公以全大体其举劾当否本部公为纪录以俟考满考察之际分别区处奏上诏挟私弹事律有明禁今后给事中御史有言事不实者许互相纠劾治罪不宥
　　○丁巳南京礼部右侍郎杨广等＜锍-釒＞言去年秋冬  圣驾北巡人心汹汹莫之所措未几复欲南巡夫南方气候不正暄凉不常较之北边起居服食尤难调摄  陛下何为而欲冒此邪我  太祖高皇帝天生神武筭无遗策天下既平复何所虑然或暂离宸居如南郊斋宫一宿犹且重关复壁深沟高垒至于
　　皇明祖训谓帝王居宫早起睡迟酒要少饮又谓常怀警备内官及带刀人员不可太远如元朝英宗遇夜被害只为左右内使太远  圣祖访患周密一至于此岂过为是虑哉白龙鱼服困于豫且不可以不戒耳  陛下神武虽同符  圣祖至于经历战阵则未有如  圣祖之多不宜自示疏略如近日之所为也且巡狩之典惟唐虞为可行自夏以后太康有距河之厄昭王有胶舟之变秦皇东游召白浪之击隋帝北巡启突厥之谋今日四郊多垒盗贼遍野连年不稔饿莩塞途  陛下一行千乘万骑所过之处疲于供亿尚可以比唐虞之世乎臣等休戚所同义不容默伏望留神省览  宗社幸甚奏上不报
　　○戊午杖郎中孙凤等一百七人于午门各三十以凤及陆俸张衍瑞姜龙舒芬为倡首令特调外任戒吏部并科道等官毋得推举录用余各夺俸六月时江彬忿诸臣言其罪恶阴助  上怒故杖之甚重号哭之声彻于禁掖往往舁归私宅几绝复苏刑部主事刘校照磨刘旺死焉凤俸衍瑞龙俱调府同知芬福建市舶副提举
　　○己未太监韩彬传旨团营内外提督如西官厅例□赐之敕
　　○庚申升河南布政司右参政王珝为都察院右佥都御史巡抚山东等处
　　○癸亥陕西宁夏地震
　○致仕左佥都御史王纯卒纯子希文浙江慈溪县人弘治癸丑进士授大理寺右评事历左寺正升江西按察司佥事领兵备平瑞州贼升河南按察司副使领頴州兵备兼理淮阳诸府屯田未几改广东以父丧去位逆瑾恶之矫诏罚输边粟千石服阕改云南金齿兵备升大理寺右少卿时有上变告山东归善王谋不轨者纯奉诏往鞫之同事者欲深治其狱纯不诡随平反甚众转左小卿未几升都察院左佥都御史巡抚宣府时  上于宣府有所营建纯＜锍-釒＞止之不报会与同事中贵不协遂以疾致仕得请还未几卒纯精于法比性敦朴居官清白众谓用未究其才云
　　明武宗毅皇帝实录卷之一百七十二终
明武宗毅皇帝实录卷之一百七十三
　　正德十四年夏四月甲子朔享  太庙遣驸马都尉蔡震代行礼
　　○升山西行太仆寺卿许铭为陕西右布政使山西按察司副使吴江为河南右参政
　　○以灾伤免直隶庐凤淮扬四府徐滁和三州凤阳等十四卫通州等六千户所税粮有差
　　○降敕切责沈府宿迁王铨鎀仍治辅导官罪以纵群下敺杀人也
　　○乙丑南京御史张翀等给事中王纪等各奏言庐凤淮扬苏松常镇应天诸郡水灾重大请开纳银入监纳粟补官事例并发各处钞关季钞及借运司积贮余银数十万两以备赈给户部覆议监生援例者多有碍正贡钞关岁解供应各有定额俱难轻议惟当于浒墅钞关折银内支二万五千两两淮运司变卖盐银亦如其数令都御史丛兰李充嗣选委府州县官验极贫下户给之仍令军民人等有愿纳银二十两至五十两者授冠带义民自正九品至正七品散官凡四等移南京户部印编劄付四千给之诏如议
　　○总理易州山厂侍郎杨廷仪请减惜薪司柴加耗之数其不足者许令在京收买补纳无索之厂中工部议覆得旨柴加耗倍正数则已并许在京买补
　　○丙寅广西苍梧县山崩
　　○戊辰升兵部右侍郎陈玉为南京都察院左都御史
　　○河南布政司左参政秦文乞致仕许之
　　○己巳升大理寺右少卿吴祺为左少卿左寺丞李铎为右少卿改陕西布政司左参政孙祯为山西行太仆寺卿升思州府知府高节为贵州左参政山东按察司佥事蔡芝为本司副使监察御史王度为江西副使南京兵部署员外郎事主事吴昂为云南佥事
　　○谪南京监察御史范辂为龙川宣抚司经历辂清军江西举劾镇守太监毕真诸不法事又为宁王所忌皆欲陷之辂乘轿过真真夺其轿并摭其罪过奏之逮下锦衣卫狱遂以不谙宪体谪之
　　○升吏部右侍郎廖纪为左侍郎改南京吏部右侍郎罗钦顺为吏部右侍郎
　　○升监察御史贾启为光禄寺少卿大理府知府汪标为云南按察司副使山西佥事刘经为陕西苑马寺卿
　　○月犯轩辕南第二星
　　○壬申礼科给事中傅钥奏比来各边将帅皆以近例与贼交锋损伤数十人即拟守备不设之罪故遇贼不肯交战因为之辞窃睹大明律主将不固守条下法意极为严明至于交锋损伤多寡俱不载者盖将帅失机固有一定之法若其奋勇杀贼损伤多寡则当临时裁断而不可拘此  圣祖之意也夫虏入境将领严兵迎敌不可谓之守备不设今力战者或以无功抵罪而闭营不出者乃得免令老将遂其奸欺勇士变为畏怯边弊未有甚于此者也乞敕兵部会法司重为议拟于是会议以为近例果不合律钥所言最得制律本意自今失误军机者律有正条凡贼寇入境众寡相当而闭营不出杀虏人民者问发边远充军若众寡不敌但可固守者查实奏处其奋勇迎敌斩获少而损伤多者仍论功升赏不许摘引损军字样妄拟治罪得旨令内外问刑衙门遵行之
　　○陕西宁夏地震
　　○癸酉太监韦霦传旨居庸关密迩京师东西二路墩堡空缺可增立者兵部亟议处以闻
　　○乙亥升刑科都给事中陈沾为通政司左参议工科都给事中窦明为右参议大理寺右寺丞张璇为左寺丞
　　○大学士蒋冕疏乞休致言去年夏秋间卧病在告三月余两疏乞休未蒙俞允力疾供事历冬而春勉强支撑仅免颠仆近者痰气陡作头目眩晕行步艰难恐于人世或不能久盖官高禄厚而忠报则微故福过灾生而阴谴莫赎伏望察臣哀情曲赐保全使得退休故庐苟安愚分诏以朝廷方切倚任何乃引疾求退所辞不允
　　○丁丑户部郎中陈维藩有罪下锦衣卫狱维藩督粮于蓟州私以官银二百两馈都督神周周首之遣官校逮治及刑部议罪当赎徒为民得旨降四级调之远方
　　○戊寅升太常寺寺丞徐复日□敬为本寺少卿初少卿缺吏部一再推拟而不用复日□敬竟以夤缘中贵得之
　　○升兵部右侍郎冯清为左侍郎
　　○升江西布政司右参议杨学礼为陕西左参政
　　○杖兵部郎中黄巩员外郎陆震吏部员外郎夏良胜礼部主事万潮太常寺博士陈九川大理寺寺正周叙工部主事林大辂行人司司副余廷瓒太医院医士徐鏊各五十巩震良胜潮九川黜为民叙大辂廷瓒降三级外补鏊谪戍瘴方其余部寺等官连名具疏者三十人各杖四十降二级旬日间震廷瓒及工部主事何遵大理寺评事林公黼行人詹轼孟阳刘概李绍贤李惠等相继死者十有一人叙降为永嘉县丞大辂为夷陵州判官工部主事蒋山卿为南京前府都事行人陶滋巴思明李锡顾可久邓显麒王翰熊荣杨秦王懋黄国用李俨潘锐刘黼张岳为两京国子监学正寺正金罍为太常寺典簿寺副孟廷柯张士镐郝凤升傅尚文评事姚汝皋为两京户部刑部都察院照磨寺副郭五常通政司知事
　　○开中两淮运司正德十五年盐课三十万引两浙运司十四年盐课二十万引于宣府召商上纳粮草先是每岁终盐课徵完奏缴通关到部乃得开中至是国用窘乏预行开中盐无见课乃许商人随便买补关支冀济一时之急云
　　○先是褔州左卫军叶元保进贵等以月粮价减积憾布政使五符乃纠合军士二千余人于开元寺软血闭城为乱求符不得缚其子掠其官舍财物以出执经历颜玉等于布击之烘以火镇巡等官大惧与致仕尚书林瀚等议补粮价元保等不听僭称总兵等号逼取各乡官资财及勤镇守太监罗龠银三千两犒赏众军屯驻日久于是镇巡等官密谕胁从者令解散并募集义勇擒获元保等鞫问以狱上诏斩元保等五十人枭首示众发王鉴等十四人各永远戍边林天兴等七十七人俱解京给配发遣
　　○己卯夜望月食
　　○南京御史周卿等言顷者报传宣府巡抚都御史刘达改巡抚顺天起复都御史甯杲巡抚宣府切惟宣府为边防要害须天为畿甸重地非才望兼隆不足以当此任若果奸回或性始为御史即事夤缘赂遗逆瑾营升美职达本凡庸在边陲无折御之能为巡抚乏绥怀之道乃今一旦畀之重寄窃恐凶人稔恶为害罔有纪极也请亟罢黜则士论允谐人心知劝矣不报
　　○辛巳太子少保户部尚书石玠以衰病乞休致诏卿才识老成方兹委任乃累疏乞休情词恳切特允所请赐敕给驿以还有司给食米月四石役夫岁四名
　　○复设陕西灵州守御千户所学从巡抚宁夏都御史请也
　　○命都督朱洪领困营西官厅左营提督东路山海等关都督朱晖领右营提督西路居庸等关俱充总兵官初提督军务太监张忠奏称居庸倒马紫荆等关黄花镇密云蓟州等处俱要害乞别委官提督以防意外之虞兵部议各关镇既设都御史总兵副总兵矣复有提督势难统束莫若简命总兵官二员操练京营人马候宣大有警乃发既而复命洪等量带官军于原拟关隘往来防守
　　○壬申太监李英传旨以内官监太监赵俊坐神机营右掖三司仍坐杨威营管操又以御马监太监李禄分守四川建昌行都司并川南道等处地方
　　○癸未荫南京太常寺卿吴一鹏子孝为国子生以三年秩满也
