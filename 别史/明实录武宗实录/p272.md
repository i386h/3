<!-- { "loadSidebar": true } -->
　　○大学士杨廷和梁储蒋冕毛纪言太常寺缺少卿吏部累推相应官八员请旨简用臣等依拟具名上请未蒙俞允司礼监官传示圣意欲令臣等拟旨命吏部于本寺道士出身人员内推举切惟本寺额设堂上官五员从来本寺出身人员与进士出身人员相兼推用见今五员内本寺出身者已有三员寺丞俞九畴陈道瀛年资皆浅难以升用若再越次推升非惟坏选法抑且有伤国体以此臣等不敢轻易别拟仍以前票封进伏乞  圣明鉴纳不报
　　○南京监察御史董云汉言  陛下临御已久储位未定比者群臣屡以为请而俞旨未颁群情久郁臣请以近事明之宸濠世享国封富贵已极窃窥大物遂怀异志举事之初乃伪称召命以诳于众卒赖天讨而后底定向使  陛下早从群臣之请储位有托未必至此伏望宸濠之变为鉴于宗室近属中择其长且贤者处之禁中或者以为  陛下富于春秋不必蚤为之计夫天下事每患于谓之蚤而不亟为及其后也至于不及为不可为者多矣惟  陛下果断力行无贻他日之悔则  宗社之幸也不报
　　○壬午升狭西都转运盐使司运使安奎扬州府知府蒋瑶为布政司右参政狭西按察司副使李璋为行太仆卿刑部署员外郎事主事张琥翁素户科给事中张天性监察御史蒋亨萧瑞瑞州府同知乔岱和州知州沈圻为按察司佥事奎四川瑶璋狭西琥浙江天性河南瑞山东岱山西素云南圻贵州
　　○升指挥使廖泾为署都指挥佥事守备归德兼管武平等处地方
　　○癸未升总理粮储巡抚应天等处户部右侍郎兼右佥都御史李充嗣为工部尚书兼管水利先是巡抚右佥都御史许庭光工科都给事中吴岩等各奏江南水利数年以来官员裁复不一事宜因革靡定一遇小水辄成大灾乞添设大臣专管水利其最要者白茅港吴淞江二处必须＜锍-釒＞浚下流修筑圩岸先事有备则无旱涝之患工部会议先年尚书周忱总理苏松粮储处置得宜公私充裕未闻专设水利等官今充嗣见巡抚宜如忱例量进其秩使之兼理故有是命革大宁掌印都指挥汲通马兰峪右参将署都指挥芮永任以都给事中汪玄锡劾其不职也
明武宗毅皇帝实录卷之一百九十六
　　正德十六年二月甲午朔  上以疾不视朝
　　○陕西河州弘化寺番僧著巴藏卜文县膻哈罗家答石等族生番族头圭哈及番僧番人劄藏寺以渗金铜佛铜塔佛像马犬盔刀来贡
　　○命署都指挥佥事朱卿于大宁都司佥书管事
　　○朝鲜国王李怿差陪臣户曹参判黄琛以方物马匹来贺正旦赐宴给赏如例
　　○乙酉命署都指挥佥事杨宏于南京大教场坐营管操
　　○初王满堂者霸州民王智女以美艳尝与选入内既而罢归耻不肯适人又数感异梦谓必有赵万兴者来聘乃许其人贵不可言有僧出入智家知其梦间以语人道士叚鋹挟妖术因潜易姓名且贿僧使谓智曰尔家明日当有大贵人至明日鋹至问其姓名与梦协智家欢呼罗拜之即妻以满堂鋹乃出妖书传相煽惑愚民神其梦从之者日益众鋹恐事觉携满堂逃之山东峄县儒生潘依道孙爵策杖从之时称臣主鋹遂僣号改元大顺平定往来牛兰神仙二山久之鋹为新城人所获并得其妖书抚按官以闻诏释愚民之从者鋹及依道爵皆斩于市满堂有中旨特令全之乃送浣衣局寻入侍豹房及  上晏驾始复出浣衣云
　　○丙戌升指挥同知张楠为署都指挥佥事守备黄花镇指挥使萧瑾为署都指挥佥事守备永平
　　○命指挥佥事赵纲守备浮图峪以都指挥体统行事
　　○录广东新会新宁二县平贼功总督都御史萧翀总镇太监王堂总兵官朱麟各赏银三十两纻丝三表里巡按御史程昌银二十两纻丝二表里三司掌印参政左唐副使陈祥都指挥崔灏各银五两纻丝一表里佥事王大用升本司副使仍理兵备分守参政章拯分巡佥事王宗源各升俸一级
　　○昏刻月掩犯金星
　　○丁亥释奠先师孔子遣大学士杨廷和行礼
　　○给山西山阴王府故奉国将军聪栾淑人杨氏养赡米岁五十石
　　○命东宁伯焦洵从侄栋袭爵
　　○升太常寺寺丞俞九畴为本寺少卿时吏部奉旨另推者四皆不允复令推本寺之谙祀仪者乃以九畴及陈道瀛名上卒用九畴给事中阎闳刘栾等劾其夤缘宜黜不听
　　○升锦衣卫指挥佥事刘勤为署都指挥佥事充右参将分守马兰峪地方
　　○命襄城伯李全礼右军都督府佥书宣城伯卫錞坐果勇营管操
　　○命都指挥佥事申锡大宁都司掌印署都指挥佥事余恩江西都司管理屯种
　　○戊子大祀  大社  大稷遣太保武定侯郭勋代行礼
　　○己丑遣户部尚书侯观祭京都太仓之神
　　○遣顺天府官祭末丞相文天祥
　　○致仕户部尚书石玠卒玠字邦秀真定藁城县人成化丁未进士授河南氾水知县以廉平闻擢监察御史多所激扬迁山西按察司副使提调学校与士子为条约甚简期于必行不为文具升本省按察使法比精审狱无冤抑寻升都察院佥都御史兵部右侍郎值海西夷人声言入寇  上命玠往谕抚之夷谋遂寝由右都御史转户部尚书持守甚严苞苴绝迹会  上在宣府需银百万两玠言国赋匮竭不从乃以其半应命时权宠纷纷竞干盐课玠一切弗许众怨之  上欲南幸群臣切谏悉杖之于朝玠上疏论捄诸怨者因而构毁乃令自陈遂乞休至是卒命其子勿求葬祭玠天性孝友诚实宽博剔历中外清谨如一日为大司徒田宅弗加于旧士类咸称之
　　○升贵州铜仁府知府周汝端为河东陕西都转运盐使司运使
　　○改镇守四川总兵官署都督同知吴坤于湖广
　　○妖贼刘天锡等诡称有真人潜居山东双凤山其党韩通等从之伪授都指挥等官东胜左卫指挥张国昌掩通等擒之并上所得妖书命械通等至京讯之天锡等令巡抚都御史督捕
　　○兵部左侍郎冯清奉敕规画宣大边务及是  上还自江西清自宣大驰奏请回京缴敕不许
　　○庚寅先是钦天监改卜以是日郊祀  上疾未平不果郊
　　○升江西按察司佥事王崇仁为陕西副使
　　○加太监谷大用张永魏彬张忠禄米岁各二十四石赏右都督朱彬银五十两纻丝四表里副总兵陶杰银二十两纻丝二表里御史贾启佥事盛鹏各银五两纻丝一表里官旗六十一人升赏有差以兵部尚书王琼言其修完口北等处边墙及擒获奸细也
　　○辛卯虏入陕西波罗响水等堡地方射死旗军人等兵部参称把总都指挥刘坤千户孙杰李杰百户马暹刘栋各防备欠严宜下巡按御史逮治从之
　　○升指挥使王玺为署都指挥佥事守备  天寿山
　　○交阯归顺土官陈复宗孙一麟援例乞送顺天府学食廪读书从之
　　○初贵州宣慰使安万钟骄纵不法听汉民张紞及头目乌挂等教诱每游猎酒酣辄射人为戏尝挞夷民角药抹鬼阿内抹＜艹忽＞等四人因为所杀无子其三从弟万镒宜袭乌挂与紞等请之万镒以凶犯未获恐后坐累固辞乌挂等遂谋保其疎族普者冒为万钟亲弟万钧告袭指挥胡永远朱蕃祖勋前后承勘受其贿匿情报镇巡等官遂暂委万钟妻奢播摄事待普者年长继袭于是万镒悔不得立使人说乌挂不听恨之乃借所亲云南女土官奢爵兵并已兵共数千人将诣省城投牒及乌挂界乌挂觉之亦募兵数千人与讎杀而角药抹鬼阿内三人适在境内为乱兵所毙惟抹＜艹忽＞逃免乌挂因诬万镒杀万钟而万镒亦诬万钟为乌挂所杀凡数十＜锍-釒＞皆下镇巡等官按之至是巡按御史胡琼等上其状言万镒宜袭但与乌挂互相诬讦宜各宥令输赎紞以汉人结交夷人宜谪永远戍边蕃勋奢爵宜逮问角药等枭首示众抹葱令万镒捕之因劾左布政赵丈奎纳赂为普者游说都指挥许诏亦纳乌挂等赂皆宜显罚兵部覆  上诏如议诏仍俟问明及文奎俱奏处镇巡等官稽于勘报令各具罪状以闻
　　○壬辰升吏科都给事中安金为通政使司右通政提督誊黄
　　○命司礼监太监魏彬会各营内外提督官阅视军官武艺并考察贤否旧例三岁一阅视五岁一考察至是兵部请同时举行以三岁为期许之
　　○癸巳  孝贞纯皇帝忌辰遣魏国公徐鹏举祭  茂陵
　　○广西古田县蛮贼为患副总兵张祐等讨平之前后擒斩俘获共四千七百有奇事闻兵部议都御史萧翀总镇太监王堂总兵官朱麒镇守太监傅伦及祐俱有功而祐首画兵谋亲履戎行其功尤著宜各加禄秩恩荫御史曹圭屠垚各建议纪功及参政彭夔黄衷副使张祐刘灏佥事姚鹏参将吴溥甘霖都指挥吴启宗戴仪沈希仪钱勋各分哨督军布政使王启参议丁仁梁亿佥事陈纲各区处粮赏佥事杨必进副使刘节都指挥欧儒于大经各能用命亦宜量加升赏用示激劝有旨加堂伦禄米岁十二石麒四十石升翀俸一级祐署都督同知及伦仍各荫子侄一人为世袭百户圭垚及夔等五人亦各俸一级溥霖启宗勋儒升都指挥同知仪大经都指挥使希仪署都指挥同知
　　○甲午命镇守云南总兵官黔国公沐昆子绍勋袭爵仍充总兵官镇守云南
　　○初内批以太监晁进分守兰州杨保分守肃州兵部言非旧制不听至是兵科都给事中汪玄锡等奏兰州在黄河之偏肃州乃孤悬之地狭民贫比之他处尤甚今无故令进保分守其地臣恐开设之初凡百取办必至扰民况肃州曾遭土鲁番之厄危如累卵使内无副使陈九畴捶死奸夷以伐其谋外无守备汪淮用火军以破其阵则肃州外属久矣今虽稍宁犹为回种盘据将来之事尚未可知若用中官分守恐军民嗟怨番夷伺隙其患未有穷已望追寝成命地方幸甚＜锍-釒＞入诏进等业已用矣玄锡等题奏不谨字多刮洗其具状以闻
　　○乙未实授南京试监察御史董云汉王禄杨材李继宗为监察御史云汉山东道禄材江西道继宗贵州道
　　○丙申升山东登州府同知王崇庆为江西按察司佥事
　　○命都督佥事张椿于三千营坐司管操
　　○丁酉建州右等卫女直都指挥同知逞家奴等海西考郎兀等卫女直都督佥事失剌罕应袭舍人娘你哈等阿真同直等卫都指挥佥事滩纳哈等来朝贡马匹貂鼠皮赐宴给赏如例
　　○戊戌陕西通渭会宁奉陇等处群盗劫掠巡按甘肃御史潘仿以闻诏以其事重大责镇巡等官不亟奏闻守巡兵备并军卫有司掌印巡捕等官俱停俸仍调兵擒捕务期旦夕殄灭如再误事俱执至京重治有罪有功之人俟事宁巡按御史通查奏处
　　○兵部奏通州永平保定等处盗贼时发有司不以闻恐日久滋蔓请命各巡抚都御史督捕并申严隐蔽贼情之禁报可
　　○己亥初云南弥勒州十八寨夷阿寺阿勿等交纳宁州土舍禄世爵为居民害都给事中刘洙屡以为言于是命巡抚云南郁御史何孟春巡按御史陈察以兵讨之擒寺斩
　　俘其党千七百余人诸寨悉平孟春察以捷闻赐敕奖励赏奏捷者如例
　　○庚子  会昌侯孙铭子杲袭爵
　　○升左给事中张九叙为吏科都给事中给事中张汉卿俞敦陈轻刘夔俱右给事中汉卿吏科敦礼科经兵科夔刑科
　　○昏刻火星犯鬼宿东北星
　　○月犯氐宿东南星
　　○辛丑命太监金义充正使赍敕赐朝鲜国王妃及养老王王妃并世子银两纻丝蟒衣王宝石带
　　○壬寅  恭仁康定景皇帝忌辰遣仪宾周钺祭  陵寝
