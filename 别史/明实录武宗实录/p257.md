<!-- { "loadSidebar": true } -->
　　○兵部会文武大臣及科道官议京师居守及防边御寇并诸司题奏事宜一  圣驾亲征扈从宜用内阁五府六部都察院通政司大理寺鸿胪寺给事中御史及太医院钦天监译字等官各一员或量定数员一内外题奏本仍赴通政司鸿胪寺及左顺门投进司礼监五日一次遣官赍奏事急者不限以日一常行事务仍旧传帖如调取军马提取人犯军国重事则降御宝敕旨俱赍回各付所司以便遵守一官员见辞谢恩者于午门例当赏赐酒饭者于左顺门行礼如常仪鸿胪寺每月一次类奏一吏兵二部选官具奏必俟御批方请印出榜除授一皇城四门守卫直宿侯伯都督等官务昼夜严兵以谨关防司礼监约束各门启闭一京营九门官暂为裁减出其役占军人以足防守每门命大臣科道官各一人关防点视一遇各边及内地警报兵部会议调兵乘机剿捕即以奏闻一京城内外盗贼令都督朱洪朱琮量拨官军剿捕一旗校缉获奸细一人者照例升一级仍赏银五十两缉获剧盗一人者赏银三十两法司鞫问得实方拟升赏议上诏扈从官勿用九门守门官勿减吏兵二部引选如常赍奏事宜令司礼监奏处余如议于是大学士杨廷和等言近群议止及防边诸事居守至重未尝议及臣等惟古称居守一云留守本朝永乐七年  太宗皇帝自南京北狩命皇太子留守南京次年驾还又命皇长孙留守北京宣德元年  宣宗皇帝亲征汉庶人命郑王襄王居守故事人所共知今  圣驾亲征京师根本空虚无人居守伏望  圣明留神裁处  宗社幸甚得旨居守如南京内外守备例司礼监内阁内外坐营官府部及六科等衙门东厂锦衣卫各赐之敕既而敕谕司礼监太监萧敬等曰朕今亲统六师奉行天讨剿除反逆以安  宗社尚念根本重大居守无人特命尔等照依旧规慎重行事皇城并京城门禁锁钥及内府大小衙门合行事件尔等提督各该职掌人员用心管理毋致疏虞其每日题奏本惟升授文武大臣并紧关重大事情待奏请旨其余俱照依府部等衙门原奏覆奏事理发下内阁从长议处拟旨发外施行毋致迟滞每月仍一次类奏以闻其各衙门奏军机紧急重务一面发下议处一面星驰奏该用钱粮军马等项令各该衙门整辨应用毋得违误尔等受兹委任尤须协和内外周悉计虑不许狥私执拗以致妨害政体贻患军民如违责有所归尔等其钦承之又敕大学士杨廷和等曰朕今亲统六师奉行天讨剿除反逆以安  宗社尚念根本重大居守无人一应合行事务恐致废弛特命尔等照依内阁旧规同寅协恭勤慎供事每日司礼监发下在京在外各衙门题奏本俱要一一用心看详拟旨封进奏请施行其奏有军机紧急重大事情该用军马钱粮器械关防符验之类尤要详加审处拟旨封进听司礼监一面奏闻定夺一面发下各衙门依拟议处毋致迟滞误事尔等受兹重托尤须尽心竭力维持公道不许狥私执拗致妨政体贻害军民如违责有所归又敕五府六部等衙门会昌侯孙铭尚书陆完等曰尔等宜同寅协恭尽心职业以安辑士众保卫京师用纾朕内顾之忧事有应与各衙门计议者公同议处停当而行不许偏私执拗有误事机又敕提督官校办事御马监太监张锐锦衣卫掌卫事左都督朱宁皆曰皇城内外并京城九门尔其用心访察以防不虞凡有妖言奸宄盗贼人命诈伪光棍喇唬等项事情尤须严督官校密切缉挐审实送问务期内外肃清军民安妥以副朕委任付托之意有应随宜发落者尔谅情处治毋致迟滞事情重大者仍奏请定夺应与各该衙门计议者公同议处而行不可偏执有误事机又敕提督团营内外官及六科亦如府部之意云
　　○永顺宣慰司致仕宣慰使彭世麒以征郴桂贼有功辞赏因镇巡官请立坊赐名曰表劳
　　○丁卯释奠先师孔子遣大学士蒋冕行礼
　　○太监萧敬传旨朕亲统六师奉天征讨仍托总督军务威武大将军总兵官镇国公名号还写制敕俾其便于行事
　　○命翰林院侍读学士刘龙右春坊右谕德丰熙为顺天府考试官
　　○戊辰祭  太社  太稷遣太傅定国公徐光祚行礼
　　○以  上将南征遣新宁伯谭祐驸马都尉蔡震祭告  天地  太庙
　　○改巡抚贵州都察院右副都御史邹文盛为南京都察院右副都御史
　　○起侍养户部右侍郎邵宝为南京礼部尚书
　　○升巡抚苏松等处都御史李充嗣为户部右侍郎督理军饷仍兼巡抚
　　○命都督佥事岑玉三千营坐司管操
○提督南赣汀漳等处军务都御史王守仁奏南赣盐商诸税顷已奏革即今遇此大变欲召募军士无所仰给请先于两广军饷数内量借十余万两庶可集事户部覆议许之其盐商诸税亦令从宜举行以备缓急
　○升沈阳中屯卫都指挥使袁杰为后府都督佥事以冒捕盗功也
　　○己巳命太监张永率团营台后及宣府北路官军各五百人提督赞画机密重务兼核勘宸濠反逆事情其为从恶党及改逆效顺者即于军门奏请处分仍查核宫眷库藏
　　○传旨六师南征本以伐叛安民不宜秋毫有扰内外大小官军人等所历之地凡刍粟舟车什物俱已命官经理不乏朕念军民艰苦正当收获之期虑官军罔遵法度骚扰所过其各领兵太监总兵提督侍郎坐营等官各宜严戢所部申明军法不得生事扰人有违例占用及乘机攘夺军民商贩行李车船牲畜践伤禾稼剪伐树木毁坏室庐科索财物勒买市货酒脯倚强凌弱者听被害之人指实赴诉随轻重治罪兵部其即揭榜通行津道及军卫有司晓谕禁约遵守
　　○升锦衣卫正千户苏荣为都指挥同知冒应山石塔冲锋功也
　　○赏辽阳清河等堡获功及被伤官军银帛有差
　　○庚午加荫兵部侍郎王宪子锦衣卫百户汝成为指挥佥事宪以应州功荫汝成为百户复以提督捕盗与张忠朱宁同荫赏士论鄙之
　　○辛未兵部奏安庆之捷诏升守备安庆署都指挥佥事杨锐为都指挥佥事充参将分守安庆池州太平徽州宁国及九江饶州黄州蕲州等处地方安庆府知府张文锦为太仆寺少卿提督九府其保城拒贼功迹及有功之人俟贼平查勘升赏
　　○升锦衣卫指挥同知郭锐为都指挥佥事冒镇夷及清河堡功也
　　○升万全右卫指挥同知白元勋为都指挥佥事元勋初冒应州冲锋升指挥使及获盗申窑头重升至是乞改正许之
　　○壬申传旨以大学士梁储蒋冕扈从南征
　　○阿堡等族番人咂吉等来朝贡马及方物赐宴并赏彩币绢钞有差
　　○录辽阳鹻场堡斩获犯边达贼赏官军银帛有差
　　○癸酉升吏科左给事中柴奇为南京光禄寺少卿
　　○以营建乾清坤宁二宫定磉敕荫总理提督御用监太监张永提督官校办事御马监太监张锐提督内官监太监刘养御马监太监孙和新宁伯谭祐平虏伯朱彬兵部尚书王琼工部尚书李鐩左都督朱宁及司礼等监太监谷大用萧敬魏彬温祥赖义秦文张钦韦霦张淮李英子侄各二人为锦衣卫世袭正千户管理内官监太监阎清傅平刘祥刘永赵俊王锐班浩汪俊赵锐崔文王富点闸工程兼管物料太监温玺周永弟侄各一人为锦衣卫世袭总旗于是兵部拟加荫刘养侄正千户钦孙和侄千户宣俱为都指挥同知朱彬子总旗然为指挥同知谭祐子百户纲为都指挥佥事朱宁子都指挥佥事永安为右都督萧敬侄孙傅温祥侄宣魏彬侄孙镇俱总旗亦加为指挥同知李英外孙赵珏张钦表侄李贤韦霦甥温宣俱冠带舍人加为指挥佥事温玺侄百户泽为正千户赵锐弟所镇抚铭崔文侄冠带总旗玉俱副千户赵俊兄指挥同知仲良为都指挥佥事刘祥侄指挥佥事雄为指挥使王锐仆冠带舍人周清为副千户阎清侄安班浩侄永王富侄缙周永侄锐傅平侄刚刘永弟宣汪俊侄雄俱冠带舍人加为百户俱许之
　　○以营乾清坤宁二宫定磉敕荫大学士杨廷和梁储蒋冕毛纪子侄各一人为锦衣卫世袭正千户廷和等辞曰  两宫鼎建所以垂万世之基数载转输亦已竭天下之力幸今就绪永奠宸居臣等自顾何功滥膺殊典是固朝廷优崇内阁故事但大工经营则有工曹官属提督造作则有内外诸臣臣等职在论思事惟撰述坐糜廪禄日惧旷瘝至于营缮之务自有职掌所存而况武职之加恐非军功不可扪心揣分实所未安物议人非其将不免伏望俯鉴愚诚收回成命慎重爵赏以待有功使臣等得以少逭罪愆  上曰卿等职司辅政经画繁多大功有绪特荫子侄以酬其劳所辞不允
　　○甲戌遣户部尚书侯观祭京都太仓之神
　　○遣顺天府官祭宋丞相文天祥
　　○南京六科给事中王纪等十三道监察御史吴彰德等各＜锍-釒＞言顷者逆藩不道致廑  圣驾亲征然元恶既擒群凶渐溃  陛下今日之功固不待亲征而已隆矣况沂济而下水患弥旬淮扬以南凶灾相继诚非巡幸所宜也伏愿居重驭轻宅中图大以祈天永命＜锍-釒＞入不报
　　○乙亥升都察院右都御史邓璋为南京户部尚书
　　○升福建布政司左参政陈策为江西左布政使浙江左参政蒋曙为江西右布政使吉安府知府伍文定为江西按察使
　　○大学士杨廷和等言先年宁夏寘鐇反叛朝廷命将出师之时曾颁诏书告谕天下今江西宸濠悖逆天道谋为不轨杀害守臣焚劫群县地方被其荼毒比之寘鐇罪恶尤甚  皇上亲统六师奉天征讨与寻常遣将用兵事体大有不同宜如前日明旨颁降诏书大诰天下使知宸濠罪大恶极覆载不容王师之出实非得已臣等所拟宽恤事宜唯欲剿除首恶分释胁从固结人心保护邦本谨随揭帖封进伏望  圣明俯垂睿览即赐施行天下臣民不胜欢庆既而宽恤之诏竟寝不行
　　○丙子赐敕奖励南京内外守备参赞官初南京兵部尚书乔宇上安庆守城之功并言分布官军防守沿江要塞趣操江都御史刘玉率兵抵安庆会剿  上以宇等屡陈宸濠反状又严兵备御有功故奖之
　　○调御马监太监廖宣提督苏杭等府织造
　　○免陕西临洮巩昌延安庆阳四府并所属州县正官来朝以抚按奏地方兵荒也
　　○丁丑大学士梁储蒋冕扈从南征请以官属主事屠俓寺丞胡颐序班岳梁孙绳王喦自随及令团营于随征官军内量发百人防护诏许之
　　○戊寅实授试御史萧淮欧珠秦钺朱节杨来凤王秀唐符洪异为监察御史淮珠云南道钺江西道节山东道来凤山西道秀广东道符四川道异广西道
　　○升长庐盐运使严纮为江西布政司右参政
　　○己卯升翰林院检讨盛端明为浙江按察司佥事提调学校
　　○南京刑部尚书戈瑄＜锍-釒＞乞休致许之予敕给驿以还有司给食米月三石役夫岁三人
　　○以太仓库银一万两给兵部左侍郎王宪军前应用
　　○庚辰升河南布政司左参议宋冕为福建左参政广西右参议左唐为本司左参政山西按察司佥事田汝籽为湖广副使
