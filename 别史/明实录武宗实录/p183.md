<!-- { "loadSidebar": true } -->
　　○监察御史曹仿劾南京史尚书孙需仕途延久风节不闻冒掌铨衡不分淑慝乞罢黜吏部议需清慎无过似难轻弃  上是之令用心供职
　　○改注司礼监太监萧敬侄都指挥萧仪于延平卫敬延平人请以仪护视祖莹许之仍令驰驿以往
　　○分守大同东路参将张輗奏带官旗叶宏等十五人兵科以輗违例妄奏宏等营求驳之下兵部议请寘于法诏许带三人如例而宥輗与宏等罪
　　○兵部尚书陆完辞免提督团营操练以授都御史彭泽诏完炤旧提督泽待哈密事情奏报至日以闻
　　○戊申巡抚蓟州等处都御史王倬等奏请裁革峨嵋山黄崖口鲇鱼石滦阳营等处守备内臣并省二员以靖地方兵部议覆不允
　　○革提督潮河川都指挥佥事李琮古北口指挥使李秉各回原卫带俸以巡按御史劾其不职故也
　　○己酉兵部议覆监察御史马陈图所言五事一专委任宜令各边总制提督巡抚镇守总兵官劦谋戮力以济危急巡抚发摘奸伏镇守总兵毋得阻挠一明赏罚官军获功不许势豪抢夺领军官员遇贼退怯者明正其罪一选将帅庸软者率以贿进而勇略投诸散地宜下总制巡抚官访保职卑或被谪之有才能者一练军旅各边军士宜按食粮册清查其冒闲占役者俱编之行伍一用筹策夷狄连岁入寇累变奸计以取胜中国岂可守常以待之宜集群谋酌量施行得旨今后各镇巡等官务同心协谋共图成功余如议
　　○升河南按察司佥事李天衢为陕西右参议
　　○命广西布政司正德十年以前在库赃罚等银存晋本处备用以地方急缺粮储从守臣奏也
　　○固靖等处游击将军都指挥佥事张桓守备云州纳级都指挥佥事廖纶坐四川东卿之役部下御贼有死者逮问俱赎杖还职
　　○庚戌以管理南京粮储右副都御史崔文奎为南京工部右侍郎
　　○分守大同西路参将李淳奏带军舍秦恭等六人兵部亦以踰例请治罪诏如例予之淳勿治
　　○命指挥佥事后启守备张家口堡地方
　　○辛亥注冠带总旗李岳王滋于锦衣卫不为例以大监李嵩王刚奏带冒宣府功也
　　○云南大理府地震
　　○甲寅升应天府府尹白圻为都察院右副都御史管理南京粮储
　　○兵部右侍郎丁凤乞致仕不允
　　○总兵官却永奏带千户李珍等二十六人亦为兵部所劾诏宥永罪止许带五人如例
　　○发太仆寺寄餋马一千五百匹给宣府一千匹给大同从镇巡官请也
　　○乙卯贵州金石番长官石承隆与其从弟承玺谋劫其兄承暹杀之遂紏苗贼作乱守臣擒之承隆死狱中磔承玺以狥仍令举石氏族属可承袭长官者以闻
　　○虏入延绥宁夏地方陕西镇巡以闻兵部议甘肃渐宁宜令总督都御史彭泽将原调延宁固原人马发回本处防御从之
　　○蓟州镇巡官勘奏虏入小江口等处失事者守关指挥高梧等三十八人俱逮问参将陈勋张铭俱夺俸两月守备太监徐顺少监梁王□隽监丞王鉴高柰奉御陈璋俱宥之
　　○丙辰河南巡按御史许完劾奏通政司参议吴玉荣贪淫凶狠以进士为尚书王继冶葬开封索其子谢金后以给事纪功河南又私通余王亲女乐赠以赃骡故时有余素娥一匹骡之语其廉耻扫地乞削夺官秩  上谓完阴讦本当逮问姑宥之
　　○丁巳升湖广左布政使黄王□赞为应天府府尹
　　○云南楚雄府地震声如雷
　　○南京国子监祭酒吴一鹏乞致仕不允
明武宗毅皇帝实录卷之一百二十二
　　正德十年三月戊午朔
　　孝宗太皇大后忌辰  奉慈殿行祭礼遣驸马都尉马诚祭  裕陵
　　○升福建右布政使龚弘为湖广左布政使
　　○己未以兵荒免四川西充蓬溪盐亭射洪等县今岁税粮有差
　　○都察院覆开封府知府贺锐奏言王府官有罪例请旨有司不得擅逮今富民纳银为候缺典膳引礼者遂敢抗违公府逋租避役请自今除见任者犯罪如旧请旨其候缺者所在官司各得逮治诏从其议仍通行天下有司知之
　　○海西亦失等卫女直都指挥佥事土郝等建州左等卫女直都督脱原保等各来朝贡马貂皮赐宴给袭衣彩叚绢纱有差
　　○赏福建武平县平寇获功官民李豊等四百一十六人有差镇守太监张俊赏银二十两纻丝二表里副使姚镆佥事邹贤各银五两纻丝一表里
　　○庚申晋府临泉王奇湒薨王悼昭王第二子母妃赵氏天顺壬午生成化辛卯袭封至是薨辍朝一日赐祭葬如例谥曰荣穆
　　○升锦衣卫都指挥同知朱彬为都督佥事后军都督府带俸时御史汪赐所报宣大功册谓彬从太监张永于石门儿斩首二颗例止升一级为指挥使彬乞并升兵部为请故有是命
　　○升赏广东高州府平寇获功官军人等四百五人有差
　　○辛酉辽东广宁卫天鼓鸣
　　○以署都指挥佥事程汉兖右参将分守燕河营地方
　　○癸亥升大理寺左少卿王纯为都察院右佥都御史巡抚宣地方
　　○升贵州按察使姚镆为福建右布政使广东左参议陈柏献为广西按察司副使
　　○以署都指挥使张泰充贵州迤西永宁等处右参将先是以永宁宣抚司乌撒芒部云南沾益广西泗城等处界连三省羿蛮出没为患乃设分守参将后事宁罢之至是从巡抚都御史萧冲□羽请乃复设焉
　　○甲子荫南京兵部尚书柴昇子朏为国子生
　　○先是民间讹言选女入宫转相惊疑虽幼未笄者亦潜嫁之亡赖数辈挟二娼为媒夜猝入李氏家强舁其女以去次夕复强舁祁氏女不从相诟争为侦者所获诘其名乃蔡名冯玉吴纲安亨也锦衣卫以闻诏悉以付狱仍令都察院出榜禁约人心始安
　　○丙寅升福建布政司左参政王子言为贵州按察使兵部郎中张简为广东左参议
　　○少师兼太子太师吏部尚书华盖殿大学士杨廷和上＜锍-釒＞言父春病故例当守制及移咨吏部题奉  圣旨令查内阁辅臣丁忧晋用事例哀苦之际闻命惊惶窃谓自丁母忧至今不得见父者一十四年累奏归省荷蒙遣医调治又令有司存问感激在心不敢言私又时得父手书欲臣尽心职业毋负朝廷委任臣见字画细楷诲戒谆详意精力未衰寿当未艾而今忽奄逝恨抱终天唯得早从礼制亲视殡葬庶此心少安讵意  圣情宠眷令吏部查例晋用臣知该部自能据礼覆奏  陛下幸能以礼全臣但凭棺之情远系万里奔丧之念切在一朝臣今五十六岁计守制满日年才六十礼大夫七十致仕臣若未即就木尚有十年堪备任使是臣以三年报父以十年报  陛下所谓尽孝之日少尽忠之日多也用是不俟吏部查奏辄敢以情上渎伏望  陛下俯察愚衷不使臣以哀苦抑郁成疾岂惟臣心知感虽父没于九原亦知感矣  上曰朕以卿春宫旧学辅导年深德望才猷朝野推重特遵  先朝故事为国晋卿任用宜免抑内顾私情以副倚毗至意所辞不允
　　○戊辰改南京礼部右侍郎杨旦为礼部右侍郎常太常寺事
　　○升通政使司左参议李王□赞为大理寺左少卿
　　○升南京河南道监察御史林近龙为广西按察司佥事
　　○河南按察使房瑄以病乞休吏部请如例进阶乃以太仆寺卿致仕
　　○己巳礼部奏少师兼太子太师吏尚书华盖殿大学士杨廷和父春卒请如例赐祭葬并给斋粮五十石麻布五十匹仍特遣行人致祭以示优礼诏悉从之仍加祭二坛
　　○吏科给事中范洵言忠孝人之大节有相成之道无偏废之理乃者大学士杨廷和有父丧例应守制吏部为之上请  陛下特降旨查辅臣丁忧晋用事例臣愚则以为爱之切必宜体其心晋之诚尤当使以礼古者臣有大丧则君三年不呼其门此礼之经也大夫士卒哭金革之事无避此礼之权也方今朝廷非有金革之急则未可望臣以无避之义昔者鲁公伯禽卒哭而从金革之事得以为有为为之唐以无故而起复张九龄君臣交蒙其讥廷和非处伯禽之时亦岂肯陷九龄之失我朝惟成化初起复大学士李贤于时犹使归毕葬事而后强起之然贤不竟以此招物议而不能有其终矣今廷和闻讣未得凭棺服衰未得临哭乃欲使之安然晋于此而恝然忘其亲岂人情哉且  陛下之晋廷和者盖欲使之日在朝廷也臣恐墨衰非所以首班行将使之时备顾问也臣恐戚容非可以承天语将欲其调元赞化也臣恐哀惧总总之怀亦无展布之地纵勉强晋之  陛下亦难为之处矣臣固之廷和迫切之情当必累＜锍-釒＞求退但知其不可而强晋则爱之适所以苦之晋之非所以全之也此国家纲常之所系天下政教之所关万世公论之所在臣待罪言官不容缄默故敢冒死陈之伏望  皇上察使臣以礼之道将廷和放回守制则凡廷和得以尽心于其亲者皆  陛下作成之恩后日得以竭忠于  陛下者又自今日为之地矣章下所司知之
　　○大学士杨廷和复具＜锍-釒＞言以先臣故乞守制蒙温诏以辅导旧学再四开谕留用及援  先朝故事申重为国之意抑臣内顾之私且特遣近臣临慰昔人谓有君如此何忍负之臣之私心实类于此但念人之大伦有二外则君臣内则父子臣自离先臣以来一十四年皆事  陛下之日今乞归守制不过二十七月之期况父子之情幽明无间先臣虽没其情亦欲臣一归以襄大事伏望  陛下俯从礼制以少伸终天之恨  上曰再览奏俱悉卿迫切至情但内阁任重方赖老成共图治理卿宜以体国为念勿再固辞
　　○升严州府知府陈策为福建布政司左参政
　　○升云南按察司副使盛应期为河南按察使
　　○户部侍郎韩鼎卒鼎字廷器陕西庆阳人成化辛丑进士选为礼科给事中历转左右  孝庙不置妃嫔继嗣未立鼎言古者天子一娶十二女所以广宗祀也宜讲求以备其制今释不□而以斋醮徼福不亦末乎因劾太常卿丁永中等以黄冠致位左道乱政乞罢黜又以灾异建言指斥近贵无所避擢通政司右参议转左俄改南京尚宝卿寻复左参议仍注南京迁右通政管理河道进通政使督理易州山厂守制服阕迁户部右侍郎鼎在科颇有声南调以后功名顿损其迁户部则刘瑾以乡曲引之且其子守愚亦附瑾传为庶吉士鼎时已老病廷谢仆地不能起遂致仕至是卒守愚乞祭葬许之
　　○月犯轩辕左角星
　　○辛未寘鐇之败也以其孙鼒材托僧大□者兴俱亡即以家人子冒名鼒材就系鼒材时年十七削发之河南永宁之干山创庵居焉更名正奉未几大千死鼒材为土僧所凌复走故县镇寓三官庙久之鼒材愤懑不胜遂自诣官言状乃送之庆府王厚遇之与镇巡官皆以状闻寻传至京师寘鐇府中旧人在浣衣局者已不能辨识法司会多官审讯鼒材抗言曰我  高皇帝七代孙义不孚于齐民归命  君上于是  上念鼒材虽在不宥之例既束身归命姑从轻送凤阳高墙安置仍以书谕诸王知之
　　○壬申清明节遣驸马都尉蔡震崔元林岳分祭  长陵  献陵  景陵  裕陵  茂陵  泰陵文武衙门各遣官陪祭方祭  裕陵时天忽雨户部右侍郎候观谓如祭  大社遇雨上于门下跪拜众从之为紏义官所劾诏陵寝祭祀国之大事观首倡谬说以致众官行礼差错其停俸一月余宥之
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
