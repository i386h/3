<!-- { "loadSidebar": true } -->
　　○壬戌刑科给事中张汉卿言近巡抚辽东右副都御史张贯荐闲住都御史文贵尚堪起用欺罔莫大焉贵纳赂逆瑾假修墩台侵牟万计士类遗讥边人切齿获保首领于牖下足矣贯乃朋比交通阿私所好传曰达视其所举乞将贯罢黜以惩宪臣阿私之罪不报
　　○甲子狭西左参政翟敬以年老不职为巡抚都御史所劾令致仕
　　○逮巡抚云南右副都御史范镛至京治之初云南都司掌印官缺镛令都指挥方仲署事兵部尚书王琼劾镛专擅欺罔有旨令镛陈汏琼复谓其不输服遂逮镛下锦衣卫狱镛公公罪遽被缧绁琼之苛刻作威亦可畏矣
　　○乙丑以旱灾免山东济南东昌兖州等府州县夏税有差
　　○丙寅发户部折银十五万两预办粮草以备新设提督捕盗官太监张忠都督朱泰兵部侍郎王宪等支用
　　○大学士梁储言臣自七月初旬传闻  皇上将再有巡边之举心甚忧畏尝力言谏之不蒙听用既而奉旨着撰写府部等衙门敕书是时值大学士杨廷和等俱患病在告臣又衰老愚昧一时撰次进览事理不能周悉其敕谕内阁一道先则云尚念根本重大居守无人一应合行事务恐致废弛特命尔等照依内阁旧＜矢见＞同寅协恭勤慎供职后又云若府部等衙门奏有紧急重大事情该用官军钱粮器械关防等项本下内阁尤要加详审处拟旨封进听司礼监先行驰奏定夺旋发下所司议处施行毋致迟滞误事然敕下之后群臣所见各有不同有以为颇合事宜者有以为事理欠当者以为颇合者盖谓去岁秋冬间  圣驾远驻大同百司章奏或至二三月不达今岁复然万一京城内外卒有重大事情士马钱粮之类原无成命其将何以取济今得此权宜之旨则所司临事之际其必知所以遵守而议处之矣此深忧过计者之言也其以为欠当者则谓事体重大讵宜轻率奉行如此此据礼守经之言也然自奉敕以来百司章奏曾经内阁拟票者司礼监俱如常赍奏必待得旨然后发下从此以后亦莫不皆然是又未尝不据礼而守经也以此言之臣愚昧轻率之罪尚或有可从末减者惟是启沃无能匡救无术妨贤病国老不能去此则臣之大罪不能自掩者也除臣再另行具＜锍-釒＞决求罢黜外其内阁所奉敕谕一道先行进缴章上后储遂具＜锍-釒＞乞休言臣职居大臣身居内阁徒窃厚禄全无报称自去岁秋冬以来  陛下远出游畋亲征贼虏中外臣民莫不战栗危惧皆以为  陛下乃天地神人之主岂宜自轻如此臣于彼时虽朝夕忧思惊魂失魄屡腾章奏勤请回銮而天高听远曾莫能少回  圣意今  圣祖母孝贞皇后山陵甫毕  陛下又复径蹈前辙欲寻剿虏之功傥万一有意外之虞  陛下纵自轻其如  宗庙  社稷何其如  圣母皇太后何其如天下臣民何况今邦畿之内盗贼纵横苏松应天淮扬等府乃国家财赋所出之地而大水为灾颗粒无收将来京仓粮饷不知从何而出是诚大有可忧者此固老臣之所以寝不安席食不甘味终日惶惶罔知攸措者也臣之所陈辞迫意切伏望  圣明少垂睿览思  天地  祖宗付托之重念  圣母皇太后忧虑之深察天下臣民拳拳仰望之至即日回銮慰安中外则老臣虽衰颓已甚犹可以少安旬月未敢孤负  圣恩决然求去不然则臣惟阖门待罪祈赐诛殛而已终不能忍耻班行妨贤病国而重为圣世之罪人也臣北望天颜临纸涕泣不胜惶惧祈望之至不报
　　明武宗毅皇帝实录卷之一百六十四
　明武宗毅皇帝实录卷之一百六十五
　　正德十三年八月戊辰朔  上在宣府
　　○祀  大社  大稷太保会昌侯孙铭代行礼
　　○诏湖广江西浙江并南直隶有犯罪当发口外为民者改发附近卫所充军止终本身著为例从都御史吴廷举议也  己巳释奠先师孔子遣大学士毛纪行礼
　　○庚午六科给事中徐之鸾十三道御史李润等言大学士杨廷和蒋冕毛纪并居师保重地主忧无忧主乐与乐迩者敕谕中外将有疆场之行廷和等先后称疾家居比至  驾行竟不一出今六飞临边且踰月矣  宗庙社稷百官万姓寄于空城之中人心危疑畿务丛积正大臣身系安危之日也复杜门坚卧以求决去其自为谋则得矣居守之事将谁是托中外之心将谁是恃哉或者以为廷和万里赴召本有用世之心及至复位无所施用求去之心始决冕纪年力方徤亦无深病独以  圣意欲出坚不可回而请告之举相继臣等深以为未然  陛下之起复廷和也既屡强之以衰经之中复坚致之于服阕之日非直虚加礼敬必将以为贤如左右手之不可失也  陛下之柄用冕纪也时有不次之恩非直虚縻好爵必将资其谋如饥渴之待饮食也三臣者当纳约自牖忧形于色而有怀必吐乃徒以疾求去冀欲以感悟  圣心亦已迂矣万一仓卒呼吸之际大疑无所取决而或至于偾事三臣者将何辞以白于天下哉伏望  皇上以天下重事为念君臣同心共图化理则人心固宗社安矣俱不报
　　○六科给事中窦明等言近者吏科给事中戴颙举劾光禄寺卿冯兰不职兰不思痛自刻责以弭清议輙肆骂詈形之奏词至以妖鬼蜂虿诋颙夫言路者朝廷之耳目也使人人效尤则言路阻矣伤大体妨大政宜无甚于此者乞明正其罪不报
　　○辛未夜北方流星如盏色青白起天仓车南行至近浊
　　○乙亥南京六部尚书乔宇等上＜锍-釒＞曰夏太康畋于洛水表夷羿距之周穆王宴于瑶池徐方叛之自古逸豫害德未有见其利者今四海宁谥边陲无警何故出无名之师以要不可成之功哉自古善用武者莫如汉高祖唐太宗然高祖伐匈奴而围于白登太宗伐高丽而困于鸭绿贪兵之害如此然犹以外言也抑闻季氏伐颛臾而不知忧在萧墙秦人筑长城而不知祸在望夷本根受病猝不可捄可不为之寒心乎不报
　　○赠太监王堂马锡刘祥父俱为锦衣卫都指挥使母俱夫人
　　○戊寅升工科左给事中邢寰为都给事中右给事中祝□吏科右给事中徐之鸾俱左给事中礼科给事中熊浃兵科给事中余王□赞俱右给事中寰续礼科之鸾兵科浃本科王□赞刑科
　　○升大理寺左寺丞吴祺为本寺右少卿
　　○改国子监司业景赐为左春坊左中允管南京国子监司业事以赐奏母老乞改官便养也
　　○大学士杨廷和以在告三月当住俸吏部为请诏不允
　　○升浙江布政司右布政使何天卫为本司左布政使
　　○荫南京工部尚书黄珂孙若槐为国子生以三年秩满也
　　○大学士杨廷和言臣以衰病乞休＜锍-釒＞凡六上词已穷矣情已尽矣诚不足以格天信不能以自达哀鸣虽切俞音未下近于六月二十九日又蒙特遣鸿卢寺左寺丞翟宗仁视臣病势臣委因忧劳之余积成衰惫兼以伤寒之后发汗过多遂至痰火上攻精神恍惚饮食减少气体益虚梦寐之中或作谵语影响之疑便成惊悸药常在口身不离床似无平复之期敢有生还之望近以告满三月已移吏部住俸用是备沥愚衷再申前请伏望  皇上宥臣积尸旷之罪许令休致则桑榆未尽之年皆  天地再生之赐也诏曰大臣之义当以身体国今四方多事卿岂宜累次引疾决求休致宜照前旨更加调理亟出供职以副倚毗之意再不必辞
○大学士蒋冕言伏蒙  皇上简置内阁以来夙夜兢兢恐遂颠踬非不欲勉策疲驽图报万分之一但以疾疢侵凌不容牵强自旧冬以至今春上则痰火夜攻头目眩晕下则漡胃虚滑洞泄无时又右臂麻木时或不能诎伸一触风寒便觉疼痛勉强供事迁延至夏暑湿薰蒸旧恙复作加之阖门老稚病患相继死者数人外感内伤形神俱耗年衰力弱发汗过多气息奄奄□然待尽前月恭遇  孝贞太皇太后梓宫发引  神主还京祔庙臣皆不能随班行礼近日恭遇  圣驾巡边先期百官集议于左顺门临期百官奉送于东华门臣又不能随众效力至于书命播告曾无一语军国机务皆不与闻乃徒月靡厚廪时叨横赐顾与在阁勤劳任事之臣无一不同扪心内顾不能顷刻以自安也今四方多事朝廷之上百司庶府大小臣工孰不夙夜在公各勤乃职况于文渊阁之重地大学士之亲臣朝野俱瞻政本攸系而乃在告累旬久旷厥职谆谆谢病数数丐归夫岂臣之本心哉盖陈力就列不能者止势诚有所不容已也伏望  皇上悯臣抱痾之久察臣求退之诚曲赐保全特垂矜允别求贤俊俾赞机衡诏曰今多事之际卿岂宜引疾求退宜即出供职以副倚任再不必辞
　○大学士毛纪言臣以凡庸误蒙简用备员内阁正宜朝夕黾勉竭诚尽瘁以图报称乃臣之分亦臣之志也但臣旧患痰湿之疾脾经郁热流注四肢筋骨不时肿痛举动多艰近因勉强入内趋走过劳遂致病势增剧不可支持血气渐耗精力已衰失今不治因循日久一旦大作必成废疾而不可为矣况臣自揣才言□剪而位崇力绵而任重虚糜禄赐无补丝毫上负  厚恩下干清议此尤臣之所大惧也伏望  圣明俯察特降俞旨放归田里倘他日少延残喘于闾阎畎亩之中即大造始终成全莫大之恩赐矣诏曰卿学行老成朝廷倚重岂可偶因微疾遽求休致宜即出供职再不必辞时巡幸之谕既下大夫士皆不安其位故一时如吏部尚书陆完工部尚书李鐩都察院左都御史王璟皆有乞休引疾归餋之请  上皆温旨慰留之
　　○增设广东惠州府和平县割龙川河源之地以隶之改和平巡检司为浰头巡检司
　　○命右都督郭锦充总兵官镇守河间
　　○镇守蓟州总兵官马永奏虏入沙坡椵木谷等寨杀夜不收七人伤二十一人虏居民四十三人千户张钺等俱哨备不谨而守备太监徐顺蒋廷玉刘保谷敖李琛高奈参将李英李英夏仁皆失防御宜究治诏李英徐顺等姑宥之张钺等逮治
　　○巡按直隶监察御史吴訚言长芦济宁诸处沿河夫役本以备＜锍-釒＞浚修筑之用及至冬月寒冻不用其力乃徵桩草银其法未为不善但因循既久实去名存欲乞今后沿河夫役量留三分听用冬月仍徵桩草其余七分官收其直管河副使以时督令所属收买佣工公私两便又见通州至天津河道淤塞夫役逃窜盗贼窃发奸弊多端盖由其地军民杂处官无专职所致乞炤成化年例添设顺天府通判一员即河西务为治所专治天津一带河道夫役兼捕盗理讼以安畿甸＜锍-釒＞下工部覆议皆从之
　　○庚辰以  献陵明楼灾遣驸马都尉崔元祭告
　　○遣户部尚书杨潭祭太仓之神
　　○遣顺天府官祭宋丞相文天祥
　　○赐肃王  皇明典礼大明官制诸司职掌洪武正韵从其请也
　　○晋府云丘王奇渲薨王端惠王第五子母妃张氏成化乙酉十二月初十日生先封辅国将军辛丑加封镇国将军弘治癸丑改封长子丁巳袭封云丘王至是薨辍朝一日赐祭葬如例谥曰恭僖
　　○山西偏头关城门锐炮火自起声震数十里至晚方息所伤军士甚众
　　○命右都督朱洪提督东路山海等关左都督刘晖提督西路居庸等关俱充总兵官待报启行
　　○建信国公汤和庙于浙江定海县巡按御史成英言和在国初守备宁波筑城增戍经理周悉至今倭不收犯民物奠安皆其功也乞立庙致祭礼部议覆故有是命
　　○赐都察院右都御史韩雍祠额雍总督两广有抚剿功民思之为立祠于梧州府至是守臣请以所谥襄毅额其祠礼部议从之
