<!-- { "loadSidebar": true } -->
　　○戮逆贼何锦等于市先是三法司奉旨械锦等至诸王馆与寘鐇置对复以锦等至午门前会官鞫问具状于是皇亲公侯驸马伯五府六部科道等官劾奏寘鐇以王室至亲为国藩屏乃悖逆天常交结群党谋为不轨戕害重臣屠戮军士伪授官号窥伺神器法不可赦  上曰寘鐇之罪朕不敢私其且禁之西内敕天下诸亲王共议之宫眷置凤阳高墙余人送浣衣局锦等十一人凌迟处死申居敬等五十五人并亲属孟继祖等三十八人俱斩幼男及家属一百九十人俱谪戍边远妇女随住
　　○命丰城侯李旻充总兵官镇守贵州
　　○命崇信伯费柱神机营五千下坐营
　　○升宁夏副总兵都指挥佥事仇钺为署都督佥事充总兵官镇守宁夏地方
　　○驸马都尉黄镛卒镛字洪振其先徽之休宁人祖姑选侍  仁祖皇帝于东宫后册封庄靖妃镛以戚里居京师成化丁酉尚嘉祥长公主常奉册宝充正使之楚藩所过不扰性喜宾客知重文士至是卒辍视朝一日命有司给棺椁斋米营葬事如例谕祭者十有四仍授其子曾为锦衣卫百户
　　○赏宁夏城官军各银一两以寘鐇之乱也
　　○丙辰先是国子监以监生多至二千二百以上廪饩不给礼部议如先年例减历以＜锍-釒＞壅滞寻有旨令今年岁贡生放回依亲俟一年后与纳银者相兼行取祭酒王云凤因奏留岁贡者二百名令自备薪米肄业至十月始准食粮余皆放回且请定坐监人数岁止以一千二三百为限而停罢减历例既而监生哗然诉奏下礼部覆议谓岁贡生放回乃出刘瑾意且所留二百人令自备薪米非养贤体况云贵远方者亦放回人情不堪宜如前议将历事者仍递减坐监人数岁以三千为常岁贡生在监者通准食粮已放者悉令行取其纳银生未放而年岁不及者乃令自备薪米寄监读书诏可
　　○太监张永遣指挥佥事谷本正千户朱安角□羊宁夏逆贼冯经等七人指挥佥事王瓛角□羊寘鐇及何锦等家属三百三十余人至有旨各升一级赏纻丝衣服一袭钞千贯于是本瓛升指挥同知安指挥佥事本太监谷大用家人安义子瓛张永用事人也
　　○加太监张永禄米岁四十八石赏银五百两纻丝五十表里陆门□言禄米十二石都御史杨一清太子少保各银五十两纻丝五表里封总兵仇钺为咸宁伯并升赏署都督佥事杨英等有差先是巡按狭西御史周廷徵奏上宁夏功次以钺奋勇出奇克平祸乱永调兵设谋及都督曹雄俱为一等都指挥郑卿等督军夺船守义抗贼为二等都指挥韩斌等传书讨贼提兵策应为三等兵部覆议得旨永奉命出师平定反逆抚安军民又能奏诛逆瑾潜消祸变功绩甚大岁加禄米及赏恩止其身未称报功之典其兄富弟容宜有推荫兵部议拟以闻英升三级卿三级斌等及有功官军一等者二级为从及二三等者一级雄已系狱故不及又以镇守太监张弼巡抚都御史马炳然及廷徵亦与有劳赏弼银三十两纻丝二表里廷徵银十两纻丝一表里初寘鐇之叛也同谋者惟周昂等十八家及安化府中人耳其平也内则仇钺反正之功而贼之不能渡河者本都指挥史镛预夺其船之力也贼平已二日雄始至以婚于瑾故廷徵亦列之一等英初闻变遂弃军渡河欲逃归为镛等所留贼平始入城又申居敬等六十一人为夜不收乃何锦未反前三日总兵姜汉所选实未常从逆永至宁夏求功不已抚巡官以居敬等应之遂指为从逆者尽戮之而归功于其部下都督佥事蓝敬等盖三百余人
　　○以甘州后卫署都指挥佥事汪淮守备西宁地方
　　○丁巳  孝恭章皇后忌辰  奉先殿行祭礼遣驸马都尉马诚祭  景陵
　　○升监察御史胡王□赞为南京大理寺右寺丞
　　○初总制都御史杨一清奏宁夏变起之时都指挥佥事杨忠在巡抚公署适贼众冲入杀都御史安惟学忠骂曰贼狗何敢犯上反耶遂遇害又都指挥佥事李睿闻变驰至寘鐇府门闭不得入因大骂亦为乱兵所杀百户张钦不从寘鐇夜遁至雷福堡遇贼死忠愤激烈皆可嘉尚宜旌恤之以励臣节至是兵部覆请得旨朝廷养兵本以御患也临难守义每难其人深可慨叹今宁夏反叛忠睿钦守义不屈不肯臣顺其旌忠睿曰忠烈之门钦曰忠节之门忠睿子袭升二级钦子一级各赐祭仍令镇巡官谕官军人等俾咸知之
　　○戊午改故子少保南京吏部尚书梁储为吏部尚书及掌詹事府事吏部尚书兼翰林院学士刘忠俱兼文渊阁大学士内阁办事
　　○以虏入镇夷停都御史张翼总兵官卫勇左参将苏泰俸各三月令戴罪杀贼逮问都指挥王澄等
　　○己未封太监张永兄富为秦安伯弟容为安定伯兵部尚书王敞等会英国公张懋尚书刘机等议以仇钺功止在一方已封伯爵世袭永辑宁中外两建奇功又非钺比其兄弟并宜封伯以称国家报功之意议上乃封富容为伯与钺皆给诰券勋号皆推诚宣力武臣特进光禄大夫柱国禄米岁各千石时永既诛瑾诸与瑾私者惧及祸争媚永以求自安二伯之封盖敞辈二三人成之云
　　○升通政司右通政丛兰为通政使
　　○命宁夏右参将都指挥佥事保勣充副总兵协守宁夏地方燕河营右参将都指挥佥事王钦充副总兵分守保定地方
　　○命定国公徐光祚前军都督府掌印管事
　　○命大宁前卫署都指挥佥事李瑾坐敢勇营
　　○锦衣卫匠余刁宣自言背刺精忠报国字有旨执送锦衣卫杖之三十发海南充军
　　○庚申国子监祭酒王云凤乞休致不允改南京通政司右通政初云凤为狭西提学副使搒笞生徒同于拷讯有至死者瑾闻而喜之复以张彩荐遂擢为祭酒及进谒瑾瑾诧其多髭叱曰何物祭酒一嘴猪毛耶云凤惶恐跪谢后上章请以瑾所行法例刻板永著为令又欲请瑾临太学如唐鱼朝恩故事士论鄙之及瑾败为科道所劾云凤内不自安乃有是请犹以平日虚名得免于罪云
　　○升通政司通政使丛兰为户部左侍郎兼右佥都御史督理宁夏延绥甘肃三镇粮储先是总制都御史杨一清以宁夏中东西三路粮草匮缺请发银十万召商上纳并给还旧所欠诸商价户部议从其请且言自刘瑾专政以来查盘之狱大兴而有司不敢预收招纳之价不还而商人不敢报中加以粮料常与折银不文本色以致公私匮竭上下嗟怨不独宁夏为然宜遣大臣一人督部属三人整理乃有是命
　　○免宁夏采办沙豹等物以遭寘鐇之变也
　　○礼部言近追夺大学士刘徤吏部尚书许进马文升原赐玉带及衣服送官皆刘瑾伪旨宜给还内批已之盖瑾党尚有憾于健等云
　　○辛酉命礼部尚书白钺兼翰林院学士专管内阁诰敕
　　○升吏部右侍郎李瀚为本部左侍郎改礼部右侍郎靳贵为吏部右侍郎
　　○升工部郎中唐荣为南京光禄寺少卿
　　○掌詹事府事吏部尚书兼翰林院学士刘忠上＜锍-釒＞辞曰顷奉敕旨令臣兼文渊阁大学士内阁办事臣闻命惊惕罔知攸措窃念臣待罪南都每以旷官为耻幸蒙甄录再入禁垣专代论音兼握府篆蒙恩至此已踰涯分累陈休退辄荷勉留讵意归志未申复膺殊眷以鼎铉之重及斗筲之微使天下闻之固有窃议而非笑者矣况臣前日既以求去而不果今日乃以迁官而即留则公朝之议士林之评又将以臣为何如人哉伏望放臣致仕或收回成命仍令照旧供职  上曰卿学行兼优誉望久著特兹间命宜勉副委任不允所辞
　　○以雹灾免大同县神嘴窝旧站村并怀仁县曹四老庄等地方秋粮子粒有差
　　○工部查奏刘瑾乱政害人事一亲王并妃薨逝宜炤旧差官造坟一自来内臣已故父母无修坟盖祠例宜令狭西布政司将瑾父荣祠堂碑亭石器等项折毁没官一内臣无生前造坟建祠例宜差官将瑾朝阳门外祠堂折毁还官一在京军民各色匠艺犯该窃盗掏摸抢夺一应情重者方拟炒铁其情轻者宜仍旧例做工一法司部拟徒杖囚犯情重炒铁者宜革除永远字样一造作军器不堪者提调三司及军卫有司正官并管局官家产入官宜如旧例止参问降级一盗决河防宜依律科断其充军降级事例革之一抽分厂主事任满炤旧造册缴报本部不必再行类奏一长宁伯周彧崇文门外房屋不应没官宜给还管业一各处府县卫所角□羊送戊字库盔甲弓箭不堪者宜照旧领回改造补纳一瑾奏占猫竹厂地并吞并小民房屋坟墓及在官草场几千余区宜以厂仍还本部堆放竹木官民地土查明还官给主一戊字等库验收银朱胖袄等项杂料不必添差主事监收一管理通州闸座兼督尹儿湾五厂主事宜仍旧三年更替得旨如拟改正其占买官民地土俱入官京城内外并原籍祠亭石器等项系瑾本身者折毁其父母者不必动朝廷内外官一体内臣建祠造坟亦  先朝旧例也该部不请事体堂上官夺俸二月该司官三月
　　○壬戌重阳节赐百官宴于午门
　　○复尚书刘机仍支正二品俸致仕侍郎杨守阯王华原职机等以纂修会典为刘瑾所裁抑至是皆改正
　　○十三道御史赵应龙等劾奏右副都御史杨纶行奸心险貌厚情深以刘瑾有乡里之亲张彩有腹心之托自按察未几而为巡抚巡抚未几而入内台二奸既败纶岂独存况纶为彩所用之人而复治彩之狱故观望迁延以希轻典且曹元陈震以瑾党犹知引罪自陈今二人既罢为民而纶安居如故又元震之罪人也乞即罢黜以清朝列六科给事中胡玥等亦劾之得旨纶既因瑾进用又不自陈引避令致仕时纶方与叚旻争买居第不虞其皆败士论嗤之
　　○命襄城伯李全礼坐五军营中军大营
　　○癸亥升右布政使崔文奎张贯马懋俱左布政使文奎河南贯山西懋福建
　　○复浙江等十三布政按察司分守分巡官旧制仍每年一更革添设布政司管粮参议十三员及狭西佥事一员浙江狭西管粮官仍设参政各一员以吏部查奏改正也
　　○甲子调南京国子监祭酒石珤为国子监祭酒
　　○改太仆寺少卿侯观为太常寺少卿提督四夷馆　　○升浙江左参政彭泽为河南按察使河南按察副使郑端为狭西按察使南京礼部署郎中许铭为山东按察副使
　　○命协守宁夏西路都指挥佥事孙隆充右参将分守宁夏东路地方大兴左卫署都指挥佥事张安充右参将分守燕河营地方
　　○乙丑吏部尚书刘机等查奏考功司所掌考满朝觐等事自正德二年以后为刘瑾纷更者二十四条请改正从之其巡检给由军囚不满三十者如成化初例降边方杂职无者黜为民除充军之令
　　○以四川按察副使范镛整饬建昌兵备
　　○复设四川建昌威茂叙泸安绵东达等处兵备副使凡五人皆为刘瑾所革者守臣以盗贼蜂起请复添设兵部议从之
　　○丙寅改工部尚书毕亨为南京工部尚书
　　○升通政使司右通政罗钦忠为左通政左参议刘达为右通政
　升浙江按察使边宪山西按察使石玠俱本布政司右布政使
　　○御史高坛等二十四人奏臣等俱由进士授两京部寺官及在外推官知县等官历升有至郎中员外郎寺副者后改授御史此刘瑾时事也悉当厘正请下吏部都察院议处部院议以为事非旧例固当改复但各道乏人宜仍留供事惟柴薪俸级考满叙迁当各从改任之日扣计不得复援旧阶其有愿复旧职者听得旨俱留供事后御史员缺仍从旧制考选时二十四人内不自安姑为此奏亦竟无愿复旧职者
　　○以水灾免山西宁乡县并石州沙压田土税粮
