<!-- { "loadSidebar": true } -->
　　○户部奏天下军卫有司预备仓粮额数俱有题准事例今巡抚湖广都御史张子麟缴到粮册惟武昌等府崇阳沣州随州襄阳四州县足原拟之数余多不及盖因各府州县卫所正官不能措置分巡分守管粮等官又不依期比较宜行各处抚按官督同司府州县掌印等官将各仓粮斛自弘治十八年以后备查放过并见在之数通筭三年之内某处足数并不及有余备开等第年终同查盘粮册并咨本部以凭奏处其放过赈济之数自弘治十六年蠲免以后务于秋成时月抵斗追还此外或纸价引钱量留三分之一于本处籴买或地方有力之家可以劝借或山林川泽之利可以区画俱听所在官司尽心处置务使三年之内足勾原拟粮数诏以预备仓粮数少及不完皆由所在官司侵盗所致其迁官去任致仕为民者命差去侍郎韩福及巡抚巡按官查提加倍陪纳以闻
　　○庶吉士孙绍先丁忧服阕命仍送翰林院同今科庶吉士读书旧例庶吉士服阕未经考校者量授科道或部属官无再送读书者绍先冀留翰林托其同年检讨叚炅为言于大学士焦芳故有是命
　　○济州卫管屯指挥佥事关锐奏各屯军民人等拖欠子粒银两不能追完节奉明文住俸艰苦户部议覆屯田之弊盖因无官督理所致不独济州一卫为然乞敕都察院照依巡仓事例每岁选差风力御史一员专督在京并北直隶等卫所屯粮禁其奸弊其拖欠非灾伤并例该蠲免者务要严限徵完年终造册送部查考庶事体归屯田易完  上从之
　　○陕西礼县地震声如雷
　明武宗毅皇帝实录卷之四十一
　　正德三年八月丙寅朔兵部奏宣大二镇自今年正月以来虏贼侵扰我军屡败之虽所获不多实足以折其方张之势是固将士效力而守臣运谋功不可诬乞均加奖劳以责将来诏二镇节有警报设策御敌念官军劳甚侍郎文贵并镇守巡抚官副总兵各赏纻丝二表里羊二只酒十瓶游击参将分守守备内外官员并巡按御史赏各半之管粮郎中及方面官各纻丝一表里二镇官军各布一疋
　　○丁卯释奠先师孔子遣大学李东阳行礼
　　○戊辰祭  大社  大稷遣新宁伯谭祐代行礼
　　○太监李荣奏内府甲子库收贮阔白三梭布旧赏内官内使用之迩来内外莅其事者交通受赂乃混同赃罚等物以充文武官折俸包儿以致库藏空虚供赏缺乏乞遣官查究于是命司礼监左少监张淮给事中张云御史王注户部郎中董锐查盘计折俸己支者为布八万六千六百余疋亏欠者又万有九千五百余疋遂论建议停徵及擅拟折俸者之罪内外官当究问者凡一百七十三人户部议覆内官张诚侍郎王俨给事任良弼御史蓝章主事刘思贤等十三员已逮问尚书顾佐李鐩给事中张维新等五十二员已夺俸其该库大使何纶等三人及给事中李禄等二十五人御史饶榶等四十一人以陈言附合都御史彭礼以折银违例尚书曾鉴等五人及郎中徐键等二人以查处未详给事中邹轩等八人以估计未当内官王堂等十四人以失于觉察法应究问然其中迁官去任事故者多矣敢以请有旨各官见逮问者俟狱成以闻何纶等令巡按御史逮系来京送镇抚司鞫问李禄而下以连及者众姑宥之各罚赎罪米百石顾佐李鐩及张维新等既夺俸王堂等到库未久俱不究仍令户部将前后罚俸并赎罪米一同收贮年终并上其数未几再命淮等通盘十库皆有不应折俸辄擅估计之弊再劾内外失事官户部覆奏有旨夺郎中白圻俸五月鐩维新等前已被罚及内官杨恩刘伟等俱宥之内官阎纪等既逮系俟问结以闻淮等又言赃罚库折俸当美恶相兼仍配定包封以杜拣换各官积留恶物损坏数多户部覆奏有旨再宥被罚者惟给事中邹轩以他罪逮系令所司并鞫俄又有旨促具狱杖刘思贤二十勒致仕
　　○革监察御史王润职润巡盐浙江以督价迟延为户部所参命下锦衣卫狱瑾欲重其罪法司承望风旨遂拟监守自盗得旨润承委巡盐隐匿正课致误边计令锦衣卫杖之三十发为民因著为令后有违者置之死仍令榜示诸盐场○己巳升都察院左佥都御史刘瓛为右副都御史瓛巡抚辽东奏欲将各卫盐场召商报中籴粮以备军储户部请行其言诏以瓛不负重托进一级吏部以宪臣无从三品衔故升今秩
　　○南京守臣奏都城民家火起延及数百家男女死者九人其间贫不自存者甚众请赈济之诏南京户部遣官同应天府长吏发上元江宁二县仓粮验口赈济毋致失所
　　○给总督苏松等处粮储关防以都御史罗鉴奏粮储事重出纳文书恐有奸弊当预防也
　　○庚午升河南右布政使南镗为左布政使
　　○赐镇守山西副总兵都指挥叶椿织金飞鱼文绮一袭从其请也
　　○恭勤夫人李氏卒  上命赐祭治葬太常寺岁时祭享　　○癸酉升浙江按察使屈直为河南右布政使
　　○命吏部尚书许进致仕罚左侍郎白钺俸三月文选郎中员外郎主事俸五月时刘瑾欲迁刘宇吏部急罢进会南京刑部缺郎中进等＜锍-釒＞署员外郎主事刘吉余祜二人请补瑾坐以不用实授者而用署职者为钺制除官责进吐实进言因无实授者故以署者上亦故事也瑾又谓其不输情内批三覆诘难进不得已＜锍-釒＞请罪竟罢之而波及钺等云
　　○命浙江绍兴卫指挥同知冯恩于本都司管理屯田以都指挥体统行事
　　○调山东把总漕运指挥同知李正把总通州等九卫粮运而以临清指挥同知陈言代正各仍以都指挥体统行事
　　○淮府顺昌王以迎敕为名出城游玩惧罪请贷于淮王王责其教授不能阻劝有司及守巡官以闻诏王私出城有违祖训既能悔过置之仍令逮问其随从者
　　○甲戌遣户部侍郎林泮祭太仓之神
　　○遣顺天府官祭宋丞相文天祥
　　○命右军都督府都督佥事李昂南京右军都督府佥书
　　○升赏密云黄崖口关获功官军十人有差赏太监王忻参将杨恭各纻丝一表里羊一只酒十瓶
　　○乙亥  孝慈高皇后忌辰  奉先殿行祭礼
　　○命河南都司捕盗署都指挥佥事徐节兼管屯田
　　○升守备河南南阳等处指挥佥事马雄为署都指挥佥事
　　○丙子礼科给事中曾大显等奏查盘延绥等处仓库粮料浥烂糠秕者三万六千余石布疋浥烂者三万三千三百二十余疋由管粮佥事宋礼等巡督欠严巡抚右都御史熊绣等总理无方俱当究及先次盘粮给事中丘俊等不行查参亦有违户部议法固当治但各官多迁去者且奏辩有辞请裁定诏免提问其粮料布疋全烂者户部定与分数陪补布疋尚有可用者仍令巡抚官折筭支用
　　○调翰林院学士张芮为镇江府同知监察御史汤沐为武义县知县沐奉命督理河东盐课芮家在河东时有盐场牙行仝寅与义官王重争利互讦以重与芮有连疑芮阴庇之为之嘱沐乃并讦芮沐及运使李德仁等下巡按勘问事皆无实但劾德仁劝借银亦多浪费刑部以请诏逮问德仁而调芮沐外任
　　○戊寅给武靖伯赵弘泽岁禄千石本色折色均支
　　○兵部奏清查给过延绥三十六营堡自弘治十一年十二月起至正德二年终止太仆寺发到并本处收贮桩朋屯田地亩盐价等银二十八万三千八十两有奇收买及关领并陪补马共四万九千三百五匹诏令镇巡官严督官军饲餋毋致耗损违者罪之
　　○升分守松潘副总兵张文渊为署都督佥事铨注中军都督府管事以协守松潘左参将昌佐代文渊府军前卫都指挥佥事高鸾代佐
　　○狭西双山堡把总都指挥佥事等官宋英等坐不禁所部侵欺马价给事中曾大显等劾之诏英等下巡按御史逮治以闻官军侵欺马价照数追完倒死马匹严限买补
　　○己卯改太子太傅兵部尚书刘宇为吏部尚书
　　○山东登州府丰益广积二库所收登宁等八场折盐布疋例以海船运赴辽东分给军士近因船坏未修不能转运岁久积多无所于贮恐致腐坏欲借充沿海军士月量且请折收银价户部议移文巡按御史督二司守巡等官核其所积之数以见在海船陆续运送辽东仍严督该卫修船备用不得仍前折银致误边计有旨令输所积布赴京库收用不必往复延滞辽东官军今年俸粮户部别为计处务令两便海船仍令所司修造毋致废弛于是户部覆奏输京之布其鲜洁可用者可四十万疋每疋折银二钱五分则为银十万两宜兑支本部及太仓银运送辽东以作官军俸粮有旨疋折银二钱时已停年例输边之银乃复取输边之布入京而以银折之瑾之好为纷更如此
　　○升四川成都后卫指挥使陆震为本都司署都指挥佥事兼管屯操
　　○庚辰赐楚王书院额曰正心从其请也
　　○辛巳初  宪宗赐惠妃弟锦衣卫百户郭勇靖海县庄田二所共二千三百七十八顷五十亩岁久为人侵种屡请差官查勘讼久未平至是勇弟仲良复以为请乃命户部署员外郎张凤羾覆勘为永业者一千八百二十八顷六十四亩为百户张琮等所侵者一百四十五顷七十二亩为海水渰没者又若干亩因劾节委勘官户部员外郎吴纪等十六人会州卫指挥张经等四人不行审实朦胧断给以致连年奏扰俱有罪户部议覆有旨令巡按御史逮琮等五十四人监追占种积年子粒罚纪等十六人各米五百石经等四人各三百石以赎罪十六人者惟按察使黄珂驿丞李玺知州刑政见任余皆致仕罢黜且有物故者矣如丁信特河间府一经历郭哲特静海一主簿而罚米之多如此冤哉冤哉
　　○升羽林前卫指挥使张钺为大宁都司署都指挥佥事管领春班京操
　　○司礼监太监刘瑾传旨改惜薪司外新厂为办事厂荣府旧仓地为内办事厂时既立西厂以谷大用领之瑾又立内厂自领之以张其威京师谓之内行厂比东西二厂尤为酷烈中人以微法往往无得全者市井游食无业之人如酒保磨工鬻水者皆逐之四出千余人集于城外东郊持白挺劫人声言自分必死欲甘心剌瑾瑾惧乃复之瑾又令寡妇尽嫁及停丧未葬者尽焚弃之京师哄然瑾恐有变乃罪其首倡言者一人以安众心皆立内厂后事也
　　○壬午敕户部尚书兼文渊阁大学士杨廷和进少保兼太子太保尚书大学士仍旧廷和辞免  上曰卿文学才行推重士林讲读辅导积有劳勚特兹加秩尚勉副朕意慎勿固辞
　　○癸未升甘肃总兵官都指挥佥事卫勇为右军都督府署都督佥事
　　○给事中等官曾大显等参奏延绥巡抚都御史陈寿及管粮佥事苏泰唐希介尝那借官银以充他用榆林卫百户赵铎等扣剩官银不以还官指挥张锦管理不严其下有侵欺马价者俱有罪时寿已致仕泰希介俱去任矣诏铎锦等行御史逮问寿泰希介仍待查明所用之数以闻
　　○甲申户部议覆大学士李东阳等所奏言各处管理粮草俱有专官其巡抚都御史等官不过总领其事果有侵盗自宜如法追陪若止是督理不严宜从宽减或罢黜不用内批粮草国家重务巡抚总理等官委托非轻既治边无方以致浥烂糠秕百有余万及事发罪坐仓官小民监追至死何以陪偿且巡抚加以参总督等名尤难辞责如钱钺之擅改禄米张缙马中锡等之不职王时中之酷暴许进之钺制选官刘健谢迁韩文等之无知叩阙犹有不能尽举者似此钺律之罪不治希为然东阳等所奏止及粮饷而逆瑾矫旨乃概责健等以洩其怒其专权乱政往往强辩如此
　　○乙酉夜月犯天街上星
　　○丙戌升湖广按察司副使张遇为浙江按察使
