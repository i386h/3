<!-- { "loadSidebar": true } -->
　　○先是有旨民间男女服餙并诸奢僣事禁未尽者礼部仍会都察院备查议处以闻于是尚书张昇都御史张敷华上十三事一旧制庶民居舍不得过三间五架及用斗栱彩绘近来务为高大且过华饰除已造不动自今仍违式者罪之房毁入官一旧制庶民男女衣服不得僣用金绣首饰耳环各用  一事近来愈加僣侈自今遵永乐间例军民僧道常服禁用纻丝绫罗纱锦彩绣妇女衣服帐幔禁用浑金首饰镯钏禁用宝石娼妓禁用金首饰银镯钏违者罪其家长与夫并制造工匠一民间范铜为佛像货鬻取利僧道化缘造佛俱镀金及军民器物潜用销金泥金戗金以故耗金多甚而其价翔贵亦宜并禁违者俱重罪一成化间例冠婚之家酒席从俭近岁过丰暴殄天物自今臣民一切燕会毋得用糖缠饼□□定簇盘插花粘果及铺户造者俱重罪一近来民间婚嫁竞为丰盛帐幔被褥僣用大红销金器用金银缘此贫乏宜加严禁违者重治一近年京城军民之家丧事甚违礼制初丧扮戏唱词名为伴丧及出殡剪制纱罗人物幡幢之类排列塞途兼用鼓乐戏舞导送及墓陈设荤酒饮啖至醉又有扬幡设坛修斋追荐糜费钱物不可胜纪宜并禁革违者丧主亲宾僧道人等各治以罪一天下寺观庵庙旧额外不许私创饰以金碧违者罪如律仍折毁入官一古礼士不衣狐白况凡民乎金后□贩吏仆妇女娼优皆不许辄服貂裘一马之鞍辔品级高下有等今后□贩吏卒军匠仆从僧道人等不许僣用盛饰横行市陌一旧例两京文职四品以下及五府管事并内外镇守守备公侯伯都督不分老少皆不许乘轿自余军职若上马用交床出入擡小轿者罪之宜申其禁其武职有用机上马者尤宜禁之一旧例皇亲族属姻党家人往来河道吹响器张旗号需索人夫酒食车船者除真犯死罪外徒罪以上俱于所犯地方枷号一月发边卫充军若被害之人赴所在官司告诉不即受理问断举奏者各治以罪宜申明如例一军民妇女近来用珠结盖额谬称缨络或缀衣缘履官员之家结成补子甚违法制自今敢有犯者罪坐其夫违禁之物入官一旧制官民禁用金酒爵凡金银磁锭等器并禁用龙凤纹其椅卓木器之类禁用朱红金饰近虽军民之家辄踰分僣用金后一遵定制军民之家惟酒盏用银为之壶尊等器及髹漆器用朱红金饰者皆治罪  上曰近来风俗奢僣渐不可长其即出榜申禁仍有故违者所司缉捕究治违式房屋之类赦前犯者令改正否者并治之不宥
　　○是役雷雨击西中门柱脊暴风折郊坛松柏  大祀殿及斋宫兽瓦多坠落者
　　○万全卫雨雹○壬戌升南京大理寺右寺丞汪宗器为大理寺右少卿
　　○升云南道监察御史韩春为山东按察司副使
　　○甲子翰林院学士刘忠再乞休致不允
　　○铨补湖广都司都指挥佥事李玉于行都司军政佐凤佥书管理屯操
　　○命湖广都指挥佥事官缨充右参将分守广西柳庆地方
　　○太监陈宽传旨以御马监太监王宏镇守蓟州永平山海等处刘即取回京别用
　　○陕西徽州大雨河溢流没居民孳畜庐舍甚众
　　○万全卫复雨雹
　　○乙丑加赠故都察院右都御史史琳为太子太保琳没后兵部以其督征有劳请赠为太子少保左都御史矣其子鸾复陈乞加赠吏部言例不可加  上竟许之给事中吉时执奏琳无功加赠之阶宜削不从寻复有旨赐琳谥加祭二坛于是礼科左给事中张良弼等皆言  先帝有旨赠谥必合公论毋一概狥情滥请琳奉命征讨失律丧师专擅回京子鹤冒滥升职两京科道交论欺罔未即加诛而琳遽死祭葬赠官恩典已滥又可与之谥乎乞收回成命以重名器而绝效尤者礼部覆奏乃寝其谥
　　○以光禄寺少卿杨潭为南京大理寺右寺丞
　　○守备南京御用监太监刘云历叙功次为其餋子伟乞升锦衣卫千户给事中艾洪等劾云昔在大同以失误军机被劾幸独免改镇狭西以诛求恣横被劾幸召还迩复夤缘守备公议沸腾乃又为子求官上隳国典下启幸门乞革云守备并伟寘之于理以为妄求者之戒兵部请如洪等言诏守备已有成命伟所请不行然亦不之罪也
　　○丙寅大学士刘健等言玉牒所以纪载宗支乃朝廷重事也今又及十年续修之期乞敕宗人府礼部查照所收文案明白送院续修但宗支日繁所司开送名爵谥号嫡庶行次婚配生卒年月类多阙漏不详或相抵牾虽参互考订恐终不得其真谓宜定著其式移文各王府长史司子女己未请名受封婚嫁薨故之类如式造册奏缴务令考据详审腾写真正如或苟简错误及视常怠玩者所司参究庶几无误修辑从之
　　○户部尚书韩文等奏京通二仓总督太监二员监督各二员系  先帝裁定之数今总督已足数监督尚剌三员而太监赵忠等复以传奉至将来供亿之烦取给之扰有不可胜言者乞取回不允
　　○升哈密都督佥事失伯颜答为署都督同知都督佥事散因火辛为署右都督命土鲁番稳秃袭父奴答力月失指挥同知哈密伯的剌代父苦出指挥使
　○常州府无锡县革役吏许禄与魏国公徐俌之仆徐林谋夺妙相院及县民赵楠邹塾等田产献俌俌不察遂受之院僧怀义及楠塾奏告纷纭有司畏势避祸不能勘问构讼屡年小民无辜被累而死者数人至是巡按监察御史曾大有乞差官勘断法司覆奏  上命差选给夷中并锦衣卫千户会抚按官查勘以闻
　　○戍刻山东沂州有星如斗色赤自东南流于西北后一小星随之
　　○丁卯荣王奏请之国下兵部会议宜如王请以今秋择日启行得旨俟明年六月议之方议上时大学士刘健等言王自弘治十七年已奉  孝宗皇帝钦命之国彼因王妃临蓐留待次年后两遭  大丧延至三年之上今若无故再留于情于礼皆有未安况闻  朝廷留王为欲代行拜  庙之礼夫  天子所敬莫大于  祖宗常遣亲王代拜尤不可闻之天下臣等再三筹度事体非轻乞敕兵部会多官详议以请而裁决之庶为允当不报
　　○铨补都指挥佥事刘英吕镇于山西行都司佥书管事都指挥同知潘浩管理本都司卫所屯田
　　○戊辰遣内官祭中霤之神以服制未终乐设而不作
　　○宣府马营堡暴风大雨雹深二尺禾稼尽伤
　　○己巳升狭西道监察御史李良为光禄寺少卿
　　○升赏甘州左等十一卫所夜不收墩军二百八人有差以被贼杀虏故也
　　○苏州府崇明县半洋沙海贼施天杰钮西山等来降初天杰与其党施天常等恃江洋之险聚众千余人治兵器杀巡军肆行劫掠滨海居民往往入保城邑官府不能制将谋劫上海县库据崇明县治巡抚都御史艾璞奉命与御史曾大有张昊议整兵为进剿计仍悬购赏遣间谍诱令自相斩捕又移文以祸福谕之既而天常率妻孥先降复令手书招其党与天杰西山等疑惧遂各率族属先后来降者凡三百六十八人所擒贼首沈岳等又五十三人奏至下兵部议行巡抚官羁管降附务使恩威得宜而抚剿其余党分别情罪等第以闻从之
　　○四川松潘副总兵韩雄克减赏番布帛致番夷截路杀伤守备官军令千户马昂督敌而昂临阵先退镇巡官劾夺逮问昂坐斩雄当充边军都察院覆奏得旨昂如拟雄并妻子谪狭西固原卫
　　○庚午大学士刘健李东阳谢迁言近因灾变叠见伏蒙  陛下恪谨天戒谕令臣等同心修省凡兴革事宜诸司自当开具奏请臣等职专辅导事关君德者不敢不昧死上陈窃惟自古人君必以勤敬为德怠荒为戒经书所陈史册所载昭然可见也伏睹近日以来视朝太迟免朝太多奏事渐晚游戏渐广兹当长夏盛暑之时经延日讲俱各停止臣等愚昧不知  陛下宫中何以消日奢靡玩戏滥赏妄费非所以崇俭德弹射钓猎杀生害物非所以养仁心鹰犬狐兔田野之畜不可育于朝廷弓矢甲胄战斗不祥之象不可施于宫禁夫使圣学久旷正人不亲直言不闻下情不达而此数者交杂于前则圣贤义理何由而明古今治乱何由而知民生困苦而莫伸政事毙坏而莫救其所关甚大臣等实切忧之切见六月中旬风雨飘荡雷霆震怒正殿鸱吻  太庙脊兽  天坛树木以至禁门房柱之类各有摧折烧毁比之四方奏报者事体尤重天心示警盖已甚明伏望  陛下惕然省悟奋发乾刚恭己敬德励精图治平旦视朝依期奏事屏去玩戏放遂鹰犬万几之暇将旧日所进讲章直角□羊不时省阅以开广聪明穷究理义凡诸司所开利毙详加采纳断在必行庶可以消弭灾沴导迎和气上回天意下慰民心诚国家万万年之福也  上曰朕闻帝王不能无过而贵于改过览卿等所言具见忠爱之诚朕当从而行之
　　○礼部尚书张昇等言天人一理人事失于下则天变应于上兹有风雷雨雹非常之变内震西中门柱脊外伤天地坛门臬树木夫西中门乃禁密要途天地坛乃明禋重地而风雷乃天之号令也于此震惊其可忽乎诗云敬天之怒无敢戏豫敬天之渝无敢驰驱戏豫若鹰犬弋猎歌舞游宴之类驰驱若骑射驰骤出入无时之类是已帝舜曰敕天之命惟时惟几惟时则无时而不戒敕河暇于戏豫惟几则无事而不戒敕何暇于驰驱伏望谨诗人戏豫驰驱之戒法大舜惟时惟几之勤端居内省讲学修德亲贤远佞审于举措朝夕精思何以致此且今府藏空虚民生困苦亟宜惜财恤下不可滥赏轻费广开言路俯赐优容仍敕诸司同加修省振举职务抚辑军民沿边守臣训练车马修饬武备谨防奸宄保固封疆庶人事尽而天变可回矣  上曰然灾变非常深用恐惧事关朕躬者自当体行尔内外文武臣工宜同心痛加修省以回天意利病之当兴革者所司其详具以闻务切时毙毋事虚文
　　○工科给事中陶谐言迩来京城及各处灾异非常乃者雷电交作飘殿瓦拔社木  陛下当夙夜恐惧增修德政以回天意柰何视为泛常倾耳于太监丘聚魏彬马永成之流而正人君子则惮于睹面恣意于驰射钓猎之乐而国政  圣学则怠于究心顷者大臣论谏即蒙俞旨逮今  圣心未格必聚等窥伺意向巧惑  圣聪是以陷其术中而不悟耳昔唐宦者仇士良教其党曰天子不可令闲常宜以奢靡娱其耳目使无暇更及他事则吾辈可以得志切无使之读书亲儒生彼见前代兴亡知忧惧则吾辈疏斥矣士良以此固笼专恣二十余年聚等之术殆此类也  陛下何乃徇之而不觉邪乞查究日逐侍从游逸诸人如聚等数其误国之罪告于  先帝罪之弗赦别选端静之人以充侍从其司礼太监陈宽等受  先帝之重托而高凤黄伟尤青宫旧臣坐视颠危通宜罢斥所望痛戒逸游如旧日讲亲君子而远小人庶可以消变异而保治安矣＜锍-釒＞入内批本内有讹字令看详自劾盖黄伟误作王伟既而谐具＜锍-釒＞引咎诏宥之
