<!-- { "loadSidebar": true } -->
　　○致仕礼部尚书傅圭卒圭字邦瑞保定清苑县人成化丁未进士改翰林院庶吉士授编修弘治中兼司经局校书与修  大明会典升左春坊左中允兼编修丙辰乙丑一再同考会试正德初以  东宫恩升左谕德兼侍讲充经筵讲官与修  孝庙实录清理军职贴黄丁卯考应天乡试戊辰考武举奉命授庶吉士业充日讲官刘理柄政摘会典讹字圭以尝与纂修降修撰旋以史劳升左中允历侍讲学士学士庚午考顺天乡试升吏部右侍郎转左侍郎升礼部尚书致仕至是卒年五十七圭强毅有执人不能千以私在礼部守法持正尝因类奏四方灾异陈时弊十事言甚剀切以此忤权悻忽传旨谕令乞休圭抗＜锍-釒＞得归两京言官交章留之不报家居杜门谢宾客绝迹公府遗言诫子弟忝窃大官无以报国慎毋以恤典请御史卢雍等以为言给祭葬如例
　　○癸卯兵部覆巡按广东御史高公韶奏广州之新宁清远及新会之白水番禺之后山肇庆之恩平阳江德之逯水罗傍惠之河源龙川潮州饶平之＜氵恋＞洲清远负山滨海民夷杂居盗贼啸聚频年不已皆地方任事之人利于用兵征剿而不利于扑灭故也盖扑灭于始发其为力易为费少而军门之功不显俟其猖獗而后调兵征之则有功而升赏行矣殃民养乱皆由于此乞敕两广总督镇守等官凡遇贼发即责限督捕有功亦议升赏必不得已至于用兵须画定地方贼首姓名毋令含糊延蔓以图报功其有仍蹈前弊者劾奏重治则人皆自奋盗贼可除而用兵之惨可少舒矣从之
　　○命署都指挥佥事卢卿
　　充大同游击将军
　　○升镇守四川署都督佥事徐谦为都督同知录其捕贼首骆松祥功也
　　○辽东广宁边堡有星自西北陨于东南声如雷
　　○甲辰总制军务右都御史丛兰奏宣府官军缺乏粮草请发两淮运司盐价二万两于都司收贮买马其团种粗粮不必易银就令每二石折细一石并草束拨附近仓场上纳以补军储之缺下户部会议团种折粮宜如所请买马则以年例银二万给之处补粮料令管粮郎中查九年分卫所原造月粮文册以主客兵实支数目具报查处诏俱准议
　　○山东钜野县大雾六日杀榖
　　○乙巳升南京国子监祭酒吴一鹏为南京太常寺卿
　　○升湖广按察司副使张琮为贵州按察使
　　○升署都督佥事金辅为署都督同知辅初以平贼功升都指挥使后推甘肃总兵升署都督佥事至是复自言追剧贼刘三缢于南召得其首乞论功兵部议功疑从重故有是命
　　○丙午革都指挥同知句勇周辅都指挥佥事王横黄辅李继宗回原卫带俸差操以镇巡官劾其不职也
　　○福建邵武瓯宁怀安闽县皆火灾延烧民居有至三百户以上
　　○礼部覆巡按广东御史高公韶奏旧例岭南诸番入贡其所附货物官税其半余偿之直其不以贡来者不许贸易与之交通者罪至死后以中人镇守利其入稍弛其禁顷者权豪贪纵任其住泊遂令诸夷交结奸民肆行剽掠贻患地方参议陈伯献尝奏禁革而奉行之人因循未止乞再申禁约以杜后患役之
　　○安南国来朝陪臣阮贵雅奏于龙州梁村滩舟坏浥贡绢五十匹行人阮文焕为石所压而死焉礼部议请矜宥并恤死者得旨湿绢出不测其已之行人令有司殡歛给驿以归
　　○丁未荫故右都御史马中锡子师言为国子生中锡既死狱中至是吏部言中锡历官行检无亏不宜绝其荫故有是命
　　○命指挥同知刘祥于潮河川指挥佥事薛玺于古北口提督把总俱以都指挥体统行事
　　○加赠守备宁武关死事指挥佥事陈经一级赐之祭子如例升袭
　　○镇守延绥总兵官署都督佥事王勋为其父戟乞葬礼部奏戟以都指挥充左参将因其子乃封署都督佥事例不当与诏特与之
　　○中军都督府带俸庆阳伯夏儒卒儒大兴人  庄肃皇后之父也初授锦衣卫指挥使寻升中军都督府都督同知乃进伯爵至是卒讣闻  上为辍朝一日赐祭葬斋粮麻布如例
　　○戊申免长芦运司利民等十七场拖欠盐课一万四千七百引有奇从巡盐御史余珊奏也
　　○提督三关都御史陈天祥奏各边关禁例砍伐林木者治罪而未有开垦山场之禁以故奸豪往往垦田立庄道路日辟关险寖夷较之伐木为患尤甚乞一体重治给事中黄钟亦言自浑源以西至鴈门宁武偏头等关三四百里皆为禁山盖借林木以资形势迩年规利之徒斩伐平旷致使盗贼逃窜奸细出没边关失险夷狄乘便俱下兵部议谓此弊不独山西三关为然紫荆倒马居庸龙泉等关亦有之达虏深入实由于此宜令提督都御史及各镇巡官严加禁约凡垦禁山毁关隘者悉以砍伐林木例治之遇赦不宥报可
　　○己酉巡按直隶御史谢天锡劾奏前巡按御史张承仁纵容奸奴交通属官每一出巡必逮昏夜而行贿赂通于后堂投书交于马首真定知府陆芸馈银二百余两为书吏所发且先巡按浙江日凡旌异一官索银三百后为镇守太监所发乃屈膝冀免贪污无耻如此而可容之乎乞正其罪事下刑部请命巡抚都御史勘明以闻先此承仁已考察为民芸已改调诏皆已之
　　○庚戌升国子监司业鲁铎为南京国子监祭酒
　　○都给事中李阳春监察御史周奎等各劾奏南京兵部尚书张澯建邪议以党恶刑部侍郎张纶附逆瑾以迁官南京兵部侍郎陈寿衰老而受恶子之欺工部侍郎刘永侵渔而致国用之损都御史甯杲凶狠奸欺张淳贪得固位任汉纳贿偏私通政刘达阘茸无耻罗钦忠营家旷职太仆寺少卿谢麒典铨纳贿太常寺少卿黄堂迁秩腾议南京太常寺卿张芮之龙钟顺天府府丞杨一渶之机巧工部带俸侍郎周惠畴之诡秘太常寺寺丞徐复日□敬之邪媚工部郎中赵经之贪淫刑部员外郎郭璋之不检吏部带俸主事李继先之狡恶参议张简顾可学之贪墨乞俱赐罢黜吏部覆奏芮已致仕纶永惠畴寿淳达堂一渶等先自陈俱留用麒宜令致仕钦忠宜改用经璋等宜闲住诏麒钦忠璋如拟复日□敬继先可学简经俱留之余仍前旨经奸贪淫秽尤为众所鄙贱其不去者中官之力也
　　○太监蒋贵传旨取太仆寺马价银一万两送镇国府买补倒死马匹
　　○命指挥使赵光守备宁武关以都指挥体统行事
　　○辛亥命铨注都指挥佥事吴镒于山西都司佥书李实于大宁都司掌印
　　○山东署都指挥佥事狄公唐高岱指挥李玺王鼐许安坐御贼退避下巡按御史问拟公唐岱玺皆斩鼐安徒公唐等各以所获功奏诉都察院议覆诏宥公唐等死俱谪戍鼐安为民
　　○壬子除服阕翰林院庶吉士刘济为吏科给事中
　　○下闲住太仆寺丞李时于锦衣卫狱初时与州民构讼知州刘坦据法问断时欲求胜憾之因坦赴京考满率其族党三十余人邀击于路毁其冠服坦具奏都察院请下巡按勘问  上以其凶恶特命锦衣卫捕之
　　○礼科给事中王江劾奏佥都御史甯杲妄杀平人如刈草菜搜索盗赃罄洗民膏劫夺客商戮杀公使殪田夫诛饷妇以为贼级有被害之家来告者辄毁其面目□□歹辱□其须鬓交河阜城东安大宁大石等处冤痛之声恨入骨髓枯朽之骨尚暴郊原穷凶极恶未有其匹山西左佥都御史陈天祥奔兢迁官赃赂盈万为天津兵备时剧贼刘七声言北寇天祥束手无策惟舣舟东门携妻子为航海之计及齐彦明为边军败后南奔天祥乃妄杀运粮边军以冒功又比昵顽童张思孝自天津往贵州至山西万里与之偕行十年禁其娶妇思孝家本贫下倐享千金其无耻一至于此二臣之恶虽殛窜犹不足以尽其罪也下其章于所司
　　○南直隶通州大风雨又有星如火自西北流东南声如雷
　　○漕运粮二千石发于通州武清漷县赈济饥民从都御史王倬请也
　　○癸丑升总理河道右副都御史刘恺为兵部右侍郎掌通政司事
　　○总制右都御史邓璋奏三边用兵粮草缺乏请运送银两开中引盐以济急用且言巡抚侍郎冯清督饷甘肃其延宁环固难以遥制请再推大臣一员与之分理户部覆议近已输银十万两开中盐三十万引璋复有此请请再支五万两给之环固等处军饷令清兼理许以便宜行事失误军饷者会总制官以军法治之仍循先年事例简别羸马撙节草料客兵非对阵之日皆令逐水草牧放其延绥军饷即以郎中张键专理报可
　　○甲寅升翰林院编修黄澜为国子监司业
　　○命指挥佥事王臣江北淮安等卫把总漕运以都指挥体统行事
　　○命锦衣卫带俸都指挥佥事汲通守备真定等处地方
　　○山东鱼台县天鼓鸣
　　○乙卯升南京工部郎中张岐为广东布政司左参议
　　○丙辰下先任江西兵备副使胡世宁于镇抚司狱初宁府置庄赵家围多侵民业民不能堪收租时立寨聚人以相守城中军民居近宁府者辄被火延烧因抑买其地以广府基世宁恐有变具＜锍-釒＞言之词甚激切宁王宸濠亦奏世宁离间而权幸受其赂者从中助之都察院承望风旨覆议以为王世守忠贞而世宁语多狂率  上初令巡按御史逮之王奏复至指为妖言乃复命锦衣卫官校往捕甚急时世宁已迁福建按察使闻之即间道走至京自系都察院复奏其畏避掩饰得旨送镇抚司严加掠治以闻于是御史徐文华上＜锍-釒＞言世宁之论宁府非独为朝廷为地方亦为宁王虑也安有所谓妖言诽谤离间亲亲者邪夫以宁府内外官员辅导无法上下官司奉承太过其隐蔽之事岂惟世宁知之痛之忧之中外之臣亦知之痛之忧之矣但人多后顾而世宁则忠于谋国耳始令御史逮系复令官校捕解世宁恐惧逋逃间关赴诉其情盖有难于显白者夫人臣上为  圣朝下为宗室发愤毕诚图画安危言适启其口而灾旋逮身亦可哀已比见宁王乞护卫则与护卫乞屯田则与屯田凡玺书之褒嘉恩礼之稠叠诸宗藩未能或之先也威势日以张大失今不戢容有纪极乎江西之臣畏其隐祸莫敢显讼世宁一言置之重法异日谁复肯为  陛下言者臣以为杜天下之口夺忠鲠之气弱朝廷之势长宗藩之威招意外之虞皆自今日始矣可不为寒心哉乞谨履霜之戒曲赐优容庶几藩封远逼僣之嫌朝廷全治安之体不听
　　○升赏江西姚源等处获功并阵亡官舍旗军机兵义民人等周铭等五千一百二十二人有差升署都指挥佥事贾铿桂勇各二级都指挥使李隆及故署都督佥事李鋐子袭升各一级赏查勘功次郎中韩俊左参议王泰佥事李淳各银十两彩毙二表里擒贼首王浩八官吏人晏钺等七人共银一千两
　　○丁巳设守御千户二所于聚落高山堡先是虏入寇常发兵于二堡按伏然兵至寇輙退既回则寇复至都御史丛兰因请各设千户所驻兵防守下廷臣会议佥以为宜令于大同镇城分拨官军于二堡益以见募军人百三十人分隶之每堡各委指挥一人管领操守听东中二路参将节制其官廨营房仓廒地土镇巡官斟酌计处以闻从之
　　○命指挥使董钊遮洋把总运粮
　　○大理寺卿燕忠卒忠字良臣直隶蓟州卫人成化甲辰进士任常州宁国推官有能声弘治癸丑擢监察御史多所建白壬戌升狭西按察副使整饬环庆兵备正德丙寅升狭西苑马寺卿戊辰升狭西按察使庚午升左布政使辛未升都察院右副都御史巡抚宣府寻升大理寺卿至是卒赐葬祭如例忠为人有执不阿与物多忤人亦不能干以私扬历中外政行多可观居大理时疾恶似伤于刻然亦不失为君子也
