<!-- { "loadSidebar": true } -->
　　○吏部尚书张彩有罪伏诛彩性黠辩淫邪不修行检初为文选司郎中被劾家居大学士焦芳以其与刘瑾同乡力荐之得复职盖媚瑾也不数月间超擢佥都御史吏部侍郎进尚书加太子少保日出入瑾家与朝士言輙称瑾才略过人常呼瑾为老者进退人才一惟瑾意是徇其有所言瑾亦无不从之因不时考察内外官员诸所选补不循旧格率意变乱贿赂肆行后与瑾侄结亲往来益稔瑾阴怀不轨常屏左右与彩谋瑾败彩收考死狱中仍锉其尸于市籍其家妻子流之海南同时有石文义者本内官石岩养子也因馈送瑾留为爪牙累升锦衣卫指挥同知理北镇抚司事官员以事系狱者纳贿非满瑾意不与问理又有锦衣卫百户沈彬者因贿杨玉入东司房办事往往诈称访事扇惑人民以张瑾威锦衣卫副千户郝凯者赂瑾与文义同在镇抚司理刑升正千户至是皆伏法文义凌迟处死彬处斩凯发边卫永远充军文义家属亦戍海南
　　○庚子以广西桂林中卫署都指挥佥事鲁宗贵守备永福等处地方
　　○广西桂林柳州庆远府各地震
　　○致仕户部右侍郎何钧卒钧字仲衡河南灵宝县人成化乙未进士授太常寺博士升浙江道监察御史历大理寺丞少卿再迁右副都御史巡抚山西兼提督鴈门等关时晋王妃父怙势骄纵有司不能制钧至欲发其奸其人惧伏门请罪钧责以大义乃自戢钧亦不较庶几宽而有制者也正德改元升户部右侍郎提督仓场旋以足疾请告后遂致仕至是卒
　　○壬丑  诚孝昭皇后忌辰  奉先殿行祭礼遣驸马都尉樊凯祭  献陵
　　○免应天及直隶宁国太平池州等府秋粮有差以巡按御史洗光奏报水灾故也
　　○命密云右参将署都指挥同知许泰充副总兵协守宣府
　　○壬寅泰宁等卫都督孛来罕等遣头目赤劳温等各贡马驼赏彩叚等物有差
　　○癸卯降怀安卫纳级都指挥同知宋赟为指挥同知开平卫纳级都指挥佥事刘能万全都司都指挥佥事邢杰俱为正千户万全右卫指挥佥事晏经为百户坐虏入境不能备御故也
　　○陕西巩昌地震声如雷
　　○甲辰户部议改刘瑾变法三事一江西起角□羊两京苎布俱仍用本色旧欠者每匹折徵银二钱二分一山海卫军士月粮折色仍于顺德府支银三钱七分一浙江左参政何显以陪补重徵并妻子徙为边氓今遇恩诏宜释还皆从之
　　○乙巳开中淮浙河东运司存积盐课百万引于陕西三边以充军饷从守臣请也
　　○贳霸州强贼刘七等三十四人罪刘七本名晨与其党皆霸州永清固安等县农家州以盗多不能制闻晨及其兄刘六善骑射召令与其党齐彦明等协捕有功后凡遇警皆令晨等随捕以为常逆瑾家人梁洪索货于晨等不得遂诬为贼奏遣御史甯杲柳尚义调兵图形捕之连系妻孥尽破其家晨等穷蹙愤恚乃相聚劫略至是以诏旨许自首免罪诣州自首知州郭坤以闻下兵部议覆遂贳之仍令协捕他盗自效未几晨等复叛
　　○丙午免陕西庄浪鹻滩等墩屯粮一年以边警不获布种故也
　　○赏辽东获功官军一百六人金帛有差
　　○复中府署都督佥事胡忠万全都司署都指挥佥事章杰锦衣卫指挥佥事牟斌等官忠等五十五人俱以新例降调兵部奏请复其原职仍于原卫带俸从之惟锦衣卫都指挥同知降百户赵良不许复初斌掌镇抚司安静平恕凡坐事下狱者多赖其力得直以此逆刘瑾被罪士论归之　　○丁未命广西桂林右卫署都指挥佥事吴镒充左参将分守雷廉高肇地方
　　○戊申敕南京工部右侍郎周宏提督修理  孝陵以尚书李善致仕故也
　　○己酉旌表天下节妇一十九人张氏山西垣曲县民普曜妻蔚氏山西朔州卫军牛茂妻韩氏山西黎城县民李信妻杨氏山西黎城县民韩洪妻张氏山西临汾县民叚顺妻韩氏山西洪洞县民卫敦妻郝氏山西太谷县民郭瓒妻吴氏山西荣河县民樊清妻宋氏冯氏河南确山县民党友才妻妾张氏河南新蔡县民梅杲妻李氏河南祥符县举人张俭妻孙氏狭西礼县民赵永妻周氏狭西澄城县民姚琏妻林氏福建上杭县民梁时亨妻褚氏直隶江都县民金銮妻王氏直隶安东县民赵胤妻胡氏直隶休宁县民金云暄妻沈氏直隶吴江县民吴嵩妻俱以年少孀居守节不渝表为贞节之门
　　○以忠义右卫署都指挥佥事王勇守备涿州
　　○狭西西宁卫地震有声
　　○庚戌起用户部左侍郎储巏管右侍郎事都察院右副都御史黄宝巡抚山东邓祥巡抚河南周南巡抚宣府胡瑞提督鴈门等关兼巡抚山西刑部右侍郎李士实为右都御史巡抚郧阳
　　○复罗钦顺仍为南京国子监司业
　　○辛亥升左给事中杨一渶张瓒俱都给事中右给事中马卿为左给事中给事中李铎郑裕俱右给事中一渶吏科王□赞兵科卿工科铎户科裕礼科
　　○以水旱减浙江湖州嘉兴宁波三府夏税麦及丝绵有差　　○巡按云南监察御史朱流□玉奏云南仓库空虗欲借年例买金并盐课银两存留二年以充边用户部议覆从之
　　○命万全都司都指挥佥事马经守备蔚州宣府前卫指挥佥事陈玉守备独石城纳级都指挥佥事孙琦守备龙门卫城万全右卫纳级都指挥佥事白元勋守备万全右卫城开平卫指挥佥事韩雄守备云州堡
　　○壬子以处州府同知张芮为南京尚宝司卿
　　○起用布政司右参政张镇右参议王荩高胤先按察司副使姚祥陈辅何琛佥事卢翊镇祥俱云南荩琛俱狭西胤先翊俱四川辅湖广
　　○升署郎中屠奎为江西布政司左参议王軏为广东左参议耿继玄为四川右参议
　　○命广东按察司副使江潮提督本省学校
　　○太子少保礼部尚书兼翰林院学士白钺卒钺秉德真定南宫县人兵部尚书圭之子成化甲辰举进士廷试第二授翰林编修迁侍读弘治己未充经筵并东宫讲官升侍讲学士甲子主考应天府乡试正德初以恩升学士充日讲官丁卯授庶吉士业掌院事擢礼部右侍郎寻改吏部迁礼部尚书赐玉带庚午命兼学士入内阁专典诰敕掌詹事府事加太子少保卒于保赐祭葬赠太子太保谥文裕钺博览子史长于记诵与修  宪庙宝录及大明会典通鉴纂要诸书体貌魁梧器局凝重为礼部尚书时刘瑾方用事值所难处宁稍逊避而亦不失其正云
　　明武宗毅皇帝实录卷之六十八
大明武宗毅皇帝实录卷之六十九
　　正德五年十一月癸丑朔钦天监进正德六年大统历  上御奉天殿受之给赐文武百官颁行天下
　　○升四川副使王凯为山东左参议贵州左参议胡拱两浙盐运使张吉俱为河南右参政思思军民府同知谢湖为福建佥事陈州知州李衢武昌府同知常赐九江府通判毛广俱为陕西佥事
　　○赞皇知县王銮＜锍-釒＞称太监张永功言今岁五月赤旱千里永奉辞西征过真定大雨随注百姓稽首曰天上雨露张永带来也永不坐乘不张盖不作威福真今之皋夔伊傅先后数千言极其谀媚  上览奏亦褒永百余言再赐玺书谕意盖刘瑾擅权臣民被其荼毒如在膏火永能以计除之人以为一大快事故颂其功者多溢羙云
　　○贵州宣慰使司土官右参政安贵荣差舍人贡马贺  万寿圣节赏彩叚钞锭有差
　　○命右府都督同知蓝敬五军幼官舍人营坐营管操
　　○乙卯升处州知府梁辰为两浙都转运盐使司运使
　　○丙辰谕礼部朕惟天子之孝尊亲为大盖非待餋以天下亦有显扬之道焉朕生不逮  皇祖蚤违  皇考嗣有大业天下之餋备于  两宫乃于即位之初恭上  尊号而  徽称未极中心歉焉比以太监张永奉命出师平定叛乱奏除奸贼朕用宣布政化以成太和凡我臣民欣欣望治仰惟  列圣眷佑图报无由亦惟我  圣祖母太皇太后保护之恩  圣母皇太皇鞠育之劳至深至厚爰据旧章告诸  郊庙  社稷各极  徽称以彰  圣德以称朕尊  亲之意尔礼部其择日具仪以闻
　　○礼部以改正事宜上请一保安王诚漖永兴王秉榉郃阳王秉檄屡经会议已有成命难准封爵近各夤缘准封东阿王阳镖违例请封其庶子当滰为长子宜止授镇国将军阳曲王钟鍑  先朝以有罪降为庶人近夤缘奏复原爵晋府庶人钟鋡违例得与冠带宁王违例得封其妾方氏徐氏为夫人俱宜查革秦府补升承奉正副内批添注黄润为承奉正缘非奏请宜罢润职蓟州镇守署都督同知马澄违例请给蟒衣宜查究四夷馆译字官生不得令大通事会选并按季考试关防字样不得累更请给建言事情一岁两行议奏不得即与封奏准行＜锍-釒＞入  上曰保安永兴郃阳并钟鍑王爵仍集议以闻宁府夫人封号并钟鋡等冠带俱不必革自今各王府不许越例奏请余如拟
　　○以吏部右侍郎靳贵兼翰林院学士内阁管诰敕
　　○起祭酒章懋为南京太常寺卿懋雅有德望久在告故特起之
　　○翰林院修撰伦文叙丁忧服阕复任
　　○升叙州知府刘浩登州知府房瑄南安知府李纲常州知府史俊御史聂瑄朱流□玉俱按察司副使浩浙江瑄河南纲广东俊瑄陕西流□玉山东　　○户部集议漕运事宜一运军随粮例纳垫廒芦席松板楞木近多折银仓廒缺用请令今年量纳本色一旧例江北运军每石加耗米一斗三升南京两总独无之请比例加耗米六升以给雇船盘坝仍著为例一南京两总军政官多将殷实旗军改驾快船而以老弱茕独佥补漕运江南江北卖放改掣亦多宜令所司觉察坐以赃罪一各处奏报灾伤务令在本年十月之内徵收派兑分数早定庶无稽缓一江南等总运粮官及清江造船厂委官宜专任责成毋得改掣差补一南京各卫修仓军余旧例仅千余名今用二千八百余名隐藏帮贴不下万人请令南京兵部掣回一千一百余名以供备御其存留修仓者各卫定数立籍有缺佥补巡仓御史等严察之一遮洋船顺带绵花赴永平蓟州等库颇为劳费永平一带市价不齐请今后折角□羊银两其未到冬布七万余匹宜于花绒折银并上年折布余银蓟州折草银内凑放仍每年额外量于德州常盈库添带二万疋以实边储议入俱从之
　　○丁巳升四川按察司佥事李恕为贵州布政司左参议工部郎中王溱为河南布政司右参议
　　○戊午晓雾四塞浓霜附木
　　○己未起降职郎中陈仁致仕员外郎王泰御史方溢聂贤发戍御史王时中俱为按察司副使仁浙江泰福建溢广东贤云南时中四川
　　○诏以苏常松江三府水灾凡起运京库及南京各仓税粮丝绢绵布俱量改折色存留者本色折色中半徵收仍存省脚价以补应兑之数各卫所屯田子粒俱视灾之轻重除免从巡按御史请也
　　○庚申陕西巩昌府地震有声
　　○辛酉升潜山县知县郑阳为四川按察司佥事阳先为御史降旌德县主簿升知县至是乃起用
　　○壬戌升两淮运使吕贤长芦运使童瑞淮安知府华琏光禄少卿致仕李岱俱为布政司右参政贤山西瑞广西琏四川岱陕西
　　○户部覆议巡按福建监察御史屠奎所奏钱粮利病三事一福州左等卫新增屯粮节年拖欠者皆捏增侵占诸项陪纳负累宜查明分豁一布政司并各府州县在库钞贯年远浥烂积于无用俱官员俸粮与钱兼支之数自今宜将存留者每张收钱二文与旧贮钱钞兼支候尽然后钱钞均徵一福建各预备仓所贮谷多陈腐无用宜俟成熟时查殷实家量给易新以备凶荒议上从之
