<!-- { "loadSidebar": true } -->
　　○监察御史王涣言  皇上临御以来曾未踰年而沴异之报纷然遝至南京乃  圣祖定鼎之区而迅雷击坏皇墙凤阳实本朝龙兴之地而大水渰没民居京师星陨天鼓鸣西中正阳门雷震廊柱风折瓦兽灾特见于此至重至严之地者岂偶然哉意者  陛下冲年抚运耽于逸乐天其以此谴告欲  陛下修省敬慎以祈永命所谓天心仁爱者也  陛下视为泛常方且好骑射养鹰犬日与宦竖嬉游无厌一切机务略不究图臣愚不知其可也谨以修德应天五事条＜锍-釒＞上渎其一崇  圣学以正君心乞历考前代故事参酌本朝成法经筵外每日退朝即御便殿或进师保或召台谏与之切劘治道讲论时政其二申诏令以隆大孝谓停织造汰冗员禁奏乞庄田引盐革添设守备内臣诸事皆  先帝欲有兴革而诏书所谓扩而行之者也乞必行以慰  先帝在天之灵其三公赏罚以服人心请自今勋戚及宦官有犯悉付法司如律例议拟若乞哀权门希图宥免者许科道并原问官执奏其四绝内批以防欺毙谓近日廷议欲查内帑财物及牧马草场已得俞旨而以太监寗瑾等有言乃遂中沮乞自今凡内臣＜锍-釒＞奏并令该科封驳及所司详议不许径请内批以干外议其五节财用以恤民穷乞敕所司通查天下财用每岁出入及光禄寺自国初至今岁用之数会府部大臣并科道博议通融计处三年之内必求一年之积庶国用常足下所司知之
　　○发太仆寺马价银六千两赴宣府三万两赴大府收买战马
　　○辛未南京户部尚书秦民悦以老疾乞归不允
　　○荫南京光禄寺卿胡谅子锐为国子生
　　○吏部主事孙磐应诏陈言以为今日庶政之毙莫甚于以内臣典兵夫臣以内称困外之事非其所任纵使忠勤且为外夷窃笑况未必然乎故前代盛时未尝有此惟唐宋季世则有监军而其国遂以不永岂非万世之永鉴哉今各边镇守分守监枪诸内臣托以腹心而其诛求百计实为腹心之病役占健卒置于标下纵之生事以为爪牙或抑卖弓弦缨子而总收军饷或扣转仓粮马料而坐支官价或私猎走伤战马或私种夺占耕牛又有所谓家人头目皆无藉恶少聚歛侵剥势若虎狼武职藉以夤缘宪司不敢诘问一遇有警出战惟驱占剩羸卒当之故不能勇斗决胜及战有微功虚张捷报则皆附势挟贵者攘而有之甚者迹未离于京师名已登乎奏牍使阵没者口□衔冤被创者抱痛剥削沮丧至于此极欲兵威之振边鄙之宁得乎乞鉴唐宋之覆辙遵  太祖之成规取沿边内臣回京所带头目尽行革去修内攘外足食强兵计莫有先于此者兵部以磐所奏语意周切实安危所系如山东临清之镇守湖广行都司及密云怀来建昌之分守宣大甘宁广宁之监枪山海龙门永宁大同朔州之守备是尤冗滥可革请革之其各处奏带头目亦宜严禁不得违例踰数庶边境之宿蠹可除军士之锐气可作奉旨各处分守守备近方裁革矣其姑已之
　　○壬申定国公徐光祚以  上在东宫尝以冠带舍人随侍乞量加品级兵部谓光祚爵列上公位分已极而复贪冒从龙之恩妄有希觊乞究治切责诏宥之
　　○癸酉六科给事中张良弼十三道御史熊卓等以灾异叠见上言八事曰正君德谓近以灾暑暂辍经筵欲调摄  圣躬以裁决万机也顾乃退朝之余即肆游乐甚为盛德之累请自今言行有违于  祖训及  先帝遗命者通赐屏绝曰求直言谓近日言涉阙廷事关权幸者俱不赐省如遣官勘草场之命已下而太监寗瑾沮之新政不信如此修省不过虚文而已曰严考察谓天下诸司虽有三年考察之例然人之所守或改于朝夕民之受害难假以岁年宜令抚按官严加考察具奏罢黜早一日则民宽一日之害曰杜请托谓近者供应库太监吴海等收抽税钱督仓太监蔡用取晒夫钱户部＜锍-釒＞请禁革矣太监张铭奏乞通州民地徽世子乞彰德屯地户部已行查勘矣寻皆复旧又如太监陈贵钱能韦恒指挥傅聪民人季聪罗纹先后请求无不赐允政令靡常何以服人心乎曰禁求乞谓捕盗三年许提督官具奏分别首从此旧例也岂可听人自奏扰曰公赏罚谓都督佥事神英以贪冒逮问镇守宣抚太监刘清巡抚都御史李进总兵官张俊以失事取回各称病引避未正其罪太监李兴伐禁山之树取山陵之石震惊  陵寝得罪  祖宗新宁伯谭祐工部侍郎李鐩职同提督厥罪惟均而皆托病陈乞侥觊优容此而不罪何以示戒曰弭盗贼谓江西盗贼奏报不实或贿纵真盗诬及良民请调巡抚江西都御史张本于事简地方推有风力者代之曰恤收纳谓京库输纳之弊无名浮用多于正额迩者戊字库侯宽等勒取角□羊户银三百余两已行逮治请勿轻贷以警将来俱下所司知之
　　○内阁大学士刘健等言臣等看得府部等衙门灾异陈言本词意恳切有臣等所不及知者窃恐万机之繁不暇遍览谨摘其要语开具于后一单骑驰驱轻出宫禁一频幸监局一泛舟海子一鹰犬弹射不离左右一内侍进献饮膳亦屑茴纳此皆今日所当切戎者也伏望留神警省置之座隅朝夕顾视以成  圣德
　　○镇守浙江太监刘璟奏带头目十七人兵部言璟违例且其可带者止三人其一人乃上直之数十三人查无姓名贯址疑无赖者夤缘投托皆不可许得旨已准行矣姑已之
　　○泰宁侯陈璇卒辍朝一日赐祭葬如例
　　○甲戌  孝庄睿皇后忌辰  奉先殿行祭礼遣驸马都尉黄镛祭  裕陵
　　○刑部右侍郎魏富以疾乞致仕允之令给驿以归
　　○乙亥蜀王宾瀚奏岁赐食盐百引日用不给欲自备价于重泸收买乞弛关津之禁户部尚书韩文奏谓此端一开则该府旗校人等或越境私贩或影射夹带关津不敢盘诘为害甚大所请决不可从  上是之
　　○礼科给事中葛嵩以灾异上言时政四事一南京守备魏国公徐俌家人侵夺民田连年构讼应天府尹陆珩先为布政朝觐多赍物货及升府尹政绩无闻福建右参政佟珍为绍兴知府以贪酷闻顷因朝觐索民间梭布锦帕以充行橐伐禹庙古木市为已赀乞降旨切责俌而黜珩及珍一近有诏裁减新设冗官如德州沂州归德州守备都指挥皆近年添设者地非关隘官为剩员皆宜裁减一  先朝宫人尚多幽闭未放者请悉出之或归其亲族或官为择嫁无令权势之家逼取之一近闻朝退之余多驰骋弓矢顷见廷陛之前内官手执禽鸟群然而出询之乃知皆鹰房执事人也不亦近于禽荒乎此皆害政之大致灾之由乞赐省览采纳下所司知之
　　○丙子  孝穆皇太后忌辰  奉慈殿行祭礼遣驸马都尉黄镛祭  茂陵
　　○南京暴风雨雷震  孝陵白土冈树火焚其中皆空旁树被击有痕
　　○大同怀仁县地震声如雷
　　○湖广平溪清浪镇远偏桥四卫地方大疫死者甚众
　　明武宗毅皇帝实录卷之十四
　明武宗毅皇帝实录卷之十五
　　正德元年秋七月戊寅朔享  太庙
　　○遣内官祭司门之神
　　○己卯调甘肃西路右参将吴鋐分守庄浪以凉州参将苏泰代鋐庄浪右副总兵把琮代泰以总制都御史杨一清言庄浪要害今副总兵鲁麟已死其子经名位尚轻缓难倚在择分守以抚驭之因荐鋐可用故也
　　○以夏儒为锦衣卫指挥使寻进为中军都督府都督同知儒  皇后父也
　　○庚辰升巡抚湖广兼赞理军务都察院右副都御史郝志义为刑部右侍郎
　　○崇世子奏归德等州县民积年负庄田租多甚乞逮问其租仍听本本府自徵有司勿与得旨从之令巡按御史逮负租者治罪户部尚书韩文等覆议庄田租入听佃户赴州县输纳长史司差人领用遇荒旱一体减免此  孝庙俞旨及诏书例也况本府赐田几万顷此又溢于常禄而他府所无者今遇灾不免又欲私徵非惟重贻民害且于诏旨有违矣矧诸宗室类有赐田若缘此例乞何有纪极宜仍行巡按御史核其遇灾当免及前此三年所负悉免之十七年以后所负督有司徵完畀本府领用从之
　　○辛巳  仁孝文皇后忌辰  奉先殿行祭礼遣驸马都尉蔡震祭  长陵
　　○复除南京贵州道监察御史徐钰于云南道以服阕也
　　○宁夏广武营百户范鉴等十名以追陪烧毁草束囚系久者至十八年巡抚官以请  上悯而释之如例发狭西边卫永远充军
　　○时国用不足户科都给事中张文等＜锍-釒＞宜节用户部集议谓文等所言冗食冗费宜令光禄寺查筭每年所徵厨料并内外近侍官员每日所费酒馔有不急之用悉从栽省得旨准行于是该寺会计膳羞供应视弘治元年日增一位礼部言日费如此岁费益多宜仍令该寺详悉开具凡昔无而今有者去之昔少而今增者减之必如旧规庶储蓄充而民力舒矣  上是之
　　○壬午以孔承泗为曲阜县知县承泗宣圣六十代孙也时知县缺衍圣公孔闻韶举其可代其族人孔公傅乃奏承泗素无学术难是官曲阜乡民数十人赴京愬公傅之奏欲私其兄公仲也承泗实能可以服人吏部言民言必公乃用承泗
　　○南京六科给事中李光翰等言间者礼部条奏灾异  圣心戒惧诏诸司具兴革事宜窃观□异皆阴盛阳微意者为夷狄宦官之应如北虏寇边太监苗逵保国公朱晖都御史史琳无功冒赏将使夷狄益轻中国大学士刘健李东阳谢迁＜锍-釒＞陈盐法边功利害留中不报而太监高凤李荣纳赂招权颠倒国是将使老臣不安其位乞追夺逵等赏赠裁抑凤等权宠精选内外主将亲信内阁大臣乃兴革之当先务者十三道御史陆昆等亦以为言并欲裁抑新添南京守备内臣广开言路屏绝宴游骑射  上俱命所司知之
