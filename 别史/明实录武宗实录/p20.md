<!-- { "loadSidebar": true } -->
　　○鲁府安丘王当澻薨王庄简王嫡长子母妃卫氏成化十二年四月初三日袭封至是薨年三十有四讣闻辍朝一日赐祭葬如例谥荣顺
　　○镇守福建太监邓原欲疏求谢事福州等府卫军民群赴巡按御史饶榶处愬乞转奏借留榶以闻言原端厚简重练达老成宽仁俭素抚驭有方宜顺民情留处其地毋輙听其休致下其章于所司先是原镇江西安静不扰郡县长贰来谒谆谆以爱恤小民为劝有非法酷虐者原廉得輙以其刑刑之尝因事过郡邑学官诸生请谒文庙原辞之曰吾辈明教中罪人何面目见先圣哉竟不往及移任之闽所过百姓遮道愿留原去后继之者需求四出人益思之
　　○癸巳锦衣卫所镇抚汪钰总旗汪璥俱大监汪直养子也钰在  先朝以冒功累升都督佥事璥亦为锦衣百户后皆革罢左监丞王润项以奏请复得进用给事中潘希曾御史陈天祥等交劾润夤缘欺罔请寘于法  上特宥润而罢钰璥职役
　　○甲午鸿胪寺以丧礼事毕请于十五日御奉天殿百官具幞头公服朝参如吉典诏仍免升殿
　　○命整理狭西边储户部右侍郎兼佥都御史顾佐并郎中吕贤陈策回京以佐奏边储颇足且无警也
　　○户部议覆监察御史汤沐所奏下户税粮不及一石者俱许折银一石以上者亦量其贫富折银十五审编均徭则俱如三等九则例先及上中二等其奇零下户不许概派重差逼令逃窜庶赋役均平而民困可苏矣从之盖即位之诏明年漕运粮米许折银十二以苏民困沐谓折银之惠宜先下户故有是奏云
　　○命工部铸造日本等国并云南四夷车里军民宣慰使司等衙门金牌七十面
　　○乙未授翰林院庶吉士胡煜为吏科给事中以餋病痊可也
　　○罕东左卫都督只克等差使臣歪剌等贡驼马方物赐宴并彩叚等物有差
　　○丙申遣行人存问致仕太子太保吏部尚书王恕初诏天下有司凡致仕大臣年九十以上者具奏至是狭西以恕问  上赐之敕曰卿在  先朝出入台省直言正色著有令猷及勇退以来寿考康裕年跻九十朕方奉孝  两宫推恩臣庶惟尊贤餋老之典自古有之特遣行人存问并赐羊酒月加食米二石岁加役夫二名以示优眷卿其体朕至意颐神葆光益邵乃德以裕后昆抑书有之尔身在外乃心罔不在王室卿有嘉谋谠论尚无所隐以裨朕之不逮斯不亦永有誉哉
　　○监察御史吴漳请毁寺观汰僧道不允
　　○丁酉以明日冬至节遣驸马都尉游泰崔元林岳分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○升太仆寺卿吴洪为工部右侍郎管理易州山厂巡抚湖广都察院右副都御史王鉴之为南京刑部右侍郎
　　○升江西布政司左布政使林泮为顺天府府尹
　　○升浙江严州府知府胡韶为湖广布政司右参政户部郎中陈一经为云南左参议○免故平江伯陈锐还官禄米二百三十石有奇从其子熊陈乞故也
　　○戊戌冬至节以大丧免贺  上御奉天门文武群臣行五拜三叩头礼免天下诸司进表  太皇太后  皇太后俱免命妇贺
　　○赐四夷朝贡人宴
　　○己亥文武官于奉天门东廊朝见亲王
　　○庚子辽东天鼓鸣起西南止西北
　　○辛丑授内阁诰敕房办事译字官徐富为中书舍人富尝乡试中式故有是命
　　○敖儿大等族番人木肖等贡刀铠方物赐宴并彩叚缯钞如例
　　○命太监韦兴往太岳太和山司香兼分守湖广行都司地方六科给事中周玺等十三道御史曹来旬等各奏初诏革天下守备内官非旧额者今诏墨未乾弊端复作何以全大信于天下且数兴罪恶乞寝其命仍加斥逐并劾取回太监齐玄指以练丹为名糜费帑藏乞寘于法兵部郎中李永敷亦以为言  上皆不听
　　○壬寅泰宁等卫头目脱罗台等进贡还乞以赏赐等物货易牛只犁铧铁锅许之
　　○癸卯升山东布政司左布政使曹元四川布政司左布政使郝志义俱为都察院右副都御史元巡抚甘肃志义巡抚湖广兼赞理军务
　　○免故忻城伯赵溥还官禄米三百九十石有奇从其侄槿陈乞故也
　　○甲辰南京刑部尚书樊莹以老疾乞休致  上许之嘉其老成清慎效劳有年听驰驿归令有司月给米二石岁拨夫二人应用
　　○升太仆寺少卿储巏为本司卿
　　○以冬深无雪令顺天府官祈祷
　　○云南孟餋金沙江思陆遣陶孟卜送等贡象马金银器等物谢恩赐宴并文绮等物有差回赐思陆及其妻锦绮如例
　　○诏赐山阴王长子成鍪孝顺事实为善阴隲各一部从其请也
　　○太常寺少卿兼翰林院侍读靳贵以母丧援例乞葬祭诏许之
　　○代府隰川王听渼与辅国将军仕＜土则＞互相讦奏  先帝遣大理寺右寺丞费铠锦衣卫指挥同知周贤往会山西镇巡官究问至是以狱辞上仕＜土则＞盖懿安王第十子聪渼之叔祖也尝听校尉李惟谋强伐僧寺大树高平县知县许镛治惟罪拟充军仕＜土则＞衘之伺镛谒州时令家人范永校尉连子章殴之知泽州崔泽又治永子章罪拟充军仕＜土则＞乃听校尉杨庆谋摭拾镛哲事情奏愬都察院以仕＜土则＞不宜专达移文转启聪渼审其应为代奏与否聪渼不为代奏以其词皆虚捏也有萧佥事者分巡至州仕＜土则＞取皂隶饭盆戴于首入分司愬不平既而聪渼之祖母恭僖王妃霍氏病卒未数日仕＜土则＞倡兄仕垩仕界侄成鑅成金□冉成錭成钝成锥率校尉连雄等数十人入聪渼宫中逼分遗财聪渼奉母妃李氏出避之哲以呈镇巡行分巡佥事来天球勘报天球逮雄不获执其弟洞系之仕＜土则＞又率其子成＜釒具＞等自荷纸枷入分司欲天琉勿究雄并释洞时已缘伐树事有敕责仕＜土则＞庆复拨置仕＜土则＞以哲违例科罚并聪渼选婚索赂及捏宫中暧昧事具奏必欲洩己愤聪渼乃具奏仕＜土则＞罪恶且辨释己冤会巡按御史谢朝宣至州仕＜土则＞袖小刀入见自割右耳并奏稿纳朝宣手中厉声云为我以此奏进且为我擒取崔知州来佥事朝宣以闻乃遣铠等会鞫遂敕宣宁王成钴拘管仕＜土则＞待勘事毕日乃听回第铠等至州逮校尉柳大刚等将鞫之仕＜土则＞又纵其子女肆言阻挠不受成钴约束称病而归铠等核仕＜土则＞所为多不法其讦聪渼淫秽及多藏金宝等事皆无实惟聪渼尝一再邀夺仕＜土则＞实封又听大刚之谋索仪宾冯鼐等赂则诚有之章下都察院覆奏诸连及有罪者俱以赦除惟典仗曹璠罪涉赃私应调卫哲事干科罚应改除大刚庆以主谋拨置应戍边卫仕＜土则＞聪渼并仕垩等所犯有违祖训国法成钴不能严拘仕＜土则＞听其擅出亦违敕旨宜惩责有差诏仕＜土则＞凶恶残忍不畏宪典法当重治姑从轻革爵降庶人护视祖茔仍令本府管束聪渼并仕垩仕界成鑅成金□冉成錭成钝成锥成＜釒具＞各革去禄米三之一成钴写敕切责余如拟
　　○乙巳命达官都指挥同知何忠男镗袭原职为锦衣卫指挥使
　　○丙午福建邵武府知府夏英以本朝  祖宗及古帝王继体守文慎初务学者纂集成帙名曰莅祚典要进呈诏留备观览
　　○安南国王黎晖薨其子谊遣陪臣阮麒等告讣诏遣官行吊礼
　　○夜流星如盏色赤起奎宿西南行至近浊尾迹炸散
　　○丁未起用除名都察院右副都御史雍泰为南京都察院右副都御史提督操江
　　○升贵州道监察御史蓝章为太仆寺少卿
　　○转浙江布政司右布政使戈瑄河南右布政使欧信狭西右布政使罗鉴俱为左布政使瑄江西信山东鉴四川
　　○命工部修理先农坛具服殿斋宫以来年  圣驾亲耕耤田故也　○代府和川宣懿王聪潪薨王悼僖王长子母妃张氏天顺七年九月二十九日生十六年十月袭封和川王至是薨辍朝一日赐祭葬如例谥曰宣懿
　　○戊申升右春坊右中允蒋冕为右谕德兼翰林院侍讲初  上录春宫侍从之劳冕方归省至是还朝故有是命
　　○命工部修理国子监以礼部奏幸学有期宜先修饰故也
　　○海西考郎兀等卫女直都督等官斡罗脱等各贡马及方物赐宴并彩叚等物有差
　　○己酉封乳母田氏为安圣夫人宫人梁氏为寅奉夫人皆授以诰命
　　○庚戌擢行人马骙王弘吴钺萧乾元蒋瑶推官房瀛罗玹陈钟知县徐祯文浩吴堂马龙刘庆阎睿翟唐李廷梧孙迪许立凌相黄昭道柳尚义母恩学录王鉴学正汪正教谕周廷徵俱试监察御史祯河南道晧瀛云南道骙江西道堂龙廷徵山西道庆广西道睿狭西道唐玹廷梧湖广道鉴贵州道钟迪山东道弘南京福建道正南京江西道立钺南京广东道相南京广西道乾元南京山东道瑶南京山西道昭道南京陕西道尚义南京云南道恩南京湖广道
　　○初户部会议漕运巡抚等官所言事宜  上令再议运军行粮遮洋船免带布花及真定柏乡二县添官增社三事至是覆奏言南京运粮官军行粮旧例于南京各仓关支移文造册必半年而后得是以昔年建议将浙江江西苏松等处该运南京仓粮免民起运令官军即水次兑支以为行粮每石加水脚米一斗三升军民两便宜通查南京二总行粮之数自正德元年为始许令就彼兑支其遮洋一总明年该运蓟州仓粮止五万石运船数少又带运布花诚苦但边士苦寒亦宜念之原议花准折银已省军力布十万疋宜仍旧带运若真定柏乡二县俱以冲要欲添设丞簿宜行吏部查处真定县里社则宜仍旧不必添增从之
　　明武宗毅皇帝实录卷之七
　明武宗毅皇帝实录卷之八
　　弘治十八年十二月辛亥朔  上亲视郊牲
　　○壬子升南京都察院右都御史张敷华为南京刑部尚书
　　○升狭西布政司左参政李赞河南左参政王琼湖广按察使胡寅俱为右布政使赞浙江琼本司富狭西
　　○延绥右参将都指挥佥事王戟乞致仕许之戟先已致仕以边警起用至是以老再乞故有是命
　　○甲寅给汝王弘治十六年盐干引之价初王在京邸时岁该食盐千引及之国犹以为请  孝宗特命复与三年每年折银一千二百两俱河南布政司给之户部寻以各王府盐价累民奏准岁支本色盐三百引给价之例已停矣至是王奏  先帝所赐盐价止得一年余俱未给且援衡泾二府例以请故有是命○加淳安大长公主宜兴大长公主岁禄一百石仁和长公主永康长公主德清长公主俱加封大长公主
　　○翰林院编修何瑭奏古者王朝列国皆有史官掌记时事国初设修撰编修检讨谓之史官俾司纪录法古意也故刘基条答天象之问  太祖命悉付史馆  太宗时王直以右春坊右庶子兼记注今史职旷废靡考所自竟未修举乞敕令史官番直史馆凡  君上之起居及臣工之论列政事之因革官僚之黜涉皆据事直书仍署名纸尾藏之匮椟以待纂述庶  圣君贤相之谋猷无所遗坠而憸夫小人惧贻讥于百世将有所惩且因纪录而习知政务可以备他日之用是于修职之中实欲餋才之意也疏上命所司知之
　　○乙卯升两淮都转运盐使司运使唐锦舟四川重庆府知府屈直俱为布政司左参政锦舟狭西直河南
