<!-- { "loadSidebar": true } -->
　　○礼部进  孝宗敬皇帝梓宫发引祔享仪注一十月初十日太常寺奏斋戒文武百官宿于本衙门是日敕大臣一人护丧并领在途诸祭祀事其把总内官及入皇堂内官内使匠作各奉敕行事禁屠宰至葬毕日止禁音乐至卒哭日止各衙门俱预定送葬官姓名以请十四日十五日百官俱衰服晨诣思善门外哭临自是至奉迎  神主还京日俱免朝一十四日遣官以葬期告  天地  宗庙  社稷  上衰服告  几筵内使陈酒馔如常仪内导引官导  上诣拜位亲王以下俱衰服各就拜位奉四拜奠帛献酒读祝再四拜举哀哀止焚帛祝礼毕一十五日遣内官祭告乾清宫隆宗门思善门并桥右顺门午门端门承天门御桥大明门遣太常寺官祭告玉河桥德胜门并桥清河桥沙河安济桥朝宗桥关王庙天将庙灵济宫城隍庙东岳庙真武庙一十五日晚  上衰服告辞  几筵内侍陈牲醴如常仪内导引官导  上诣拜位行礼如前仪毕次  太皇太后祭次  皇太后及宫眷祭次  英庙皇妃及宫眷祭次荣王祭次淳安大长公主等并王妃祭次内官内使祭一十六日  梓宫启行先一日司礼监礼部锦衣卫官督诸执事设大昇轝于午门内列葬仪于午门外至大明门外内使陈酒馔拜位如常仪内导引官导  上衰服诣拜位亲王以下各就拜位行启奠礼如前仪内导引官导  上于  几筵殿内稍东西向立亲王以下于丹陛上稍东西向立执事者升彻帏幕等物拂拭  梓宫内侍彻启奠内执事官进龙輴于  几筵殿下设真亭神帛舆谥册宝舆于丹陛上内侍陈酒馔拜位如常仪内导引官导  上诣拜位亲王以下各就拜位行祖奠礼如前仪毕内导引官导  上诣殿上  梓宫前稍东西向立亲王以下俱于丹陛上稍东西向立内侍奏请灵驾进发内侍先捧谥册宝由殿中门出置于舆内次捧神帛由中门出安奉于舆内神帛箱置于后次真亭安置讫内侍捧铭旌由中门出执事官升奉起  梓宫内执事持翣分左右障护  梓宫降殿执事官奉登龙輴讫以彩色帏幕障饰  梓宫遂启行执翣者仍列左右内侍擎伞扇侍卫如仪用存日所御仪仗居前谥册宝舆神帛舆真亭铭旌以次先行内导引官导  上由殿左门出亲王以下及宫眷皆哭后随宫眷哭于帏中  梓宫至午门内执事官奉升大昇轝讫宫眷立于  梓宫之右内执事陈牲醴如常仪设  上拜位于前亲王以下拜位于后进帛进爵读祝官各随地之所宜立内导引官导  上诣拜位亲王以下各就拜位行遣奠礼如前仪毕内侍官奏请灵驾进发司礼监官率仪卫谥册宝舆等前行  上哭尽哀内侍官奏请  上还宫宫眷俱还  梓宫日午门中门出葬仪等以次前行亲王以下哭送太常寺先设香烛于  太庙中执事官设褥位于香案前  梓宫至端门外少驻导引官导亲王一人易淡色服诣神帛舆前跪礼官跪于亲王之左奏请  孝宗敬皇帝朝祖礼官兴亲王俯伏兴诣舆捧神帛由庙街左门入跪置神帛于褥位兴亲王立于神帛后赞跪亲王跪礼官跪于亲王之左奏  孝宗敬皇帝谒辞礼官兴亲王俯伏兴行五拜三叩头礼毕亲王跪捧神帛兴仍由庙街左门出至舆前以神帛安奉讫礼官奏请灵驾进发亲王仍衰服随行  梓宫出至大明中门外亲王俱还宫百官俱衰服步送至德胜门土城外俟祭毕而还其应执事及分送官骑送至  陵俟事毕而还沿途市巷军民人等遇  梓宫至皆跪俯伏举哀候过而兴  梓宫在途并至  陵朝夕奠哭临俱护丧官行礼大昇轝行缘途每程俱宿顿于席殿内  梓宫至顺天府前皇亲命妇及文武官命妇祭至土城外公候伯及五府六部都察院等衙门官员耆老人等祭至清河国师禅师僧道官祭至沙河皇亲及驸马都尉等祭  梓宫至陵执事官先陈龙輴于献殿门外候大昇轝至执事官奉  梓宫升龙輴由中门入护丧官由左门入诣献殿上安奉讫行安神礼执事陈酒馔内侍官引护丧官诣拜位赞四拜跪奠帛献酒读祝俯伏兴再四拜举哀哀止焚帛祝礼毕是日遣官祭告  后土并  天寿山及  长陵  献陵  景陵  裕陵  茂陵十九日将掩玄宫行迁奠礼执事官陈酒馔内侍引护丧官诣拜位行礼如前仪退内侍复引诣护丧官诣  梓宫前跪内侍奏请灵驾赴玄宫护丧官俯伏兴执事官升奉迁  梓宫进皇堂安奉讫内侍官奉谥册宝置于前陈列冥器等物仍于献殿上设灵座以俟奉安  神主遂行赠礼内执事官陈酒馔于皇堂门外奉玉币案至香案前内侍引护丧官诣拜位赞四拜跪献酒赞请进赠执事官捧玉币跪进于护丧官之右护丧官受玉币献毕以授内执事捧入皇堂安置讫赞俯伏兴四拜举哀兴哀止脍礼毕内侍出遂掩玄宫行享礼执事官陈牲醴于玄宫前内侍引护丧官诣拜位行礼如前仪百官俱于  陵下传赞行礼同遂题神主内侍设香案于玄宫门外陈酒馔如常仪设题主案于香案前西向设护丧官拜位于前北向内侍盥手出主于案上题主官盥手西向题主毕内侍奉安于神座藏神帛于箱中置座后内侍奏请  孝宗建天明道诚纯中正圣文神武至仁大德  敬皇帝神灵上神主行礼如前仪毕内侍启匮覆主奏请神主降座奉升灵舆至献殿上内侍奏请神主降舆奉即座讫行安神礼如前仪是日别遣官以掩玄宫祭谢  后土并  天寿山及遣官以葬毕告  长陵  献陵  景陵  裕陵  茂陵遂虞祭执事官陈酒馔于  神主前内侍引护丧官就拜位赞四拜跪初献奠帛献酒读祝亚献终献再四拜举哀哀止焚帛祝礼毕内侍官捧神帛箱埋于殿前屏处洁地焚丧仪于野遂奏请  神主降座升舆还京灵舆进行仪仗侍卫如仪护丧官后随在途仍朝夕奠是日即初虞二十日再虞三虞二十一日四虞五虞俱在途二十二日六虞在城外俱护丧官行礼是日  神主至京安神后七虞明日八虞又明日九虞俱  上亲行礼  神主之还先于城外置幄次锦衣卫备仪卫教坊司备鼓吹设而不作文武百官衰服出城奉迎  神主至幄次百官行五拜三叩头礼  神主进行百官后从至午门外仪卫等退  上及亲王俱衰服奉迎于午门内  神主至  上举哀步行前导亲王后随至宫门外  太皇太后  皇太后  英庙皇妃  宪庙皇妃  中宫及公主宫春等迎于宫门内举哀以次后随  神主至几筵殿内  太皇太后  皇太后以下立于殿西稍北东向  上立于殿东稍南西向亲王立于丹陛上稍东西向内侍官奏请  孝宗敬皇帝神主降舆升座  上捧  神主安奉于灵座讫行安神礼内执事官陈牲醴如仪内导引官导  上诣拜位亲王俱入就拜位奏四拜兴跪献酒读祝再四拜举哀哀止焚祝毕  皇太后以下入拜位举哀行谒见四拜礼百官于思善门外传唱行礼同既安神内侍官复陈酒馔拜位如常仪内导引官导  上及亲王俱衰服诣拜位行四虞礼四拜初献奠帛献酒读祝亚献终献再四拜举哀哀止焚帛祝二十三日八虞如前仪是日  上素翼善冠素服腰绖御西角门百官行奉慰礼二十四日九虞如前仪二十五日卒哭是后罢朝夕奠内侍官陈牲醴如常仪  上及亲王俱衰服就位行礼如前仪毕内侍官彻去祭物复陈酒馔如常仪  上仍衰服以明日请  神主祔享  太庙告于  几筵亲王以下衰服各就位行礼如前仪二十六日  神主祔  太庙前期三日斋戒前一日遣官以祔享祭告  太庙至日太常寺官设牲醴于  太庙如时享之仪乐设而不作设  孝宗敬皇帝御座于  英庙前殿御座之次锦衣卫设仪卫于午门外是日早内执事官设酒馔于  几筵设  孝宗敬皇帝衣冠于  几筵前进  神主辇于殿前设衣冠舆于丹陛上设  上拜位于  几筵殿上正中设亲王拜位于殿前丹陛上  上衰服诣拜位亲王各衰服诣拜位奏四拜举哀哀止各立于拜位之东西向内侍官诣灵座前奏请  神主降座升辇诣  太庙祔享  上捧  神主由殿中门出安奉于辇内执事官捧衣冠置于舆后随内侍擎伞扇如仪至思善门外亲王退  上于右顺门具祭服升辂后随至午门外仪卫如仪至  太庙南门外俱分列左右  上降辂太常寺官导  上诣辇前跪太常寺官奏请  神主降辇诣  太庙祔享  上俯伏兴搢圭诣辇捧  神主由左门入内侍官捧衣冠随入赞礼赞乐舞生就位执事官各司其事赞迎神  神主至丹陛上赞礼赞  孝宗敬皇帝谒  庙内侍官捧衣冠立御座之下引赞赞诣神位前至  一庙  上捧  神主置褥位立  神主后出圭行四拜礼以次诣  八庙礼俱同谒  庙毕  上搢圭捧  神主北向立太常寺官唱赐坐内侍官捧衣冠安于座内  上捧  神主安于衣冠前出圭立于傍导引官导  上诣拜位行祭礼如时享之仪文官五品以上武官四品以上各祭服随行礼礼毕导引官导  上诣  孝宗敬皇帝神主前太常寺官奏请  神主还  几筵  上搢圭捧  神主由  庙左门出太常寺官捧  各庙衣冠及  孝宗敬皇帝衣冠以次安置于  太庙后殿原室  神主出至  太庙门外安奉于辇内仪卫俱如来仪  上出圭升辂后随至午门外仪卫止  上至思善门外降辂仍易衰服后随  神主辇至  几筵殿前内侍官奏请  神主降辇升座  上捧  神主升座讫内侍设酒馔如常仪内导引官导  上诣拜位行安神礼四拜献酒读祝举哀焚祝文毕  上释服还宫明日  上黑翼善冠浅淡色衣黑犀角带御奉天门百官浅淡色服乌纱帽黑角带行奉慰礼
　　○壬寅给封丘王府故辅国将军同鐩夫人吴氏餋赡未岁五十石
　　○命衡州卫带俸署都指挥佥事刘宽守备郴桂
　　○裁革镇江府丹徒金坛并苏州府崇明县税课局从巡按御史宋恺奏也
　　○福建守臣言建宁府山水暴发崩塌城垣官厅军民房屋推陷建阳等县田地民有死者请修理崩坏赈恤贫难工部覆奏从之
　　○甲辰以明日  万寿圣节遣驸马都尉马诚黄镛谒告  长陵  献陵  景陵  裕陵  茂陵
　　○遣仪宾杨淳告  景皇帝陵寝
　　○遣内官告  恭让章皇后陵寝
　　○监察御史陈文试劾掌太常寺事礼部尚书崔志端累为言官论列居位如故宜亟斥之以裨新政他如户部侍郎陈清之贪浊南京礼部尚书王宗彝之老懦山东巡抚都御史徐源之为盗所伤贵州巡抚都御史洪钟之恃才害事皆宜罢黜  上令志端致仕而留清等供职志端道士也以钻剌冒清秩阶二品凡被劾十七次至是始去云
　　○乙巳  万寿圣节  上御西角门免文武群臣及外夷人员贺止行五拜三叩头礼陈设贡马及宴赏之礼俱不行
　　○夜月掩土星
　　○丙午晓刻金星犯右执法
