<!-- { "loadSidebar": true } -->
　　○户部侍郎顾佐等奏勘过顺天府顺义等县各民地土在牲地界内者北望村史山营马连洼黄后店中务村绛州营苏家驼七处应还官界外法信营贰张营二处应还民管业前此各民侵种牲地已起科纳税者宜照顷亩开豁仍各立疆界以杜后争从之
　　○乙未调刑科给事中陈霆为六安州判官以决囚之日当守科侯旨批帖传行而霆乃退食致有迟滞故也
　　○丙申敕兵部尚书阎仲宇同太监苗逵英国公张懋等提督团营操练军马
　　○海西兀者等卫女直都督斡黑能等来朝贡马及貂皮赐宴并金织衣彩叚宝钞等物有差
　　○丁酉南京十三道御史陆昆等疏言自古奸臣欲擅人主之权必先惑其心志人主或不自觉反信为贤而祸乱随之如秦赵高劝二世严刑肆志以悉耳目所好齐和士开说其主无自勤约宜及少壮为乐唐仇士良教其党常以奢靡娱其君勿使亲近儒生以知前代兴亡之故卒之亡秦而祸齐唐使其君能听忠言而预斥之必无此患矣  皇上嗣位以来天下方颙然望治未几乃宠幸阉寺颠覆典刑太监马永成魏彬傅兴罗祥谷大用蒙蔽左右游宴无度以致上干天和灾异叠见臣等屡言未蒙省览其意必谓宫中游乐关何治乱此正奸人所以欺其君者殊不知人君一身为天地百神之主系宗社安危之机一或不谨贻患非细且  陛下广殿细旃岂知小民穷檐蔀屋风雨之不庇锦衣玉食岂知小民祈寒暑雨冻绥之弗堪驰骋游宴岂知小民疾首蹙额赴愬之无路迩者雷震西中门及天地坛彗出紫微垣夏秋亢旱江南米价腾贵京城内外盗贼充斥  陛下顾思纵欲不一省念之乎此臣等所以日夜皇皇恨不碎首王阶以清君恻之恶也内阁部院大臣受顾命之托者所宜弘济艰难随事匡救言之不听尤须伏阙死诤以悟  圣心顾乃怠缓悦从间为忠义所激论谏类多巽顺退托其身谋得矣其如  先帝付托天下属望何哉伏望  陛下因事知惧侧身修行亟敕内阁部院科道官会同司礼监通查嬖幸马永成辈尽行屏斥以绝祸端由是委任大臣务学亲贤讲求古今理乱以为劝戒庶祸乱不作灾异可弭  上不能从第下其章于所司
　　○南京十三道御史葛浩等言朝廷用人之途有限小人欲进之心无穷幸门一开则希恩求进更相援引而传乞之事多矣圣明之朝岂宜有此迩者太监高凤辞免升赏乃命其侄高得林锦衣卫堂上管事坏  祖宗铨选之法违  先帝推举之旨挠  陛下查革之诏言官论列竟置弗行恐天下奸回以夤缘为得计小人由此而竞进岂可不加之意哉伏望不惑近习特赐英断罢高得林官仍治其罪以惩幸进则群小革心而纪纲亦振举矣章下所司知之
　　○乌思藏大宝法王遣僧徒畜吉叭藏卜等贡氆氇方物来朝赐宴赏衣服彩叚等物仍令赍敕并彩叚表里等物回赐大宝法王及留边诸僧
　　○己亥升南京都察院右都御史高铨为南京户部尚书
　　○起用提督操江南京都察院右副都御史雍求以病辞免许之
　　○后军都督府都督佥事王铭卒铭景泰间以父征麓川战殁袭授锦衣卫指挥佥事累以功进都指挥使守备辽东宁远旋充右参将分守锦义等处地方以清谨自饬遇士卒有恩而号令严肃弘治十七年升后军都督府署都督佥事充总兵官镇守蓟州永平山海关等处地方十八年实授都督佥事至是卒于任赐葬祭如例
　　○辛丑利族等大三族番人族头仓卜萧等各贡盔刀来朝赐宴赏彩叚绢纱有差
　　○壬寅  明日冬至节遣驸马都尉蔡震黄镛林岳祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○山西左布政使俞俊河南右参政刘约为言官论劾下巡抚官核勘无贪残实迹吏部覆请俱留用时议谓俊以重货赂刘瑾遂并约□留
　　○癸卯冬至节以大丧未毕免贺  上御奉天殿文武百官具公服行五拜三叩头礼太皇太后  皇太后  皇后俱免命妇朝贺
　　○改提督两广军务兼理巡抚都察院右都御史熊绣为南京都察院右都御史
　　○赐安圣夫人田氏父宗冠带以其子宋受恩为锦衣卫正千户婿郭勋为所镇抚以阿保恩也
　　○甲辰户部尚书韩文落职闲住先是文倡九卿随大学士刘健等伏阙请诛内侍刘瑾等瑾等恨之昼夜求文过不可得适有解户以赝银输内库事觉归罪于文降一级致仕户科左给事中徐昂上疏言文历官年久端谨素著正色立朝但赋性近缓立法尚宽偶致属官失检银课今遽弃之非所以全大体而隆远业也乞听以旧官致仕内批昂褒美大臣显有嘱托文遂落职并除昂名文驰去乘小竹兜夜不宿传舍行李仅满一车瑾密遣官校伺察无以加其罪而益憾之
　　○掌通政使司事礼部右侍郎沈禄卒禄字汝学顺天府宛平县人由举人授通政使司经历禄妻为今  昭圣慈寿皇太后之姑弘治改元  皇太后正位中宫禄遂超迁本司右参议俄转左甲寅进右通政戊午进通政使壬戌改礼部右侍郎仍掌司事卒于官赐祭葬赠礼部尚书禄以恩泽致位九卿遭逢之异近世所无然其人笃于友爱少失怙其兄浙江佥事举教之有成后举致政家居禄事之甚恭抚遗孤典尽恩义人以是多之  九江府雷电作
　　明武宗毅皇帝实录卷之十九
　明武宗毅皇帝实录卷之二十
　　正德元年十二月乙巳朔  上亲视郊牲
　　○升南京刑部员外郎时中为山西按察司佥事管屯种  扬州府通州雷再震
　　○丙午命西安左卫阵亡指挥使朱鼎子鳌袭升都指挥佥事本卫带俸
　　○升赏宁夏有功官舍旗军指挥使白俊等十人有差以斩获虏寇功也
　　○戊申升南京户部右侍郎陈金为都察院右都御史总督两广军务兼巡抚地方
　　○丁未改崇府食盐于两淮运司关支从世子请也
　　○庚戌昏刻流星如盏色赤光烛地起自紫微西蕃外发光如碗东南行至井宿七小星随其后
　　○青州府有气如龙色红黄久之变青白而散
　　○辛亥升户部左侍郎顾佐为本部尚书○调户部主事苏时秀为镇江府通判时秀监收城门钞课忤刘瑾意使东厂觉察其过调之
　　○复以杨玉为锦衣卫都指挥佥事玉先以事降千户遇赦复职调万全都司带俸至是奏称其姑卫圣恭僖夫人之坟在京师乞留锦衣卫以便护视许之
　　○壬子命会昌侯孙铭奋武营坐营管操
　　○癸丑保国公朱晖奏大同御虏官军有冲锋破敌三次当先并被伤者有斩获首级查无明文到哨并自首改正者有随军书办勤劳者先议俱止给赏人多觖望乞照成化间白狐庄例加升兵部执奏今次边功科道交章劾其冒滥欺罔纪功御史刘淮亦称事多茫昧兵部勘官又谓功无显迹给赏已为殊恩矣而晖意犹未满宜究冶以为人臣罔上市恩之戒得旨晖所列诸有功官军俱准照白狐庄事例各升实授一级既而物议沸腾兵部覆请止给赏如初或量升试署职衔止终本身其自首改正无文到哨官军待勘明照例升级自后俱不为例庶人心稍平法令不至全失不听
　　○恭顺侯吴鉴卒鉴以天顺四年袭爵弘治间命镇守狭西踰年召还至是卒赐祭葬如例  昏刻金星犯垒壁阵西第六星
　　○甲寅升南京太仆寺卿王珩为南京户部右侍郎
　　○命万全都司都指挥使王杰守备中路葛峪等堡万全右卫指挥佥事刘杲守备顺圣川东城怀来卫纳粟都指挥佥事张湖守备隆庆州城
　　○乙卯命定辽右卫都指挥佥事金辅充辽东游击将军
　　○总制狭西延绥宁夏甘肃等处边务兼督理马政都察院左副都御史杨一清辞右都御史之命  上曰狭西戎务方以仗卿宜益展才猷以副重任其勿复辞
　　○丙辰礼部奏明年元旦有朝会宴赏之礼今  孝宗皇帝未踰大祥人当日食宜免称贺  上曰三朝日食灾变非常朕心警惧何以贺为诸礼其悉免之
　　○丁巳太监李荣传内旨六科给事中俱令守科日常至酉乃出仍令锦衣卫直宿指挥不恃点闸违者以名闻其奉京差非远出者亦如之
　　○戊午以江西赣县民郭执桓尝输榖二千石助有司赈饥从巡抚都御史张本请赐之玺书羊酒听自立表于门以为尚义者之劝
　　○升都指挥佥事温和为右军都督府署都督佥事充总兵官镇守蓟州永平山海等处地方
　　○庚申加少傅兼太子太傅户部尚书谨身殿大学士李东阳为少师兼太子太师吏部尚书华盖殿大学士升吏部尚书兼文渊阁大学士焦芳为太子太保武英殿大学士尚书如故吏部左侍郎兼翰林院学士王鳌为户部尚书文渊阁大学士于是东阳上疏曰臣以衰病乞休诏旨未允官医遣视中使颁恩感德难言殒身莫报但向犹扶病入阁今已伏枕在床三孤非忝窃之官内阁非旷散之地忧切于内志在决休乃今加秩愈增愧惧无以自容恳乞  圣恩停止前制仍以本官致仕庶全终始眷顾之恩免贪冒宠荣之咎  上曰卿累朝耆硕辅导有年劳积显著特兹加秩朕倚托方重顾可引疾求退乎不允
　　○芳亦上疏曰臣学非适用仕不谋身尝侍讲于  先朝继窜官于远地荷蒙日月拔置云霄每中夜之靡宁惧末路之难保伏望追寝新命容供旧职鳌亦上疏曰臣志惟守已才不逮人误蒙  先帝有正人端本之求继荷  陛下置密勿赞襄之地岂期涣号复赐崇迁伏望秩由功序不羡一岁九迁之荣庶几志以分安可免终朝三禠之议上并答曰卿老成端谨中外素闻兹故加秩正期匡辅朕躬以隆治道其勿复辞
　　○刑部左侍郎何鉴以黄河已平议停防河夫役事下巡抚河南都御史陶琰查奏河患不常先年荆隆口决水奔入海漕河夫利冶河大臣建议起夫并力修塞其患始息因备行一省随户丁之多寡编佥河夫五万八千七百余名以备之近已减五分之一矣若再停革恐非  先朝预防之意况所设虽有前数亦惟用于有事之日若河流循轨固不防废农业但宜严禁有司勿频扰而私役之耳工部覆奏谓勿革便从之
　　○辛酉升户部右侍郎张缙为左侍郎光禄寺卿王佐为户部右侍郎改南京工部右侍郎叶贽为刑部右侍郎召管理易州山厂工部右侍郎吴洪回部管事
　　○升浙江道监察御史夏时江西按察司佥事林廷玉俱按察司副使时狭西廷玉广东
　　○命应城伯孙钺殚忠效义营坐营管操
　　○太监李荣传旨腾骧右卫都指挥使吴安升都督佥事后军都督府带俸
　　○夜月生晕白虹弥天俱苍白色良久渐散甲子夜亦然
　　○癸亥命故锦衣卫指挥佥事汪隆弟奉袭兄职奉  景皇后之侄也
　　○以定国公徐光祚之弟光祀为勋卫
　　○即墨县三表山石崩
　　○乙丑命顺天府官择日祈雪
