<!-- { "loadSidebar": true } -->
　　○  先是辽东镇巡官以屡失事有旨切责令自效赎罪至是都御史张贯总兵韩玺游击将军林睿攻讨建州群虏于汤站堡斩首四十一级夺被虏男妇九百九十人诏以贯等功可赎罪各以敕奖谕其他有功令巡按御史勘奏升赏先是督饷参政黄伟以升任未录至是亦升俸一级  兵部奏芦沟桥良乡涿州武清固安盗贼窃发命都御史臧凤李王□赞严督军卫有司并兵备分守官往来巡历并力剿捕仍责河间总兵张玺如纵贼不擒或妄戕平民者听各巡按御史紏举且言京城内外米价腾贵饥民丐食街市乘机抢夺宜令锦衣卫旗校及巡捕官军防察仍亟降诏旨凡畿内一应徵科俱暂停止户部查例赈恤或预支月粮以平米价得旨如拟  初都御史王守仁讨南赣贼镇守江西太监许满不与闻至是太监毕真代满请讨贼事宜俱与会议乃行兵部执不可谓南赣之设巡抚以四省之交各镇巡不能遥制故专任责成若会镇守彼此牵制坐失事机殆非设官初意诏南赣二府贼情仍报江西镇巡官其各府者南赣巡抚官亦互为策应各以敕谕  兵部言固安等处强贼因追捕之急潜匿京城恐升他患宜令缉事衙门访捕诏可仍戒隐匿故纵及窝主邻家不举首者俱重治不宥  达贼五赤金率众住牧河套将入寇延绥守臣以闻兵部议令延绥副捝兵朱銮参将杭雄游击周政刘玉军安边营等处纪世楹冯大经以次东驻便利城堡总兵柳涌守镇城相机发兵宁夏总兵安国守镇城副捝兵路英游击李永定军清水营花马池定边营等处与东路参将各饬兵巡哨应援狭西总兵赵文都御史郑阳驻固原经略诸将俱听自为战守不必遥制从之  太监秦文传旨迩者兵部及巡抚官奏京畿地方流贼啸聚已遣辽东参将萧滓统领官军三千往保定安肃霸州等处剿捕粮草马匹所司亟给之勿使缺乏  兵部言河间等处水灾重大民穷盗滋拒杀官兵劫夺囚犯其势甚炽总兵官张玺从征官军二千所需粮草军器亟降旨给之仍敕巡抚保定都御史李王□赞选用参将卢英达官都督佥事卢镗指挥安钦等所部官军蓟州都御史臧凤挑选州县民快从宜防御所在官司隐匿贼情不报者令凤逮问诏内库出器械改河南粮料应输德州者于河间以给玺军选兵俱如拟仍令各巡抚山东河南附近兵备守备悉心防遏毋令滋蔓其隐匿不报者姑夺俸俟有功以闻  升赏征剿四川僰蛮普法恶等有功官军舍土兵一千三百三十四人有差巡按御史江良贵布政胡宗道张琮按察使叶琏参政胡晟都指挥张杰各赏五两纻丝一表里  户科给事中李长奏直隶山东地方霪潦弥漫五榖绝望京师流民相属于道携鬻妻子仅易斗粟僵死枕籍不忍见初意皆以京师辐辏之地可以乞食糊口既而米价腾贵遂至此极乞从权处置先将已故者葬埋无令暴露仅存者量给米银令各回乡户部覆奏
　　上曰流民情可矜怜人给米一斗令各回乡以听赈济死者官为埋之各巡抚其督有司加意抚恤毋致失所  户科给事中邵锡言去秋雨水为灾秋成夫望顺天保定河间被害尤甚真定大名等五郡次之人民无食饿殍盈路流移不止盗贼频起非细故也
　　陛下垂念发户部银两德州仓粮遣郎中二人赈济窃恐待餔者众所发不足以供所需郎中权轻无以督率郡吏请别遣大臣增发银榖以往其税粮物料仍令例外蠲免以苏民困户部覆议以闻
　　上曰畿郡灾伤人民艰窘实切朕忧其河间顺天保定存留粮米坐派物料各暂停徵仍敕大臣一人率主事二人分行赈济应支钱榖令议处奏闻真定等府令巡抚都御史李凤藏凤督率所司理之缺牛种者官为补助务俾人沾实惠于是以右佥都御史李钺督顺天保定等处  甲辰女直都指挥同知木花等来朝贡马赐宴给赏如例  天方等国番王写亦把剌克等遣使贡马驼梭甫珊瑚宝石鱼牙刀等物诏以蟒龙金织及麝香金银器赐之  孟春享
　　太庙驸马都尉游泰代行礼  兵科都给事中汪玄锡等劾湖广总兵安远侯柳文奏带参随官至七十余人以图冒功湖广连年灾伤加以郴桂用兵民多流离岂堪此辈更扰之乎乞寝所奏仍切责之不报  乙巳礼部以
　　车驾将还京请令文武群臣各具常朝冠服迎候既而得旨用曳撒大帽鸾带赐群臣大红纻丝罗纱各一疋其彩绣一品斗牛二品飞鱼三品蟒四品麒麟五六七品虒彪翰林科道不限品级皆与焉惟部属五品以下不与诸与赐者裁制一夕皆就明旦遂服以迎
　　驾礼科都给事中朱鸣阳等言章服所以辨贵贱定名分今乃亵赉予之恩混来章之别略僭差之防古人章服以庸之意固不如此况曳撒大帽止宜用于行役而非见君之服伏望收回成命仍以本等冠服迎候不听时预赐既众内库告竭故文武服色亦以走兽而麒麟之属下逮四品云  丙午
　　上还自宣府是日文武群臣皆曳撒大帽鸾带服色迎  驾于德胜门外中官预传
　　上意具彩帐数十彩联数千皆金织字序词惟称威武大将军不敢及
　　尊号众官列名于下亦不敢称臣又具羊酒白金彩币手一红梵夹进御为贺仪比夜久
　　上戎服乘赤马佩剑而来边骑簇拥见火球起戈矛间烟气直上乃知
　　驾至群臣皆于道左叩首
　　上下马坐御幄大学士杨廷和奉觞梁储注酒蒋冕奉果槅毛纪奉金花称贺
　　上饮毕云朕在榆河亲斩虏首一级廷和等叩首对曰
　　皇上圣武臣民不胜庆幸
　　上遂驰马由东华门入宿于豹房时大雨雪文武群臣迎
　　驾者仆马相失曳走泥淖中衣尽沾湿夜半后仅得入城有几殆者  给赵府故镇国将军祐祗夫人李氏餋赡米岁五十石  前期鸿胪寺官以大祀
　　天地请升殿誓戒文武群臣致斋三日是日
　　上至自宣府故不及举  庚戌大祀
　　天地于南郊祀毕
　　上复幸南海子  南京礼部尚书吴俨等言臣等初闻
　　圣驾出幸昌平曾具＜锍-釒＞极论不蒙采纳既而又闻出居庸幸宣府大同宰辅不及知群臣不及从三军之士不及之善餋身乎况今京师内外人心摇动口语籍籍相传徐淮以南荒馑千里去冬三月雨雪为灾民无衣食至于父子流移兄弟离散略不系恋门有自引决者民穷至此安保其不为盗哉臣恐所御之虏尚远隔于阴山而不虞之患或猝起于肘腋此不可以不虑也伏望念
　　九庙之统绪思
　　两宫之付托审内外之重轻恤黔黎之穷困速回
　　圣驾端居九重脩明政教委任贤才则百废尽举四夷来王无复北顾之忧矣又户部侍郎张津应天府丞许廷光六科十三道先后言之皆不报  辛亥
　　上自南海子还宫出御奉天殿文武群臣行庆贺礼以所猎獐鹿赐文武大臣及科道官  以元旦赐文武群臣假十日  壬子以大祀礼成
　　上御奉天殿夜宴文武群臣及四夷朝使  河间等处总兵官张玺以所辖地方请如却永例节制军卫有司等官兵部议添设总兵本以民穷盗起恐致蔓延令尔剿捕事宁即应裁革视大盗初平以永镇坐者不同若如永例凡事会镇巡官计议未免牵制坐失事机而军卫有司以听其节制遇有失事得以籍口推诿所请不可从其境内贼情有司申报总兵及玺有所徵发不得故违得旨玺既奏所辖地广如永例更敕与他  乌思藏大乘法王差使臣锁南劄失等来朝贡方物赐宴赏如例  丙辰升监察御史洪范为河南按察司副使提调学校  丁巳
　　英宗睿皇帝忌辰
　　奉先殿行祭礼遣驸马都尉崔元祭
　　卫护臣等战惧惊惶罔测
　　圣意伏而思之是必丑虏跳梁边圉告急
　　陛下虑群帅之不力悯边民之被俘急于制御遂不暇咨谋而行耳不然沙漠之凄凉决不若京师之富丽边塞之驱驰决若不宫禁之尊严
　　陛下奚取于彼而轻身以幸之哉古之圣帝明王不能无外夷之患三苗不服虞舜固征之矣而责之大禹舜未尝自征也猃狁孔炽周宣固伐之矣而责之尹吉甫周宣未尝自伐也今在廷之臣文武如林宁无一人忠勇可以委任者而
　　陛下必欲自行耶夫君居其逸臣任其劳此古今大义若天冠地履不可得而易者今
　　陛下自任其劳而以逸遗臣下无乃倒置欤
　　圣驾初出人民引领北望皆谓回銮必在九月
　　万寿圣节时则以天下之朝贺者毕至四夷之贡献者在廷岂宜使之空行及九月已过又谓回銮必在长至冬节时则以
　　九庙有灌献
　　两宫有庆贺岂宜遣人以代至长冬节又过必谓在明年元旦时今过元旦又已十日矣
　　圣驾回否远不能知万一未回则
　　郊祀大礼古今所重尤非臣下敢代者将遂缺而不举欤若谓虏尚在边侧待虏灭而后回欤又万万无此里且京师天下根本譬诸人身犹腹心也郡国犹肩背腰膂也边徼则四肢也腹心安肩背腰膂既安然后四肢无恙今有人焉餋其四肢而腹心之不安则不顾是可谓
