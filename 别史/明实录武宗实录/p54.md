<!-- { "loadSidebar": true } -->
　　○楚王奏荆庶人祐橙初以其父荆王见潇兄祐柄罪过废置武昌今自陈无罪罹祸以致子女怨旷欲乞稍宽约束听其婚配且量赐官禄以荣其身事下礼部议其父兄构恶深重难加官禄其子女有年十五岁以上宜如例令有司给与表里猪羊银两俾自行嫁娶从之○庚寅礼部主事陆坦坐仆隶首其私窃官物及诸违法事下诏狱刑部拟坦监守自盗律准徒且行检有亏宜落职为民坦执词累辩乃会同都察院谳实如初拟命冠带闲住盖坦为东厂太监王岳所发岳忤刘瑾被罪故坦从末减议者谓当瑾雪焰中伤士类之时非岳故则坦受祸当不赀乃以是为坦幸焉
　　○辛卯刑部左侍郎叶贽乞致仕许之
　　○升沈阳中屯卫署指挥使袁杰为署都指挥佥事备倭于扬州
　　○命山西镇虏卫都指挥佥事温恭充左副总兵协守大同
　　○壬申礼部上奉安  孝宗敬皇帝神主礼仪一五月二十九日太常寺奏斋戒祭祀一六月初一日免朝遣官诣  太庙行祭告礼初二日免朝内侍设  神主辇一并册宝亭二于  几筵殿前丹陛上  上浅淡服行祭告礼如常仪祭毕司礼监官诣  几筵前跪奏请  神主升辇诣  太庙奉安奏讫内侍二员捧  神主内侍四员捧册宝俱由殿中门出奉安于辇及彩亭册宝亭前行内侍擎执伞扇侍卫如仪  上随行至右顺门  上易祭服升辂后随至午门外仪卫伞扇前导至庙街门内仪卫伞扇分列于  太庙南门外之右  上降辂司礼监官导  上诣  神主辇前赞跪  上跪司礼监官于  上左跪于  神主辇前奏请  神主奉安  太庙奏讫赞俯伏兴  上俯伏兴导引官前导内侍二员捧  神主内侍四员捧册宝前行  上后随由中门入至寝庙奉安讫  上叩头兴导引官导  上由殿东栏干内转出至丹陛上祭祀如时祭仪文武官祭服随班行礼祭毕诣  奉先殿行奉安  神位礼一先期于奉天门写  神位毕内臣捧至武英殿装漆至是日由思善门入至  奉先殿门外  上降辂司礼监官导  上诣  神位亭前赞跪  上跪司礼监官于  上左跪于  神位亭前奏请  神位奉安  奉先殿奏讫赞俯伏兴  上俯伏兴导引官前导内侍二员于亭内捧  神位前行  上后随由中门入至  奉先殿奉安讫  上叩头兴就位行祭告礼用乐一  神主辇既出  几筵殿内侍撤  几筵帷幔等物于洁处焚之
　　○升建州卫都指挥佥事马哈兰亦领哈俱为都指挥同知以指挥使阿儿忽里子撒哈答升袭为都指挥佥事
　　○甲午以都察院左都御史刘宇为兵部尚书
　　○湖广荣王府第渗漏坍塌守臣奏请修葺时太监梁文郎中张谧方率人匠在衡州修盖雍王府第以王薨停工遂留董其事
　　○守备怀安等处都知监左监丞王景和乞兼管顺圣川兵部议不可许有旨特许之
　　○乙未西城坊草场火河南山东并直隶各州县解户所纳草已进场而被毁者凡七十八万七千束户部奏谓欲作正数除豁则未经称收欲令再纳恐重为民困得旨草束已进者如数除豁不必重累小民其未纳者改拨空间场分上紧收受毋得迟延
　　○丙申以刑部右侍郎王鉴之为左侍郎巡抚河南右副都御史陶琰为刑部右侍郎
　　○总制陕西右都御史杨一清奏顷因建议奉敕修筑边墙挑浚壕堑自宁夏横城起至延绥定边营迤东石涝池宁静墩界止边墙三百余里连壕堑六百余里原拟人夫九万余名若一并起工则督视不周将应起人天分为二班布政司支银八万两运贮庆阳府籴粮以备食用顷因西安平凉一带久旱暂且停止二月以来时雨连降又令宁夏镇巡等官起取本镇平凉固原一带军民兴工修筑查得西安等府及各卫所护卫群牧操牧等所应起军民共八万名比之原拟十去其一每班各赴工三月每夫日给口粮一升五合仍令户内助路费银二两每十夫共备车一辆装载煤炒器具每二夫出席一片椽一根到彼列车为营覆以椽席用蔽风雨其汉中府卫栈道之外地方既不徵夫量徵夫价运送工所买办蔬肉月犒二次茶马项下官银动支一二百两置买药饵选取医生以备医疗自延绥宁塞营起至定边营止共该添造墩台一百四十二座兴筑铲削边墙壕堑共三万七千二百六十丈五尺合用拨木已于雪山采办共三十余万俱运至修边处所墙完即令修建营房暖铺其宁夏横城以北至黑山营边墙壕堑待前项大工就绪之后地方无事本镇军夫次第修理又虑贺兰山后之贼知我修边或来见扰则令宁夏延绥各摘官军数千于墙之内外架梁防护巡逻策应古之帝王制驭夷虏未尝不以险固城汜为务今花马池一带边备疏略地里平漫大虏每从此拆墙深入抢掠自灵州直抵固原平凉不得耕牧生理萧条今兴工之初动劳军民难保无怨若惮劳恤怨不趁时整理则虏狃于轻犯平庆临巩固原靖虏等处日遭抢掠西安凤翔等府虽贼难猝到而徵调转输户皆破荡若边墙完固则边人安业而畜牧无惊内地罢输而陪纳可免每班军民用工不过百日之劳而内外可享百年之利矣＜锍-釒＞入下所司知之
　　○丁酉太监李荣传旨官校王缙郭仁张钦罗锦薛鉴沈锐刘雄朱绶董安太监王岳党也皆谪戍边
　　○兴州中屯卫都指挥李昂等乞录大同功次下兵部议已行升赏而复烦聒宜勿听  上特命俱实授一级
　　○狭西总制兼督理马政都御史杨一清奏臣先年奉敕督理狭西马政亲诣苑马寺两监陆苑查得原额草场一十三万三千七百七十七顷六十亩存者止六万六千八百八十八顷八十亩养马军一千二百二十名存者止七百四十五名牧养儿骟骒马并孳生马驹止二千二百八十匹窃叹马政之废至于如此夙夜讲求清出实有草场荒熟地共十二万八千四百七十三顷有奇清勾拨补招募改编军人二千三百四十三名银买茶易追补孳生马匹并驹共一万一千八百七十一匹修完马营城堡共一十九处衙门仓廒马厩屋宇共四千一百余间选设操丁一千名给与盔甲弓矢委官操练无事牧马有警调用又奏开武安苑草场地二千九百六十六顷招募改编军人三百四十五名及照西宁洮河三卫茶马旧规废弛年久官茶无积私贩盛行西番畜牧尽为私贩所得边兵缺马乃累行伍陪偿臣严禁私贩广积官茶申明旧制招调远近番人共易儿骟骒马一万九千七十七匹计今三茶马司处置见蓄茶四十五万余斤足充二年易马之用是于三边岁给战马不为无补至于招番一事虽未尝明复金牌之规而实坐收茶马之利臣非敢自伐其功但念创作者必专而后成交承者必守而无失臣初责任专易于集事自兼巡抚以来顾此失彼已不如前比者复蒙加任总制责任重大其于监牧茶马之政势不能反惟是规置粗定禁令已行分官代理幸不废坠切惟马政茶法事体相须先年狭西行太仆寺苑马寺马政俱系巡抚兼管而茶马则巡茶御史主之巡抚政务繁多马政实不经意而茶司所易良驽莫究骑操所给登耗不闻本末始终茫不相摄虚名无实亦势使然顷督理设官兼总数事故臣得以稍效其愚此后恐难复设止令巡抚兼之未免仍蹈旧辙莫若复设巡茶御史一人或三年或二年一易请敕兼理马政茶法二事狭西行太仆寺苑马寺官员专听约束凡臣布置规画奏有成命事宜非有大碍不必更张庶几事有定规人有定制矣兵部议覆一清为虑甚远其言可从  上是以曰军政莫急于马狭西马政自今俱令巡茶御史兼理之务加意修举庶几云锦成群之盛其勿怠
　　○以天气暄热命两法司锦衣卫见监罪囚笞罪无证者释之徒流以下减等发落重囚可矜疑及枷号者具狱以闻于是获减死谪戍者十一人系人命者仍杖之百其一妇人杖而释之仍行南京一体钦恤枷号人犯照例蹔免依拟发落
　　○宁夏卫地方一日三震
　　○戊戌升指挥使马昂为署都指挥佥事充大同游击将军
　　○以泰宁卫夷酋满蛮为都指挥佥事辽东镇巡官奏其在边效力故因其请而官之
　　○升赏陕西固原斩贼有功官军二十九人有差  己亥起致仕太子太傅吏部尚书屠滽为都察院左都御史时都御史缺廷议以参赞机务南京兵部尚书何鉴南京户部尚书高铨荐降旨特用滽焉后滽至奏乞仍以太子太傅吏部尚书兼都察院左都御史许之
　　○山西副总兵李屿先以署都督同知充榆林副总兵坐逗遛失事降为都指挥使至是乞升  上命为署都督佥事
　　○庚子致仕兵部尚书阎仲宇自陈巡抚时以军功升俸一级且遣其子儒报捷升锦衣卫冠带总旗而世役小旗隶原籍外卫乞并于其子加升世职兵部议于并功例不合诏特命为锦衣卫百户不为例
　　○辛丑以盗发永豊怀顺王并妃张氏暨宜黄郡主墓诏江西守巡官区画安厝仍遣所在有司致祭
　　○晓刻月犯昂宿北第二星
　　○壬寅命兵部尚书刘宇兼督团营训练
　　明武宗毅皇帝实录卷之二十五
大明武宗毅皇帝实录卷之二十六
　　正德二年五月癸卯朔四川布政司右参政郭绪乞致仕许之
　　○车禄等族番人头目坚墩陆竹等备马匹盔刀遣人入贡给赏彩叚绢纱如例
　　○升僧录司间住右觉义性道为右讲经佥押管事兼智化寺住持寺乃故太监王振所建天顺初赐振碑文立旌忠祠于寺内以僧官主之至性道三传矣时刘瑾方欲踵振所为故从性道乞而升之
　　○甲辰总督漕运兼巡抚凤阳等处都察院右副都御史洪钟以九年考满也升本院右都御史仍总督漕运
　　○云南武定军民府知府土官凤英以有军功升布政司右参政仍知本府事至是请乞金带礼部查无例  上以英既累有军功准赏钣花金带一束不为例○提督仓场户部右侍郎林泮奏旧例京仓副使月俸三石实支二石攒典实支米一石正统十四年军饷缺乏于副使实支米内借八斗攒典米内借四斗其后副使所借米改钞拆布官吏守支日久贫不能存乞如旧复给所借户部言仓官月米止一石二斗攒典止六斗自正统六年已然而秋冬之俸折支绵布则文武官通例也  上命如借数复之
　　○丙午湖广永顺宣慰使司土官知州张宗保等遣舍人彭文等贡马贺立中宫给赏如贺即位例
　　○总督两广军务右都御史熊绣总兵官伏羌伯毛锐镇守广西副总兵都指挥佥事康泰各奏今年正月进剿贺县獞贼两月之间擒斩二千八百余人俘获四百余人得旨并太监潘忠张瑄等俱赐敕劳之赍奏人各升一级仍赏绮衣一袭新钞千贯
　　○丁未铨注宁夏领班署都指挥佥事张雄于狭西都司
　　○戊申以明日  孝宗敬皇帝大祥遣驸马都尉林岳祭  泰陵
　　○己酉  孝宗敬皇帝大祥  上诣  几筵行祭礼是日免朝
