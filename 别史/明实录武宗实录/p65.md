<!-- { "loadSidebar": true } -->
　　○辛亥吏部会都察院考察天下来朝并在任去任丁忧考满各司府州县等官请如例以老疾者致仕罢软不谨者冠带者冠带闲住贪酷及为事在逃者为民才力不及者调用时同知以下及杂职皆得俞旨惟方回知府行太仆苑马寺运盐司官六十人令备查逐年考语实迹并年甲以闻于是部院复条列各官历年考语及部院询访之实乃诏如例发落致仕则浙江右参政梁泽湖广右参议华福山东副使韩春运使连盛云南副使彭纲丁珝福建运使李纪佥者潘珏广东佥事许日□旦甘肃行太仆寺卿陈宽辽东行太仆寺丞傅弼山西行太仆寺卿袁宏台州知府徐鹏举绍兴知府刘麟南安知府邓应仁广南知府廖铉高州知府徐键石阡知府谢崇德冠带闲住则江西左布政使李韶湖广佥事姜实河南左参议蔡相广西右参议钱灏佥事沙立福建副使陆称山东运同张王□赞狭西左参政唐锦舟副使刘淮佥事官贤黄瓛苑马寺少卿刘棠行太仆寺少卿郭洙四川佥事贾澄李岳山西左参议相枢云南佥事朱仪贵州佥事彭程广东佥事邓概冯夔饶州知府侯溪南昌知府祝瀚辰州知府陈尧弼荆州知府王绶襄阳知府陈筐建宁知府沈瀚凤翔知府王轩夔州知府王用镇远知府戴仁思州知府赵浑雷州知府李敷南雄知府吴珍广州知府袁＜火廉＞浔州知府陆琪梧州知府何文进调用则福建佥事陈大纪河南副使阎玺临安知府项经成都知府费愚为民则都匀知府黎臣临江知府王资良广西知府毛超遂附批翰林院学士吴俨帷幙不修令致仕养病御史杨南金无疾欺诈令为民后有托病请假及丁忧违限不起复者通奏惩治俨居家严肃瑾知其富有所需不应且诟之其主顺天试也乡人太医院使王王以其子托又拒之严甚玉复腾谤于瑾南金尝为刘宇所挞不堪淟涊而去宇衔之亦谤于瑾故皆得罪一时中外闻者无不骇异　　○光禄卿孙交奏自正德二年内添收人匠勇士官校六千六百六十一人其直米人日八合岁添粳粟米九千五百九十石有奇非每岁会计之数本寺无从吏给欲依例暂移京仓关支以俟明年会计加添下户部议依近例于京仓支与新米其粳米每石加舂折二斗从之
　　○癸丑上元节免群臣宴
　　○甲寅命大同游击将军马昂充大同左副总兵分守独石马营左参将杨英充宁夏副总兵
　　○揽头严杰监追余银十八两系诏狱二年矣而不能完纳乃送刑部拟罪刑部发南城验其家产已尽如例类奏得旨钱粮事重自后有犯者遇赦不原即家产追尽仍令锦衣卫枷号三月送兵部定拟永戍边卫且责刑部往往玩法徇私今又曲庇杰捏称召保营办完纳以应故事令查原问官以闻于是尚书屠勋等上原问官为员外郎卢宅仁今升广西按察司佥事看本官为署员外郎主事王铨并自劾有罪诏巡按御史逮宅仁至京并铨送都察院治之勋等待各官狱成以名上后铨坐降二级为福建崇仁县知县宅仁夺俸三月
　　○乙卯  英宗睿皇帝忌辰  奉先殿行祭礼遣驸马都尉马诚祭  裕陵
　　○丙辰天下朝觐官事毕辞还任赐之敕曰朕受  天命嗣  祖宗大业为天下之民主夙夜惓惓念吏治多弊民生未安每因事申饬所司务遵成宪以共厥职尔等畿甸藩服之臣虽职任不同分地各异皆与有民事之责兹当述职来朝已令吏部都察院详审甄别黜其尤不职者以示惩戒俾尔等仍还旧任中间廉恕公勤克举其职者宜加益励翼绪续前功间有职业不修幸免黜罚者亦宜改过自新用图后效大抵司牧之官须上遵法守下勤民事寓抚字于催科以刑罚弼教化随事尽心随材效力俾四方小民皆安享太平之福斯称朕承  天法  祖励精图治之法尔等其敬之念之故谕
　　○丁巳给安乡伯张坤岁禄千石本色折色中半兼支
　　○命以狭西茶马二百三十四匹给固原卫从镇守狭西署都督佥事曹雄请也
　　○戊午升刑部左侍郎王鉴之为南京右都御史
　　○己未吏部左侍郎缺会推刑部左侍郎王鉴之礼部右侍郎费宏以上且言本部有右侍郎白钺见在不用复推礼部左侍郎张澯南京兵部右侍郎孙需亦不用乃转钺为左命再推应升右者二人以上复推掌太常寺事礼部右侍郎田景贤兵部右侍郎曹元亦不用复推户部右侍郎王琼工部右侍郎胡谅竟改琼为吏部右侍郎是缺自王鉴之费宏而下会推凡八人及琼乃已盖琼赂瑾必欲得此耳
　　○平凉府地震声如雷
　　○庚申兵部议上武举条格参酌文举会殿二试例每遇文举乡试之年预行两京十三省有能究极韬略精通武艺堪应武举者具报所在官司军卫送都司有司送布政司从抚按同三司考试无三司者从抚按考试两京亦送巡按考试俱送兵部次年夏四月开科初九日初场较其骑射人发九矢中三矢以上者合式十二日二场较其步射亦发九矢中一矢以上者为合式俱于京营将台前较阅十五日三场试策二道论一道于文场试之先期请命翰林院官二员为考试官给事中并部属官四员为同考试官监察御史二员为监试官陛辞入院试卷皆弥封誊录编号上书马步中箭若干送入内廉看详分配等第其答策洞识韬略作论精通义理参以弓马俱优者列为上等策论颇优而弓马稍次者列为中等之前弓马颇优而策论粗知兵法直说事状文藻不及者列于中等之后其或策论虽优而弓马不及或弓马偏长而策论不通俱黜之以俟后举及期若遇风雨骑射不便则移期事竣将有事于场屋官员及中式之人梓其姓名录其弓马策论之优者为武举录进呈仍张榜于兵部门外次日引见毕预事官俱赴中府用乐宴并请命内阁重臣一人主席宴毕该营备鼓乐职方司官二员送武举第一人归第其中式作论一道答策二道马上中四箭以上步下中二箭以上者官员加署职二级管一人若系百户以上官照例加升系百户以下者特授千户职衔送团营赞画以示崇异第二名以下总旗授以试百户小旗生员舍人授以试所镇抚军民授以各卫试知事俱月支米三石作论一道答策二道马上中三箭以下步下中一箭以上者官员量加署职一级总旗授以署百户小旗舍人授以署冠带总旗生员授以试知事军民授以试巡检俱月支米二石通送京营总兵官处量用有愿回原籍者咨抚巡官依秩委用议上从之赐宴名曰会武是议也发于  先帝至是始备其制云
　　○命山西行都司都指挥同知潘浩充大同游击将军万全都司都指挥佥事王本充左参将分守独石马等处
　　○赐甘肃左副总兵都指挥佥事白琮大红织金飞鱼文绮一袭从其请也
　　○泰宁等卫都督孛来罕指挥等官帖木儿孛罗等遣头目桶思该等贡马赐宴并彩叚衣服有差
　　○致仕南京工部尚书侯王□赞卒王□赞字奉璋保定雄县人也景泰五年进士授户部主事升员外郎历凤翔知府山西右参政入为光禄寺卿进都察院左佥都御史巡抚甘肃成化七年哈密王国久为土鲁番所侵王□赞经略致赤斤蒙古之兵复哈密剌木八城归其男妇千五百余人又巡边擒斩达贼若干数赐白金文绮进兵部右侍郎寻调南京礼部右侍郎转南京户部左侍郎＜锍-釒＞请岁输米应入仓者即水次给官军三月省脚价米三万余石以备他费定为令进南京工部尚书改南京兵部尚书参赞留务踰年仍改南京工部弘治十年以老乞致仕十八年进阶一级至是卒年八十有一子观举进士亦至尚书
　　○诏度神乐观道士一百名以诏度天下僧道而本观独不与且乐舞生缺人充役故也
　　○辛酉泾王奏本府军校月粮止给本色六斗乞如汝府例月加二斗从之
　　○海西等处兀者等卫女直都督等官斡黑能等来朝贡马及貂皮赐宴并彩叚有差
　　○命怀安卫指挥同知宋赟守备龙门城兴州后屯卫指挥佥事王玉守备三河城义勇左卫指挥使孙鉴守备真定地方玉鉴以都指挥体统行事
　　○兵部奏各营把总指挥赖铭等部下在逃军马数目不齐请将十名以上者究问五名以上者量罚不及五名者免之其领敕官团营都指挥同知贾昂神机营署都指挥佥事张安三千营都指挥佥事罗杰五军营都指挥佥事王钦请自  上裁得旨十名以上者法司究治五名以上者免之贾昂等不能抚恤钤束以致逃窜昂夺俸六月安杰钦半之拐马在逃官军令所在根捕送官如平人捕获者兵部即赏银伍两隐者同罪都察院仍张榜禁约三月内自首者免罪
　　○壬戌转江西右布政使马龙为本司左布政使
　　○给安仁伯王桓岁禄本色七百石折色三百石
　　○科道官查盘各边粮草太子太傅兵部尚书刘宇先任大同巡抚耗费者多给事中胡玥御史王鉴为之掩饬其接管官下镇抚司狱宇惧其连及自陈臣在彼巡抚之时正值虏贼猖獗地方残破募军市马筑堡修边岁无宁期出入锋镝万死一生至于收放粮草不过提督大纲岂能一一周悉若果事有干臣科道岂容不劾况臣已授宫傅之职委托司马之任伏望少垂优礼将远年巡抚任内事听与开释许之
　　○癸亥升翰林院编修丰熙为本院侍讲以九年秩满也
　　○勒刑部员外郎沉恩致仕以违假限年余故也
　　○宥致仕户部左侍郎王俨罪仍令致仕俨在任时奉命整理宣大粮草刘瑾遣官查盘有浥烂者监临官皆被逮俨亦械系来京下锦衣卫狱至是奏辩以奉命蹔处与巡抚专理者不同所司为请始得免
　　○甲子升巡抚云南右副都御史吴文度为户部右侍郎南京大理寺卿韩邦问为刑部左侍郎
　　○四川播州宣慰使司遣长官都勋等贡马这多等族番人班的等贡马及盔甲各赐宴并彩叚钞锭有差
　　○乙丑贵州永宁卫指挥佥事邹律以离职回籍日久且行检淫污为巡按湖广御史所奏得旨永远谪戍云南澜沧卫
　　○丙寅命建平伯高霳五军营围子手坐营管操
　　○湖广四川贵州广西土官衙门各遣通把头目贡马及降香等物赐宴及彩叚钞锭有差
　　○致仕南京工部尚书胡拱辰卒拱辰字共之浙江淳安县人正统己未进士授黟县知县有惠政擢监察御史尝＜锍-釒＞八事皆切中时弊  英庙北狩拱辰屡＜锍-釒＞以选将保邦修德弭灾为言寻升右参政转左右布政使历左右副都御史南京工部尚书成化中储位尚虚拱辰率诸大臣＜锍-釒＞乞蚤定国本拱辰平主清谨所至以兴利除害为务在贵州两广四川督剿叛夷为都御史时提督操江劳续可计者甚多年七十恳乞致仕而归弘治辛酉  孝庙特赐之月廪岁隶  今上嗣极又遣官以玺书存问赐廪隶有加焉至是卒赠太子少傅谥庄懿赐祭葬如例拱辰卒时年九十有二大臣退居林下享有荣寿若拱辰者代不多见人以之方诸魏文靖云
　　○戊辰升湖广左布政使顾源为都察院右副都御史巡抚云南
　　○升广东按察使林廷选为江西右布政使
　　○以斩获边虏功赏锦衣卫大同绥德等卫官旗军舍共四百四人有差计银一千七百一十两绢三百八十八疋布八百九十六疋是赏有三次当先冲锋破敌冲入贼阵并运谋设策等功然所获贼级裁八颗达马一匹而已
　　○命万全都司都指挥佥事李珍掌本都司印
