<!-- { "loadSidebar": true } -->
　　○辛巳命抚宁侯朱麒充总兵官镇守两广
　　○壬午大学士梁储等言昨日早太监萧敬传旨云巡幸数日即还令府部等衙门官员各用心办事臣等闻之不胜喜慰然  圣驾之出今已旬日边塞险危之地鞍马跋涉之劳臣子之心不能不朝夕忧虑况今  圣节在迩天下王府并文武衙门及外国四夷人员进表朝贺到京皆欲拜稽阙廷瞻仰  天颜以遂其山呼祝愿之诚此尤为国家大礼不可废缺伏望早回銮舆以全盛典以安众心不报
　　○福建建安县火毁居民二百五十余家
　　○夜月犯秦星
　　○癸未巡抚狭西左副都御史萧翀巡按御史师存智以有旨织造诸色彩妆兖龙绒服各上＜锍-釒＞言狭西迩年民疲于供送财尽于诛求旱涝荐臻杼轴久空加之以羽书交驰师旅调动行赍居送远近骚然  陛下不思所以抚绥之而复有是命则边野疲民有死而已其何能堪伏乞收回成命暂赐停止不纳
　　○乙酉致仕礼部尚书王宗彝卒彝字表伦直隶东鹿县人初名伦文之子也尝乡试不第  景皇帝以文故钦赐举人天顺初文被法宗彝亦谪戍事白复领乡荐以成化丙戌进士授户部主事寻用荐迁郎中督理辽东军饷后讨建州夷以督饷有劳擢太仆少卿久之擢右佥都御史巡抚辽东时建州以方受讨疑惧不贡又遮掠朝鲜贡使宗彝谓用兵费且不赀请贳之许令修贡癸卯坐累左迁四川参议会番夷毁松茂饷路宗彝出彼不意窘以兵俾修复之累迁右副都御史巡抚狭西入为兵部右侍郎阅潮河川等路兵马城池寻转左庚申虏犯大同经略居庸等关晋右都御史虏犯辽东以宗彝提督军务亡何擢南京礼部尚书正德丁卯逆瑾用事乃罢归瑾败言者屡荐不起至是卒如例祭葬谥安简宗彝仪干修癯端谨重厚所至靡不尽力然不事表襮故无赫赫之名
　　○辛卯以翰林院侍讲学士陈霁为国子监祭酒
　　○命英国公张仑奋武营坐营管操
　　○升山东按察司副使原轩为浙江按察使广东副使章拯为广东布政司右参政兵部郎中顾珀为湖广右参议
　　○赠都察院左副都御史陈天祥为南京兵部右侍郎
　　○湖广巡按御史王度奏整饬郴桂衡永兵备副使陈璧仅足守官而荆襄抚民副使陈鼐才堪制变乞更调为便许之
　　○黜南京户科给事中史鲁为民鲁襄垣王府仪宾史保之侄也例不当授京职吏部尚书杨一清占籍镇江鲁为推官与之亲厚因授以给事中为武学生朱大周所发下山西巡按御史勘实保与县主具存吏部因请移南京法司逮鲁鞫治且言一清失于详审之罪诏鲁除名为民一清宥之
　　○户部言河间等六府灾已议发银米各数万赈济而知府常在复奏所属州县道殣相望恐不足用请再发德州仓粮万五千石并停免今岁税粮及逋负之数诏停免如例仓粮准以万石给之仍饬所司务俾人沾实惠
　　○诏修南京  太庙后殿  孝陵明楼及内外城垣以久雨颓圯也
　　○改授狭西谷县知县张宜为锦衣卫百户宜由乡贡自河南沈丘调谷县至是自叙其叔祖太监敏有保护劳愿嗣百户守冢为兵科所驳诏特允之
　　○革把总荆州三卫官军水陆操练指挥同知戴英英以疾辞任抚治郧阳都御史陈雍因言盗息是官可革从之
○命故左都督朱国子许洪嗣为锦衣卫指挥使国以舍人冒功为副千户获宠赐国姓骤迁都督故其子复得袭
○巡抚四川都御史马昊奏长宁民陈聪转鬻于芒部遂入于乌撒诡言天仙赐之神枪更名保答紏羿獠者岳者穷作乱营于结夸始掠周泥站次掠七星关次掠野马川土舍安宁率众击之者岳执保答请降诏巡按御史审核以闻
　　○黄河决冲没城武县
　　○壬辰  上驻跸阳和城
　　○癸巳大学士梁储等言自  圣驾出京已经二十余日恭遇  万寿圣节亲而宗藩远而外夷奉表来贺与臣等在京各衙门官皆不得一望  天颜山呼舞蹈以尽祝颂之诚孟冬伊迩礼当享  庙若非躬亲奠献何以慰  祖宗在天之灵又近日调发军马钱粮概以总督军务威武大将军总兵官印信钧帖行之臣等伏见  祖宗旧制一应军马钱粮非奉有敕旨俱不许擅行支应今乃一旦以此帖行之他日设有奸人乘机诈冒军卫有司不能辨真伪安能保无他患伏望
　　皇上思  祖宗付托之重念  两宫悬望之深即日回銮以安中外今后凡遇调发兵粮仍遵旧制而行停止钧帖以防意外之虞且毋使天下之人他日指为口实以为臣等之罪  宗社臣民不胜庆幸总督军务威武大将军总兵官者  上所自号也
　　○夜月犯井宿西扇北第一星
　　○甲午南京兵部尚书乔宇等言人君之治天下事有不可不预定者必权轻重以先图势有不可不早为者必审安危以独断所以销祸患于未萌绍承平于不替也仰惟  皇上嗣统有年青宫久虚事势之所当预定而早为者孰有重于此者乎迩闻乘舆远游监国无托静言思之良可寒心乞择宗藩一人暂居储贰俟元良降生厚其礼遇而归之此至顺且易者汉唐宋之君固有行之者未尝以春秋为嫌也是日南京监察御史陶麟等亦以是请不报
　　○夜西南二方流星俱如盏色青白西起自危宿南起自天庾俱行至近浊
　　○丙申以明日  万寿圣节驸马都尉马诚等分祭  长陵献陵  景陵  裕陵  茂陵  泰陵仪宾周钺祀  景皇帝陵寝内官祀  恭让章皇后陵寝皆如常仪
　　○六科给事中汪玄锡等言  皇上远狩宣大居守无人禁门虽有护卫把守官军迩来占役之数十去四五剥削之下逃亡相因万一有意外之虞其能执干戈以卫  社稷乎乞敕兵部考  先朝差官护守京城故事上请以凭简任则典兵者无轻发之嫌受命者效匪躬之节而小人窥伺之念亦不敢萌矣是日复言总兵官朱振副总兵陶杰游击时春俱扈从巡幸未可日计万一丑虏觇知虚实长驱而来卒犯宣大其谁与敌之况京师重地安保其不来乎伏望发回宣大二镇兵马以防外患不报
　　○丁酉  万寿圣节上在阳和文武群臣具朝服于奉天门行遥贺礼
　　○巡抚苏松等处左佥都御史张津言今国家太势虽称晏然兵凶水旱虚耗亦甚此正谨天戒悲民穷之时也通闻  陛下微服驰马直抵居庸复历通州何轻  社稷以至此也万一奸雄窥伺变生肘掖或黠虏乘衅祸连关塞或遇衔橛之变噬脐何及昔我  太宗北征有  仁宗监国  宣宗时巡有  英宗今  陛下之出既已轻矣不知代理万机视膳  两宫者付之谁邪不报
　　○戊戌夜南方流星如盏色青白起天苑西南行至近浊
　　○福建建安永安二县火延毁民居四百七十余家
　　○庚子有旨发户部银一百万两输宣府以备赏劳大学士梁储等言臣等仰窥圣心轸念边士寒苦欲加犒赏但今日事势有大可忧者盖天下岁入钱粮自有定数分毫不可增添一遇水旱灾伤又当蠲免而朝廷经费日增月益无有纪极即今宣大二镇城堡粮草处处缺乏已命侍郎郑宗仁整理但所带银两不多随买随放而犹不足今复奉前旨不知户部又将何以处之臣等闻太仓银库正收者动支已尽其递年积余仅有十五万两户部见在折银亦止有二十万两又以备在京军官夏秋二季折俸之数今户部议欲那用仍开生员纳银例以冀暂应一时之命臣等切见在京军官俸粮寡薄仰给于此若过期不给未免致怨不可不虑又生员纳银本非美政近岁以来行之太频以致人才冒滥选法阻坏尤有伤于治体伏望  圣明深惟  宗社生灵至计俯从臣等所言特敕该部以前银之半发二镇而留其半以给军官纳银例亦并不行仍早回  圣驾以防意外之变户科给事中俞泰等亦言  陛下轸念边兵寒苦固亦一念之仁独不计太仓之积今有几乎自奉旨以来人言汹汹或谓  陛下期拔虏营预为军费或谓左右之奸假此以结人心果如前言则己巳之变已有覆辙果如后言则坚冰之戒不可不谨惟  陛下究图之则财固可省变亦可弭矣俱不报
　　○昏刻北方流星如盏色赤黄发光如碗起东北行至近浊后有五小星随之
　　○壬寅传旨谕百官云朕以怀来等处切近虏境特因巡幸严督将领振扬威武今贼已远遁朕将振旅凡官员朝见者令如常行礼章＜锍-釒＞亦如常陈奏于是六科都给事中黄钟等言臣闻制驭夷狄自有常道而帝王盛节不在观兵故  祖训有曰后世子孙倚中国富强贪一时战功无故兴兵切记不可大哉  皇言万世所当佩服者也适今胡运将衰边衅未生何乃自亵九重之威下侵将帅之职深蹈虏地流毒边民且军国之务一日万几虽明主独断于上众臣协谋于下犹惧隳失今一切章＜锍-釒＞往来驰奏仓卒批答岂得周详况朝守久虚  圣节屇临万国毕贺遥拜而退传之天下其将谓何臣恐政柄自此下移人心自此解体矣且西北寒苦势难久驻而群小胥谗变故易生事之不虞又未保其必无者夫躯命人所爱也  陛下乃冒险而不已天下重器也  陛下乃舍之以为轻人心难得而易失也  陛下乃拂之而不顾臣窃为  陛下不取是日江西道监察御史王潮等亦以为言不报
　　○录浙江孝丰讨叛功直隶巡抚右副都御史张津升户部右侍郎仍巡抚浙江镇守太监王堂加禄米岁十二石仍荫弟侄一人为锦衣卫世袭百户巡按御史鲜冕吴华成英各赏银千两彩币二表里二司布政使汤沐按察使何天衢等及处州知府林富银十两币半之署都指挥佥事张奎等准实授初湖州孝丰县民汤毛九许密四等并居深山中恃宗强多为不法威力行于州里既而虑见收因约合势并力自卫每有司追补急輙号召诸宗人相与持梃敌间有杀伤如是者殆二十余年然实未尝谋叛也堂欲张大其事以邀功遂与冕等以反叛闻有旨令津托他事赴浙密调兵讨之及兵卒至毛九等不知所为皆就缚其宗人往往延颈受刃狱具坐凌迟及枭首者八十九人籍没者凡九家谪戍及徙者又百余人而无辜连及者尤众云
　　○明日十月朝驸马都尉马诚等祭长陵  献陵  景陵  裕陵  茂陵  泰陵仪宾杨淳祭  景皇帝陵寝内官祭  恭让章皇后陵寝如常仪
　　明武宗毅皇帝实录卷之一百五十三
　　
大明武宗承天达道英肃睿哲昭德显功宏文思孝毅皇帝实录卷之一百五十四
　　正德十二年冬十月癸卯朔
　　上驻跸顺圣川日是亨  太庙驸马都尉游泰代行礼  乙巳太学士梁储等言自  圣驾巡边至今已三十余日臣等三人义当轮流一人常诣行在左右朝夕奉问起居因得少伸启沃为因居庸关守者奉旨不容官员往来是以臣等不能如愿至于边警重务亦一切不得与闻臣等辅导无状致令  皇上待之疏薄如此罪已不容于此逭矣三二日未传闻  驾在顺圣川城内又闻达贼拥众去阳和边外不远且分营深入抢掠即今京城内外人心摇摇臣等不情尤不胜爱惧之至切料此虏诡计难测且觇知
　　圣驾在外日久僣结丑类接续而来其众甚多却乃藏形匿影外示寡弱使我阳而无备是诚不可忽略尤宜周防远虏者也乞敕随驾官军特重坚守决不可轻出接战及贪功逐力以致堕虏计中仍敕各游击将官分布要害随宜战守虏虽出境远出亦宜探的确方可整众回銮如此则计出万全保无他患天下臣民皆知称颂睿谋神筭实有出于寻常万万者矣此乃
