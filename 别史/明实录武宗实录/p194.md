<!-- { "loadSidebar": true } -->
　　○虏寇亦卜剌侵犯临洮总兵右都督张洪等既奉命出师以  上希视朝未辞兵部奏道远事迫兼恐河冻虏出套转掠宣大乞请择日视朝临遣洪等令分道驰往得旨虏情谲诈难料张忠领军驻宣大果有警报可往会兵征剿洪先从山西往延绥与陈天祥相机行事亦卜剌令狭西镇巡官堤备仍令提督侍郎冯清随军馈运于是洪等遂行
　　○升赏狭西洛川蒲掷观等处杀贼有功官军绥德卫指挥佥事吴锐等五百八十九人各有差升狭西都指挥佥事李良一级兵备副使张禴俸一级赏太监王竞都御史舒昆山各银二十两纻丝二表里
　　○夜月犯毕宿西第二星
　　○己巳四川纪功给事中王萱等奏蓝鄢等贼其初甚微官司不急剿捕以致延蔓所在骚动死亡无算而总制等官方务招抚随抚随叛至贻朝廷之忧命将出师而后克然生灵亦病甚矣其先后用兵三司等官布政使黄王□赞等一百四十五人及先总制尚书洪钟总兵阎纲等各有功过乞差别轻重以示惩劝兵部覆请诏误事者法当究治但今盗贼已平姑从宽典其应重治者下巡按御史逮问功足掩过者宥之若有余功可升赏者仍查格奏处钟既致仕已之先年奏报稽迟等官俱勿究
　　○宥宣府守备右少监刘增等罪罚守备指挥居宣张胜俸各三月逮管墩百户刘宁等问坐虏入龙门所不能御故也
　　○庚午升都察院右副都御史王倬为南京兵部右侍郎
　　○巡抚湖广右副都御史秦金奏道州致仕右都御史熊绣居官清谨惠泽在人遭谗摈弃家甚贫匮又乏嗣息今令终于家乞赐赠荫以励大臣自守之节诏赠绣为南京刑部尚书荫嗣孙瑞为国子监生
　　○升义勇后卫都指挥佥事解恒为署都指挥使以都御史彭泽奏其四川剿贼功也
　　○命金吾左卫都指挥佥事庞通三千营坐司
　　○升赏蓟州花场谷关等处有功官军总旗王宁等五十四人有差
　　○辛未  诚孝昭皇后忌辰  奉先殿行祭礼遣驸马林岳祭  献陵
　　○命贵州都指挥佥事周吉守备都司等处地方
　　○夺辽东都指挥佥事董镇张凤俸各三月逮问副千户刘富等坐虏入宁远不能御故也
　　○夜月犯井宿东扇南弟二星
　　○壬申升河南右布政使孙燧为都察院右副都御史巡抚江西
　　○给事中任忠奏顷者北虏及亦卜剌入寇命将出师窃恐此虏狡猾师出暂退班师复来是当以守御为本地近年各镇以贪懦之将官御疲敝之兵马加以军饷不给饥寒切身故每遇虏辄避不前及至失机偾事朝廷悉从宽贷军士有出死力杀贼者未必获赏而诡名奏带足迹未至行阵之人或得以攘其功何怪乎将士之不振也今狭西总制镇巡将佐等官累经劾奏乞取其任重失事科害军士太甚者一二人诛之仍敕提督巡抚官凡百边务听其经画使无掣肘必四五年虏绝侵扰然后迁转下兵部议谓今边务久废卒难整饬虏入寇方急兵非得已宜再敕监督等宦相机剿杀各边守御事宜其循旧规巡抚官必六年以上迁转并总兵官亦宜久任从之
　　○升顺德府知府彭杰为四川布政司右参政
　　○癸酉升湖广按察司副使林茂达为贵州布政司左参政
　　○命英国公张＜棥心＞嫡孙仑袭爵
　　○甲戌升赏辽东蒲河城等地方有功官军总旗崔伟等四十八人有差
　　○山东沂州地震
　　○乙亥江西纪功给事中黎奭勘奏太监黎安都御史陈金总兵李鋐及三司府县卫所等官功过各有差是时有功者俱已升赏兵部议覆诏功少过多并有过无功者本当究治但地方已宁姑从轻各罚俸三月其去任者已之
　　○山东莒州地震
　　○升南京都察院右都御史黄珂为南京工部尚书
　　○升大理寺左少卿李灒为都察院左佥都御史整饬蓟州等处兵备兼巡抚顺天等府
　　○丙子升监察御史汪赐为湖广按察司副使
　　○升河南布政司右参政胡玥为本司右布政使
　　○己卯黜监察御史李稳为民稳巡按山西太厚人刘澄者投镇守门下与诸猾胥怙势害民为各州县代纳盐钞而厚索其价分之稳收澄等四人栲讯以死襄垣县庠生连瑀等与捕盗县丞构讼稳恶瑀等党恶笞之而死者又四人澄子珤宁化王府仪宾也使人击登闻鼓愬冤瑀家亦赴愬诏以人命至重遣刑部郎中徐珙及锦衣卫官往按之珙等还奏其状法司请俟稳回京日逮问诏锦衣卫官校执至京鞠治黜为民
　　○黜监察御史施儒为民儒巡按应天等府尝出城守门军人请职衔以报守备衙门儒怒其轻已执治之军人因诬服守门私骗人财发外卫充军于是守备太监黄伟魏国公徐俌等不能平奏儒擅作威福并及其初至时不先谒  孝陵枉道还家等事命锦衣卫执儒至京掠讯儒具服罪法司拟故入人罪律赎杖还职诏特黜为民
　　○庚辰复除服阕右参政杭济于河南布政司
　　○辛巳升总理粮储都察院左副都御史邓庠为南都察院右都御史
　　○升大理寺右少卿胡王□赞为左少卿左寺丞吴堂为右少卿
　　○荫南京兵部右侍郎陈寿孙士元为国子生以前为副都御史三年秩满也
　　○壬午巡抚四川都御马昊奏松潘兵备按察副使卢翊赋性柔弱军旅未谙副使曹怒慷慨有为弓马闲熟宜更调从之
　　○宥蓟州守备右监丞高奈刘保罪罚参将张铭李英俸各三月逮问指挥石羙中等坐虏入铁门关杀掠不能御故也
　　○锦衣卫管象房都指挥佥事张铭辞任且为其兄弟子侄副千户张镃等十人乞升得旨镃等各升一级铭准辞铭英国公＜棥心＞之子假营父葬陈乞云
　　○太监韦霦传旨提督团营御用监太监张永同太监谷大用新宁伯谭祐尚书王琼等令不妨营务提督大工
　　○都察院右佥都御史吴世忠卒世忠字＜棥心＞贞江西金溪县人弘治庚戌进士授兵科给事中历吏科左给事中升湖广布政司左参议刘瑾时坐累降山东按察司佥事入为尚宝司少卿升大理寺丞右少卿正德癸酉擢都察院右佥都御史巡抚延绥世忠鲠介有文学在谏垣遇事敢言凡荐劾皆惬公论尝论方孝孺练子宁之忠宜表祀闻者骇之巡历荆襄锐意兴革豪猾屏迹为巡抚留心边务虏在河套出师逐之既失利乃疾辞其为人近厚所得俸余辄分助诸兄以孝友称于卿瑾尝遣逻卒至湖藩或诬同官胡姓者以罪胡吴声相近误逮世忠隐忍受之不辩亦不复言瑾诛后胡以告人皆服世忠之器度为不可及世忠才不逮志而用亦弗究家居一年而卒知者惜之
　　明武宗毅皇帝实录卷之一百三十
明武宗毅皇帝实录卷之一百三十一
　　正德十年十一月癸未朔钦天监进正德十一年大统历  上御奉天殿受之给赐文武群臣颁行天下
　　○升锦衣卫都指挥使张兰为后军都督府都督同知兰太监□之侄初授正千户累辽东宣大江西功一岁中至都指挥使至是自乞改正复有是命本兵者一狥其意云
　　○甲申南京礼部右侍郎杨廉言臣闻韩愈言宗庙常祭甚众合祭甚寡太祖所屈之祭至少所伸之祭至多朱熹言合为一庙则所以尊其太祖者既亵而不严所以事其亲者又压而不尊以二说观之大抵谓天子宗庙之礼一则不可无合食于太庙之祭以尊其始祖一则不可无四恃群庙之祭以各伸其尊二者富错综于其间也陈祥道云天子之礼春则犆祭夏秋冬则合享犆祭于其庙合享同祭于太庙程颐云岁四祭三祭合食于祖庙惟春则遍祭诸庙以二说观之岂不以一于遍祭则太繁一于合祭则未当而欲斟酌于繁简至当之间乎国家岁暮祫祭固合食于  太庙之前殿四孟时祭复合食于  太庙之前殿祫祭则以  德祖正南向之位而  懿祖以下皆就东西之列时祭则亦以  德祖正南向之位而  仁祖以下皆就东西之列诚如上四家之说则天子之礼岁暮裕祭为同堂异室之制当合祭于一堂堂如今之  太庙前殿是也夏秋冬亦同所不同者无祧主尔每岁孟春犆祭为同堂异室之制者当各祭于一室今之  太庙后殿九室是也如此则始祖之祭既致其尊群庙之祭复伸其尊所谓太祖虽有所屈亦有所伸至于复孟春之犆祭仍三时之合享事理最为简当仪节不致繁多求之古礼盖无不合以本朝言之  太祖创业开基化家为国  太宗贻谋燕翼卜宅迁都  祖功  宗德百世不祧  群庙之中有此  二庙则每岁之祭一伸其尊此理之所不容已者若推其极我  太祖取天下于北狄严天地华夷之大限正宇宙冠屦之大分自书传所载以来求其功高万世未见有此近年臣下之议亦多谓  太祖宜于合祭正南向之位虽与程颐朱熹之论未合而往者议祧  懿祖之初固不之取然亦可见于本庙之中孟春犆祭在  太祖尤不可已也伏望下臣此奏俾文武臣僚集议可否然后断自宸衷则于  升下奉先思孝之心庶几得遂矣章下所司知之
　　○丙戌升都察院右佥都御史张津为右副都御史巡抚苏松等处兼总理粮储
　　○升大理寺右寺丞吴祺为左寺丞浙江道监察御史张璇为右寺丞
　　○荫故大学士徐溥孙文煇为国子生
　　○丁亥  恭让章皇后忌辰遣内官祭  陵寝
　　○复沈阳中卫都指挥佥事袁杰为都指挥同知滐初从征山东坐罪降级至是乞以功赎还如故兵部议不可诏竟从之
　　○贵州宣慰使司应袭土舍宋储差舍把宋纨寺贡马贺  万寿圣节给赐彩叚等物有差
　　○己酉命监察御史张鳌山提调南直隶学校
　　○升太仆寺少卿汪举为通政使司右通政
　　○升赏蜜云等地方斩获贼级有功官军正千户朱锦绣等三百三十三人有差
　　○庚寅以明日冬至节遣驸马都尉崔元马诚林岳分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○荫故巡抚宁夏右副都御史安惟学子弘嗣为国子生何锦之乱众谓惟学有以激之故恤典不及至是其家复陈乞赠荫吏部言致乱之由难独坐惟学诏许荫子而罢其赠
　　○辛卯冬至节  上请  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○命妇朝贺  太皇太后  皇太后  皇后于宫中
　　○赐文武官假三日免宴给以节钱钞
　　○壬辰升浙江按察司按察使范镛为南京都察院右佥都御史提督橾江
　　○癸巳除服阙南京工科给事中胡镇为户科给事中
　　○甲午升湖广布政司右参政李天赋为辽东苑马寺卿
　　○给沈府故沁源王诠钟妃程氏棱山王诠□妃陈氏养赡米岁各百石晋府临泉悼昭王宫妾李氏河东昭靖王宫妾黄氏辅国将军表柌继室蓝氏辅国将军奇冷夫人钱氏奉国将军奇漂淑人刘氏各五十石辅国将军奇灛宫妾王氏三十石
　　○乙未改顺天府丞杨一渶为太仆寺少卿
　　○达贼入寇宣府云州各堡提问千户徐达等其守备指挥耿山先以降级并太监郭源参将江桓俱宥之
　　○哈蜜忠顺王速坛拜牙即为其哈密卫都督同知奄克孛剌乞升左都督且叙其杀死奸夷保守国土之功兵部覆请得旨奄克孛剌既能坚守臣节为国藩篱准升左都督
