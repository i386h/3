<!-- { "loadSidebar": true } -->
　　○癸卯清明节遣定国公徐光祚武定侯郭勋恭顺侯吴世兴分祭  长陵  献陵  景陵  裕陵  茂陵  泰陵文武衙门分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○荫礼部尚书兼翰林院学士刘春子延年都察院左副都御史刘达侄＜宀禹＞俱为国子生
　　○乙巳大学士杨廷和等言  皇上亲统六师征讨叛逆凯旋之日礼宜即时颁诏天下一以告大功之成一以布大赉之恩今  圣驾还京两月余矣臣等已尝撰拟诏旨进呈  御览适遇  圣体违和未蒙发出昨闻钦天监择日欲在卯祀之后然此与郊祀事体自不相关未郊之前亦可举行况今各处地方水旱相仍灾异迭见岁用钱粮小民拖欠数多各边军士月粮经年无支该镇奏讨殆无虚日欲徵之于民而脂膏已竭欲取之于官而帑藏已空闾阎之间愁苦万状饥寒所逼啸聚为非者在在有之其畿内州县及山东河南狭西等处盗贼百十成群白昼公行劫掠居民被害商旅不通若非早为拯救痛加宽恤则将来事势有大可忧者即今远近人心朝夕悬望德音之降真如大旱之望云霓其情有不容以暂已者喜闻  圣躬数日以来渐复康泰伏愿留神省览将前项诏书早赐颁降以慰四海臣民之望仍乞将随征内外有功人员速行升赏则德泽旁施和气充洽人心悦怿而天意可格矣不报
　　○刑部员外郎周时望言  圣体违和辍朝累月天象变异人心忧惶乞念  宗庙社稷之重建立国本以杜邪谋御史王琳主事陆澄陈器亦以为言俱不报
　　○丁未广西道监察御史陈德鸣奏宣大等处边军久留京师乞遣还原镇以备北虏不报
　　○壬子  慈寿皇太后圣旦命妇朝贺赐百官宴于午门
　　○命毛怜卫指挥佥事木哈尚袭祖职都督佥事初木哈尚祖郎卜儿罕天顺二年授都督佥事为高丽人所杀天顺四年木哈尚与侄塔纳哈争袭  英宗皇帝因厘其祖职为二命木哈尚为指挥佥事塔纳哈为正千户及是塔纳哈已故无嗣木哈尚奏乞并袭为都督佥事兵部议令巡抚辽东都御史核实乃许之
　　○虏入威远松山等堡虏掠焚草束万计卒陈玉战死巡按辽东御史葛襘以闻并劾守堡都指挥李继宗等失于备御及分守参将孙棠副总兵张铭太监刘岑李环罪请治之仍录玉之后以励人心诏继宗等逮问分守官姑宥之棠夺俸五月玉子升级如例
　　○女直都指挥同知逞家奴来朝贡马给赏金织衣并彩叚钞绢有差
明武宗毅皇帝实录卷之一百九十七
　　正德十六年三月癸丑朔日食  孝肃太皇太后忌辰以  上不豫  奉慈殿免行礼遣惠安伯张伟祭  裕陵
　　○甲寅升户科右给事中刘济为工科左给事中
　　○升黄州府同知夏廷芝许州知州潘棠为按察司佥事廷芝山西棠云南
　　○录云南十八寨平夷贼功镇守太监史泰岁加禄米十二石巡抚都御史何孟春升俸一级仍各荫子侄一人为百户都给事中刘洙巡按御史陈察参政邓相晁必登副使王忠佥事周愚都指挥方仲方略各升俸一级布政使方璘按察使陈洪谟佥事潘氵□禾都指挥刘玺刘宗仁各赏银五两纻丝一表里
　　○赐播州宣慰司致仕宣慰使杨斌蟒衣玉带
　　○乙卯太监赖义传旨宸濠并栱樤等妃妾赵氏等俱送凤阳高墙安置先是大学士杨廷和等言宸濠诸眷属奉旨俱暂住通州但通州褊小近人多盗不惟供给不敷抑且防守不易况其事与郊祀庆功等礼自不相妨请先行发遣从之
　　○丙辰大学士杨廷和等言今早太监魏彬传谕  圣意谓郊祀未举  圣心深有未安臣等闻之以为即此一念上通于  天天心感格  圣体便当平复大礼之行亦未晚也伏望  皇上强膳慎药善加调理上以慰  圣母之心下以答天下之望臣等不胜幸甚
　　○广东清远四会二县遗贼复紏集余党至千人纵横流劫都御史萧翀等以闻兵部议广东连年用兵亦尝屡致克捷如杨旦萧翀等所奏则二县已平今未及一年何以又称盗贼复炽宜令翀会总镇总兵等官督军剿捕刻期殄灭以赎前罪若仍蒙蔽贻患决难轻贷俟事宁日巡按御史仍通核前后失事者具以状闻从之
　　○回贼三百余人流劫山狭界中官军追急复自垣曲入河南济源掳知县王枢次日乃得逸归巡抚河南都御史沈东魁以闻诏责三省官司平居怠玩不能防遏而姑宥之令河南巡抚等官督兵剿捕山陕各巡抚官一体防御事宁之日各巡按御史仍查失事之故第其轻重奏请裁处诏可
　　○礼部尚书兼翰林院学士石珤以兄户部尚书玠之丧上＜锍-釒＞乞归葬言臣门户单薄兄弟相依为命病既不能侍汤药没又不得亲含殓旦夕归土生死永别若不躬自掩埋恐目且不瞑矣伏望  圣慈念臣兄尝备位九卿之列惭负大恩死不能报容臣暂归以终大事不许
　　○戊午升太常寺典簿刘广通为本寺寺丞都给事中张九叙等因劾俞九畴及广通皆道流不宜相继进用以辱名器请亟罢黜不听
　　○己未升辽东行太仆寺少卿李炫为甘肃行太仆寺卿
　　○命以三月十五日殿试先是礼部请殿试期得旨以二月十五日会  上不豫乃改三月初一日至是复改云
　　○辽东分守参将孙棠坐虏入镇北堡夺俸两月
　　○群盗掠通州及武清顺天府通判杨承祺督兵与战被伤事闻诏停分守指挥周召巡捕指挥王瑾俸令巡抚及兵备守备捕盗等官选兵剿灭之有功者如例升赏若过期不获巡按御史劾奏各军卫有司掌印巡捕官俱逮讯
　　○庚申升礼科给事中吴廉为户科右给事中
　　○传旨改团营西官厅为威武团练营以西官厅监督太监张忠安边伯朱泰平虏伯朱彬都督朱洪朱晖朱周朱琮俱提督团营教场与威武团练营操练人马令别辟团营教场于是六科都给事中汪玄锡十三道御史张仲贤等言别置教场拓地则不免侵民之庐墓兴工则不免费官之财力且威武团练营既为  陛下自将而设则泰等不过奔走麾下乃概加提督之名不几于僣乎兵部亦执奏永乐间设立五军三千神机三营至景泰间于三营内选精锐堪战者立团营专备征调其法最便至正德九年又于团营官军内选其尤精锐者操练于本营西官厅余照旧随营操演二者初不相妨今欲改团营为威武团练营而移团营于他处臣恐鸠工聚财动淹岁月见今外卫春班官军陆续赴操寄顿无所操演必废况乾清坤宁大工未完财力俱竭势难兼济伏望追寝成命  上不听命团营官军蹔即五军营教场操练团营教场所司其亟相度以闻
　　○初四川流民谢文礼谢文义犯罪亡命聚党千余纠合诸种僰蛮据白水江以叛巡抚都御史盛应期总兵吴坤率指挥何卿等并乌蒙芒部土兵讨之贼屡败土巡检安宇剌文礼于阵死焉寻以江涨罢兵贼势复振至是应期等复督兵进卿败贼于滴水崖乘胜渡江捣其巢斩文义又诸酋助恶者百余人群蛮乃皆听抚余党悉平应期以捷闻赐敕奖励赏赍奏人如例卿等功次下兵部看详
　　○辛酉先是今追尊  恭穆献皇帝之薨也  上命  今上皇帝以嗣子暂管府事仍给餋赡米三千石至是今  章圣皇太后奏岁时庆贺祭祀嗣子以常服行礼非便请预袭封为王诏复许之旧例亲王薨子未封者止给养赡米二百袭封必俟释服此皆  上特恩也
　　○革庆成王府镇国中尉知爝冠带知爝尝招集无赖掠货于途事觉已降敕切责至是复违例走至京有所诉都察院请革其冠带以示惩戒从之
　　○升赏广东获功官军神电锦衣等卫指挥李让等二万五千九百五十四人有差
　　○甲子建州左等卫女直都督等官脱原保等以马匹貂皮来贡赐彩叚纱绢及金织衣有差
　　○乙丑升广东布政司左参议郑锡文为贵州左参政
　　○升南京礼部郎中杨叔通为湖广按察司副使提调学校
　　○并江西南昌前右二卫为南昌卫宸濠之变军士从逆者死亡殆尽而左卫公署又毁于火巡抚都御史王守仁请以左卫所存军余并归前卫总为南昌卫掌印佐贰官俱听抚按官随宜委用从之
　　○直隶巡按御史甯钦劾奏广南知府钱岌为都察院都事时拜钱宁为父肆行请求或攘人之财或辱人之女狎侮公卿劫持上下岂可更使流毒外郡乎乞亟黜为民永不原宥以为奸党之戒章下吏部知之
　　○监察御史刘源清上言兵食足则战守豫夷狄戢则中国安顷来疆圉多事所在告警沿边粮赏侵渔过半斗米百钱饱者无几餋士如此臣恐以战则倒戈以守则溃散不特不足胜敌而已  陛下至自南都一时臣工莫不给赏各边士卒远戍劳苦顾无恩泽以及之乎近籍逆党钱宁廖鹏家赀皆数百万计伏望  皇上深图边务令户部输之各边给散军士使人沾实惠则士气可作战守有赖矣不报
　　○升四川布政司右布政使沉恩为左布政使
　　○丙寅  上崩于豹房先一夕  上大渐惟太监陈敬苏进二人在左右乃谓之曰朕疾殆不可为矣尔等与张锐可召司礼监官来以朕意达  皇太后天下事重其与内阁辅臣议处之前此事皆由朕而误非汝众人所能与也俄而  上崩敬进奔告  慈寿皇太后乃移殡于大内是日传遗旨谕内外文武群臣曰朕疾弥留储嗣未建朕  皇考亲弟兴献王长子厚熜年已长成贤明仁孝伦序当立已遵奉  祖训兄终弟及之文告于  宗庙请于  慈寿皇太后即日遣官迎取来京嗣皇帝位奉祀  宗庙君临天下又传  慈寿皇太后懿旨谕群臣曰  皇帝寝疾弥留已迎取兴献王长子厚熜来京嗣皇帝位一应事务俱待  嗣君至日处分于是司礼等监太监谷大用韦霦张锦内阁太学士梁储定国公徐光祚驸马都尉崔元礼部尚书毛澄奉金符以行初司礼监官以  太后命至内阁与大学士杨廷和等议所当立者既定入白  太后取旨廷和等候于左顺门顷之吏部尚书王琼排掖门入厉声曰此岂小事而我九卿顾不预闻耶众不答琼意乃沮
