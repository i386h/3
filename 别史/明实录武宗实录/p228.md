<!-- { "loadSidebar": true } -->
　　祖宗创业垂统艰难重大
　　皇帝宜以万几为念不得过于哀慽成服三日后听政尔中外文武群臣尤宜协志效勤佐行化理以永垂无强之休哉丧制悉遵
　　先孝肃太皇太后遗诏以日易月二十七日而除君臣皆同毋废
　　社社
　　宗庙百神常祀毋禁中外臣民音乐嫁娶亲王及诸宗室各守藩屏不必赴丧但遣人进香在外大小文武衙门并免进香特兹诏谕其各遵行勿违予志礼部上丧礼仪注一发丧日
　　上素服诣
　　大行慈圣康寿太皇太后宫举哀止括发设奠复举哀毕归丧次
　　宪庙皇妃
　　慈寿皇太后
　　皇后皇妃公主王妃举哀礼同哀毕各归丧次是日颁遗诰于天下自本日至三月初九日共二十七日不鸣钟鼓次日
　　上素服束发举哀设奠大殓奉安
　　梓宫设几筵安
　　神帛立铭旌哭尽哀
　　上衰服举哀行祭礼
　　宪宗皇妃
　　慈寿皇太后以下皆成服各设祭一土□玄六尚及宫人各随祭礼毕各归丧次日内官内使祭一坛十五日
　　上举哀朝夕设奠
　　宪庙皇妃
　　皇太后以下哭临礼同礼毕各归丧次十六日公候驸马伯五府六部等衙门共祭一坛文武三品以上命妇共祭一坛每七并百日
　　上祭毕
　　宪庙皇妃
　　皇太后以下各设祭同  一在京文武官员闻丧素服乌纱帽黑角带自清晨为始至第三日俱诣清宁门外哭退于本衙门歇宿不饮酒食肉第四日各具斩衰诣清宁门外朝夕哭临三日各哀十五而止凡在朝及在衙门视事用布果纱帽垂带素服腰绖麻鞋退居即服孝服通前二十七日而除  一文武官员一品至三品命妇麻布大袖圆领长衫麻布盖头清晨由东叶门入清宁门外哭临三日而止仍素服二十七日而除  一在京寺观各声钟三万杵  一在京以闻丧为始禁屠十三日一祭祀翰林院撰祭文光禄寺备祭物  一军民素服妇人素服不装饰俱以闻丧日为始二十七日而除  一外国四夷使臣行哭临礼部工部造与孝服随朝官哭临及祭礼  一在京文武官祭祀品物光禄寺办  一听选官办事官监生人材吏典僧道坊厢人等闻丧即易丧服朝夕哭临次日早至第三日皆清晨赴顺天府朝阙设香案哭临三日各十五声而止仍各素服通前共二十七日而除  一在外诸王世子郡王及王妃郡主以下闻讣皆哭尽哀行五拜三叩头礼毕并易素服第四日服缞服遵依遗诰二十七日而除一遗诰到日在外文武官员人等素服乌纱帽黑角带行四拜礼跪听宣读讫举哀再行四拜礼毕各制斩衰于本衙门宿歇不饮酒食肉每日率合属官僚人等就本衙门朝阙设香案朝夕哭临三日而除  一在外官员命妇闻丧素服举哀三日各哀十五而止素服一十三日从之  遣户部尚书杨潭祭京都太仓之神  遣顺天府官祭宋丞相文天祥  癸未升浙江右参政梁材为浙江按察使四川副使郭东山为四川右参政湖广佥事丁沂为浙江副使福建佥事查豹为山东副使大理寺左寺副郭震为河南佥事  升巡抚宣府左佥都御史刘达为左副都御史巡抚保定兼提督紫荆等关左佥都御史李瓒为通政使掌鸿胪寺事  大学士杨廷和上＜锍-釒＞乞休言禀赋素弱年少之日疾病交攻前年丁忧回家经营先臣丧事益觉衰惫继后奉召来京沿途冲风冒两兼程前进旧疾转加近日以来心烦咯血四肢麻木耳鸣重听两目昏花言出于口輙自惶惑心有所念旋复遗忘首丘之情日以迫切药饵时进猝未见功伏自念臣材不逮于中人位已登于极品力小任重福过灾生贪冒荣宠积成罪戾满盈招损势固然也若不自陈休退诚谓有负委任伏望
　　皇上俯察愚衷早容致仕荣禄既谢则灾青自轻心志既安则医药易效自今以往或得少延残喘休息林泉皆
　　陛下生成之赐也
　　上曰卿元臣硕德望隆中外复任以来朝廷方切倚注岂可累次引疾求退宜即出供职再不必辞  降监察御史张士隆许完为判官士隆晋州定完州初宝坻人薛凤鸣者既以罪削仕籍家居无赖益甚出入诸贵幸门下倚凭声势而朱宁通其爱妾故尤庇之尝与弟凤翔有怨嗾缉事者发其阴事收诣刑部当刑部拟有冤并捕凤鸣鞫之凤鸣使其妾怀状赴长安门愬屈因自缢死门者以状闻仍坐凤翔死而出凤鸣状复连及宝坻知县周并在凤鸣素所讎者数十人俱逮赴都察院完与士隆先后治其狱乃捕凤鸣等对证寻释还职而凤鸣久系宁怒令凤鸣女告治狱者偏枉遂下二人于锦衣卫狱于是都御史彭泽等亦被旨诘责具＜锍-釒＞引咎乃凤鸣诸所讎者尽抵罪而完士隆竟降级调外任时御史周鹓潘仿亦尝治凤鸣事俱为所捕鹓阴赂宁得赎杖复职仿巡按狭西踰年代还乃逮问仍拟调外任都御史申救始免之  先是虏犯宣府青边口堡守备都指挥佥事朱彬率千户司杰御之仅虏首一级而所捕军士被伤者二十余人抚按劾其罪兵部谓近议奋勇迎敌虽损折官军官不问而旧例冲锋被伤者仍加升赏宜免彬罪仍奖励升赏诏从之  礼部尚书毛澄等请
　　上视朝文武群臣行奉慰礼
　　上曰朕哀痛方切未能视朝不允  赐故南京工部尚书刘宣谥文懿卒于弘治间至是其子南京工部员外秉常以谥请礼部覆奏宣耿介公勤宜与从之  四川副使杨伟引疾乞致仕许之  乙酉礼部尚书毛澄等再请视朝
　　上曰朕朝夕瞻奉
　　几筵哀痛深切不允请  诏升左府右都督欲永一级以抚谕土鲁番有劳故也  先是工部主事杨最督催山西等处逋欠大价不候奏报輙还工部劾之乃命复往会巡按御史查议最乃兴御史牛天麟上疏谓近年多灾屯留裒堡之民至抱稿禾而泣壮者逃亡老稚濒死若复并徵民岂能乞堪宽年限量为带徵久岁无籍可查者似可矜免工部覆议从之时上下交利工部出差回皆厚赂尚书最独无赂李燧怒之故劾其罪及复出得赂乃角□羊  丙戌传旨以
　　大行山陵将开隧道朕欲轻骑躬往视工以伸追望之情其随侍人员及摆路士马皆不必动朕将遍祭
　　诸陵所司具牲礼以候于是大学士杨廷和梁储蒋冕毛纪等虑
　　上由
　　山陵复趋北边上＜锍-釒＞云
　　皇上前在宣府一闻
　　大行太皇太后崩逝即旋驾回京朝夕
　　几筵躬行奠献哭泣哀慕远近闻之无不感动近乃特降纶音欲往
　　山陵亲视工役仍祭告
　　诸陵是虽一念诚孝发自
　　圣心但
　　祖宗以来丧礼自有定制我
　　孝宗皇帝于
　　孝肃太皇太后之丧举哀迫切亦遵
　　累朝旧制不曾亲视启工今忽有此举人心未免疑惑伏望
　　圣明恪遵成宪收回前旨以释群疑其恭上册宝诏天下并以后祭祀俱照旧典次第举行以尽送终大礼则天下之人益称颂
　　圣德
　　圣孝于无穷矣礼部尚书毛澄等亦言
　　山陵之役我
　　祖宗列圣以来皆以付之有司虽
　　梓宫发引送之不踰禁关其为虑也深矣伏望
　　陛下勉抑孝思以从家法则
　　圣躬万福群情孔安科道等官朱鸣阳等言
　　梓宫在殡
　　陛下于视朝听政犹未俯允轻骑远出岂礼所宜且吉凶异礼祭丧殊情
　　陛下欲遍祀
　　诸陵知不服从吉乎抑以凶乎以衰绖之惨戚临俎定之雍容尤不可之甚者也翰林脩撰舒芬亦以为言皆不报  丁亥升太原知府刘文庄为浙江右参政卢纶四川左参政延平知府姜文魁为四川副使刑部员外郎秦礼嘉兴府同知孟洋南阳府同知周愚为按察佥事礼福建洋湖广愚云南  升锦衣卫指挥廖鹏都指挥使掌南镇抚司印从朱宁请也  戊子清明节遣驸马都尉蔡震马诚崔元分祭
　　长陵
　　献陵
　　景陵
　　裕陵
　　茂陵
　　泰陵文武衙门各分官陪祭  遣仪宾杨淳祭
　　景皇后陵寝  遣内官祭
　　恭让章皇后陵寝  礼部尚书毛澄等复请视朝
　　上曰朕哀痛深切未忍暂离
　　几筵卿等屡＜锍-釒＞陈请诚意恳切今勉遵遗诏以二十二日于西角门视事  召京营参将左钦柰琮所部宣府备御兵还营  升南京光禄寺卿张嵿为右副都御史巡抚保定等府兼提督紫荆等关  巡按江西监察御史范辂疏御马监太监毕寘先朋逆瑾在天津打鲜藉瑾声势吞噬无厌往来徐扬之间科歛民财以数万计民皆衘入骨髓后因瑾败再营广东市舶又营山东镇守今复起镇守江西到任之初擅作威福人人自危迹其所为视瑾尤甚及今不为之处将来地方之变有不忍言者臣谨条具真贪酷不法一十五事上闻伏乞将真取回闲住不报  兵部主事陆震跪言日者昊天不吊威降大戚车驾在狩群情汹汹计道里之远隔虑行李之后时既闻
　　陛下单骑倍道冲雪还宫奔之勇哭泣之哀百官有司皆为感泣何其前之蔽而今之朋也臣有以仰窥
　　陛下之心有不忍者去岁首春肇启郊畋召廷臣宣谕再三锡之以绮衣重之以获禽今兹北狩其将归也有兼币之赏其既归也有多禽之赏其将复出也有锡功之赏其既去而远也有命绦之赏何其赏之数也臣又以仰窥
　　陛下之心必有所不安者且
　　陛下即位于兹十有二年矣十者干之终十有二者支之终当气运周会之期正备德更新之日
　　陛下方且营宣府以为居纵骑射以为乐此臣之所以深耻而痛惧也自古游畋之娱车马之好虽或有之若至弃华即戎卜夜为昼以外为主以家为客挈天下之大器举天下之大柄付之于人漠然无所动其心此则古今之所无也伏望勉终丧制深戒盘游则斯民有更生之福四海有永清之期矣不报  庚寅礼部奏视朝礼仪二十二日早
　　上服缞服御西角门视朝文武百官素服腰绖行奉慰礼毕侍班至二十七日
　　上释缞服二十八日易布翼善冠布袍腰绖仍御西角门至三月初六日服除许之  命延绥榆林团操援兵参将都督同知杭雄充总兵官守大同地方  云南巡抚都御史范镛巡按御史唐龙奏金齿腾冲之地不足当中土一县云南镇守太监及捝兵业已兼制今复设太监王阳参将沐松则增两镇守矣剥削多门夷情积怨日深能宴然而已乎且阳使酒几杀指挥陈廉松用辂得升都督请罢阳夺松新衘仍归本司以事之
　　○兵部请小者责成兵备副使大者听镇巡计处则统一而方安从其言诏阳松且不动降敕切责令勿骚扰地方  下御史董相于锦衣卫狱降为徐州判官相行部会都督朱彬为营＜衣十＞报怨遣百户朱英执人于平谷势张甚相杖而系之且欲奏闻彬遽譛于
　　上谓相擅辱军职遂得罪时论壮之  大学士杨廷和跪言近者＜锍-釒＞乞休致荷温旨慰留日感且泣窃念臣之事君必欲尽其义上之使下必欲体其情臣以哀病卧伏枕席间
　　大行太皇太后丧义不容于不出悲痛之余旧患转剧朝夕思念惟望生还情不容于不退况自承召以来复任四月在告六旬师保具瞻岂素飡之地枢机重任非养病之官内自省循实孤倚注迁延既久罪戾愈深伏望特降俞音俾遂首丘之愿诏朕以乡累朝耆德方切依毗况兹多事之时正宜尽心匡辅乃屡＜锍-釒＞固求休致即出供职再不必辞  辛卯制谕礼部曰朕惟显扬先德加荐鸿名媲庙享于将来垂休光于不泯此我朝世守之旧典亦自古已行之通谊也洪惟我
　　圣祖母大行慈圣康寿太皇太后昔配我
