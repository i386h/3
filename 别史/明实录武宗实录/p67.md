<!-- { "loadSidebar": true } -->
　　○升守备真定地方指挥使孙鉴为署都指挥佥事从其请也
　　○乙未清明节遣驸马都尉游泰黄镛崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭恭让章皇后陵寝　○提督誊黄通政使司右通政黄宝服阕复除原职
　　○丙申升南京都察院右佥都御史张恕为南京工部右侍郎
　　○伊府仪宾庞进辅奏河南卢氏永宁宜阳嵩县四处山场内产银砂乞选差内臣同至彼烹炼以济国用户部议覆河南中州要地国家自昔至今未尝采办必有深意存焉今进辅轻言采取似有所图诏令镇巡并三司掌印官率进辅亲往踏勘矿洞应开与否务见明白不许隐情
　　○户科给事中叚豸查勘山东滨州活鹻官民地一千二百七十八顷四十九亩有奇可办纳存留以备常赋死鹻官民地六百三十九顷八十七亩有奇可折纳布钞以宽民力因言去任巡抚都御史徐源朱钦坐视民患不为奏处以致陪偿重赋诏以地既勘明依拟徵纳源钦不恤民隐既去任姑宥之仍勒为民
　　○丁酉  皇太后圣旦命妇朝贺赐百官宴于午门
　　○礼部尚书刘机奏二月二十六日会试事毕臣与考试监试提调等官俱于四方赴朝房候陛见遗下朱墨试卷五十余柜于至公堂被火焚毁诏看守执役人员下法司究治试卷既焚毁姑不问
　　○致仕南京刑部主事陈言有罪谪戍边卫弘治末考察廷臣言以有疾致仕寻奏辩得复职同时以不谨黜者兵部员外郎董俊亦援言例奏辩乃复令言致仕而言愬不已吏部谓其贪冒无耻命锦衣卫杖之三十遣之
　　○湖广守臣奏荆州等卫仓廪空虚军士月粮连年不得关支乞差官区处户部议覆诏责巡抚并司府州县卫所官不能事事以致空虚可遣堂上官一人奉敕往处务期仓廪充盈军得实惠仍查拖欠数目及历任各官职名奏来处治于是命户部左侍郎韩福兼左副都御史而行仍命福凡有可行事宜即多方议处务见实效
　　○注都督同知郭鋐于后军都督府署都督佥事李玙于前军都督府俱佥书
　　○狭西固原巩昌阶州各地震
　　明武宗毅皇帝实录卷之三十五
　明武宗毅皇帝实录卷之三十六
　　正德三年三月戊戌朔  孝肃太皇太后忌辰  奉慈殿行祭礼遣驸马都尉蔡震祭  裕陵
　　○大亦辖等族番人容中锅等来朝贡马及盔甲等物赐宴并彩叚绢钞如例
　　○南京工部尚书韩重奏  太庙殿宇  孝陵墙垣及武英等殿当修理者工役烦多请行南京法司将一应赎罪米仍旧送部折收料银以备支用从之
　　○太监高凤传旨勋卫张宗说升锦衣卫都指挥使
　　○巩昌府阶州地震有声
　　○己亥镇守宣府太监陈贵等勘报顺圣川东城新城马房焚毁仓廒料豆实震而灾户部奏请免究遂宥之
　　○户部请如例以银送诸边备正德四年籴本及折支官军俸粮大同宣府俱五万两辽东十万两宁夏延绥甘肃共五万二千八百七十五两诏不许谓各边既设屯田又有各司府岁输粮草天顺以前初无户部送银之例其例始于成化二年盖或因警报或以旱潦事变相仍行权宜接济之术耳而其后遂为岁额且屡告缺乏得无盗取浪费之弊耶户部其会多官查究事端从公议处经久长策以闻
　　○庚子  上御奉天殿传制遣宁阳侯陈继祖崇信伯费柱建平伯高霳应城伯孙钺成安伯郭宁恭顺侯吴世兴镇远侯顾仕隆宣城伯卫璋武安侯郑英遂安伯陈鏸平江伯陈熊为正使中书舍人陆爰牛纲刘皋行人孟洋陶骥涂敬曹仿太常寺寺丞纪世梁鸿胪寺寺丞聂友忠兵科给事中白思诚翰林院编脩湛若水为副使持节册封襄简王第二子光化王祐櫍为襄王崇简王世子祐樒为崇王妃李氏为崇王妃徽庄王世子祐台为徽王沈王庶长子西阳王诠钲为沈世子妃宋氏为沈世子妃岷王嫡长子誉荣为岷世子周府上洛庄惠王嫡第九子安瀼为上洛王庆府庆王弟台濠为寿阳王秦府保安庄简王庶第五子镇国将军诚漖为保安王汧阳安裕王庶长子镇国将军秉楱为汧阳王夫人稽氏为汧阳王妃晋府宁河安宪王嫡第三子奇沄为宁河王鲁府安丘荣顺王长子健朴为安丘王夫人孔氏为安丘王妃钜野恭定王长子当＜氵亟＞为钜野王夫人孙氏为钜野王妃监生萧本正长女萧氏为岷府黎山王妃西城兵马副指挥杨世清长女杨氏为崇府庆元王妃东城兵马副指挥邓钺长女邓氏为周府博平王妃南城兵马副指挥卢镮长女卢氏为周府莱阳王妃南城兵马副指挥高纶长女高氏为宁府瑞昌王妃西安右获卫纳粟副千户杨仁长女杨氏为秦府宜川王妃
　　○降中书舍人阴盈为直隶晋州判官以守制起复违限勒进士陈璋陈定之致仕以养病违限也
　　○辛丑命养病南京都察院右副都御史雍泰复原职仍提督操江
　　○命分守延绥左参将都指挥佥事叶椿充副总兵镇山西兼提督三关地方
　　○壬寅升湖广武昌府知府陈晦为江西布政司右参政仍掌府事以郡人奏晦治有异迹屡为上官旌荐欲借留以慰民望故也
　　○诏修会稽汉孝女曹娥庙从巡按御史杨滋请也
　　○甲辰给楚府故镇国将军均镠夫人赵氏养赡米岁五十石
　　○陇州知州官伦到任违限诏免逮问降二级边方叙用　　○乙巳户部左侍郎韩福以奉命湖广整理粮储上言湖广每年运送京通二仓粮米约三十余万石脚耗等费倍焉及运贮二仓军士苦支领之难或以贸银仅得三钱有余而已乞尽留前米每石折收二石以给本处军士月粮乃别处银两每石折五钱解送太仓而给之京营军士仍将起运南京之米亦如此例折兑则彼此俱便而两无所妨诏许之
　　○楚府缙云王荣淋薨王楚王庶第二子也母宋氏弘治四年正月二十五日生十五年正月册封至是薨讣闻辍朝一日赐祭葬如例谥怀僖
　　○丙午  中宫千秋节命妇朝贺
　　○巡抚云南都察院右副都御史林元甫卒元甫福建莆田人成化乙未进士授工科给事中弘治中进礼科都给事中历升山东左参政云南右布政使狭西左布政使都察院右副都御史巡抚四川已而改巡抚贵州寻改云南正德元年乞养病还至是卒赐祭葬如例元甫长身美髯眉目朗秀襟度阔大不见畛域为给事中数谏诤占城册封有旨遣元甫矣以言事忤旨竟罢不遣德府妃营葬欲大治茔域元甫时为参政坚执不可卒易人董之历官三十余年家无厚赀平居惇行孝友未尝启口及人过失僚友尝被诬以身家保之竟亦不使之知也盖一时长者云
　　○丁未岷王奏本府狭陋欲乞雍王所遗空闲府第徙居之工部议王府建立分封自宜世守未有无故而迁者王厌旧图迁劳民费财恐诸藩效尤骚扰军民宜治本府辅导官罪以为后戒得旨王府府第  祖宗分封已定岂容轻议迁徙承奉长史等官不能以礼启谏诚宜罪姑宥之
　　○戊申诏增蓟州等处操备军士月粮为一石先是月粮止八斗镇守太监王宏以军士戍守劳苦为请乃增之
　　○己酉改服阕南京刑部尚书周经为礼部尚书太子太保如故仍命移文取之
　　○庚戌赠司礼监太监刘瑾父荣后军都督府都督同知母刘氏一品夫人瑾本姓淡冒刘姓自称赐姓云
　　○辛亥命故清平伯吴琮庶长男杰袭爵
　　○命吏部申明禁例仍令抚按官询访在外官吏贪酷者奏黜廉能守法者旌擢之先是有邹平县民孙淮援诏书进言天下多贪官污吏已犯而罢黜者以财请寄仍得复官贿赂公行此弊政之大者也乞遵  高皇帝之法警谕中外革故鼎新然后天下可理下吏部议以为法禁固明久而生玩淮言不为无理故有是命
　　○命少师兼太子太师吏部尚书华盖殿大学士李东阳少傅兼太子太傅吏部尚书谨身殿大学士焦芳少傅兼太子太傅户部尚书武英殿大学士王鏊都察院掌院事太子太傅吏部尚书兼左都御史屠滽太子太傅兵部尚书刘宇户部尚书兼文渊阁大学士杨廷和太子少保吏部尚书许进吏部尚书兼翰林院学士掌詹事府事梁储户部尚书顾佐刑部尚书王鉴之工部尚书李鐩通政使司通政使王敞大理寺卿张銮充廷试读卷官芳以子黄中宇以子仁提调官礼部尚书刘春以从子鹤年皆与试当避嫌  上允春请而令芳宇仍供事
　　○赐建州右卫都督尚哈纻丝蟒衣从其乞也
　　○广西忠州等州县土官遣族目人黄绍等来朝贡马赐宴并彩叚宝钞有差
　　○壬子  上御奉天殿亲策诸贡士制曰朕闻人君所当取法者惟天惟祖宗唐虞三代之君皆法天法祖以成盛治载诸经可考也其有曰代天曰宪天曰格天有曰率祖曰视祖曰念祖同乎异乎抑所谓法祖为守成而言也彼创业垂统者又将何所法乎汉唐宋以降法天之道殆有末易言者何以能成其治乎抑亦有自法其祖者矣何治之终不古若乎朕自嗣位以来兢兢焉惟天命是度  祖训是式顾犹有不易尽者天之道广矣大矣不知今日所当法何者为切传有谓刑罚以类天震曜慈惠以效天生育者果可用乎我  太祖高皇帝之创业  太宗文皇帝之垂统  列圣之所当法以为治者布在典册播之天下不可悉举不知今日所当法何者为先且急史有谓正身励己尊道德进忠直以与祖宗合德者果可行乎兹欲弘道行政以仰承眷佑延亿万载隆长之祚子大夫应期向用宜有以佐朕者其敬陈之毋忽
　　○命两广州县传送安南陪臣阮铨等柩还其国时铨等以朝贺来至龙州物故陪臣杨直源等奏乞传送还葬从之
　　○命守备张家口堡都指挥佥事田琦充左参将分守延绥西路地方以开平卫指挥佥事刘忠节代琦守备
　　○甲寅改狭西行太仆寺寺丞陈玑为太仆寺寺丞先是玑在狭西与镇守都督佥事曹雄有隙雄挟瑾势摭奏玑罪过遂逮赴诏狱及狱具玑得复职与雄俱夺俸两月玑因求改任吏部拟改南京太仆寺复特命补在京之缺盖玑因是亦厚结于瑾矣
　　○总督苏松粮储都御史罗鉴请给符验兵部议予之  上令查宣德间例兵部覆符验之领始于成化七年都御史□□□(□□□)□滕昭后遂为故事得旨以为纷更不许○冠带舍人廖鹏自陈公差过祥符擒截商巨盗六人乞录其功兵部尚书刘宇为请于  上得锦衣卫实授百户滥赏冒功虎而傅之翼鹏之恶自是张矣
　　○乙卯赐吕楠等三百四十九人进士及第出身有差
　　○太监刘瑾奏各边粮草缺乏马匹罢惫皆由官不得人是以开中商课接济银两终岁不息至使权豪兜揽肆无忌惮而粮草秕烂不堪今后商人必验殷实之家方许报纳秕烂者照数追偿仍枷号重治罪及经收之人州县解纳者如之其兜揽者谪戍极边至于马匹不许滥收不堪以致羸损镇巡官常加巡视诸镇年终扣筭造册缴部照刷每年春后差科道官查盘点视若互相容隐一体重治仍差人缉访及先行榜谕禁约事下兵部议瑾所言筹边急务不可少缓但各边查点文册未至有碍差官待年终九月会户部并奏差科道等官庶事归一而人易守报可时  上寓新房而瑾盗弄威柄无所顾忌凡军国重务未有不先白瑾而辄敢奏请者府部大臣鲜与之抗至有阴使子拜为父而不耻以自骄固此令既出边域震骚道路恐恐不敢言有所闻以目相授自是天下不复知有  上矣
　　○丙辰赐进士恩荣宴于礼部命英国公张懋待宴
