<!-- { "loadSidebar": true } -->
　　○勒户部员外郎黄体行为民体行以乾清宫灾奏乞发番僧义子边军并罢黄店内市等事且曰  陛下于群臣之言或报而不行或留而不报岂不以群臣皆外人也人情莫亲于父子莫密于夫妇  陛下试即群臣所奏退询  仁寿坤宁两宫万一可取则宜见之施行诏体行狂悖妄引两宫为辞令首实及＜锍-釒＞具伏罪命降远方杂职吏部拟广东兴宁县学训导不允勒为民体行己著不谨乃托此以释物议其后复起为知府未久即以赃败云
　　○丁卯清明节遣驸马都尉马诚崔元林岳分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾周钺祭  恭仁康定景皇帝陵寝
　　○遣内臣祭  恭让章皇后陵寝
　　○○翰林院编修刘泉乞养病许之
　　○己巳升兵科左给事中周金为户科都给事中吏科右给事中安金户科右给事中吕经兵科右给事中朱玑俱为左给事中金本科经礼科玑工科
　　○命保定侯梁永福五军营右哨坐营管操
　　○庚午南京中军都督府掌府事太子太傅魏国公徐俌等言迩者盗贼未宁灾异叠见此正国事可忧之时臣等敢不少尽其愚盖玩好游畋荡逸心志车马驰骤劳顿筋骨皆非所以保  圣躬也伏望阅  祖训条章之言鉴前代兴衰之迹早朝以肃百僚静处以谐官壸则和气薰蒸钟毓灵秀  圣寿延长  圣治溥洽尚何盗贼之足患哉＜锍-釒＞入  上谕之曰卿等爱国至情见于章＜锍-釒＞朕已备悉事切于朕者已尝处分矣
　　○太监温祥传旨四川地方流贼为患已八九年生灵茶毒军民困苦今贼首俱已擒斩余党解散尽绝总制提督官功绩茂著各镇守巡抚分守抚治及纪功巡按等官亦俱有劳都御史彭泽总兵官时源各赏银五十两彩币四表里太监韦兴廖堂都御史马昊各银四十两彩币三表里太监刘祥都御史蓝章张淳各银三十两彩弊二表里纪功给事中王萱御史何棐汪景芳巡按御史王镗兵备副使张敏各银二十两彩弊二表里中军都指挥解恒银十两彩弊一表里其写敕差行人一员赍赴军前给之其余领军督粮文武官员人等待班师之日别议升赏
　　○发太仆寺马二千匹银二万两于宣府大同倍之
　　○壬申  中宫千秋节免命妇朝贺
　　○癸酉命少师兼太子太师吏部尚书华盖殿大学士杨廷和少傅兼太子太傅吏部尚书谨身殿大学士梁储太子太保户部尚书武英殿大学士费宏礼部尚书兼文渊阁大学士靳贵掌詹事府事吏部左侍郎兼翰林院学士蒋冕翰林院侍读学士顾清少保兼太子太保吏部尚书杨一清户部尚书王琼太子少保兵部尚书陆完刑部尚书张子麟太子太保工部尚书李鐩都察院右副都御史石玠通政司通政使丁凤大理寺左少卿张禬充殿试读卷官
　　○甲戌山东嘉祥县修曾子庙成巡按御史李玑请以门人子思配享而以阳肤子襄公明仪沈犹行公明高乐正子春公明宣单居离列于子思后从祀且请御制碑文以垂示无极礼部议覆诏曰颜子庙  先朝已有御制碑矣曾庙亦不可无也其令翰林院制文赐之
　　○毛怜并海西吉滩等卫女直都指挥同知苦女等来朝贡马赐晏并赏彩叚绢布等物有差
　　○乙亥升兵部员外郎张嘉谟为山东按察司佥事
　　○升赏开化县等处讨贼有功官军人等陈勇等八百八十四人有差镇守太监刘璟巡视都御史陶琰各赏银二十两彩币二表里署都指挥使李隆升署一级兵备佥事储珊署都指挥佥事江洪处州府知府刘斐嘉兴府同知伍文定各银十两彩币一表里
　　○丙子江西兵备副使胡世宁奏江西之盗抚剿二说相持不决以臣愚见则谓旧招者不杀再叛者不招新起者必扑之以微即此三言而事定矣朝廷屡遣官体勘贼情及诸臣功罪殊不知事目繁多文案填委巡历难遍于乡邑采访或缘于传闻忠臣耻于自扬薄夫巧于媒蘖必假以岁月方能核实至于贼势众寡贼情向背则宜早勘报以定抚剿尽一之论然臣又虑江西之祸不止盗贼宁府数年以来威势日盛不逞之徒导以非法上下官司承奉太过数假火灾夺民廛地买办渐行于外府骚扰遍及于穷乡臣恐良民不安皆起为盗臣下畏祸多怀二心礼乐政命渐不出自朝廷矣请于见在都御史俞谏任汉中专委一员或别选才望公忠不避权势不惑浮议大臣一人兼任提督巡抚之责使其统御将帅调度兵食易置官吏兴革利弊皆得便宜从事更下诏戒谕宁王崇谦远嫌率由  祖训毋与外事严戢下人给还民业内臣军校出府生事悉命取还稔恶不悛者逮问如例仍敕镇巡等官恪守  太宗皇帝圣旨凡王府诸事必须奏准方许奉行违者重治庶无意外之虞矣事下兵部尚书陆完议请以俞谏提督兼巡抚其世宁所论贼情令谏会总镇等官计处抚剿之宜诸臣功罪则巡按纪功勘事官宜亲历稽考务求其实至于戒谕宁王事窃惟宁王之贤乃宗室之望夙守  祖训岂肯有违意者无籍之徒冒称官校及各郡王将军仪宾家人转相假托出外生事宜令王约束之得旨贼情令提督等官审处以安地方各郡王将军仪宾家人有假名害人者令宁王严加约束
　　○升赏四川抚散贼众有功官吏旗舍耆老等李爵等四十九人有差
　　○戊寅策试举人霍韬等三百九十六人是日  上不御殿制曰朕惟大学一书有体有用圣学之渊源治道之根柢也宋儒真德秀尝推衍其义以献于朝我  太祖高皇帝特命左右大书揭之殿璧朝夕观览每与侍臣形之论说  列圣相承罔不崇信朕初嗣位经筵儒臣首以进讲其书大纲有二先之以帝王为治之序次之以帝王为学之本又以格物致知诚意正心修身齐家之要分为四目序列于后以示学者用力之地夫学体也治用也由体达用则先学而后治可也顾以治先于学于义何居其为治之序盖前圣之规模后贤之议论皆在焉比而论之无弗同者而帝王之所以为学则有不同尧舜禹汤文武纯乎无以议为也高宗成王其庶几乎下此虽汉唐贤君亦或不能无少悖戾又下则其谬愈甚不过从事于技艺文词之间耳无惑乎其治之不古若也凡此皆后世之鉴可能历举而言之乎抑衍义所载不及宋事不知宋之诸君为治为学其亦有进于是者乎朕万几之暇留意此书盖欲庶几乎古帝王之学以增光我  祖宗之治励志虽勤绩用未著家国仁让之风用人理财之效视古犹歉岂所以为治者未得其本乎夫为人臣而不知大学无以尽正君之法子诸生讲明是道久矣行且有臣之责其为朕悉心以对毋泛毋略朕将亲览焉
　　○四川叙州府地震
　　○己卯命宁晋伯刘岳崇信伯费柱于左军都督府伏羌伯毛锐于中军都督府抚宁侯朱麒于前军都督府各佥书管事
　　○宜兴大长公主薨公主  英宗睿皇帝第十女母德妃魏氏成化癸巳册封宜兴公主下嫁驸马都尉马诚弘治戊申加封大长公主年六十有一而薨辍朝一日赐祭葬如例
　　○少师兼太子太师大学士杨廷和奏臣父春见年七十九岁旧患痰嗽之疾臣自弘治十四年离家复任已经一十四年屡乞归省未蒙俞允近日得父书称说旧疾转加念臣甚切窃惟凡人之情必心安而后能处其身志定而后能应于事臣于居家事亲之道既有所歉于中则于当官临事之时必有所不能尽其意虽夙夜在公亦复何补况臣受恩深厚未报涓埃而精力未衰尚堪驱策岂忍遽求优逸以至上负  圣明伏望俯察愚情特垂矜念容臣暂回省视少尽菽水之欢即当依限前来益图犬马之报  上曰卿柱石老臣参谋机务倚托方隆岂可以亲老为念辄欲归省其令有司以米三石羊二只酒十瓶赐卿父以申朕优礼之意
　　○辛巳赐唐皋等三百九十六人进士及第出身有差
　　○壬午赐进士恩荣宴于礼部命新宁伯谭祐待宴
　　○鲁府乐陵王阳錧薨王恭惠王第二子母妃赵氏正统壬戌生初封镇国将军成化壬辰袭封乐陵王至是薨辍朝一日赐祭葬如例谥曰宣懿
　　○癸未赐状元唐皋朝服冠带及诸进士宝钞
　　○四川叙州府地震
　　○山西都指挥佥事袁琳署都指挥佥事刘宠钱清坐失捕盗俱降一级
　　○乙酉状元唐皋率诸进士上表谢恩明日诣先师孔子庙行释菜礼
　　○丙戌顺天府府尹杨廉奏近以本府所属灾伤请开纳银例以备赈济户部驳以为卖官鬻爵终非羙政臣尝考宋朱熹守南康日遭岁大饥建议纳粟补官夫岂不义而熹肯为之是或一道也今义官知印承差之类户部既遏不行惟是本处农民纳银二十两者参州县吏十五两参州县所属并卫所吏其一考听缺愿改拨者递加银数此本府关白抚按所已行者望特赐允不惟银两可以备荒而州县吏缺亦不至乏人参补矣又本府夏税有旨照灾伤分数蠲免臣等于该徵起运之数令每石徵银一两二钱不分上中下户及出纳之际官为撙节有余则以补积年拖欠之数亦为户部所驳谓其不论贫富概徵又欲以余银解补蠲免数夫均徭则当从三等九则之法税粮安可无十一中正之＜矢见＞往者侍郎周忱巡抚苏松派粮不分上中下户皆一例均派臣等均派夏税实仿忱遗意户部亦既不行惟是前余银用补拖欠虽则徵之于民亦复还之于民至于已蠲之税不必解补庶朝廷不失大信于畿民矣诏曰救荒徵税事宜户部如廉议行
　　○命靖远伯王宪掌府军前卫印
　　○戊子升起用兵部郎中罗中为江西布政司左参议
　　○己丑巡抚江西都察院右副都御史任汉奏乞养病许之汉为南京给事中潘棠所劾召还至安庆托病以去
　　○庚寅太子少保南京兵部尚书刘机乞致仕许之赐驰驿归令有司给食米月四石役夫岁六名
　　○光禄寺卿李良卒字遂之神武卫官籍本山东齐河县人以进士授山阴知县召为监察御史尝出按庐凤淮扬等处地方值岁饥良设法赈济所活以万计民甚德之升光禄寺少卿迁大理寺丞历本寺左右少卿再升光禄寺卿良为御史时曾以女许聘大学士刘健之孙及健致仕去良托言女有疾辞之竟改适士人至是为御史张仕隆所论良遂称病去卒于家赐一祭良性宽厚知大体独遇事多持两端无可否而改婚一事尤为士论所鄙薄云
　　○壬辰授第一甲进士唐皋为翰林院修撰黄初蔡昂为编修
　　○姚源贼梅宪三与史宣五官禄二等复叛都御史俞谏总兵刘挥督参将李隆等分兵讨之破万斛峰犁璧山诸寨斩宪三等首前后凡斩捕三百五十八人谏晖以捷闻各赐敕奖励奏捷者升赏如例
　　○命镇江卫指挥同知孔涌守备仪真大河卫指挥佥事周正守备归德
　　○复设顺天府武清县税课局初巡抚都御史李贡以税课少不足置局奏裁革之至是大使江绅言原额课钞二万九千五百七十五贯不为少贡为报课者所误户部议复设焉
　　○发太仓银五万两于大同以给军储
　　○南京六科给事中赵官等言乾清宫灾势必重造所费财力动辄禹亿即今公私匮竭而值此不容已之大役宜命内外廷臣从长集议务使下不至于伤民上不妨于兴作凡百冗滥一切停免庶几并天下财力成之而于任事之臣尤必慎加推选则奸弊不生委任无负不然天心震怒灾变之生恐有甚于今日者矣疏奏不省
