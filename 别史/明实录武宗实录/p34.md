<!-- { "loadSidebar": true } -->
　　○癸卯南京吏部尚书林瀚等＜锍-釒＞言  陛下嗣统以来数月之内天鸣星变地震山移乾道之不清坤道之不宁甚矣臣等谨条今时要务所当兴革者十二事望俯赐允行庶几天意可回灾异可弭一隆大孝谓宜痛念  先帝不改其所倚用之臣及所贻谋之政如远近习抑贵戚饬边备节财用慎名器惜人才皆遵成宪而力行之一集群议谓宜延接大臣讲求庶政并召内阁谋议以复  祖宗旧规不宜輙降中旨施行一广言路谓迩者科道陈言多被切责宜赐容纳一崇俭德谓今公私俱困如近幸之所赏赉贵戚之所请求不急之工作传奉之冗食皆宜裁革一改州治谓昌平  陵寝所在宜改县为州割密云顺义怀柔三县隶之以便供应一省虚费谓南京御马监马骡八十余匹初非御用而役旗军七百余人其外又用军民及匠不知其几岁耗粮料草束多为无益之费且初定苜蓿地以供牧马今不课人采取而索价于诸卫岁不下千百余两俱宜查革一增贡举谓两京国子监监生以纳马纳粟增历减历迄无常规以致坐班数少差拨不敷宜量增科贡额数以充任使一修武备谓南京盗贼纵横兵威不振旧虽有操兵十余万而逃亡役占者多宜严加查究一省匠役谓南京内官监在天顺时以修理花园借取上元江宁二县夫八十名成化中又以起运筛簸铜丝龙凤膳盒等又借取供役一百八十九名今数十年不行放免岁令纳银千五十余两官无所措不免赋之于民宜行裁革一节工役谓南京工役烦兴重累铺行不急之务宜暂令停止一清吏役谓宜禁吏役之隔越府县充参且无令在官候缺数多以致奸毙一清马政谓先年官马倒死责偿本主后立朋合桩头之法以相补助既每匹又增租地银四两然往往为诸将侵渔以致各军办纳不休逋负如故且南京见马未及原额而不任骑操者居多宜令阅视仍如例积银以备买补之用章下所司有详既而兵部为覆省虚费修武备清马政工部覆省匠役诏从之
　　○命守备葛峪堡纳粟都指挥佥事刘淮充右参将分守顺圣川蔚州等处地方
　　○注武平伯陈勋于右军都督府平江伯陈熊于后军都督府都督佥事颜玉于左军都督府各佥书管事更番巡城
　　○甲辰先是总督粮储户部右侍郎陈清兵科给事中徐忱各＜锍-釒＞言仓库空虚可虑户科都给事中张文等又极言国用不给当亟议经制之宜  上曰此重事也户部宜会多官议处画一开具以闻于是尚书韩文会英国公张懋等议谓京库银两岁入者为一百四十九万两有奇以岁用言之给边折俸及内府成造宝册之类为一百万两余皆贮之太仓以备饷边急用故太仓之积多或至四百万而少亦半之近岁所入以积欠蠲除亏于原额而所出乃遇于常数焉盖一岁之用已至五百余万两矣今海内虚耗兵荒相仍以有限之财供无穷之费若非痛惩侈靡务为节缩岂能转啬为丰以济一时之急邪因条具经制八事其一崇节俭言君身为万化之本乞敕司礼御用等监凡  上用舆马服饰器用玩好屏去淫巧务从朴素光禄寺查减内外近侍官日常滥费酒馔使臣民仰体  圣意翕然向化尽革屠靡之俗其一裁冗食言冗滥者查革未尽乞敕该部将内外诸司之事少官多者文武官之传升乞升者军士之投充占用者光禄寺厨料之非急用者内府各监局人匠之非额设者内官等监派办物料之在所当缓者尽为裁省庶民力少纾其一节冗费言  先朝财赋皆以十之七为经费而储其三以备兵荒迩来费出无经国用愈困乞令户部约  祖宗以来岁赋之数查正统以前岁用之则酌为中制永示遵守自今非成造上用器物及王府宝册不得用金非  圣旦千秋诸重事不得用银每年输银于承运库不得过五十万两之数凡庄严佛像及斋醮赏赉之类俱不得妄求浪费其一罪人纳粟言今帑藏空虚公私告之宜通行天下巡抚巡按及司府州县将一应赎罪赃罚等物暂令折银角□羊部备用其一处置盐法言国朝盐法一坏于盐徒之私贩再坏于势要之占种芦荡或强夺于土豪额课多侵欺于奸灶乞命风力才干大臣二员往两淮两浙长芦福建地方清理究治山东广东云南四川等处行户部原委主事查理其一清查积朽言各省司府库藏所贮钱帛珍宝赃罚等物岁久而腐烂者多矣宜差官会巡按官查盘估计易银送部其一钱钞折银言两京广惠等库所储钱钞颇足支用宜通行天下司府州县将明年该徵先年拖欠户口食盐钱钞起角□羊两京之数暂令折银及崇文门分司税□钱钞亦折银俱送部发太仓贮库给边其一清查草场言坝上等十九马房草场未曾清理置之无用乞敕科道部属官亲行踏勘将马房傍近地量留若干牧马其余给附近军民佃种照例岁办子粒银角□羊部应用议入诏是之仍令户部详究近年支用日渐增加多至数倍之由及运送各边银两已用未用之数并有可行长策仍议处以门□□
　　○乙已敕锦衣卫指挥使赵良提督官校捕盗　○丙午升兵部左侍郎许进为本部尚书
　　○翰林院学士刘忠以病乞致仕不允
　　○升广西按察司副使张吉为本司按察使浙江衢州府知府沈杰为山西布政司左参政
　　○是日晓刻月犯昴宿西第二星
　　○丁未命都指挥佥事毛伦坐显武营都指挥使杨敬坐扬威营各管操
　　明武宗毅皇帝实录卷之十三
　明武宗毅皇帝实录卷之十四
　　正德元年六月己酉朔  孝肃太皇太后终禫  奉慈殿行祭礼遣驸马都尉游泰祭  裕陵
　　○太监陈宽传旨令御用监太监刘云南京守备内官监太监刘璟镇守浙江麦秀南京内织染局管事御马监太监岑章镇守辽东
　　○宽又传旨调神机营中军三司司设监太监张英管神机营左掖并耀武营而以御马监右少监杨春代英
　　○辛亥太监陈宽传旨以御马监太监梁裕镇守福建御用监太监张永镇守山东兼管临清
　　○宽又传旨以五千营内官监太监刘瑾神机营把总同提督十二营操练调神机营中军二司并练武营司设监太监马永成代瑾以内官监太监赖义代永成
　　○壬子升湖广按察司佥事郑岳为广西副使整饬府江等处兵备
　　○癸丑升兵部右侍郎阎仲宇为本部左侍郎巡抚辽东右副都御史马中锡为兵部右侍郎
　　○代府隰川王奏继祖母霍氏近卒祖恭僖王所遗宫人侍女请放之下礼部议＜锍-釒＞放宫人古今以为美事宜如所请制可
　　○降定边左卫都指挥王臣千户佟纲百户杨文各一级带俸差操坐虏入境守备不设也
　　○乙卯南京科道官牧相等奏请自今百司章＜锍-釒＞若朝廷大政必由内阁六部而以公论付台谏勿令径从中出礼部覆奏谓其言当从内批相等所言朝廷自能酌处
　　○兵部奏参将角□羊端坐事已命巡按逮问旬月之间乃忽称疾乞还京调治误蒙俞旨其欺罔甚矣请仍令在边待鞫有旨许之还俟病已逮问
　　○太监陈宽传旨以御马监奉御孙清镇守贵州地方
　　○丙辰楚府故辅国将军荣濲先是以修葺居第贷湖广布政司银八百两约岁扣禄米二百石折还至是病故楚王为请免之
　　○升赏榆林城高家堡有功官舍旗军人等二百七人有差太监刘保总兵官都督佥事张安巡抚都御史文贵各赏彩币二表里
　　○是日申刻雨雹
　　○宣府大雨雹伤禾稼
　　○丁巳南京国子监祭酒章懋以老疾乞归不允
　　○代王奏请进封祖母夫人王氏为代惠王次妃礼部覆议著令有子为生母请封无孙为祖母请者诏特许之
　　○给事中吉时言辽东边墙卑薄无以御虏今虏渐东侵宜增修边备又建州夷人朝鲜陪臣入贡俱出辽东往往多索车马载送私货假称接送久驻公馆野心难驯宜申严防禁又内外守臣往往纵家人头目夺买首功边军角□羊体宜核实以励士心又各边有警率欲奏调京军盖以成败诿之冀脱罪责而京营将领恃有奥援不揣才力谬当阃寄小捷则夸翊乞升大败亦夤缘免罪此边方极毙急宜厘正兵部议移镇巡官遵行从之
　　○戊午升福建按察使汪舜民为河南右布政使
　　○升户部员外郎刘用中为山东按察司佥事
　　○己未升大理寺右少卿邓璋为都察院右佥都御史巡抚辽东地方兼赞理军务
　　○赐潘府宿迁王铨金□脩庆府弘农王寘澜四书集注各一部从其请也
　　○改注署都指挥佥事左銮于大宁都司列衘支俸
　　○庚申升山东按察司副使李贡为福建按察使
　　○辛酉以旱灾免西安庆阳所属十九州县并西安延安庆阳甘州等七卫弘治十八年税粮二十一万八千六百七十石有奇
　　○授孔子五十九代孙彦绳为翰林院五经博士主衢州庙祀宋之南渡也衍圣公端支扈跸自曲阜徙衢州传五世至其孙洙而宋亡元世祖召洙至欲令袭爵洙以坟墓在衢力辞乃让其爵于曲阜宗弟治自是曲阜之后世袭为公而嫡派之在衢者遂无禄衢州知府沈杰求端支后得彦绳请授以官俾世主衢之庙祀且言其先世所赐祭田在西安者五顷洪武初以民田轻则起科未几有王氏子随母改适冒孔姓以罪抵法田没官改徵重税亦宜减轻以供祭奠修葺费礼部议覆  上曰先圣苗裔在衢者齿于齐民朕甚悯之其授之五经博士令世世承袭并减祭田税以称朕崇儒重道之意于是以博士授彦绳
