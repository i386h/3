<!-- { "loadSidebar": true } -->
　　○丙子宁王宸濠反巡抚江西都御史孙燧按察司副使许逵死之宸濠阴蓄异志自正德以来骄蹇不法术士李自然李曰芳辈数献谀且言城东南有天子气濠因创阳春书院特出游以当之又西山青岚龙口穴先朝所禁者濠复以葬其母招集四方亡命群盗匿于丁家山者墅时令出掠居积及商舶以资请赂稍忤其意即纵盗屠戮之备极惨酷有一姓数百口无孑遗者以财力劫持上下交通肘掖中外畏其威茹其饵皆为之耳目伺察机密以报之缘途驿舍皆置良马数匹以备传报侦事者不半月辄到府由是京朝动静纤毫必闻有发其事者往往中以危法得重谴以去势益张无敢言者道路以目时  上久无继嗣又不时巡幸人情危惧濠日夕觊觎大物既与钱宁辈定谋宁矫  上命以玉带赐之濠喜令府中官属衣红者四十余日及驾将东巡阴遣乐人秦荣等于大院张设勾栏杂剧令致仕都御史李士实撰司传布两浙及直隶旬日间张揭几遍意欲邀上临幸会朝廷遣官戒谕及逐其旗挍留京邸者濠闻之疑惧遂决计反前一日燧与巡按御史王金三司官及公差主事马思聪金山广西参政季敩入府贺濠生日如例张宴至是燧等入谢濠令闭门甲士露刃环之伪云  太后有密旨召我众相顾＜目咢＞眙燧曰果有旨巡抚大臣当与闻请出观之濠大怒叱甲士牵燧出副使许逵奋身起骂不绝口并缚逵斩之于惠民门外于是布政使梁辰胡濂按察使杨漳参政王□刘□程杲副使唐锦贺锐参议杨学礼许效廉佥事师夔潘翵赖凤王□都指挥马骥许清白昂王汜郏文等皆稽首称呼万岁濠令各羁置之遂□狱囚收□□遣人分诣诸郡邑夺印起兵宜春王拱樤瑞昌王栱栟镇辅将军觐铤宸沨宸澜宸□□盈觐瀛宸洧拱槭宸＜氵凤＞宸汲宸汤宸澅宸浐皆相率听命是夕参议黄宏忧愤卒数日思聪亦卒濠迎士实至府伪授为国师又授安福县举人刘养正为军师遂令养正草伪檄传播远近指斥不逊且云我祖宗不血食者今十有四年语尤狂悖不根檄及榜谕皆去正德年号惟书大明己卯逵至死所谓燧曰公早用吾言岂至此燧气垂绝不能答盖逵有先事之图故云然濠始欲慑逵将用之久未行刑逵骂曰何不速杀我竟不屈死
　　○改总督两广军务都御史为总制军务寻改提督时  上有总督军务之号不欲臣下同故也
　　○录广东东筦大鹏等澳擒斩海洋巨寇功升赏官军都指挥佥事卢英等一千一百三十四人有差总督镇巡等官各赏银币
　　○丁丑升保宁府知府胡雍为四川布政司右参政南京大理寺署左寺副事右评事周用兖州府同知谢豸刑部署员外郎主事王亿为按察司佥事用浙江豸江西亿山东
　　○命河南都司署都指挥佥事卯昂宣府领班备御
　　○秦府庶人公钟等十一人乞复赐衣冠以别齐民诏不许
　　○准商人郭弼等改支两淮盐二十二万引弼等先已于河东报中乃复秦改户部请冶其挠法之罪不从
　　○宸濠伪授贼首闵念四念八凌十一吴十三万贤一贤二熊十四十七杨清范凤为都指挥等官与承奉涂钦等领兵攻九江南康并掠运舟于吴城遂遣校尉赵智如浙江报太监毕真令助兵仪宾李番李世英如瑞州等府华林玛瑙等寨举人王春等如丰城奉新东乡妃弟娄伯如进贤广信各募兵参政王纶为移檄召姚源等洞贼兵又遣参政季敩持檄谕都御史王守仁教官达宾等分谕广东及吉安南赣等府俱留其妻孥为质时濠即欲僣大号改元顺德李士实刘养正议以起事之初未可急遽俟至南京正位然后行之濠乃下令整兵以十七日趋南京虑为操江船所扼议遣承奉刘吉等募渔户没子手千数豫往凿沉其船十一等进曰万岁但放心南京易破也濠喜遂各授以官敩等持檄至吉安为义兵所执
　　○戊寅命故锦衣卫署指挥使秦安孙镇袭为署都指挥同知安司礼监太监文舍人也宁夏事平颁赏荫安为锦衣卫副千户后以奏带名目累升至署指挥使又陈宁夏靖虏墩并贵州香炉山有功二级未升而死其子玉又以他名为右都督矣故镇得袭之
　　○宸濠兵陷南康府知府陈霖等先遁士民逃窜城中为空
　　○广西副总兵张祐奏猺獞之害其来远矣先年征剿皆动调左右两江土兵及汉达官军故所向成功今土兵承调多不依期缘赏不酬劳未免觖望乞如先年王翱奏准赏例量加赏劳兵部议如其请仍发广东饷军银五万两于广西俟有功即军前给赏应授冠带散官者即授之应袭职者勿令赴京有罪者并免其不听调遣及纵贼者各以轻重罚之奏可
　　○己卯今追尊  恭睿渊仁宽穆纯圣献皇帝薨  帝讳  宪宗纯皇帝第四子母  宪庙贵妃今追尊  孝惠康肃温仁懿顺协天佑圣皇太后邵氏也以成化丙申七月初二日生资禀异常神采秀发甫髫龀端严頴悟  宪庙甚钟爱之授以诗书日千百言朗诵不遗丁未册封为  兴王是年  宪庙上宾  帝年甫十二哀痛执礼如老成人弘治己酉出学于西馆  孝宗敬皇帝命大学士刘吉等授经书课字学庚戌出居外邸勤励不息德业日底于成壬子婚孝庙为慎择淑配纳今  章圣慈仁皇太后为妃甲寅之国安陆  孝庙笃友于之爱以  帝好学特赐中秘书若干卷他所锡予若车服宝器土田湖池之类皆甲他藩  帝荷旷恩因谢疏五事曰存省事天曰豫教太子曰时谕藩王曰久任老成曰严修武备  孝庙皆嘉纳之甫出张家湾怀恋  孝惠不已即具请迎养格于例黾勉茹痛而南戒从行官属无扰沿河居民无黩货贿无虐丁夫次临清守臣请观水戏  帝以天冱寒不可劳人止之次下邳卫官以土产良犬进  帝曰旅獒非土性不畜何用此为次维扬闻马快船水手克剥夫役衣粮亟出令严禁抵南京谒  孝陵感慕凄怆礼容祗肃留都臣民莫不瞻望窃叹以为  高帝子孙龙姿日表固自与凡人殊也自是泛大江涉风浪舟人恒骇怖失度  帝焚香安坐手不释卷随寓览胜辄有吟咏其器度弘达亦非凡人可及至安陆首谒孔子庙诣明伦堂听学官讲易赐宝楮及于诸生葺礼殿饰庙门于儒道拳拳崇重是后日必视朝朝退即御便殿进长史伴读等官更番讲经史旁及治体民情每讲毕还  宫听政有暇又必取所讲书静坐潜思务欲义理明白有所疑次日必反复问难不以为劳至于作字赋诗鼓琴每日亦有常数在位二十余年未常废故其持身甚严不甘旨酒不迩声色不殖货利不耽玩珍奇不谈术数不狎倡优不崇尚仙佛言笑必谨衣冠必正虽燕居未尝惰慢临位端拱凛若神明  宫居雍睦家政整齐有关睢麟趾遗意其于伦理甚笃凡岁时展庆于  上于  诸宫表笺仪物皆躬自省阅而于  孝惠皇太后因心之爱尤极勤渠  孝肃太皇太后  孝贞纯皇后及  孝庙之升遐也皆哀毁逾礼宾燕撤乐者三年衣裘必服阕始尚彩色念  益府诸昆弟各守藩封不得聚处则恒遣使通问候  岐雍二王薨而无嗣也各厚致奠赙并相其丧事柩及宫眷还京皆遣人护行其事神甚敬春秋祈报  社稷山川等神必亲与祭其身虽在外而心常任朝廷弘治辛酉以达贼犯边遣内官李荣献银千两助买马正德庚午以四川盗发遣典仗刘海赍银送郧襄助军需数亦如之皆荷玺书褒谕闻  武宗皇帝巡边忧形于色及得回銮之报乃始释然其恤民甚仁封内不雨常遣府僚偕有司走群望祷之又必致斋心祷祷辄雨尝大饥出帑银籴米赈济又屡出粟为糜以食之前后所全活无算募人收瘗道殣又至数千佃人以旱启诉免租覆实辄免其诉无牛具种子者又辄助之汉江溢漂溺人口用承奉正张佐言购人驾舟拯救其后又出资粮命官筑堤四十余里自是水患乃绝而军民濒水之田皆恃以安流贼之掠河南以州城圮坏惧难守发禄米银遣千户陈政等缮治完固州卫启乏银治戎具即贷银麦千数不责其偿各郡邑粮户输禄米来仅如例石折银七钱三分钱之二余无毫发横取时巡抚都御史秦金奏行为诸藩式督粮参议顾珀派徵禄米与他税均官民称便  帝闻而赞美之其用人必当府中内外辅导惟忠良正直者是信是任诸所陈启有益于国利于军民者无不听纳施行遇员缺必择其优者举奏选补以故在府群寮更相淬砺无敢纵肆本府及带管郢梁二府旗校子弟之俊秀者皆令补州学弟子员而复其家前后以科第进者数人其遇臣下礼意甚周初至府虑其无以为养即以所受田土分给之以老疾乞归必恳乃听仍赐之金帛遣之以忧归者给初赐田租二三年死者赐金祭葬内臣有老疾养间者及死者其优恤如之军校死者亦给买棺营葬之费然其持法甚严有犯者必坐之无或苟免工古篆又喜以文事自娱尝登览阳春台汉江亲制二赋词极伟丽所作恩纪诗集备述  上恩而每寓忠爱之意含春堂集则随事写情因题作序而天人之理圣贤之学帝王之大经大法古今之可鉴可劝莫不备具于其中继后又作易诗书直解集通鉴节要医方选要外科经验方本草考异食品便览各一册俱亲为序跋梓行于世其序医方选要有云人所自致之病是方或可治之若其病于冻馁病于徭役病于征输病于锋镝之患而不能起者则惟  圣天子得贤宰执能相与消息调停方可跻于仁寿之域焉其济世安民之志可概见矣形诸议论之间有曰心须静专乃可应务只如作字稍不专一亦必不嘉况事之大者乎曰默坐体验心之存亡大觉有益曰讲究义理固致知事若不玩味体贴终无得于心曰尧不得舜舜不得禹皋陶天下未必大冶曰大学衍义谓致知之要在辨人材有国者尤宜注意此皆讲学有得之明验者也  今上皇帝甫知向学遂亲教以读书习字凡军民疾苦稼穑艰难之事必谆谆开谕仍别治书馆命讲官以时直讲所以陶成  圣德盖基于此矣  帝体貌英伟声音洪重平居无疾至是伤暑浃旬遂薨李年仅四十有四封内比岁天鼓鸣将薨之前一夕有大星陨于西北盖  哲人之萎不偶然也讣闻上宸悼辍朝三日遣武安侯郑刚祭奠仍命行人司行人王瑄掌行丧礼  昭圣慈寿皇太后  孝惠皇太后及文武衙门皆致祭焉谥曰  献葬州之松林山今荐陵名曰  显陵  帝天资高明加以问学充养完粹具有首天下之德自号纯一盖称其情而拘于天序出守藩服不得大行其道然为善之庆敷遗于后  今上皇帝乃膺历数入绍大统岂非天祐一德必久而后定耶
　　○宸濠兵陷九江兵备副使曹雷知府江頴推官陈深指挥许鸾皆遁盗贼焚掠而去既而宸濠东下伪署佥事师夔为兵备副使使守九江
