<!-- { "loadSidebar": true } -->
　　○庚戌户部奏漕运议单内所载参奏军卫有司官员例略无等第以致上下轻犯粮运稽迟请自正德十五年为始各水次至正月终有司无粮军卫无船者府州县管粮官领运千百户提问各住俸半年迟至三月终者并府州县掌印官领运指挥提问各住俸一年其船粮不到之数俱以三分之一为限仍先革冠带戴罪催儧若迟至五月者不分多寡又并布政司掌印管粮官领运把总俱提问各降二级文职送吏部别用军职回原卫带俸差操以上三等俱听监兑官查参其监兑官亦令依期赴水次催兑母迁延误事以后永为定规从之
　　○辛亥大学士杨廷和等言近钦天监另选二月十三日郊祀又  孝贞太皇太后大祥  神主祔庙亦在二月十日此礼皆  皇上所当躬亲举行者今日期渐近内外人心不胜悬望伏乞銮舆早回不报
　　○诏自今沿河军卫有司贮库摏草夫价银非关河道急务不得擅用从管河郎中毕济时奏也
　　○壬子山西太原府地震
　　○辽东饥指挥唐斌千户侯能等弃印逃者三十余人军士亦多亡者巡抚都御史张禴以闻请治如律兵部覆议斌等逼于岁俭情似可原宜榜谕许自首免罪仍令所司亟散俸粮以安人心报可
　　○甲寅以水灾免直隶凤淮扬三府徐滁和三州所属三十四州县及凤阳徐邳等十五卫所粮草有差
　　○兵科给事中李学奏河南鲁山等县盗发实洛阳中护卫军屯恶党也有司格于势分不敢防制宜早为之所令汝宁南阳虽添设兵备官不兼分巡何以责成乞下所司详议兵部议覆宜革兵备即以分巡官兼理其事常驻汝宁信阳等处岁一更代从之仍令镇巡等官查勘护卫军屯有为盗实迹听禁约处治其辅导等官有占恡故纵者参奏逮问所司隐匿不以闻者并治其罪
　　○乙卯先是太常寺奏以二月八日祭先师孔子次日祭  社稷至是以  郊祀未举内批复令俟郊后遇丁戊日举行
　　○周府丽水王安汾薨王惠王第二十五子母徐氏弘治癸丑生癸亥册封丽水王至是薨辍朝一日赐祭葬如例谥曰靖恭
　　○戊午以旱涝灾伤免湖广安陆等十五府州所属六十一州县及长沙等二十二卫所税粮有差
　　○应天府府尹陈良器卒良器字彦成浙江仁和人故南康守敏政子也成化辛丑进士授南京大理寺评事历寺副寺正擢池州知府岁余积粟十三万石垦田百六十顷号为能吏迁山东右参政至福建右布政使遭母丧服阕改湖广转福建左布政使入为应天府府尹寻罢良器之居山东也不一二旬辄出行所部郡县不以为劳又善聚歛以坚好名杭中过者骇焉而良器亦以此自侈
　　○传旨执太监毕真刘琅刘璟都指挥廖鹏齐佐王准都督同知王瓛等送锦衣狱真初附刘瑾镇守山东侵牟钜万后镇江西与宸濠亲厚濠所忌者辄共倾之濠又为出资夤缘改浙江真至即厚赏诸卫官军费数万亦濠资之也及濠反密遣人驰报真真即倡言濠世子来取浙矣浙中大宸会进  圣节表三司及府卫众官当集于镇守署真先夕收城门钥令官军夜半皆甲以入将为乱众官惧不赴且严为备真不得发琅守备南京虐焰张甚欲自托于濠阴遣弟璋事之濠以为南京有琅浙江有真下之如反手耳琅闻濠举逆集家丁百余以棺贮火药军器出城欲为濠应事洩乃已璟初镇浙江贪利亡厌赂钱宁改两广总镇及还又赂宁得再镇河南过江西特受濠馈遂与通鹏福建人投附太监廖堂冒姓称为弟与其子铠锐钺皆冒功得官锦衣堂镇河南时鹏随往百计朘削公私一空及廖銮镇狭西复令铠随朘削亦如之河狭之人怨之入骨鹏奸琐诡猾貌寝如鬼謟事宁无所不至后掌南镇抚事奢僣无度公卿士夫多与还往及宴会其家靡然不以为非瓛亦累冒功起白身至都督依凭权幸出入公卿家有所求请无不立应有拂其意者则用计倾之遂得祸不安其位与之厚者为达于宁而至台辅者有矣常为宁通贿窃以自入者亦数万计与鹏皆与濠通佐准皆宁婿骤贵宁既败分遣官校收捕真等并籍其家琅先已被逮寻与准俱死  今上即位法司以狱上真坐谋反凌迟鹏瓛佐铠以交结朋党紊乱朝政论斩妻子没为奴璟仅革职既而鹏等屡奏辩延久未决鹏铠死狱中
　　明武宗毅皇帝实录卷之一百八十二
　明武宗毅皇帝实录卷之一百八十三
　　正德十五年二月庚申朔  上在南京
　　○兵科都给事中汪玄锡等言比宣府报境外虏尘约四十余里且称万余骑自威远东行臣等窃谓京畿邻于北虏所恃以为险者徒以迤北诸山关隘限之耳迩来边人告机又苦于朘削往往投入虏中是以中国之虚实道路之险夷彼皆得而知之去冬白羊口所获奸细云虏使探  圣驾消息欲谋入寇观今日之警则其说信矣万一乘我不备而深入京师其不震动乎近京诸郡其不蹂躏乎伏望  圣驾亟归以防虏患不报
　　○夜南方流星如盏青白色尾迹有光起自轸宿东南行至近浊
　　○自正月己未至是月辛酉金星昼见于巳
　　○壬戌南京给事中王子谟等劾奏南京都督佥事张海当宸濠之乱内外守备委以领军避匿不赴管操江南和伯方寿祥贷军士之钱过取利息俱罢黜别选廉勇者以代下所司知之
　　○癸亥给永和王府故顺僖王荣怀王宫眷养赡米岁九十石
　　○毛怜等卫女直都指挥佥事忠塔等建州左卫都指挥使张兀里等杂谷安抚司遣都纲番僧则坑藏卜等各来贡赐宴并赏彩币金织衣等如例
　　○大学士杨廷和以衰病乞致仕诏曰卿忠诚体国德望兼隆值今四方事殷谋猷赞画劳绩弘多朝廷切倚毗岂可累＜锍-釒＞引疾求退宜照旧供职以副朕怀慎勿固辞
　　○乙丑狭西秦州地震有声如雷
　　○昏刻月犯天街星
　　○丙寅以礼部会试命礼部左侍郎兼翰林院学士石珤翰林院侍讲学士李廷相为考试官
　　○大学士梁储蒋冕言  皇上每岁郊祀皆及时竭诚行礼近因率师讨贼偶尔归迟今幸贼徒擒获乞即日回銮以申事天之敬又令天下朝觐官员皆得以瞻望  天颜亲见平贼安民之盛事且以次举临轩策士之旧典  孝贞纯皇后祔庙之大礼此天下臣民之至愿至愿者也伏望  圣明留意不报
　　○丁卯仪宾杨淳卒赐祭葬
　　○夜土星犯罗偃星
○戊辰大学士杨廷和等言近日传闻直隶及山东镇巡等官奉  圣旨禁地方人等不许养豕及易卖宰杀违者发极边卫分永远充军远近流传旬日之间村市居民畏避重罪随所养之豕尽行杀卖减价贱售甚至将小豕掘地埋弃者有之人心惶骇莫测其由臣等切思民间豢餋牲豕上而  郊庙朝廷祭祀宴享膳羞之供应下而百官万姓日月饮食之资给皆在于此孟子曰鸡豚狗彘之畜无失其时五十者可以食肉矣古先哲王之治天下所以制民之产其道如此况小民畜养贸易以此为生理之资正宜教之孳息蕃育岂可禁乎至于十二支生辰所属物畜乃术家推筭星命之说鄙俚不经不可为据若曰国姓字音相同古者嫌名不讳盖以文字之间虽当讳者尚且不讳嫌名今乃因其字之音而并讳其物之同者其可乎又况民间日用牲豕比之他畜独多牛以代耕亦非可常用之物私宰有禁不可纵也此事行之虽若甚微而事体关系甚大传之天下后世亦非细故诚不可不虑也伏望  皇上洞察物情详审命令亟敕所司追寝前旨仍晓谕各处地方人等各安生业毋致惊疑则事体不乖而人心慰悦矣不报
○防守白羊口都督佥事张椿以疾乞归许之
　　○昏刻月犯五诸侯东第二星
　　○己巳  孝贞纯皇后大祥寿宁侯张鹤龄祭  茂陵文武衙门分官陪祭
　　○钦天监择二月初十日  孝贞纯皇后神主祔  庙奉命另择日期
　　○命御史周宣于北直隶萧鸣凤于南直隶俱提调学校
　　○庚午吏部以考察重务不宜淹久请令各处首领小吏及土人吏典先回余候驾旋定夺报可
　　○四川播州宣慰使杨斌遣长官把事王祐等贡马赐锦绮钞币有差
　　○辛未夜月犯轩辕南第三星
　　○壬申夜南方流星赤白有光如盏起自翼宿南行至近浊
　　○乙亥右副都御史王崇文卒崇文字叔武山东曹县人弘治癸丑进士选为翰林院庶吉士授户部主事历升员外郎郎中诸司章奏及度支拟议多定自其手转大同知府晋江西按察司副使提督学政未几以外艰归服阕补四川仍前秩晋山西参政丁丑晋河南右布政使躬历郡邑均平徭役转左才四月晋右副都御巡抚保定等处兼提督紫荆等关未赴而卒崇文明爽事至剖决无滞为人诚笃然颇粗厉在江西士有忤其意者辄出秽语诟詈之又以父珣及兄弟多起甲科时时以门阀自矜人或谓其浅云
　　○戊寅  恭仁康定景皇帝忌辰仪宾周钺祭陵寝
　　○己卯发南京户部草价银一万两于守备厂以给军需
　　○庚辰升湖广都指挥同知史春为都指挥使
　　○四川都指挥佥事廉瑛领运大木侵克官价命巡按四川御史逮治
　　○壬午山西太原府地声
　　○癸未巡按江西御史唐龙奏去岁宸濠之变都御史孙燧副使许逵既死之其余诸臣亦惟有死而已乃狥利舍义忘君事讐如参政王纶佥事师夔潘鹏已伏重罪者臣不敢复论他如镇守太监王宏巡按御史王金布政使梁辰胡濂参政程杲刘斐参议许效廉按察按杨璋副使贺锐唐锦佥事赖凤王畴都指挥马骥许清王＜王已＞白昂郏文内怀二心甘就拘辱或随从舟中或分守城内而辰璋交通宸濠尤密拘执之时独免刑具且各受逆命分署伪衔则与纶＜臬刂＞辈亦无以异矣乃概以胁从宥之阳虽待罪阴若当然廉耻丧亡忠义消沮伏望将宏等俱逮至京正其不忠之罪下所司知之
　　○甲申山西平阳府及洪洞赵城县有流星如火自东而西有声如雷山东临淄乐安县亦如之
　　○丙戌礼部会试取中正榜举人张治等三百五十名
　　○雷火毁直隶金山卫城楼及华亭县学魁星堂
　　○戊子夜南方流星如盏赤色光明照地起自太微垣内西南行至云中
　　○右副都御史汤全卒全字完之松江府华亭县人成化壬辰进士授刑部主事历员外郎郎中断狱明允升贵州按察司副使普安夷酋弗靖全往谕服之升湖广按察使武岗知州以抗直为岷府所诬全据法守辨其无罪升云南右布政使贵州左布政使右副都御史巡抚湖广寻致仕卒
　　明武宗毅皇帝实录卷之一百八十三
明武宗毅皇皇实录卷之一百八十四
　　正德十五年三月己丑朔  上在南京是日  孝肃太皇太后忌辰建昌侯张延龄谒祭  裕陵如常仪
　　○庚寅以水灾免狭西宁远税粮一千九百九十余石草一千七百七十余束
　　○壬辰昏刻月犯月星
　　○甲午初大常寺奏近有豢豕之禁无以供祀请减常例用牛豕羊者止用牛羊用豕羊者止用特羊下礼部看详未覆奏会清明节复请所用内批谓  陵寝祭牲已有定制岂可擅更礼部其亟议之乃言豕为祀典必用之物今以民间不敢畜豕无从收买故为此不得已之说宜仍令广求无拘大小以供急用且乞降旨即弛其禁惟  圣驾所过稍为回避内批仍用豕
