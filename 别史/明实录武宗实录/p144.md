<!-- { "loadSidebar": true } -->
　　○贼刘七等船泊于和尚港去南京仅六十里张帆上下迄无御之者事闻兵部议以武靖伯赵弘泽都御史陈世良职专操江九江兵备副使周廷徵巡江御史危行守备都指挥徐永把总指挥杨勋等并沿江军卫有司南京内外守备官不能遏截俱宜究治得旨弘泽世良降敕切责并巡江御史俱停俸把总等官及徐永仍革其冠带内外守备官姑宥之令协谋防御
　　○庚申大学士李东阳奏言臣自五月抱病三＜锍-釒＞乞休虽报国之心无穷而趋事之力有限伏冀矜不能之往咎贷未死之余生特许休致  上曰卿累朝元臣勋德隆重出处所关不轻近屡引疾朕已具悉特令吏部谕意恳为天下留卿宜体至情勉出以慰人望慎毋再辞
　　○转广东布政司右布政使罗荣为左布政使
　　○复除服阕按察使金献民于山东按察司
　　○致仕刑部左侍郎叶贽卒贽字崇礼淮安山阳人天顺甲申进士任刑部主事历员外郎郎中鞫谳明慎人称不冤出为嘉兴府知府改台州广信以操履清谨闻既去民皆思之迁四川布政司参政江西左右布政使徵拜右副都御史总督南京粮储藩僚以故事馈赆贽谢不纳其督粮储严出纳清宿毙继者多遵其法转南京工部右侍郎又转刑部请老而归足迹不至公府郡大夫宾之乡饮亦不赴至是卒赐祭葬如例
　　○辛酉巡抚甘肃都御史张翼奏都指挥王杲等追虏于观音山及乾柴墩斩首六十级赐敕奖励奏捷者升赏如例
　　○壬戌升广东按察司按察使欧阳旦为本布政司右布政使
　　○黑眚见初自河间顺德二府及涿州夜出伤人有至死者寻见于京师形兼赤黑大者如犬小者如猫若风行有声居民夜持刁斗相警达旦不敢寝踰月乃息后又见河南封丘县
　　○监察御史刘大谟劾奏都察院右都御史王鼎当四方纷扰之秋无纤毫裨益之效闻劾则杜门称疾得旨则趋朝致谢驱逐不去靦颜在列请赐罢黜以作士气不报　　○癸亥总制都御史张泰奏虏阿尔秃厮侵犯甘凉原拟调延宁军马二千五百援近因套贼杀伤花马池墩军而贺兰山后零贼不时出没遂留二镇兵以守而于甘兰固靖选兵三千令都指挥阎勋将之以援庄浪仍令都督杨英选游兵二千人待报启行副总兵徐谦军山丹游击将军吴英军永昌副总兵苏泰军凉州互相策应仍调番兵厚加赏犒使为前锋所获牛马器械即以充赏各城堡亦据险夹攻以纾边患兵部议从之
　　○巡抚大同都察院右佥都御史袁经卒经字大伦长沙府宁卿县人弘治庚戌进士授西安府推官升监察御史按两淮三吴有风来历山东按察司佥事狭西按察司副使山东按察使正德辛未升右佥都御史巡抚辽东练兵恤士摘奸剔毙颇有能声寻调巡抚大同道病卒如例赐一祭　　○琉球国中山王尚真遣正议大夫梁宽等来朝贡马及方物赐宴并赏彩叚钞布有差
　　○  英庙丽妃刘氏薨妃山东济宁州人父林母陈氏宣德壬子选侍  英宗睿皇帝天顺丁丑册为丽妃至是薨年八十有七辍朝五日祭葬如制谥曰安和荣靖
　　○甲子晓刻金星犯鬼宿积尸气
　　○升山东按察司副使陈雍为广东按察使
　　○锦衣卫指挥使周贤以督修安定门城垣工成乞升级命为都指挥佥事
　　○右副都御史姜洪卒洪字希范直隶广德州人成化戊戌进士初授卢氏县知县擢贵道监察御史陈时务八事弹劾不避权幸谪山西夏县知县擢广西桂林府知府所属古田县久为猺獞侵扰洪奏调兵讨平之民赖以安累擢云南左参政山西右布政使逆瑾方擅政诸省有贺印钱山西独无瑾中以法矫诏罢归复罚令输粟于边瑾诛起为山东左布政使时流贼猖獗调度兵食劳瘁成疾尝上用兵事宜多见施行未几升都察院右副都御史提督鴈门等关兼巡抚山西未踰年竟以羸疾卒于官洪性伉直居官清介身后家益落不能举其丧久之始克葬云
　　○乙丑顺天河间保定真定大名广平六府及山东济南青兖登莱东昌被贼杀死男妇六万五千十六人阵亡官军民快人等一千五百二十人户部侍郎兼佥都御史王琼奉命赈济因具数以闻俱恤其家如例
　　○丙寅晓刻水星犯鬼宿东南星
　　○升右都督谷大中为左都督大中太监大用弟冒从征镇番卫之功也　　○丁卯升江西按察司佥事李充嗣为山东副使整饬临清等处兵备  山东招远县夜有赤龙悬空光如火自西北转东南盘旋而上天鼓随鸣
　　○南京御史周朝佐等奏贼以奔败余孽自湖广越黄州下九江抵镇江瓜州其舟不过十三艘众不过五百人操江都御史陈世良武靖伯赵弘泽不能擒剿请如马中锡张伟例械系赴京别简才能者代之其巡江御史杨凤危行守备太监黄伟魏国公徐俌等及都御史王缜张缙刘丙镇守方寿祥及湖广兵备等官亦有罪兵部覆议世良弘泽宜系治内外守备及缜宜切责湖广失事官宜查参得旨世良弘泽仍令戴罪自效余如议
　　○戊辰  孝庄睿皇后忌辰  奉先殿行祭礼遣驸马都尉林岳祭  裕陵
　　○升通政司右参议任良弼为左参议兵科都给事中张王□赞刑部员外郎柴义为右参议
　　○升四川保宁府知府吴晟为四川布政司右参议南京户部郎中施训为狭西右参议南京大理寺右寺正李淳为江西按察司佥事
　　○都察院右都御史王鼎罢赐敕给驿还乡有司月给米二石岁人夫四名
　　○赏狭西庄浪等处获功官军参将鲁经等三百八人银绢布有差
　　○己巳给事中石天柱劾奏巡抚保定都御史甯杲阿附逆瑾骤升羙官投置闲散已为宽贷顷因盗起畿复加录用意其收功末路以盖前愆夫何东安之败仅以身免赵州之追远尾其后兵既衄而奏擒斩四十战未交而奏擒斩二百将谁欺乎且其行军之际纵令士卒擅杀良民驻军之时专事需索所费不赀夫人孰不爱其生而戕人之生以图功名人孰不爱其家而破人之家以充囊橐其残忍贪墨如此故众心汹汹咸欲食杲之肉乞明正典刑以谢天下命兵部议处以闻
　　○初副总兵时源追盗于庐州遣夜不收七人为前导及城知府徐钰指挥金玺不纳杀一人监禁四人参将神周兵至黄州知府余贵指挥张勇等遏其使于关外亦不合馈饷都御史彭泽具以闻命逮治之其被杀军人令官司厚加优恤□狭西巩昌府地震有声
　　○庚午  孝穆皇太后忌辰  奉慈殿行祭礼遣驸马都尉林岳祭  茂陵
　　○辛未大理寺卿燕忠为御史胡止所劾有旨令忠陈状忠乃随事辨枉  上曰忠事朕已具悉其安心办事止风闻欠当且不究初止劾忠寡学狠愎为御史则擅作威福为三司则抗拒风宪今为廷平则挟私多驳酷刻不仁其言固过而忠扬已力辨略无引咎意亦失大臣体矣
　　明武宗毅皇帝实录卷之八十九
　明武宗毅皇帝实录卷之九十
　　正德七年秋七月壬申朔享  太庙
　　○兵部覆议南京给事中赵官等劾江西总制都御史陈金统御无律纵狼兵残暴临川之捷滥杀平民怨声载路纪功御史曹仿不能紏正俱宜责谴得旨金已降敕切责其土兵不如律者许斩之于军门东乡军功令给事中核实以闻
　　○都御史马炳然之死也巡按湖广御史王俸劾总兵方寿祥纵贼戕戮大臣请正其罪有旨令寿祥陈状至是纪功给事中吴玉荣及俸复劾寿祥及镇守太监王闰巡抚都御史刘丙参议方璘佥事郭韶都指挥潘勋并布政副使知府等官四十一人均宜究责诏闰丙姑宥之寿祥俟陈状另议璘韶勋逮问余俱停俸后寿祥伏罪乃夺其禄米三月
　　○甲戌户部尚书孙交引疾乞休且言自  祖宗以来优礼大臣有容其一辞而退者有容其再辞三辞而退者盖辞退至三则臣下之情已尽眷留至再则君上之礼极隆终辞而许其去君恩臣节两得之矣乞察悃诚特容礼退  上曰卿操履清慎誉望素著国计尔托其勿固辞
　　○升南京刑部右侍郎陶琰为都察院右都御史巡视浙江
　　○乙亥  仁孝文皇后忌辰  奉先殿行祭礼遣驸马都尉蔡震祭  长陵
　　○丙子户科右给事中王銮＜锍-釒＞荐兵部尚书刘大夏户部尚书韩文皆正大刚明请以礼敦起畀之重任又劾南京吏部尚书张澯偏刻逄恶巡抚佥都御史寗杲凶戾济奸乞重加谪治下所司知之
　　○升办事有功官旗舍人屠璋等二十一人人一级从太监谷大用请也
　　○太监萧敬传旨河南用兵两月贼首就擒余党殄灭监督提督镇巡纪功领军等官劳效可嘉太监陆訚总兵仇钺都御史彭泽各赏银五十两纻丝四表里太监甄瑾周景侍郎黄珂都御史李士实邓璋刘琬各银三十两纻丝三表里给事中吴玉荣御史李元副总兵时源参将神周金辅姚信游击将军陈珣守备周镛各银二十两纻丝二表里仍写敕遣行人赴军前给之待班师之日论功升职
　　○沂州知州李锡以御史谪任泾府礼生李敩与内使杨景奴有犯锡慑治之景等怒乃遣军校夺其奴还且肆骂于州治会冬至锡入府贺又为敩等殴系三日乃得出事闻下镇巡官勘报乃调用锡而逮景等鞫之
　　○岷府黎山王彦汕□莫镇国将军彦汭彦淮皆黎山安懿王子也与安昌王彦滵收畜奸徒从臾为非时索州司供应及勒取民财莫敢谁何彦汕□莫居丧酣饮率宫眷凭城观戏诸弟皆效之彦汭屡忤毋推而仆诸地彦淮性尤凶强尝置毒馔中进母母觉不食其夫人刘氏与家奴通彦滵淫纵事尤多彦汕□莫兄弟尝侵彦滵及沙阳王膺刨宅地积怨久遂各以其事讦奏而膺刨又诬彦汕□莫烝其父妾命司礼太监温祥刑部侍郎戈瑄锦衣指挥韩端往会镇巡官按之事涉宫壶者令祥入府详讯彦汭彦淮母因各为其子诉角□羊祥等还奏诏降彦淮为庶人革彦汭禄米彦滵彦汕□莫革三之二膺刨三之一刘氏夺封号家奴处斩奸徒发戍边远者四十五人
　　○丁丑命故泰宁侯陈璇子儒袭其父爵
　　○四川贼陈二等降陈二即曹甫时总兵杨宏王宪副使张敏马昊何珊都指挥李荫等合击贼于营山蓬州等处俘斩千三百余人贼势穷蹙总制尚书洪钟乃遣人分诣贼营抚谕之敏单骑入甫营甫听命赴军门面受约束仍还营抚散余党廖麻子不从且忿甫肯已杀之遂拘留敏既而送敏出甫党散解者几二万人钟及都御史高崇熙蓝章等奏至赐敕奖励升赏进奏者如例
　　○升赏四川有功阵亡官军二千七百二十七人有差死事都指挥使樊烨推官吴伯钧各赠二级赐祭一坛永顺保靖土官正赏外仍各赏银三十两纻丝二表里仍给永顺宣慰彭明辅诰命
　　○命直隶巡按御史原轩随军纪功
　　○河南虞城县训导折琮以守城御贼被害其子自胜陈奏令优恤如例
