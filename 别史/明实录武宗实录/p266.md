<!-- { "loadSidebar": true } -->
　　○致仕太常寺卿夏昇卒昇字景熙广东南海卫人弘治庚戌进士授兵部主事历升员外郎郎中尚宝司少卿南京尚宝司卿继升南京鸿胪寺卿三年考满丁忧服阕赴部乞休诏升今职致仕命下而卒其妻援光禄寺卿赵竑例请葬许之昇为人朴实其在兵部颇留心政务及后所历多闲职虽无所见然亦无大失云
　　○癸未夜广西梧州府广东封川县各地震有声
　　○夜台州府有火自空而陨者三大如盘触草木皆焦良久乃灭
　　○甲申  孝穆皇太后忌辰驸马都尉蔡震祭  茂陵如常仪
　　○兵科等科都给事中等官汪玄锡等言  陛下迩年以来崇尚武功巡历边徼踰时累月民庶烦劳去秋又以江西告变  躬率六飞临幸南都踰年不返随行人马不下数万供亿之费连及数省  陛下不及知也使牒旁牛驿路骚然官吏惧谴多自引决  陛下不及知也奸宄之徒诈充官校凌虐有司索骗财物  陛下不及知也军士在外妻孥隔越不谙风土客死道旁  陛下不及知也少女老妇充牣离宫苦雨凄风多成怨魄  陛下不及知也夫天下可恃者理也不可恃者势也易见者形也难见者几也  陛下不以宫阙为重专事逸游欲望久安长治宁有是理哉监察御史范永銮朱裳李润各＜锍-釒＞请班师皆不报
　　○丙戌辽东盖州卫地震日三次
　　明武宗毅皇帝实录卷之一百八十七
　明武宗毅皇帝实录卷之一百八十八
　　正德十五年秋七月丁亥朔  上在南京是日享  太庙驸马都尉游泰代行礼
　　○云南弥勒州十八寨盗阿勿阿革等纠众数千焚掠宁州通海诸村寨广西知府张缙假征剿名歛民财数千两事觉弃任而逃通判王鐈署事乃与指挥查俊等集兵胁抚阿勿负固拒之巡抚都御史何孟春因奏诸夷杂种异禀殊俗恶不可化为今之计宜调象马等兵一万人以图进取运银二千以备赏犒聚粮数千以供馈饷选取文武职官四十人以充将领但天道人事既难猝举而乘间何时亦应早虑兵部尚书王琼议曰镇巡兵备官皆以防边卫民为责今贼势如此而副使吴便若罔闻知且纵缙科扰孟春才非统驭号令不行既图征进又持两端宜令巡按御史逮治便缙而功责孟春令再详议或抚或剿期于果断毋误事机从之
　　○庚寅  仁孝文皇后忌辰安仁伯王桓谒祭  长陵如常仪
　　○辛卯荫礼部右侍郎顾清孙应阳巡抚贵州右副都御史沈林孙大谟为国子生
　　○癸巳荫提督漕运右副都御史臧凤孙绍兴为国子主
　　○以广东恩平阳江盗平升肇庆知府黄瑗俸一级参政章木□丞都指挥卜玉等令镇巡官赉之
　　○升赏河南南阳信阳等处平盗有功官舍义勇千户王辅等四百三十二人有差
　　○命羽林前卫指挥同知李勇子麒升袭署都指挥佥事以麒尝中武举故也
　　○巡按广东御史毛凤按问赃官数人久不决时有巡检李天锡者随凤颇密为言凤有善意遂于公文中附进贿帖至银子千余两时监生书吏从旁见之凤不得已乃寘天锡于法因为奏自掩饰且言风宪及法官多为贪猾之徒投帖装诬宜即举按其罪不得隐忍回避使奸人得计乞下都察院榜示禁约从之凤后又为副使余本所讦以不谨黜
　　○乙未太监马俊监榷杭州芜湖竹木一年已满太监刘养为俊奏再留一年许之工部奏二处抽分本以供造运船及内应器皿今欠造船银动以万计如养所奏恐商贩闻风疑阻公私失利不听
　　○丁酉升刑部署员外郎事主事韩明为山东按察司佥事整饬武定州等处兵备
　　○升赏辽东鹻场等堡及甘肃山丹等堡御虏获功阵亡被伤官军人等凡一千一百六十余人各有差
　　○罢南京专管操江南和伯方寿祥令回京带俸以南京给事中王子谟等劾其贪利害人也
　　○巡抚四川都御史盛应期奏绰领番端竹白等犯松州副使胡澧副总兵张杰克之复犯雄溪屯指挥杜钦败之由是烟崇蜡卜安观等寨俱降兵威益振端竹白惧亦纳款愿还地土乞量录杰澧等之功兵部尚书王琼议覆番贼请降皆都御史马昊修复关堡有以慑之岂杰澧所能化谕宜令巡按御史查核诏可时昊坐事被逮至京厚结于琼故琼每称其功如此
　　○革守备平虏城都指挥佥事杨辅守御广宁城都指挥佥事田云任以贪婪废事也
　　○命四川署都指挥陆震掌本都司印
　　○巡按四川御史黎龙奉旨勘处天全六番事谓招讨高文林父子称兵为乱抚谕不悛知县屠峦不惩小忿贾祸于民副招讨杨世仁亦有党恶之迹并劾都御史马昊太监王保总兵吴坤守备张麟参议董旻卢纶佥事王芳刘成德抚处无功罪俱难逭又谓松茂游击将军曹昱才可兼制六番与建昌兵备俱宜并统黎雅巡守官宜岁历雅州三月以为常土官皆宜令参谒以听约束文林世仁宜调兵擒捕明正其罪别选立其宗贤而代之兵部议覆诏革文林等职取应继者理司事仍谕夷民宥其胁从若世仁能悔过械送文林等准赎罪麟等逮治坤成德夺俸四月其去任者贷之余如议
　　○议赏平僰蛮功初四川芒都府土舍陇政陇寿与妇支禄争印讎杀其所部僰蛮阿又磉者唾者鸠等乘机流劫命给事中刑部锦衣卫官各一人会抚按等官议处至是贵州参政傅习佥事徐海都指挥许诏督率永宁宣抚司女土官奢爵等擒获阿又磉者唾者鸠等四十三人斩首一百一十九级余党悉平巡按御史周廷用以闻因言习海诏及指挥张仁土官金洪等各有抚剿之功宜量加赏劳奢爵宣威效顺宜赐敕奖励四川参议崔旻佥事王芳临事推避诿祸于人皆当惩戒且请假贵州迤西守备事权止设一人不必更增令四川叙泸守备兵备兼制芒永东乌等处有警协力抚捕勿自分彼此兵部议覆诏者鸩等俱诛之习等以礼旌奖奢爵等量赏有功官军及失事者仍令巡按御史核奏余俟川贵所遣郎中报至并议以闻
　　○初四川凯里土舍杨弘与重安土舍冯纶等有怨弘卒纶等诱苖夷攻之更相仇杀侵轶贵州境巡抚贵州都御史邹文盛言状且请移文四川会官抚处踰岁不报文盛乃遣参议蔡潮入播州督致仕宣慰杨斌抚平之因言宜复安宁宣抚司俾弘子弟袭之斌未衰宜仍起任事以制诸夷寨潮抚夷有劳宜量旌擢兵部尚书王琼议安宁宣抚裁革已久不可更复以启争端斌子既代职亦不可复起土官应袭与否属之四川潮不俟会勘专之且方以诱杀失事逮问宜令四川镇镇巡等官戒谕斌父子及弘子弟各畏法安分毋信奸人妄起事端如潮抚处乖方听据实劾奏报可文盛所请虽难行而抚夷之功实不可诬琼责四川守臣避难坐视顾以专擅为潮罪且因以撼文盛其任情无忌如此
　　○初河南谋反者胡文智王得厚既伏诛其党冯端杨净和冤未决而死于狱至是籍其家属财产巡抚都御史沈冬魁因奏端与净和既以疑未决而死其亲属宜从末减乃俱发戍边卫
○戊戌吏部奏少师兼太子太师吏部尚书华盖殿大学士杨廷和历从一品九年请如大学士李东阳考满例特加恩典诏廷和  累朝名德中外具瞻端慎忠勤勋猷茂著朕方委任赞理化机其写敕褒谕令兼支大学士俸并给诰命仍赐宴礼部
　○辛丑中元节驸马都尉崔元魏国公徐鹏举英国公张仑分祭  长陵  献陵  景陵  裕陵  茂陵  泰陵文武衙门各分官陪祭仪宾周越祭  恭仁康定景皇帝陵寝内官祭恭让章皇后陵寝俱如常仪是日  上在南京遣西宁侯宋恺祭  孝陵
　　○升浙江右布政使徐蕃为山西左布政使
　　○大学士梁储蒋冕言  皇上驻跸南都欲乘秋后献囚振旅而近来数目远近惶惶或至夜间尔我相传以为耳目有所闻见互相惊恐常不自安及行质问则又彼此推托莫知所自窃惟  圣驾所经万灵拥获岂宜有此或者因今岁  郊祀报本之礼尚迟而未举天地之心容有未安自去年八月至今  庙祭未得亲行  祖宗之心亦容有未安  太皇太后大祥已过升祔之礼尚未  成  太皇太后之心又容有未安凡近来所传人心惊疑之事其实非人心之自惊自疑也安知非  天地  祖宗太皇太后在天神灵之所致乎岂非欲用此警动  陛下以促回銮之期乎又况  圣母皇太后朝夕悬望思欲一见而不可得尤不知何如其为心也  陛下得不念  祖宗创造之艰难及今日保守之不易而惕然思所以为天下计哉又南京六科给事中卫道十三道御史龚大有等亦以为言皆不报时有物状如猪头堕于  上前其色绿又拘留妇人之所满壁皆有若人头悬挂于上储等谓耳目有所闻见盖指此也
　　○开中两淮盐课十五万引于蓟州召商输纳粮草
　　○大学士杨廷和言臣近以九年考满奉敕兼支大学士俸仍与诰命复遣内臣特赐宝钞白金彩叚羊酒天光下济睿泽曲流衔恩未酬以荣为惧切念臣复任以来三年于此卧病之日十常二三报称之劳百无一二衰颓日甚瘝旷愈深屡陈乞休之章未奉允俞之旨每欲再申前请顾以时事方殷清跸未旋私情犹阻勉强就列荏苒踰时猥及考满之期误受非常之眷楮颁内帑馔锡天厨上尊养羊络绎载道白金彩币绚烂充庭拜受之余战兢无已窃以诰命之赐责及重泉显扬之恩加于三代实慰私愿敢复他辞惟是受廪于官义当计功而飡伐檀启素食之诮负乘有致寇之灾臣今忝窃穹阶已叨厚禄若更兼支五品益重汗颜大约五品一年之俸可为八口之供当财用匮乏之时正上下节省之日宽一分民受一分之赐省儋石官有儋石之储伏望  圣慈收回成命令臣仍支旧俸少安刍秣之情庶几恪守官常暂效消埃之报
　　○壬寅狭西昭慈等寺番僧及答牙阿木等族番人各来朝贡马及方物赐宴赏彩叚钞绢等物各有差
　　○癸卯升普定卫指挥使王雄为署都指挥佥事冒贵州香炉山功也
　　○甲辰  太宗文皇帝忌辰驸马都尉崔元谒祭  长陵如常仪
　　○巡抚湖广都御史吴廷举劾副使黄天爵都指挥佥事刘淳承勘永顺保靖之争避难不往且贪昧放侈宜罪诏逮诣京师治之
　　○甲寅先是巡抚四川都御史盛应期议征僰蛮兵部既从之会巡按御史黎龙劾应期才非所宜镇守太监王润亦言春深江涨师未可进而应期适以丧去位于是兵部尚书王琼复议谓应期谋事未合舆论宜移守臣详议可否毋得妄动致有后艰诏如琼议仍令应期侯代离任
　　明武宗毅皇帝实录卷之一百八十八终
　明武宗毅皇帝实录卷之一百八十九
　　正德十五年八月丙辰朔  上在南京
　　○大学士梁储等言在京在外各该衙门一应题奏事理今年五六月以来伏蒙  皇上省览裁决数日之间连发赍文书官回京中外臣民无不欢庆但朝廷之上一日万几两月文书虽已发行然未发行者尚多伏望特命司礼监官将前后各起赍奏文书尽数查出上请御览速赐发行＜锍-釒＞入不报
　　○广东苏峒十八山青龙冈帽子峰等处盗平破巢寨二百一十处擒斩首从万一千二百三人俘其属四千一百四十八人提督两广军务都御史杨旦镇守太监王堂总兵官朱麒等以捷闻赐敕褒励升其赍捷者职一级
　　○大学士毛纪释奠先师孔子如常仪
　　○朝鲜国王李怿遣陪臣吏曹判书申镗等来朝贡方物马匹赐宴并赏金织衣彩叚等物有差
　　○辽东建州等卫女直都指挥同知等官释家奴等来朝贡马赐宴并赏金织衣彩叚等物有差
