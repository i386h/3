<!-- { "loadSidebar": true } -->
　　○丁丑升刑部署郎中陈邦器为山西布政司左参议　　○都给事中张王□赞监察御史李廷梧等各劾奏提督军务都御史马中锡惠安伯张伟巡抚都御史萧翀李贡边宪王璟参将李瑾等坐糜粮饷军威日损都指挥桑玉战辄败亡且纳盗赂乞将中锡等降敕切责瑾玉重加究治下兵部会议请更遣将官二人领兵策应御史一人纪功户部发银十五万两以备粮饷得旨瑾玉宪翀停俸并中锡伟皆降敕切责令杀贼赎罪若再无功从重治之余如议
　　明武宗毅皇帝实录卷之七十七
　明武宗毅皇帝实录卷之七十八
　　正德六年八月戊寅朔□  大社  大稷
　　○监察御史江万实言朝廷凡大事必令会官议拟正欲合众论之公以求事理之当然非素有一定之见岂能决择于立谈之间况窃听于旁者每如堵墙机密重务不免传泄自今凡有会议先具揭帖送与议者至期乃议若事急者本日将议之先亦宜传告略节仍禁诸人不得窃听庶尽群见而机事亦密礼部议从之
　　○赐南渭荣顺王管府事镇国将军膺金□只  皇明祖训从其请也
　　○升刑部右侍郎张子麟为本部左侍郎改南京刑部右侍郎戈瑄为刑部右侍郎升右通政刘永为太仆寺卿
　　○四川贼任俸舟罗万等合贼首蓝三蓝四等二万余人入贵州营李崖井攻破婺川县龙泉坪长官司及烧毁乌江屯寨镇守贵州右参将白珍请兵于湖广镇巡议遣副使侯启忠都指挥潘勋合贵州兵御之
　　○兵部覆整饬天津兵备太仆寺少卿陈天祥所请六事一天津三卫所领太仆寺马多死者乞益以马盗平还官一三卫军少欲募民间子弟闲习弓马者杀贼照例升赏一各卫指挥获功升秩都司者多家居坐待推用乞仍调遣剿贼有实效者方许推用一免三卫秋班官军京操令守城御贼一天津滨海富强之家内多勇悍乞编为排甲听自备器械以俟调遣一北直隶地方旷阔今贼在山东宜遏其归路乞令德州守备驻兵乐陵及韩村等处以防河东河间守备驻兵故城及高川等处以防河西则贼可成擒俱从之秋班京操军以未可辄免至期另议
　　○提督军务总兵等官都御史马中锡张伟等奏流贼刘宠刘晨杨虎李隆等四十三人悔过自首且言宠等先以犯罪迫饥寒为盗罪恶虽不可原然其初心不过避死今既畏法悔罪乞下廷臣议处兵部以宠等果解甲赴军门服罪即准其自首如或诈伪缓师仍请会剿乃复令中锡等审处以闻宠晨即刘六刘七也
　　○己卯给周府故辅国将军安氵□耍夫人王氏赵府故辅国将军祐橪夫人温氏代府故辅国将军成錤夫人姜氏餋赡米岁各五十石
　　○命兵部左侍郎陆完兼都察院左佥都御史提督军务统宣府延绥并京营官军往直隶山东河南等处剿贼
　　○获贼首蓝廷瑞鄢本恕及其党二十八人先是廷瑞本恕等倡乱两川二三年间乌合十余万人僣称王号置四十八营总管攻城杀吏流毒三省总制尚书洪钟等连年征讨不克继议招抚阳顺阴肆竟不得其要领至是为官军所遏乏食乃传言听抚而复违约不至且求裂地安插以旗牌官为质劫掠自如廷瑞以女结婚于永顺土舍彭世麟冀缓兵世麟伪许之因与约期既而廷瑞本恕及王全珠等二十八人皆来会世麟伏兵擒之余贼奔溃渡河官兵追围之擒斩及溺死者七百余人于是钟及巡抚都御史林俊蓝章各以捷闻赐敕奖励并升赏所遣奏捷者兵部议请录钟等功得旨钟加太子太保赏银五十两纻丝四表里俊升右都御史章右副都御史各银三十两纻丝二表里镇守四川太监韦兴亦以功加禄米岁十二石银四十两纻丝三表里诸将士有功及阵亡者令查议以闻廷瑞本恕等不必角□羊京遣锦衣卫千户会抚按官即所在凌迟三日枭首于被害地方时贼首廖麻子亦赴世麟之会独得脱未几贼党复炽
　　○庚辰致仕南京国子监祭酒章懋升南京太常寺卿礼部右侍郎俱不赴上＜锍-釒＞辞免谓奉常春官之属才尚不堪侍郎六卿之佐分岂当得求退而进臣何以安乞仍以旧官致仕  上以懋学行老成令以侍郎致仕
　　○停都指挥佥事丁杰俸令戴罪杀贼以贼破武安县也
　　○罢榆林参将都指挥佥事张杰令回原卫带俸差操以户部侍郎丛兰劾其贪残不职故也
　　○命保安卫指挥使邓鋹守备顺圣川东城宣府前卫指挥同知孟钺守备洗马林堡
　　○辛巳改南京右通政冯兰为通政司右通政提督誊黄
　　○升汀州府知府黄明为云南按察司副使
　　○升兵科左给事中孙祯为都给事中吏科给事中杨禠工科给事中闵楷户科右给事中李铎礼科右给事中郑裕为左给事中祯礼科禠本科楷户科铎刑科裕工科
　　○壬午升山东按察司副使李举为本布政司左参政
　　○升总督漕运兼巡抚凤阳等处都察院左副都御史陶琰为南京刑部右侍郎
　　○癸未致仕吏部尚书李裕卒裕字资德江西丰城县人景泰甲戌进士授监察御史时都御史寇深方有宠待属吏甚严裕独不为屈巡按狭西上安边八事时石亨父子势倾中外以伪报边功移核裕焚其求庇之书竟按劾之天顺癸未升山东按察使诸死狱久不决者无虑数百旬月间鞫之殆尽青州山砦盗啸聚裕纵释胁从免其逋负渠魁既获事遂平成化庚寅升狭西左布政使月余召入为顺天府尹请宽徵需革和买禁田土投献罢官校供应皆从之给引不入钱每引止输楮钞各二张自裕始遂著为令癸巳升右副都御史总督漕运兼巡抚庐凤诸郡戊戌以父丧去任壬寅服阕诣京留理院事癸卯进右都御史振肃风纪台中凛然御史有少过或遭棰挞由是得谤明年调南京都察院丙午来考绩遂转工部尚书寻转吏部时乡人李孜省方以左道得宠于  宪宗弘治初言官以裕之进由孜省裕为辩诬录竟连＜锍-釒＞乞致仕去至是卒裕修形伟貌识度弘远所在以廉介称为吏部会朝觐考察请更立才力不及一条以存爱惜人才之意前冡宰有以私憾挤排江西人士者裕惩之一无所校人服其公卒之年八十有八遗言勿乞祭葬扰乡里
　　○命狭西故都指挥佥事杨忠子钦袭升都指挥同知以忠死节故也  自七月壬申酉刻至是日金星昼见于申
　　○甲申升南京太仆寺少杨廉为南京通政司右通政
　　○提督军务侍郎陆完师出涿州忽报贼在固安  上召大学士李东阳杨廷和梁储至左顺门内  上南向立问曰贼在东而师乃西出恐缓不及事欲令兵部追还完等令东如何东阳对曰甚当且行未远一二日内可至贼船在水套自来送死官军并力擒之甚易但恐人心不齐向来累失事机正坐于此今官军在北宜亟敕东南诸将堤备  上曰张俊等皆在南料亦无害奏毕上曰先生用心命赐羊酒而退
　　○户科都给事中张润言南北直隶山东等处被贼残破加以用兵供亿浩繁若非加意赈恤必致流移顺天等府及山东宜发银十万两凤阳等处支两淮运司盐银数如之敕大臣三人分莅赈济至于枣强一县受害独惨尤宜优恤下户部议覆诏以地方有事免差官银两俱许支给令各巡抚官赈济务使人沾实惠如虚费重罪不宥
　　○总制江西都御史陈金等奏福建盗千余人攻破南丰县湖广盗六七百人破永宁县转入瑞州府境参议徐蕃佥事高宾知府安奎刘侨邝璠及知县秦庆等俱宜罪令蕃等各停俸庆革冠带戴罪杀贼事宁之日俱逮治以闻所调两广土兵仍移文促之
　　○江西贼攻破乐安县执知县主簿教谕等官焚三四千家大肆杀虏而去
　　○盗刘六刘七杨虎等夺官民船拥众至侯安镇将攻霸州命都督白玉充副总兵领兵驻东安都指挥王杲充参将驻通州都指挥陈勋充参将驻永清副总兵张俊往天津会少卿陈天祥并力防御先是俊驻永清以勋代之
　　○乙酉升浙江按察司佥事王金为山东副使
　　○命湖广按察司副使胡昂冠带闲住以御史张琏劾其贪污故也
　　○丙戌改南京户部尚书张缙为都察院右都御史总督漕运兼巡抚凤阳等处地方
　　○命都督杨英杨敬都指挥姜义防守京城九门
　　○太监张永传旨张伟马中锡受命出师剿杀贼寇拥兵自卫月久无功残破州县数多亦不奏报近奏主招抚而贼势日益猖獗夺船劫粮啸聚近地玩寇殃民有负重托其取回京原统京营并各处官军俱听提督军务侍郎陆完节制
　　○丁亥释奠先师孔子遣大学士梁储行礼
　　○升翰林院侍读学士吴俨为南京礼部右侍郎
　　○盗刘六等攻破大城静海二县大纵焚掠遂至青县兴济沧州
　　○赐户部右侍郎王寅父志广祭葬从寅请也
　　○戊子升湖广布政司右参议孙火□冈为湖广按察司副使南京监察御史刘烈为浙江按察司佥事
　　○命山西都指挥麻循守备天城城纳粟都指挥佥事马振守备井坪城大同指挥佥事赵宣守御广灵城
　　○尚膳监太监王佐等以蕃牧千户所军士七百余人为餋牲设请免拣选兵部执奏以为多事之时不宜免卒从佐请
　　○己丑  顺天府官祭宋丞相文天祥
　　○遣户部右侍郎杨潭祭太仓之神　　○贵州乖西苗贼阿杂等倡乱集数千人攻劫屯堡巡抚都御史魏英巡按御史徐文华督副使陈恪佥事陆健都指挥洛忠等统兵攻破谷乖赏等六百三十余寨擒斩千余人以捷闻英文华赐敕奖励升奏捷者一级赏纻丝衣一袭钞千贯
　　○辽东定辽左等二十五卫大疫死者八千一百余人牲畜亦数万
　　○庚寅升湖广按察司佥事张继为湖广布政司右参议
　　○辛卯复石城王府辅国将军宸澅禄米八百石宸澅以与弟讦奏革禄米三之二至是援诏例乞全支许之  山东即墨县地震
　　○壬辰虏寇柳条湾分守镇番右参将李恺败之斩获四十四级镇守太监宋彬巡抚都御史张翼总兵卫勇等以捷闻赐敕奖励赏奏捷者如例　　○癸巳荫总制狭西都察院右都御史张泰子炯为国子生
　　○贵州守臣奏地方多事兵食艰乏请以贵州各卫并川湖附近卫所官旗照例纳米指挥五十石千户镇抚四十石百户所镇抚二十石总旗十石小旗五石输石阡思南二府或兴隆清平诸仓免其比试并枪应袭土官量其贫富如宣慰安贵荣孙万钟一千石宋然侄储五百石其余视职崇卑五品以上二百石六品以下百石令其冠带管事兵部议覆诏暂许之不为例
　　○天津兵备少卿陈天祥奏盗聚天津募兵击之斩首三十余级擒八十余人贼势稍却但贼所过奸民多助贼荼毒者宜禁约诏以天祥保障有功赐敕奖励奸民助贼为恶报复私怨者验实斩首示众仍出榜晓谕
　　○凉州都指挥佥事徐谦兰州指挥使杨义庄浪指挥同知陈铠俱革任回京总制都御史张泰以谦等善战请留用从之
　　○命南京武德卫指挥同知聂钦把总湖广运粮以都指挥体统行事
　　○甲午升授行人司行人雷雯于溱王良佐邵锡吴岩进士柴奇罗方黄钟董鏊汪玄锡朱鸣阳陈沾黎奭傅钥王江王元凯刘禔马性鲁毛宪窦明任忠赵官徐文溥为给事中奇方吏科雯钟鏊玄锡鸣阳沾户科奭钥江礼科溱良佐元凯禔性鲁兵科锡宪明刑科岩忠工科官南京户科文溥南京礼科
　　○命义勇卫署都指挥佥事杨鼎注山东都司领班京操
　　○罢贵州守备都匀等卫都指挥丁煇守备普安等卫都指挥唐学提督清浪参将白珍以清平卫指挥邵鉴代煇贵州卫杨仁代学湖广都指挥樊烨代珍从守巡奏也
