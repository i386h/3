<!-- { "loadSidebar": true } -->
　　○太监萧敬等传旨朕今南征皇城四门遣内外大臣各一人关防出入以遏奸宄正阳等九门团营摘拨内外坐营并文职官各一人官军一千人分番防守以备不虞又传旨都城九门皇城四门芦沟等桥居庸等关恐有窥伺奸细即遣将官增兵备御又传旨谕团营西官厅提督坐营官每遇操期约束军士各要遵守军法习演武艺不许虚应故事又谕都城九门守门守卫内外官军其申严门禁早晚启闭出入盘诘务倍加谨慎以察奸宄又谕镇国府官军并守门守藏者各宜遵守军法小心安分凡有在府出入之人务严谨关防盘诘诈伪有误事者俱重治不宥
　　○诏起用前江西布政使郑岳副使胡世宁时守备安庆署都指挥佥事杨锐言岳世宁皆为宸濠所构亟宜起用巡按山东御史熊相亦以为言兵部覆奏从之
　　○命更铸江西布按二司并南昌道及南昌府县印以旧印为宸濠所劫夺故也
　　○自丙寅至是日金星昼见于申
　　○辛巳礼部上  大驾亲征祭告礼仪一祭告  天地前期择日斋戒省牲祭日  上服武弁乘革辂备六军以牲犊币帛作乐行三献之礼一祭告  太庙前期择日斋戒省牲祭日  上服武弁乘革辂备六军余同时享仪一祭告  太社  太稷前期择日斋戒省牲祭日  上服武弁乘革辂备六军余同春秋祭社稷仪一祃祭军牙六纛之神前期择日斋戒省牲祭日  上服武弁余同常祭仪一祭告所过山川前期择日斋戒命有司具牢馔岳镇海渎用太牢中山王用少牢山川用特牲若行速止用酒脯祭日  上服武弁其作乐迎神奠帛三献读祝饮福送神望瘗俱同京师祭山川仪一师还之日仍告于  庙社以露布诏天下然后论功行赏  上曰各处祭祀其俱遣官行礼礼部复具＜锍-釒＞请官有旨勿遣
　　○礼部上亲征颁诏仪注一前期一日鸿胪寺官设诏案锦衣卫设云盖云盘于奉天殿内东别设云盘于承天门上设彩舆于午门外鸿胪寺设宣读案于承天门上西南向教坊司设中和乐及设大乐于午门外鸿胪寺列百官班次于承天门外桥南是日锦衣卫设卤簿驾百官各具朝服入丹墀内侍立  上具冕服御华盖殿鸿胪寺官引执事官进至华盖殿就次行五拜三叩头礼赞各供事鸿胪寺官奏请升殿乐作导驾官导  上升座翰林院官先捧诏书于华盖殿从至御座前东立西向乐止鸣鞭报时鸡唱定时鼓讫唱排班文武百官入鸿胪寺官赞四拜乐作兴乐止百官出至承天门外伺候鸿胪寺官赞颁诏翰林院官捧诏书授礼部官礼部官捧诏书置于云盘内案上校尉擎云盖俱从殿左门出至午门外礼部捧诏书置彩舆内乐作公侯伯三品以上官前导迎至承天门上鸣赞唱排班引礼引文武百官就拜位乐作赞四拜乐止唱宣读展诏官升案称有制赞众官皆跪礼部官捧诏书授宣读官宣讫礼部官捧诏书置云盘中赞俯伏兴乐作四拜乐止唱搢笏鞠躬三舞蹈跪唱山呼万岁者三唱出笏俯伏兴乐作四拜兴平身乐止序班报鸿胪寺官跪奏礼毕  驾兴百官以次出礼部官捧诏书授锦衣卫官置彩舆中以彩索系于龙竿颁降礼部官捧诏书置于龙亭内鼓乐迎至礼部授使者颁行天下
　　○授翰林院庶吉士汪佃叶桂章叶式王三锡陈沂邝灏俱为本院编修张星萧与成林时季方汤惟学俱检讨曹怀户科储昱礼科汪思史道兵科刘穆刑科杨士云郑自壁工科俱给事中黎贯陕西道席春河南道许宗鲁云南道俱监察御史又江晖马汝骥已拟授编修王廷陈汪应轸拟授给事中曹嘉拟授御史以尝言事忤旨俱令补外晖广德州汝骥泽州廷陈裕州应轸泗州俱知州嘉大名府推官
　　○太常寺少卿潘辰乞致仕许之
　　○以水灾免苏松常镇等府夏税有差
　　○夺江西南康府知府陈霖职令剿贼自赎以宸濠兵陷南康不能防御也
　　○平虏伯朱彬请以参随头目都指挥同知朱勋朱杰等四十二人及西官厅团营官军二百五十人自随许之勋杰皆彬子也
　　○重建武功坊及玉河桥东坊武功以火毁东坊以岁久倾坏也
　　○壬午以提督抚治郧阳右都御史文贵巡抚甘肃等处
　　○升光禄寺寺丞张楠为尚宝司少卿
　　○升袁州府知府徐琏为江西布政司左参政赣州府知府邢珣为右参政广东按察司佥事顾应祥抚州府知府陈槐为江西副使湖广按察司佥事汪玉为本司副使
　　○先是内阁缺专管诰敕官大学士杨廷和等推举南京吏部尚书刘春堪任奏上不允令再推久之未上至是降旨以春为廷和乡人廷和故私之且违旨久不另推令廷和具实陈状廷和＜锍-釒＞上  上曰既陈状已之不必介怀宜亟出办事时  上欲南巡令廷和草威武大将军镇国公敕廷和力争不可  上怒故藉此谴之大学士梁储等亦言内阁一应题奏皆臣等四人共议举春臣等亦与有罪  上曰卿等不以稽误自揣乃自相回互邪
　　○癸未  宪宗纯皇帝忌辰遣武定侯郭勋祭  茂陵
　　○上发京师
　　○传旨命平伯朱彬提督赞画机密军务仍军门提督官校办事左都督朱□协赞行事又传旨命锦衣卫掌卫事都督朱宁量带官校随  驾南征不妨原任西官厅提督操练兼管西路关口都督佥事朱琮周太监刘祥佛保统捕盗硬兵官军五百人管押船只防运神器官军赏赐银布如例给之宁因乞以官校钱杰等五十六人营兵二百五十人琮乞以官舍王鉴等四十人西官厅兵一百六十人及左都督朱周乞以官舍许芳等三十八人西官厅兵二百人各自随俱许之
　　○荫太监张锐侄孙拱为锦衣卫正千户冒镇西功也
　　○甲申太监张淮传旨以锦衣卫带俸都指挥佥事朱政南镇抚司管事
　　○太监李英传旨赐万全都司宣府右卫中所百户刘昱陕西绥德卫指挥佥事赵杰榆林卫右所百户李虞山西阳和卫中所舍人马聪姓俱朱氏填注锦衣卫带俸仍升聪为百户
　　○升赏辽东义州大宁堡御虏获功及阵亡被伤官军指挥佥事蒋深等三百五十九人有差
　　○南京给事中王纪纪等御史杨必进等言宸濠计不足以谋身兵不足以制胜实恃太监毕真以为应援真在江西未踰年而遽有浙江之调正为今日计耳如先任御史范辂尝劾宸濠乐官真则挤辂以快其心浙之巡捕者尝获宸濠课者真释之以隐其迹举孝行以释主疑赏军士以行私惠又于七月十五夜令都司发官军具器械期三更入候三司官期四更入楫且欲收各城之钥遂致城中军民惊惧奔走哭声动地三司拥兵自卫若非巡按御史张缙破其奸其夜不知何为也又闻真遣人赍金帛至宁府贺□驱弓匠十二人畀之今随从亲信者又皆江西之盗其初至□出军器堆积如山又有周管家者凌辱有司毒害人民勒取财物已踰十万残虐罪恶不可纪极况真逆瑾遗党积习已成乞械诣京师明正宪典诏真已有旨取回候至日再议以闻
　　○乙酉传旨谕南京内外守备参赞等官黄伟等今江西反贼宸濠伪传檄榜鄱阳县官宜即毁之何乃敢与转达张彼讪谤摇动人心尔等不行究治亦辄轻易奏入甚昧大体其即移文江西及邻省大小衙门今后但系宸濠片纸只字不许转递即行烧毁擒其持檄者如律治罪违者不贷
　　○命致仕参将石玺自率家丁赴南京领兵擒剿江西逆贼务收实效以安地方从南京兵部尚书乔宇奏也
　　○九江兵备副使曹雷及知府汪頴推官陈深以克复九江闻诏纪功官核其功罪具奏
　　○杖教坊司乐官臧贤施钺司鉴于午门贤八十钺七十鉴六十仍发戍广西驯象卫籍没其家初贤以伶人得幸于上宸濠遣使厚遗之使行贿于太监萧敬尚书陆完都督朱宁结为内  禁中动静莫不密报于濠故反谋益固至是事觉词连宁及发遣行至张家湾宁乃使盗往杀之以灭口云
　　○丙戌遣太保武定侯郭勋祭太岁风云雷雨山川之神
　　○丁亥  上至涿州留太监张忠私第时都御史王守仁平宸濠之奏已至  上决意南幸忠及太监张永都都江彬许泰等各以兵从欲掩为已功于是留守仁之＜锍-釒＞不下
　　○戊子  上至保定府
　　○庚寅升锦衣卫都指挥佥事萧韺为都指挥同知冒捕盗功也
　　○免山西岢岚保德忻代四州定襄静乐二县正官来朝以地方兵荒从巡按御史奏也
　　○大学士杨廷和言  皇上御驾亲征圣武昭布神威远震旬日之内江西逆贼遂已成擒余党解散  皇上睿谋妙筭委任得人以致成功之速如此海内臣民□胜欢忧臣等尤有私忧过计不敢不为  陛下言之伏见近宣府奏报兴和城等堡达贼下营长阔数十里日遣轻骑千百成群入境侵扰势头猖獗已调大同游兵前来怀安城驻劄但虑各边军马调去南征数多在镇军马缺少未免顾此失彼伏望  皇上轸念西北重地万一仓卒有事恐难支持将所调南征军马掣回本镇防守仍乞  圣明审度进止或专命亲信重臣前去江西会都御史王守仁将生擒斩首逆贼名颗及逆党家口财产逐一查处停当奏请定夺如此则  陛下既有以全内安外攘之至计又有以收南征北伐之全功实  宗社万万年无疆之福也
　　○辛卯太监秦文传旨谕司礼监即今朝廷南征凡百文书事务俱依敕内行事各奏报事情可行可奏俱以成规  宗庙礼仪遵依旧典各衙门执事出纳行事必须谨慎时常点闸关防当与掌事太监谷大用及缉事衙门会行者务在协和用事慎毋怠误如违律所不原
　　○命吏部左侍郎廖纪户部左侍郎郑宗仁兵部右侍郎杨廷仪刑部左侍郎金献民工部左侍郎刘永都察院右佥都御史李钺通政司左通政柴义右通政张瓒大理寺左少卿吴祺同内外坐营官防守都城九门
　　○调户科给事中席彖于夷陵州李长于福宁州俱为判官初镇守云南黔国公沐昆既□太傅待二司甚倨二司亦寡与来往昆遂奏按察使沉恩等抑买市物诸事持遣刑部锦衣卫官往按状彖与长私语昆不安分且所奏恩事亦诬长即以其意劾昆请审勘有旨责长挟私诬陷重臣下诏狱鞫治词连又彖并击治之至是法司拟赎杖还职诏对品外调  上自言官伏阙积怒未解长奏入权贵复多阴助昆者故与彖俱得罪云
　明武宗毅皇帝实录卷之一百七十七
明武宗毅皇帝实录卷之一百七十八
　　正德十四年九月壬辰朔  上驻跸保定府张宴于府堂巡抚都御史伍符与巡按御史管粮主事皆侍宴行酒  上问符知其善饮与为藏阄之戏符偶胜  上不悦故投手中阄于地令符拾之罚符饮数瓢符颓然  上复大笑
　　○命驸马都尉蔡震守端门崔元承天门魏国公徐鹏举北安门镇安伯魏英东安门永清伯谷大亮西安门安定伯张容东长安门镇平伯陆永西长安门英国公张仑正阳门遂安伯陈鏸崇文门安乡伯张坤宣武门恭顺侯吴世兴朝阳门都督佥事朱镛东直门李瑾安定门都指挥佥事黄镇德胜门詹冕西直门襄城伯李全礼阜城门正阳等九门仍以文职大臣一人官军千人把总官四人两班防守时南征既数日矣乃有是命
　　○升赏辽阳鹻场堡有功官军八十人有差
　　○癸巳  上发保定
　　○南京鸿胪寺卿夏昇服阕乞休致诏以其历官年久准升南京太常寺卿致仕
　　○命大同总兵署都督佥事王勋子奇袭升都指挥佥事勋以应州功例升一级未授而卒故奇得袭升
　　○甲午罢河南汝宁府扒山兵以逆濠既平故也
