<!-- { "loadSidebar": true } -->
　　○南京六科给事中徐文溥等言政刑者帝王驯世之具也曩者  陛下信任逆瑾播弄威福政刑大坏国势几危  天启  圣心与民更始数年之间政化清明太平复见夫何明鉴未远怠心辄乘间者举动仍遵故辙如郡守所与其理也则以崔珤之诬而逮翟唐部属所以分理庶务也则以刘琅之诬而逮王瑞之以史宣之诬而逮王銮甚者巡按御史耳目所寄也则以刘琅于喜之诬而逮施儒张经道路传闻又谓镇守太监王堂以编画地里图为名每县科银至二百两佥事韩邦奇按部止之辄生嫌怨罗织陷狱果尔则又以镇守逮两司矣内外臣工皆欲为国尽职尔乃以贵幸之言动加刑谴旗校络绎于天下缙绅骈首于狴犴远近震骇上下屏气是亦瑾之为矣向以一瑾乱政于内今以数瑾纵横于外民怨且作  陛下思之能不寒心伏惟  陛下惩目前之弊戒意外之虞割塞私爱大明政刑即如人言乞将王堂并韩邦奇下之法司参对公问使天下谓  陛下之不私于贵幸也若史宣者已蒙究治天下称快矣其刘琅于喜崔珤等罪恶请通行查究革退闲住仍敕谕南京守备并各处镇守等官务加修饬毋得仿效流毒地方官员有罪即下法司治之毋令旗校惊动天下庶几刑政平而人心悦  天意顺矣不报
　　○庚午升延安府知府罗玹为陕西按察司副使
　　○山东平原县人胡文智以妖术往来卫辉等处造为变世歌兴衰赋诸幻妄语以惑人与其党王得厚冯端杨净和等转相传播文智自称元帅伪授韩伯川等官职给与黄票招集人马聚于辉县神童庙将图不轨为挥县知县朱卿所收捕逮赴河南镇巡官鞫问得实以狱上都察院议覆文智得厚端净和皆凌迟枭首族属财产没官伯川等四十九人以谋叛未行坐较及流者有差
　　○甲戌吏科给事中范洵疏论陕西延安府罗玹立志卑污负材庸恶先任嘉兴贪迹大著科道尝交章论劾吏部止以才力不及调用比至延安贪饕如故酷暴益甚吏部谓玹毁誉相半请候考察今未及朝觐遽有推升一人之身贤否顿殊数月之间抑扬太异此臣愚所未知也乞将玹罢黜疏上下所司知之
　　○宣府大雨雹先是宣府自正月不雨至于五月复以冰雹禾稼尽死
　　○免彰德卫辉怀庆开封河南五府磁睢钧狭四州武安涉安阳汤阴临漳林汲新乡获嘉辉胙城淇修武武陟温孟陈留杞封丘仪封河阴祥符延津原武阳武兰阳中牟通许洧川尉氏荥泽汜水考城偃师永宁沔池三十六县正官来朝以抚按官奏灾伤故也
　　○丙子  孝庄睿皇后忌辰  奉先殿行祭礼遣驸马都尉蔡震祭  裕陵
　　○荫南京工部右侍郎沉晖继子绍为国子生
　　○革广西府江兵备官以桂林道分巡官兼理之兵部议从巡按御史朱昴奏也
　　○先是永清卫军余张鹤武功卫军匠韩章等聚党于京城内外为盗官司捕之急逃江淮间行掠者数岁复连交河县人沉汉至京改姓名诈称锦衣卫舍人及校尉名目掜撰旨意云差往浙江等处收买器玩驿递皆应付之至徐州事觉官司捕获并得其伪造御宝假关假批之类奏闻诏以其情犯深重令逮系至京治之
　　○顺天府宛平县民马成先报中两淮运司余盐一十二万余引后因尽绝奏乞改拨仪真淮安批验所余盐户部执奏引盐开中俱有定则岂可令奸商罔利沮坏盐法请治成罪以为奏扰之戒诏不许仍令报中
　　○丁丑巡按福建监察御史王介请蹔以福建附海盐课自九年至十二年俱于本处定价召商变卖并依山徵银惠安场折银俱类输以备各边支用户部议从之
　　○戊寅  孝穆皇太后忌辰  奉慈殿行祭礼遣驸马都尉蔡震祭  茂陵
　　○命署都指挥佥事程鹏守备福建汀漳地方
　　○免狭西延安庆阳平凉三府并所属州县正官来朝以方用兵故也
　　○南京刑部尚书潘蕃卒番字廷芳浙江崇德县人成化丙戌进士初授主事历升知府参政布政以副都御史巡抚四川升南京兵部侍郎以右都御史总督两广升南京刑部尚书寻乞致仕蕃在两广时思恩土官知府岑浚与田州土官知府岑猛讎杀据其府治猛走乞援蕃剿平之议二府改设流官徙猛为福建沿海千户猛拒命所设流官知府谢湖畏避弗敢入因妄论蕃处置失宜瑾方欲以是为兵部尚书刘大夏罪遂并逮治蕃谪戍河西瑾伏诛蕃乃得释至是卒蕃历官持己皆平日无可訾议
　　明武宗毅皇帝实录卷之一百三十八
　大明武宗毅皇帝实录卷之一百三十九
　　正德十一年秋七月庚辰朔享  太庙
　　○辛巳广西左布政使周进隆以巡按御史朱昴劾其贪耄乞休且欲量加职衔吏部言进隆不为公论所与难以加职乃令致仕
　　○壬午升浙江按察使李承勋为狭西右布政使
　　○发狭西布政司事例银三万两于宁夏籴买粮草
　　○癸未  仁孝文皇后忌辰  奉先殿行祭礼遣驸马都尉马诚祭  长陵
　　○甲申命翰林院侍讲学士李廷相左春坊左谕德兼翰林院侍读温仁和为应天府乡试考试官
　　○升四川右布政使何珊为广西左布政使
　　○荫南京礼部右侍郎杨廉子攽为国子生以三年考满也
　　○东岳泰山有碧霞元君祠镇守太监黎鉴请收香钱以时修理许之工科给事中石天柱等言祀典惟东岳泰山之神无所谓碧霞元君者淫祀非礼可更崇重之乎况收香钱耗民财亏国典启贪盗崇邪慢请毁之便＜锍-釒＞入付所司知之
　　○辽海卫纳粟都指挥佥事王钺坐虏入寇当谪戍以情轻降一级
　　○乙酉升狭西按察司副使何天衢为浙江按察使
　　○翰林院编修孙绍祖乞给假并葬其兄检讨绍先许之
　　○朵颜卫都督花当遣使影克卜等来朝贡且伏犯边之罪命给赏如例
　　○贵州车椀寨苗贼阿傍等紏各寨苗为乱于清平平越卫地方杀指挥王杞遂盘据香炉山转掠湖广偏桥等处道路阻绝守臣以闻命湖广总兵官杨英巡抚都御史秦金诣湖贵境上会贵州镇巡官督各参将守备兵备三司官整备兵粮仍调永顺保靖播州酉阳土兵剿之以贵州巡按御史纪功
　　○以太仆寺马一千匹送御用监印烙分拨勇士四卫等营从提督太监谷大用奏也
　　○丙戌司礼监太监韦霦传旨以御马监右少监赵昇守备倒马关
　　○户部执奏商人张铎等往曾输草于保安等城堡缘过限减价乃累奏扰荷特给银二万三千七百余两踰分极矣今又奏匄两淮例不开中残盐轻视宪章不遵成命请逮问后令于宣府候支  上淮以残盐给之贱□依凭城社屡夺公议纲纪之紊甚矣
　　○监察御史于鏊等言迩者总理河道工部侍郎赵璜劾奏副使房瑄文皓及通判赵从龙等指以修河为名輙肆侵克埋没卷宗请逮问俱蒙恩宥免使执法者沮玩法者纵此必瑄皓辈阴有为之地者乞从璜所奏以杜侥幸之门得旨事已既往且连及者众已之
　　○建州等卫女直都指挥同知哈你合等来朝贡马赐宴并赏织金文绮绢帛有差
　　○赏董家口关斩获达贼有功官军绢钞有差
　　○丁亥升贵州按察使张琮为四川右布政使
　　○迭力等族番人伦班等来朝贡赐宴并赏彩叚绢钞有差
　　○戊子减免霸州及大城文安静海三县苇课有差以灾故也
　　○升山东右布政使郑阳为山西左布政使狭西按察司佥事孙修为本司副使户部署员外郎舒表为狭西佥事
　　○己丑狭西巡抚都御史萧翀奏韩府郡王将军郡县主等岁用本色折色粮共一十八万二千九百六十六石今在仓粟米不及二千库贮折银不及三百两民力转输有限宗室仰给无穷若不早为议处诚恐激成他变其固镇等卫所官军俸粮派欠数多亦宜并议户部议覆狭西宗室比之别省为多三边供亿又复浩繁所以全狭税粮升合不入京储又助以年例及河南折布等银数十年来不闻告乏今有此奏必州县因循致有逋负宜行巡抚管粮等官将合属正德七年以后该纳粮草各卫所原额新增屯种折色严限完纳其咸阳县抽分木植银并各该□税钞贯大小衙门赃罚纸米俱贮库听用从之
　　○初镇守河南太监廖堂附逆瑾势假以进贡无名之徵百出其后继之者率以为常于是河南巡抚都御史李充嗣言近时镇守太监进贡有古铜器穴□□止变盆黄鹰角鹰锦鸡猎犬羔羊皮之类皆假名科歛自为取财之计此外又有拜见银须知银图本银税课司银出办椿草银扣除驿传银马价银甲首夫银快手月钱银河夫歇役银动以数十万计而左右用事之人私于下属卖马卖布卖纸卖钞卖铺陈又于沿河抽索客货其弊甚多乞行禁止以苏民困诏进贡如旧其下人科取者禁之
　　○免湖广道沅靖武冈四州蓝山临武永兴宁远会同绥宁六县正官来朝以苗叛用兵故也
　　○庚寅  慈圣康寿太皇太后圣旦命妇朝贺是日赐文武群臣宴于午门
　　○升江西布政司右参政陈洪谟为贵州按察使湖广右参议王荩为山西右参政
　　○南京给事中史鲁言南都外城镇江宁国太平广德府州例当分葺但去都既远官吏艰于往来奸弊易起乞养岁出工料夫价银共一千三百两输南京工部随时修补庶浪费少节而民困可苏工部议从之
　　○荫故礼部尚书徐琼孙高明为国子生
　　○辛卯升山东按察司佥事潘珍为本司副使
　　○免广西平乐等五府宾州思恩等九县正官永安等八州阳朔等三十四县正佐官来朝以抚按官言地方多事故也
　　○壬辰升监察御史杨时周为狭西按察司佥事
　　○开中两淮两浙盐一十五万引于贵州召□上纳及开吏典知印承差纳米免考免办事例其原拟广西福建云南生员上纳银两解太仓者俱以给之以苗寇猖獗从巡抚都御史曹祥奏也
　　○癸巳升监察御史于鏊为浙江按察司副使礼科给事中黄质为湖广布政司左参议
　　○升河南按察使盛应期为山东右布政使
　　○改管处州府事江西布政司右参政刘斐治司事
　　○云南按察司按察使刘麟以病乞致仕许之仍令病愈起用
　　○命山东布政司为德府庶长子泰安王祐木□匆妃周氏营葬事从王奏也
　　○免贵州布按二司及府州县正佐官长官司吏目来朝以地方用兵兼有采大木之役也
　　○谪前江西副使胡世宁戍辽东世宁逮狱已二年竟以欺侮宗室坐罪自世宁得祸后方面以下官畏避宁藩相视以目风采薾然矣
　　○勒沛县知县胡守约为民先是织造太监史宣过沛索挽丹夫以千计守约已给其半半补以佣钱宣督责愈急自至县收捕吏胥守约不能堪因与争宣还奏之连及管闸主事王銮俱逮入诏狱掠治久之銮得赎杖复职守约为民
　　○太子太保都察院左都御史彭泽等言近给事中罗方御史刘成德等各奏称胡世宁充军胡守约为民于法未当切惟君天下之道亲亲固所当先而体群臣之义殊不可废宫中固所当厚而府中之正法亦不可偏今世宁以忤宗室守约以忤内臣致遣官校逮系诏狱复加重谴而宁王之事竟置不问史宣之罪亦从宽宥似于体群臣之道有所未尽宫府之事少有异同故言官交章论奏盖亦公论之不容泯也况世宁先任知府循良有迹守约任知县抗御有方是其平日功有可录宜俯从言官之请将世宁等依拟复职或量移一官俾得效用庶于公论协孚情法允当可以感激臣工而风励天下矣不听
