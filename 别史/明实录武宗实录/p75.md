<!-- { "loadSidebar": true } -->
　　○祭太岁风云雷雨岳镇海渎山川等神
　　○遣旗手卫官祭旗纛之神
　　○夜月犯六诸王东第一星
　　○太监刘瑾传旨锦衣卫带俸指挥使谷奉张友俱升都督同知
　　○丁亥  宪宗纯皇帝忌辰  奉先殿行祭礼遣驸马都尉蔡震祭茂陵
　　○命南京锦衣卫指挥佥事赵永辉巡视屯田
　　○戊子升兵部左侍郎曹元为兵部尚书改刑部左侍郎才宽为兵部左侍郎○升户部右侍郎林泮为南京户部尚书
　　○升协守延绥副总兵署都指挥佥事侯勋织金飞鱼文绮一袭从其请也
　　○守备凤阳等处太监黄准奏称地方灾伤乞存留京操官军防守许之
　　○山东曹州等处贼首赵实等劫掠乡镇欲与归德已擒妖贼赵忠为乱守臣以闻诏山东镇巡三司等官捕之毋致滋蔓并行河南两直隶邻境集兵防守仍查访赵忠等被系事情有无屈抑驰奏处治军民能擒斩贼首者如例升赏贼众能自相擒斩其首者升赏亦如之自首者免罪
　　○罚致仕山东按察司副使李惟聪米五百石输大同罢辽东游击将军金辅于本卫带俸差操仍罚米五百石惟聪辅俱坐管屯伪增田粮也○下刑部郎中陈禄陆栋员外郎徐朴于都察院狱元是霸州人徐振以商贩道出保定番子手霍章等利其财以为盗捕送巡捕指挥王永永考讯欲令诬承遂至死振妻郭氏奏下刑部移保定府卫官勘问日久不报郭复击登闻鼓适章亦赴锦衣卫自首刑部乃请究府卫官违慢之罪而改委他官逮永勘问诏诘责刑部命锦衣卫官校捕永及前后委勘官至京送镇抚司鞠之于是刑部参朴经接管狱久不决当逮问而内批乃并及禄栋云
　　○己丑升翰林院编脩沈焘为本院侍讲以九年秩满也
　　○前分守松潘副总兵韩雄以失事谪戍固原至是令其子诉失事之后部下亦有斩获功乞以赎罪兵部覆奏人臣有功不以罪掩乃宥之仍许其子恩袭祖职
　　○庚寅赐蜀府华阳王  仁孝皇后内训圣学心法各一部从其请也
　　○狭西番僧禄竹班丹等入贡方物马匹给赏彩叚有差
　　○罚两浙运使等官甯举徐绍先罗钦德李和俸各三月仍逮系先任运使杨奇晏辂等家属究治先是巡盐御史乔代奏查浙江萧山等一十五县并芦沥等场盐课司积欠水乡草荡价银数多坐奇辂等违慢举等失于查举严并户部覆议奇等已病故辂等已黜退惟举等见任宜究有旨盐课国家重事积毙已深违慢等官仍令各该巡按御史系其家属追陪必完乃释由是奇及同知亢通副使王迪李用文孙简判官黄昌虽已死辂及运使宋明梁万钟同知赵哲罗珦郑洪副使李霖判官李从辅周思礼黎盘等虽已去官其家属并逮治所在骚然人不自保鬻田破产怨声盈路刻深之政日益兴矣
　　○户部尚书韩文先以伏阙事忤诸权幸坐免至是追稽任内遗失文册罪与先任侍郎张缙俱罚米文千石输大同仓缙半之输宣府仓
　　○辛卯升汝宁府知府蒋昪为湖广按察司副使
　　○夜月犯轩辕右角星
　　○癸巳户部尚书顾佐以老病乞休许之令有司给月米三石役夫岁三名以示优礼
　　○晋府平阳王济熿以罪被黜久矣其孙钟鋡钟鏀奇溘奇浟奇湢奇溗表楑表杠历三世犹为庶人晋王为奏欲量赐一职礼部议赐职难许但称至不能具衣冠则亦可矜命特与冠带后不为例
　　○甲午巡抚延绥等处右副都御史杜忠以老乞致仕许之
　　○伊王奏其姊真丘郡主于其仪宾蔡昇卒之日以头触壁从夫而死乞旌表礼部核实具题  上嘉其贞烈表其坊曰嘉贞
　　○乙未升光禄寺卿孙交为户部右侍郎提督仓场大理寺卿张鸾为刑部右侍郎巡抚甘肃右副都御史毕亨为南京工部右侍郎
　　○哈密忠顺王并都督奄克孛剌等遣使臣脱云虎力等来朝贡驼马赐宴并赏彩叚衣服有差
　　○夺户部员外郎李诚俸三月罚山西佥事黄伟米三百石先是处置边储给事中等官林文迪等参称巡抚山西都御史刘璟及诚所管粮草浥烂亏折者多伟分巡失举俱有罪璟等合词奏辩户部议覆璟已迁官与伟俱历仕未久且无亏折诚虽有亏折亦多余积似可矜宥乃止罪诚伟而宥璟
　　○河南府地震
　　明武宗毅皇帝实录卷之四十一
明武宗毅皇帝实录卷之四十二
　　正德三年九月丙申朔
　　○丁酉罚餋病右副都御史李进米三百石输宣府给事中林文迪劾进巡抚宣府时管内粮储多侵盗亏折浥烂之弊进奏辩任内积有余粮似可偿浥烂之数犹坐督察欠严令以米赎罪
　　○给事中等官薛金等查盘建昌松潘等仓侵盗浥烂者计万余石劾参政郭绪副使张翼等十八人及都御史刘洪刘缨罪缨以在任未久洪以有警督兵为解令宥缨仍罚洪米二百石输松潘翼等令巡按御史逮问追陪
　　○命镇守广西副总兵都指挥同知康泰坐耀武营锦衣卫署都指挥佥事颜泓坐幼官舍人营各管操仍命兵部今后选官务访年力可用者其有过并才力不及者勿以名上
　　○戊戌命兵部尚书曹元同太监张永英国公张懋提督团营操练
　　○己亥  孝恭章皇后忌辰  奉先殿行祭礼遣驸马都尉马诚祭景陵
　　○是日昏时雷电交作
　　○庚子以灾伤免凤阳淮安扬州庐州四府徐和二州及留守诸卫夏税子粒
　　○提督宣大延绥等处军务兵部左侍郎兼左副都御史文贵奏各边粮草缺乏主客兵马费用浩繁乞先期处置户部议覆原拟各处生员知印承差吏役人等输银备边即今俱未角□羊到宜先发太仓银二十万两畀之诏令移文于贵若生员人等有已纳修边银听镇巡管粮官支作官军月廪仓库见储粮料姑存之以备急用因责贵无术不能深谋有负重托
　　○以布给辽东官军折胖袄裤鞋人四疋计一万二千六十一员名
　　○辛丑升广平府同知谢玺为湖广按察司佥事东昌府同知贾钦为山西佥事
　　○升礼部署郎中事员外郎郑允宣为山东布政司左参议
　　○命中军都督府故都督同知李俊子瑾袭为大宁前卫署都指挥同知以中武举加级故也
　　○罚致仕右副都御史朱钦云南按察司佥事张弘宜米各三百石输宣府以湖广沔阳州造解弓箭岁久未完钦尝任湖广布政弘宜尝知州事不能查催故也○壬寅升礼部左侍郎掌太常寺事田景贤为礼部尚书仍掌寺事户部右侍郎刘玑为本部尚书都察院右佥都御史张纶为大理寺卿
　　○乌思藏辅教王遣番僧劄失藏卜大乘法王遣番僧锁南以失阐化王遣番僧劄失坚参并剌思刚撒结瓦长河西等处护国师印拔思巴藏卜遣都刚剌瓦藏卜等各进贡朝贺赐彩叚等物有差
　　○以贵州右参将福建都指挥佥事张勇充副总兵镇守广西地方
　　○升赏宣府独石等处有功官军千一百四十七人有差镇守太监陈贵岁与禄米十二石赏总制都御史文贵白金二十两文绮二袭纪功御史郭东山给饷郎中李诚各白金五两文绮二袭升巡抚佥都御史邓璋俸一级总兵官署都督同知白玉实授都指挥同知分守少监孟山二级李增及监枪监丞汪凤各一级副总兵都指挥佥事刘淮为都指挥同知左参将都指挥佥事王本为署指挥同知
　　○癸卯诏南京户部尚书致仕雍泰少师兼太子太师吏部尚书致仕马文升太子少保吏部尚书致仕许进太子太保兵部尚书致仕刘大夏礼科右给事中赵士贤贵州道监察御史张津俱为民吏科都给事中任良弼等广西道监察御史陈顺等五十六人俱输米于边镇赎罪人三百石先罢者减三之一已谪戍及死者免输进之子赞诰俱输赎调外任初泰为山西按察使尝以酷敺人至死降官及为都御史巡抚宣府又以擅挞边将夺职至新政士贤津率科道官交章荐之大夏覆奏起用文升遂推泰堪督操江寻以病不起今年三月进仍以操江荐七月又推为户部尚书其所开履历去降官夺职等语而刘瑾素怨泰且恶进故因事矫制以加其罪又并及大夏与诸言官一时莫不骇之泰以刚直有时名第所行涉于粗厉故累起辄仆然与瑾同乡而不肯阿附取容有足称者
　　○月犯罗偃中星
　　○升广东左布政使刘孟为都察院右副都御史巡抚延绥等处
　　○升太常寺少卿乔宇为光禄寺卿
　　○籍已故通政强珍子汝学等财产初汝学与沧州民刘进争讼为进诬以兴贩私盐及诸不法事奏之令锦衣卫官校追捕考鞫竟遣内官籍其家汝学及其弟汝思坐斩逃逋者仍令缉捕闻者冤之
　　○甲辰除进士刘璇为苍梧县县丞选格凡进士选期已及而以事出者授官之日或内或外仍视其前后所授之官于是璇当补知县吏部误拟评事职衔因具＜锍-釒＞伏罪诏宥之乃降璇二级
　　○丁未升通政使韩鼎为户部右侍郎吏部郎中张彩为都察院左佥都御史越二日鼎以陛谢失仪令致仕
　　○大宁都司儒学训导曾璜言其学与府学同且大宁卫属十二腾骧卫所屯营官军子弟亦俱附焉人多途壅乞例万全都司一年一贡礼部议从之
　　○贵州都匀长官司长官吴钦与其族土舍吴敏争袭互相讐杀镇巡官以闻兵部揭查武官贴黄簿盖钦之曾祖赖洪武年间立功为长官后陈亡而其子琮尚幼敏之祖名贵赖弟也暂令借职琮既长而袭传三世至钦矣于法敏不得妄争诏可之其讐杀事情仍令镇巡官议处以闻
　　○戊申故隆平侯张祐弟禄与其再从弟□□胥并族人沂涘争袭侯爵分异家资相讦奏事行南京法司久勘不决禄复奏解京问理至是三法司锦衣卫会问禄应承袭覆奏得旨禄既应袭祖爵□□胥等第因分异启争遂谋夺嫡法不可容并助恶之人锦衣卫俱杖之三十发戍海南甘肃肃州等卫产业俱给禄以赡祐妻法司会问不公姑不究南京原勘官令查参以闻于是刑部奏原勘尚书樊莹都御史高铨已致仕侍郎张抚刘宪已故尚书潘蕃已谪戍惟尚书洪钟及郎中邢珣张嵿余贵员外郎余祐左评事何正见任并委官各升革谪故者上闻诏致仕并见任者俱为民其病故谪戍者已之钟令自劾
　　○己酉命大宁都司都指挥佥事白珍充右参将协守贵州地方
　　○升赏大同小石寺岭等处有功官军一百五十五人有差升署都指挥佥事蓝海为署都指挥同知赏监枪少监韦忠文绮二袭白金十两山西左参议倪天民文绮一袭白金五两
　　○庚戌升广东右布政使谢罃为本司左布政使
