<!-- { "loadSidebar": true } -->
　　○巡抚大同地方右副都御史欧信卒信字孚先顺天府蓟州人成化甲辰进士授户部主事奉命赈京西活饥民以万计为郎中督饷大同增置东有大仓乘贱易粟备用岁积至五十万石历浙江参政河南右布政使山东左布政使俱有声称后升右副都御史巡抚大同始至即选将训兵综理屯牧以修举废坠未逾年卒如例赐祭葬信修干美仪边幅整峻才足集事亦一时能吏也
　　○辛卯大学士刘健李东阳谢迁以太监崔杲奏乞引盐工部为之请敕遂上言  祖宗旧制盐法本以备边近年奏讨数多成法尽坏  先帝深知其弊特令该部查处臣等亲承面命议拟施行而  龙驭忽升事功未就恭遇  皇上涣颁明诏痛革弊端特令大臣分投清理天下传诵称为  圣明柰何清理之使方行织造之命随下生财之源既塞蠹财之弊复生臣等若坐视不言依阿顺旨不惟负  先帝面托之重亦且亏  皇上新政之明前敕决不敢撰写况太监崔杲奏讨引盐不过变卖银两若户部支与价银尤为省径若仍给引盐听其支卖必夹带数多向来作弊射利之人因而附搭则盐法之坏愈甚于前清理之官殆为虚设东西困敝之民恐生不测西北兵荒之急何以应之臣等之忧有不止此伏望收回成命止照该部原拟给与价银织造则供应不乏盐法可行于是五府九卿科道等官亦上＜锍-釒＞论其不可时  上意未决犹欲全予盐引乃于日讲罢召健等复至暖阁问曰昨差承运库太监王瓒崔杲往南京浙江织造瓒等乞长芦盐一万二千引户部止与六千引半与价银今可全与之健等同奏曰如是已足用矣  上曰既与半价何不全与引盐健等对曰户部亦是为朝廷撙节用度  上曰该部既欲节用何不留此半价却以引盐与之听其变卖不亦两便乎健等曰价银有限不若盐引之费为多  上曰何故东阳对曰盐引数有夹带如引一纸便夹带数十引以此私盐壅滞官盐不行  先帝临终锐意整理盐法正是今日急务也不可不为远虑  上曰若有夹带事觉朝廷自有法度处之东阳对曰此辈若得明旨即于船上张揭黄旗书写钦赐皇盐字样势焰烜赫州县驿递官吏酬应少误即加笞辱亦隐忍受之至于盐商灶户虽凌虐万状谁敢呼冤所以不若禁之于始健等亦共言之  上正色曰天下事岂专是内官坏了譬如十个人中也仅有三四个好人坏事者十常六七先生辈亦自知之如是者言之至再盖是时已有先入之说矣  上复谓曰此事务要全行健等奏曰容臣等再议因叩头出至殿中司礼监官追达  圣意亦答曰已奏过再议监官遽回奏云先生辈已承行矣健等至阁复上＜锍-釒＞极言自古帝王以从谏为圣拒谏为失国家治乱常必由之顾顺旨之言易入逆耳之言难受故治日常少乱日常多臣等每以此说进于  陛下诚欲  陛下为圣德之君天下成至治之世也今文武公卿台谏合词伏阙皆谓盐法不可坏而  圣意坚执排群议而行之就使织造有益奸弊不生然上亏朝廷纳谏之明下失群臣守法之义所得几何而所损者不可胜计矣此虽一事关系最重臣等岂不知顺旨者有宠逆耳者获罪若贪位恋禄殃民误国则不独为  陛下之罪人抑亦为天下之罪人万世之罪人矣区区犬马之诚犹望  陛下廓天地之量开日月之明俯纳群言仍从初议以光  圣德天下幸甚若以臣等迂愚不能仰承  上意则乞别选贤能以充任使将臣等放归田里以免旷职之愆  上曰昨闻卿等面奏今复览＜锍-釒＞朕心已悟引盐不必全与可支与十分之五余如议与价银
　　○南京十三道御史李熙等以灾异条陈十事一曰慎好尚以隆君德请禁止驰逐鹰犬弹射之好二曰速天讨以彰至孝请速正太监张瑜等之罪三曰抑奔竞以端荐举如知府献谀而荐尚书御史进謟而保太监甚者都御史柳应辰为太监刘琅保留江西参政王纶为太监董让旌举士习大坏有伤国体四曰储将材以振威武谓两京公候伯以下应袭子孙年十五以上者宜送武学教之兵法袭爵之日考其武略精闲者许袭原爵否则与以半俸仍令习学三年无成者减原爵一等五曰谨天戒以黜不职吏部侍郎张元祯夤求入阁礼部侍郎王华讳名首赂养病都御史李进玩寇失律丁忧都御史毕亨恃才贪取巡抚大同都御史欧信超迁太骤尚宝司少卿祝祥奔竞素闻南京工部侍郎叶贽老迈废事太仆寺卿王珩庸琐无为俱宜罢黜六曰严考课以修庶官山西按察使李善河南参议蔡相贵州佥事范坪临江府知府项经桂林府知府邓琛南昌府知府祝瀚俱贪滥有声狭西参政唐锦舟河南参政刘约武昌府知府陈晦俱素行不谨广东参政李文安贵州参政王琳江西参议黄皞湖广参议林沂俱贪老无为淮安府知府杨逊政由下出宜令致仕仍遣官考核府州县官大明黜陟七曰覆章＜锍-釒＞以防壅弊宜敕六部都察院等衙门自  先帝以来内外群臣章奏通行查阅已行者再为申明未行者急为议处今后章＜锍-釒＞毋致废格不行八曰清军伍以实营籍宜令该部将内府衙门军匠军斗定与额数余悉送团营操练仍行南京一体差官清查送操九曰禁巡逻以安地方南京锦衣等卫每岁差官内外巡捕倚法为奸宜加禁治十曰清盐法以防欺隐两淮及扬州等处掣盐衙门今后秤掣务依旧制斤两如有折纳余盐银两事例出给印信明文到关查验其大引余盐本关查算类解下所司知之
　　○壬辰崇明海盗施天常之乱既平巡抚苏松右副都御史艾璞巡按御史曾大有巡江御史张昊会奏预防地方六事一崇明盗贼易起皆由邻境豪族与军卫巡捕官交构为奸而无专职以督察之虽有浙江捕盗佥事地广责分势难相及今宜添设兵备副使一员常驻太仓往来崇明沙上提调军卫有司兼理四府五卫词讼并水利屯田其浙江佥事止令理其本省职务一崇明之半洋沙贼党延蔓而靖江之东沙口又江贼出入之冲今宜各设立巡检司开沟筑墩以助防守而半洋沙则改名平洋且带管马腰沙地方一江阴等县切临江海旧有城堡坍塌为墟宜先会计钱粮候秋冬委官修复以固封守一崇明县营沙地方南距本县六十余里又隔越大海北至海门不过二十余里恃险不服久为贼巢宜将本沙人民割入海门附籍庶易于钤束一沿海各沙民家有双桅大船出入江洋兴贩鱼盐交通流民恣行劫掠宜悉令改造不悛者没其船货而发遣其人若用小船于近地捕鱼采薪及以蒜靛附船贸易者听之然亦不得上过镇江下过嘉兴庶萌蘖不致滋蔓一崇明额设一百十里人户十万有余地有鱼盐蒜靛芦管之利号为富庶三四十年来田地冲塌民失故业往往逃移规避差粮脱漏军匠地削民贫役繁赋重起而为盗亦势之必然也乞行各该抚按等官督令所在官司清查复业有已成家者听于所在附籍其逃亡人民被坍田地悉与除豁庶民无负累而盗可息兵部覆议其事皆可行允之
　　○楚府崇阳王均镦薨均镦庄僖王第二子也母刘氏正统八年七月十六日生景泰六年十二月袭封至是薨辍朝一日赐祭葬如例谥端懿
　　○即墨县地震
　　○癸巳礼部左侍郎王华以御史李熙等劾其讳名首金乞为究竟其事洗涤冤愤然后罢归田里有旨华事情已白其勿辩可尽心所职
　　○吏部以南京工科给事中徐暹等劾礼部尚书张昇吏部侍郎兼学士张元祯南京工部尚书陈清侍郎叶贽大理寺卿韩邦问太常寺卿吕＜常心＞皆不职宜黜覆奏以去留请  上令如旧供职○甲午巡抚河南都御史陶琰奏境内应议事宜一各道专任佥事分巡三年一换庶事有统纪弊端不生一首阳太丘等驿查系僻简地方相应裁革以纾民困一河南军士民兵虽有守巡等官时常较阅但事非专责人罔效劳宜推选按察司副使一员请敕专饬兵备兼理清军则戎政弗弛缓急有备一预备狭西边储乞将本省小滩儿该兑军粟米二十七万石内截拨一十万石改运狭西固原等处却将临德二仓补足京储岁运之数命所司知之
　　○湖广永顺宣慰使彭世麒等遣冠带通把事向文等贡马谢恩赐晏赏彩币钞锭有差
　　○乙未录故太子太保兵部尚书余子俊孙承恩为国子监生子俊之子寰已受荫矣既而寰由科目入仕寰兄锦衣卫指挥佥事寘以请乃如例复荫承恩　　○山东鳌山卫自初旬及戊子辛卯地累震至是日又震声如雷
　　○丁酉广东连州贼梁苟龙等越湖广广西之境劫掠为患府江两岸道梗不通守臣以闻  上命总镇等官亟议征剿不许因循贻患
　　○戊戌总制狭西都御史杨一清言狭西各边惟宁夏花马池至灵州一带地里宽漫城堡稀疏兵力单弱虏入甚为环庆固原平凤临巩等内郡之忧臣闻防边莫安于守其策有四在修浚边堑以固边防增设卫所以壮边兵经理灵夏以安内附整饬韦州以遏外侵修边一事财匮民劳然利害有轻重关系有大小土木之害较之抢杀为小动摇之患比之劳费为大且今年套内无贼腹里有秋人民少安正可以有为之日失此不为后必有悔谨以经理边方事宜条上伏乞采择一自延绥定边营之石涝池迄于宁夏之横城共三百里沿途旧有墩台七十一座旧筑边墙低薄壕堑窄浅墩堡稀疏以致虏贼攻穵甚易入境长驱一日夜直抵固原无复邀阻兹将旧墙帮筑高厚壕堑挑浚深阔添设墩台暖铺小堡分拨官军防守庶可缓深入之锋以邀逃归之路一宁塞营西至定边营川原平漫与花马池地方相类既无边墙可恃兼墩空隔越势难救援必照宁夏边防一体修饬庶彼无间可投一花马池东路虽有守御千户所之设然兵力单寡而兴武营相去已远有警卒难救援宜将花马池守御所改设宁夏后卫兴武营添设守御所即以选定召募土兵更调入伍食粮操备安插已定然后择其骁锐给马骑征附近田地任其耕种五年之外量徵子粒以助边储一灵州乃要害重地内有土民四里并土达军余六百户近以所司不恤科差重繁诚恐变生不测灵州去宁夏险远文移阻隔兼以公差骚扰军民患之宜将灵州千户所改守御千户所径属狭西都司土民止听本所吏目带管而环庆兵备改作整饬环庆灵州等处兵备迤西地方俱听提调常驻灵州练兵理刑抚夷革弊仍听宁夏巡抚官制之则体统正而人心安矣一韦州乃虏寇出没之所兵备废弛不任保障况近螺山庆府坟茔在焉连年大虏入寇輙驻其地而庆恭王坟近被人开掘深可痛虑今议增军守之宜于宁夏中护卫挑选千人委官总领屯驻韦州与群牧千户所官军操备防御既可护卫王坟又可保障城池亦一策也一灵州横城以北西抵黑山营镇远关边防颇疏诚恐虏贼不得于东必谋于西及察黄河东岸原设边墙沟堑并墩台三十六座与河西黑山相对递年屯兵阻遏过河虏骑最为周密后因小有失利弃而不守贼遂深入无忌今宜修复然东西工役并兴则恐民力弗堪宜行令宁夏守臣暂止修补拨军守了候各工完备悉照各边修理下兵部议宜次第举行诏是之而从其议
　　○朝鲜国王李＜忄隆＞差陪臣户曹参判成洗纯等贡马及方物庆贺  万寿圣节赐晏并织金文绮彩币钞锭等物有差
　　○乌思藏阐教王差禅师族秤伯等贡方物赐晏并彩币钞锭等物有差
　　○罢差内官抽运木植先是太监黄瓒等奏命太监许镛右少监吕宪各赍敕往浙江等处抽运木植以工部执奏科道交章论列乃寝其命○是夕大风扬尘蔽空明日息
