<!-- { "loadSidebar": true } -->
　　○总督漕运都御史张缙奏各处运船少者三千二百只欲以粮九十六万石暂徵折银解纳以免雇船之费户部议量折六十万石于江浙及灾伤地方分派解送正米石折银五钱耗米斗折五分共为银四十二万二千六百两收贮太仓候每月放粮内拟定数卫与之折银石六钱大约月折银五万石旬月则所折支尽亦不损岁漕四百万石之数其流贼烧毁船八百三只未及十年一造之期俱无料价即以折粮余银分送各提举司立限造船待异日徵完料价还部如此则运不失期而于国赋亦无所损从之
　　○丙寅老挝军民宣慰使司宣慰舍人招怕雅揽章遣使贡方物赐绵绮彩叚等物有差礼部因言招怕雅揽章本系舍人未授职事辄僣称宣慰使云南三司官冒奏违错俱宜治罪  上宥之
　　○丁卯鲁府东瓯王当沘以父疾祷于天仙既愈为立庙因请额礼部言王府例不得假古迹奏请额名及私立寺观东瓯王为亲而祷孝固可嘉但非事亲之道且于例有违宜切责之并治辅导官罪诏赐庙额曰灵应不为例并宥其辅导官罪
　　○命南京都督佥事李昂于南京神机营坐营管操署指挥同知梁万钟守御浦子口
　　○己巳  恭让章皇后忌辰遣内官祭陵寝
　　○兵部尚书何鉴乞致仕许之鉴家僮骗取武职求进者之贿为侦事校尉所发科道交劾之鉴引罪求退先是失事将官白玉厚赂豹房诸近侍谋复用鉴不从诸近侍遂相与设阱陷之而常例所有恩礼皆不及云
　　○江西纪功给事中黎奭奏姚源贼王重七等不下数千人时怀反侧东乡诸处皆将煽动而温处南赣之兵多病死逃回所恃者惟边达官军然止长于骑射不能舍马而战且师老力疲乞增调附近永顺保靖等处精锐土兵三千人相为掎角庶贼可以尽殄矣兵部议以夷情叵测輙难动调必欲盖兵则福建浦城县民快亦骁勇可用  上是之命调浦城土兵一千选二司官一人统领仍给赏如例
　　○提督誊黄右通政杨禠奏申定武臣诰命例下兵部集议武职首重军功其次恩令其次援例升级而兼有军功者故自今以始凡专以军功升袭者例当撰给诰命其全由恩荫传乞报捷之类累致通显者虽无军功然或先世联姻国家或本身竭力王事宜如武功一体撰给其后子孙承袭非军功级数者仍从裁革又有由纳银之类进身自立军功三级以上者或军功不及三级而恩荫传乞报捷之类数多者既能资用于公又能尽力所事亦宜给之其余专以纳银进身及虽有军功恩荫特以纳银积累崇阶者俱不许如此庶恩典优重而不滥品式分明而易守从之
　　○命山东安丘县阴阳训术张鹏子继仍代父职以鹏死于贼也
　　○庚午给锦衣卫听差舍人四十九人食米月四斗从都督同知朱宁请也
　　○升赏大同大鹁鸽峪口等处有功阵亡官旗马冕等一百六十四人有差
　　○辛未江西纪功给事中黎奭等劾巡抚都御史任汉等玩寇殃民之罪下兵部集议皆以为先任总制都御史陈金建议立县听贼招抚汉时为布政使实赞其决及为巡抚力主前说不听提督节制而按察使王秩参政吴廷举复附会之且廷举尝纵义男吴吉私通贼妇罪俱难宥提督都御史俞谏屯兵日久坐失机宜巡抚南赣都御史周南纪律不严军威大损分巡佥事李嘉言饶州府知府叶天爵万年知县陈揽失于防御或避贼逃窜俱宜裁处总兵官署都督佥事李鋐没于王事副使李情殒于贼手则宜一体优恤然镇巡官尝劾情抚御无状法当查勘得旨谏南降敕切责汉仍旧停俸秩先已有旨查勘吉令巡按等官究问并廷举功罪奏处天爵嘉言亦停俸戴罪揽逮问鋐赠右都督如例葬祭情及同死事者俱勘明以闻
　　○锦衣卫都指挥佥事周贤卒贤驸马都尉景之子重庆大长公主出也成化丙午领京闱乡荐  孝肃太皇太后喜甚宠赉有加景殁后乃授贤锦衣卫千户历升至都指挥佥事而卒其子指挥同知傅奏乞祭葬诏特予之贤不以贵势自骄其莅卫事及管理街道沟渠安静不扰搢绅间颇称许之
　　○升赏四川发功官旗生员兵勇人等二百六十一人有差副千户何定赏银十两
　　○赐大庆法王领占班丹番行童度牒三千听自收度先是有旨度番汉僧行道士四万人其番行童多中国人冒名者为礼部所持故领占班丹奏欲自便云
　　○壬申升云南按察司按察使任鉴为浙江布政司右布政使
　　○准旌表四川兵勇王隆生孙添舟贺才张添寿王仲举何本清萧伯瑜杨甫政忠义之门授省祭官陈锭吏岳万春姚永王□赞土官把事王臣土巡检义官李大荣曾世魁杨相向济向景凤正七品散官土舍悦保光应袭土官职事老人袁自浩陈子辉王金柳和杨辿冠带荣身以隆生等没于战锭等奋勇剿贼从总制都御史彭泽请也
　　○癸酉四川马湖府地震
　　○甲戌添设婺源县大容浇岭二巡检司革宁国府水阳驿从巡抚都御史王缜奏也
　　○太仆寺丞张鉴督徵保定等府马价并草场租巡抚佥都御史林廷玉以灾伤故令有司缓之鉴不能平会束鹿县群长私歛钱馈鉴鉴觉举置之法廷玉闻之召各县群长使具报所馈鉴者赃至数百即以奏闻鉴逮系诏狱掠讯不肯承且奏辩其冤乃诏三法司锦衣卫会鞫之鉴赃卒无实迹但以所历骚扰令赎徒毕对品调外任廷玉亦坐挟私诬奏调南京都察院
　　○乙亥陕西堡等族番人禄禄等及博峪等族番人阿鹅等各来朝贡马给赏彩叚等物有差
　　○丙子升赏湖广陕西官旗童楀等一千二百三十二人有差以征四川流贼廖麻子等功也
　　○兵科给事中王良佐等点视各营牧放马匹因劾指挥王佐王勋等及清平伯吴杰等各有罪俱宜究问兵部覆奏诏勋等送法司问佐等各罚俸一月杰等姑宥之
　　○都给事中李铎言里甲之设止为催徵迩来有司廪饩陈设百凡之需皆其所出日费不赀有破产者诚可痛心乞通行禁约敢有仍蹈前弊者坐赃论户部覆议从之
　　○丁丑都察院右都御史李士实乞致仕赐敕给驿归命有司给食米月二石役夫岁二名
　　○戊寅升宣府等处并功官舍郝彪等二百二十八人有差
　　○赠四川都指挥佥事姚震为都指挥同知震率众御贼死于战纪功官请加恤典兵部覆议从之
　　○己卯以明日冬至节遣驸马都尉马诚崔元林岳祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
　　○总兵官右都督刘晖奉命讨贼江西因奏李鋐桂勇所部官军与臣兵将两不相识乞以所领辽东兵一干及今换班者一千令臣统领以代鋐等所部庶功易成兵部议不可诏再选辽兵五百人以益之其辽兵存留山东防守者暂听总兵官郤永节制
　　○给事中李淳奏国家承平日久官军不习战阵在在皆然今后守备有缺必须曾履行阵及出自边方堪为将领者举保推用令其训练士卒巡按守备等官时加阅视量行赏罚其各卫指挥以下年力少壮者每卫选取一二人官给路费转送附近各边操练俟其骑射闲熟勇略可观听抚按总兵官考校推举回卫管事如此庶官军知劝而战守皆有所赖兵部覆议从之  庚辰冬至节  上诣  奉先殿  奉慈殿  太皇太后  皇太后宫行礼毕出御奏天殿文武群臣及四夷朝使行庆贺礼  太皇太后  皇太后  皇后俱免命妇朝贺
　　○免群臣宴赐以节钱钞
　　○辛巳升都察院左都御史陆完为兵部尚书
　　○升山东按察司副使李充嗣为云南按察使
　　○镇守江西太监黎安奏江西署印副使胡锭南昌府知府李承勋将三司会勘过逆贼王浩八等招词商议吏改及遗安等弋阳御贼之功乞行巡按等官查勘诏锭承勋令差去大理卿燕忠会同纪功给事中逮问明白以闻
　　○南海县民谭观福者有田百余顷后坐事诛其田为富家杨端等所侵占观福之子振遂以献之大学士梁储之子百户次摅故工部尚书戴缙之子仲明及豪民欧阳元李闰成为业并以端田混献之各招猺人为佃甲承种端遂率众攻谭氏杀谭振等四人自是讐杀无已而他受献者及佃甲皆藉次摅势欲谋杀诸杨以绝其害招猺人林闰等同行次摅许之闰等率其党及佃甲攻端尽杀其居民各姓几三百人又焚其室庐掳其财畜杨氏妇有匿塘水中以栎刺自蔽者得免遂诉于所司转呈抚按官勘问于是科道交章劾奏储纵子杀人乃命给事中刘禔刑部郎中张大麟会巡抚都御史林廷选巡按御史高公韶勘之既至拘闰等讯治闰等俱称谋出次摅次摅亦输服禔等乃奏拟闰等二十名谋叛当籍没其家余论罪有差次摅仲明虽未行实为谋主请所坐乃下三法司议拟左都御史陆完刑部尚书张子麟等覆奏各犯依拟次摅仍行镇巡官逮问诏仲明次摅所犯虽系从而不行但情重律轻难以常例处之仲明发南宁府编管次摅发边卫立功五年还职带俸差操余准拟是狱也凡屠灭居民三十余家烧毁二百余人村社为墟生灵愤怨止坐以杀一家非死罪三人律已为失实而次摅辈竟免于死盖当时守土之臣及执法之官怵于权势无有为冤民力争者可慨也已
　　○山西大同府万全都司各地震
　　○壬午巡抚保定等处右佥都御史林廷玉劾奏守备倒马门□大太监李贵出巡州县大肆科索为地方害乞罢贵别用兵部谓宜从所奏不听
　　○癸未广西布政司右参政陆徵乞致仕许之
　　○兵部左侍郎石玠上疏乞罢不允
　　○以灾伤免浙江宁波府五县衢州府四县及衢州守御千户所秋粮一十八万石有奇
　　○刑科给事中田汝耔劾奏四川总兵官时源玩寇殃民老师费财假军需以科索拥精兵以自卫所过骚扰民不安业汉中知府杨一钧特以承奉不至竟受挞肤薅鬓之辱其下卑官不足言矣乞将源逮至京师治以重罪诏以汝耔所劾真伪未辨下所司知之
　　○甲申兵部议覆南京给事中史鲁等奏承平日久人不知兵而在南尤甚今后遇操宜听科道官同内外守备严加较试量行赏罚军政指挥以下仍令随众操练其有谋勇可观者会议推选把总等差至于守备役使每人宜量与军伴五十名余悉退出操练以实兵籍得旨军伴如前旨仍与一百五十名教场比较官军捒选军政第令内外守备同兵部处之科道官不必预
　　○乙酉改荫四川佥事王源子臣为山西振武卫前所百户世袭源与副使冯杰等各以御贼战死荫子为监生至是镇守等官请照军功及杰例量授一职兵部覆议许之
　　○重造东长安门朝士直房二十七间以毁于火故也
　　○升山东按察司副使王士昭为广西布政司右参政
　　○直隶贵池县地震
　　○丙戌监察御史董建中疏言兵部左侍郎石玠年资尚浅戎务未谙不宜预推补尚书之列管理易州山厂工部侍郎张遇以黩货为当然置国课于度外巡抚保定右佥都御史林廷玉拗戾偏刻罗织横生假名赈荒任意科罚太仆少卿谢麒先任文选播弄选法贿赂公行及其败露乃致人死地以灭其口乞寘麒于法而罢黜玠等吏部议覆玠近乞致仕不允遇等有赃私实迹宜令自陈诏遇已有前旨廷玉麒俱留供事已而廷玉乞致仕许之麒托疾以去
　　○赐御用监太监丘聚良乡县浑河退滩无粮地二十五顷并其所买地四顷俱蠲其税
