<!-- { "loadSidebar": true } -->
　　○大学士杨廷和等言今早递出揭帖今臣等撰写凤阳  祖陵  皇陵南京孝陵并各王府坟行礼祝文仪注及各王府称呼字样臣等骇愕不知所谓窃疑  皇上南巡之念犹未息也考之我朝各项礼仪具载  祖训礼制诸书止有各王朝见君上之礼并无天子亲诣各王坟行礼仪注其王府表笺章奏皆称某王某某将将臣某朝廷因事降敕则曰敕某王或写书赐之则随其行辈称曰曾叔祖叔祖叔或曰兄曰弟曰侄别无亲别王国当面称呼字样其凤阳南京  诸陵凡遇每岁节令止遣官祭告亦无亲祭祝文仪注此系  祖宗旧章成宪百余年来孰敢轻易损益以致天下宗藩指而议之乎伏望  皇上谨天道之变异察人心之危疑亟降纶音停止巡幸则  宗社灵长之福端在是矣不报
　　○先是礼科都给事中邢寰奏岁贡出身者入仕太迟多至衰老乞增其数以＜锍-釒＞之礼部覆奏请如弘治九年例倍增顺天应天二府四年许贡十二名其余府学每年贡二名州学四年贡六名县学卫学每年贡一名以明年为始至十八年而止诏从之
　　○壬子升贵州布政司左参政林茂达为云南按察使江西赣州兵备副使杨璋为江西按察使
　　○湖广按察司佥事孟洋以病乞休致许之仍令俟病痊起用初洋有疾抚按官言其才可惜吏部覆奏故有是命
　　○癸丑下郎中等官黄巩等六人于锦衣卫狱孙凤等一百七人罚跪于午门时  上决意南巡群臣忧惶计无所出兵部武选郎中黄巩具＜锍-釒＞与车驾员外郎陆震上之以为  陛下临驭以来  祖宗之纪纲法度一坏于逆瑾再坏于佞幸又再坏于边帅之手盖荡然无余矣天下知有权臣而不知有  陛下乱本已生祸变将起窃恐
　　陛下知之晚矣试举图治六事于今最急者为  陛下陈之一曰崇  圣学先儒周敦颐曰吉凶悔吝生乎动吉一而已动可不慎乎盖人本心之善其体甚微而利欲之攻不胜其众是以静常吉而动常凶也故惟圣人为能主静惟君子为能慎动  陛下聪明天纵有古帝王之资然其所以盘游无度流连忘返者无乃动之过乎论思劝讲之臣职在格心于是乎不能辞其责矣伏望高拱九重凝神定虑屏纷华斥异端远小人招延故老咨访忠良则  圣学惟新  圣政日举矣二曰通言路言路者国家之命脉也其通塞关乎治乱近时臣僚奏牍间或言及时政往往匿不以闻其或事关权臣则又留中不出而中伤以他事夫古之明主导人以言用其言而显其身后世则不然不用其言而反罪焉今则又不然不使其以言获罪而以他事获罪由是虽有安民长策谋国至计无因以达于九重之前虽有必乱之事不轨之臣  陛下无由而知之矣天下乌得而不危哉伏望  陛下广开言路以作士气不责以出位不加以好名如此则忠言日进聪明日广虽有乱臣贼子亦有所畏而不敢肆矣三曰正名号孔子有言名不正则言不顺言不顺则事不成而至于民无所措手足名之所系其重矣哉  陛下近日以来忽然无故自称为威武大将军镇国公远近传闻莫不惊疑窃叹以为怪事以  陛下聪明智勇上嘉唐虞下乐商周何所不至顾乃自轻如此柰  宗庙社稷何夫  陛下自称为公谁则为  陛下者天下不以  陛下事  陛下而以公事  陛下是天下皆公之臣而非  陛下之臣也臣等窃实耻之伏望俯垂采纳谓戏无所益谓臣等之言有理即日削去镇国公等项名号以昭上下之分庶几体统以正而朝廷自尊矣不然古之天子亦有号为独夫与欲为匹夫而不可得者切为  陛下惧焉四曰戒游幸益戒大禹曰罔游于佚罔淫于乐周公告成王毋淫于观于逸于游于田春秋讥观鱼终网目书巡者二十九皆讥也  陛下始时游戏不出大庭驰逐止于南内论者犹谓不可既而幸宣府幸大同幸大原幸陕西榆林延绥诸处所至贵财动众＜宀禹＞县骚然至使民间一夫一妇不能相保  陛下为民父母何忍使民至此亏损盛德贻讥万世  陛下自视以为何如主也近者复有南巡之命南方之民争先挈妻子以避去者流离奔踣敢怨而不敢言即今江淮之饥父子兄弟相食天时人事如此加以休息爱养犹恐不及况又重困以蹙之其何不流而为盗贼速而为死亡也哉奸雄窥伺待时而发变生在内则欲归无路变生在外则欲捄无及  陛下斯时悔之晚矣彼居位之大臣用事之中官亲眤之群小皆欲  陛下远出而后得以擅权自恣乘机为利也其不然则亦袖手旁观如秦人视越人休戚之不相涉也夫岂有一毫爱  陛下之心哉彼诚爱陛下者独恶使  陛下驰骋蒙尘而莫之救止也伏望  陛下深惟往事之非翻然悔悟下哀痛罪已之诏与民更新罢南巡撤宣府行宫示不复出发内帑以赈江淮之饿散边兵以归卒伍斥不御之女以各还其家雪既往谬举收既失之人心如是则尚可为也五曰去小人易曰开国成家小人勿用自古小人用事未有不亡其国而丧其身者也谨按今之小人簸弄威权贪图富贵者寔繁有徒至于首开边事以兵为戏使  陛下劳天下之力竭四海之财伤百姓之心至今纷纷未已者则江彬之为也彬本行伍庸流凶狠□□敖诞无人臣体臣等但见其有可诛之罪而不见其有可赏之功今乃赐以国姓封以伯爵托以腹心付以提督京营之寄此养乱之道也彬外挟边卒内拥兵权骑虎之势不乱不止天下之人切齿唾骂皆欲食彬之肉彬不诛则天下之乱必自彬始  陛下亦何惜一彬以谢天下耶伏望大奋乾刚寘彬于法以为奸邪小人迷乱之戒但如彬者陛下信之举朝臣工噤不敢言臣等亦知言出而身危矣然使臣等不言则  陛下不知  陛下危矣臣等危则  陛下安臣等亦何惜一身报  陛下哉六曰建储贰汉人有言曰太子天下本本一摇天下震动夫有本而摇天下犹震况于无本其何以安  陛下春秋渐高前星未耀  祖宗社稷之托悬悬乎无所于寄方且远事观游屡犯不测比必危之道也  陛下徒知收置义子布满左右独不能豫建亲贤以承大业臣等以为  陛下殆倒置也伏望早及是时上告  宗庙之灵并请  母后之命将近侍群臣章＜锍-釒＞检出宣付皇亲勋旧及文武大臣共图大议于宗室中遴择亲贤一人养于宫中使视皇子以系四海之望待他日诞生皇子之后俾其出就外藩如此则继体有人国本以固矣臣等一得之愚以为方今急务莫有出于此六者芹曝愚忠辄敢尽言死生进退不足顾恤伏惟天下安危治乱之机诚不忍使  陛下自取覆亡为后世笑此臣等所以相对痛哭流涕临楮呜咽而不知所裁者也翰林院修撰舒芬编修崔桐庶吉士江晖王廷陈汪应轸马汝骥曹嘉亦上＜锍-釒＞言古帝王所以巡狩者协律度同量衡访遣老问疾苦黜陟幽明式序在位无非事者是以诸侯畏焉百姓安焉近  陛下两巡西北六师不摄四民告病哀号之声上彻于天传播四方人心震动是以今闻南巡衢路之民莫不逃窜则  陛下之出非如古巡狩之举而几于秦皇汉武之游博浪柏谷之祸可不鉴哉事机著明非特臣等数人知之中外之人莫不知也然大臣知之而未言小臣言之而未尽其志非恭顺也盖以  陛下之意不可挽矣天下之事不可为矣人怀冯道之心以禄位为故物以朝署为市廛以  陛下为奕棋以革除年间之事为故事也特左右宠幸者智术短浅不能以此言告  陛下耳使  陛下得闻此言虽禁门之外亦惊跸而出安肯轻亵而慢游哉夫  陛下之雄才大略诛锄凶邪不牵私爱苟有良弼为  陛下责难陈善以扩充之虽尧舜汤武有不难为者矧安  宗社计治乱哉昔唐郇模乃贱丈夫宋陈东乃大学生犹不惜杀身狥国况臣等俱法从之臣且受  陛下国士之遇者哉伏愿怜察臣等愚衷降悔过之诏绝巡幸之念日亲经筵修明治化建立国本戒饬庶官以永太平之治则  陛下真乐岂有过此而复求之汗漫之游哉＜锍-釒＞入不报吏部员外郎夏良胜礼部主事万潮太常博士陈九川亦共＜锍-釒＞言方今东南之祸不独江淮西北之忧近在辇毂庙祀之鬯位不可以久虚  圣母之孝养不可以恒旷宫壸之孕祥尚可以早图机务之繁重未可以尽委镇国之号传闻海内恐生觊觎之阶家将之属纳于禁近讵志戎虏之患巡游不已臣等将不知死所矣医士徐鏊亦以医经养生之理谏曰上古之人起居有常钦食有节不忘作劳故能尽其天年陛下自曩岁来轻万乘之躯重无益之事驰马捕鱼而罹疾操弓玩兽而被伤迩复不惮劳役益事远游阅历寒暑驱驰险阻沽酒市脯之无厌山肴野蔌之不择诚非养生之道全寿之谋也伏望念  祖宗创业之难  先帝付托之重夙兴夜寐起居顺其阴阳饮食按其节序勿触风霜勿事鞍马勿过醉饱勿餐不精喜无伤心怒无伤肝劳无伤脾欲无伤肾凡视听言动之间悉皆留意则  圣体不求安而自安矣  圣寿不求永而自永矣既而兵部郎中孙凤等十六人吏部郎中张衍瑞等十四人礼部郎中姜龙等十六人刑部郎中陆俸等五十五人皆相继抗＜锍-釒＞言之＜锍-釒＞入  上怒甚江彬以巩言及已欲逞其忿有旨朕感疾未宁此辈不闻问安视膳乃出位妄言多方讪谤巩震良胜潮九川鏊执送镇抚司严加掠治凤衍瑞龙俸芬等一百七人俱罚跪阙前五日每日自卯至酉令各堂上官领回仍令官校时常巡视待日足以闻时有金吾卫都指挥佥事张英者亦自跪于端门外卫士诘之答云  至尊若出则京城百万生灵无所依倚且英堂随驾自分遇变必死与其死于外孰与死此遂自刃其胞卫士夺刃得不殊亦下狱鞫治法司承彬指以妄言拟英斩诏杖之八十遂死闻者哀之
　　○甲寅升南京都察院右副都御史洪远为南京工部尚书大理寺左少卿刘玉为南京都察院左佥都御史提督操江
　　○升陕西右布政使李承勋为河南左布政使山东按察司副使曾大有为四川布政司右参政
　　○大学士杨廷和等言昨郎中黄巩等六员并孙凤等百一十二人出位妄言其罪故不能逭但原其本心实亦无他况各部文书分隶各司今各司官属既尽数跪朝系狱其堂上官岂能自行办理一应政务未免沮滞伏望  皇上体天地之涵容矜各官之狂直曲赐宽宥以彰  圣德不报
　　○乙卯给事中邢寰等监察御史王潮等各具＜锍-釒＞问安得旨寰等专事虚文恣情弄法相率跪门沽名犯上致朕感疾却乃饬伪问安姑置不问再犯必重治之
　　○下大理寺寺正等官周叙等十人于锦衣卫狱叙等自以大理寺属官职在平狱因具＜锍-釒＞宽留驾诸臣之罪且欲停止南巡以保  圣躬寿国脉  上怒益甚令系镇抚司严加掠治寻复降旨叙等十人并黄巩陆震夏良胜万潮陈九川徐鏊俱荷桎梏于阙前罚跪至晚仍系俟满五日以闻
　　○录宁夏靖虏等墩获贼功升赏官旗军舍四百九十二人有差分守凉州副总兵陈珣等各升一级镇宁夏总兵官咸宁侯仇钺等各赏银币
