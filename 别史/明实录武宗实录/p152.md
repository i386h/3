<!-- { "loadSidebar": true } -->
　　○致仕太子太傅吏部尚书兼都察院左都御史屠滽卒滽字朝宗浙江鄞县人成化丙戌进士擢监察御史明法律善折狱每奏谳举笔立成不烦窜易以材能称都御史王越荐之超升佥都御史历右都御史或短之调南京安南侵占城逐其王子古来奔广滽受命往核乃移檄安南约使休兵遂募勇健护古来归国占城持金为谢弗纳弘治改元命总制两广未几召还掌院事进左都御史加太子少保升吏部尚书满三年加太子太保以  太子出阁恩加太子太傅在位练达精敏特疏于防检屡为言官所论迨尚书周经以劾免召滽问焉对曰此皆挟私尔因辨劾已之枉  上不悦诏诘责之滽因乞归滽有用世才不乐家居正德初大臣守正者多去位乃获徵诣京师以旧职兼左都御史掌都察院事滽风仪隽爽议论潇洒能与时俯仰刘瑾方怙势毒缙绅时亦有所调护瑾以私憾钩诬尚书刘大夏罪欲寘之死滽委曲为角□羊得从减论居二年以老疾致仕又三年卒讣闻辍朝一日赠太保赐葬祭如例
　　○以被贼并旱灾免狭西靖虏秦州兰州等卫巩昌临洮等府秋粮有差
　　○升太常寺少卿杨廷仪为太仆寺卿沈冬魁为光禄寺卿
　　○革永寿王府辅国将军诚渻奉国将军秉枞冠带并减其禄米三之二诚渻婚不俟奏报又与秉枞构隙故并罪之
　　○定生员军功升级事例一级者廪膳生员为冠带署总旗增附生员为冠带小旗积功递加其子孙承袭该署所镇抚者减去署职该冠带总旗者革去冠带俱止与总旗世袭积至实授千百户以上者亦照前例减革世袭
　　○己巳以岁暮祫祭遣成国公朱辅告  太庙驸马都尉游泰告  懿祖皇帝  熙祖皇帝
　　○辽东都指挥佥事葛蔓坐锦川营等处失事当充军以情轻降一级
　　○四川纪功给事中王萱御史汪景芳巡按御史王纶各奏流贼廖麻子等攻破绵竹乐至金堂县千户陶＜王已＞知县刘本翊等四人失守宜械治都指挥许凤指挥殷辅千户尹佐等十四人战死宜赠恤巡抚都御史高崇熙副总兵王宪分守分巡马昊等十四人剿捕无功宜究问总制尚书洪钟乐游纵饮致贼猖獗总兵杨宏丧师逃遁见执于民二人举动若此岂堪重任乞速罢黜别选贤能以靖地方  上皆下兵部议时贼势甚张官军畏之日潜行蹑贼后掇其所杀人馘以为功土兵扰民尤甚故有贼如梳军如篦土兵如剃之谣然方急于剿平每捷上辄厚加褒赏钟等益得计至是兵部犹以钟等颇有功钟已致仕崇熙招抚事方有绪不宜易置惟取宏回京而已诏俱从之先是凤已被恤典矣辅赐祭仍赠一级听其子升袭伊佐等死事及各官功过令纪功等官并核以闻
　　○罢延绥总兵官侯勋湖广副总兵王宪以言官劾其贪懦也
　　○命辽东都司带俸署都指挥使孙文本司佥书管事
　　○庚午祫祭  太庙
　　○升应天府府尹张淳为都察院右副都御史抚治郧阳山东按察使金献民为左佥都御史巡抚延绥
　　○以明日正旦节遣驸马都尉蔡震马诚崔元分祭  长陵  献陵  景陵  裕陵  茂陵  泰陵
　　○遣仪宾杨淳祭  恭仁康定景皇帝陵寝
　　○遣内官祭  恭让章皇后陵寝
　　○是岁天下户共九百一十八万一千七百五十四户口共六千五十九万三百九名口田四百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八升一合四勺五撮五圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七疋三丈六寸六分二厘一毫八丝三忽布一百六十六万六千四百六十疋四尺四分绵花一十一万二千八百九十四斤一十一两二钱二分二厘四毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十七万六千六十七贯七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三疋一丈八尺五寸五分八厘茶课一十一万三千三百一十一斤九钱九分屯田一十六万一千三百二十七顷一十八亩四分四厘四毫七丝一忽粮一百四万一百五十八石三斗九升一合五勺八抄九撮金银课三万二千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮七十万五千八百八十六石七斗二合五勺八抄五撮七圭
　　大明武宗毅皇帝实录卷之九十五终
　大明武宗毅皇帝实录卷之九十六
　　正德八年春正月辛未朔  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼  太皇太后  皇太后  皇后俱免命妇朝贺
　　○免群臣宴赐以节钱钞
　　○升四川按察司佥事卢翊为本司副使整饬松潘兵备  荫工部左侍郎夏昂子禄为国子生以三年考满也
　　○癸酉  宣宗章皇帝忌辰  奉先殿行祭礼遣驸马都尉蔡震祭  景陵
　　○升赏延绥河套获功官军盛时等二百六十人有差太监刘保加禄米十二石赏银三十两文币二表里
　　○命都察院右副都御史俞谏提督江西军务初都御史陈金副总兵张勇讨姚源之乱狼兵受赂纵贼乃主招抚贼王浩八伪听复叛下廷臣议乃以谏代金自镇巡三司及福建浙江三司守巡守备等官悉听节制临阵不用命者都指挥以下府州县领兵官俱以军法从事擒斩首恶并抚散者升赏如近例胁从自首者释之复三年通贼者死家徙边仍以浙江都司指挥李隆充参将守衢州及福建徽池诸要害选京军二千人暨镇守徐邳总兵官李鋐所部边军待报往剿
　　○甲戌辽东广宁前屯卫宁远卫各地震有声如雷
　　○乙亥山东左布政使夏时引疾乞罢许之以给事中田汝耕劾其贪谄也
　　○丙子升福建布政司右布政使白圻为山东左布政使
　　○升山东按察司副使吴学为本司按察使
　　○传升两浙盐运使司同知刘瑄为锦衣卫指挥佥事瑄先为涿州知州从征流贼以报捷加俸继而太监谷大用奏其功升任两浙至是夤缘改今职焉　　○丁丑孟春享  太庙
　　○升广西布政司左布政使殴阳旦为应天府府尹
　　○升湖广武昌府通判张秉清为四川按察司佥事
　　○戊寅升山东布政司左参政张津为南京都察院右佥都御史提督操江
　　○升广西布政司右布政使夏暹为左布政使
　　○山西按察司副使林正茂丁忧服阕改山东
　　○户部坝上等仓场草料缺乏宜召商籴买以半岁为率当用银十万五千余两从之
　　○己卯以大祀  天地  上御奉天殿誓戒文武群臣致斋三日
　　○昏刻月犯天高东南星
　　○代府昌化王成锾薨王温宪王第二子母妃刘氏正统戊辰生成化丁未袭至是薨辍朝一日赐祭葬如例谥曰荣僖
　　○升狭西布政司右布政使高友玑为都察院右副都御史巡抚大同兼理军务
　　○升云南布政司左参议张宦为山东左参政
　　○庚辰日生左右珥色黄赤良久渐散
　　○辛巳以上元节赐群臣假十日
　　○调镇守甘肃总兵官王勋于延绥升都指挥使金辅为署都督佥事充总兵官代之都指挥使李瑾充副緫兵协守湖广郧阳
　　○宣府守臣奏送降虏脱脱太等至京命充御马监勇士兵部尚书何鉴等言汉魏徙氐羌于关中郭钦江统皆劝晋武以蚤绝乱阶符坚处鲜卑于塞南符融亦虑其窥测虚实以为边患此既往之明鉴也今使降虏出入禁闼岂无窥伺假宠踰分且生轻侮万一虏酋闻风潜使黠贼伪降冀充勇士以为奸细将来之患不可虑哉仍乞照例送广东安置以杜蛮夷猾夏之萌不听
　　○虏拥众侵大同三路围副总兵神周于草垛山兵部议虏势猖獗请亟命大同总兵官相机战守宣府延绥山西诸镇巡各督发官军互相应援宣府军驻天城城延绥军驻清水营偏头关军驻朔州城仍选京营官军二万人以待调遣从之
　　○壬午大祀  天地于南郊上还宫谒  太皇太后  皇太后毕出御奉天殿文武群臣行庆礼
　　○昏刻金木二星合犯
　　○癸未以大祀庆成  上御奉天殿大宴文武群臣并四夷朝使
　　○福建福州府地震
　　○甲申升太仆寺少卿孟春为都察院右佥都御史巡抚宣府　　○升浙江右政司右参政赵鉴山东布政司左参政邹文盛广西按察使周进隆俱为右布政使鉴狭西文盛福建进隆广西
　　○乙酉命署都督同知许泰于敢勇营都指挥佥事江彬于伸威营武平伯陈熹于五军营为左掖俱管操
　　○丙戌昏刻金星犯外屏西第三星
　　○丁亥  英宗睿皇帝忌辰  奉先殿行祭礼遣驸马都尉崔元祭  裕陵
　　○升湖广按察司副使方良永为广西按察使广平府知府张潜为山东布政司左参政南京吏部郎中朱衮为云南布政司左参议
　　○升吏部郎中黄河清为太常寺少卿提督四夷馆
　　○流贼之攻颍上也指挥同知梁文死之提督军务都御史彭泽请加恤典且劾指挥同知李昂指挥佥事指挥佥事沈镗临阵先退之罪诏赠文指挥使其子袭升一级昂等坐斩　　○戊子古北口等处官军乏粮准于户部折粮银内借支一万五千两给之
　　○升太常寺寺丞韩荆为本寺少卿
　　○荫故太子太保礼部尚书周经孙元祐于中书舍人习字出身
　　○以灾伤免顺天府霸州固安等七州县粮草有差
　　○命兵部右侍郎石玠兼都察院左佥都御史提督辽东军务时海西贼首老鼠乃留等及都督加哈义竹孔革等屡犯边阻各夷朝贡而泰宁福余等卫与满蛮的相侵朵颜等卫久不通市守臣以闻廷议谓建州三卫初非犯顺其为边寇者惟海西老鼠耳若遽用兵适激其变莫若先怀柔徐议征讨乃命玠往抚谕镇巡等官并诸路将官俱听节制都指挥以下不用命者俱以军法从事
　　○己丑升广西平乐府知府官曰□永为浙江布政司右参政湖广布政司右参议张继为湖广按察司副使
　○免山东莱阳县户口食盐并税粮有差
　　○户部以宣府大同延绥宁夏甘肃各镇军储不给请开中两淮长芦河东山东福建两浙运司及四川盐课司盐课二百二十五万二千五百余引以备支用其路远米贵处所无人报中本色者收价转发各城堡召商籴买或折放听军士自买从之
　　○自丙戌至是日酉刻金星皆昼见于申是夜月犯土星
　　○庚寅以虏入寇遣户部郎中王承裕为太仆寺少卿
　　○辛卯赏四川松潘贼乱斩获番贼有功官军周凤等四十二人钞锭布绢有差
　　○升凤翔府知府李梦龙为狭西按察司副使
　　○以旱灾免狭西安延安等府所属州县并西安左等卫所粮草有差
　　○壬辰辽东长宁堡火诏以兹地累奏火灾其遣人核实以闻　　○命湖广副緫兵李瑾率常德九溪等卫官军二千赴江西杀贼初议遣京军以不习险阻且边急乃改命瑾
