<!-- { "loadSidebar": true } -->
　　○癸酉刑科给事中吕翀言大学士刘健谢迁上疏乞休  陛下即赐俞允诏命一下人心惊骇皆谓当此  主少国疑之时二臣未可言去而  陛下亦未可听其去也臣窃思之二臣生  圣朝位师传受  先帝之付托膺  陛下之委任可谓非常之遭际矣其心岂不欲竭诚辅导以建非常之事功乎顾乃汲汲求去岂得己哉盖以维新之政未能一一尽善其随事救正冀以感悟君心尽其职业而章疏每上虽辄荷忠爱之褒未必见之行事若复苟安其位必取尸素之讥此所以决于求去而有不俟终日者也夫二臣之去其自为谋则善矣而  陛下听之则未见其可也昔孔子称孟庄子之孝以不改父之臣为难二臣皆  先帝所简用当大渐之际又以  陛下托之辅导今  山陵甫毕言犹在耳皆无故而罢遣何以慰在天之灵昭思慕之孝乎此不可听其去者一也且其乞休也虽以老疾为词实由言违计沮不得其职而去  陛下所以听其去者亦以其不能顺旨从欲非真悯其老疾而许之也在二人可谓得去就之义而  陛下则有轻弃老成之嫌载之史册不为  圣德累乎此不可听其去者二也况今民穷财尽而府库空虚将弱兵寡而夷虏强盛水旱盗贼无处无之星象草木妖变迭出万一祸生不测国无老成谁与共事此不可听其去者三也夫自古用人刚正者每病其难合柔顺者又足以偾事二人既不合而去则将择何等之人而用之乎仍用正人欤则必不能顺  陛下今日之所为以遂左右之人之所欲亦不免于去矣若别用柔顺之人又非国家久远之福此不可听其去者四也书曰无遗寿者健等辅导  先帝十有八年履历请练恐非新进者所可及今乃同日而去天下后世将谓  陛下喜新进而厌耆旧此不可听其去者五也望念  先帝顾命之重今日守成之难曲加慰留使与大学士李东阳同心辅导以赞成太平之治臣度二臣之心岂忍遽忘  陛下知遇之恩哉使果勉留而彼或决去则其责固有所归矣臣以二大臣之去留国家之安危所系天下之事未有大于此者是以冒昧上陈夫内交于既退之老臣非所以于福违忤乎用事之近幸适足以召祸但一念为国奚恤其他下吏部议请如翀言不听
　　○太常寺少卿乔宇祭中镇还以所历山西狭西诸郡县连年兵歉而守令多非其人请敕抚按官巡历纠察痛革迎送之弊勿以承奉趋谄为能其间廉而有为者则在旌举之列或慎于守己而才干不及者亦从而勉劳之若所守所为俱无可取或干办虽优而巧于剥削者必行罢黜如此则人知劝惩士风可正而民病可少苏矣从之
　　○调福建道监察御史秦锐为江浦县知县锐侍班纠失仪者而步趋迟慢  上命执付镇抚司鞫问狱上诏勿拟罪遂杖而调之
　　○甲戌  天寿山守备太监贾性所为多不法淫刑致死无罪者六人为东厂所发下锦衣卫镇抚司逮问狱具送刑部拟徒诏以拟未当令都察院会锦衣卫堂上官及科道官于阙下会审改拟斩遂劾刑部原问官朱鉴等失出死罪大理寺官吴伟等参驳未详并及其堂上官闵圭杨守随等俱宜究治得旨性减死发充南海子净军圭等并鉴等姑宥之
　　○福建汀州府永定上杭二县地震空中有声如雷漳州府地震有星大如椀陨于地其声如雷
　　○乙亥改兵部尚书许进为吏部尚书进疏辞不许
　　○调刑科右给事中汤礼敬外任停给事中吕翀陈霆刘泽俸各两月以礼敬等言决囚之日仍有奏诉者宜勿封进非旧制故也
　　明武宗毅皇帝实录卷之十八
　明武宗毅皇帝实录卷之十九
　　正德元年十一月丙子朔钦天监进正德二年大统历  上御奉天殿受之给赐百官颁行天下
　　○命重庆卫指挥佥事李荫守备叙泸大坝等处地方以都指挥体统行事
　　○丁丑狭西按察司佥事郝本乞致仕许之
　　○升太常寺少卿吴昊为太常寺卿仍掌钦天监事以九年秩满也
　　○以镇江苏州常州松江等府镇江苏州二卫灾伤免其存留粮草子粒有差
　　○戊寅赐左春坊左谕德兼翰林院侍讲毛纪父敏祭葬以纪在讲筵且常侍春宫旧学故也
　　○己卯太常寺少卿乔宇祭中镇诸神还上疏言古帝王有功德于天下者皆世享血食商汤陵在荥河县北相传为河水所啮基址不存历代皆于岸东设位而祭但屋宇卑隘不足以揭虔妥灵请拓其庙后隙地建置祠宇庶足以隆一代之典工部议移文守臣计处具奏  上是之
　　○夜月犯金星
　　○庚辰  恭让章皇后忌辰遣内官祭  陵寝
　　○南京户部尚书秦民悦乞致仕不允
　　○南京守备太监傅容成国公朱辅等以尚书林瀚等会奏南京营操官军诈病者众月粮皆截日扣除极言其不便谓官军实患病者宜仍给月粮兵部议给粮养兵正欲操练以备用也若称病偷安养之何益自今实病者乃俟一月后住支诈病者宜亟扣除仍究其官旗作弊之罪得旨患病三月以里者不必住支
　　○辛巳升兵部左侍郎阎仲宇为本部尚书
　　○裁革福建漳州府税课司及福宁州莆田南平尤溪将乐崇安光泽晋江七县税课局
　　○壬午给怀仁王府故辅国将军成锊宫眷养赡米岁五十石
　　○乙酉升吏部右侍郎梁储为本部左侍郎詹事府少詹事兼翰林院学士江澜为吏部右侍郎
　　○河南镇巡官会勘徽府所奏乞彰德卫官田二百一十三顷有奇实本卫屯田旧额也户部覆议前田视周德衡三府护卫及开垦庄田不同  先帝洞见此弊故特诏所司给军领种著在册籍难再变更今会勘既明乞治长史承奉等官主谋拨置之罪  上以成化初特旨所赐令仍与徽府管业
　　○巡抚顺天等府都御史柳应辰言顺天永平二府并各卫所差役不均审户虽有三等九则之名而上则常巧于规免论差虽有出银出力之异而下户不免于银差且有司均徭当出于人丁近年兼徵地亩军卫均徭当出于余丁近年兼派正军奸弊难稽民穷财尽必须总括府卫所当用之役而均派于所见有之丁仍省冗差革妄费重必办于富势轻则及于贫穷而后畿民始得其所乞行户部差官查处户部议其言可行请如拟但官则勿差可也  上曰然近来徭役之不均者多矣其令应辰悉心整理务使均平以纾军民之困
　　○驸马都尉樊凯以母贾氏卒乞祭葬诏特与之未几凯复为其故父旺援例陈乞礼部言旺死已久乃止赐旺祭一坛
　　○守备凤阳太监倪文奏乞辖凤阳庐州等府卫州县军民  上从之兵部议凤阳内臣为守护陵寝设耳其中都留守司八卫一所例应听辖其余府卫事无干涉文不过欲假权以济贪虐不宜听  上曰祖陵重地其仍依文奏
　　○赵府和川郡君仪宾齐锡敺打父母私宫幼男且与郡君出城宴饮其父琮奏发其罪下巡按御史鞫实坐斩并劾郡君不能以礼相夫有违  祖训郡君又愬乞革己禄米以缓锡死刑部覆奏锡罪恶深重宜固系仪宾张哲常与锡狎饮以济其恶彰德卫守门镇抚冯麒纵锡出城皆宜逮问诏是之而宥郡君之罪
　　○是日卯刻木星见己位
　　○丙戌升广东道监察御史刘淮为狭西按察司副使汉中等处抚民
　　○授理刑知县陈和华珩为南京试监察御史和江西道珩狭西道　　○总督东厂太监丘聚言苏州等府纳户解折粮大布三十余万疋赴甲字库交收自三月至今仅收二万五千疋余尚未完必该库有留难之弊乞户部定与限期会官收受有仍前留难者听巡视科道等官参究治罪户部谓聚言深中时弊自后各处解布到库每五万疋限十日内收完否则必治其罪  上是之
　　○  西南昌府大雨震电南康府雷电交作赣州府安远县地震
　　○丁亥升兵部右侍郎马中锡为本部左侍郎改南京兵部右侍郎韩重为兵部右侍郎
　　○命湖广宝庆卫都指挥佥事李晟备御广西清浪卫都指挥佥事陶霖守备靖州
　　○戊子户部侍郎王俨先是往各边召商纳米定与九一成色盖每石米九分带榖一分也分守独石马营左少监唐禄欲乘时牟利而不得遂乃诡言九一米粗必绝榖始可以充军饷刑部主事俞稳奉命会巡按御史勘实具得其情于是奏谓九一便于久贮况今米价犹贵须因时收受待岁丰乃收绝榖庶米商易召户部覆奏九一既便特恐各仓场监收官攒人等徇情受嘱不足其数耳宜移文巡抚宪臣及管粮郎中今后收米俱欲足九一之数若将三七二八粗粝混收及有插和糠秕等弊治如例  上是之
　　○己丑升四川按察司副使苏葵为福建布政司右参政
　　○夜月犯昴宿西第二星
　　○辛卯升工部右侍郎兼都察院左佥都御史张宪为右都御史仍整理两浙盐法以九年秩满也
　　○改浙江湖州府安吉县为安吉州改设知州同知判官吏目学正各一员添设训导为三员阴阳医学僧道会司改典术典科僧正道正各一员其税课局及独松天目山松坑口三巡检司巡检各一员俱仍隶本州管辖
　　○南京户部尚书秦民悦再乞休致  上曰民悦才望老成方隆委任乃累疏乞休宜从所请仍给驿以归
　　○致仕太子太保南京兵部尚书王轼卒轼字用敬湖广公安人天顺甲申进士授大理寺评事升右寺正录囚四川平反甚众历四川副使按察使南京右佥都御史寻升副都御史督理粮储改贵州巡抚进大理寺卿凡法司送审罪牍轼躬自检勘多所参驳升南京户部尚书时贵州米鲁叛虏镇守内臣杀方面等官轼兼左副都御史率兵剿平之仍求立故酋长后以统夷民师还改南京兵部轼连章求去加太子太保而归家居五年卒赐祭葬仍赠少保轼性淳谨自奉简约人罔訾议遇事不避劳险所至有声而贵州功尤钜论者谓无愧一代名臣云
　　○壬辰夜月犯井宿北第一星
　　○癸巳少傅兼太子太傅户部尚书谨身殿大学士李东阳上疏乞休且曰谓可以适情逊志则臣之愚戆有所未能犹欲其替否拾遗则臣之罄竭无复可强展转日多诚不自安  上曰卿德望重于海内  先帝遗命以辅朕躬方切倚毗图弘治化岂可累陈休致其勿复言
　　○升提督抚冶郧阳都察院右副都御史孙需为南京兵部右侍郎
　　○升四川按察司副使王恩为辽东苑马寺卿
　　○荆府樊山王见澋薨见澋靖王第三子也母王氏景泰七年正月二十三日生成化三年十月袭封至是薨辍朝一日赐祭葬如例谥温懿
　　○给晋府庶人奇浟子斗禄并家眷等口粮绢布如例
　　○诏与宜山王诠满四书集注洪武正韵各一部从其父沈王奏也
　　○兵部议覆南京监察御史李熙等所言四事一公侯伯以下应袭子孙送武学三年无成者递降其爵有碍成法惟试而不中者虽听其袭而减其禄赐之半一章疏之虚言无补者例应立案其切于时宜者当议处以闻一各营官军及内府库军匠各仓军斗俱已清查复为近幸占留乞断自宸衷如本部初拟送操一南京锦衣等卫巡捕官不法宜禁治有犯者降级调卫议上得旨军伍仍旧毋复纷更奏扰余可
　　○革德州沂州添设守备
　　○升南京豹韬左卫指挥佥事杨勋为署都指挥佥事福建总督备倭
　　○甲午升湖广道监察御史黄瓛为陕西按察司佥事
