<!-- { "loadSidebar": true } -->
　　○瓦剌卜六王等来贡初土鲁番之将入寇也甘肃守臣以速坛满速儿勇悍议遣使约北山瓦剌达虏之居把思阔者令乘虚攻其城寨为之请赏于是遣通事马胜等赍彩币往赐之其虏卜六王等感悦乃以驮马入贡称谢且言与土鲁番世讎当并力攻之因乞增赏都御史李昆以闻兵部议瓦剌屡为土番所侵力未能制之今虽诚心内附但夷虏难恃以利啖之后恐难继且弊端不可轻启宜仍令镇巡等官随长斟酌诏从之
　　○革密云兵备副使从镇守太监张信奏也
　　○命湖广都指挥佥事高勋充台参将协守贵州兼提督清浪等处地方
　　○录江西项山等处破贼功升赏监生民兵王裳等四百五人有差
　　○降狭西都指挥佥事许国为绥德卫指挥使坐榆林城堡失事也
　　○改武平卫百户石奎于锦衣卫奎故太监石宗侄冒功乞改注特许之
　　○丁未  上度居庸关历怀来保安诸城堡遂驻跸宣府初江彬劝  上于宣府治行宫越岁乃成糜费不可胜计复辇豹房所贮诸珍玩及巡游所收妇女实其中  上甚乐焉每称曰家里还京后数数念之不置彬亦欲专宠俾诸幸臣不得近数导  上远出及再度居庸仍戒守者毋令京朝人来往盖  上厌大内初以豹房为家至是更以宣府为家矣
　　○太监韦霦传旨锦衣卫指挥同知周暹象房管事
　　○戊申调大理寺右少卿吴堂为云南鹤庆军民府知府先是召诸大臣及科道官于左顺门宣谕内阁二臣先入门门阖尚书毛澄等排闼不得入皆感愤而泣堂被酒厉声呵止之欲以希宠众怒欲击之虽武职亦有不平者门内闻堂喧呼不知其欲止众也明日传旨责堂在会议所厉声不恭可对品调外任即日遣行众皆快之
　　○给德府世子祐□木穴□夕□养赡米一千石以世子奏父德王薨禄米住支故也
　　○吏部尚书陆完等及六科十三道各具＜锍-釒＞辞银币之赐不允
　　○己酉先是太监秦文传旨朕因三边有警特率领人马遍历封疆其令兵部治兵马户部治刍粮工部治器具各遣侍郎一人率司属二人以往兵部具名上诏仍列各部都察院通政司大理寺堂上官职名以闻时  上出幸已三日矣有旨改刑部右侍郎冯清为兵部右侍郎兼都察院左佥都御史兼治其事仍令纪功
　　○江西輋贼广东浰头诸贼悉平先是江西广东湖广之交溪峒阻深江西上犹等县輋贼谢志山等据横水桶冈诸巢广东龙川县贼池仲容等据三浰头诸巢与猺贼龚福全等联络亘千百里时出攻剽势甚猖獗将连兵乘虚入广都御史王守仁既受命提督军务遂督兵备副使杨璋知府季敩等先攻大庾贼巢潜兵入险乘夜纵火我师大捷志山攻南安府城敩等败之于小梅关前后斩获贼九百六十级时十二年九月也既而朝议请令三道会兵夹攻江西以巡抚都御史孙燧主兵食巡按御史屠侨纪功调官民兵万二千人总于守仁分为十哨知府邢珣唐淳季敩都指挥许清郏文等领之以冬十月分道进攻横水守仁自率亲兵进屯近地坚壁不战潜遣精兵卷旗篝火出贼背登山绝顶比交刃火光四起呼声动天地贼惶骇不测遂大溃败移师桶冈伪招之贼持议未决而我兵已冒两度险矣乘胜奋击破巢穴八十余斩获二千八百有奇会湖广兵逐福全残党千余人突至复邀之擒斩且尽始守仁虑仲容助横水贼因抚谕以离之至是大享将士声言罢兵仲容部下稍稍来降春正月以计诱执仲容复督兵急攻其巢先于要害设伏及贼败溃四出遇伏兵皆就擒逾月班师是役也又破贼巢三十八斩获二千有奇三道积年逋寇于是悉平初大庾捷闻诏赏守仁银二十两彩币二表里升璋俸一级继论小梅关等功赏守仁金织绮衣三袭璋彩币二叚敩等遇缺举用横水桶冈捷闻复敕奖守仁升右副都御史及镇守江西太监许满各荫子侄一人为锦衣卫世袭百户太监毕真及燧各赏银三十两彩币二表里侨加俸一级又敕奖兵部尚书王琼及侍郎陈玉王宪各赏银三千两职方郎中以下有差浰头捷闻仍敕奖守仁赏银四十赏彩币二表里荫子如前璋侨再加俸一级前后获功及阵亡吏士升赏者凡八千一百八十人守仁所赍奏锦衣千户毕镗升指挥佥事毕大经荫世袭百户镗即真侄大经又镗子也守仁之改提督实结琼得之故凡奏捷章＜锍-釒＞专归功于琼极其谀佞琼亦甚如称奖奏请无壅赏赉稠叠权谲相附识者鄙之然守仁驱不教之民剪滋蔓之寇不及数月遂成大功其智略亦不可少云
　　○庚戌大学士杨廷和言臣官非将领责异本兵前日卧病床褥乞归未得乃误蒙  陛下赐以无功之禄加以无名之赏传之天下则天下腾议曰此不能分主之忧而欲贪天之力者也闻之将士则将士角□羊体曰此文墨之士而冒我介胄之功者也不惟大拂乎人情抑亦有亏于国典展转思念实切惊惶恩荫赏赐断不敢受伏望俯察愚衷收回成命非分之福既去则无妄之眚自消矣大学士梁储蒋冕毛纪亦各具＜锍-釒＞辞俱不允
　　○壬子中元节驸马都尉蔡震马诚游泰祭  长陵  献陵  景陵  裕陵  茂陵  泰陵各衙门分官陪祭仪宾周钺祭  景皇帝陵寝内官祭  恭让章皇后陵寝俱如常仪
　　○南京六科给事中王子谟等＜锍-釒＞言丁忧都御史甯呆通政司右通政张龙俱奸贪无耻乞黜逐天津兵备副使胡文璧清慎有为吏民感德宜＜宀十见＞宥不报
　　○甲寅大学士蒋冕言  圣驾出京已过关外小大百职罔不忧勤臣独家居卧病三月久妨贤路罪不容诛窃惟内阁之职其大者在代王言手敕旨意撰拟进呈然后行之于外此  祖宗旧制近奉手敕事出非常乃  祖宗百五六十年来所未尝有者传闻远近孰不惊疑而皆径自内批不关内阁命下之后谏者盈廷虎豹九关言益龃龉手敕初出内阁诸臣虽尝率臣连名具＜锍-釒＞力陈不可积诚未至天听莫回旨意继传臣不获闻逮臣闻之未及敷陈而  圣驾已出今又欻逾旬浃月延颈北睇无策可施夙夜忧惶措身无地仰惟  陛下受天明命嗣承  祖宗列圣鸿业为天地神人之主内而中国外而四夷孰不尊称  陛下为皇帝譬如称天为天称日为日谁敢不称皇帝而称威武大将军  陛下御名命于  先帝祭告  天地  宗庙  社稷诏谕天下昭如日星众所共睹又谁敢擅称朱某为总兵官公爵比之侯伯虽尊若比追封异姓郡王又下一等其视宗室郡王上至亲王等级尤为悬绝何况天子又谁敢下封公爵中外臣子孰敢曲从鼎镬在前亦不奉诏至于各边东起辽东西极甘肃绵亘数千余里切临诸夷之境虏寇住劄乃其常事山东山西河南南北直隶俱系内地间有盗贼生发盖由差役繁重饥寒迫切所致其防御剿捕自有各该镇守巡抚等官分任其责  陛下但当申明号令严加戒饬有功者必赏有罪者必刑自然将士用命威武奋扬守令得人农桑乐业何忧乎丑虏何虑乎盗贼亦岂必亲御戎马遍历四方而后为快邪若但假以征虏除盗为名而欲周流天下惟务嬉游不恤政事则自周穆王而下秦隋之君殷鉴具存万世永戒臣又何忍使  陛下蹈其覆辙乎我  英庙出塞征虏诚欲为国为民剿除边患非事巡游也然虏未及征已有土木之变当时群臣非不力谏厄于奸臣竟莫能止卒至生灵涂炭国势危疑彼奸臣者初亦何尝期于如此哉特以家在边境欲邀驾往幸其家以为乡邦之荣故凡群臣劝留不必亲征者一切不听岂知六飞北狩之后彼即身膏草野宗族诛夷其祸若是之烈也使彼知前日群臣之谏为忠而观止亲征则  英庙何至有北狩之事而彼身家之祸亦岂至有如前所云者哉方无事之时虽有忠言常不见听及至势危事迫虽知忠言而欲听之又已无及于事自古及今往往皆然所以  英庙既留居虏庭尝与臣下追论其事亦曰朕为奸臣所误悔之无及  陛下天性英迈洞察古今于  英庙北狩之事非不能知但恐左右之臣不肯详为  陛下言耳  陛下旧岁久巡关外往来于土木者已非一次使闻  英庙北狩之事其始末如此必将惕然悔悟久矣何至今日又形之敕旨必欲征虏除寇足迹半天下哉今各处水旱相仍人民贫窘公私蓄积所在空虚一闻  圣驾将临各欲预备进献及供给军马之费不免严刑峻罚强取于民加以扈从边卒所过之处子女财帛恣意取之莫敢谁何光声所至人皆奔走逃匿惟恐或后警跸不待传呼于其境而人心先已汹汹不靖窃恐巡游无几而各处固已纷纷扰扰不胜多事  陛下虽欲与边庭将卒驰骋鞍马任意而往岂可得哉且边庭将卒之事  陛下岂必人人皆忠其始也不过献谄希恩是以一切所行事无是非顺之如流言无可否应之如响  陛下但喜其适情快意岂计其致患召灾势既至此彼亦未必不知非善后之策特业己为之又幸其可以常常侥冒日且一日未必遽有他虞故宁一意顺承略无违阻以苟目前之安倘或意外之变一旦出于仓卒之间知者不暇为谋勇者不暇效力彼亦将付之无可柰何而已  陛下腹心亲信之臣下至环卫侍从之众其间岂无忠肝义胆怀爱君忧国之心其知识亦或有及于此者朝思夕虑欲进忠谋未及尽言已罹疏斥甚则首领不保者亦间有之以故近臣人人自危不敢违忤非不虑他日累及身家且先欲求免今日违忤之罪如此而欲巡游天下望其安然无事常如在禁蘌之内郊甸之中臣恐未易也况所至之处丑虏乘间内侵奸宄伺□窃发羌夷毂下敌国舟中事难逆料又有臣所不忍尽言者言而至此宁不凛然寒心也哉臣又窃念  陛下去年始出近郊继至远郊皆不久即归轻骑往来惟恐人知犹有守  祖训畏公议之心后至关外初因郊祀归寻奔  太皇太后之丧星夜驰归发于一念敬  天尊  祖纯诚至孝是以郊祀之夕月星辉朗丧次哭踊人心感动近者  神主祔庙礼行之初雨雹暴至传制册封钟鸣之时风雨大作天与  祖宗之意照然可见  陛下犹不觉悟乃降敕传旨信意而行  祖训不暇遵人言不暇顾天变于上而不遑畏民怨于下而不遑恤不知  陛下何所乐而为此也又不知左右之臣谁为  陛下画此不顾利害之谋也今连日清晨天色阴晦有如昏夜象纬氛祲皆异常时天心仁爱于此尤笃  陛下其可真以天变为不足畏哉幸今驾初出关离京未远前项敕旨传出未久犹可反汗不行窃谓国祚隆替  宗社安危天命人心之去就离合其几皆决于此由此而上可治可安由此而下可乱可危特在  圣心一转移之间耳伏望  陛下断自渊衷即日旋跸停止巡幸追寝前项敕旨以安人心  宗社生灵不胜庆幸不报
　　○乙卯  太宗文皇帝忌辰驸马都尉马诚谒祭  长陵如常仪
　　○夜月犯外屏星
　　○升锦衣甃卫副千户杜聪为本卫指挥佥事聪太监甫之侄也以累冒功并升
　　○丙辰迁江西大庾县小溪驿于峰山城
　　○丁巳迁辽东苑马寺于辽阳城
　　○戊午以灵州盐课给延绥买马是时虏在河套从镇守太监许全请也
　　○分守凉州等处太监刘德乞带食茶六百斤户部执奏诏特与之
　　○己未月犯六诸王东第三星金星犯鬼宿西南星
　　○庚申发户部银五万二千五百余两于军前赏随征官军凡一万七千五百二十三人人三两
　　○宁夏卫及广武营地震
