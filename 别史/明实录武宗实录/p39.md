<!-- { "loadSidebar": true } -->
　　○升大理寺署右寺副姜周辅为狭西按察司佥事管屯种
　　○迁湖广汉阳府蒲潭驿于蔡店
　　○升赏狭西灵州甜水河等处有功官军一百三十八人有差赏游击将军姜汉银十两彩币二表里
　　○癸巳升松江府知府刘琬为狭西布政司右参政
　　○户部言帑藏空虚国用不足宜自今年为始山东泰安州香钱留其十之五折本处官员俸粮江西南直隶引钱留十之三备在官公用其余悉宜解部以助支费俟国用少裕仍俱拟存留从之
　　○甲午以大婚遣英国公张懋告  天地驸马都尉蔡震告  太庙
　　○乙未  太宗文皇帝忌辰  奉先殿行祭礼遣驸马都尉游泰祭  长陵
　　○初户部已拟差员外郎董锐同给事中杨一渶监察御史郭东山踏勘坝上等十九马房草场取其余地给民佃种御马监太监甯瑾陈贵奏谓草场创自永乐之初百余年来未之有改得旨如瑾等奏罢踏勘科道交章劾瑾等蛊惑  圣聪沮挠成命亏朝廷之信伤国家之体乞执讯以正其罪而差官踏勘如初拟尚书韩文覆请  上是之而宥瑾等不治
　　○南京六科给事中石禄等奏顷岁山移地震水旱频仍风霾蔽日雨雹杀人为变不一被灾之所宜遣官赈济招抚或蠲其赋税减其科徵尤望  陛下积成修省日御便殿召对执政躬理万几户部尚书韩文等覆议水旱灾伤无处无之若概欲差官恐徒劳无益宜俟奏报之日量其轻重如例上请蠲贷惟江西南赣建昌等府之民死于岚瘴者无筭直隶凤阳等府大雨如注平地水深丈有五尺没民居五百余家狭西宁夏左屯卫红气薰天继以猛火毁城楼台堡官军房屋牲畜几尽并伤男妇三百五十人是乃异常之灾宜移文各该巡抚官亲诣其地加意抚绥贫民之困于差役者即与优免庐舍之渰没营堡之烧毁者官给钱量为赈济仍督所属官吏招抚流移禁革科扰庶灾异可弭从之
　　○命辽东都司都指挥佥事耿贤充右参将分守开原地方
　　○福建建安县暴雨震雷人有惊者雷火烧行都司谯楼延官民房至　　○丁酉命英国公张＜棥心＞为正使少师兼太子太师吏部尚书华盖殿大学士刘健为副使持节行纳采问名礼制曰兹奉  太皇太后  皇太后命选中军都督府督同知夏儒女为  皇后命卿等持节行纳采问名礼制谕儒曰朕承天序钦绍鸿图经国之道正家为本夫妇之伦乾坤之义实以相  宗祀之敬协奉餋之诚所资维重祗遵  圣祖母太皇太后  圣母皇太后命今遣使持节以礼采择又谕之曰朕惟夫妇之道大伦之本正位乎内必咨名家特遣使持节以礼问名尚伫来闻钦哉于是儒奏曰臣儒伏承  嘉命正使太师兼太子太师英国公张懋副使少师兼太子太师吏部尚书华盖殿大学士刘健重宣制诰问臣名族臣女臣夫妇所生先臣赠昭勇将军锦衣卫指挥使启宗之曾孙先臣赠昭勇将军锦衣卫指挥使瑄之孙今年十四谨具奏
　　○己亥升太医院典簿张伦为院判院判缺御药房太监推伦当补吏部言伦以庸医供奉御药有误方降级不当复用然不能夺也
　　○南京十三道御史贡安甫等＜锍-釒＞言为治之道莫先于别白君子小人而进退之进一君子则众君子进治之表也进一小人则众小人进乱之基也  皇上即位以来天灾地变物怪人妖间见并兴骇人视听岂举措未当政令未纯违阴阳之和致乖戾之气耶夫兵部尚书刘大夏历事  累朝公忠直谅可谓君子矣久居庙廊必能正纪纲而励风俗乃以志不得立而去户部侍郎陈清黩货殃民耽酒废事可谓小人矣放归田里庶警无良以惩不恪而乃擢之为工部尚书君子道消小人道长于时为否臣不能不为  陛下忧也乞俯顺舆情收回成违大夏别加委任寄以心腹清令自陈与全始终以后大臣进退谨之又谨其中勋业闻望素为中外推重者必委心信任以资启沃仍不使谗邪小人从中沮挠若背公徇私欺上罔下素为清议所少者必早赐斥逐以杜幸门仍不得因其年劳别加升用如此则君子有拔茅以汇之望小人无负乘致寇之讥政治修明纪纲振举人心和而天顺百异消而众祥至太平之基万世之利在是矣下其章于所司
　　○钦天监奏是月已丑夜有星见北方紫微西蕃外如弹丸色苍白壬辰夜又见其星有微芒连三夕数见参井之间至戊戌夜芒渐长二尺偏扫如帚徐徐西北至文昌恐日久不消为咎非浅乞祗畏天戒敕上下同加修省  上命礼部看详以闻
　　○庚子废云南武定军民府所管南甸石旧二县南甸之户口田粮并所属乾海子巡检司医学俱改隶和曲州石旧之户口田粮并所属普渡河检司俱改隶禄劝州
　　○命辽东定辽中卫纳粟都指挥同知孙振守备宁远等处地方
　　○给事中徐忱言辽东开原中固铁岭懿路泛河蒲河等处城诸夷环绕三面受敌最为冲要备御守所守堡等官责任甚重凡受委之此者虑祸求免以致数更或才不尽用或用非其才甚非边土所宜宜行守臣选用谋勇往当其任如军政事例五年通考稽其功过以定赏罚从之
　　○夜青州府诸城县彗星见有光流东南约长三尺
　　○辛丑夜雷火毁东平守御千户所
　　○壬寅夜彗星光芒长五尺许扫犯下台上星
　　○癸卯命保国公朱晖充正使尚书李东阳谢迁充副使持节行纳吉纳徵告期礼其纳吉制曰  皇帝制谕中军都督府都督同知夏儒大婚之卜龟筮卿士协从敬循礼典遣使持节告吉钦哉故谕其纳徵制曰  皇帝制谕中军都督府都督同知夏儒卿女有贞静之德称母仪之选宜共承  天地  宗庙特遣使持节以礼纳徵钦哉故谕其告期制曰  皇帝制谕中军都督府都督同知夏儒岁令月良吉日戊午大婚维宜特遣使持节以礼告期钦哉故谕
　　○改昌平县为昌平州以密云顺义怀柔三县隶之改设知州判官吏目各一员儒学学正一员训导二员阴阳学正典术医学改典科僧会司改僧正各一员从南京吏部尚书林瀚等奏也
　　○昏刻彗星入太微垣
　　○甲辰停矢朝文武官七百八十六人俸各一月
　　○乙巳司礼监传旨以大婚礼用银四十万两令户部区处送内承运库应用户部言近者给边费广银库空虗宜暂送十万两进库供用且言海内虗耗加以水旱频仍边储缺乏  皇上初服宜慎俭德怀永图礼有定制固非臣下所敢轻议然百凡赏赉必酌时宜从省约庶几以身示朴由近及远而财用豊不听
　　○户部题请裁革芦沟宣课司官吏送吏部别用以近议□税俱赴在京宣课司报纳本司难复虗设以縻月俸也
　　○监察御史杨仪劾奏巡抚江西都御史张本素无抚驭之才盗贼纵横不能禁戢如广西参政杨茂元道出新喻为贼所执已故尚书傅瀚家白昼为盗攻围本皆坐视且匿不以闻乞亟赐罢去庶不酿成大患本亦具＜锍-釒＞乞休吏部覆奏诏许本致仕仍给驿归
　　○丁未升都察院右佥都御史林俊为右副都御史巡抚江西等处地方俊居忧时阕已有旨起用吏科都给事中任良弼又言江西方有盗警俊久著风刀可当此任乃用之俊寻辞起用之命不许
　　明武宗毅皇帝实录卷十五终
　明武宗毅皇帝实录卷之十六
　　正德元年八月戊申朔祭  大社  大稷
　　○户部言前此边关有警尝调三屯等营游兵千余戍守古北口隆庆卫舍余二百二十九人戍守白羊口今既无事宜罢归以省粮饷从之
　　○己酉巡抚大同右副都御史欧信奏大同各路十六城堡每岁仓储通夏税秋粮及屯田子粒共四十二万六千三百名军马岁用粮料乃至八十五万一千三百七十余石而客兵不与焉是岁用倍于岁入虽有年例京运银五万两除放支折俸所余亦不足以补灾伤减免之数近者都御史阎仲宇左侍郎王俨一再召商共用银一百六十七万六千五百五十两有奇未及半年仍旧缺乏今银亿库所存仅有三万三千二百余两矣乞预处四十余万两以备籴买之用户部议如信言请以山东河南二布政司收贮大同麦价及各处上纳阴阳医学等官之银初议转送狭西者及弘治十七年起运临德二仓秋粮折银之未解者俱送大同备籴从之
　　○监察御史郑宣以风雷之变上言三事其一曰迩者进言之臣或忽于详审字画用干天罚传之四方遂谓求言之诏晨下而罚俸之令夕行未免为  圣德之累乞用其言而宽其责其二曰内侍之人必有老成练达知畏天下之论守  祖宗之法不敢逞私怙势者宫闱之中能慎择其人以充任使则于  圣德不为无助其三曰内阁学士所以备顾问请退朝之暇时赐延接采纳谋猷其日进章奏必经  圣览仍择其重者与商略之则灾异可弭矣下其章于所司
　　○庚戌翰林院编修毕济川乞送母还乡许之
　　○初有旨令户部处置银四十万两送内承运库供大婚礼用兵科给事中王珝言大婚六礼纳采至告期已行未行者惟发册奉迎而已四十万银果何为耶乞敕内阁及礼部逐一议拟凡服饰器用宴飨赏赉诸得已者即赐停寝如必不得已者则数万两似亦足矣何必四十万哉户部覆议太仓银两仅有四十三万本部所贮亦仅八万有余若如  圣诏则将括府库而尽用之况今星变可畏民穷可悯北虏寇边尚未远遁各处盗贼不时窃发万一事出不测何以给之谓宜如本部原拟俟银有续到者罄所有进于内库不足则于太仓库取之共足二十万两之数是亦竭府库见储之半矣伏望  陛下将臣等并珝所言留神览察必务简约以培国脉有旨姑送四之三余待后补进于是给事中杨一瑛言  祖宗时太仓之银常积至数百万近因赏赐借用一空军官俸银两季未给大同边仓储蓄消乏此犹无以处之若必尽取以充无名之赏非臣所喻也请少加裁节庶几古帝王约己俗人之意监察御史赵佑亦言左右近侍倚婚礼之用以肆无厌之求大臣之典钱榖者惧祸而不敢阻辅臣之典丝纶者避怨而不敢劝万一茧丝之政急而激变穷民泥沙之用滥而耗损国脉不幸复加之以师旅因之以饥馑将何以为济乎乞寝前命俱下其章于户部时户部已送银三十万两矣尚书韩文覆议请存留未进者以备军官折俸之用不从
　　○壬子赐灵川王书院额名养性○升原降指挥使王臣为署都指挥佥事纳粟都指挥佥事刘宗武署都指挥同知论开原斩获功也
　　○升云南武定府土官知府凤英为云南布政司右参政仍知府事录其率兵从征叛贼福佑米鲁之功也
　　○命榆林卫都指挥佥事王勋协同分守宁夏西路狭西都指挥佥事史镛守备灵州
　　○左军都督府都督佥事颜玉卒赐祭葬如例
　　○癸丑昏刻月犯房宿南第二星
　　○甲寅礼部尚书张昇言治天下之道莫要于勤学亦莫要于戒逸豫故益之戒舜曰罔游于逸罔淫于乐而传说之告高宗曰念始终典于学厥德修罔觉  皇上当嗣大历服之初正维新厥德之日于勤学之有益圣心者宜日就月将以尽缉熙光明之功于逸豫之有戾圣政者宜朝夕儆戒以造无忌无荒之域亲贤远佞克谨天戒则圣德日新圣学日隆帝王之治不难致矣时  上颇好骑射为微行经筵日讲多罢免视朝或至日晏给事中胡煜杨一渶张禬皆以为言下其章于礼部故昇覆奏及此  上虽是之而不能用也
　　○录吏部右侍郎梁储子次揭为国子监生
