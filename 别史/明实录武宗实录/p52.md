<!-- { "loadSidebar": true } -->
　　○虏之入威远堡也辽东设伏指挥王忠督左右哨指挥王铎王钦领军追袭至亮子河遇伏我军死者一百四十余人伤者一百二十余人忠铎钦俱被创铎子茂没焉至是巡按御史论忠等罪坐守备不设计当谪戍又谓其暂委设伏俱非专职以寡敌众鏖战被伤且茂死可矜忠有旧功可录下都察院会兵部议御史言是  上悯而宥之降忠铎各一级钦二级
　　○太监李荣传旨令尚衣监太监金镗管神机营中军右哨
　　○丁酉命锦衣卫都指挥佥事魏文礼总督浙江备倭
　　○升古鲁浑山卫指挥使赛哈为都指挥佥事命益实卫指挥同知锁罗哥秃子太平牙鲁卫指挥佥事范察子凡察各袭父职从其请也
　　○前军都督府都督佥事王受卒受初袭金吾右卫指挥使正统己巳之变从军御虏大战西直门外曹钦之变从军捕斩反者成化初从征两广贵州皆有功累迁至都督佥事推选五军营管事南京后府佥书寻充副总兵镇守广西徵还前府带俸既而请老以其子軏代职指挥使至是卒軏请祭葬从之
　　○戊戌河间都指挥佥事王佐山东都指挥佥事杨铭中都留守司都指挥同知王晣大宁都指挥佥事丁玉领班赴京操备军多后期不至当鞫问停俸以地方灾伤特免停俸姑治罪以归
　　○江西清军御史王良臣闻给事中戴铣等以言事系狱抗＜锍-釒＞乞宥之刘瑾矫旨命械付镇抚司责讯参其回护朋党命于午门前杖之三十为民
　　○御史王时中巡按直隶隆庆等处志在激扬其分守守备等官以赃败告系者百余人东厂太监丘聚附刘瑾立威遣人廉察以闻下镇抚司狱痛责鞫之谓酷刻太甚命重枷系都察院门满一月乃奏时中病甚其妻往省都御史刘宇过之妻伤泣且大诟宇不得已为之请许渐释俟病愈言之踰四旬以暄热有旨诸囚枷顷者＜锍-釒＞名上请宇乃言时中病夫愈若得愈始奏恐太迟遂谪戍辽东铁岭卫时大小臣僚见其苦楚虽为之伤心然畏瑾势卒不敢出一言以明其无罪也
　　○己亥升大理寺右寺丞费铠为本寺左寺丞改南京大理寺右寺丞杨潭为大理寺右寺丞
　　○庚子岷王奏本府未有乐户一切庆贺等礼仪不备乞如例佥拨礼部覆议无例有旨令湖广附近府州拨十户与之
　　○命四川都司都指挥同知昌佐充左参将协守松潘东路地方
　　○辛丑升四川按察司佥事金冕为辽东苑马寺少卿
　　○工部奏近奉命裁本衙门官一十六员内督理遵化铁冶及盔甲厂各郎军管庆豊等处河间及管脩京仓兼京城街道神木五厂各员外郎管器皿厂及管脩通州仓兼理砖厂各主事共六员皆政繁责重请仍旧存留许之
　　○海寇施天常平赏巡抚都御史艾璞巡按御史曾大有张昊提督佥事高江参谋知县余濂等银币并升赏总督备倭都指挥佥事王宪等六百人有差
　　○壬寅升南京光禄寺少乡杨廉为太仆寺少卿
　　○升山东道监察御史陈世良为南京大理寺右寺丞
　　○分守密云古北口等处左监丞王忻乞改为镇守免听蓟州镇巡官节制兵部覆议以为不便有旨特许之仍赐之敕暨诸旗牌
　　○癸卯郑王祐枔薨王僖王嫡长子也母妃胡氏成化十年四月二十三日生十八年九月封世孙弘治十年十二月袭封郑王至是薨年三十四讣闻辍朝三日遣官祭葬如例谥曰康
　　明武宗毅皇帝实录卷之二十三终
大明武宗毅皇帝实录卷之二十四
　　正德二年三月  辰朔  孝肃太皇太后忌辰  奉慈殿行祭礼遣驸马都尉游泰祭  裕陵
　　○乙巳命大兴左卫署都指挥佥事孙福守备偏头关地方
　　○丙午复中书舍人孙伯坚大理寺右寺副沈锐司宾署署丞卢永春孙伯义司仪署署丞孙伯强原俸初以裁冗食例伯强等皆自传升减半俸至是太监李荣传旨令吏部查奏复之
　　○故锦衣卫副千户黄英之堂侄贞乞袭职兵部言武职立功之人死而无子者堂兄弟侄例不得袭有旨特许袭百户仍见任贞奉御黄福义孙也
　　○丁未降吏科给事中吉时为云南鹤庆军民府经历司知事时以直鼓不尽受状以致诉人自残下锦衣卫狱杖而遣之
　　○升河南按察司副使朱恩为本司按察使
　　○戊申太监李荣传旨以内官监左监丞刘杰守备永宁地方
　　○己酉太监李荣传旨各衙门除大明律条外凡新旧节次会议并各官奏拟条例其详具以闻
　　○升成都府同知李恕为四川按察司佥事
　　○裁革各省府州县等衙门通判等官四百四十五员皆天顺以后以管粮捕盗劝农等事添设者吏部议其中地要事繁应存留者二百四十八员诏皆革之
　　○庚戌□州府地震
　　○以大宁前卫都指挥同知贾昂坐练武营府军前卫都指挥佥事高鸾坐显武营
　　○巡抚山东都御史朱钦禁民酤令济南府推官张元魁察市酒者枷号邻人同罪总甲汝林畏而缢死林母欲赴奏元魁与之银十两知府赵璜与之榖二石为东厂所诇械系钦等诏狱考鞫请付法司拟罪诏以钦行事过当令致仕元魁暴法致死平人谪永远戍边璜回护令原籍为民
　　○辛亥升刑科左给事中王承裕吏科左给事中张弘至兵科左给事中赵士贤工科左给事中许天锡为都给事中承裕吏科弘至户科士贤天锡俱本科吏科右给事中丘俊为户科左给事中工科给事中马骙礼科给事中葛嵩为右给事中骙刑科嵩工科
　　○太监李荣传旨查复皇亲张岳等十一人秩禄岳及张忱俱锦衣卫指挥使金琦张麟高峘俱指挥佥事朱臣张教俱正千户金鼒任英梁露李衢俱百户盖  先帝时传升者也  上即位初循诏降级至是复之
　　○壬子升刑部贵州司郎中郑端为河南按察司副使
　　○太监李荣传旨取赵福等六十三人育鹰于内苑○癸丑太监李荣传旨升皇亲夏助为锦衣卫指挥使夏臣指挥同知叶相何谦正千户叶椿叶镗夏杰百户俱世袭
　　○以顺天府武清县保定府庆都清苑二县广平府清河县空地合二千二百二十八顷九十亩有奇给赐皇亲都督同知夏儒从其请也
　　○命故蒋浪土官都指挥同知鲁麟子经袭祖原职指挥使经自陈尝随麟报效有功复升为都指挥佥事
　　○升宣府左卫指挥使陈堂为署都指挥佥事堂父雄以参将督战大同被伤而死堂陈乞录升也
　　○都指挥佥事毛伦初以锦衣卫指挥使附太监汪直获功威宁升都督同知直败黜为民都御史闵圭荐之复为署都指挥佥事守浔梧寻召还领营事至是自叙其前后功乞复原职有旨许之既又加升为右都督
　　○贵州土官宣慰使安贵荣以普安功进昭勇将军复乞改授职衔以便公会行礼兵部拟授都指挥佥事散官有旨特命为右参将
　　○乙卯给郑府故革爵泾阳王见溢妻女米麦如庶人例人月支三石从郑王请也
　　○申刻大风黄雾四塞
　　○丙辰封皇亲都督同知夏儒为庆阳伯
　　○安圣夫人田氏奏乞顺义县夹河退滩无粮地一百一十七顷有奇户部奏其地虽不徵粮见有军民徐安等耕种为业诏竟给之
　　○琉球国中山王尚真奏乞每岁一贡礼部覆议琉球其初朝贡不时至成化十一年因使臣回至褔州杀掠为患始敕令二年一贡比以入贡过违期限乃为此奏以餙其非今宜如成化间敕庶不失驭夷之正法  上以琉球外夷也令如旧岁一入贡
　　○庆云侯周寿以其子侄锦衣卫指挥使瑾等八人缘传乞降革乞复职皆许之
　　○湖广清浪卫大雨雹伤麦禾拔木反怀城中官军房屋
　　○丁巳升礼科都给事中周玺为顺天府府丞
　　○己未升詹事府詹事兼翰林院学士杨廷和为南京吏部左侍郎翰林院学士刘忠为南京礼部左侍郎故事南京六部止设右侍郎一员时廷和掌诰敕且与忠俱日讲当以次入阁矣有欲夺廷和之事任者阴挤之会刘瑾恶忠讲筵指斥近幸又廷和视詹事篆忠视翰林篆皆不私谒瑾瑾衘之乃授意于吏部尚书许进遂＜锍-釒＞南京吏礼左侍郎缺欲会推恐稽误请以廷和忠往议者谓进素号伉直若此类其阿瑾亦多矣
　　○夜月犯房宿南第三星
　　○庚申太监李荣传旨文武官并命妇应得祭葬赠谥恩荫  先朝俱有成宪近多比例陈乞今后三品以上未经三年考满及未关诰命者俱不允所司即查旧例以闻于是吏部查赠官恩荫例上之诏赠官荫于朝廷重典不宜僣滥今后公侯伯历有军功及文职二品以上政绩显著者方与加赠内阁吏部重臣反东宫讲读三年考满曾给诰命者照例荫叙止许一辈礼部亦上诸司职掌所载文武官命妇祭葬谥号恩荫事例且言文职三品以上未经考满给诰陈乞者听劾治  上是之曰文职并父母妻室祭葬俱照诸司职掌定制武职都指挥以下既年远不行已之三品以上送子入监如永乐等年旧例谥号仍核功绩显著可否具奏裁处其余悉如前旨行先是有陈乞恩典者所司亦斟酌可否取自  上裁未尝滥与也时刘瑾方专权政必已出又欲裁抑文臣乃著为此式云
　　○总制狭西延绥宁夏甘肃等处边务兼督理马政都察院右都御史杨一清以疾乞退许之令驰驿归病痊之日有司以闻仍召用
　　○升锦衣卫百户沈传吴让为指挥佥事傅让以戚里乞恩特许之
　　○以大兴左卫署都指挥佥事张安领神机营左掖
　　○辛酉升户科右给事中倪议中书舍人马陟为尚宝司司丞
　　○升洛阳县知县陈玑为狭西行太仆寺寺丞
　　○南京国子监祭酒章懋尝五＜锍-釒＞乞休不允至是复引疾恳辞  上可其奏令病愈有司以闻仍召用
　　○太监李荣传旨召镇守狭西太监王与回京调山西镇守太监王宣代之而以内官监太监朱秀代宣
　　○添设清江浦新坝闸二座议者谓春冬淮水退消清江浦淤浅外河与里河湖水高下悬隔设坝盘剥舟行未便宜将新坝改作内外二闸以时启闭节水通舟事下工部覆奏从之
　　○壬戌太监李荣传旨大功德寺住持宗泽升僧录司左觉义管事僧人方绅令于大功德寺住持一时缁流率赂近幸号称门僧自是传升乞升充满官署至不能容云
　　○癸亥准封岷王生母董氏为岷简王次妃从王请也
　　○太监李荣传旨大慈恩寺禅师领占竹升灌顶大国师大能仁寺禅师麻的室哩塔而麻拶耶那卜坚参大隆善护国寺禅师著肖藏卜俱升国师给与诰命大功德寺住持方绅升僧录司右觉义管事仍兼本寺住持时  上颇习番教后乃造新寺于内群聚诵经日与之狎昵矣
　　○升都指挥使马澄为都督佥事注前军都督府带俸录其剿贼功也
　　○云南师宗州土民阿本等作乱巡抚都御史吴文度调兵征之先是云南贵州巡抚都御史及临安腾冲兵备副使俱拟裁革及闻是警乃命暂存之
　　○甲子赐山东登州府关王庙额为忠义武安王庙
　　○以忠义前卫指挥佥事于英守备狭西洮州平凉卫指挥使赵文守备岷州俱升为署都指挥佥事
　　○乙丑升河南按察司提学副使王敕为南京国子监祭酒
　　○给庆阳伯夏儒禄米岁千石本色七百石折色三百石
