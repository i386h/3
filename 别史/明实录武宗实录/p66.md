<!-- { "loadSidebar": true } -->
　　○先是巡抚四川都御史刘缨巡按御史杨璋及参政吴彦华副使张贯参议郭祥鹏等建议谓蜀僻一隅道路难通北有连云之阻东有三峡之险而巫山县与夷陵接境有间道可以抵夔请开道置传奏末下缨璋贯祥鹏俱去任彦华即兴工开道既而有旨报罢御史王璟代璋复以请盖未闻报也遂以违旨械系缨等皆下锦衣狱鞫问拟赎杖得旨彦华革职为民缨罚俸半年祥鹏降三级为金华府同知璋冠带闲住贯璟如拟
　　○徽府世子奏土民赵朋等拖欠子粒霸占地土朋等亦奏世子贪暴状诏遣司礼太监户部刑部侍郎锦衣卫指挥各一员勘讯朋等坐谪戍边卫辞连河南参政刘约南阳知府李智及各州县踏勘官俱落职刑部左侍即陶琰以先任巡抚亦令闲住
　　明武宗毅皇帝实录卷之三十四
　明武宗毅皇帝实录卷之三十五
　　正德三年二月己巳朔升巡抚湖广都察院右佥都御史刘缨为南京大理寺卿
　　○以浙江右布政使邵宝为湖广左布政使
　　○光禄寺寺丞赵松归省违限吏部据例当复职命罚俸三月且曰省亲丁忧养病皆托事营私玩法旷职者也今后凡违限三月者宥之四五月者罚如松六七月者逮问八九月者致仕十月以上者削仕籍及吏部查奏违限者凡百四十六员以请诏俱令如前旨惟养病者无限令巡按官核其真伪及已痊与否奏请裁处病痊起用者所在有司亦核实以闻既而复有旨凡养病一年以上者令致仕
　　○锦衣卫都指挥同知杨玉大理寺右少卿季春奉命往会福建清军御史勘于茂之狱玉奏往时勘事官少卿坐于中都指挥坐于左御史并坐于右但臣与春俱堂上官御史系院属官与臣并坐体统有碍得旨各遵品级资等序坐玉瑾党也故骄横如此
　　○庚午升江西按察司副使杨锦为广东按察使
　　○辛未升四川布政司右参政安惟学为浙江右布政使
　　○调兵科给事中王廷相为直隶毫州判官以丁忧不赴部领勘合故也
　　○太监高奉传旨锦衣卫千户张寰升指挥佥事冠带舍人王德马钊姚文朱福升实授百户阎义升冠带总旗教坊司右司乐苏祥升右韶舞教师郑曦为俳长时马钊已任实授百户旨所授乃其兄马钺误作马钊兵部以闻得旨听钺实授百户钊钺宦官马永成家人也
　　○壬申升直隶大名府知府石禄为山东布政司右参政仍掌府事先是工部尚书李鐩等以修造工料不足乞行右司府召募农民人等为义官承差吏员纳银应用至是奏禄未及半年解过召募所纳银二万三千余两请升禄秩以风天下从之
　　○先是湖广布政司差沔阳州阴阳生韦经等输本州岁造弓箭至京寄民家久未纳官而逃为刘瑾访获差锦衣卫官校执经等并右布政陈良器经历张敏德沔阳知州何璋等至京下诏狱仍究历年经管官左布政徐源朱王□赞韩镐朱钦顾源右布政陆珩张本毕孝左参政金福都事陈京孙宠照磨杜芳沔阳知州张弘宜彭万里同知马全陈谟判官林洪等令各巡按御史逮问时源本王□赞钦孝珩俱已致仕镐福全俱死宠谟与顾源以觐至京已革职弘宜降用珩独奏辩输物后九月始上任寻入觐遂转他职非其经手乃准辩
　　○癸酉升河南左布政使张子麟为都察院右副都御史巡抚湖广兼赞理军务
　　○升江西按察司佥事王启王纯俱为副使启本司纯河南
　　○以山西领班领指挥佥事周隆补山西都司佥书济州卫都指挥佥事缑纲补山西行都司佥书万全都司都指挥同知守备独石地方马补补万全都司佥书
　　○甲戌命少传兼太子太传户部尚书武英殿大学士王鏊掌詹事府事吏部尚书兼翰林院学士梁储为会试考试官
　　○先是荣王屡请之国不果至是复请遂命钦天监择日启行兵部工部侍郎各一员整理之国事务
　　○升山西按察司副使冯清为甘肃行太仆寺卿湖广按察司佥事杜驯为狭西行太仆寺少卿浙江佥事陈璘为狭西苑马寺少卿江西建昌府知府舒昆山山东青州府知府彭桓俱为布政司右参政昆山浙江桓狭西
　　○淮王祐棨奏在  英庙时尝赐与饶州河泊所沿城长港一曲并税课司为业盖已六十余年矣近户部奏拟还官缘非陈乞之数请仍给与从之
　　○乙亥升福建汀州府知府蔡余庆为福建都转运盐使司运使
　　○工部尚书李鐩侍郎张泰查奏惜薪司年分坐派柴炭及提都山厂侍郎张宪吴洪胡谅督完托欠之数得旨供应事重惜薪司累奏托欠数多积年提督官不能悉心查究其尸位素餐可知矣停其俸令督完以闻鐩泰坐视因循亦令自劾
　　○丙子刑部尚书屠勋乞致仕诏以勋历事有年加太子太保写敕给驿以还仍令有司给食米月四石役夫岁四名时勋任尚书未及考仍特命与诰命
　　○升河南按察使朱恩为河南左布政使
　　○升直隶真定府知府彭泽为浙江按察司副使
　　○太监高凤传旨以尚衣监太监赵荣镇守湖广等处地方
　　○丁丑释奠先师孔子遣户部尚书兼文渊阁大学士杨廷和行礼
　　○升监察御史董□□正陈顺杨滋卢翊刑部员外郎江潮严州府同知张辉饶州府同知茹銮苏州府同知何宗理俱为按察司佥事□□正顺江西滋狭西翊湖广潮广东辉銮福宗理山西
　　○戊寅祭  大社  大稷遣新宁伯谭祐行礼　　○遣顺天府官祭先农之神
　　○赐辽府光泽王宠瀤皇明祖训  仁孝皇后内训各一部从其请也
　　○南京国子监祭酒章懋已得请养病而归诏病痊有司以闻仍召用至是上＜锍-釒＞谓年逾七十无病亦合告休况病已沉痼岂可赘名仕籍恳乞致仕以全素履许之
　　○吏部推补浙江台州等府知府二十六员皆用之惟夔州府者令别推二员且命以后内外官五品以上有缺俱推二员请旨瑾之纷更旧制皆此类也
　　○己卯遣户部侍郎林泮祭京都太仓之神
　　○遣顺天府官祭宋丞相文天祥
　　○升河南按察司副使宋礼为本司按察使　　○庚辰升南京刑部员外郎李瑾周埙浙江绍兴府同知钱朝凤俱为按察司佥事瑾广东埙云南朝凤四川旧制吏部拟升内外官当推两员者必择其资望所及者为首其次谓之陪点复令别推与特升陪点者百无一二时诸司佥事有缺吏部推御史罗善王钦堪广东瑾埙堪云南松江府同知金山及朝凤堪四川而内批乃尔盖自刘瑾用事每命别推且多从陪点或连点二人间又别自批出播弄威福使人莫测其官高地善者虽未必皆先贿赂而既升无馈谢鲜不被祸者
　　○勒服阕称病四川道监察御史吴学为民学违限八月吏部拟致仕刘瑾矫命黜之
　　○辛巳升南京都察院右都御史王鉴之为刑部尚书时吏部举南京兵部尚书何鉴为首鉴之已升南京右都御史未行内批遂用之盖屠勋之去亦为鉴之所挤云
　　○以静海县无税地六千五百四十二顷有奇赐皇亲沈傅吴让
　　○未时西北风有声扬尘四塞至日入
　　○壬午升户部郎中秦金为河南按察司副使提调学校刑部员外郎杭淮大理寺左寺副孙炯江西广信府同知俞振英俱为按察司佥事淮浙江炯湖广振英狭西
　　○科道官交劾邵武府知府卢浚平乐府知府戴恩长芦运使徐文英两淮运使李宗商湖广按察司佥事赵璧等皆考察所遗宜罢黜吏部请黜浚等四人而留璧从之
　　○以沂州枣沟湖等处无税地七百七顷八十亩赐泾王前地尝遣官勘明令有司召民佃种至是王复乞乞乃许之
　　○罢辽东都司掌印都指挥佥事李宁以总兵官毛伦劾其不职也
　　○癸未吏科给事中邵天和奏各王府官多妄引事例夤缘奏保并劾徽府审理副阎端求增五品俸级请执端及辅导官至京处治诏止行各王府知之
　　○命兴州后屯卫署都指挥佥事吴昂守备黄花镇锦衣卫指挥佥事左信守备代州地方
　　○甲申遣太仆寺官祭司马之神
　　○升户部左侍郎王佐为南京户部尚书
　　○浙江守臣奏温处二府银坑弘治间以课额不足累民陪纳奏准闭塞近缘承运库建请复开移文查勘惟陈家岭等四坑可办银课小茗等十有六坑矿脉甚微古桶等七坑脉已尽绝事下户部覆奏  上以银矿可采者既不多命仍旧封闭但令浙江布政司每年措置赃罚等银二万两角□羊京应用
　　○太监扶安传旨管神机营左哨并奋武营御马监太监吴轲调神机营把总以右掖三司御马监太监张景昌代轲尚衣监太监杜甫代景昌○乙酉令南京刑部员外郎刘演致仕演病痊赴部吏部拟复职有旨责吏部不遵新旨查开演病痊年月姑贷堂上官罪文选司郎中刘永等各夺俸有差
　　○命辽东都指挥佥事崔贤掌都司事
　　○先任巡抚大同都御史周南督理粮储户部郎中孙禄以粮草浥烂下锦衣卫狱  上曰边储重计南禄等不能严督验收致有浥烂仍拘亲属押赴大同陪偿俟完日奏闻处分
　　○丙戍升工部右侍郎张泰为南京都察院右都御史
　　○赐宁夏副总兵杨英大红金织蟒衣一袭从其乞也
　　○升锦衣卫正千户苗翥为署指挥佥事初翥以署总旗随太监苗逵征宣府累升至正千户至是又比例乞升遂得是命
　　○丁亥  景皇帝忌辰遣仪宾周钺祭  陵寝
　　○赐考郎兀卫都督佥事舍剌罕蟒衣从其乞也
　　○戊子赐肃王次子淳化王真泓孝顺事实一部从其请也
　　○副都御史柳应辰按察使金献民副使胡经陈辅知府何文缙治中周钦等既系狱拟比奉制按事报不以实律赎徒得旨免赎俱勒为民
　　○升都察院右佥都御史韩福为户部左侍郎
　　○给诰敕于董卜韩胡宣慰使司灌顶圆通妙济国师劄失短竹等共六道
　　○静宁等寺番僧族岑星吉等加石等族番人南仲萧等各来朝贡佛像驼马赐宴并彩叚缯纱有差
　　○赠故甘肃副总兵都指挥同知鲁麟为右军都督府都督佥事赐之葬祭都指挥例无祭葬麟子经缓祖鉴例陈乞礼部言麟世守边方累立战功又任镇守比其他不同诏特与祭三坛及斋粮三十石麻布三十疋造坟安葬
　　○晓刻月犯心宿西星夜月犯天江星
　　○己丑建州左等卫女直都督脱原保等各来朝贡马赐宴及金织衣彩叚等物有差
　　○山西大同暴风大作天日晦冥屋瓦飞动三日而止平虏卫草场灾
　　○庚寅升光禄寺寺丞赵松为本寺少卿时吏部＜锍-釒＞无松名松初以违限事厚赂刘瑾因徼福焉
　　○太监高凤传旨锦衣卫冠带舍人谷大宽升副千户大洪大原勇士黄质俱实授百户大宽大洪大原俱太监大用弟也
　　○辛卯庆成王奏本府宗支数多各将军所生子女或冒报岁数无凭查考乞令各将军府查报礼部议覆  上曰宗支事重王既有奏宜集收生人等及宫眷研审果有朦胧奏来究治今后须保勘奏报仍通行各王府一体遵行
　　○永宁宣抚等司及南丹等州各差通把官族头目龙大川等贡马及方物赐宴及彩叚钞锭有差
　　○辰刻黄雾四塞至已昏浊蔽天随雨土霾至日入夜五更转西北风愈猛
　　○壬辰命会试正榜取三百五十人
　　○改南京工部右侍郎俞俊为工部右侍郎俊以首赂刘瑾未期岁已三迁转矣
　　○癸巳升提督誊黄通政司右通政张纶为都察院右佥都御史
　　○安南国王黎谊遣陪臣杨直源等赍表笺贡方物朝贺赐谊彩叚十袭锦四叚仍宴直源等并赐金织衣彩叚等物有差
