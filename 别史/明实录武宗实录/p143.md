<!-- { "loadSidebar": true } -->
　　○辛卯升户部署郎中乔恕为湖广布政司左参议升赏邳州马古城御盗有功及阵亡官军副千户刘宁等二百十四人有差
　　○罢分守宣府顺圣川蔚州右参将马经以怀安卫都指挥佥事陶杰代之经以贪为抚按官所劾也
　　○宥右副都御史边宪萧翀罪复其职先是贼刘六等为乱命宪巡抚山东翀巡抚保定等府二人素乏才望调度寡谋宪又以桑梓故不敢追贼于是宪所属胶莒高唐济宁等州沂水蒙阴长山临胊乐安新城邹平青城寿光潍昌邑沾化照丘武城海丰阳信乐安蒲台齐河章丘益都陵平原禹城临邑荏平寿张阳谷宁阳曲阜泗水费新泰定陶灵山观城滕莱阳东河栖霞钜野招远朝城即墨等县翀所属沧景冀等州东明兴济威深泽固城庆云南宫新河枣强阜城献青静海东光元城吴桥盐山□清广平魏浚长垣衡水蠡束鹿高邑临城交河等县皆为贼所残破人民死锋刃者以万数所在萧然方宪驻兵济南去贼所仅十余里宪阖城门三日惟从城上观望不发一兵剿捕贼焚漕舟数百艘翀亦坐视不能救援由此贼益横纪功御史吴堂奏二人罪诏许其以功自赎二人无所效言官再交劾之乃逮系锦衣狱寻付法司议罪谓宪翀负国诚深而宪罪尤浮于翀尚不知引咎自归乃冒他人功妄奏掩饰人情益愤请论如法诏宪翀固当重治但亦有督部擒斩功姑准赎还职时论谓二人得免于法已幸仍留用之非所以示劝戒矣
　　○壬辰升广东按察司佥事汤沐为福建副使
　　○传旨以御马监太监张锐提督东厂
　　○河南贼平初贼攻六安州咸宁伯仇钺以副总兵时源等涉河而进至七里岗败之贼分为三于是神周追赵风子姚信等追贾勉儿二贼急复合周信与战于宿州应山皆捷贼遂遁去源及金辅陈珣追刘三由黄陂光罗至桐柏南召连败之刘三夜从十七人奔嵩县山道亡者半至土地领刘三窘甚乃自缢指挥王瑾断其首又张永儿者以七百余骑走辅等邀之于上蔡瓜皮店无一人脱者前后凡斩首四千七百二十二级俘百七十人降者七百余人捷闻都御史彭泽及钺等俱赐敕奖励奏捷者升赏如例既而都指挥朱忠夏广复追击贾勉儿于扶沟及西华小窑镇贼奔沙河溺死者甚众复追至永城虞城勉儿屡败变姓名匿于项城之丁村老人王斌获之余众遂溃周等复追至上蔡县瓜皮店及宿州张山集息县许家庄俘斩又千七十余人赵风子走德安自髡为僧匿于江夏军赵成获之命贼首传诣京师
　　○癸巳令故左庶子张天瑞子拣之于中书舍人习字出身以东宫讲读恩也
　　○都御史张翼奏虏阿尔秃厮寇嘉峪山关指挥佥事赵承序等袭之斩百余级赐敕奖励升赏其奏捷者如例
　　○盗廖麻子侵阆中指挥丘钺等及永顺头目彭潮御之追至苍溪白崖乡斩获四百五十人遂奔东流
　　○甲午升原任兵部主事黄昭为广东按察司佥事昭先以敕谕致仕至是起之
　　○乙未革湖广参议尚繻职繻先任狭西佥事时抑买部民物货至是事觉故罪之
　　○夜月犯外屏星
　　○丙申夜西方流星如盏起天市西垣西南行至房宿
　　○丁酉晓刻金星犯井钺星
　　○戊戌汝宁之被围也崇简王妃李氏以世子命发银千五百两助军至是都御史彭泽言王薨未葬世子幼冲请以银还给之诏可仍写敕奖谕
　　○以保安右卫都指挥佥事张暠守备宣府葛峪等堡　　○庚子遣内官祭中霤之神
　　○复除养病四川布政司右参议左唐于广西
　　○裁革北直隶通蓟涿霸四州管柴判官各一员迁安县管县事县丞一员
　　○山东费县汶蒙山崩
　　○辛丑升广信府知府陆徵为广西布政司右参政
　　○凤阳府知府罗玹初至谒守备太监阎宣宣不为礼玹与争遂奏玹罪下巡按御史勘问事多诬乃改玹别府而置宣不问
　　○兵部议河南府并西平息县六安州之功有首级者照例升赏其割取耳记虽非例不可置而不录今拟一人割耳记六副以上升实授一级一人斩首级二颗耳纪一副或首级一颗耳记二副及耳记五副者升署一级首级一颗耳纪一副者赏银五两今后杀贼俱论首级不许以耳记报功若纪功官隔远则寄邻近州县卫所转角□羊辨验庶几恩赏不滥诏耳记视首级例升赏
　　○初议并功升格太监张忠奏北直隶山东河南京边官军斩获流贼首功不系一战不载一册者请并论凡一人擒斩三名颗者不拘先后准升实授一级以上皆递升兵部议以纪功籍册造报不时若俟班师后行赏则太迟若以三方之功并论又太滥宜自今凡功册已至而未升赏者果地里相去不远日月相间不久所报虽二三次亦与并论其功册未至者令纪功官酌量地里月日久近核审明白虽二三次亦与类奏已升赏而未并论者俱改正而地远日久者勿滥及议入  上以忠监枪多劳赐敕奖励仍岁加禄米十二石余如议是时权幸豪猾托名诸将部下不出门阈坐得首功有一人一时数处以功报者并计累升或自白身超授金紫自是官盈锦衣之籍不可胜纪
　　○贼刘七等入湖广敕都御史彭泽咸宁伯仇钺仍率时源神周陈珣所部兵往剿之湖广江西南直隶各镇巡操江以下官员悉听节制都指挥而下不用命者即斩以徇都御史陆完太监陆訚兼督河南军务率金辅姚信等所部兵以殄余贼镇巡以下官员亦听节制仍分调刘晖许泰白玉郤永李鋐温恭所部兵于凤阳徐邳济宁东昌往来巡守
　　○壬寅赐荣王冕服弁服各一袭
　　○改巡抚辽东都察院右佥都御史袁经巡抚大同
　　明武宗毅皇帝实录卷之八十八
明武宗毅皇帝实录卷之八十九
　　正德七年六月癸卯朔升原任翰林院编修孙清为山西按察司副使提调学校清不修行捡坐事落职至是以金□赞剌起用物论大不然之吏部尚书杨一清对人輙自角□羊曰此人若不收用何事不为或谓为清之地者伶人臧贤也
　　○贼方四余党四千人奔宁羌遂犯沔县副总兵阎纲督都指挥黄正刘毅指挥苏澍等击败之于木竹垭乘胜遂追至老马山贼与苗蛮合攻之纲被伤毅及千户黄虎等死都御史洪钟以闻且言纲等寡谋深入以致挫衄但越险履危亦有微劳乞免逮治以责后功毅虎等宜加优恤巡按御史王廷相亦以为言并劾都御史蓝章及钟调度失策兵部议覆诏纲澍等戴罪杀贼毅赠署都指挥使子袭升一级并虎等各给棺歛钟章姑免究令协谋灭贼不许交相猜忌再误事机
　　○甲辰凤阳御盗参将马昂称疾乞罢以所部兵委留守李清代领许之仍令巡视守备官严督诸将防守
　　○赏狭西兰州斩获达贼有功官军银布有差
　　○升山西布政司左布政使张贯为都察院右副都御史巡抚辽东
　　○丙午监察御史陈祥言右都御史王鼎屡被举劾晏然在位且宪纲都御史与御史得互相紏劾妄者抵罪今御史张琏劾鼎奸贪如其得实则鼎当罢若虚则琏当抵罪而琏与鼎决不可并立也不听
　　○巡抚山西都御史姜洪奏虏自三月以来近边杀掠偏头三关堪战骑兵不过四千人调赴河南及戍辽州者各千其留者又缺马恐缓急无备乞还河南所调兵以布政司都司贮库银给买战马从之　　○南河伯方寿祥以擒刘资赵鐇之捷闻兵部言寿祥镇守湖广失于防御致盗越黄陂扰阳逻执宪臣顾乃报功以饰罪请按核乃切贡寿祥令自陈状
　　○丁未升河南右布政使倪天民为山西左布政使
　　○戊申命锦衣卫指挥使薛玺佥书管事初玺奏自曾祖绶至父勋皆世袭永顺伯爵乞仍其旧吏部覆议三世袭伯皆系特恩其原授诰券止应袭指挥使盖诰券当遵而特恩不可为例也乃许玺管事
　　○革顺天府通州北关巡检司
　　○庚戌升河南布政司右参政杨子器为右布政使□浙江杭州府地震有声
　　○辛亥工科给事中吴岩劾奏都御史边宪萧翀罪重不当复其职请即罢黜且言副总兵白玉系狱复遣随征故宪翀得援以自脱宜仍置玉于法不纳　　○以狭西河州卫署都指挥佥事金冕守备西宁
　　○命给事中黎奭于江西王萱于四川纪功兵部四川江西用兵已踰数年虽降敕切责或移文催督竟无成功且四川之盗阳为听抚阴缓我师经今数月势愈猖獗江西则狼兵贪狠不听节制甚至私与盗交纵其奔窜其东乡斩获之数真盗无几余多良民屠戮之惨尤甚于盗即今顿兵不进要求无已官司知而不奏近于蒙蔽乞简命给事中各一员会纪功御史查究并应处事宜驰奏从之
　　○壬子升四川布政司右参议刘显为河南右参政
　　○录山东长山清河等处功赏济州卫指挥使阎斌等七百四十二人银绢布钞有差布政使姜洪夏时再赏如青城之数
　　○革庆成王府辅国将军表木□对禄米三之一坐私出境也□狭西汉中府火星如斗起西南陨于东北天鼓随鸣
　　○癸丑兵部言耳记功次赏格所无近年四川贵州重山叠嶂旷无州县擒斩贼级无处收验故官军每遇斩获既取两耳又取小功总为一副谓之耳功今河南直隶地方平衍州县辐辏而总兵等官輙令军士割耳奏报又无小功且不别其首从及就阵与否其中必有滥杀稚妇及窃割道殣者若与斩首同赏则侥幸者众而人心不平乞酌为之制仍从实覆勘乃命纪功官分别等次以闻
　　○甲寅升河南布政司左布政使崔文奎为都察院右副都御史管理南京粮储
　　○升湖广按察司佥事郭韶为四川布政司右参议
　　○安南国王黎睭遣陪臣杜履谦等奉表贡方物赐衣服彩叚等物有差　　○乙卯巡抚甘肃都御史张翼奏虏寇凉州副总兵苏泰等袭败之斩首八十一级赐敕奖励升赏奏捷者如例
　　○丙辰升湖广布政司右布使刘挺为河南左布政使
　　○致仕光禄寺卿周惠畴奏原籍无产且道梗不能回乞寓居于京许之惠畴奴事内侍荡惑  上心人方幸其去而复乞留以规复进后托伶官臧贤为请遂得如所愿云
　　○黜南京户部郎中戴达为民以差福建时侵克官银故也
　　○丁巳升都察院经历司都事沈钦为湖广按察司佥事
　　○太监蒋贵传旨以御马监太监耿宗分守辽阳地方
　　○盗刘七等加船十三艘自黄州下九江经安庆太平仪真以达镇江所过残掠南京守臣奏乞增兵防御兵部议镇江四达之地东南抵浙江西比抵山东逆流而上抵湖广沿江沿海俱宜防守宜令彭泽＜亻凡＞钺率兵自湖广而下驻南京以东陆完自山东淮扬而南驻苏常浙江便地督操江坐营镇巡巡视备倭巡海兵备及三司府卫等官募水工弩手集盐船沙船随贼所往水陆并进务期殄灭镇巡以上听其参奏以下径自系治若在军前许斩首以徇仍令山东河南北直隶镇巡官分守要害以防穷寇北溃诏如议
　　○纪功给事中柴奇御史吴堂劾巡抚山东右副都御史张凤处事乖方前抚苏松多克银米歛怨于民今抚山东托疾不出纵贼北走请即罢黜下其章于所司
　　○戊午升山东按察使王懋中为湖广布政司右布政使
　　○以兵荒免济南兖州东昌今岁备用马匹凡四千四百四十有奇　　○己未纪功给事中吴玉荣奏验核贼首刘三名惠实缢于土地岭赵风子名鐩实获于江夏县朱千户名谅实斩于裴子岩都御史刘琬所报皆妄宜罚治兵部议琬所奏擒获者虽非贼首然亦剧贼刘资赵镐及伪称朱千户者乃宥之其奖励赐敕免追夺
