<!-- { "loadSidebar": true } -->
　　○辛丑升兵部右侍郎邓璋为都察院右都御史总制狭西延绥宁夏甘肃等处军务时达虏犯边诸番族部落为所侵扰往往寄寓甘肃城外居人惊窜耕牧皆废言者请增设总制大臣下兵部会议皆举璋遂用之且令亟往而江西赈济事宜则命燕忠兼理之
　　○升巡抚山西都察院右副都御史郑宗仁为户部右侍郎提督仓场
　　○升四川道监察御史黄如金为广西按察司副使刑部郎中唐泽为福建按察司副使湖广按察司佥事恽巍为本司副使贵州按察司佥事王注为狭西苑马寺少卿
　　○癸卯命是月十二日经筵甲辰南京礼部等衙门尚书等官乔宇等＜锍-釒＞言近见邸报知乾清宫灾  累朝列圣寝息之所一旦荡为灰烬臣等闻之不胜惶惧历考前代如鲁新宫灾汉凌室灾未央宫罘罳灾史犹书之以示警戒今日之灾诚有出于寻常者况值正阳之月深思其故何以致此谨按五行传王者向明而治贤佞分别官人有序率由旧章礼重功勋则火得其性若信道不笃或耀虚伪谗夫昌邪胜正则火失其性自上而降乃滥炎妄起燔宗庙烧宫室京房易传曰君不思道厥妖火烧宫故灾变之发皆所以明教诫也惟率礼修德可以胜之若委诸气数漫无警省其或警省但以言而不以行以文而不以实切恐天意猝未可回也近年以来  陛下视朝勤政之礼尚尔疏阔经筵讲学之典未见频繁国本当建而宗藩之简注不闻名分当正而义子之宠荣益盛番僧异端常留禁寺优伶贱役犹侍起居皇店设立盈耳怨嗟之声边兵拘留驰心战斗之事京师土木之繁兴南京织造之供费凡此十事皆今日之重且急者  陛下思所以消弭天变宜莫先于此伏愿复视朝之常＜矢见＞举经筵之旧典选宗室之贤以备眷注黜义子之名以别嫌疑逐番僧斥优贱罢皇店遣边兵停止京师土木之役取回南京织造之官而又简择贤能修举职业若臣等瘝旷宜先罢黜以谢天谴庶可变灾为祥转祸为福也疏入不报
　　○升广西道监察御史曹岐为山西布政司右参议
　　○命整饬天津等处兵备副使蒋曙兼管霸州等处兵备初霸州兵备以屯田佥事兼之户部已奏革至是抚按者请复之兵部以为屯田官兼理兵备非便宜令天津兵备官兼管从之
　　○乙巳命造楚蜀晋肃宁辽伊秦鲁韩郑襄荆德崇吉徽诸王府信符镀金铜牌十八及铸征虏平胡平狄诸将军银印五以毁于乾清之灾也
　　○升南京太仆寺少卿王守仁为南京鸿胪寺卿
　　○升中书舍人张楠为光禄寺寺丞
　　○丙午命掌詹事府事礼部尚书兼翰林院学士靳贵改兼文渊阁大学士内阁办事
　　○遣顺天府官祭宋丞相文天祥
　　○遣户部侍郎祭京都太仓之神
　　○命龙门卫纳级都指挥佥事甯汉守备龙门所怀安卫指挥同知章珍守备西阳河堡地方
　　○刑科给事中徐之鸾上疏曰臣闻唐虞用人三考乃叙仲尼为政三年有成今县令不再考辄至召用郡守讫三年遂谓淹抑无感乎政乱而民不安也议者尝欲复久任之＜矢见＞以责效于数年之后可谓知其弊矣而未循其本也何者大臣数迁则小臣有次及之望内职数易则外职有入补之资亦奚能久乎年以来人才之进退无恒官守之年劳莫定浮躁之风渐长苟且之政寝成故有一年而屡迁者岂必人皆异才有未之任而复他转者岂必治有异等大臣劳于数推宪职患于亟缺此非不欲久任之也势不能也伏望  皇上思老成之不可遗于大臣之望足镇俗才足济世者勿轻罢黜以尽始终责任之道其或以他故去位不必循次或将已致仕大臣精力未衰人望所属者强起以补之然后渐及卿曹藩臬如此则内外大臣得以久任而郡守不至数更矣又惜人才之不易得于群臣之言著狂直行涉诖误者曲为优容以责后效其或以他事去任方议召用必治行卓异者然后得与如此则内外小臣得以久任而县令不至数更矣救偏补敝之法莫急于此＜锍-釒＞入令吏部知之
　　○丁未升都察院右副都御史陈玉为兵部右侍郎
　　○升顺天府府丞王珝为都察院右佥都御史提督鴈门等关兼巡抚山西
　　○升南京狭西道监察御史何棐为广西按察司副使
　　○命浙江道监察御史张璇提调南直隶学校
　　○云南布政司右布政使王秩以父老乞终养许之
　　○山东单县夜有流星大如斗红光如电自东北至西南没天鼓随鸣
　　○戊申升刑科给事中李淳贵州道御史胡止云南道御史詹源南京浙江道御史汪正湖广道御史顾英刑部署员外郎蔡需汪玉南京刑部署郎中丁沂大理寺右评事谢廷柱南京大理寺署右寺正王畴河南府同知黎尧卿平阳府通判韩邦奇毫州知州张思齐临淄县知县讦王□赞俱为按察司佥事淳邦奇王□赞浙江止需尧卿陕西英玉沂廷柱湖广源贵州正河南畴江西思齐四川
　　○永平等府旱潦相仍民茹草根树皮且尽至有阖室饥死者巡抚都御史王倬以闻且请差官赈济户部议覆  上曰畿甸之民至北朕心恻然其令倬发所在仓库赈之仍输通州粮十万石减价粜散一应岁赋亟勘报蠲免诸救荒事宜悉听施行
　　○夜月犯左执法星
　　○己酉命锦衣卫带俸指挥使白镔宣府领班备御
　　○庚戌以吏部左侍郎蒋冕兼翰林院学士内阁专管诰敕
　　○命新宁伯谭祐提督团营并五军营
　　○辛亥升云南布政司右参政梁辰为本司右布政使
　　○升通政司左参议吕元夫为南京太仆寺少卿
　　○壬子革济宁州及青州府守备官以盗平也
　　○癸丑  恭仁康定景皇帝忌辰遣仪宾杨淳祭  陵寝
　　○四川贼喻思俸等思俸即喻老人也既为官军所败奔入通巴仅百余人据险时出虏掠势复张总制都御史彭泽总兵时源等督诸军围之贼穷蹙降散略尽思俸复率其亲党走匿西乡山中巡捕老人杨辿并指挥石璠等追至木竹沟夜擒之并斩其党数十人思俸重创死泽源及都御史马昊张淳蓝章及纪功官王萱何棐先后以捷闻各赐敕奖励升赏奏捷者如例于时泽驻汉中请班师命未下局内江贼骆崧祥等复炽泽又督军讨之擒崧祥再请班师萱棐及御史王汝舟皆言贼党虽散若大军悉还恐复啸聚则意外仓卒之变不无可虞宜暂留泽镇抚其地以便宜从事下兵部议宜从汝舟等言诏泽暂留保宁等处镇抚俟地方全安乃具奏召还源先以所部官军还京游击将军阎勋还狭西都司听用京边官军人赏银三两散遣归伍应留防守者听各官选择量赏崧祥等械至京诸有功者纪功官亟核实以闻
　　○甲寅升都察院左佥都御史金献民为右副都御史
　　○升户科都给事中张润为顺天府府丞
　　○乙卯升起用致仕主事张诩为南京通政司左参议以数被论荐故也
　　○升四川按察司佥事张绎为四川布政司右参议
　　○补荫礼部左侍郎李逊学从子汝翼荫右副都御史周南子继缨俱为国子生
　　○追夺方山昭僖王钟铤谥号钟铤初有罪革爵其嫡孙辅国将军表椤奏乞谥号事下礼部行勘所司朦胧具报因得赐谥其后表椤奏请复爵仍行山西镇巡等官查勘乃得其实于是追夺钟铤谥号而停表椤袭封云
　　○宁夏卫地震有声
　　○南京给事中王子谟等言自古帝王早建储贰所以重宗庙而安天下也  陛下临御将近一纪前星未耀虽上天眷顾  祖宗默祐固有所待而天下仰望中外忧惶况今灾异频仍盗贼窃发  宗社大计不可少缓＜亻大＞望念  祖宗统绪之大鉴前代已行之迹请于  两官召廷臣密议择取宗室贤王一人居之外府候春宫诞祥之日归藩如例则  宗社固人心安矣诏已有旨勿复奏扰
　　○丁巳晋王为革爵庶人钟鈵庶长女请封选婚  上以其未革爵前所生允之而禄米减三之一
　　○甘肃庄浪卫天鼓鸣
　　○广东长乐县大雨雹狂风震电屋瓦皆飞
　　○镇守大名广平等府右都督郤永奏河间等卫舍余年力精壮弓马熟闲者凡四千余人请于内拣一千给以盔甲器械马匹衣粮量留边军惯战者百人教演操练其余边军宜掣四防守下兵部议谓宜从所请马匹盔甲器械令巡抚官计处以闻诏可
　　○戊午南京吏部等衙门尚书等官张澯等言  陛下茂膺大统已及十年震器尚虚往岁诸王次第之国宗祊左右之地閴无期功属籍之人顷闻在廷大臣固尝为  陛下＜锍-釒＞言之矣而或批答如常或留中不出臣等愚暗不能无疑此何等事而可以因循为也且宗室至亲留居京邸  祖宗自有成＜矢见＞养育官中宋朝亦有故事愿  陛下上请  两宫下询群辅惟善惟亲惟  圣眷所注早定大计待储嗣诞生遣归藩服则  宗社之福  上批答曰览卿等所言已悉为国至意朕当从容处之
　　○己未升吏部右侍郎王璟为本部左侍郎翰林院学士毛澄为吏部右侍郎
　　○命广宁伯刘佶提督五军营
　　○命新宁伯谭祐后军都督府掌印管事
　　○总制都御史彭泽奏川狭接境汉中等处深山大箐迭为盗区请添设巡抚都御史一员守备都指挥一员其巡抚仍于川狭方面官内熟知贼情者升用下兵部议郧阳见有都御史王宪职专抚治汉中等处俱其所隶宜敕宪时常巡历不许专驻郧阳若守备都指挥宜添设令于金州等处驻劄与汉中抚民副使俱听抚治郧阳都御史并狭西镇巡官调度俟地方无虞之日具奏裁革其巡抚狭西都御史先因四川盗起今在汉中驻劄今宜仍旧及添设协守汉中副总兵亦令回狭如此则川狭俱为有赖可保无虞诏如议寻以绥德卫指挥同知王玑守备汉中
　　○升赏万全右卫等城堡获功及阵亡官舍旗军二百四人有差
　　○升中军都督府经历林典为广东按察司佥事
　　○庚申建州右等卫女直都督尚哈等建州右卫女直都指挥同知奴木哈等毛怜卫女直都指挥同知苦女等速平江等卫女直都指挥佥事亦里巴加等海西吉滩等卫女直都指挥佥事阿都赤等来朝贡马赐晏并赏彩叚表里有差
　　○癸亥  慈寿皇太后圣旦文武百官命妇朝贺赐群臣晏于午门
　　○礼部会试取中正榜举人霍韬等四百人先是都给事中李铎奏欲增取进士选补州县正官礼部覆请乃特增之后不为例
　　○升右春坊右赞善兼翰林院编修陈霁为南京翰林院侍讲学士
　　○荫右都御史陶琰子治为国子生
　　明武宗毅皇帝实录卷之一百九

明武宗毅皇帝实录卷之一百一十
　　正德九年三月甲子朔
　　享肃太皇太后忌辰  奉慈殿行豋礼遣驸马都尉蔡震祭  裕陵
　　○命成国公朱辅中军都督府掌印管事
　　○命抚宁候朱麒奋武营坐营管操
　　○赠夏邑县县丞安宣为开封府通判荫其子为国子生宣丞夏邑才七日值流贼攻城率众登城拒守多所摧败既而城破遇害事闻故有是命
　　○江西临川县贼首陈玖谭懿昌等啸聚劫略岁久益肆至是提督军务都御史俞谏发兵击斩之前后俘获三百余人事闻赐敕奖励奏捷者升赏如例
　　○丙寅  英庙庄妃赵氏薨妃浙江仁和县人父智母吴氏天顺庚辰选侍  英宗皇帝至是薨年六十有九辍朝一日祭葬如例谥曰恭靖
　　○以都察院右副都御萧翀巡抚贵州等处兼赞理军务
