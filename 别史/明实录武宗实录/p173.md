<!-- { "loadSidebar": true } -->
　　○萧山县儒学训导何重言浙东俗畏婚嫁过侈生女类不举虽有例禁俗犹未改请令民间自相觉察连坐下都察院覆奏出榜禁约违者如例充军其亲邻不觉举者并罪之
　　○周府渭源郡君仪宾王绍祖致仕知  □之孙也绍祖荒淫丧心父死不报丧  □日郡君数谏止之逢其怒殴击之郡君之弟  □陆栘启其祖遂平王安洛谓鹏实纵之执鹏窘辱奏  鹏家有奸私恶郡君谏阻故共杀之诏遣司礼太监秦文都御史金献民锦衣卫指挥陆宣往按其事绍祖实杀郡君而鹏家奸私事无左验狱上绍祖比依皇家袒免亲而殴之死者律坐斩鹏以素失训戒削职为民该府辅导等官治罪有差
　　○命山东按察司佥事牛鸾巡察海道仍带管青州兵备
　　○己未  孝穆皇太后忌辰  奉慈殿行祭礼遣驸马都尉林岳祭  茂陵
　　○礼部尚书掌太常寺事崔志端卒志端顺天宛平县人由神乐观道上充乐舞生成化壬辰授太常寺赞礼郎辛丑补寺丞壬寅补少卿弘治乙卯迁卿甲子进礼部尚书仍掌太常寺事具＜锍-釒＞休致至再始允焉居观中正德癸
　明武宗毅皇帝实录卷之一百十四
　　正德九年秋七月壬戌朔享  太庙
　　○山西偏头守御千户所地震
　　○甲子晋府临泉王奇湒薨王悼昭王第二子母妃赵氏天顺壬午生成化壬辰袭封至是薨辍朝一日赐祭葬如例谥曰荣穆
　　○乙丑  仁孝文皇后忌辰  奉先殿行祭礼  遣驸马都尉蔡震祭  长陵
　　○狭西镇巡官奏鄜州商洛群盗劫三要巡检司及县库狱守巡州县等官不能禁捕俱宜治罪诏停参政苏乾知州孟瑜指挥尹瓒知县李芳等俸令戴罪杀贼镇巡官督所属限一月捕绝仍敕河南湖广巡抚抚治官防御
　　○升游击将军延安卫指挥同知阎勋为署都指挥使兰州卫副千户王进为署指挥使百户何鲲为指挥佥事共赏银一千两以擒廖麻子功也
　　○北虏小王子连营数十近宣大边欲寇天城阳和又分遣万骑入怀安总制都御史丛兰以闻命太监张永总制提督宣府大同延绥等处军务都督白王挂印充总兵官与兰协同行事发京营官军二万人以署都督佥事张佐署都指挥姜义充左右参将统之又发宣府京营诸军凡六千二百四十人命太监张忠监督而以都督温恭充总兵官千总官湛臣宋赟充左右参将统之俱听永节制兰居中调度各镇巡等官协谋战守仍调延绥游奇兵马备大同偏头关应援居庸紫荆等关并蓟州密云各提督镇巡等官严兵防御永因请凡军前机务悉听便宜从事违者先处以军法然后奏闻且请给勘合三百道银牌五百面彩叚五百疋以赏有功皆许之
　　○工部覆应天府府尹白圻奏上元江宁人匠逃故者二千一百八  余名□纳坊民陪纳月钱宜令原籍解补年远户绝则以承佃本户田产之家者抵充无田产则以各衙门近年招入匠役扣补且言所司冒支原额食粮月数千石宜逮问从之
　　○初晋府广昌王无后云丘王奇渲以其第三子与镇国将军表干争为继而昭穆俱不相当朝廷既不允二人构隙日深各以他事奏讦不已法司请治之乃降敕切责各夺其禄米一年以教授等官不能救正下巡按御史逮问
　　○都察院右佥都御史张祯叔卒叔字邦兆四川巴县人成化己丑进士授户部主事历员外郎郎中成化丙午升光禄寺少卿弘治辛亥进太仆寺少卿丙辰擢都察院右佥都御史巡抚宁夏寻以内艰去坐累降少卿未几复职起用复阕遂谢病不起至是卒
　　○丙寅绥德卫都指挥同知刘玉初从总兵官时源讨贼以总制都御史彭泽荐铨注四川都司至是玉自陈不耐水土乞还原卫兵科劾其无臣子忘家之义兵部因请按治诏玉还且宥之
　　○戊辰初虏自怀安寇顺圣川游击将军张勋守备田琦廉彪战死御史于鏊劾奏总兵官刘淮副总兵陶杰无勇寡谋参将王忠胡昺都指挥余震刘璋不能防御太监王刚都御史孟春素乏军威请执淮等六人究治而罢刚春别选贤者以代兵部议御史言是但虏寇压境急于用人临敌易将兵家所忌宜宥之俟事宁议处从之
　　○开阴阳医生知印承差纳银例输狭西籴买粮草以甘肃告急从给事中王江奏也
　　○户部议覆两浙巡盐御史师存智所奏修举盐法六事其一两浙盐课于边方开中每引例纳银一钱八分若在浙中纳每引可得三钱以上其利几备请自今俱令本处中纳解部转给各边其二滩以淋卤荡以煎衅盐所从出也近以水旱亏课灶户流亡所在滩荡颇为豪强吞并乞令清查拨给其三灶户计丁优免粮役已有定例近者有司造册纵吏为奸或脱灶纵民或隐丁不报致使一身两役赋外加赋宜查改禁治其四光年盘获夹带余盐出场者如私盐法没官随即变卖近令堆积以候边方开中堆积既多弊端不一请仍变卖收银解部其五盐灶虽统于运司而钱粮半输于州县事无统摄掣肘难行宜令州县事干运司者俱听取问追理无得沮挠其六盐课给边实资□本近者市井无赖倚托权豪挟诈张威冒支转贩奸弊滋生□灶俱困请严其禁甚者劾治之诏从其议
　　○庚午荫少师兼太子太师吏部尚书华盖殿大学士杨廷和弟廷历为国子生吏部言廷和升任一品已历再考未尝荫子今欲移及于弟虽无事例然其友于之谊有裨风教故有是命
　　○虏酋阿尔秃厮亦卜剌等自正德五年以来避小王子引众至凉州永昌山丹甘州及高台镇夷肃州联络住牧时巡抚都御史张翼镇守太监宋彬总兵官王勋卫勇分守太监张昭不能制虏渐深入攻破堡寨五十三杀掠官军并居民一千二百有奇孳畜器械粮饷亡失以数万计翼彬等皆隐匿不奏间袭取虏老弱残病及为小王子所败亡者断其首冒为首功凡一千九百余其所斩获实不及二百前后以捷奏者十一次每奏輙赐敕奖励至增翼俸赐勋蟒衣加彬禄米而贼益猖獗甘肃苦之巡按御史成文纪验功次因奏翼彬勋欺蔽及都指挥赵承序芮宁张鹏等冒滥之罪翼等憾之会佥事张琎亦与翼讦奏翼疑文主之乃与彬勋摭奏文事因辩其验功之枉时给事中邵锡刑部郎中闵槐锦衣卫千户周衷勘事狭西并令按之锡等具得其情还报内批谓各官乘机冒功酿成边患固有罪但前已有旨发遣其勿复究盖翼等有内援故不俟勘报豫皆宥之
　　○命广西南丹卫都指挥佥事甘霖守备思恩府地方初覃恩之乱既平两广总镇官请增设武臣守备且荐霖可用从之
　　○壬申  慈圣康寿太皇太后圣旦命妇朝贺
　　○太监张忠初授命监督军务听总制官节制既而忠奏欲事权与永敌不受节制相持久之诏不许惟符验旗牌准如例给之
　　○命抚宁侯朱麒守紫荆关宁晋伯刘岳守古北口崇信伯费住守居庸关保定侯梁永福守倒马关指挥使西宽守黄花镇指挥同知福英守龙泉关时虏五六万骑入自偏头关寇大同万余骑入自西阳河寇怀安等处总制镇巡官咸奏兵持日久战守不支于兵部部议贼去紫荆倒马居庸等关不远万一乘虚深入贻患非细宜分兵防守乃发京营官军紫荆古北各二千人倒马居庸各千人龙泉黄花各五百人敕麒等统之
　　○命守备柴沟堡宣府左卫都指挥同知余震充宣府游击将军以万全左卫指挥侯英代之宣府右卫指挥使王麟守备顺圣川东城保安卫指挥佥事侯隆守备西城
　　○狭西高陵县地再震有声
　　○癸酉金吾右卫指挥佥事姜汉有兄被酒堕马而死兄妻讼于刑部谓汉设谋杀之郎中欧阳重以勘验有伤持之甚急汉母走愬东厂因劾重偏执深刻下都察院覆讯汉得释重坐系狱赎杖还职仍夺俸四月重尝忤东厂意故因此中之
　　○甲戌沈府稷山王诠鋈薨王庄靖王第三子母秦氏景泰甲戌生成化己丑袭封至是薨辍朝一日赐祭葬如例谥曰荣和
　　○改巡抚云南都察院右副都御史洪远为南京大理寺卿
　　○
　　○开中两淮盐课于宣府大同各一十五万引以军兴之粮草从郎中秦伟奏也
　　○乙亥副总兵温恭请以大同等卫官军千人协征并奏带参随锦衣等卫官舍二百一十人俱许之时总兵白玉亦奏带参随二百四十余人皆权幸欲冒功升赏者也
　　○丙子中元节遣驸马都尉蔡震马诚崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○升兰州卫指挥使周伦为都指挥佥事录其边功也
　　○以旱灾免顺天河间保定三府所属州县税粮有差
　　○命户部右侍郎侯观兼都察院左佥都御史总督宣府大同军饷仍赍银一十万两以往
　　○狭西巡抚都御史陈寿奏地方兵荒人不聊生乞蠲夏税并发银赈济户部覆议京库银近给各边难以再发夏税边储所资亦难尽免宜令镇巡官督率司府以下协力抚安不许扰民其应免存留粮草并七年以前小民拖欠之数听勘实奏免从之
　　○丁丑赏从征宣大京营官军二万人及总督军务太监张永监督太监张忠总兵官白玉副总兵温恭参将昌佐姜义湛臣宋赟等名下参随并京边军银人二两永等奏带参随多者四五百人少亦不下一二百人及因赏军各为之请本兵司计之莫之敢违时边镇告急国用空虚兵未出京坐费已十万矣
　　○发户部折粮银八万两于宣府以备军兴
　　○录四川佥事吴景子镐为建阳卫右所百户世袭以景死鄢蓝之难故也
　　○戊寅命守备靖虏地方署都指挥佥事路瑛充左参将分守宁夏西路以宁夏左屯卫都指挥同知沈瑁代之
　　○户部以征调官军凡十三万有奇马五万有奇宣大二镇见贮粮草支用不敷请会府部等官议一宣大开中十年两淮盐三十万引各□勘合到日运司即与派场支盐其各商暂且停派庶使人乐报中一顺天等七府上纳甘肃银两暂改送宣大二镇事宁仍旧一太仓见银数少宜查各布政司直隶府州起运银两拖欠该徵及已徵未解者差官督催起解一边方粳稻米少廪给非奉敕官俱支粟米议上俱准上既而宣府管粮郎中秦伟亦言开中盐课宜革去先年违例奏乞者及申严私贩之禁□人得实利乃乐输边户部议覆亦从之
　　○己卯  太宗文皇帝忌辰  奉先殿行祭礼遣驸马都尉蔡震祭  长陵
　　○升浙江布政司左布政使王懋中为都察院右副都御史巡抚云南
　　○论江西盗平功提督军务右副都御史俞谏升右都御史巡抚江西地方总兵官右都督刘晖升左都督岁加俸百石镇守太监黎安加禄米十二石仍荫其弟侄一人为世袭百户镇守浙江太监刘璟加禄米十二石纪功给事中黎奭升南京通政司右参议巡视浙江右都御史陶琰巡抚苏松等处右副都御史王缜提督操江右佥都御史张津御史曹仿李伸俱升俸一级江万实赏纻丝二表里银十两从征官军人赏银二两仍以参将桂勇充副总兵镇守江西地方兵部尚书陆完加太子太保侍郎陈玉丁凤及各司官赏银币有差
　　○庚辰哈密忠顺王速坛拜牙即遣添哥癿儿等撒马儿罕等地面头目沙亦癿王等来朝贡驼马方物赐宴并赏彩叚绢布有差
　　○赐故叶县知县唐天恩葬初天恩为叶县知县死于赵风子之乱已赠光禄寺少卿赐祭荫子至是其妻钱氏复以葬请礼部覆议天恩死事可悯宜造坟安葬仍为立石题墓以为将来忠义之劝从之
　　○辛巳复除服阕山西布政司右参议黄伟于广西
