<!-- { "loadSidebar": true } -->
　　○升监察御史周文光为江西布政司右参议李节义为陕西按察司佥事
　　○南京六科给事中何邦宪等言迩闻巡抚云南都御史范镛巡抚甘肃都御史李昆巡抚山东都御史伍符巡按直隶御史刘士元巡按陕西御史张文明潘仿相继系狱是数臣者事之是非罪之轻重臣等虽未能尽知窃闻其所坐或差委错误或议处欠宜或迎候失时或敢言过当似皆可原乃使之久幽大狱诚为国体之累也伏望通加宽宥若果有罪亦宜敕下法司付诸公议不报
　　○乙酉谪监察御史刘士元为广东麟山驿驿丞永不叙用士元自十三年五月被杖与知县曹俊等十余人俱逮系至是几一年锦衣卫奏送刑部议罪当赎杖还职得旨士元降杂职余如拟
　　○丙戌昏刻南方流星如盏青白色尾迹有光起自东南徐徐行至西北而止后有三小星随之
　　○丁亥致仕刑部左侍郎张鸾卒鸾字应祥陕西咸宁人成化辛丑进士授大名知县有能声寻调南乐召为山西道御史巡按四川得宪体九年考满升浙江按察司副使巡视海道擢大理寺右少卿转都察院右佥都御史寻擢右副都御史转大理寺卿既而又转刑部右侍郎至是卒讣闻赐祭葬如例鸾性朴实能守官然与刘瑾同乡里为所染竟不能洁已保名
　　○蓟州丰润县及永平府俱地震
　　○己丑下右副都御史伍符于锦衣卫狱符先任福建左布政时闻升光禄卿未行会军士以缺粮作乱疑符侵克粮价将执杀之符匿参政陈策所得免镇守太监罗籥以闻时符再升都御史巡抚山东未之任即其家械系至京符赂用事者得赎杖还职后  上巡幸山东符迎谒甚为  上所喜云
　　○户部主事刘田赵载孙聪邹輗陆杰奉敕于南北直隶浙江等处监兑粮运皆以过家后期载复失禁戢致运卒有斗死者而輗所领敕亡于盗皆下狱赎杖还职
　　明武宗毅皇帝实录卷之一百七十三
　明武宗毅皇帝实录卷之一百七十四
　　正德十四年五月癸巳朔
　　○甲午革福建沙县河泊所从巡按御史奏也
　　○丙申  上之幸宣大也蜀府使人有见之者归以告王王遣指挥姜杰具疏问安兼献彩币  上嘉其诚意赐书褒答之
　　○戊戌巡按浙江御史吴华疏荐浙江提学副使高友玑原任广东提学副使潘府礼部员外郎邵锐行人司司副赵渊翰林院庶吉士应良各有学行可取乞擢任及起用诏吏部知之
　　○巡按直隶御史叶忠奏先任户部左侍郎邵宝孝本天性今以母病欲乞终养虚有用之才臣以宝乡与南京甚迩乞处以南部俾得就禄迎养不惟遂母子更相为命之私且以彰朝廷曲就人才之美章下吏部知之
　　○己亥  孝宗敬皇帝忌辰  奉先殿行祭礼遣驸马都尉崔元祭  泰陵
　　○升锦衣卫冠带总旗朱吉为署副千户吉本姓何氏以舍人侍  上赐姓冒应州功乞升许之
　　○给赏海西塔鲁木寺卫女直都督佥事等官人等竹孔革等衣服彩叚绢帛有差
　　○巡按山东御史徐冠言山东自流贼残破之后水旱相仍人民逃窜田多荒芜间有复业者辄为里胥追徵逋负又复转徙乞命抚按官严督有司设法招抚其来归者宜给牛具种子赐复数年俟稍安集徐议徵科户部覆议以为流徙之患不独山东为然山西陕西河南湖广亦皆如是宜如成化六年例流民愿归故籍者有司给文为验沿途计口给粮无室庐者官为草舍居之无食者人给粮三斗不能耕者户给牛种还其原业各赐五年复抚按官又时加申饬岁终籍所抚并所给之实数以闻庶使穷民不至失所矣诏如议
　　○庚子改刑部主事江镳汪金为大理寺左右寺正大理寺官皆以言事左迁故改补云
　　○辛丑命总督仓场户部尚书杨潭回部管事
　　○巡按直隶御史章纶劾奏巡抚都御史刘达志行卑污诙谐耽酒不宜擢用甯杲奸恶无状又逆瑾之党乃以代达是令此辈相率而为恶也请大奋乾刚速为罢黜不报
　　○升赏西宁抚安等堡获功及被伤官军锦衣卫千户张秀等九十五人有差
　　○传旨以毛怜卫降虏陇秃里为御马监勇士兵部请如例编之两广不听
　　○壬寅大学士蒋冕疏言臣猥以庸劣简居内阁俾与政机躐处群贤之右叨随三少之班获此殊遇惭污靡宁比因病乞归仰承温旨慰留仍命内臣锡以白粲珍羞虽愚陋无知岂忘感激第以枯朽之资不堪委寄之重是以不避屡渎伏望  皇上少垂渊鉴俾遂乞骸之愿诏曰卿偶有微疾宜善加调理亟出供职以副委任再不必辞
　　○升建昌府知府安奎为河东都转运盐使司运使
　　○秦府保安王诚漖薨王庄简王第九子母武氏成化丁亥生初封镇国将军正德丁卯袭封保安王至是薨辍朝一日赐祭葬如例谥曰靖和
　　○广西布政司左布政使何珊乞休致许之
　　○升东宁卫指挥使康岳为都指挥佥事录具子继宗阵亡功也
　　○升赏石门沟山获功及被伤官军锦衣卫署百户万文质等三百四十人有差甘肃总兵官柳涌及分守凉州太监颜大经侄各升一级
　　○灵丘王府仪宾许臣李文祥坐奸淫赌博各革职为民
　　○南京礼部尚书吴俨卒俨字克温常州宜兴人成化丁未进士选翰林院庶吉士己酉授编修丙辰同考礼部试又充经筵讲官  上初出阁兼司经局校书庚申升左春坊左中允卒酉转南京翰林院侍讲学士正德丙寅召还纂修  孝庙实录充经筵日讲官兼修玉牒丁卯主考顺天府乡试时逆瑾恃宠招权倾陷正直第贰场以为臣不易命题瑾心已恶之又闻俨家钜富阴遣人啖以美官俨峻拒之瑾益惭怒媒蘖无所得会朝觐考核外官以不根之语罢之瑾诛起用仍旧职未几擢南京礼部右侍郎壬申召升礼部乙亥转左侍郎持节册封益府丙子升南京礼部尚书丁丑  武宗北幸宣大偕府部大臣上疏切谏己卯卒于位讣闻葬祭如例赐谥文肃俨性方严操履清慎居乡有士行□门亦整肃当官临事期于自立乘经议礼多合古意为文章庄重简古诗词清丽可讽
　　○癸卯翰林院检讨盛瑞明病痊复除原职
　　○实授南京试监察御史吴铠吴彰德马玉熊允懋孙悦詹昇为监察御史铠浙江道彰德玉广西道允懋广东悦陕西道昇四川道
　　○左春坊左榆德兼翰林院侍读温仁和病痊复除原职
　　○升户科左给事中刘洙刑科左给事中吴岩为都给事中户科右给事中柴奇为左给事中兵科给事中许复礼礼科给事中传伦为右给事中洙刑科岩工科奇复礼吏科钥工科
　　○初岷王奏本府所藏大明谱系亡于盗乞再颁给诏曰谱系乃  皇祖颁赐者何不谨守乃为盗所窃耶其勿再给
　　○甲辰  仁宗昭皇帝忌辰  奉先殿行祭礼遣魏国公徐鹏举祭  献陵
　　○以服阕南京户科给事中赵汉为吏科给事中
　　○荫刑部右侍郎胡韶子岱为国子生以三年秩满也
　　○升江西按察司佥事王畴为四川按察司副使南阳府知府袁摈为山西副使
　　○发户部银五万两于宣府以备军兴需
　　○巡按山东御史朱裳奏城武单县二城近因水涨尽皆渰没乞相地改迁工部覆议从之
　　○乙巳浙江定海县获朝鲜国夷人玄继亨等十四人于丹山岛中守臣送至京师诏给以衣粮遣还国
　　○淮安府新城火
　　○丙午免湖广荆州岳州辰州四川重庆叙州马湖贵州思南铜仁镇远九府正官来朝以方采营建大木故也
　　○丁未整饬鴈门等关兵备副使秦伟为镇守太监吴经家人所敺奏于朝寝不报
　　○宥贵州都指挥佥事周吉罪令复职吉坐香炉山失事当谪戍自陈有功遂宥之
　　○授义官翁享四为江西饶州千户所正千户世袭仍赏银千两以擒贼首王浩八功也
　　○己酉录辽东广宁瑞昌等堡斩获达虏功赏官军银帛有差
　　○宁王宸濠风南昌府县学师生及耆老列其孝行白于巡抚都御史孙燧巡按御史林潮燧与镇守太监毕真各具疏请加褒奖礼科给事中邢□驳之曰会典所载无举保亲王贤孝之人□宁王在藩听信左右多为弗□军民怨洛镇巡官不能按实举奏以申国宪乃互为謟谀以惑  圣听其悖谬甚矣礼部尚书毛澄覆奏尤极言其不可并请治真等阿附之罪时  上颇闻濠逆谋因怒曰宗藩行事朝廷自知真燧潮何为辄奏褒奖其各首实以闻
　　○庚戌太监韦霦传旨各王府奏事及庆贺进贡人员留京邸者多不过月余近乃不循旧规或留数月或半年一年亦有久留不去者其意安在自今以后所司趣令事完即回有久留邸舍者缉事衙门其指实具奏罪无赦时宁府内使及校卒潜住京师者常数辈逆谋颇泄故下此令
　　○升锦衣卫指挥同知朱海为都指挥佥事冒海州及锦州功也
　　○诏五府六部都察院通政司大理寺堂上官并掌科掌道官及在外抚按三司官各举将材
　　○太监温祥传旨以御马监太监赵钦分守四川建昌行都司并川南道等处准安仓收粮太监许满于太岳太和山烧香管事兼分守湖广行都司等处
　　○壬子山东布政司右布政使王泰奏乞致仕许之
