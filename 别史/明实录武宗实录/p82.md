<!-- { "loadSidebar": true } -->
　　○黜监察御史欧阳云工科给事中吴仪时出差回京者必纳赂于瑾乃可免祸往往于所至地方科索金钱于是云仪出差自狭回亦踵故习而瑾之党适有说瑾勿受出差官馈遗者瑾遂以二人有贪声用考察例黜为民
　　○辛酉升监察御史邢缨于云南河南按察司佥事席书于贵州俱按察司副使荆州府同知张鼒于山西辰州府同知符观于广西俱按察司佥事
　　○哈密卫忠顺王并哈剌灰指挥佥事拜迭力迷失等遣使臣哈只迭力迷失等贡驼马赐彩叚绢布衣物有差
　　○籍故都御史钱钺家初崇府岁禄一万石旧例给粳米千石粟米九千石弘治间钺巡抚河南以土产红粳米四千石代粟米给之然实未尝奏请也至是崇王请给如钺拟遂触瑾怒有旨钺交通王府擅更成法宜究治廷臣议坐钺重刑籍其家仍罚承奉唐名长史雷颙等赎罪米各千石其接管官都御史韩文等府州县官张子麟等各以年月久近罚米有差钺家杭州官校至时则钺已致仕问革且故矣乃收钺妻及子应祯等六人妇女臧获五十五人俱逮系至京尽没其家产法司会鞫以钺既为庶人应祯等服舍违式应远戍于是谪应祯应祥应祺应福应禧应禄并妻子分戍狭西肃州固原庄浪等卫遇赦不赦钺之改粟为粳实因土产从民便罪不至此而瑾用焦芳之计欲藉江南大家以快其愤首发于钺子女累累蓬垢就逮衣冠无不伤之其所没金银又皆出于州县每犯家敝簏一只内置衣物一二事辄抑令富人出银数十两送官以充其数其流毒有不胜其苦者
　　○给凉庄永昌西宁山丹等卫选补游兵茶马二千匹
　　○初荣王之国所过骚扰事闻  上乃降敕戒谕之曰王已＜艹泣＞封国殊慰远怀但闻在途时绑缚官吏需索财物夹带私盐沮滞客□所至嗟怨多逃避者王深居少出岂能周知必有主使拨置之人而承奉长史等恣肆无忌不能禁辑贻累于王似非细故王宜深自循省正己律下毋俾府中官属及军校生事起衅仍追究在途拨置者具奏处治王其益敦敬慎永保禄位顾不羙欤
　　明武宗毅皇帝实录卷之四十六
明武宗毅皇帝实录卷之四十七
　　正德四年二月癸亥朔升福建布政司左参议徐贡为河南右参政
　　○巡按直隶御史赵时中奏凤阳地方灾伤乞将兑军粮折银存留赈济户部议覆宜行赈济侍郎王琼会官将勘过全灾州县量起二分五厘其余准于原拟分数上再量起二分惟极贫人户不分轻重悉与蠲免已派兑军粮一十五万五千石量起运十万石石折银七钱角□羊部听用改兑徐州一十五万四千三百石量起六万石其余有徵之数准留赈济若果灾重难堪则改兑米从缓渐徵或于京库折银草束内除豁诏如所议
　　○四川威州打剌儿寨头目用中蓬乞授职修贡镇巡等官以闻礼部议覆  上令照例三年一贡
　　○甲子增夜巡查点守铺官军指挥二员为五员从给事中叚豸议也
　　○调狭西道监察御史林琦为广东乐昌县知县时有狭西护卫百户盗卖王府宫人者罪止拟徒琦失于详献内批谓其欺公玩法特调之
　　○乙丑灵丘王府镇国将军成钹兴仪宾孙钺有隙相讦奏事下巡按御史勘报成钹奸占倡优强取良家子女夺民财物纵子奉国将军聦渡擅出游猎其兄成锏成鋀亦行检不修钺侵欺坟价挟骗财物所奏事多不实都察院覆议以请诏钺夺职为民成钹革禄米三之二成锏成鋀各三之一并聪渡俱敕责之
　　○丁卯释奠先师孔子遣少保兼太子太保户部尚书文渊阁大学士杨廷和行礼
　　○授行人曹仿涂敬知县许凤进士张璇颜正张缙李元俞锱童宽胡止试监察御史仿璇正浙江道敬宽山东道凤锱狭西道缙元福建道止贵州道
　　○戊辰祭  大社  大稷遣太师英国公张懋行礼
　　○遣顺天府府尹李浩祭先农之神
　　○兵部议武学作餋不可不豫宜周旧制而申饬之凡在京武生十七岁以下专令读书写字十七岁以上则兼习弓马听兵部及坐营大臣考軗在外武生俱入卫学或附入儒学直隶听提学御史各都司听提学按察司官考軗皆记高下赏罚于册年终送部稽考三试而文理不通者袭替之日降一级回卫差操不得预军政其应袭替而年尚幼者仍送作餋一年得旨著为令并命公侯伯子孙应袭者通送武学教习候有成方许袭爵无成削禄米三之一
　　○海西肥河等卫女直野人都指挥长哈奴等来朝贡马赏彩叚表里绢布等物有差
　　○己巳罚浙江右参政马辂米三百石湖州府通判魏滨长兴县知县高屿米各百石坐勘田不申镇巡官会奏也
　　○琉球国中山王尚真遣正议大夫程琏朝鲜国王李怿遣陪臣户曹参判韩亨允各来朝贡方物赏彩叚绢布有差
　　○庚午升刑部员外郎杨泽为河南按察司佥事
　　○刑部云南司吏董逊之告本司郎中周涤员外郎虞岳主事严承范章文韬盗易赃物东厂以闻得旨涤等俱除名遂升逊之为本部司务故事司务必举人考高等始得之班序郎中上未有以胥吏充者刘瑾擅作威福变乱旧章类如此既而吏部奏本部司务无见缺乃令查各衙门对品缺补用
　　○河东巡盐御史周廷徵初为借用太仓银两不行补还罚米五百石至是巡按御史马昊查奏廷徵补捞拖欠五年盐课共一百七十六万余引其罚米宜与分豁诏从之
　　○辛未乌思藏阐化王遣番僧劄失坚参来朝贡赏彩叚绢钞有差
　　○大学士李东阳等言四夷馆教师必番字番语与汉字文义俱通方能称职故事于本馆推选或于各边访保务在得人顷来教师多缺宜令本馆提督官从公考试优等送内阁覆试照缺委用仍乞敕狭西云南镇巡等官访取精晓鞑靼西番高昌西天百夷言语文字兼通汉字文义之人照例起送赴部奏请量授官职与本馆教师相兼教习务使译学有传不致临期误事诏可
　　○降山西按察司管屯佥事时中二级调遣方先是晋府将军奇洢与临汾民刘雄等讦奏不已命给事中张禬御史孟醇往同巡按御史汤沐鞫之中乃原问官以狱词未明被逮当赎杖还职特命降调
　　○壬申升掌鸿胪寺事礼部左侍郎张俊俸一级以九年秩满也
　　○赏大同游击将军都指挥同知潘浩织金飞鱼文绮一袭从其请也
　　○太傅庆云侯周寿卒寿顺天府昌平州人  孝肃太皇太后之弟初袭父能官锦衣千户  宪庙登极以元舅召见便殿升都督同知封庆云伯进为侯弘治初加太保又加太傅至是卒年六十八赠宣国公谥恭和赐祭葬如例寿性谨厚常使藩府印记战马皆称旨平居简出不妄通宾客能以富贵终
　　○甲戌遣户部右侍郎孙交祭太仓之神
　　○遣顺天府官祭宋丞相文天祥
　　○太监刘瑾传旨升锦衣卫指挥高得林为后军都督府都督同知带俸
　　○山东擒获群盗王绍吉等一百三十九人盖前此叛贼赵实王平之党也都察院以其狱上得旨论斩者八十一人其轻者充军徒杖有差地方官避事失防御者皆罪之○弘治初军人张允忌河南鹿邑并直隶亳州之民所垦河堧地土顷亩多而官税少也概指为河南荒地献之徽府徽府因请为业遣户部主事李思仁核之得地六千一百九十余顷起税二万四百三十余石诏以所税米二千石给王余皆输河南有司然内有五百五十余顷为米一千八百余石实直隶王皮溜集之地而佃者亦亳州之人册皆混为鹿邑桑园集之地矣鹿邑有司徵其税不服巡抚官乃奏令输之凤阳以充汝宁府每年坐派之数其民复愬不便于是遣郎中方璘覆勘璘奏报河南直隶地界甚明亳州所负粮自正德三年为始令输之本州仓以给军粮而汝宁府坐派凤阳仓粮自当如旧仍备行各司府州县改正册籍以杜复争而正允妄献之罪前后镇巡抚按司府州县等官查勘不明及失于催并完结者凡二十四人俱乞究治有旨杖允百发遣远充军诸官以年远且连及者众姑从轻罚米见任者百石罢黜者半之已死者勿究
　　○丙子鸿胪寺请御经筵  上曰朕偶感微嗽姑俟三月以闻
　　○沈王奏永年王薨长子诠＜釒爵＞长孙勋浚俱卒勋浚有子胤橚甫七岁承重主丧请封为长子俾管理府事  上从之仍令公务等事听沈王查照而行
　　○先是湖广浏阳民刘应龙与族人道龙有隙谋于姊婿黎奎使仆刘华杀之道龙弟志龙愬之官华与张秉秀者谋诬志龙杀其故兄秉彝剽鬻盐者取其尸抵验志龙不敌挈家逃难遇害于途又忿见知及举发者并杀之道龙家人复往愬焉又为所毒死前后凡杀五人其狱官司屡勘应龙辄赂胥吏匿文案以混是非积十余年不决于是道龙男凤茂具以冤情赴奏诏遣给事中张九叙往同巡按御史勘问九叙追劾原问官先任御史李天赋按察使金献民副使张贯参政胡韶参议华福佥事杜驯知府王瑫李刚同知董璠见任副使刘逊参议吴世忠佥事赵璧知府赵维藩支夔等俱当究治都察院覆议以请诏华应龙及秉秀之弟秉拳秉忠俱论死奎及党恶者七人俱发边卫充军各官不分枉直或推避因仍以致疑狱经久不结贯世忠维藩各降一级刚璠罚米二百石天赋福韶逊璧驯夔各一百石献民五十石九叙以参详明白称旨升俸一级为今后勘事官法式
　　○丁丑升兵部郎中冒鸾为福建布政司左参议
　　○戊寅诏各边诸凡修理墩台不许于各处粮价内支用其防护人马果出百里外者乃照例折与价银勿令重复冒支从户部奏也
　　○南京守臣以修省上言请停徵科罢工役一成造  上用箭弓弹弓等物原差太监每岁供给下程用银二千余两今事已完结宜辙令回京不许延住糜费一织造婚礼及赏用叚疋为价一万一千六百余两宜缓角□羊其半以纾民力一修御马监西海子承光殿及龙凤舡取物价三千三百两有奇又修造盔甲铸钱熟铜宜以徵在官者输部余俟豊年补之一南京供应织造太监下程工食岁费银五千四百两有奇宜以应天府库贮无碍银给之以苏徵派小民之苦工部覆奏  上曰诸造作费用数多南京根本重地令罹重灾人民艰窘无从出办情实可悯所差太监速回毋淂久滞物价物料未徵者宜暂停免待豊年补还其佚给下程工食何至岁用数千守备官可备核其数所司亦何可分外承奉自后无额式者其尽革之毋困吾民
　　○己卯宣府龙门卫地震
　　○庚辰命岁给周府故义阳王同鍱宫眷餋赡米一百石从周王请也
　　○总督南京粮储左佥都御史储巏奏南京官军俸粮岁该一百五十万石见在仓粮止一百七十万石恐支放不敷户部议南京仓粮原有二百万石其余粮斛并湖广江西浙江南直隶府分灾免不尽之数仍该徵五六十万尽足支用宜行各巡按御史督并并行南京户部差官催纳诏如议
　　○锦衣卫都指挥杨玉请以本卫正千户石文义理刑从之
　　○辛巳恭仁康定景皇帝忌辰遣仪宾周钺诣  陵寝行礼
　　○升应天府府尹黄宝为都察院右副都御史巡抚狭西等处仍令乘传至京领敕凡巡抚迁转无躬领敕者瑾欲要谢赂故创此例
　　○太监刘瑾传旨锦衣卫指挥佥事刘璋同杨玉办事
　　○癸未升广西按察使王寅为四川布政司右布政南京大理寺右寺正宗玺为山西按察司佥事
