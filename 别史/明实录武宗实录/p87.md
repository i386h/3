<!-- { "loadSidebar": true } -->
　　○甲申吏部尚书刘宇奉旨推山西左布政使李贡广西左布政使张吉湖广左布政使王纶山东右布政使马炳然四川右布政使王寅云南按察使杨纶各年力精强才识通敏宜边方任用  上令移文催促之仍令多官集议举熟知边事公廉才略出众者八九员以闻勿避讎嫌勿论功过勿拘在位在野在内在外于是吏部□□复会推致仕右都御史杨一清南京户部尚书陈金致仕大理寺卿张泰光禄寺卿陈震太仆寺卿屈直应天府府尹王彦奇皆堪任边方巡抚原任湖广按察司副使今为民金献民山西按察司佥事何宗理河间府知府杨仪俱堪任边方分巡令吏部记之
　　○乙酉以  孝宗实录成赐监修等官宴于礼部命新宁伯谭惠安伯张伟襄成伯李鄌武平伯陈勋尚书刘宇屠滽曹元刘玑白钺洪钟待○丙戌南京吏部尚书刘忠等以考察职名上请年老则工部郎中邝郊等十八人有疾则户部郎中周冕给事中史俊等八人素行不谨则户部郎中张善御史田登等十九人浮□□孚浅露则刑部郎中黄相等及旧任刑部员外郎今升云南按察司佥事周埙十五人才力不及则刑部郎中陈瑜等三人量才改调则御史李鉴乔通凡二人下吏部覆诏如例忠又奏谓南京去师京数千里道路隔绝人易懈怠中有不才幸考察已行因而纵顽长恶玩法欺公若必待六年之上方加黜罚则溪壑之欲盖已满盈而吞舟之恶又或脱漏论情据法实所难容乞自考察之后或有如前所云恶迹显著者容参奏罢黜以示劝惩则各官当知儆惕矣吏部覆议亦从之时刘瑾方尚严刻而忠□□复有此奏颇为士论所短
　　○令被虏走回男子审无父母妻室并不知乡贯者听编入军伍调用杀贼有家业者仍听宁家先发宁家而愿入伍者听来降虏人则仍炤例安置以兵部议覆大同副总兵马昂所奏故有是命
　　○命大同右卫都指挥佥事孙镇于大同坐营
　　○宁夏中卫地震有声
　　○陕西固原州秦州岷州并地震有声如雷
　　○巩昌府地震
　　○丁亥暂添分管环庆地方按察司副使一员以保定府知府秦昂为之
　　○下监察御史赵时中阮吉于锦衣卫狱先是有旨凡巡按御史满日都察院上其功罪至是时中巡按直隶吉巡按陕西还都御史屠镛劾其无所旌举罢黜为失职淂旨巡按重任务在激扬旌黜不明所理何事令锦衣卫掠讯明白以闻
　　○尚衣监太监杨軏因进奉自淮安归言知府赵俊等应付不时俊时已致仕  上以其不敬并巡按御史赵时中各罚米输边俊三百石时中百石
　　○南京吏部尚书刘忠自陈乞休曰臣发身草茅之贱滥竽文章之选学不足以润饰政事行不足以表正士流乞宥虗糜之罪俾归田里  上曰卿学行端谨誉望昭著秉执铨衡众所推服方切委任不允所辞
　　○初山东乐安县民叶能与其弟宗良毒杀其父珍以诬斗殴者审录郎中刘纲以为疑狱下巡按山东御史曹来旬谳之未竟而能毋及其妻诉于朝且自刎不殊以示迫切乃命重谳之至是巡按御史胡节以其狱上诏以能灭绝彝伦依拟凌迟来旬及佥事袁经前参政崔岩既淂其情而□□复事姑息各罚米百石纲谬加矜疑虽已故犹逮系其家罚米三百石仍查巡按三司官尝与纲会审者以其名闻节疏于举劾俟巡按归究之
　　○己丑命户部发银五万两于陕西宁夏等处以实边储
　　○初山东青州府临胊县民王顶为其妻张与奸夫井禄谋杀顶事觉县鞫之张诬其夫之弟柰与谋遂拟柰凌迟狱上巡按御史金洪佥事袁经皆不与辩既而审录郎中刘纲以可疑请有旨再问巡按御史曹来旬又延久不决后御史胡节行佥事查焕鞫实乃改拟徒至是上谳欲查诸尝鞫治者姓名都察院覆议禄已逃宜系柰代获禄覆鞫乃如辩问处分焕不列上司府县与鞫者职名并洪经来旬皆宜逮问节失于查参洪等亦当罪  上是之经来旬及焕俱罚米百石输边司府县与鞫者职名仍命巡按御史列上节俟巡按还日以闻惟洪以免官获宥
　　○令各处暂停铸钱先是御史叚豸奏陕西地方灾伤乞暂停鼓铸以节财用工部覆议灾伤之报各省无间铸钱宜一概停止候豊年铸补从之
　　○庚寅诏以天气暄热系囚笞罪无干证者释之徒杖以下末减重囚可矜疑及枷号者列上于是刑部锦衣卫奏免枷号者凡五十一人依原拟决遣其死枷下者已十人矣
　　○是夜流星青白色光如盏起紫微东蕃外至近浊
　　○辛卯虏寇大同西路之威宁海子及左卫地方掩杀军四人事闻时方兴修边之役诏士马已掣回者如旧战守不淂轻动分守守备内外官纪律不严致误事机可戴罪自效失事之详令巡按御史核寔以闻巡抚都御史熊伟总兵官马昂待勘报奏处总制侍郎文贵巡按御史孟醇稽于奏报令自劾
　　○右副都御史张廉卒廉字孟介浙之归安人成化丙戌进士历刑部主事员外郎郎中擢江西按察司副使时贼寇广信永豊银矿廉命塞之以绝其望遂溃散转贵州按察使奏诛印江豪酋置县官及迁左布政使与征都清苗寇有功请增贵州角□羊额自廉始擢右副都御史巡抚贵州＜锍-釒＞言属府黎平僻远而五开军卫牵制两省宜令湖广兵备副使听节制及削镇远土官置县官如印江例皆从之廉刚方梗直好面折人过动与物忤由是被论劾致仕行之日父老军夷无虑千数遮留之年七十有六卒于家既卒家无厚产乡人以此重之
　　○南京吏部左侍郎李旻卒旻字子阳浙江钱塘人成化庚子乡试甲辰廷试俱第一授翰林院修撰丁未预修  宪庙实录弘治改元充经筵讲官明年以父忧去辛亥实录成即家赐银十两彩叚二表里癸丑服阕还朝丙辰同考礼部会试满九载升左春坊左谕德庚申简侍  东宫讲读明年升南京太常寺少卿寻以本官署南京国子监事正德丙寅召修  孝庙实录改太常寺少卿兼翰林院侍读仍充讲官赐金带丁卯奉命授庶吉士业寻升太常寺卿管国子监事未几升南京吏部右侍郎己巳升左侍郎寻卒赐祭葬如例旻长身修髯状貌英伟其于学问贯穿经史百氏论辩亹亹听者终日忘倦在史馆善叙事理丘文庄公浚为副总裁见所纂甚称之其为人阔达倜傥不甚拘守绳尺亦多为人所忌云
　　明武宗毅皇帝实录卷之四十九
明武宗毅皇帝实录卷之五十
　　正德四年五月壬辰朔巡抚大同都察院左佥都御史熊伟以考察自陈乞休许之时文贵以兵部侍郎兼副都御史总制边务遂升贵为右都御史巡抚其地而罢总制勿设修边之役亦令镇巡官斟酌缓急量为处置瑾初用贵议锐意修边而总制之添亦仅一月至是乃中变焉贵之升用又出内批其专横任意无所顾忌如此
　　○原任巡抚贵州都察院右佥都御史王质以考察自陈乞致仕许之
　　○升毛怜卫指挥使速古一级以速古尝有边功故也
　　○命建州左卫都指挥佥事佟失古你子扫你代父原职
　　○大宁前卫都指挥佥事董斌及副千户胡刚巡逻勿严纵盗劫掠太监刘瑾以缉访闻俱下刑部狱刚惧自经死谪斌为辽东广宁左屯卫指挥同知
　　○初盗入清江县民黄英杰家有王艮陆者与其宗人元陆有隙密告英杰指元陆为盗遂被执检校陶麟尝索赂弗予因而文致之元陆不胜考掠自诬服数令其子奏辩狱久不决连逮者多瘐死会刑部郎中孙燧录囚江西命偕巡按御史臧凤覆谳事淂白然未纵遣也至是巡按御史弓元以狱上因劾先任佥事王启知府□□丸仁听麟误入人重辟及前后承勘者布政使王纶周南林泮戈瑄按察使张宾参议董威副使杨锦沈锐知府祝瀚同知陈嘉表推官陈察知县朱谏李春芳巡按御史姜实乔恕滞狱之罪且谓燧凤不竟其事而代还亦宜坐淂旨艮陆英杰与麟俱发戍边卫启逮问纶谏春芳罚米二百石燧及瑄威嘉表察百五十石实泮宾汉已罢官一百石俱输居庸关恕以前坐事罚米者再令降一级调外凤及锐南以他事被逮令并议以闻惟仁锦以物故淂免
　　○江西奉新县民余元一及其侄八十七等恃富豪武断乡曲其服舍器用有违式者以其男子代钱榖谋侵县人胡东仔田为东仔所讦并及其僣造龙舟及诬元一尝率三百余人毁其房屋谋其亲属至死狱久不决命给事中胡煜会江西镇巡三司官鞫之至是狱上诏以元一年踰八十免其决杖仍枷号一月并家属永戍肃州仍没入其家产其子侄十余人罪之有差而东仔则以奏多不实亦枷号一月并家属永戍镇番○癸巳阿木等族番人端死等来朝贡马及方物赐宴及赏彩叚绢钞等物如例
　　○定安倬隐王长孙辅国将军俊桯上言其堂弟辅国将军俊橉以故父聪漮旧负民杨汉债故为所辱且夺其金银酒器因漫及诸尝辱已者事下都察院请行巡按山西御史勘问  上曰俊桯为朝廷宗室乃不守成规而私贷于民其玷名器甚矣令巡按御追所负纳之官且革其禄三之一汉以银贷宗室盖心藐之且不逊可罪其罚米五百石赈饥该部可移文诸藩知之后著为令据奏贷于汉者乃俊橉非俊桯也覆本及答旨皆谬称俊桯云
　　○甲午刑科给事中张润奏查盘甘肃洮岷等处钱榖亏折数多并劾都御史等官侯王□赞罗明刘璋杨一清周季麟等监临接管欠严及参议等官刘宾等官攒刘厚焦郁等侵欺为毙户部议覆  上以刘厚等侵盗行令追补监临及管理接管等官各罚米二百石致仕闲住者各减半充军为民病故者宥之缘事者问结奏请计所罪都御史及方面等官凡三十余人
　　○先是成都官廨为吏舍所延燎株速及者既已治罪知府费愚亦改知建宁会勘官给事中张王□赞御史原轩遣人逮愚愚称病不至王□赞等惧稽缓淂罪奏之都察院议覆愚贪诈而福建按察使夏景和庇之王□赞轩所遣非人不能获皆有罪诏巡按福建御史王注执愚付王□赞等鞫之并逮治景和且责王□赞等暗懦俟事竟以闻愚在成都盗官库银几一空时查盘甚严惧淂罪因公宴治具潜令人纵火六房文卷无一存者及被执中途复逃景和坐罚米百石而愚竟免罪人以为幸云
　　○山东费县大雨雹深一尺坏麦谷
　　○乙未升云南右布政使涂旦于湖广陕西行太仆寺卿王琰于山西俱左布政使四川按察使高崇熙于四川湖广右参政周纮于山东俱右布政使
　　○丙申升户部郎中方璘为湖广布政司左参议
　　○给潘府宜山王铨鏋食盐岁十引从其父沈王奏也
　　○初儋州熟黎符那月所管富莪村本天顺间叛黎符那南巢穴其后那南侄南蛇屡征不淂□□复又为那月及儋州同知陈珉因事科扰之发忿作乱与那月相攻破那月村杀其家五十余人遂流劫昌化澄迈二县村镇众至数千以那月逃居儋州攻围儋及昌化县城焚掠无筭及大军平南蛇那月以乡导有功受赏其后镇巡等官推致乱故归罪珉等那月亦以与南蛇相攻时杀二人坐斩因屡奏诉冤至是巡抚左都御史陈金会巡按御史袁仕谳之直其冤并劾佥事王希旦失入副使王机专擅释放前御史华琏聂贤左参政王纶不能平反而仕与金亦以失劾原问官都察院以闻  上命释那月而罚贤纶米人三百石琏金人二百石木□□以致仕免仕候巡按满日以闻按察司并瑷州府原问官其具以名上
