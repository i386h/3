<!-- { "loadSidebar": true } -->
　　○升山西布政司右参政王崇文为河南右布政使云南按察司副使卢宅仁为福建按察使调云南右布政使汪获麟浙江副使马卿于山西卿提调学校
　　○赏狭西汉中地方杀贼有功官旗军舍人等银两绢布有差
　　○命都指挥佥事王祥守备西阳河堡都指挥同知夏钦协守宁夏东路兴武营地方
　　○甲辰升刑部署郎中事主事唐锦福建按察司佥事胡铎为按察司副使提调学校锦江西铎福建
　　○升礼科都给事中叶相辽东行太仆寺少卿翟敬福建布政司左参政彭夔为布政司左参政吏部郎中陈锡户部郎中刘景寅浙江左参议王珝成都府知府孟醇为右参政相湖广敬狭西夔广西锡福建景寅狭西珝河南醇四川
　　○铨注都指挥佥事王孝忠于辽东都司佥书
　　○清宁宫西小房火
　　○乙巳广东连山县野火延入城毁官□厂角羊□民居殆尽老弱死者甚众
　　○升赏狭西延绥官旗军舍郄贺玄等一百三十六人有差以山丹永昌镇番凉州洮州等处功也
　　○丙午工科都给事中石天柱等言近奉旨令狭西织造  上用袍服窃见狭中连岁兵荒科歛繁重加以回贼大举入寇方命将征讨兵马供亿之费犹恐不支况可以织造扰之哉且治外夷者以内治为本若织造不止民生重困恐干戈意外之祸不在外夷而在中国也伏望俯顺民情暂为停止＜锍-釒＞入不报
　　○六科给事中黄钟十三道御史许完等复＜锍-釒＞劾考察遗漏者如副使熊希古佥事钱俊民知府伍文定张恺徐朝元之贪佥事盛鹏知府朱鉴孙禄之酷布政使邵蕡王恩参政周曾熊桂蒋曙参议刘金刘潮副使吴江阮吉佥事刘蓝知府郑选张元春毛骙计宗道韩辙周霖之不谨布政使杭济之衰老废事佥事杨誉之罢软无为布政使王绍佥事杨邦祯之才力不及请如例罢黜降调参议孙清知府张龙贪污尤非诸臣比复蒙留用违众容奸纪纲大坏宜明正其罪有旨希古等仍查历年考语分别等第以闻清龙已之于是吏部会都察院覆奏霖科罚已问罪降级禄尝为巡按御史所紏俟验实另议所坐希古曾俊民恺鉴宜令闲住骙致仕金潮誉邦祯朝元辙调用其余宜仍留供职从之
　大明武宗毅皇帝实录卷之一百四十六
　　正德十二年二月丁未朔释奠先师孔子遣大学士蒋冕行礼
　　○升广平府知府华津为山西布政司右参政监察御史张淮曹雷兵部郎中赵中道广西右参议黄伟狭西佥事许谏广东佥事王弘黄昭为按察司副使淮浙江雷江西中道四川伟云南谏狭西弘广东昭福建
　　○赏赤斤蒙古卫都指挥使也先哥二十七人有差以坦力地方斩虏功也
　　○治虏入清河新安二堡失事罪都指挥王宣及指挥耿铎郑钺等俱逮治副总兵孙文夺俸三月太监赵英姑宥之
　　○戊申祀  太社  太稷遣驸马都尉游泰代行礼
　　○遣顺天府府尹胡韶祭先农之神
　　○升礼科右给事中胡镇礼部郎中张继孟南京兵科给事中周用云南按察司佥事郑锡文兵部郎中陈炫为布政司左参议镇浙江继孟江西用云南锡文广东炫福建南京吏部署郎中林塾为浙江右参议
　　○庚戌升兵科给事中田荆赖凤监察御史贺宽刘成德刘澄甫朱昴户部署员外郎事主事王进贤董琦叶廷会南京刑部署郎中事主事陈卿刑部署员外郎事主事刘孝张宽大理寺署左寺正左评事王芳署左寺副左评事陈纲松江府同知魏彦昭为按察司佥事宽浙江进贤琦卿孝狭西澄甫山西芳成德荆四川凤江西廷会福建昴宽纲广东彦昭山东
　　○发太仓银五万两于延绥以备军饷从巡抚等官所奏请也
　　○初虏七万骑分道入寇副总兵陶杰游击将军靳英都指挥朱彬等屯宋家营巡抚都御史王纯监枪少监汪凤都指挥王本等以七千人城守总兵潘浩统都指挥朱春太监于喜统指挥王唐参将杨玉左钦统都指挥易章等九千人合英兵击虏于贾家湾败绩春唐皆死浩走还虏至鸡鸣山败指挥张楫兵进抵保定燕尾河浩益调龙门城游击将军余震北路参将江桓兵复率杰等出战亦败退保保安新城是时参将张永太监刘宝遇虏于老营坡被创而走居庸分守指挥孙玺太监李嵩闭关为自守计虏遂犯宣府遣轻骑薄演武厅纯募兵出战虏还趋鸡鸣山浩追袭之及花园我军复溃虏于是自青边口出凡攻破城砦二十处杀虏三千七百四十九人掠头畜二万三千五百有奇阵亡及被伤官军三百八十一人所获虏首仅九级至是巡按御史刘澄甫勘实以闻兵部议浩已被逮请并逮纯喜杰英桓宝凤嵩至京鞫问彬本等数百人下巡按御史治之时喜已改任榆林纯餋病归诏以失事者众俱宥之降浩三级杰英桓并彬本等俱停俸春唐并阵亡者升赏如例仍令镇巡官赈恤死伤之家
　　○太监张雄传旨福建镇守太监崔安令守备南京以山西镇守太监罗籥代安以印绶监太监吴经代籥又传旨升都指挥使李琮为都督佥事后府带俸
　　○命左都御史彭泽提督狭西等处三边军务镇守宁夏右都督郤永充总兵官时甘肃告急廷议举文武大臣有才略者以名上遂有是命寻传旨以太监张永总制提督孔学监管神枪
　　○给事中任忠言臣奉使狭西传闻有张太监者来办进贡诸物狭西北邻胡虏西接番戎地瘠早寒民多穴居野处衣皮哺藿无他生计顷因北虏入套沿边之民耕牧尽废腹里未遭杀掠者仅三四府又以调集士马日费刍粮千里转输亦皆疲蔽况春夏亢阳麰麦少熟继以霜雪苗稼尽死流移逃窜十室九空去岁取黄羊皮及织造龙衣费輙数万今太监复至催督峻急窃恐民不堪命矣夫鸟穷则啄兽穷则攫今外有交侵之虏设若内有不逞之民乘衅而起虽有智者岂能善后伏望收回成命以固邦本不报
　　○辛亥命太子太保户部尚书兼武英殿大学士靳贵詹事府少詹事兼翰林院学士顾清为会试考试官
　　○升狭西按察司副使郭韶为苑马寺卿四川佥事戴书为少卿山东佥事凌相为辽东行太仆寺少卿
　　○兵科都给事中汪玄锡等奏速坛满速儿籍口哈密以饵中国其心何厌之有所赖者锁钥得人军威自振今芮宁整众而出蒋存礼不为之援以致全军覆没是宁之死存礼致之也乞治存礼临阵退缩之罪以雪宁之冤其太监许宣总兵官史镛都御史李昆等既知番文悖慢徒事因循餋成大患均宜切责惩治诏下巡按御史核实以闻
　　○传旨特给御马监太监陈贵旗牌以备捕盗以大坝各马房盗贼间发也
　　○癸丑升江西按察司副使许廷光为应天府府丞
　　○甲寅革兰州卫指挥宋镗管事仍发官军方珤等三百余人往甘凉备御事宁回卫从兵部议也
　　○兵部尚书王琼奏速坛满速儿译以许叚疋为词语多狂悖请查究轻许失信之人军中事宜听提督太监张永等从长议处勿执原议诏是之
　　○升延绥副总兵署都指挥佥事安国为署都督佥事充总兵官镇守宁夏地方以延绥游击将军都指挥佥事朱銮充副总兵代国升朔州守备指挥同知周政为署都指挥佥事代銮
　　○巡按御史陈杰奏凤阳根本重地隶以八卫统以留守镇以守备其虑远矣国初原额军士四万六千六百余名顷查见在仅一万二千六百有余中间又除京操漕运高墙守护淮安造船及花园红门等顷差役所留城守者才老弱百余人耳仓廪空虚城围颓圯大非厚本之道乞暂免凤阳各卫所京操其高墙守护人役责办物料非旧例者尽与刬革以纾军士之急兵部议京操成＜矢见＞不宜免请令守备留守等官加意抚恤不许剥削科害从之
　　○乙卯甘肃总兵官史镛奏回贼拥众南山而分千骑攻高台我兵牵制不得追击乞添调兵马兵部议选宁夏西路官军三千人委官统领随总兵官郤永进讨从之
　　○海西呕罕河等卫女直左都督等官褚餋哈等贡马及貂皮赐宴并赏彩币金织衣钞锭如例
　　○丙辰巡抚苏松都御史张津劾奏九江卫指挥使宗宪安庆卫指挥同知杨瑄等巡湖不严以致华林残贼攻劫贵池池州知府何绍正亦失于防御命逮宗宪等问夺绍正俸两月贼未获者令巡抚巡江官督捕毋致滋蔓
　　○戊午荫都察院右副都御史金献民子白为国子生以三年考满也
　　○先是山东佥士杜旻以贼破金乡诸县为御史所劾落职为民至是旻奏辩职非守土都察院议覆令降一级别用
　　○总督漕运右都御史丛兰言比闻有刘太监者往乌思藏取佛所需船五百余艘夫役万余人供亿不赀所过骚扰日者营建巨木方行进贡快船续至比屋派夫数犹不足加之以此民将何堪况当灾盗荐臻之余公私匮竭费何所给今淮扬诸属告急于臣哀号苦楚不忍见闻臣叨重寄若默而不言万一致有他虞则上负  圣恩其罪愈大伏望尽将所差人员取回以安人心＜锍-釒＞入不报
　　○己未以灾伤免狭西巩昌府秦陇等州县正德十一年粮草有差
　　○遣顺天府官祭宋丞相文天祥
　　○遣户部右侍郎侯观祭京都太仓之神
　　○罢协守松潘右参将黄金以署都指挥佥事芮锡代之
　　○辛酉左春坊左谕德兼翰林院侍读董＜王巳＞请给假省亲许之令乘传归
　　○壬戌免直隶真定府冀州枣强新河南宫三县正德四年至七年所逋隆庆仓粮以为贼残破从都御史臧凤奏也
　　○升锦衣卫带俸都指挥佥事张德为都指挥同知德初以冠带舍人随太监陆訚冒狼山大同辽东功复随太仓黎安张忠王忻冒四川贵州江西沧州蓟州功二年间累升八级至是以太监龙锐奏辽东长岭堡获功遂进是秩
　　○癸亥升左给事中朱鸣阳为都给事中右给事中吴岩为左给事中给事中任忠毛宪祝续为右给事中鸣阳宪礼科岩刑科忠吏科续工科
　　○狭西庄浪卫天鼓鸣
　　○甲子命山西行都司都指挥佥事善景守备朔州城地方
　　○提督军务都御史彭泽请以太仆寺寺丞吴廷王□赞义勇后卫署都指挥使角□羊恒等四十四人从征许之
　　○乙丑  恭仁康定景皇帝忌辰遣仪宾杨淳祭  陵寝
　　○调贵州按察司副使林长繁于云南整饬临安兵备贵州布政司左参议王承祥于山西
　　○以有事于甘肃诏发太仓银三十万两太仆寺马价十万两开中淮盐二十万引浙盐十万引及兼支狭西抽分赃罚上纳事例银以充军饷复开中淮盐九万六千余引河东盐十万引于狭西沿边召商上纳粮草以户部侍郎杨旦督理其事员外郎张洙李献可主事刘黼冯曾佐之太仆寺丞谢瑞往买马太监张永都御史彭泽奏乞从行者各赏银有差仍谕永泽相机进止给彩叚二千二百疋绢三千布五千并赏功银牌千面勘合千道备用
　　○岷王为女永明郡主择配得武冈知州唐荣子一元奏至以荣官本州非州人也命别选王复恳奏谓议婚已久下礼部执议如前且请治辅导官及荣罪得旨前议诚是但念王恳情姑准一元婚不为例辅导官宥之而令吏部更荣任
　　○丙寅巡抚贵州副都御史邹文盛以清平苗贼猖獗劾都匀守备周吉不能任事且举先仕都指挥今逮问邵鉴可用请令鉴戴罪自效而还吉于原卫兵部驳奏鉴之逮问吉之委用皆由抚按劾治考举而文盛欲将劾治者委用考举者黜退辄擅废置宜究诘其罪其都匀守备暂令都指挥佥事权继武代管鉴仍逮问并吉俱下巡按御史治之诏如兵部议文盛免究
　　○丁卯录凉州靖虏及罗罗墩杀贼功升赏舍人张淮等二十八人有差
