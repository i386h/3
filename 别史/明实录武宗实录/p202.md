<!-- { "loadSidebar": true } -->
　　○户部覆科道官周金钱如京等论奏织造太监史宣崔通及差往乌思藏太监刘允皆宜停止允所乞盐课宜革罢其织造盐斤止令照例支给不许借称买补以恣夹带之弊  上不纳
　　○癸未河南大饥巡抚右副都御史李充嗣请发开封府库贮修河银三万余两赈之凡军卫所欠各王府将军房价宜暂停徵待年丰以次而补工部覆奏从之
　　○甲申南京六科给事中殷云霄等言近闻  陛下纳马昂有娠之妹官昂为都督取其兄弟数人随侍游衍窃考前代坏国家而生患害其端非一内宠恩幸其效尤著夫以闾阎娶妇闻已尝适人者尚恶其不洁而远之况  陛下承运继统富有四海顾何取于昂妹不嫌其污秽而宠乐之古之登御于君自后妃以下皆慎求端淑盖以慎嗣厚而永统绪女之不德维以蔽聪皇之不极实以从欲诗曰赫赫宗周褒姒灭之盖伤其以天下之大而坏于一人也可不慎与昔吕不韦进有娠之妾于秦庄襄黄歇进有娠之妾于楚考烈后世未尝不痛恨夫二主之弗察也  陛下久无储嗣天下所忧今昂敢以适人有娠之妹进御罪不容诛  陛下不早绝其原何以解万民之惑哉且昂无他能徒以妹故致位显荣兄弟蒙恩出入禁闼恩以狎生权由宠作小人之情不知厌止宠甚生骄骄生不制不制生患易曰困于石据于蒺藜言小人处非其据终不可安也可不慎与夫礼以制欲则身安慎以防微则患远伏愿  陛下思易诗之成察往昔之迹亟出昂妹仍以昂明正典刑南京十三道监察御史范辂等亦＜锍-釒＞论之皆不报
　　○给襄府故阳山王见淓幼子宫眷养赡米岁百石周府故辅国将军安淮夫人贾氏岁五十石
　　○乙酉以端午节赐文武群臣宴于午门
　　○升顺天府通判杜萱为南京宗人府经历
　　○丙戌改设开封府同知一员专理河道从巡抚都御史赵璜请也
　　○丁亥  孝宗敬皇帝忌辰  奉先殿行祭礼遣驸马都尉崔元祭  泰陵
　　○升云南左布政使邹文盛为都察院右副都御史巡抚贵州兼理军务
　　○改南京大理寺右寺丞李铎为大理寺右寺丞
　　○戊子南京礼科给事中徐文溥言  先朝有吴与弼陈宪章者皆以大臣论荐崇以殊礼虽二臣雅志弗究厥用然亦足以彰  圣朝重道之意至今闻者犹足兴起顷来儒道不明巧伪竞出务为险怪罔惑人心排侮儒先招诱无耻变制巾服摽张门户状如鬼怪心若穿窬世道之害至此极矣窃见致仕侍郎章懋造诣精深涵养醇熟不立异以骇俗不矫饰以求名诚心正学庶几乎道海内学者翕然宗之较之二臣奚趐不让  皇上亦尝擢之太常升之礼部懋虽甘老而朝廷待之不为不优臣独以为二臣者布衣也  先朝待之如此懋始居翰苑志节素著逮掌国学师范益尊进秩常阶未昭殊数岂  圣明之侍耆德反布衣之不逮乎臣愿举  先朝崇儒之典仿三代养老之政或遣使存问或安车徵起不惟儒道增重  圣德有光且使人心知所向慕不为邪诐所惑转移风化莫大于此会巡按浙江御史鲜冤亦以为请吏部议覆诏以懋学行纯正齿高望重有司可时加存问以称朝廷优礼耆宿之意
　　○己丑升太常寺少卿韩荆为南京太仆寺卿
　　○升广西右布政使詹玺为云南左布政使
　　○以陕西旱令巡抚都御史多方赈济从右布政使王恩等奏也
　　○庚寅升江西南昌府知府严纮为长芦都转运盐使司运使
　　○土鲁番归哈密城火者它只丁既得重赂乃去哈密以城归我而速坛拜牙即尚留阿速城速坛满速儿之弟把巴歹所都御史彭泽前奏增赏物以怀来之而夷性变诈嗜利无厌卒不得其要领巡按御史冯时雍亦奏回夷贪狡反复非厚惠可怀宜闭关绝其朝贡至是巡抚都御史李昆寺奏速坛满速儿言速坛拜牙即所为不顺且交斗其兄弟不可复立即还哈密人心已失难保无变乞下廷臣议别立安定故王千奔后裔如必欲仍取速坛拜牙即乞降敕宣谕速坛满速儿兄弟并它只丁仍各厚赐缯帛冀其怀惠效顺事下兵部集议经略西番已踰三年而速坛拜牙即竟无还期宜兴师绝贡不可遂其要求损我威重但城印既归国体其在宜从昆等言降敕二道一切责速坛满速儿忘背国恩乃听它只丁之言要求无厌仍量加赏赐令其改过与把巴歹送速坛拜牙即来归所得赏物亦量分把巴歹以示协和之意一宣谕把巴歹母终执迷以贻后悔如番酋输诚听命令袭封如故狂悖不从则闭关拒之仍严兵以为备诏如议
　　○辛卯礼部右侍郎石瑶上＜锍-釒＞言去冬以来四郊无雪一月之间两明继食束作之始风霾辄兴小民无知相视惊汹  皇上体念  天心哀闵元元敬慎  圣躬协于神明申令廷臣同加修省禹汤之罪已不是过也自下诏迄今又累旬月雨师屯膏旱魃肆威狂颷震怒不悔于昔霾瞠姜暧无日无之畿辅地方视远滋甚河南北数郡树无完肤人民相食  天之谴怒不息何以至此昔者冤妇释而东海之雨作楚狱雪而钟离之澍降刘昆之火灭于反风全縢之禾起于既仆岂臣下奉宣德意通达下情容有未尽何其感通之机窒而不行也臣备员秩宗不能少赞礼乐以召神人之和节刚柔之气旷官窃禄罪加夷等灾异不息咎实在臣乞赐归田里诏曰珤学行老成不允辞
　　○升翰林院侍读学士顾清为詹事府少詹事兼翰林院学士侍读朱希周汪俊为侍读学士春坊左中允刘龙右中允李廷相为侍讲学士侍讲顾鼎臣侍读温仁和董＜王巳＞为左春坊左谕德兼侍读侍读赵永李时为右春坊右谕德兼侍讲修撰滕霄为司经局洗马兼编修时内阁以翰林春坊多缺员推年资深者十一人上请故有是命
　　○升江西道监察御史周伦为南京大理寺右寺丞
　　○升广东按察司按察使翁茂南为布政司右布政使
　　○荫吏部右侍郎王鸿儒子可为国子生以三年考满也
　　○壬辰  仁宗昭皇帝忌辰  奉先殿行祭礼遣驸马都尉崔元祭  献陵
　　○陕西华亭县大风雨雹伤禾稼河溢漂流房屋人畜死者甚众
　　○升顺天府治中冉继志为陕西苑马寺少卿
　　○改提督四夷馆太常寺少卿黄河清于本寺管事
　　○癸巳升按察司副使宗玺为广西按察使致仕佥事郑宣进布政司右参议仍致仕以江西破姚源贼之功也
　　○以都指挥佥事庞隆充左参将分守宣府西路地方
　　○录江西华林等处获贼功升赏官吏军民刘达等三千七百三十九人有差仍赏督军都指挥佥事许清银币
　　○甲午升户部署员外郎主事盛鹏为山西按察司佥事
　　○户部言河南地方灾伤乞敕镇巡官督率司府等官发公钱赈恤务有实惠仍以赈恤事宜榜示穷僻小民使皆安业诏如议所委官员有实惠益民者具实以闻
　　○乙未广东右布政使兼按察司副使吴廷举请复致仕兵部尚书刘大夏礼部尚书张昇原赐月米人夫不许
　　○升文选司郎中万镗为太常寺少卿提督四夷馆
　　○丁酉江西提学佥事田汝耔＜锍-釒＞荐养病御史末景举人刘餋正吏部议召景复职养正宜下巡按核实起送从之餋正安福人早有词华议论英发然浮薄诡谲与人不相能殊无乡典之誉累赴会试不第遂规夺郡城外尼寺居之交结官司取利以自给后乃为隐者巾服谈说性理以耸人观听王守仁知庐陵雅敬重焉遂与定交相尚为矫饰盗名之习一时冠盖过吉者无不往造其门汝耔不察轻率具荐郡人闻之皆哗然不服先是岭南张诩起用过南昌见宁王宸濠誉其有汤武之资而惜其无伊吕之佐濠因访可当此者为谁诩以餋正答之餋正赴宸濠聘初见与语意合后从逆伪授国师以及于败论者谓餋正事可为以虚名取士者之深戒而诩以先死免祸为幸云
　　○建州左寺卫女直都指挥佥事戴咬纳等进马朝贡赐宴并赏金织衣彩叚绢钞有差
　　○戊戌以江西按察司副使杨璋整饬赣州兵备
　　○庚子赐四川按察司佥事王源祭葬源死于蓝五之难事闻诏有司为具棺殓归其丧录其子臣为国子生寻授济州卫百户至是其母高氏复乞葬祭许之
　　○追赠故广东左布政使陈选为光禄寺卿谥恭愍选浙江临海人天顺庚辰会试第一登进士授监察御史时言事者竞苛细选独言君子小人进退关治忽请召还罗伦去倪谦钱溥又劾尚书马昂侍郎胡福等言皆剀切巡按江西广寇入赣境奏闻不待报驰兵先平之提学南畿患士习尚浮文而遗实行以身为教诵习令先小学倡行冠婚丧祭礼课试文字取依经明理痛抑诡诞者所至止宿学斋与诸士讲论更数旬乃去士感其诚翕然丕变升河南按察副使寻改提学其为教一如南畿至今称提学之贤者以选为最升按察使平反死囚轻者断遣狱为一空黜贪酷吏虽势权所亲不少贷及在广东急民疾苦月给马夫钱亦留公帑备赈济释三冤狱多所活中贵据市舶余户假贡献私通番连三疏抗沮之因被诬置狱勘讯无所得诬者嗾选旧所黜吏张褧使证之褧顾为称冤事得白犹械系送京至南昌暴卒天下闻而惜之选性刚正其学期见诸实用守义奉公不知有利害祸福历官所至人莫不敬信去则号泣遮留祠祝之主事林沂尝奏复其官□是给事中刑寰请加本朝名臣赠谥因及选下所司核实故有是命
　　○辛丑吏科给事中柴奇言考察之法多据抚按考语往时所报详质简明直指实迹近年多草率比附毁誉失实以是而进退天下之才固宜不能尽服其心乞敕吏部转行都察院通行各处抚按等官开报大小官员考语务要多方访察某贤某否略具实迹不必拘以俪语所贵事核可信如此则是非不眩贤否易知考察之下人心自服下吏部知之
　　○镇守甘肃总兵官都督同知徐谦乞致仕诏许之且以谦累立战功加右都督
　　○癸卯添设湖广宝庆府城步县儒学教谕一员从抚按官请也
　　○致仕兵部右侍郎李贡卒贡字惟正直隶芜湖县人成化甲辰进士授户部主事升员外郎改刑部升郎中山东按察司副使福建按察使陕西右布政使山西左布政使都察院右副都御史巡抚辽东以事忤刘瑾罚米勒致仕瑾诛复召用整饬蓟州等处边备兼巡抚顺天等府升兵部右侍郎年未及力求致仕未抵任而去至是卒赐祭葬如例贡勤慎精敏历官所至称治在山西令郡邑置民膏簿出入有稽费节民裕抚顺天增修通州城筑古北口垒京辅有备与兄浙江左布政使赞同举进士并有时誉而贡为优云
　　○守备朔州纳级都指挥佥事盛杰坐虏入境守备不设谪戍边卫
　　○甲辰命署都督佥事傅铠指挥福英马忠防守古北口黄花镇白羊口先是整饬蓟州兵备都御史李王□赞奏三处皆京辅重地而黄花镇密迩  陵寝与怀来一带相邻宜选团营兵命将领之分守其地兵部议古北口宜守以二千人黄花镇白羊口各五百人且举铠英忠可用诏从之令待报启行至是以边报叠至铠等始领兵赴之
　　○收自宫男子三千四百六十八人充海户月予米人三斗时自宫无票帖未收者尚数千人复扣礼部门有旨令逐回原籍再至京奏扰者罪之然亦不能禁也
　　○乙巳赠南京吏部尚书黄珣太子少保以其子文瑞陈乞也吏部言珣官阶虽至二品而历任未久建白无闻诏特予之
　　○升甘州左副总兵都指挥同知史镛为署都督佥事充总兵镇守甘肃
　　○太监张钦传旨以内官监太监王旸镇守金齿腾冲地方
