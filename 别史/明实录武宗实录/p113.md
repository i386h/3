<!-- { "loadSidebar": true } -->
　　○赐宁夏镇守太监李增祭一坛以死于乱也○丁卯复福建布政司裁革右参议裘壤于本布政司狭西按察司裁革佥事王玹于河南按察司
　　○命遂安伯陈鏸于立威营武进伯朱本于神机营右哨各坐营
　　○命大同后卫指挥同知陈钰大同城坐营
　　○命绥德卫署指挥使安国协同分守广武营地方
　　○戊辰改提督仓场户部右侍郎李逊学为礼部右侍郎
　　○升国子监司业王王□赞为南京国子监祭酒
　　○复裁革右参政管琪于浙江布政司升右参议王秩徐潭侯启忠徐联汪获麟佥事谢朝宣江潮晁必登知府何珊贾瓘范希淹俱按察司副使秩江西潭启忠湖广联狭西获麟山西朝宣珊瓘四川潮广东希淹广西必登云南
　　○升山东布政司右参议王举为狭西苑马寺卿
　　○户部查奏刘瑾变乱旧制三十余事一甲字等十库添差太监二员户工部属三员宜革并免皇店税一各处大户钱粮寄库三月以上未完不准正数仍令重徵并治官吏罪者宜免一九江等七钞关本部委官令六年更代税有羡余者旌奖升擢宜仍旧岁一更税如常一停止各边运送年例银及运司开中引盐宜复一刷印盐引仍隶南京户部一停止差官查盘钱粮一浙江布政司额外岁补进银矿课二万并福建税课司河泊所新增钞额大同应州盐锡宜罢一亏折盐课责令原任御史等官鬻产陪纳宜令未纳者俱免一河南山东起运京边粮草加添帮价并山东岁派海运布绒折银宜革仍造海船以复旧规一差官丈量各边屯田侵夺民业宜焚其籍其清查王府功臣及没官田土派民起科者俱免之一富民兑买王府禄米戍边没产宜如律例问拟一周府护卫所遗营地徽府广润坡庄田及各藩府改给食盐岁加禄米并折色改本色俱革仍旧一官员罚米违限倍徵已遇赦宥而逮系如故者悉免一北直隶屯田佥事改差御史凤阳仓添设监收内臣各布政司管粮官革其敕及有司粮未完迁转者不许离任宜复旧一钱粮总目已具册者不必＜锍-釒＞陈诏俱改正
　　○己巳以顺天府尹王鼎为都察院右副都御史
　　○复平江伯陈熊爵初熊总督漕运忤刘瑾械系至京削爵没产毁其诰券并家属发戍海南瑾诛给事中谢讷等请原之下吏兵二部会三法司议谓熊所犯非自盗赃瑾鍜炼成狱非朝廷优待功臣之意宜复其爵复命多官廷议皆言熊以非罪窜逐宜复于是  上念熊祖瑄以靖难功臣开通漕运劳勚甚大封爵荫叙实出  祖宗赏延之典而瑾挟私蒙陷其赦还复其伯爵仍给诰券以存世禄止革其管军管事
　　○录辽东瑞安堡斩获违贼功升赏都指挥佥事张洪等九十四人有差
　　○传旨锦衣卫指挥使朱宁南镇抚司同覃泰等管事
　　○庚午调裁革广东右参议李希颜为云南左参议浙江右参议符观为山东右参议
　　○壬申复以李鐩为工部尚书张永自宁夏班师过汤阴鐩敝衣破冠束所赐玉带跪迎于路永惊曰何至是鐩因乞怜永还朝首令吏部举之
　　○六科给事中张润十三道御史房瀛等言逆瑾已诛群党继黜其遗奸尚存者如尚书毕亨洪钟柴昇刘璟刘缨侍郎李瀚夏昂陆完崔岩张志淳都御史文贵大理卿张纶府尹陈良器御史崔哲李纪皆赂瑾求进者也亨闻瑾败感念私恩为之泣下钟掌宪议法惟事迎合至挞属官以张威及总制军务复湛乐玩寇昇巡抚狭西为瑾治第修坟极其华侈民受科害缨志淳当瑾初炽攘臂纳赂一时小人靡然争趋瀚总督漕运贻毒江淮昂行污完心险而皆巧于夤缘岩督理河渠偾事尤甚贵假修墩台盗国财凡数十万而太半输之权门纶侧媚小人与瑾旧识良器先任藩司黩货无厌纪以亲故哲以府同知而皆营任风宪佥都御史张禴大理寺丞张禬都给事中叚豸尚宝司卿吴世忠司丞屈铨御史周霖皆助瑾为虐者也禴禬豸查盘荷察世忠请清查屯田铨请刊行新法霖恃同乡大坏风纪他如都御史林廷选一岁屡迁功名实损于宪副通政王云凤五经扫地行检有玷于司成太常少卿杨廷仪力致要地侍郎李逊学升越常资通政参议张龙行类俳优大理寺丞蔡中孚进招物议乞量情罪重轻调用罢黜或寘之于法得旨亨冠带闲住良器岩志淳哲致仕贵已致仕免究铨中孚豸纪霖各对品禴龙各降三级俱调外任余留供职
　　○户部左侍郎乔宇等言各边官放支官军钱粮月奏数则太繁年终造册则太略请按季奏报从之
　　○癸酉升太常寺卿罗玘为南京吏部右侍郎
　　○国子监司业鲁铎丁忧服阕复除原职
　　○吏部奏正德二年以来内外大小文职官员降调致仕闲住为民充军者不可胜举如尚书李杰孙需侍郎陈勖邓璋胡富陶琰马中锡都御史张宪贾锭李贡邵宝胡瑞罗鉴通政司参议任良弼府丞赵璜司业罗钦顺编修何瑭给事中杨禠刘泽徐忱安奎潘希曾陈伯献御史吴漳王润曾大有刘子厉杨南金王时中郎中刘思贤员外郎韩俊叶钊主事唐胄傅浚谢廷瑞赵璧评事罗侨中书舍人何景明布政姜洪沈林按察使金献民邢义参政杨守隅杨茂元吴彦华副使刘逊陈恪李金吴廷举佥事方良永卢翊知府刘麟张津凡五十三人年力才识皆堪任使诏皆复其官俟有缺斟酌取用
　　○兵部奏京卫武学事例为刘瑾变乱者三事一武举仍六年一次开科一公侯伯及军职应袭子孙考试文理不通者降一级公侯伯子孙革禄米三之一非旧例宜革今后勋戚子仍听访保门馆以充教习一军职应袭子孙有志文举并弟侄愿入武学作养者俱照旧科举不堪作养者方送营操得旨武举武学新例俱改正教习门馆仍照先年事例令吏部选用不许自行访保
　　○命兴安伯徐良神机营中军坐营
　　○升锦衣卫指挥佥事刘璋为都指挥佥事掌本卫事
　　○以宁夏叛逆既平内阁辅臣运筹有功加少师兼太子太师吏部尚书华盖殿大学士李东阳特进左柱国少保兼太子太保吏部尚书武英殿大学士杨廷和少傅兼太子太傅谨身殿大学士吏部尚书兼文渊阁大学士刘忠少傅兼太子太傅武英殿大学士各赏银一百两纻丝四表里太子少保吏部尚书兼文渊阁大学士梁储改兼武英殿大学士仍荫东阳子兆蕃为尚宝司丞廷和子恒为中书舍人
　　○以宁夏平加兵部尚书王敞太子少保荫其子会为锦衣卫百户礼部尚书兼翰林院学士白钺吏部尚书刘机礼部尚书田景贤刑部尚书刘璟俱太子少保兵部侍郎陆完李浩各赏银三十两纻丝三表里吏部侍郎李瀚靳贵户部侍郎乔宇毛纪丛兰礼部侍郎费宏李逊学刑部侍郎张泰张子麟都察院副都御史王鼎大理寺卿张纶各银二十两纻丝二表里
　　○加司礼监太监温祥赖义谷清秦文范宣张钦禄米岁各十二石赏银一百两纻丝四表里升锦衣卫冠带舍人温钦谷雄秦安为本卫副千户百户赖友张铭为指挥佥事冠带总旗杨恕为正千户俱世袭指挥者带俸千户者管事亦以宁夏及擒刘瑾功也
　　○复封义子锦衣卫指挥同知朱德为永寿伯太监谷大用兄大宽为高平伯马永成兄山为平凉伯魏彬弟英为镇安伯诰券勋号禄米皆等德不知其所出初为裴太监厮养冒裴姓后赐姓朱能造西域食饵有宠英非彬弟冒魏姓时张永兄弟既封伯二人大用等亦援宁夏功欲封其兄弟以德为  上义子故并封之爵赏之滥国朝所无云
　　○甲戌升山东左布政使张遇为顺天府尹
　　○复江西按察佥事李王□赞为通政司左参议
　　○升按察使刘丙参政管琪倪民俱右布政使参政高友玑副使蒋昪俱按察使参议匡翼之公勉仁知府赵继爵陈祥褚圻俱按察司副使同知魏纶秦锐王铨时中白杲知州范渊知县汤沐李情通判张诺俱佥事丙福建琪湖广民河南友玑山西昪翼之浙江勉仁四川继爵祥山东圻广西纶山西锐湖广铨中沐广东杲狭西诺四川情浙江渊云南
　　○甘肃镇巡官奏粮草缺乏户部议发银六万两令督理粮储侍郎丛兰招商籴买不足许开中引盐从之
　　○丙子巡抚湖广都察院右副都御史王纶卒纶浙江慈溪县人成化甲辰进士初除工部都水司主事以内艰去改礼部仪制司历员外郎郎中弘治庚申升广东参政寻转布政正德己巳由广西左布政升都察院右副都御史巡抚湖广兼赞理军务未几遭外艰值郴永盗贼猖炽特诏夺情督军阅三月贼平始许终制遂以疾卒与祭一坛纶以能医游公卿间公卿多喜之者而才能亦足集事故卒至台省大官其气岸简伉酬应颇刻核且有凌忽之态自敌已以下多恶之
　　○四川流贼蓝廷瑞鄢本怒等作乱廷瑞与廖惠等欲据保宁本恕等欲据汉中攻郧阳由荆襄而下巡抚都御史林俊议发兵防通江惠等果至破其城佥事钱朝凤等各遁走会官兵自他县回贼疑援兵至亦遁左参议公勉仁闻变退屯右垭俊益发猡犭□回石砫等兵谍报贼至朝凤惊坠渠中欲复走有乡夫者抗声让之乃止督猡犭□回与战勉仁亦引兵自右垭来列营赤日中会龙滩河涨贼半渡猡犭□回奋击之贼败擒斩八百余人坠崖及溺死者甚众俊又遣知府张敏何珊等追至门镇子斩首亦如之廷瑞死惠被擒余党遂入狭西西乡总制尚书洪钟及俊各以捷闻赐敕奖励赏奏捷者如例各官功罪令巡按纪功御史勘报  以  万寿圣节遣驸马都尉蔡震马诚分祭  长陵  献陵  景陵  裕陵  茂陵  泰陵
　　○遣仪宾杨淳祭  恭仁康定景皇帝陵寝
　　○遣内臣祭恭让章皇后陵寝
　　○丁丑  万寿圣节  上诣  奉先殿
　　奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼免群臣宴赐以节钱钞
　　○升知州朱本端为江西按察司佥事
　　○己卯改刑部右侍郎陶琰南京工部左侍郎马中锡俱为左副都御史琰总督漕运兼巡抚凤阳等处中锡巡抚大同
　　○复以裁革右副都御史顾源仍巡抚云南致仕右副都御史邵宝巡抚贵州
　　○复以赵璜为顺天府府丞
　　○调裁革布政司右参议陶照于四川杨学礼于狭西
　　○升锦衣卫都指挥使马钊为都督同知都指挥同知张寰为都督佥事钊永成侄寰永弟俱冒宁夏功也
　　○庚辰复通政司右参议任良弼官良弼为给事中时常奏免逋税刘瑾恶之调戍辽东三万卫至是赦还复为参议
　　○南京十三道御史张俅等劾奏佥都御史张禴通政司参议张龙尚宝司司丞屈铨南京鸿胪寺卿赵履祥南京大理寺少卿王彦奇四川布政使潘楷湖广参政尹灏山西参议寗杲原任湖广荆州府知府王绶俱交结刘瑾纳贿转迁者而致仕大学士焦芳刘宇首先阿附同恶相济其罪尤著乞将禴等罢黜芳宇仍加重罪追夺封诰以为朋奸不忠之戒诏黜绶为民履祥灏降三级其余已处者置之灏降严州府同知履祥泸州知州
　　○改光禄寺少卿李良为大理寺左寺丞
　　○辛巳复姜洪为山东左布政使金献民为贵州按察使吴彦华为浙江左参政杨茂元为江西左参政杨守隅为狭西左参政刘逊李金吴廷举俱云南按察副使金整饬腾冲兵备廷举临安兵备陈恪贵州按察副使整饬威清兵备
　　○赐鲁府故奉国将军健木□霤淑人范氏养赡米岁五十石从鲁王请也
　　○发太仓年例银十五万两给辽东军饷从总理粮储官奏也
