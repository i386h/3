<!-- { "loadSidebar": true } -->
　　○致仕南京工部右侍郎沉晖卒晖字时旸直隶宜兴人天顺庚辰进士授南京户部主事升员外郎郎中成化戊戌改南京礼部寻升狭西布政司参议以忧去服阕复除福建未几进本司参政弘治庚戌升广西右布政使卫士以缺粮相煽为乱晖捕得首恶三人斩之遂定明年转江西左布政使甲寅升都察院右副都御史抚治郧阳下令许民之无田者得耕废弃地免其租三年岁余得常稔田数千顷又甓郧阳城十有二里于襄樊往来要津造浮梁八十艘以便涉者民甚德之未几改巡抚湖广时武冈州知州刘逊坐裁抑藩府被诬晖为直之戊午召为南京工部右侍郎踰年以言官论劾力求去至是卒赐祭葬如例晖剔历中外几四十年颇不失职其为侍郎较工计直细及锱铢人多怨之用是屡招浮议然晖既去继者阅旧牍颇以晖所执为是云
　　○癸丑升大理寺右寺丞李铎为左寺丞御史袁宗儒为右寺丞
　　○升湖广布政司右参政张天相为浙江右布政使
　　○通政司右通政李元吉太仆寺少卿刘志道为言官论劾俱致仕
　　○通政司右通政张龙致仕龙负恃取官巧媚罔利士类不齿初以通政司参议降府同知恶稔于昔论议汹汹未几改升为知府及吏部考核又乞升为通政肆意干请无所忌惮至是冒挟钱宁以取重货事觉乃退
　　○甘肃兵备副使戴书山东右参议陈溥俱以不职为巡抚都御史所劾令致仕
　　○赠广西郁林州同知郑宝为本州知州仍荫其子一人为国子生初宝署北流县适妖贼李通宝为乱乃与其子宗圭率兵出御杀贼二十余人贼稍退乘胜逐之父子皆死事闻故有是命
　　○荫大理寺卿陈恪子应期为国子生恪卒其妻乞荫子吏部以恪三年未经考满例不当荫诏恪年劳既深许之
　　○补荫工部尚书刘璋承继侄孙华都察院右副都御史张淮孙景宪俱为国子生
　　○故巡抚保定右副都御史王沂孙节掌太医院事通政司通政使李宗周子俨俱乞荫为吏科所驳谓沂已荫其子昶不宜夤缘奏扰宗周以方术猎取大官已为非分不宜录及其嗣吏部覆议亦不可内批俱荫为国子生
　　○上自封为镇国公降手敕曰总督军务威武大将军总兵官未寿统领六师扫除边患累建奇功特加封镇国公岁支禄米五千石吏部如敕奉行于是尚书陆完等奏  祖宗列圣之制未有身居天位下同臣爵者注府勋阶皆非事体所宜臣等明知不可岂敢阿意顺承乞下廷臣集议采择礼典别上尊崇之号内批注后军都督府带俸
　　○升顺天府府尹胡韶为刑部右侍郎
　　○升太仆寺卿何孟春为都察院右副都御史巡抚云南
　　○升翰林院编修陆深为国子监司业
　　○命营州后屯卫指挥同知赵承恩守备德州
　　○革分守辽阳副总兵孙文回原卫带俸以巡按御史劾其贪儒也
　　○荫巡抚湖广右副都御史秦金子汴为锦衣卫百户录其郴桂平贼功也
　　○兵部尚书王琼会廷臣议上武举条格一武举乡试仿文士乡试年以十月为期先月都司布政司类造卫所府州县应试者于巡按御史会三司官考验定数两京卫所俱送中府会官考定直隶卫所留守司大宁都司并各府州县俱送巡按御史考定各转送兵部考验之日选取之法一如武举会试例一武举天下军职两京武学并诸卫所各起送五十名南北直隶卫所各三十名留守司大宁都司各十名辽东万全二都司山西行都司各视直隶卫所狭西都司视两京武学狭西行都司山西山东河南江浙两广川湖云南都司视狭西都司各杀三之一福建贵州各半之川湖闽三行都司各视大宁都司总小旗舍人舍余军余两京武学各卫所各起送二十名南北直隶卫所辽东万全都司山西行都司各半之大宁都司留守司及十二都司四行都司各杀四之三民人南北直隶各二十名每布政司各半之以上起送之数虽有定额若不及额者不拘惟不得踰额一会试之年四月兵部于团营教场会集考验初九日试马上箭十二日步下箭十五日策一道内阁大学士兵部尚书为考验官提督各营官兵部左右侍郎锦衣卫官二人给事中二人为同考验官监察御史二人为监试官一会试每科中选如正德三年例取六十人官以品级为次舍人序见任武职后外取中选总小旗人等不得过二十人一各处起送必须操行无过言貌出众膂力过人及弓马熟闲策答通晓兵法者不得滥举以足额数一选取之法凡有五等以原报考语行检实迹优劣为一等言貌膂力优劣为一等马步中箭多少各为一等答策优劣为一等五等俱优者中试或五等互有优劣听考验官参酌去取一中试官除都指挥使难升外其都指挥同知以下俱升署一级遇推用署指挥使同知佥事俱加署都指挥佥事职衔俱终其身不袭一中试官俸应支折色米内改五石支本色一中试武职属都司行都司者遇本都司及本地备倭守备总运等缺属两京卫所者遇南北直隶都司留守司官缺及备倭守备总运等缺俱以次推用或兼举未中选而曾经奏保者各卫所军政掌印佥书管屯巡捕等缺亦于武举中选官推用一中试总小旗舍余军余两京及各边镇者俱委管队在外者各于本卫所委管守城操练巡捕其民人委管本州县民壮俱冠带荣身总小旗俱支本色米舍余军余民人俱支米一石以后立功照例升用一中试应袭舍人俱待袭替后推用琼以前尚书刘宇所定条格有未当者复建此议自谓据古准今视前为优又自请为考验官诏皆从之唯翰林院考验官至期奏请琼不欲旗军人等列名于指挥之前故但以品级定先后殊非较艺之意又身居兵部自请为考验官其诬上行私不知忌惮如此
　　○斩河南浙川盗王泰等于市巡抚都御史李充嗣镇守太监孙清以擒捕功赏银二十两彩币二表里巡按御史张仲贤袁泽银帛半之参政王珝等各赏有差知县熊价等准以功赎罪
　　○录蓟州洪山口罗文谷等关功升赏千户蒋隆等四十三人有差都指挥马永升署都督同知镇守太监王忻高奈给禄米岁十二石都御史臧凤总兵官戴钦各赏钞二千贯彩币三表里分守太监徐顺彩币二表里
　　○以应州功荫都督朱宁子永安为锦衣卫世袭正千户见任管事时永安仅六岁复荫叙为都督赐蟒衣玉带云
　　○升赏辽东清河等堡地方获功阵亡官军乔旺等六百人有差
　　○湖广郴州民奏称永顺致仕宣慰使彭世麒征剿猺贼号令严明所过之地秋毫不犯乞加赏劝兵部覆奏诏以世麒忠勤可嘉写敕奖励时恩赉多出干请故远人亦效尤焉
　　○升赏郴桂地方剿平猺贼龚福全等获功官民土兵都指挥刘宗仁等二千三百七十人有差佥事王济并布政方璘等各升俸一级内有余功者仍加赏参将史春升实授一级都指挥赵明等各赏银十两纻丝二表里指挥张清等半之致仕宣慰使彭世麒与正二品散官服色诰命再写敕奖励
　　○兵科给事中许复礼以福建福州等七卫军士缺粮相继称乱因言天下治乱系于人心今四方兵荒人心摇动易于从乱实可隐忧宜令各镇巡等官查按军卫有司之弊凡不急之工役无名之岁办非分之科扰俱减免厘革以安人心下兵部覆请自今非奉朝廷明诏擅役一夫擅科一物者听抚按及按察司官劾奏重治从之
　　○以应州功升荫锦衣卫指挥使秦玉为都督同知指挥同知魏天祥温得为都督佥事指挥使于福为都指挥使指挥同知周暹正千户李钦为都指挥同知副千户张祥为都指挥佥事署指挥佥事赵信为署都指挥佥事正千户苏荣为指挥使署正千户马祥为署指挥使舍人张俊韩盛聪刘栋杨胜萧迪谷柯蒋锶张奇甯玺为正千户陈钊为百户天祥等十五人皆太监魏彬张永赵林苏进马英张忠萧敬谷大用蒋贵张淮秦文温祥李英于经周昂弟侄而甯玺冒赖义姓陈钊为佛保家僮韩盛聪刘栋为韦霦张钦表侄杨胜为张锐表兄也凡荫序未有如是之滥者既而天祥等复自叙其功宜改正重升于是复升玉为右都督得天祥俱都督同知信署都指挥同知荣都指挥佥事祥署都指挥佥事迪玺俱指挥佥事
　　○镇守贵州总兵官都督佥事李昂以老乞归兵部谓昂廉谨有功请给俸隶以示优礼许之令于南京右府佥书
　　○命狭西都指挥同知王爵狭西行都司掌印
　　○命大宁前卫指挥使曹鹏龙骧卫指挥使冯璧武城中卫指挥使高辅神机营补缺管操
　　○江西铅山民李镇周伯龄吴三八作乱平之初宸濠以大学士费宏持护卫之议既家居犹怨之不已欲甘心焉宏族人有与三姓讼者濠乃令黠吏毛让诱致之密谕以意俾专贼宏于是三姓者恃濠遂寨险作乱日寻干戈费氏举族避之县城中伯龄等率众斩关而入破县狱大索执所与讼者支解之宏亦几不免守巡官以下畏濠置不问三姓势益张众且三千遂发宏先冢备极惨毒复劫掠乡民二百余家远近骚动宏遣人奏愬于朝下巡抚都御史孙燧等议处燧以屡抚不服请用兵乃调饶信官民兵檄副使王纶剿之镇等列阵拒敌久之乃克镇就缚伯龄解甲降三八走匿濠府诸俘获者纶希濠旨多所纵遣及狱上论斩者止三十人濠复欲脱镇燧觉乃榜杀之余皆瘐死或从濠反歼于阵竟无肆诸市者濠败后三八走匿福建捕得乃毙于狱阖境快之
　　○刑部断囚有子紏他人劫其父弟劫其兄者循旧例以同居卑幼将引他人为盗及私擅用财拟罪止徒杖至是大理寺驳之而刑部固执原拟少卿刘玉因奏云定律明刑实以弼教今子劫父弟劫兄人伦之大变也即使律文未载亦当权轻重以正法援比附以上请若如前拟断则是伦理置而不论盗贼肆而不禁亦何惮而不为哉于是下刑部会议如玉言改拟重刑仍著为令
　　○南京守臣奏应天扬州苏松常镇等处大雨弥月平地水深丈余漂溺室庐人畜不可胜计民间往往质鬻男女及拆卖瓦木以给食者而有司督租如故乞赈贷蠲免工部覆请得旨既水灾非常人民困弊诸不急之徵蹔且停缓此后若有派办仍湏酌量减省毋致重为民困
　　○先是内官监太监刘餋等以缺物料请差本监官二员往湖广浙江抽分厂会工部主事中半抽分得旨以李文往湖广马俊往浙江工部因奏抽分厂竹木等料俱送清江卫河二提举司成造粮船及备器皿厂供应器皿之用比年流贼猖獗焚毁粮船几二千艘补造至今未完而上供器皿工价亦多逋欠他若赏赉朝贡番夷衣服彩叚动輙数万皆需抽分所入者补还况今湖广浙江诸处连岁饥馑民多逃亡正供赋税尚望蠲免伏望轸念民艰追寝前命如本监急缺物料臣等别为计处不听
　　○甲寅封右都督朱彬为平虏伯左都督朱泰为安边伯各食禄千石世世承袭彬泰善伺  上意日见亲幸既诱  上再巡边与虏遇幸不覆军  上欲自耀武功乃假重两人亲为定爵名驰敕下吏部封之两人亦自以为当得偃然受焉由是权愈专不复顾忌矣
　　○监察御史李镇言巡按直隶御史刘士元禁戢奸邪不挠权势永平知府毛思义才足有为恩尤得众为镇守太监郭原所诬遂至逮问今原奸已露则士元思义无罪明矣乃犹监禁未释望取其大节舍其小过特赐宽宥不报
　　○乙卯刑部都察院会审重囚情真罪当应决者八十八人应奏请者四人上命重囚情真者依律处决其四人仍系之
　　○丁巳夺狭西布政司右布政使李承勋按察司按察使杨惟康俸各四月以巡按御史张文明劾其违例乘轿也
