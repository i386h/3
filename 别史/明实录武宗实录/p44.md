<!-- { "loadSidebar": true } -->
　　○乙卯丰城侯李玺乞追封其祖母景氏为丰国夫人赠其前母卫氏继母毛氏为丰城侯夫人俱补给诰命从之
　　○韩府襄陵王范址薨范址庄穆王长子也母荆氏宣德四年二月初二日生正统七年八月封镇国将军成化十五年五月袭封王至是薨辍朝一日赐祭葬如例谥恭惠
　　○升工部郎中王寿为四川布政司左参政庐州府知府马金为贵州左参政福建盐运使吴泰为广东右参政
　　○监察御史秦昂言淮浙盐法已命工部右侍郎兼左佥都御史张宪右副都御史王琼分行清理凡禁奸革弊变通张弛之宜当责之专任巡盐御史可暂止勿差已差者可召还庶事无掣肘户部覆奏谓大臣清理乃一时权宜而禁奸革弊则御史专职也况近者织造中官奏带长芦引盐越境货卖夹带私贩其弊实多非御史严加防范人益无惧巡盐之差宜如旧但行令同心协力以清宿弊  上是之
　　○免辽东定辽左等卫所屯税有差以水灾故也
　　○广东惠潮二府土贼陈锦等为乱佥事胡恩都指挥何清知府吕大川张时泽等剿平之初锦纠合江西瑞金县贼戴进受等攻县城破之已而避于河源程乡等县山中有众约二千余时出肆掠至是平凡擒斩千三百二十六人俘获三百一十七人获被掠者百二十二人于是总镇太监潘忠总兵官伏羌伯毛锐以捷闻  上降敕奖励忠等赍奏人赏钞千贯
　　○丙辰升山西布政司右参政才宽为河南右布政使
　　○增狭西汉中府金州并西乡石泉汉阴县茶课二万四千一百六十四斤
　　○刑部会官审录重囚得情可矜疑者十六人具狱上请得旨减死充军者十六人以幼小释放者二人妇人三人亦杖百释之
　　○戊午少师兼太子太师吏部尚书华盖殿大学士刘健少傅兼太子太傅礼部尚书武英殿大学士谢迁求去位许之先是健迁与少傅李东阳以内侍刘瑾马永成高凤罗祥魏彬丘聚谷大用张永等蛊惑上心连章请诛之皆留中不出司礼监太监陈宽李荣王岳同至内阁议且有发瑾等南京新房闲住之意健等以为处之未尽皆厉声曰  先帝临崩执老臣手付以大事今陵土未乾而使嬖幸若此他日何面目见  先帝于地下乎宽等乃辞去其意未决而岳素忠直且提督东厂与太监范亨徐智皆有涣群之谋将请于  上有所处八人者知之以瑾尤巧佞狠戾敢于为恶乃谋使瑾入司礼监与执事枢以为脱祸固宠计是夜瑾遂传命搒笞岳亨智于内门遣之南行时健等以户部尚书韩文素刚正令倡九卿伏阙固诤而岳从中应之吏部尚书焦芳乃泄其谋于八人明早健及文等率九卿科道方伏阙俄有旨宥瑾等遂皆罢散健等知事不可为即日疏辞政柄故事辅臣乞休必俟三四疏乃允于是八人者惟恐健等去之不速  上意亦以健等数有直言逆耳遂听之虽赐敕给驿命有司月给食米五石岁给役夫八人犹循旧典而殊无眷恋之恩矣一时朝野闻二老之去莫不追伤  先帝顾命叹讶流涕而不能已寻岳亨行至临清瑾使人追杀之惟智幸免焉
　　○太监李荣传旨命内官监太监杨森守备  天寿山余俊守备南京三千营太监张永调神机营把总提督十二营调奋武营太监魏彬代永效勇营太监吴轲代彬显武营太王润代轲尚衣监太监贾和代润兼管神机营中军头司既而命润仍管显武营和管神机营中军头司并效勇营
　　○命应天卫带俸都指挥佥事王钦五军营右哨坐营  河南确山县天鼓鸣地震声如雷
　　○己未少傅兼太子太傅户部尚书谨身殿大学士李东阳乞致仕言臣本疏愚不谙世务承  先帝简任顾托之命鞠躬尽瘁死于其职臣之分也但体质虚羸素多疾病谋虑渐短于前日事功每负于初心以致国是多违天灾迭见罪咎累积过于丘山徒拥虚名滥支重禄若复贪荣冒宠病国妨贤上无以谢  先帝在天之灵下无以副天下苍生之望含羞抱愧死有余辜  上曰卿辅导有年劳勚显著受  先帝顾命托以匡弼盖欲隆政治也上天垂戒朕自当省卿可安心供职以副委任毋再固辞先是请诛瑾等疏实东阳秉笔第太监陈宽等至阁议时东阳辞颇缓中人皆以为事不由之故与健等同日具疏恳求去位而东阳独留人亦幸其留云
　　○狭西总制左副都御史杨一清奏宁夏镇守内官岁贡红花播种浇灌薅鉏采摘役军丁动以千计其输送入京也所至骚扰为害甚多兼地方孤悬河外时有寇警加之荒歉军士尤宜宽恤乞停其贡为便工部覆奏宜从所请  上不听仍令进用  是日酉刻金星见未位
　　○莱州府地连震自癸丑乙卯丙辰丁巳至是凡二十五次
　　○庚申大学士李东阳复奏臣蒙命勉留惊惭无地伏念臣昨与刘健谢迁各具疏乞休而健迁皆荷俞允臣独被留以臣较之二人病尤多而才独劣若依栖眷恋苟幸安全正恐累  陛下知人之明孤  先帝顾命之重内批答曰具陈休致臣下职也而黜陟人才朝廷自有公论卿有疾宜善加调理勉副重托慎勿再辞
　　○辛酉东阳复奏乞暂免朝参昼日扶病入阁供事许之
　　○壬戌以吏部尚书焦芳兼文渊阁大学士左侍郎王鏊兼翰林院学士并入内阁供事芳素不协士望惟以伏阙事泄中人德之遂有是命
　　○癸亥  诚孝昭皇后忌辰  奉先殿行祭礼遣驸马都尉林岳祭  献陵
　　○少傅兼太子太傅礼部尚书武英殿大学士谢迁陛辞赐之敕曰卿出逢景运历事  先朝首擢廷魁荐登秘阁诚心直道博学宏才昌辞大阐于谋猷健笔弘敷于制作清白之操百炼愈精刚毅之气万人必往荷  先皇之末命寔朕躬之是遗嗣统之初茂隆倚任乃能开心辅德随事纳忠定国是于蓍龟献箴言于药石时当勤恤义切臣邻方一体之是资遽累章而求退勉留至再祈请益坚特示允俞用成雅尚命有司给驿还乡月给食米五石岁拨人夫八名应用仍赐白金彩币袭衣以表眷怀夫状元执政自古为难而全节完名尤不易得兼兹众美式见于今卿归养德抱和颐神益灵化善良于乡里贻官业于子孙续安石之高风酬王曾之素志于戏志力有余年龄未艾卿其保慎之哉故谕
　　○吏兵二部会议文职由军功升俸一级或二级终身带支者但照原官品级上加支后复升官不得随品加授如由正七品论功则终身止加从六品俸从之
　　○升狭西按察司副使马懋为四川布政司左参政工科都给事中王缜为山西右参政
　　○升长芦都转运盐使司同知李纪为福建都转运盐使司运使
　　○狭西庆阳府有流星其声如雷
　　○甲子吏部尚书焦芳左侍郎王鏊各疏辞内阁命不许
　　○夜四川威州茂州地震
　　○乙丑命吏部尚书兼文渊阁大学士焦芳仍掌吏部印
　　○巡抚狭西右副都御史张泰奏赈恤过西安延安庆阳平凉凤翔汉中六府人户三十五万一千八百二十一丁所用米麦榖豆六十一万四千五百石有奇银一万五千二百一十九两有奇铜钱二百五十六万六千四百文有奇
　　○太监李荣传旨以御马监太监刘彝管福建市舶司事
　　○成都府地震有声
　　○丙寅保定河间永平等府天津等卫地方水旱为灾诏免税粮二万三千一百六十石有奇草一十二万八千九十九束银七百二十余两
　　○命弘农卫指挥佥事吕玺守备河南南阳等处地方以都指挥体统行事
　　○太监李荣传旨御马监太监陈贵镇守宣府等处地方
　　○丁卯夜月犯鬼宿东南星
　　○戊辰大学士李东阳等言近日奉旨停免日讲至明年二月以闻臣等窃惟讲学明理是人君治天下之本最为紧要  先帝初年日讲常至岁暮  皇上于去年亦至十二月十四日方才停止今年秋讲止得十一二日且冬节尚远天未甚寒停止讲读似乎太早诚恐  圣心无所系著或为玩好所移且内外臣僚传闻免讲不胜颙望纵使励精于内天下谁复知之臣东阳亲受  先帝遗命有东宫聪明常请读书之言近奉  皇上敕旨有倚托匡弼勉副重托之谕臣芳臣鏊皆以讲读之旧臣承辅导之新命不敢不昧死上陈伏乞收回成命仍旧日讲庶几  圣学可成臣民有赖不纳
　　○怀仁王奏请书籍诏赐为善阴骘孝顺事实洪武正韵四书集注各一部
　　○己巳听文渊阁大学士焦芳辞吏部印内阁处密勿之地虽与闻机务而不得专进退百官之权兼掌部印实芳所欲也大学士李东阳与芳有同年之契知事体不可为芳忠告于是芳乃恳辞
　　○庚午命翰林院侍读学士吴俨太常寺少卿兼翰林院侍读李旻纂玉牒
　　○命左春坊左谕德兼翰林院侍讲傅圭清理军职贴黄  莱州府地震至丙子续震者七次
　　○少师兼太子太师吏部尚书华盖殿大学士刘健陛辞赐之敕曰卿以宏才正学直道谠论简在  先皇超登秘阁谟明弼亮盈二十年王言大宣德政遐布抡功校绩惟尔之贤暨当  末命之初尤切眇躬之托比予嗣统倚任益隆乃能佐理政机敷陈善道坚贞之操久且不渝忠义之气老而弥壮方当任重恳乞优闲轸念耆儒勉留再四重违雅尚特赐允俞命有司给驿还乡月给食米五石岁拨人夫八名应用仍赐白金彩币袭衣以表眷怀于戏完名全节世以为难载籍所稽世不多见卿之履历亦既违矣今归其涵泳德义安享期颐挹司马之遗风寻欧阳之乐事茂延庆泽贻厥子孙非徒为一代之名臣而于后世亦永有闻哉故谕
　　○夺南京左军都督府管府事保定侯梁任俸四月坐托故不赍贺表为南京守备官所论故也
　　○荣王奏弘治十六年六月内奉  先帝命将之国而未行随侍官校已一再先行至彼其衣与食皆仰给于臣而臣在京禄米止三千石无以给之乞岁加二千石庶可供两地之费户部覆奏  上曰朕念王窘于用特加千石俱本色以慰其意
　　○赵府汤阴王见准弟五镇国将军见潲初以使酒毁骂宪臣革禄三之一至是欲肆淫行手欧平人至死都察院上其罪状有旨见潲累犯不悛法当重治姑从轻革爵间住乃敕赵王约束
　　○壬申户部议覆御史李熙等奏言国家盐课为济边而设旧制盐有定斤引有定价商人输粟以饷边朝廷给盐以偿粟彼此相易公私俱利当时权势有禁私贩有禁阻坏夹带有禁故在边无缺饷之虞在场无亏课之患自后法弛弊兴皇亲之家大肆侵夺权豪之徒多方包中卖窝转贩莫有纪极影射夹带何啻倍蓰用是商人困于守支灶户疲于煎炒国课日亏边储岁缺迩来又有折纳余盐银两事例其弊愈滋欲将商人秤掣引盐务遵旧制斤两及折纳余盐银两各要出给印信明文并将大引者加纳余盐装载者加收料钞议入从之
　　○命工部营造皇亲夏儒居第时工部为儒访求房二区与儒所居邻有旨以为卑隘欲拓其址而新之尚书曾鉴等因言其房完整不必改作今公私匮乏改作甚难况所居之傍皆百年以来安土居民势难迁徙再欲开拓必生怨谤愿寝其役俟年丰财裕以渐议之不听
　　○茂州汶川县地震
