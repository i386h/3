<!-- { "loadSidebar": true } -->
　　○进贤知县刘源清闻濠反流涕誓众以必死鸠民兵缮器械召诸巨室令皆入城垒其三门为死守计又积柴环其廨舍与家人诀曰事急先举火毋污贼其家僮一人踰垣逸源清手刃以徇时江西诸州县素劫濠积威及闻兵起皆观望怀两端虽知逆顺者亦不敢显言拒之进贤逼近省城县小孤危人无固志诸恶少素与宁府通者欲往从乱源清捕得杖死于通卫义声既振众始不恐濠妃弟妻伯将归募兵助逆源清执而戮之并随行内侍辈数十人濠东下其党有逸过境中者皆为源清所诛又龙津驿丞孙天祐亦仗义与抗濠初举逆有数舸来龙津夺运舟自称七殿下天祐言于余干知县马津津令领兵拒战射数人杀之七殿下者惧麾其兵亟还又袁义官从三十余人自上流募兵还过龙津天祐追杀之焚其舟娄氏家僮载兵甲西下亦为天祐所遏擒七十余人余众皆溃归濠初欲倚娄氏为援又欲借兵于姚源贼党而源清与津及天祐横当其冲由是水陆道绝计皆不行濠初欲移兵先取源清而后东下李士实曰大事既定彼将焉逃乃止二府之民不从乱及濠兵之不敢经湖东以窥两浙者皆三人力也而源清所冶与贼切近况祸变猝起众方汹汹源清独倡义以挫其锐庶几于唐之巡远云
　　○兵部右侍郎冯清以宣府大同军饷缺乏数奏请多发官帑户部尚书杨潭等执议以为一岁之间解送二镇银并开中引盐总计一百八十八万一千二百有奇若使每岁如此则虽倾天下之财亦不足以供二边之用诚非臣等愚昧所能区处也乞敕镇巡等官以后非有紧急边报不许假以按伏为名擅自调兵糜费粮饷有旨责潭等谓其擅议军机欲为阻挠令从实陈状仍先发银十万两给之
　　○庚辰吉安知府伍文定及提督南赣汀漳军务都御史王守仁起兵讨宸濠初守仁奉命勘事福建以宸濠生日将届取道南昌贺之会大风舟不得前至丰城知县顾佖以变告守仁大骇遂弃官舟取小艇潜迹还赣时宸濠与其伪国师刘养正谋使人追之不及文定闻守仁还急以卒三百迓于峡江至吉安进曰此贼暴虐无道久失人心其势必无所成公素望重且有兵权愿留镇此城号召各郡邑义勇为进取图贼不难破也守仁初不许既而深然其言乃下令各郡邑谕以大义与文定日夜筹画军需器械粮草旬日间皆具时致仕都御史王懋中亦遣子敏贺濠生日被留伪授领军职事懋中力赞守仁起兵且曰吾已弃不才子惟知杀贼效忠尔既而诸乡官副使罗循罗钦德郎中曾直御史张鳌山周鲁评事罗侨同知郭祥鹏进士郭持平谪降驿丞王思李中编修邹守益等皆来会移檄远近声宸濠之罪是时变起仓卒众心汹汹及闻守仁举义始有倚仗亡不响应由是军声大振会两广清军御史谢源刷卷御史伍希儒道经吉安守仁以便宜留之军前
　　○先是巡抚甘肃都御史邓璋奏土鲁番累告索进贡不回夷使马黑麻等约千余人盖夷使出境既无常期迁延展转类将赏赐糜费遂留住不还故恩赉不沾于穷荒怨望致生于异域若以礼导之出疆岂有此弊况其情词甚恳宜为之处请敕兵部主事一人于夷人入贡途次挨查发遣并甘肃原留寄住者俱抚令归国以示怀柔之道兵部议以主事权任轻恐致他虞乃以命大理寺少卿李铎且曰沿途迁延夷人催抚出关其寄住结亲年久者具奏处置勿概逐之
　　○初写亦虎先诱其主速坛拜牙即羁土鲁番乃招番长速坛满速儿构祸图危甘肃既下刑部狱米儿马黑麻者其子也亦系甘州至是以添哥癿儿的五人自甘州亡越关将引逆虏要和官军追获之提督军务都御史邓璋等以闻且言奸谋虽兴于米儿马黑麻而写亦虎先实造历阶宜并按其事得旨系虏得出亡主守者何为也而璋等不究乃但以会问请何徇情如此其令从实回奏仍命刑部郎中锦衣卫千户各一人往会巡按御史勘之
　　○赐南京太常寺卿娄一鹏继母孺人赵氏祭一坛
　　○辛巳升刑部郎中林文缵为湖广布政司右参议
　　○命福建总督备倭署都指挥佥事崔灏于广东都司掌印
　　○增设福建漳州府平和县主治于南靖县之河头大洋陂析南靖县清宁里七图新安里五图隶之设知县典史儒学教谕训导阴阳学训术医学训科僧会道会各一员裁南靖县县丞主簿训导一员
　　○以修太素殿成遣内官祭司土之神
　　○追封南渭荣顺王子辅国将军膺金□只为南渭王金□只当嗣爵未及册封而卒其子彦滨既嗣祖爵请追封其父故有是命
　　○寄住毛怜等卫女直都指挥佥事克古奴等来朝贡马赏金织衣彩叚表里绢钞有差
　　○初巡抚四川都御史马昊副总兵张杰兵备副使胡澧率兵征松潘南北二路番寨官兵损折者三千余人昊匿不以闻及都指挥杜琮击筠高贼首谢文义于平蛮堡兵败死伤者又七百余人时总兵官吴坤佥事王芳驻兵筠连佥事田荆驻泸州皆不赴救至是巡按御史黎龙劾奏其罪诏推有才望者代昊巡抚而逮昊至京治之坤等姑令杀赎罪仍令龙具查前后失事并所隐匿以闻
　　○癸未太监张得玉为故太监邓敏乞恩荫授锦衣卫指挥及僧道医官八十人为兵科所驳兵部执议得旨朕念旧臣已皆升用矣尔等何乃一概奏革本当查究姑宥之
　　○宸濠释御史王金王事金山及布政使梁辰等令各还其署参议杨学礼已升陕西参政令之任惟知府郑瓛不释参政王纶佥事师夔潘朋寘军前用事参政程杲参议许效廉赖凤为散兵粮凡移檄郡邑则付辰署押而行
　　○甲申朝鲜国王李怿遣陪臣工曹判书金克愊贡马并方物谢恩赐金织衣彩叚等物有差
　　○太监韦彬传旨令提督团营平虏伯朱彬同新宁伯谭祐等领军督工
　　○乙酉升通政使李瓒为左副都御史以添设居庸山海关东西二路墩堡故命瓒领其事
　　○升抚治郧阳右副都御史王缜为南京刑部右侍郎
　　○升鸿胪寺卿张昱为礼部右侍郎仍掌寺事
　　○命广西奉议卫署都指挥佥事沈希仪于广西都司都司佥书管事
　　○命锦衣卫指挥佥事萧镇福建备倭以都指挥体统行事
　　○置广东铁税厂即以盐课司官兼领从镇巡官奏也
　　○开中正德十五年两淮盐课三十万引两浙盐课二十一万四千四百余引于大同以给军饷
　　○致仕太子太保礼部尚书田景贤卒景贤字宗儒顺天府涿州人成化乙未进士授户科给事中升通政使司右参议转左参议弘治辛亥升太常寺少卿通政使寻升礼部右侍郎掌太常寺事正德戊辰升礼部尚书仍掌寺事屡赐玉带及金织麒麟爪庚午加太子少保引年乞休＜锍-釒＞三上乃加太子太保赐玺书乘传以归命有司给月廪岁隶一是卒赐祭葬如制景贤体貌魁岸音吐洪畅为人淳实守官四十余年廉谨如一日晚年清静寡欲人所罕及卒之日几无以为歛士论称之
　　○准给商人陈勇等河东正课盐二十万引初勇等报中于宣大二镇上纳粮草既而奏改太仓又奏改河东惟其所欲辄得俞允至是复请于正课八十四万引内摘发二十万引先行支给户部谓其越次罔利请究治不报
　　○治贵州参议蔡潮都指挥王言满弼等罪初香炉山苖贼构乱潮遣百户顾恒潜赂贼曹朗者约举史为应既而守备权继武兵至朗背约遂杀继武官军死者一百六十五人至是贼平巡抚都御史邹文盛奏潮等功足赎罪且为乞升兵部议潮轻信间谍擅调官军以致覆军杀将其罪重言等俱功微难以准赎乃命御史逮问
　　○调宁夏汉中班军选中路卫所甲军土兵舍余于小盐池操备初守臣言小盐池为虏寇出没要地请选将增兵戍守既命参将杨贤分守于是选诸军赴焉
　　○宸濠以将出兵伪敕以承奉刘吉提督军务参政王纶赞理军务内官万锐镇守江西指挥余雄总督巡守又伪授举人谢凤及刘养正门生刘子达等为主事举人甘贵及李士宝男汝祺等为镇衣卫指挥赏宗室及三司护卫官军银两
　　○山西潞城县大雨雹
　　○戊子  孝壮睿皇后  奉先殿行祭礼遣英国公张仑祭  裕陵
　　○升太常寺丞张道荣为本寺少卿初少卿员缺吏部历推堪任者五人俱不用最后以道荣请遂用之道荣本乐舞生也
　　○户部覆人抚苏松等处都御史李充嗣所奏赈济事宜谓内帑既不可发钞关及寄库银已有常用生员上纳事例亦难再矣惟吏典农民事例可暂准行三月诏以地方灾重其别议所以赈之乃发南京赎罪并草场银四万一千七百有奇并浒墅钞关两准盐价之赢者
　　○己丑宸濠兵围安庆府
　　○庚寅  孝穆皇太后忌辰  奉先殿行祭礼遣寿宁侯张鹤龄祭  茂陵
　　○大学士杨廷和言近日以来在京各衙门题奏动经旬月犹未得旨事多壅滞不行又道路相传  圣驾不时巡幸市肆或至夷馆菜园等处游幸夜或不归甚至驰骤街衢冲冒风雨深更静夜出入宫门臣等初开且惊且疑未敢轻信已而流传既久众议纷然况远近军民皆有不美之言臣等之心尤不胜其隐忧者谨以奏闻伏惟圣明鉴纳自今以后尊居九重裁决庶务颐养天和茂隆国本绵  宗社积万年无疆之庆不报
　　○初天全六番招讨高继恩数侵暴芦山民知县屠恋稍裁抑之尝系其所纵军士继恩不能平执峦弟岱及吏数人遂相许奏镇巡议处久不报继恩愈益无惮率众焚掠芦山之水东清源乡遂攻围县城招讨杨世仁亦以事怨峦乃助继恩兵峦携家潜走雅州巡按御史黎龙请削继恩官阶切责世仁且言峦虽有罪但治之则长土官之验宜令吏部改用巡抚都御史马昊及太监王保总兵官吴坤分守参议崔旻分巡佥事王芳守备都指挥张麟俱难辞责然未及建昌兵备副使张思齐也诏以旻勘问延久不断酿成祸患思齐不能抚处峦寡谋挑乱遂遣锦衣卫官校并执之麟等俱停俸坤俟事宁议所坐保以取回免仍令巡按御史核各奏事情并究迟误之故继恩世仁各从实陈状时昊坐松潘失机已有旨逮系未至峦已遭丧逃归贵州昊至河南疏称病笃兵部议令镇抚司察昊果病先鞫之无俟峦至报可
　　○黔国公沐昆卒昆字元中黔宁王第三子武襄伯之六世孙也又诚尝为锦衣卫都指挥充参将守金齿卒昆袭为指挥佥事黔国武僖公无子立昆为嗣孙颇事问学武僖薨昆袭爵佩征南将军印弘治三年以征龟山竹箐梁王山盗有功岁加禄百石十四年复孟养夷酋思六所夺孟密三十余寨十五年以平夷妇米鲁乱岁加禄米百石其后赂通权近日肆骄恣淩轹二司言官论之因以窜黜昆亦不能自安矣以疾薨年三十有八追赠太师谥庄襄
　　明武宗毅皇帝实录卷之一百七十五终
　明武宗毅皇帝实录卷之一百七十六
　　正德十四年秋七月壬辰朔享  太庙奉  孝贞纯皇后神主祔享遣驸马都尉蔡震代行礼
　　○起致仕右都御史文贵提督抚治郧阳等处地方
　　○命长宁伯周瑭子大经袭爵
　　○升河南按察司按察使陈奎为山东布政司右布政使东昌府知府吕盛为山东按察司副使南京户部郎中胡德为四川布政司右参议
　　○东安县民张资尝捕贼首申窑头等其党讎之因劫其家资诉于兵部事闻诏提督捕盗安边伯朱泰同太监张忠等量拨官军擒捕有司故纵隐匿者令巡按御史究治时泰等方以盗宁受赏荫而贼党肆掠如故其隐蔽不实类此
