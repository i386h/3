<!-- { "loadSidebar": true } -->
　　○大学士梁储毛纪言八月十三日司礼监于左顺门传谕  圣意谓  皇上欲以镇国等字样加封威武大将军为国公臣等闻命惊悸窃以为大不可仰惟  天生皇上为天下君王公虽贵亦人臣耳柰何谬自贬损号称威武大将军又欲下封为国公乎况既封国公则将授以诰券追封三代不知  皇祖  皇考在天之灵亦能如  皇上之谬自贬损甘受此封爵否乎又况铁券之中必有本身免几死子孙免几死之文今  皇上聪明睿知寿福无疆后世子孙万代如见柰何又妄自菲薄甘为此不祥之语乎言至于此涕泪交零伏望矜察而俯从之速将威武大将军之号及国公之爵悉自除去不然则名既不正言亦不顺臣等亦不敢阿意曲从以自取他日身家灭亡之祸也不报
　　○南京工科给事中王纪劾奏尚膳监太监任宣于南京西上北门乘轿张盖骄纵无上渐不可长宜寘于理礼部覆议宜如所奏诏杖而释之
　　○玄应庵女道士叶崇真请敕赐观名并请以其徒赵演钟住持礼部以非例执奏特旨与之崇真尝为钱宁诵经而演钟等皆以泆行出入宁家故从其请
　　○癸未庆府寿阳王台濠薨王恭王第二子母杭氏弘治甲寅四月初八日生正德戊辰册封寿阳王至是薨辍朝一日赐祭葬如例谥曰和靖
　　○甲申代府隰川王聪氵□羑薨王庄隐王第二子母妃李氏成化癸卯十一月二十八日生弘治庚申袭封隰川王至是薨辍朝一日赐祭葬如例谥曰康肃
　　○乙酉  上自万全左卫历怀安天城阳和至大同
　　○丙戌重修  献陵明楼
　　○丁亥降天津兵备副使胡文璧为狭西延安府照磨初太监张忠管武清两直沽皇庄纵群小坐市牟利利之在民者一切归之民无以生文璧取其徒治之遂为忠所构逮诣诏狱法司拟夫入罪当赎徒内批令降杂职于边方用之
　　○开中两淮盐四十万引及发马价银二十万两于宣大二镇以  上北狩诸边告乏故也  己丑  宪宗纯皇帝忌辰驸马都尉游泰谒祭  茂陵如常仪
　　○庚寅追谥故刑部尚书何乔新曰文肃乔新字廷秀江西广昌人年十一通史学病陈桱通鉴续编卒曹彬包拯不书官吕文焕降元不书叛张世杰溺海不书死节纪羲轩附不经之谈书辽金失夷夏之义为修撰周旋所奇举进士奉使淮西巢县令阎徽尝学于乔新父文渊欲以金帛赠卒不受授南京礼部主事复除刑部迁广东司员外郎是司锦衣卫隶焉亲军有犯禁者率捕治不少贷进郎中指挥袁彬有所嘱乔新不可彬怒欲中伤之百端攟抚卒无毫发可指升福建按察司副使浙寇盗寿宁银冶募乡兵击斩数百获其魁行部兴化问民所病知洪武初官尝以牛贷民而至今徵租如故奏蠲之升河南按察使大水赈贷至秋报罢乔新以故事止于秋者以有秋也今无秋可已乎定至麦熟乃止全活甚众守令贪酷有强援他使不敢问者劾其罪黜之钧州民夜饮酒肆渡河溺其子讼肆主以鍜炼诬服坐系数年乔新谳之验果溺遂得脱死都御史原杰招吁流民引乔新为助得附籍者六万余家升湖广布政使成化辛丑升右副都御史巡抚山西虏寇边乔新设伏与战多所斩获召为刑部右侍郎播州宣慰使杨爱之庶兄友欲夺爱官奏其不法且云有异谋乔新奉命即讯得其情迁友他郡  孝宗即位升南京刑部尚书寻召入刑部乔新言旧制提取囚犯必给精微批所至比号乃行则矫伪无所托若徒用驾帖不比号则真伪莫辨乞仍给批便又言都民习胡语胡服此伊川被发野祭之类宜禁约从之御史邹鲁谋躐大理丞乔新荐魏绅鲁衔之会外氏与乡人奏讦鲁遂诬乔新预闻已而讯无验鲁受罚乔新力求去遂致仕家居杜门著述大理少卿屠勋给事中杨廉等累奏起用权贵忌之不果乔新自初仕即自誓不营利不阿权贵不以爱憎为赏罚守其言终身公退必读书虽视事亦手一编藏书三万卷皆手自讐校及卒都御史林俊为乞赠谥并援叶盛例言谥当以文会有沮之者给事中吴世忠论曰蒋之奇尝诬奏欧阳修后日太师文忠之赠谥之奇不能夺胡纮辈尝诬奏朱熹后日太师文公之赠谥胡纮辈不能夺盖诬善者群小之私赠谥者万世之公也广昌知县张澯复论之诏乔新学行俱优始终全德赠太子少傅仍与谥公论至是始定而  先朝实录本传谓乔新议法刻深及劝父引决以自全盖出焦芳之曲笔云
　　○复除病痊按察司副使陶照于河南
　　○初福建福州三卫军士无粮者三月适左布政伍符升任且行遂聚众为变挟符给之时巡按御史以交代去镇守太监罗籥同诸致仕乡官谕处乃散籥以事闻因言符职司钱榖由之生变并劾左参政陈策右参政陈锡右参议李际可不能设法追徵以致缺粮及都司掌印都指挥佥事张奎管操署都指挥佥事刘镇等不能钤束以致变乱俱有罪事下户部议覆诏策等并各管队人等令镇守巡按官逮问符令锦衣卫逮系至京问理是后官军月粮各该掌印管粮官仍预拟派定及时支给不许迟误并其余事宜俱令与镇守巡按官从长计议而行毋得似前偏执符在福建慎法守节财用籥尝假修城欲布政司畀银三千两符度所取太多止与六分之一籥衔之又致仕都御史林廷玉副使高文达尝有所嘱符不从亦皆恨符故阴嗾军士因请粮而肆其毒及变作籥及廷玉文达等复故为和解之术以见其功符及其子备受军士窘辱而又就逮籥等启衅之罪竟莫之治也
　　○辛卯升巡抚南赣汀漳等处右副都御史蒋昇为南京户部右侍郎
　　○癸巳狭西行都司地震
　　○甲午  孝贞太皇太后山陵成遣驸马都尉游泰崔元林岳分祭  长陵  献陵  景陵  裕陵  茂陵泰陵工部侍郎刘永祭  天寿山
　　○福建福州府地震
　　○六科给事中邢寰十三道御史李素等言往年九月  万寿圣节  驾在宣府群臣不获称贺道路骇异以为自  祖宗以来未有忽遗典礼如今日者往者不可追矣即今  圣旦又复届期请早回銮以慰群望不报
　　○丙申夜西方流星如盏色赤起自螣蛇正东行至五车曲
　　○丁酉福建延平府火毁城楼官廨及民舍五百余间
　　○诏调辽东广宁参将萧滓兵依限赴边
　　明武宗毅皇帝实录卷之一百六十五
明武宗毅皇帝实录卷之一百六十六
　　正德十三年九月戊戌朔  上驻驆大同先是镇守大同太监马锡以总兵叶椿第为献江彬传旨令椿立鬻券遂改为总督府居焉又夺都指挥关山指挥杨俊所置店二所改为酒肆榜曰官食亦令立券如椿实未尝予直云
　　○大学士杨廷和言  圣驾出幸今已一月矣内外人心栗栗危惧又有讹言传播总督军务威武大将军名号及巡幸山西狭西河南山东南北直隶之说愚民无知转相告语甚至扶老携幼逃避山谷此风一传关系甚大臣愚窃念自古人君乘舆远幸或以夷狄侵扰或以臣下逆命皆因不容已之势乃有不得已之行今  陛下当无事之时为有事之举虽有内外左右忠良之臣谏亦不闻言亦不入不知  圣明之见何以出此今邦畿远近盗贼公行江淮南北大水为患各处灾异奏报不绝士马疲劳财用匮乏天变于上人怨于下诚恐朝廷之忧不在边方而在腹里不在四夷而在百姓也伏望早回銮舆亟下明诏将前日讹言所传一切禁约改正自今以后有仍以总督威武大将军名号见于文移行下官府者坐以诈传  圣旨重典其原调边兵俱各放回本镇照旧操守原留随侍将官亦宜因能授任使之各守职业示以宽大之恩消其疑畏之念  陛下深居宸极颐养天和以奉  慈闱之欢以俟前星之耀则事体自定人心自安  宗社万万年无疆之福也臣受恩深厚困卧床褥与死为邻前项事情目击耳闻痛切心肺义不容于不言情不忍于不言故敢冒死言之伏望  圣明俯赐采纳不报
　　○己亥以平贼功加太保武定侯郭勋禄米岁四十石荫子一人为锦衣卫世袭百户勋以无子乞移荫于其弟敕从之
　　○庚子  上至偏头关
　　○辛丑孝恭章皇后忌辰驸马林岳谒祭  景陵如常仪
　　○礼部尚书毛澄等言九月二十四日  万寿圣节今车驾远巡已踰两月伏惟早赐回京躬受庭贺不报
　　○癸卯礼科给事中李纬言  圣驾远幸宣府大同甘肃延绥等处六军所至掠人财物乱人室家侵陵有司需索百倍四方闻风十室九窜诚恐祸变之来不可测也夫欲巡视三边修举戎务岂无文武大臣可遣何必亲冒艰险下行将帅之事与区区丑虏角胜负哉况秋气渐寒圣节在迩伏望早赐回銮以安人心不报
　　○乙巳晋府永和王表降薨王荣怀王第二子母妃孔氏弘治辛亥袭封至是薨辍朝一日赐祭葬如例谥曰靖惠
　　○戊申户科左给事中刘洙言去岁十一月例该处决罪囚俱取回监候因  圣驾在边生杀之权非臣下所敢专也今秋后又当处决而乘舆未返若仍留不决则奸恶不去无以安良善欲照常覆奏则事关众命孰敢裁决乞敕法司将旧岁取回监候罪囚并以后当类审者且由会奏仍望早赐回銮临刑之日亲赐处分不报
　　○工科都给事中窦明等言南北直隶并山东河南为建乾清坤宁二宫徵派物料民已不堪今又传銮舆不日临幸有司科扰百姓流移至以幼女适人不待礼聘万里外传闻之误又不知何如也乞令各抚巡官禁约非时婚嫁及有司之科歛病民者不报时  车驾所至贵近多先掠良家女子以充幸御至数十车在道日有死者左右不敢闻犹载以随且令有司饩廪之外别具女衣首饰为赏赉费远近骚动故多逃匿  上未必尽知也
　　○庚戌致仕南京户部尚书林泮卒泮字用养福建闽县人成化八年进士任南京大理寺评事历寺副寺正广州知府广西右参政江西左右布政顺天府尹户部右侍郎提督京庾正德三年升南京户部尚书寻有旨勒令致仕时逆瑾方横诸大臣不附已者多从中罢甚或绳之以法在廷惴惴泮得致仕免于祸以为甚幸未几坐累罚输边米百石贫无以偿甚苦之泮所居毁于火不能复创及归无所于处寓僧寺及先贤书院者数年至是卒无以为歛有司为庀丧具且悉其廉贫之状以闻乃得赐祭葬如例泮居官小心畏慎事上或过于恭然事亦不为之挠至于廉洁之操始终不渝尤为士大夫所贵议者谓其当官三事可以方诸古人而无愧焉惜其才略无大过人者故不以勋业着
　　○辛亥大学士杨廷和等言今  圣节渐近未睹銮回窃惟国家礼典莫大于朝贺嵩呼  万寿乃臣子祝颂若上之诚有不能自已者然非万乘之尊亲临黼座则在朝之臣既不得仰瞻日月之光而远方之使又无以遂朝宗之愿帝王之御世岂有此邪况我  祖宗以来百五十余年仪式具存每岁行之未之有改至于今日而乃欲尽弃之岂不深可惜哉又况礼之存亡系于一身系于天下者甚大安危治乱恒必由之诚不可不慎也伏望  皇上守  祖宗之成宪不敢以少违重朝廷之大礼不忍以遽废澄心静虑舍旧图新务全盛典以慰天下臣民之望不报
