<!-- { "loadSidebar": true } -->
　　○夜东方流星如盏色青白起天仓东南行至近浊
　　○辛亥先是传旨以代府临边天气苦寒又将军以下类多不法令廷臣议别择府第迁之于是大学士梁储等言  祖宗以来分封藩国规制已定不宜轻议迁改永乐初宁府自大宁迁江西辽府自广宁迁湖广盖其时百姓殷富府库充实徵发不难况分封未久宫眷不多所居宫室亦易营办弘治间寿王自保宁迁于湖广宫眷亦少又宫室皆已成者仅略修饰而为费已不赀民已愁怨矣今代府十余年前所生子已五百七十余人女已三百余人岁复一岁益加众多比之三府事体大有不同若欲别迁其亲王郡王必须盖造殿宇将军中尉仪宾以下亦须给之房屋今公私耗竭军民困惫不知此费从何出办况营建乾清坤宁二宫大役方兴百需未备若一旦又有此举民力决不能堪非惟逼迫逃亡抑恐激成他变伏望  皇上念国家大计利害不小特赐采纳停止前议天下生灵不胜至幸
　　○壬子大学士梁储蒋冕等复言初六日太监萧敬传谕谓  圣驾一二日即还宫自初六至今又踰四日恭候回銮未有定期中外臣民不胜瞻恋臣等备员内阁义关休戚匡辅无能徒切惭愧伏望即回銮以安众心  宗社生灵幸甚是日户部尚书石王□亦亦以是为言不报
　　○兵部言畿辅今岁水灾异常民穷盗起势所必至请如近例于直隶河间府地方暂设总兵官一员大名等府山东武定等处各兵备官一员从之
　　○宥分守开原太监王秩罪罚参将孙棠俸两月以虏入寇失于防御也
　　○癸丑大学士梁储等言  圣驾远出巡幸经旬未返臣等职忝辅导不获与扈从之列连日出郊迎请未睹  圣颜曷胜瞻恋伏望思  宗社之重寄念居守之无人上体  两宫太后倚望之深下悯中外臣民仰戴之切即日回銮以慰人心臣等不胜待罪俟命之至
○甲寅右军都督府都督同知杨英卒英湖广黄陵县人初袭升万全都司都指挥佥事寻充独石右参将转协守宁夏副总兵会庆府寘鐇叛遣其党撤黄河渡船英方以警出屯杨显堡遂率将士夺之不克走灵州于是升右府署都督佥事充总兵官发延绥官军一千五百人隶焉未几游击将军仇钺谋执寘鐇英密约为内应及宁夏平其部下斩获功最多乃实授都督佥事累升今职挂平蛮将军印镇守湖广地方至是卒赐
○乙卯户部官祭太仓之神顺天府官祭宋丞相文天祥俱如常仪
　　○丙辰晚  上还豹房
　　○丁巳大学士梁储等言昨者  圣驾归自近郊中外人心无不欢庆臣等伏惟  皇上远出旬又三日请于  奉先殿  奉慈殿亲行祭告次诣  两宫诣见  圣祖母圣母然后御门视朝使大小臣工瞻拜  天颜得以遂其依恋之诚自今以后尤望慎重起居勿轻出入以益延国家亿万载无疆之福
　　○增设青州府通判一员于颜神镇防矿贼也
　　○命都督同知张玺充总兵官镇守河间等处地方
　　○升都督佥事冯大经为都督同知以宁夏等处御虏部下有功也
　　○戊午  上夜御奉天殿视朝
　　○以灾伤停徵顺天保定淮扬等府及河南山东十一年拖欠寄养备用马匹
　　○升后军都督府带俸都督同知神周为右都督佥书管事周起自罪谪日以巧媚取恩遇至是复假榆林功得升
　　○升锦衣卫指挥使齐佐为都指挥佥事佐钱宁壻也从太监廖堂于狭西谷大用于山东及姚源等处累冒功升指挥使至是复以狭西重升总旗功乞改正得升
　　○己未巡抚佥都御史李王□赞奏河间保定真定大名四府所属州县并广平顺德二府俱有水旱灾乞赈济户部议以先年整饬边备侍郎赵璜未支银五千四百六十余两河间府德州原剩仓粮三千五百一十余石涿州易州盐山等县寄库折粮银二万二千五百两茂山卫地亩银七千八十两给之诏可
　　○庚申江西大庾县贼陈曰能等与上犹浰头诸贼盘据山峒屡出剽掠攻南康势愈猖獗都御史王守仁督兵备副使杨璋等潜师以入乘夜纵火破贼巢十九处擒曰能斩获五百六十余人捷闻诏赏守仁银二十两彩币二表里升璋俸一级有功官军及失事人员巡按御史并核以闻
　　○命立祠祀烈女何氏何氏泗州人年十六其父母鬻之倡家有欲犯之者何不可乃自刎而死提学御史黄如金请为立祠许之
　　○大学士梁储等言伏自圣驾谒  陵之后中外臣民悬望回銮莫不心怀忧惧寝食靡宁近日获睹  圣驾还宫视朝听政又莫不欢忻鼓舞交相慰贺臣等见群心如此已有不胜其庆幸者矣然尚有葵藿微诚未能上达今前星未耀储位尚虚上未有以慰  两宫圣母之心下未有以副百官万民之望此天下之大事  宗社之大计不可不早定而预处者也伏望  皇上先白于  两宫圣母次召皇亲公侯驸马伯并五府六部都察院通政司大理寺及翰林院詹事府六科十三道等官群集于朝诏以大义俾于宗室中推举近属之相应者一人具奏上请然后断自  圣心告于天地  宗庙  社稷迎取来京教养成就俾之问安侍膳司香内殿以待他日元子诞生然后出封藩服如此则恩至义尽言顺事行人心悦而天意从矣臣等备员辅导义同休戚事有关于安危大计者安敢不昧死言之伏望  圣明俯垂鉴纳即赐施行  宗社幸甚后九日复以为请皆不报
　　○辛酉以贵州采办大木停免清平等卫所正德十一十二年额造军器
　　○壬戌留凤阳秋班京操官军本处操备以水灾故也
　　○癸亥罢古北口白羊口黄花镇防守官军以虏退故也
　　○升广东左布政使吴廷举为都察院右副都御史往湖广赈济先是巡抚都御史秦金奏武汉荆岳黄襄德常安沔等府州并所属县俱水灾请遣大臣发银赈济下户部会廷臣议遂以命廷举其赈济事宜一今岁南京兑运粮米视上年例折银起解汉阳荆岳常德等府兑军粮令徐淮等仓支运其余税粮子粒暂且停免江西浙江福建赃罚并广东盐斤番货银两俱许支用一王府禄米并解京盐钞物料拖欠者停止其王府房价坟价胖袄军器叚疋绫白绵等料仍量为宽减一廪膳生员纳银二百两增广二百八十附学三百四十江西浙江各七十名南直隶百名准于湖广上纳湖广三司承差知印并各衙门纳银多寡亦如正德十年例其生员不愿出仕两考吏不愿赴京者纳银二十两许以冠带荣身一湖广所属卫所指挥纳银五十两千户所镇抚四十两百户所镇抚二十两免比试总旗十两小旗半之免并枪所纳以充郴桂等处军饷一阴阳医生僧道或仕宦子孙良家子弟纳银六十两者起送入选免考俱如议行
　　○是夜南京祭历代帝王风雨大作雷震死斋房吏
　　○甲子祭太岁风云雷雨岳镇海渎山川等神遣定国公徐光祥行礼
　　○遣旗手卫官祭旗毒之神
　　○升山西按察司佥事徐暹为本司副使
　　○荫巡抚狭西右副都御史萧翀子世功为国子生
　　○命成国公朱辅南京守备仍掌南京中军都督府事
　　○诏发南京仓粮二万石赈给应天府江宁上元等八县仍免其粮税以灾伤故也
　　○乙丑  宪宗纯皇帝忌辰  奉先殿行祭礼遣驸马都尉林岳祭茂陵
　　○德王见潾薨王  英宗睿皇帝第二子母宸妃万氏正统戊辰生天顺丁丑封于山东之济南国号曰德成化丁亥之国至是薨年七十讣闻輙朝三日遣官祭葬如制谥曰庄
　　○重兴寺国师都纲完卜坚赞列巴等并番僧管著藏等贡方物赐宴给赏如例
　　○丙寅  上复夜出德胜门趋居庸
　　○荫故礼  右侍郎汪谐孙师夔为国子生
　　○郑府真丘王见渻薨王简王第十二子母俞氏成化乙巳生弘治丁巳袭封真丘王至是薨辍朝一日赐祭葬如例谥日荣隐
　　○丁卯治湖广彬桂等处失事罪参将史春指挥胡昂等俱逮问左布政使周季凤按察副使恽巍署都指挥佥事文恭夺俸三月
　　○江西南昌县火毁居民几三百家
　　○戊辰调右军都督府掌府事会昌侯孙铭中府掌印管事提督神机营如故
　　○召镇守两广武定侯郭勋还京总管三千营操练
　　○升都督同知张兰为右都督兰太监锐侄也冒功累升至都督同知以狭西功乞改正许之
　　○初建州三卫夷人侵犯边境降敕抚谕至是纳款兵部议请仍谕镇巡等官不宜弛备从之
　　○己巳升浙江按察司按察使何天衢为浙江布政司右布政使广东右参政张恩为福建右布政使
　　○国子监祭酒鲁铎以疾请告许乘驿归仍令有司俟病愈具奏
　　○庚午命茶陵卫署都指挥佥事王廷爵充右参将分守靖州等处地方荆州卫指挥同知戴英守备彬桂地方
　　○命崇信伯费柱右军都督府掌印提督三千营如故
　　○辛未  上度居庸关遂幸宣府令太监谷大用守关无纵出者
　○初给事中员缺吏部以行人杨秉义进士席彖张天性吴廉李纬李学及宦傅良弼八人请补有旨令别推知县吏部遂推知县李长又有旨令推行人吏部再推行人华淳既而皆用之彖天性长户科廉纬礼科秉义学宦淳兵科良弼工科
　　○给宣府防御延绥辽东官军万三千余人衣鞋以天渐寒从兵部议也
　　○癸酉大学士梁储等言臣等数日以前闻之道路皆云  圣驾将复出郊犹未之信昨日及今日进阁俱无奏题本发下乃信所闻不妄窃见我  祖宗时皇储已建人心安靖然犹思患预防不肯轻出游猎今大内无人居守万几谁与裁决意外之虞又有不可不防虑者伏乞即日回銮永为群生造福仍削臣等官职罢归田里以为辅导无状之戒不报
　　明武宗毅皇帝实录卷之一百五十三
　　正德十二年九月甲戌朔  上驻跸宣府江彬宣府人欲挟  上自恣始诱为西北之行既幸宣府遂营建镇国府第晏然忘归时夜出见高门大户即驰入或索其妇女于是富民厚赂彬以求免久之军士樵苏不继至毁民屋庐以供爨市肆萧然白昼户闭
　　○大学士梁储等言  圣驾再出巡幸大小人心比前尤加惶惧臣等及府部各衙门官俱日诣左顺门跪进章＜锍-釒＞伏请回銮但未奉明旨以致一应章＜锍-釒＞无由上达每日护卫官军及辞见官员自朝至暮俱不敢輙自退出此事关系不小臣等职居辅导不敢不昧死为  皇上再三言之伏望  圣明宥臣等之罪察臣等之心俯垂  天听降旨处分俾各衙门皆有所遵守仍即日回銮视政以衍  宗社万万年无疆之休不报
　　○六科给事中石天柱等言京师  宗社所在生灵所止  陛下一旦舍之而去既无国本以系人心又无明诏以为防守卒有变故将坐以待毙而已况北虏年来其势愈甚而吾亡卒多为之向导朵颜新与之和亲沿边兵食俱乏攻守无具万一有奸邪结虏敢为内应如己巳土木之变其何以御之夫群小之从陛下者以其能富贵之耳一有不虞则小人之心见利而动夫何有于君父伏望亟还京师亲君子远小人则天位可永保矣时礼部尚书毛澄等南京礼部尚书吴俨等左佥都御史胡王□赞礼科左给事中陈沾等亦以为言俱不报
　　○丙子夜南方流星如盏色青白光明照地起自北河东南行至近浊
　　○丁丑
　　孝恭章皇后忌辰驸马都尉马诚谒祭  景陵如常仪
　　○己卯山东青州济南莱州登州等府俱地震
　　○庚辰山东益都县雷电冰雹大雨交作
　　○云南蒙化府地震
