<!-- { "loadSidebar": true } -->
　　○刑部主事孙继芳言刑罚不中灾沴由起间者御史张璞刘天和王廷相皆以巡按触忤权右为所诬构  陛下赫然斯怒下之诏狱使璞没于无辜露骸暴胔上干和气死者不可作矣天和等法司拟以违制不应罪揆诸情律已为大过而  陛下犹怒不已调之外任臣恐继今巡按者务为软媚百姓罹害何所控诉哉乞复天和等原职不报
　　○岷府安昌王彦滵薨王怀僖王第二子母妃杨氏成化癸巳生弘治己酉袭封至是薨辍朝一日赐祭葬如例谥曰荣和
　　○己丑升河南道监察御史赵斌为应天府府丞
　　○大通寺番僧速南坚藏等并寨平族番人著受等来朝贡方物各赐彩叚等物有差
　　○赐哈密忠顺王速坛拜牙即大红织金蟒衣一袭都督奄克孛剌大红织金飞鱼一袭及王结婚财礼纻丝等物有差
　　○乌思藏□□陪释迦巴故大乘法王洛竹坚参巴藏卜侄完卜锁南坚参巴尔藏卜差使臣班蓝端竹列思巴求袭职及灵藏赞善王端竹坚参剌麻赏竹巴等赍保勘承袭番文各来京贡马匹渗金佛氆氇方物赐彩叚等物有差
　　○庚寅命河南道监察御史洪范提调北直隶学校
　　○复除右参政宋恺于福建布政司副使刘浩于浙江按察司佥事马应祥于河皆服阕也
　　○翰林院编修余本言臣观大学士杨廷和等及给事中吕经所奏明白切直  陛下乃徒付诸所司岂以为是皆无与于政无感于天邪天之于  陛下犹父之于子子承父之业必辛苦耕桑省节游佚亲近善人斥远游荡斯子道克尽父心说怿不然鲜有不怒而加之谴责者以此而观天之降灾不可谓无意也  祖宗以来视朝经筵司香宫禁俱有旧法是宜慎守不懈今视朝月不四五而经筵岁亦无几司香久尔废绝禁庭出入淆乱是尚为能守  祖宗之法乎臣愿  陛下急思改之于凡群臣所言有益于国足感乎天者一一举行则人心感动灾变自弭矣不报
　　○赐真人张彦頨度牒二百道时度僧道彦頨陈乞故也
　　○辛卯升左给事中李阳春王銮潘希曾俱为都给事中阳春吏科銮礼科希曾工科复除左给事中张九叙于户科
　　○升山东右参政房瑄四川右参政何珊浙江副使郑阳广西副使翁茂南俱为按察使瑄河南珊四川阳湖广茂南贵州
　　○升狭西按察司副使张禴户部署郎中刘安兵部署郎中张恩彭缙俱为布政司右参政禴山东安狭西恩广东缙云南
　　○升泸州知州赵履祥为四川按察司佥事整饬叙泸等处兵备履祥尝为南京鸿胪卿出知泸州故都御史彭泽举之
　　○户部右侍郎张遇乞致仕许之命乘驿还
　　○监察御史李稳言都御史紏正百僚肃清宪度必德望老成练达国体者斯副人望臣观右都御史石玠受命抚夷依阿权势引用奸贪激既顺之夷几成复叛要抚剿之功妄奏捷音御史张鹏备言之矣及兵部尚书员缺玠不自揣敢肆夤缘御史董建中又言之  陛下竟未之逐既而复任以都御史之职说者谓  陛下但知重天下之兵而遂弃天下之风纪也况吏部推官自有公道使玠果有才望会推之下首必及焉何必至再至三而及于四哉臣闻推玠之时吏部尚书杨一清知此官必为所据咨嗟良久乃不得已疏名上请而以吏部右侍郎王璟居先玠居后使玠有羞恶之心必闭门坚卧以求谢政顾乃昂然自得强颜就位使不及去之宪度何由而明乞赐罢黜不报
　　○毛怜海西建州右卫女直都指挥佥事厄提等各来朝贡马赐金织彩币等物有差
　　○壬辰吏部举江西左布政使陈恪湖广左布政使黄王□赞山东右布政使方良永江西右布政使张嵿山西右布政使臧凤云南按察使李充嗣浙江副使徐蕃福建副使汤沐姚镆浙江左参议罗钦德河南佥事刘玉南昌知府李承勋扬州知府孙禄处州知府刘斐金华知府刘茝台州知府李光翰俱才行可称宜如例旌奖从之
　　○留山西起运边粮一万九千一百二十五石以供大同王府禄米从巡抚都御史高友玑请也
　　○癸巳泰宁卫夷人头目塔卜歹等朵颜卫夷人头目那孩等福余卫夷人头目安塔等西多四寺剌麻番僧失劳禄竹等石堐寺剌麻番僧劄石领占等大通寺番僧速南坚藏等各来贡赐宴给赏如例
　　○甲午升江西按察使王秩为云南布政司右布政使狭西按察司副使张澜温州知府徐浤俱为四川右参政湖广道御史罗缙四川道张琏浙江右参议罗钦德河南左参议董锐四川右参议郭韶湖广佥事陈良珊汉中知府杨一钧起用工部署员外郎祝萃俱为按察司副使缙广东琏钦德一钧浙江锐湖广良珊江西韶萃狭西萃提调学校
　　○六科给事中李阳春十三道御史周奎等劾奏布政使罗荣参政柳尚义徐翊黄颙邵蕡刘寅副使谢琛毛科冯显佥事白杲田墀知府苏锡姚壐王俸叶天爵运使白翱贪滥无检布政使黎民表衰老无为俱考察所不及乞罢黜吏部议覆荣翊颙寅宜调用墀翱科天爵俸宜令冠带间住民表玺尚义蕡显琛锡杲尚堪留用诏从之已而荣调贵州寅云南翊广西颙已卒不果调
　　大明武宗毅皇帝实录卷之一百八

大明武宗毅皇帝实录卷之一百九
　　正德九年二月乙未朔南京十三道监察御史汪正等疏言  陛下嗣位九年储位尚虚请择宗室幼而贤者一人置之左右以代  宗庙之礼尽晨昏之职俟  皇子诞生遣之归国不报
　　○丙申初乾清宫灾大学士杨廷和等请停止一应工作及减免各处织造命所司条陈缓急以闻工部谓司礼监书堂东朝房东厂公□厂角羊□及京通仓廒仍宜修理余如兵仗局库房大慈恩寺僧舍皇城街路红铺豹房皆不急之工所宜停止南京苏杭等处织造太监吴经杨軏宜召还其丝料已徵者准年例织造之数未徵者即与停止得旨工役之当修理者及织造皆令趣之早完其余工程仍酌量具奏
　　○丁酉释奠先师孔子遣大学士杨廷和行礼
　　○升礼部署郎中宋冕工部中顾可学为布政司右参议冕河南可学浙江礼科右给事中熊纪户部郎中崔旻为右参议纪湖广旻四川
　　○戊戌祭  大社  大稷遣新宁伯谭祐代行礼
　　○遣顺天府官祭先农之神
　　○升福建按察司副使汤沐为江西按察使狭西苑马寺少卿杨泽为甘肃行太仆寺卿广西按察司副使刘台漳州知府陈洪谟汝宁知府毕昭西安知府刘麟为布政司右参政台广东洪谟江西昭河南麟狭西光禄寺丞许庭光山西右参议萧渊狭西佥事张檄为副使庭光江西渊檄俱狭西
　　○己亥少师兼太子太师大学士杨廷和奏曰臣以凡庸参预机政七年于兹屡乞退休未蒙俞允近因乾清宫之灾复与同官具疏猥承睿眷仍赐勉留伏念朝廷命官每因材而授任人臣奉职当随事而效忠力小负重者必颠受直怠事者必罪且多事之际经理为难而非常之才举措自别臣本无异能谬膺重任虚糜廪禄优游时岁日办文书盖秪务于小而未究其大动怀献纳亦徒有其志而未见其功爕理有乖灾变乃见瘝旷至此策免最宜况臣父年七十有九别臣一十四年日夕相念忧病交集用是不避斧钺再陈肺肝仰乞  圣慈曲全终始早赐归休使以优闲之身少尽定省之礼是上虽不能竭忠于国而下犹得致孝于家怠事之罪庶几可免负重之忧庶几可释尤望  皇上别选茂异修德更化以答  天心臣虽远处山林之下常如近瞻日月之光感戴  圣恩曷有穷已  上曰卿职司密勿劳勚著称岂可因亲为念遽求休致不允辞
　　○少傅兼太子太傅大学士梁储奏曰臣自旧岁以来曾三次自劾求退并请重治不肖之子俱未蒙俞允今岁正月间又以灾异之故具疏乞休亦未蒙俞旨臣伏自惟念内阁三臣之中惟臣年最老病最多才最短辅导最无状因灾异策免以警戒有位宜无有先于臣者  皇上纵存念旧物未遽捐弃其如天下之公论何哉伏望特垂睿察容臣致仕别选贤能以充任使庶几  天意可回而臣于林下亦得以终被无疆之泽矣  上亦慰留不允
　　○太子太保大学士费宏奏曰臣以草芧陋质章句腐儒误蒙  圣恩擢居内阁将三年于此矣学不足以启汏  君心才不足以匡济时务顷岁以来阴阳乖错水旱频仍人民困穷盗贼充斥天下之势将日入弊坏臣叨陪辅导之末与有调和之责而不能效一得之愚补毫发之阙乃徒日费餐钱岁请俸券是以报称之功曾犬马之不如而蠹耗之辜与鼠雀其何异局高蹐厚负愧怀忧欲退伏田里以苟免罪戾者为日久矣然犹栖迟恋慕未忍遽去者诚以  陛下覆育生成之恩如父母臣虽未能自效于既往而庶几图报于将来耳迩者寝宫罹回禄之灾  上天示仁爱之意伏见  陛下避坐易服敕谕群臣省躬思咎诏告天下盖宵旰惶惶惕然有转移之机而中外欣欣颙然有太平之望臣于是益知  陛下天资高迈可以为圣贤之学可以兴帝王之治第臣等愚陋苟简不能悉心开导以仰裨聪明鞠躬尽瘁以赞襄治化尸素之罪愈不可逭若复随行逐队冒宠贪荣虽  陛下曲赐优容不即斥逐而臣之心亦岂能苟安而无愧耶况大臣之职在于为上为德为下为民而已臣内自循省上之既不能匡辅  圣德以自尽其纳诲之诚下之又不能润泽生民以少解其例悬之苦是犹饰辕之车不足以致远折足之鼎不足以大烹  陛下亦将焉用之哉用是俯沥恳诚仰渎聦听伏愿悯臣之愚早赐罢黜别选英俊以充任使庶几弊政可革灾变可弭上无累于  圣明下无妨于贤路  上亦慰留不允
　　○总制军务右都御史丛兰奏二镇三关道路千有余里城堡百有余区事务未易猝办乞增置主事二员以便从事吏部举南乐知县马驯绛县知县王一麟皆授户部主事随兰任使许之
　　○戮贼首王浩八艾茹七等于市浩八自正德三年聚党劫掠据桃源洞主营塞以拒官兵洞连余千乐平安仁贵溪鄱阳诸邑山谷深险官兵至辄为所掩袭死者盈野其党渐增至万人僭称王号时出各郡邑屠戮甚惨都御史陈金以狼兵征之头目受赂纵令四逸功竟无成乃议招抚设万年县以处之浩八等寻复出劫报参政吴廷举索赎钱乃释之遂偏掠广信入浙之开化屡败官军执都指挥等官数人以为质复道马金以窥婺源及都御史俞谏督兵遏绝其路乃还趋德兴入裴源山官军夹攻之浩八穷蹙与其党刘昌三蔡六三叶早一胡浩四胡浩五于端二相继就擒时八年五月也茹七等亦以正德三年于临川东乡啸聚其党有长林江家坊大凤桥枫林西坪绿石源坑头岭东村枫塘江家陂苦陂数处亦不下万人皆僭王号杀居民及官军不可数计狼兵至贪赂不追顾反为所乘败死者数百茹七后佯听抚复行劫愈甚浩大之掠广信也官司徵茹七等御之号为新兵所过村市一空桃源平既数月茹七与其党陈邦四假马七毛坎一等亦就擒俱械送京师凌迟枭首仍以图形榜示天下
　　○庚子  上夜微行至教坊司观乐星庙
　　○调贵州左布政使周津于广东布政司
　　○以礼部会试命大学士梁储翰林院学士毛澄为考试官
　　○升湖州知府黄裘卫辉知府刘绎俱为都转运盐使司运使衷福建绎长芦
　　○太师英国公张懋以疾乞解兵政诏卿以勋旧大臣  累朝总理戎务多效贤劳近屡疏乞休有旨慰勉乃复申前请朕闵劳以事持兹俞允写敕褒谕仍拨军伴三十名应用
