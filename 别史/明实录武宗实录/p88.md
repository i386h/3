<!-- { "loadSidebar": true } -->
　　○丁酉总镇延绥等处官奏东中西三路虏众猖獗粮草缺乏户部议言五月草盛之时随地可牧粮料宜行原差大理少卿颜颐寿会镇巡以先此角□羊去银两给殷富之家收买输仓其四川生员事例银两及本省粮草灾免未尽者乞仍亟催并诏可之且命镇巡随时撙节不许虗费
　　○戊戌  孝宗敬皇帝忌辰  奉先殿行祭礼遣驸马都尉樊凯祭  泰陵
　　○初纂修  孝宗实录成命吏部查纂修官事例既而又令查其中尝与修大明会典已升及守制未升者职衘履历与到馆日期至是上之诏纂修实录重事也其即炤例拟升职等第以闻且谓先年刘健等以编纂会典为名多所糜费已升之职俱革之其书仍令大学士李东阳等覆视更定务令明白于是吏部拟降少师兼太子太师吏部尚书华盖殿大学士李东阳支从一品俸吏部尚书兼翰林院学士梁储为本部右侍郎少保兼太子太保户部尚书杨廷和礼部尚书白钺俱支从二品俸礼部右侍郎靳贵为光禄寺卿左春坊左谕德兼侍讲傅圭侍读朱希周俱为修撰左春坊左谕德兼侍讲毛祀为侍读五经博士潘辰仍为典籍光禄寺卿周文通为礼部郎中仍支从四品俸吏部郎中沈冬魁为员外郎原翰林院学士调府同知张芮为两浙盐运司副使又降丁忧礼部尚书刘机支从二品俸左春坊左庶子兼侍读毛澄为侍读侍读顾清为编修及致仕吏部左侍郎杨守阯为右侍郎南京吏部尚书王华为本部右侍郎淂旨从之仍谓吏部奏拟欺隐舍糊法有未尽姑存大体不究瑾意以东阳降俸为未能尽法也瑾欲裁抑儒臣谓旧例纂修升秩为过故先革其所已升者而复加之以示已恩谈者又谓焦芳不欲东阳轧已乃导瑾为此举云
　　○泰宁三卫女直都指挥佥事满蛮率其部落男妇二万有余欲附边墙筑土圈潜住以避北虏守臣以闻且言镇安等堡旧有土圈可容下兵部议三卫为中国籓篱彼既有事告急我当有以庇之但狼子野心变熊莫测请令辽东镇巡官整兵防范不可信其甘言遽生怠玩兼遣人多方访探果无诈情听于墙外要害处炤常藏避不许践我境内惊扰人心其镇安等堡土圈果远离边墙基趾如故许其老弱暂居事宁省令远去住牧仍遣抚夷通事犒劳宣谕朝廷恩威使之感激若有诈伪务在审处奏报庶附夷有所倚赖边境不致疏虞矣从之
　　○己亥总督漕运右副都御史邵宝总督苏松粮储右副都御史罗鉴巡抚湖广右副都御史王纶巡抚陕西右副都御史崔岩黄宝巡抚宁夏左佥都御史曲锐巡抚延绥右佥都御史徐以贞巡抚宣府试右佥都御史陆完各以考察自陈乞休不允○夜二漏下湖广武昌府见碧光闪烁如电者六七次隐隐有声如雷鼓既而地震良久止
　　○庚子南京兵部尚书何鉴户部尚书陈金吏部左侍郎李旻户部右侍郎王琼兵部右侍郎孙需都察院右都御史张宪右副都御史朱恩太常寺少卿罗＜王巳＞光禄寺卿李堂鸿胪寺卿丁凤太仆寺少卿郑宗仁杨廉翰林院侍读学士石珤各以考察自陈乞休不允
　　○南京礼部右侍郎马廷用刑部右侍郎沈锐太常寺卿卢亨各以考察自陈乞休许之
　　○南京工部尚书韩重国子监祭酒王敕南京太仆寺卿魏玒各以考察自陈乞休诏谓重巧伪徇私敕污名素著俱令致仕而以玒尤不职令冠带闲住
　　○陕西固原州地震有声
　　○辛丑升福建按察司副使龚嵩为陕西行太仆寺卿浙江布政司左参政伍符为云南右布政使四川副使杨茂仁为本司按察使令江西左参政杨守隅致仕
　　○升都察院经历姜学夔于湖广温州府同知林长繁于广西衡州府同知邵遵道于云南俱按察司佥事
　　○赐锦衣卫指挥使邵喜大红纻丝纱罗蟒衣各一袭从其乞也
　　○海西兀者等卫女直都指挥帖古山等木连河等卫女直都指挥阿儿忽答等各来朝贡马赐宴并赏彩叚衣服有差
　　○升陕西署都指挥佥事吴英指挥使姚塘俱为都指挥佥事以其有斩获功也
　　○壬寅授献县知县赵宗武邑县知县成文定海知县钱如京蠡县知县张叔安南乐知县贺洪进士朱志荣魏璄林近龙张俅王佩周朝佐周期雍詹惠李邦用毛凤为试监察御史宗文浙江道如京云南道志荣广西道璄贵州道近龙俅南京河南道佩南京湖广道朝佐南京山东道期雍惠南京云南道叔安邦用南京山西道凤南京四川道洪南京广西道进士张元电萧海田兰赵鹤俱都察院理刑
　　○命巡按陕西御史逮问闲住佥事黄瓛赎杖仍罚米二百石坐查盘参详欠当也
　　○癸卯  仁宗昭皇帝忌辰  奉先殿行祭礼遣驸马都尉马诚祭  献陵
　　○户部郎中钱荣乞终餋从之
　　○户部覆奏吏科给事中师夔查盘大同宣府钱榖那移浪费数多劾前都御史新升吏部尚书刘宇及去任尚书韩文运使吕贤郎中孙禄等官二十余员俱属有罪但内有轻重并言宇先乞淂宥诏重者罚米二百石轻者百石致仕闲住者各减半充军为民病故并曾罚米者宥之且以夔等不识事体滥参镇巡等官下锦衣狱诘实以闻○以故南京守备太监郑强侄应天府学生节为中书舍人仍闲住纳粟指挥锐及仁为南京锦衣卫世袭百户守强坟墓从其请也
　　○南京都察院右副都御史李善陈乞休致下吏部覆其刑名老练尚堪任用遂升南京刑部右侍郎
　　○兵部言宣府游击将军李琮沉湎废事宜罢革别选谋勇者代之诏停琮俸令回本卫闲住其各边游兵及分守守备皆令总制镇巡精选凡怯懦废事者奏黜毋隐
　　○甲辰升陕西左布政使夏昂为南京太仆寺卿时吏部推浙江右布政李赞及昂可用故用昂而以赞职居方面坐视无为令致仕盖赞于故都御史钱钺籍没之时常流涕不忍刘瑾闻而恶之故也
　　○降监察御史乔恕为邳州判官以巡按江西时勘事不称旨故也
　　○乙巳以万全右卫都指挥佥事李兴充宣府游击将军
　　○南京国子监祭酒蔡清卒清字介夫泉州府晋江县人福建乡试第一人成化甲辰进士授祠祭主事改稽勋寻署验封员外郎以父忧归服阕除主客寻转南京文选郎中乞终餋归遂丁母忧服阕即其家拜江西按察司副使提调学校屡辞始就职旋复乞致仕去未几擢祭酒命未至而卒清天资沉潜深探理学所餋纯粹内外一致在江西务端士习正文体尝曰学宜餋正性持正行圣贤言语熟复玩味则旧去新来日改而月化天性孝友内外亲族贫无衣食及不能葬者皆收恤之家屡空弗计也体虽孱脆而好学不倦其学术德器为一时名儒盖于模范甚称惜享年不永莫究其用云
　　○升湖广都司都指挥佥事官缨李玉俱为署都指挥同知以其有斩获叛贼功也
　　○丙午以纂修  孝宗敬皇帝实录成加少师兼太子太师吏部尚书华盖殿大学士李东阳正一品俸进少傅兼太子太傅吏部尚书谨身殿大学士焦芳为少师兼太子太师华盖殿大学士加少保兼太子太保户部尚书文渊阁大学士杨廷和俸二级各＜锍-釒＞辞  上曰先朝实录既完卿等数年劳勚功迹昭著特加升赏毋负朕意不允所辞
　　○詹事府掌府事吏部右侍郎兼翰林院学士梁储以纂修实录成升吏部尚书＜锍-釒＞辞不允
　　○以提督操江南京都察院右副都御史朱恩为南京吏部右侍郎改巡抚宣府都察院试右佥都御史陆完为南京都察院试右佥都御史提督操江以山东右布政马炳然为都察院左佥都御史巡抚宣府等处
　　○夜月犯天江东第一星○丁未吏部上纂修等官历俸入馆浅深及升职旧例淂旨升纂修催纂侍读毛纪等十八员并收掌文书刘讯誊录沈冬魁等七员俱一级稽考参对修撰吕楠等十二员俸一级丁忧学士刘春等二十二员查其到馆日期员外郎乔宗及秀才张保等二十九员仍查其入馆履历以闻孙清以丁忧潜住叶德以不职有名俱令冠带闲住陈霁以素行不谨令致仕顾清汪俊王九思徐穆吴一鹏李廷相崔铣温仁和穆孔晖汪伟翟銮易舒诰贾咏刘龙陆深李继先以未谙事体令量调外任及南北部属扩充政务今后翰林缺官令吏部拣拔才识頴敏者为之又谓吏部每违旨朋比以邀众心礼部见缺尚书侍郎何不奏补其吐实陈状既而尚书刘宇等引咎乃姑宥之各停俸三月该司官五月及以礼部尚书右侍郎之缺为请又仍以白钺靳贵补之瑾簸美威福于是盖益肆矣
　　○沈府灵川王诠铢薨王庄王第二子母胡氏成化甲午十月十四日生成化癸卯册封至是薨辍朝一日赐祭葬已例谥曰荣懿
　　○戊申汝王奏乞荥泽河阴汜水等县黄河退滩地六百二顷有奇户部议覆本府累蒙朝廷赐有庄田及奉  先帝成命各王不许分外奏讨宜治辅导官之罪  上谓王原赐庄田数少所奏地既覆勘无碍特以与之
　　○庚戌升江西右布政使林廷选于浙江浙江右布政使安惟学于陕西俱左布政使遂附批调翰林院编修董＜王巳＞为外任＜王巳＞忤焦芳意芳因譛之瑾谓其与谢迁有连云
　　○山西巡盐御史魏彦昭奏本年该捞正课并补捞各年拖欠共百有四十六万余引行取蒲角□羊安邑等州县盐丁捞办但天时亢旱民皆乏食乞将各该州县预备食粮每丁给与米麦三斗或粟谷六斗盐丁下池之日加倍给赈俱候秋成抵斗还官从之
　　○发都御史马中锡张鼐参政冒政参议方矩郎中王荩各回原籍为民以先在辽东经收粮草多腐烂亏折故也
　　○辛亥升南京太常寺少卿罗＜王巳＞为本寺卿因升李贡为都察院右副都御史巡抚辽东而勒刘瓛致仕故事巡抚重臣皆会推请简用今内批突附他＜锍-釒＞而出皆刘瑾之私云
　　○吏科给事中等官师夔等查盘过大同宣府银亿万亿等库自弘治十五年至正德三年预角□羊并折粮银两及大有宣德等仓粮料数目奏缴  上令镇巡管粮等官督同守巡把总等项人员用心巡视看守支销明白如仍蹈前辙罪有所归是日给事中张润查盘过甘肃洮岷粮草  上命亦如之
　　○赏宣府并各路城堡官军指挥丁森等四万三千二百二十八人各布二匹
　　○罚户部尚书刘玑并总督提仓场右侍郎孙交等各俸三月郎中钱荣等五月以放粮过期也
