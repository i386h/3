<!-- { "loadSidebar": true } -->
　　○改河南汝宁府真阳镇为真阳县迁真阳巡检司于县之铜钟店
　　○礼科给事中等官葛嵩等奏清查过留守中等七十一卫所官军原额为数三十三万九千二百六十五人除逃亡一十八万九千二百二十五人实在凡一十五万四十人其五军等十五营见在操练者并各卫见任者优给优餋纪录者守门者上直侍卫者撞门夜巡者及鞍辔等局铸钟等厂所役者一十一万六千四百一十七人当如旧存留各仓及各监局十有八处所占者三万三千六百二十三人当裁革送营操练逃亡之数仍宜移文御史清查角□羊补兵部覆奏从之
　　○戊寅遣靖远伯王宪彭城伯张信遂安伯陈鏸应城伯孙钺忻城伯赵槿为正使翰林院编修陈霁尚宝司卿崔璇刑科右给事中许诰中书舍人李宪刑部员外郎范渊为副使持节册封郑府东垣王嫡长子祐檡为东垣王代府山阴王嫡长子成鍪为山阴王夫人张氏为山阴王妃徽府徽王庶第五子祐槿为建德王庆府真宁王嫡长子台涍为真宁王西城兵马副指挥贾富长女为真宁王妃中城兵马副指挥于琇女于氏为辽府枝江王妃
　　○礼科都给事中周玺等言五月以来霪雨为灾星文示变  皇上克谨天戒诏文武群臣同加修省是诚一德格天正宜转祸为福柰何淫雨方晴亢旱继作冬暖如春地震星变岁报灾伤三百余处加以虏寇跳梁蛮夷猖獗京畿盗贼白昼横行况南京地震尤非所宜仰观俯察岂无所自窃惟应天之道以寔而不以文感通之寔在此而不在彼方今聪明日蔽膏泽未施讲学一暴而十寒诏书朝更而夕改武职冗员革去未几而复旧镇守太监取回未到而复差角□羊户困于内官盐法坏于戚畹劾官虽罢而张元桢之大奸未去重囚虽决而张瑜等之元恶尚留边将虽取而不用贤才虽任而不专厚皇亲而轻出驾帖拿人私近习而不用外官查库下失人心上干天怒伏望亲近儒臣讲学不倦屏逐群小信用老成勿好骑射勿事逸游赏不因喜而或僣罚不因怒而滥施戒革镇守内臣慎重颁行诏旨仍诏诸司尽心兴革明白上请惟克果断毋事因循内外大小臣工许令直言无隐庶几和气致祥灾异可息若徒事祈祷不修寔德将以求福适以召祸礼部议如玺等议  上是之
　　○改命巡抚辽东都察院右佥都御史张鼐巡抚宣府等处地方
　　○命右军都督府都督佥事李杲充总兵官镇守宣府地方
　　○以宁晋隆平南宫新河等县并德仁务永安四号厂大兴等庄及板桥麦庄竹木厂苏家庄田俱为  仁寿宫皇庄
　　○午刻日生左右珥色赤黄鲜明
　　○己卯以明日祫祭遣驸马都尉蔡震马诚告  懿祖皇帝  熙祖皇帝
　　○命锦衣卫正千户金琦仍管镇抚司事琦昌国太夫人之侄也由传乞屡升指挥佥事近查革例应降充小旗特与正千户而琦陈乞不已复有是命
　　○赏云南镇守太监刘曰□永总兵官沐昆巡抚都御史陈金各纻彩二表里银二十两升左参议郭绪俸一级赏知府王嘉庆张凤等二十五人有差初孟密宣抚司之开设也实割取木邦宣慰司之地既而孟密思楪复于界外侵木邦地二十七处累抚不以见还乃调孟餋宣抚司夷酋思陆以兵胁抚思楪始还所侵地又多杀孟餋兵思陆讎之发兵越金沙江夺据木邦原割属孟密蛮莫贡章等地十三处彼此构怨不已敕云南守臣抚处思陆悔悟散兵还所据孟密地兵部议复畀木邦思楪之弟思真犹执迷不服至是守臣遣嘉庆凤往谕乃听思陆与木邦宣慰罕立法感恩各进方物来谢  上嘉各官抚定之功故有是命
　　○庚辰祫祭  太庙请  懿祖皇帝熙祖皇帝祧主及  孝宗敬皇帝神主合享
　　○遣太常寺官祭五祀之神
　　○遣旗手卫官祭旗纛之神
　　○以明年正旦节遣驸  马都尉游泰崔元林岳分祭  长陵  献陵  景陵  裕陵  茂陵  泰陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○起用餋病都察院右副都御史马中锡巡抚辽东地方兼赞理军务
○改光禄寺少卿王鼎为大理寺左寺丞
　　○升监察御史陆偁为福建按察司副使巡视海道
　　○是岁户一千二百九十七万二千九百七十四户口五千九百九十一万九千八百二十二名口田四百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八升一合四撮五勺五圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七疋三丈六寸六分二厘一毫八丝三忽布一百六十六万六千四百六十疋四尺四分棉花一十一万二千八百九十四斤一十一两二钱二分二厘四毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十七万六千六十七贯七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百十八万二百四引九十一斤九两三钱三分六厘折米五千七百八十七石四斗折布四万六千六十三疋一丈八尺五寸五分八厘茶课一十一万三千三百一十一斤九钱七分屯田一十六万一千三百二十七项一十八亩四分四厘四毫七丝一忽粮一百四万一百五十八石三斗九升一合五勺八抄九撮金银课三万二千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮六十六万五千四百九十八石六斗一升五勺草四十六万八千六百八十七包九斤九两
　　明武宗毅皇帝实录卷之八终
　明武宗毅皇帝实录卷之九
　　正德元年春正月辛巳朔  上诣  奉先殿  奉慈殿  太皇太后  皇太后宫  孝宗皇帝几筵行礼毕出御奉天殿文武群臣及四夷朝使行五拜三叩头礼  太皇太后  皇太后免命妇朝贺
　　○宣府地震有声
　　○壬午  上黑翼善冠浅淡色袍黑犀带御奉天门视朝文武群臣常服朝参自是日至十五日皆不御殿
　　○癸未  宣宗章皇帝忌辰  奉先殿行祭礼遣驸马都尉游泰祭  景陵
　　○甲申立春顺天府官进春  上御奉天殿受之以山陵初毕免晏
　　○致仕大理寺卿田景旸卒景旸字时中保定高阳人登景泰甲戌进士授山东道监察御史升大理寺丞累升左右少卿进本寺卿成化乙巳致仕归景旸为人峭直精敏有干局为御史甚著风裁按治所至贪墨多歛迹推掌三法司事弹劾无所避在大理持法不挠详谳平允后因子无行自度戒不能悛阴使人杀之事寖露景旸惧遂引疾去时年五十九在林下余二十年至是卒
　　○乙酉孟春享  太庙奉  孝宗敬皇帝神主诣  庙享祀
　　○遣内官祭司户之神
　　○己刻日生晕及左右珥日上有背气一道色俱赤黄随有白虹弥天色苍白鲜明
　　○夜苏州府崇明县有红光大如斗曳尾如虹起东北至西南没有声如雷
　　○丙戌以大祀  天地  上御奉天殿誓戒文武群臣致斋三日
　　○己丑大祀  天地于南郊  上还宫谒  太皇太后  皇太后毕出御奉天殿文武群臣行庆成礼
　　○庚寅免庆成晏赐分献陪祀及该晏官胙其四夷朝使仍赐晏于阙左门
　　○夜流星如盏色青白光烛地起自轩辕西北行至五车尾迹化白气一道良久散
　　○辛卯赐文武群臣上元节假十日礼部以国衰未杀臣民宜体  上诚孝请谕令毋放灯作乐从之
　　○泰宁等卫都督孛来罕等遣头目纳哈出等来朝贡马赐宴赏金织衣彩叚绢疋有差
　　○壬辰都察院右都御史史琳卒琳字天瑞浙江余姚县人成化丙戌进士授工科给事中迁陕西右参议以忧去后补福建升江西左参政赣州盗起琳以俘获功升左布政使擢右副都御史巡抚北直隶兼提督三关入为工部右侍郎转左侍郎兼左佥都御史经略边关擢右都御史时虏寇榆林奉命督军务后虏寇宣府复同太监苗逵保国公朱晖往征之至是卒赠太子太保赐祭葬如例复遣官护其丧归琳貌魁岸性宽厚喜谈兵尝习太乙壬遁等术故欲因战伐以取功名宣府之役斩虏首仅三人而琳与逵晖张大其功且遣子鹤偕舍人苗翥奏捷得升总旗言官劾其庸懦无耻士林丑之
　　○甲午大学士刘健李东阳谢迁疏言窃见去年  圣驾看牲及时享  太庙内官内使随从数多今年大祀  郊坛从者又多数倍臣等历事  累朝见带刀披甲等项内官甚少宣德正统以前尤少  祖宗深意盖以敬  天事神为重不敢过为夸耀且执事给役自有定额服食供给亦有常限不可过为冗滥故也今祭  大社耕耤田幸太学等礼在迩社稷先农坛地方窄狭文武群臣守卫执事自有该用人数国子监先师庙庭不过数丈出入门巷不过数尺太学师徒数千百人伺候行礼填塞挤杂尚恐不容若增添内侍置之何地乞敕司礼监查照正统以前旧例定为名数不使仍前混杂庶国体清肃人无窃议臣等又见每日常朝驾过文华殿随从之数渐亦增多内府各监局题本佥书官姓名或至七八十人或至百数十人伏睹  先朝每遇登极之初必一简选今则但闻升擢不许年资品级新旧累积贤否混淆光禄寺传办卓面日逐加增已至七八十卓承运等库关出赏赐各该衙门役使人匠不知几何蟒龙玉带内府乘马不论其数耗竭财用坏乱名器未及一年已至于此仰惟  皇上春秋鼎盛将隆亿万载无穷之祚此后何以处之况自奉诏书查革冗滥文武官员俱曾革去数百各门仓库及各处分守守备等项内官照旧不动恐非朝廷大公至正之道臣等固尝论奏奉旨准行因循至今其弊愈甚臣等谬膺顾命叨任腹心日夜忧惶莫知所措不敢不昧死尽言尤望  皇上大奋乾刚特施睿断将前项冗官通行裁革非分赏赐服色尽行追还使制度光复于  祖宗诏令不失于天下实  社稷之福苍生之幸也  上嘉纳之曰随从内使朕今有处分矣
　　○命靖州守备都指挥史春把总湖广运粮
　　○云南孟餋夷思陆先是奉命归蛮莫贡章地于木邦所司欲给以冠带不受至是遣陶孟卜送入贡觊得宣慰司印兵部会议思陆乃前麓川宣慰司任发之裔其祖以逆诛已分其地为干崖陇川南甸三宣抚司余孽尽逐之江外矣今欲得印似将觊觎旧物难以轻与若别有署置万一彼不乐受有亏国体但当厚其来使遣官伴送比进贡常例之外重加宴赏以慰其心仍赐敕奖之勉其保终毋蹈前辙命镇巡官察其向背议所以署置之宜诏兵部再议兵部言思陆归地修贡亦既革心今宣慰之欲既难轻许若不少示褒嘉何以慰之今不必别赐之敕惟于例赐敕中累加奖谕以坚其忠顺之念余悉如前议而行从之
　　○兵部言近者边境稍靖紫荆倒马二关指挥戚玉胡雄所领协守官军二千人宜回原卫报可
　　○乙未上元节以山陵初毕免宴
