<!-- { "loadSidebar": true } -->
　　○辛亥命都指挥同知袁杰韩平都指挥佥事蒋鉴焦伦高谦各领骑兵三千人抚宁侯朱麒安远侯柳文领步兵一万人操练听调
　　○命左都御史彭泽提督东西两路边关署都督同知金辅都指挥陈珣充游击将军率京营七千余人防御虏寇时猴儿李诱虏众将南侵以僧法顺者为间谍守关卒获之巡抚都御史臧凤以闻下廷臣议故有是命
　　○癸丑大学士杨一清引疾乞休不许
　　○升太仆寺少卿王承裕为本寺卿
　　○兵部言巡抚都御史李王□赞请以游击李琮所统三千人派十二关口防守兵分则势弱不可宜令琮于三路参将地方各委都指挥一员领五百人同参将防守关口其余一千五百人听琮统领遵化等处随便驻劄相机行事如各关口守兵不足则调腹里操守军舍余丁并附近州县民兵协守事宁罢归从之
　　○巡抚宣府都御史王纯奏虏六万余入寇总兵潘浩御之于贾家湾败还复整众迎击于鸡鸣山杀伤亦略相当但众寡不敌徵兵邻镇虑缓不及事请下兵部议处且自劾求罢不允于是兵部尚书王琼议以纯初自谓宣府兵马足以御虏可不烦发兵及虏骑充斥顾婴城自卫而事败又不敢明言请兵此非臣等所能遥制其令太监张忠侍郎丁凤都督丁晖等督同纯等相机战守纯浩俱仍戴罪俟事宁勘处从之
　　○调刑部主事聂珙为浙江宁波府通判初通州知州坚晟派徵营建大工物料误听牙侩人计直太高州民韩得等贿吏谋转角□羊侵羡余且十倍有奇为东厂校尉所发法司拟得等永戍边卫逮晟并问拟赎杖还职得旨晟赎毕降二级调外任且谓晟事与得等连而拟罪异刑部大理寺堂上及该司官俱令具实以闻于是尚书张子麟卿陈恪等服罪各夺俸两月该司员外郎张原明原问主事聂珙俱调外任原明以奏辩获免
　　○以旱灾免顺天永平保定河间四府及陕西西安府所属州县山西大同州县卫所夏税有差
　　○乙卯命羽林前卫都指挥使陈义充左参将分守广东雷廉高肇地方
　　○巡按御史唐龙＜锍-釒＞论巡抚都御史曹祥初以凯口苗人阿南等与土舍王通讐杀即倡征剿之议浪费帑银七万余两米十二万余石所向败绩绝无寸功及至大军既散犭□木狫转相惊疑攻破清平杨老堡指挥王杞并官兵二十五人同时遇害祥坐省镇付之不知其罪宜黜下其章于吏部
　　○丙辰升湖广按察司佥事张鸣凤为本司副使
　　○丁巳命以是月十二日经筵□释奠先师孔子遣大学士靳贵行礼
　　○左都御史彭泽奏顷廷臣会议欲以臣总制边关军务都督许泰充总兵官臣不敢固辞及降旨无总制字又不及总兵官并纪功给事中是欲以战守查督之责独任之臣也昔河南四川等处讨贼俱有总兵官与臣同事又有科道纪功官臣本文文职不过钦奉敕谕宣布天威于赏罚号令之间而已至于身先士卒摧锋陷阵则固总兵官之职纪验功次紏察奸弊则科道官之事非臣所能亲历而独理也今虏势凶强较之流贼不同密迩京畿较之各省尤异顾乃轻重悬绝令臣一书生领二参将提六千米练之官军而当十万数之强虏提督西北二路连亘千数百里之边关而责效于半月旬日之际仓卒遇敌则虽将皆韩彭兵皆贲育亦何能济臣之一身固何足惜其如国威民命何伏望仍敕都督许泰与臣同事如泰别有差委另推威名素著曾督大军将官一人统原拟官军仍节制各镇巡等官并差给事中二人同巡关御史纪功兵部覆议得旨留泰团营西官厅监督乃以成国公朱辅充总兵官给事中俞泰汪玄锡随军纪功
　　○募边士有能用间擒致猴儿李者首从皆授指挥使世袭赏银二千两仍以其家产给之就阵擒斩者锡以爵赏猴儿李者即李怀以指挥战败降于虏兵部尝议迁其子勇并家属于湖广以觊其归顺至是边患愈急每获谍者皆曰猴儿李在虏营称为平章诸部落听其号令兵部复议执勇并家属至京按治诏仍旧安置
　　○戊午祭  大社  大稷遣定国公徐光祚代行礼
　　○设广西上思州儒学从总督都御史陈金请也
　　○命工部岁给光禄寺银二千两造供应器皿
　　○己未翰林院庶吉子尹襄丁忧服阕授本院编修
　　○升武定州知州王济为湖广按察司佥事
　　○升锦衣卫带俸都指挥同知岑玉为都指挥使以长岭山堡功也
　　○庚申命顺天府赈恤宛平县贫民遭虏杀掠者人米二石头畜被掠者家一石
　　○辛酉遣户部尚书杨旦祭京都太仓之神
　　○遣顺天府官祭宋丞相文天祥
　　○壬戌升户科都给事中周金为太仆寺少卿
　　○革广信府捕盗通判以通判俞椿添注于南康府仍专补盗从江西抚按官奏也
　　○四川乌蒙军民府土官知府禄溥差吏把孟大成罗尚玉来贡马以违限减其赏之半如例
　　○癸亥兵部议太监张忠侍郎丁凤左都督刘晖各奏获虏奸细称虏酋郭那颜八月间将复寇大同迤西请益兵今恐缓不能及宜令提督都御史彭泽会总兵游击等官议如东西二路贼远量发兵驻紫荆关如寇蔚州一带令都御史臧凤严守刘晖时源等策应如寇隆庆一带仍于东路关隘防御悉听泽便宜从事仍令忠等多方哨探马锡王宪时源等各整所部兵会剿其所获奸细皆潜入京城而归宜令锦衣卫巡城御史严督兵马司缉访凡流移潜住及踪迹不明者皆捕治从之
　　○命逮宣府总兵官署都督佥事潘浩至京治之先是兵部以宣府失机请究治浩及都御史王纯太监于喜等诏以地方有事姑令戴罪自效于是六科左给事中黄钟十三道御史牛天麟等复交章论之兵部议覆朝廷之所以制驭万方者赏与罚而已近年边将失机往往以有事藉口遂致人不知畏因循幸免宜如钟等言逮浩并罢纯喜别选代者以慰安边人且震慑诸将乃执浩鞫问喜纯姑宥之俟事宁并副参等官奏处
　　○甲子少傅兼太子太傅吏部尚书武英殿大学士杨一清乞致仕许之令乘驿归有司给食米月六石役夫岁六人一清始与朱宁厚其后独上一＜锍-釒＞论时事言甚剀切中有谗言可以惑  圣聪匹夫可以摇国是二语不悦一清者遂以告宁谓其言为宁而发也宁衔之一清乃不安于位而去
　　○赏界领口斩获达贼有功官军彩叚绢布有差
　　○复知府赵维藩职初维藩为长沙知府以重囚劫狱有旨降一级适以忧去至是援诏书例奏辩故复之
　　○乙丑巡按御史李节义奏致仕户部尚书韩文历官三十余年忠勤正直无愧古之名臣宜优以恩礼吏部议覆不许
　　○赏提督边务左都御史彭泽奏带官旗钱岌等三十一人及都督同知金辅所部官军三千人各银二两
　　○宥广宁前屯卫署都指挥佥事裴珙死令立功满日还职初虏入清阳等堡珙随参将高钦等统兵追之出边五十余里至创忽儿河虏众大至钦洪等皆殊死战凡三昼夜渐引近边争入关军士遂乱失亡二十五人伤者甚众钦坐降级珙坐斩珙奏有死战却敌功乞原宥会巡按官勘报亦云珙功可赎罪今依律论死颇闻边将动以珙藉口杜门不出以图自全致虏寇益肆宜详议所坐都察院议覆乃特宥之
　　○丙寅升徽州府知府熊桂为山东布政司左参政
　　○丁卯宥辽东都司都指挥佥事马骠死谪戍边卫初阿纳罕等夷驱牛马千余至边称避恍惚达子之难求入边墙藏匿骠与百户钱成等乃杀以报功为军士所首坐斩至是屡辩勘遂宥之
　　○南京守备太监黄伟奏奉旨会同三法司尚书戈瑄等审录罪囚以情可矜疑者奏请得减死充军者十人妇人杖而释之者二人免枷号者三十三人
○南宁伯毛良弘治间尝献其祖神武阵图及车战法至是复自荐知兵下兵部并提督团营内外官试之寻有旨令待缺推用
○戊辰遣太傅兼太子太傅新宁伯谭祐祭太岁风云雷雨山川等神
　　○升南京鸿胪寺卿王守仁为都察院左佥都御史巡抚南赣汀漳等处
　　○赐亦力毋思地面头目速者林蟒衣彩叚彩线金笺麝香象牙等物因其乞也
　　○南京地震湖广武昌府震如之
　　○庚午巡按狭西御史常在奉命阅视延绥宁夏等处官军马匹器械什物墩台城堡至是奏言延绥宁夏各三路营堡城所原设官军凡十万九千一百四十一人存者七万七千一百五十四人马四万五千六百八匹存者二万七千八百九十二匹固原延安绥德庆阳平凉并安东中护卫及各城堡原设官军一万八千九百三十四人存者万三千七百三十五人马七千三百匹存者六千九百六十匹西安左前后并右护卫汉中宁羗二卫凤翔府金州沔县三千户所并鄜州□洛防守官军凡三万五千七百九十八人存者二万三千四百二十六人马一千二百三十匹存者一千一百三十匹西安庆阳延安平凉凤翔汉中六府并所属州县原设民壮机兵兵快凡一万七千一百九十七人存而可操者万五千九百九十八人城堡墩台亦多颓坏军器废缺而存者又不免苟且具数因劾把总操备及镇巡总兵府州等官废弛之罪兵部议覆诏庆阳卫指挥崔嵩等八十人逮问绥德卫千户胡斌鄜州知州赵锦延安府知府罗玹等一百三十五人各夺俸四月副总兵宁夏周诚延绥安国狭西郑卿等二十六人各三月总兵宁夏却永延绥王勋狭西赵文及去任太监王兢总兵潘浩巡抚都御史冯清等十七人俱宥之
　　○升协守大同副总兵都指挥佥事朱振为署都督佥事充总兵官镇守宣府
　　○广东布政司左参政祝萃以疾乞致仕许之加散官一级以吏部言其学行俱优也
　　○辛未  宪宗纯皇帝忌辰  奉先殿行祭礼遣驸马都尉崔元祭  茂陵
　　○升绥德卫指挥使刘玉为都指挥同知并录木瓜园及四川功也
　　○壬申升广东按察司副使蒋曙为广东布政司左参政
　　○升户部署员外郎高瑁南京礼部署郎中范嵩为按察司佥事瑁山东嵩河南
　　○癸酉虏寇清河县鹻场地方官军阵亡及伤者五十余人巡抚辽东都御史张贯劾提调都指挥王宣守堡指挥赵铎李昂及带管分守副总兵薛澄太监赵英失事之罪请下御史按治兵部议覆得旨宣等逮问澄罚俸两月英己之
　　○甲戌升贵州布政司左布政使陈雍为都察院右副都御史抚治郧阳等处
　　○起致仕右参政毛珵为南京鸿胪寺卿珵吏部尚书陆完姻家也
　　○升工科左给事中潘埙吏科左给事中俞泰礼科左给事中王爌为都给事中埙兵科泰户科爌刑科刑科给事中邵锡窦明为右给事中锡吏科明工科
　　○升大同左卫署都指挥佥事东路左参将张輗为实授都指挥佥事充左副总兵协守大同地方
　　○江西九江府知府黄相与整饬九江兵备副使冯显不协遂诬以侵欺纸米价白之抚按官且谓兵备可革事闻下巡按御史逮问因劾相诬监司乞调用显亦自处未当宜量治诏显夺俸三月相调用
