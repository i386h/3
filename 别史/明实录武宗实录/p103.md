<!-- { "loadSidebar": true } -->
　　○尚宝司卿吴世忠清查蓟州等处屯田奏言东胜兴州等卫所屯田多占种盗卖者田租拖欠终年积弊已久若一一置之于法人情未免不堪除官豪占种及知情典买不首者依律究问外其余情不得已者量为处分田仍给主价亦免追若本主无力另给附近军民屯种如买主不系官豪情愿纳粮者听惟在租税不失原数耳其额外查出地土肥瘠不同定则纳粮仍立图册以息争端从之
　　○戊寅命平虏卫指挥同知刘继充右参将分守大同西路
　　○命广西署都指挥佥事舒洪守备平乐等处
　　○己卯翰林院修撰何瑭奏乞回籍养病许之
　　○庚辰命宣府前卫纳级都指挥佥事郝俊守备顺圣川东城
　　○壬午南京太仆寺卿南镗致仕时镗为河南左布政使既闻命以粮课未完不敢赴任诏以其有违前旨罢之
　　○守备凤阳太监黄准奏山东徐州盗未尽平湖广盗方啸聚而凤阳兵力单弱乞豫修备御事下兵部议凤阳旗军京操运粮者既难轻议而各项差占不下一万四五千人宜行准同巡按御史计议于杂差内酌量选出若干人协守逃者严督该卫解补从之
　　○命山西行都司都指挥佥事李淳守备偏头关玉林卫指挥同知周政守备大同平虏城  广西太平府地震
　　○癸未巡按两广御史江万实奏近例以广东为远方府佐以下类以家贫年老常调壅滞者充之戕民误国莫此为甚乞敕吏部自今两广一视中州其愿就远方者皆裁与冗秩不使得预民事吏部议覆从之
　　○乌思藏大乘法王差剌麻绰吉我些儿等八百人从狭西河州卫入贡礼部以其违例宜减赏及究河州卫指挥使徐经不行审验之罪  上命巡按御史逮经治之仍令是后宜加审验不许重冒起送
　　○甲申巡按两广御史江万实上言边务一南安南雄中间梅岭山涧险隘不逞之徒聚散无常凡往来者必设备而后行欲于两界地中立城栅宿防兵时出巡视一广东民兵素无教法雇募打手皆游食之徒今欲量加选集以足民兵时加教阅目为总甲壮丁以见贮打手钱易米而廪之月差其数不过岁糜数十百斛而兵强矣一顷因林贵逋诛调用狼兵所过剽掠劫杀鸡犬不遗谋之不藏莫甚于此然事已无及愿自今勿轻调用兵部议覆从之
　　○乙酉致仕太子太保礼部尚书周经卒经字伯常山西阳曲人南京刑部尚书瑄之子也天顺庚辰进士改翰林院庶吉士授检讨纂修  英庙实录成进编修秩满进侍读十四年  孝宗出阁改春坊左中允弘治改元以  东宫恩升太常寺少卿兼侍读二年擢礼部右侍郎四年改吏部寻转左九年擢户部尚书寻加太子少保十三年以灾异乞免加太子太保致仕  上即位起为南京户部尚书以疾辞会丁母忧未上正德三年复起为礼部尚书居数月以病乞休复致仕至是卒年七十有一  上辍视朝一日赠特进光禄大夫右柱国太保谥文端葬祭如例经在馆久淹有讽之图速化者卒不为动及居礼部议政莅事必傅经义若却西域贡狮毁黄村尼寺为  先朝盛德事皆经赞成之在吏部时有指民田为闲地献太监李广者广固欲得之经草奏率诸司言之事遂寝及迁户部人以其出翰林或不能理钱榖视事后严条约革宿弊剖决如流郎吏皆叹服以为难及中官织造于南京者屡以引盐搉课为请赖经奏裁省甚多大内张灯取外帑银三万两经言不可以小民脂膏供耳目之玩乃命以明年内库岁额偿之近戚贵幸有所陈请一裁以法皆歛不得肆而怨日益深致仕命下廷臣皆相顾失色争上＜锍-釒＞留之是后中外奏荐多至八十余＜锍-釒＞前此未之有也经少頴敏庄重寡言笑孝友纯至自为小官已志用世及为户部尚书秉正执法竟以不合去人甚高之其复起也则以其壻曹元与刘瑾有连或谓元实为之时经已病又黾勉赴召则不能无责备云　　○命南京右佥都御史王哲巡视江西初御史沙鹏奏江西贼势方横南赣地连湖广广东福建三省不相统属难于会剿乞遣大臣总其事吏部议覆江西旧有巡抚都御史近年裁革宜如鹏言添设巡视乃命哲往
　　○命太子少保刑部尚书兼左都御史洪钟总制湖广郧阳及狭西河南四川等处军务并总理武昌等府赈济事宜时湖广连年荒旱盗贼窃发有请遣大臣抚治者故有是命
　　○给事中叚豸监察御史涂敬等劾佥都御史甯杲柳尚义不能剿除盗贼以靖地方捕盗御史薛凤鸣王廷相自分秦越推调误事巡按山东御史储珊不能协力抚捕俱宜究治得旨山东北直隶等处盗贼纵横各官互相观望不即设法擒捕杲已停俸其仍停尚义廷相珊俸令协力剿捕以图后效凤鸣所部盗贼有间姑宥之
　　○命山西威远卫指挥使善景守备大同井坪城
　　武宗毅皇帝实录卷之六十一终
大明武宗毅皇帝实录卷之六十二
　　正德五年夏四月丙戌朔享  太庙遣驸马都尉蔡震代行礼
　　○遣内官祭司灶之神
　　○给事中郄夔奉命核榆林功次时刘瑾势张甚且冒功者多夔惧祸及自经于公署命都给事中叚豸往代之
　　○丁亥戌刻雷州有大星如月自东南流西北分为二尾如彗随没声如雷
　　○命各边抚按官举堪任主将副参游击守备者其先任将官坐小衄降级闲住有才智可责后效者并举之从兵部议也
　　○发太仆寺银三万两于宁夏买马更以狭西官茶所易马二千匹给之以守臣奏虏数入寇乏马故也
　　○黜河南开封府知府郭经为民经为府同知时尝借用公钱会查盘御史至潜令窜去原籍为其下所发遂落职
　　○庚寅三法司奉旨审得减死者二人时冤狱众多大学士李东阳等因风霾以为言特许宽恤而法司所上仅止此盖畏瑾也
　　○大同革任总兵官温恭贸易军士月粮为侦者所发下巡按御史核问因劾守备都指挥林宽等阿从亦宜罪得旨恭宜重治但前已降级革任姑宥之仍罚米三百石宽等夺俸三月
　　○庆府安化王寘鐇及指挥何锦周昂丁广反杀镇守宁夏太监李增少监邓广总兵官姜汉巡抚都御史安惟学少卿周东执分守参议侯启忠囚之初寘鐇在郡王中状貌魁梧有相者绐谓当大贵又妖巫托鹦鹉神言如相者寘鐇惑之锦昂及儒生孙景文者尝出入府中寘鐇为言今朝出于刘瑾援用奸凶树党中外此欲何为者藉令瑾遂移祚置吾属何地若推我为主以诛瑾为名必成大事自是有逆谋惟学素苛刻数杖辱将士妻广及诸将士怨之会东被命丈量屯地希瑾意督责严急率以五十亩为一顷又亩歛银为赂瑾资启忠亦以催征至人情大扰锦昂乃与广等谋令寘鐇置酒因会杀之夺其符印传檄起兵寘鐇大喜是日惟学东不至酒半锦昂及广率其属直入执汉增广杀之又杀惟学东于公署遂焚毁案籍释五卫重囚撤黄河渡船于横城西岸以绝渡者启忠逃匿寻获之囚于左卫副总兵杨英先以警出屯杨显堡不与难所部军士闻变亦皆溃去英走灵州寘鐇伪授锦讨贼大将军昂左副将军广右副将军诸从叛者皆为督护总管又令景文草伪令传写数百纸遣人分谕诸镇伪令曰近年以来主幼国危奸宦用事舞弄国法残害忠良蔽塞言路无复忌惮致丧天下之心几亡神器之重今阖城官军共诛守臣之虐民害政者持首来献余不得避奖率三军以诛党恶以顺人心特兹晓谕官军人等贸易耕种业艺者皆仍故其逋负杂徭尽免之仍保守疆界听候调用各镇军马数目及地里图籍宜即赍至敢抗者弗贷
　　○辛卯赐毛怜卫都督产察蟒龙织金衣服从其请也
　　○壬辰升太常寺少卿郑宗仁为南京太仆寺卿
　　○户部覆议总督漕运副都御史屈直所上严漕规八事一兑粮后期守巡及府州县掌印官逮问至再者管粮官降二级一各处兑粮务委守巡并府佐能者监兑以免争竞迟误之弊一后期运官把总指挥粮至三千石千户至一千石百户至五百石以上者每次降一级不及数者照常问拟一运军脱逃其行粮赏钞俱追夺至再者发戍边卫别以户丁补伍一各卫所脱逃并事故运军至五十名不补角□羊者正官各停俸责补若缘运官科索及卫所官差遣不均者各参究一运官许量带土物本以资路费若运官及势家逼带者听首告没官仍治以罪一运官科索军士银十两以上递降一级革回卫其书筭人等科索者发戍边卫一把总以下官有兑纳如期无债负者请量奖擢得旨把总等官继今三年以上粮运如期者准于实职上升一级余皆从之
　　○癸巳巡抚狭西副都御史黄宝奏流贼自四川突入狭西西乡杀掳官军又转入湖广三省大扰请特命立将督兵且乞选贤自代下兵部议谓洪钟近已奉命总制主将不必更设宜于狭西湖广各增设副总兵一人乃命庄浪右参将吴鋐充狭西副总兵致仕都指挥同知康泰充湖广副总兵并力剿贼且责宝临事避难不允辞
　　○甲午虏寇庄浪巡抚都御史张翼镇守太监宋彬总兵官卫勇督游击将军吴英参将吴鋐都指挥鲁经等御之左监丞王欣副总兵徐谦继后虏败走斩首百五十八级各以捷闻翼彬等赐敕奖励奏捷人各升一级赏纻丝衣一袭新钞千贯
　　○乙未升光禄寺少卿赵松为太常寺少卿
　　○鲁府仪宾牛黉请出粟六百石及禄米石如之以助修河之役赐敕奖谕
　　○太监刘瑾传旨锦衣卫掌镇抚司事指挥佥事石文义理刑副千户郝凯各升一级
　　○命司设监太监王与镇守狭西
　　○命都指挥佥事张杰充右参将分守庄浪
　　○初捕盗都御史甯杲柳尚义御史薛凤鸣王廷相巡按御史储珊以所部盗贼充斥为科道所劾各停俸至是兵部复言杲等及长芦捕盗御史崔哲不能并力灭贼请命给事中一人往按贼所残破别议黜罚从之
　　○丙申命宣府前卫纳级都指挥佥事张经守备保安旧城王昇守备洗马林堡怀安卫指挥佥事阎林守备新河口堡
　　○狭西华州山西蒲州各地震声如雷
　　○丁酉改兵科左给事中李贯为礼科左给事中以丁忧服阕也
　　○命延绥设餋济院从镇巡官奏也
　　○户部言河南灾重请暂停该徵粮草下户部与蠲免其山东北直隶灾重州县见追者亦请暂停又各处州县之被灾者岁徵并积欠带徵之数俱听分豁从之
　　○初给事中邵天和会巡按山西御史马旻及参政臧麟佥事萧渊查盘河东盐课将还畏瑾索赂谋于运使李德仁德仁遂歛所属银一万八千三百有奇和昊麟渊及巡盐御史周廷徵魏彦昭分取各数千潜橐至京寄于给事中白思诚家而德仁自入者亦数千为瑾缉事者所发时和已坐事为民乃遣给事中田汝耔往按之具得其实还奏有旨升汝耔俸一级德仁罚米八百石和二百彦昭三百昊廷徵麟渊一百思诚五十各宥其罪德仁彦昭仍降二级昊麟渊一级廷徵以巡按狭西俟满日治之于是麟降浙江按察副使德仁河南裕州渊郑州俱知州昊直隶开州判官彦昭山东利津县丞
　　○降守备潼关署都指挥佥事任玺为指挥佥事调庄浪卫永远差操坐盘诘有所求索也
　　○戊戌户部以给事中郑裕等续查报两浙所负盐课一万三百余引复劾御史谢莹彭程黄世经姚寿汪璧王润运使杨奇晏辂并前所未及者四十九人例应追陪得旨已陪银罚米及病故为民致仕者已之其前所未及者仍各罚米有差始御史乔岱巡盐于浙多受□赂复希瑾意倡为参官之奏害及缙绅至是亦以负课再罚米云
