<!-- { "loadSidebar": true } -->
　　○辛巳升福建按察使陈珂为福建右布政使御史赵应龙孙修盛仪兵部主事林琦南京御史凌相大理寺署左寺正刘伯秀刑部员外郎李志刚汪鋐主事郑宣河东盐运使司副使胡铎户部员外郎许承芳原任御史赵祐俱为按察司佥事应龙修琦陕西相伯秀志刚鋐广东宣江西铎福建仪承芳山东佑山西
　　○命岁给故辅国将军表杆夫人刘氏等食米五十石以庆成王奏也
　　○命陕西庆阳等卫所绥德等州县正德五年额徵粮草量徵二分以备边储余俱停免以旱灾故也
　　○陕西利族等族番人仓卜肖等来朝贡腰刀赐宴并彩叚宝钞绢物如例
　　○兵部言山东莱州等府及直隶徐淮间群盗窃发攻劫库狱执辱命官为害滋蔓请出师乃命坐营署都指挥同知李瑾统京营千人讨之以御史吴堂纪功兼治粮饷瑾至德州奏贼白英等约三四百人分为二一劫诸城高密安丘沂水一自穆陵关南陷鱼台直趋金乡贼所得皆民间马一昼夜驰数百里而官军马少何以追敌请于东兖济南及直隶餋马地方取给非马所产者令给价兵部议如所请且言宜稍假瑾权乃命瑾充参将提督捕盗○致仕南京国子监祭酒王敕卒敕字懋纶山东历城人成化甲辰进士第三人授翰林编脩丁未以尹龙事败谪夷降州判官弘治庚戌升四川按察司提学佥事考遗书遵国典定祭祀乐舞之式九载考绩升河南提学副使正德丁卯升南京国子祭酒己巳考察京官敕日陈遂令致仕敕体貌魁梧豊颐戟髯性颍悟博学多能然以才自负而不检于行士论轻之其为祭酒时贪声尤著居家杜门方二载而卒
　明武宗毅皇帝实录卷之七十二
　　正德六年二月壬午朔升湖广左布政使董杰为都察院右副都御史巡抚江西
　　○升户部郎中毕玺青州府知府董天锡俱为都转运盐使司运使玺两淮天锡山东
　　○南京工部尚书张宪卒宪字廷式江西德兴县人成化壬辰进士授吏部考功主事□厂□(林□止)□历员外郎郎中升山东参政浙江右布政使顺天府府尹工部右侍郎总理易州山厂寻兼右佥都御史理两浙福建盐法九年考满升右都御史久之入莅院事改南京都察院迁南京礼部尚书逆瑾柄政勒致仕瑾诛最先召用改南京工部至是卒赐祭葬如例宪在考功最久课核明审荐士多不识面在山东尤尚儒术修宗圣公祠墓督饷辽东暇即诣学召诸生讲授中贵镇浙江者其下暴横宪悉置之理复岳武穆王祭田为之立后公帑羡余毫发无取尹京时有声易州山厂素为奸利囊橐宪省供馈严薄书损柴夫耗银至今法之巡历盐场不避炎瘴历中外四十年端谨长厚人莫能瑕疵晚厄于瑾惜未能尽其用云
　　○癸未升浙江按察司副使匡翼之为陕西苑马寺卿陈珀为甘肃行大仆寺卿刑部郎中秦文户部员外郎李梦阳俱为按察司副使原任御史刘玉兵科右给事中蔡潮俱为按察司佥事文贵州梦阳江西玉河南潮湖广
　　○山东镇巡官奏盗贼猖獗欲选兵一千分领追剿仍荐指挥邓桂等可以统军事下兵部议山东地广所选兵少散处则力不能支聚守则应援不及名为添兵实难制胜宜令各该府卫务选精壮军余民快分布防御策应不必拘数而尤汰其弱懦不堪者军器马匹皆从官给所举桂等听其委用从之仍贡各该军卫有司巡捕官俱白衣领职以督擒捕○太监魏彬传旨尚宝监太监黎安镇守江西
　　○甲申升吏部右侍郎傅圭为左侍郎翰林院学士刘春为吏部右侍郎巡抚贵州右副都御史卲宝为户部右侍郎督理仓储
　　○升云南按察司副使刘逊为福建按察使
　　○升中军都督府带俸都督佥事张宁为都督同知寰太监永弟也自陈海子湖功乞加升故有是命
　　○镇守山东太监余庆等奏青州等府平度安丘等州县强贼功城杀人为患滋甚守巡参议吴江佥事王锦巡捕都指挥狄公唐等玩寇殃民宜治其罪指挥杨继宗奋勇杀贼可嘉宜加赏劳下兵部议拟上请诏江等俱停俸杀贼限外不获奏闻继宗赏银十两
　　○乙酉转湖广右布政使管琪为左布政使调河南右参政张吉为广西左参政吉以才力不及故也
　　○四川巡按御史俞锱言蜀盗克斥军兴费用不赀民告科徵近奉驾帖采辨禽鸟大木密煎川扇之类宜悉停免以纾民力礼部请从缁言乃免之
　　○丙戌大学士刘忠上＜锍-釒＞曰臣自冬及今求退凡五而屡蒙优旨慰谕勉晋窃惟臣子大节莫先于安义命朝廷大政莫先于辨忠邪臣夙婴疾衅宦况甚微此于命当去也滥竽崇峻偷安窃禄此于义当去也况臣平生惟知拙以守己公以奉法而嫉恶犯已甚之戒处世昧时务之宜故群议哓哓沸腾不已天日可表无愧于心而斗牛宿直古亦咎命于此不避则义命不安石教扫地伏望放归休养仍将所加少傅等官收回庶息群怒而安下情  上曰内阁重地要在得人朕以卿学瞻德方更化之始柄用方切而卿固怀谦退朕已具悉再旨勉留宜深体此意亟起勿复辞
　　○升兵科都给事中赵士贤为布政司左参政汉中府知府潘铎福建运使陈逵俱为右参政刑部员外郎罗钦德原任南京吏科给事中陈伯献俱为左参议御史孙恭四川按察司佥事郑阳云南佥事范渊扬州府知府邓文质俱为按察司副使士贤江西铎逵俱山西钦德浙江伯献广东恭杨俱浙江渊云南文质广西
　　○调河南按察司佥事张琎于陕西湖广佥事马应祥于河南
　　○丁亥□奠先师孔子遣大学士梁储行礼　　○巡抚凤阳都御史陶琰奏淮安至徐盗贼纵横各府卫掌印巡捕官不能擒捕俱有罪又贼起自山东北直隶请令诸镇巡官协谋乃可削平兵部议覆得旨诸失事者令白衣领职停俸督捕限外不获奏闻山东直隶镇巡官即选兵并力会剿且贡诸镇巡隐匿贼情不以寔报自今有隐匿者重罪之
　　○量留济南莱州青州等卫春班京操官军三之一以本地盗多从镇巡官请也
　　○戊子祭  大社  大稷遣惠安伯张伟代行礼
　　○遣顺天府官祭先农之神
　　○升四川成都府知府卲蕡为本布政司右参政时蜀寇方剧巡抚右副都御史高崇熙请添设管粮参政且荐蕡吏部议从之
　　○诏停造卤簿大驾及遣官南京监造军器以工部奏岁饥民困故也
　　○己丑升云南左布政使魏英为都察院右副都御史巡抚贵州
　　○原任户部右侍郎储巏引疾乞致仕许之仍令有司俟病痊奏用
　　○以礼部会试天下贡士命少傅兼太子太傅吏部尚书武英殿大学士刘忠吏部右侍郎兼翰林院学士靳贵为考试官
　　○庚寅调原任云南右布政使伍符于湖广先是查盘御史劾符借移官帑至是覆核无罪还职调之
　　○礼科给事中陈鼎言河南乡试第七名举人廖铠镇守太监堂之侄参随锦衣卫指挥鹏之子本福建人滥冒河南乡举中式群议沸腾请敕礼部将试录削去铠名照例问革并治其时有事于试院者之罪诏除铠名有事试院者并宥之
　　○户部议覆右给事中李铎条陈三事一浙江盐运司施欠盐课逆瑾乃令巡盐御史王闰等追陪银两多至数千万名虽陪纳实则抄没宜查赀产荡绝者令有司量给无碍官银取赎俾足自给一静海县等处草场原额九百九十顷有奇弘治间给事中寗举仗量比旧增九百八十余顷近差给事中高淓丈量又增一千四百余顷小民输纳税银实不堪命宜尽开豁一钱法之毙私铸者广宜出榜晓谕将新铸铅锡薄小低钱尽革不用以洪武永乐洪熙宣德弘治通宝及历代旧钱兼行不许以二折一有仍踵前毙者各罪如律俱从之
　　○辛卯遣户部官祭太仓之神  遣顺天府官宋丞相文天祥
　　○  英庙淑妃高氏薨妃南京上元县人宣德癸丑选侍  英宗皇帝天顺丁丑册封淑妃生一子是为秀怀王年八十六二日而薨辙朝五日祭葬如制谥曰庄靖安荣
　　○升浙江按察司副使臧麟为福建右参政长沙府同知盛应期会稽县知县陈玉俱为按察司佥事应期云南玉四川
　　○壬辰致仕巡抚贵州都察院右副都御史汪奎卒奎字文灿徽州婺源县人成化丙戌进士授秀水县知县升监察御史丙午以灾异上＜锍-釒＞言及宫闱忤旨被挞谪夔州府通判弘治初升叙州府同知成都府知府历陕西右参政广东按察使广西左布政使辛酉升右副都御史巡抚贵州有平苗功未一年言官劾奎老疾遂致仕至是卒祭葬如例奎性简静尚气节不妄取与居官以笃实从事耻务奔兢虽无时誉其自守有足称者
　　○提督操江都御史张凤以沿江十一府水灾乞赈济户部议以苏松常镇四府方行赈济其太平宁国池州安庆应天赈济日久复恐缺食而扬州九江未闻奏报宜通行抚按勘实举行其缺种者令量出官银买谷给之缺农器者令稍裕之家贷用从之
　　○夜月犯酒旗星
　　○癸巳给赏大同双沟儿墩等处获功被伤官军土兵梅深等四十九人银绢布有差
　　○甲午命署都指挥佥事桂勇守备德州
　　○参政何显在浙江时坐掊克编藉辽东为民至是显奏辩吏部亦以罪显太过请如例降用乃降为扬州知府
　　○乙未升浙江右布政使边宪山东右布政使萧翀陕西左布政使燕忠俱为都察院右副都御史宪巡抚山东翀保定等府忠宣府
　　○复锦衣卫指挥佥事杨玺官玺崇德长公主之子以恩泽传升例降为百户至是其父驸马都尉伟陈奏乃复之
　　○虏入镇靖堡把总都指挥崔镗陈王□赞不能御镗谪戍边卫王□赞亡失差少宥之夺俸五月
　　○巡按四川监察御史俞缁奏四川自正德四年以来盗贼群起副都御史林俊奉命剿抚行且十月虽累报功次然蓝五之党尚万余人势犹猖獗保顺州县奔窜殆尽陈三等贼数千随抚随叛乐至洪雅青神彰明大邑所获贼徒真伪相半崇宁金堂双流者督捕未获而播州杨友尤为难制各府州县仅存居民役无虚日或运粮饷或载军器一夫出力举家出钱卖田鬻产供输无度加以折寺穿井设立社长社正等游僧野衲无地自容贪官污吏倚法侵削怨声嗷嗷众不堪忍请别遣谋勇将官调集湖陕永保江口等处官兵会总制巡抚戮力剿杀杜绝根株量发钱粮补助以苏民困选进士举人以补守令严限赴任抚恤伤残仍命风力大臣一人亲莅播州抚勘杨友事情从长议处以释远人疑惧其额外庵堂寺院不下数万折卖入官固不为过然行之今日不免驱而为贼山中涧水随取随足穿井似亦可缓社长社正每月二次沿门搜讨放贼扰民宜皆暂停不然臣恐前贼未灭而后贼随起川民之患无时而可除矣礼部尚书费宏覆奏四川连年不靖蓝五杨友相继杀掠官军流劫乡落民物凋瘵远近惊扰前此星陨地震山崩城裂皆阴盛阳微盗贼窃发之应顷当穷冬闭藏复有雷电交作变不虚生必有其故缁奏语虽过激意在责备宜备行被处镇巡等官务令克己省愆同心脩政凡被灾州县加意抚恤其折卖额外寺院庵堂在平时实足以崇正道而辟异端在今日恐不免驱游僧以增贼党亦合斟酌缓急以俟盗息民安另为区处仍督令各该地方官员一体脩省拯患弭灾务期贼类殄除以回天变从之是时川盗方盛防御不暇而俊且驱军民赴穿井折寺不急之役故缁以为言
　　○丙申改提督易州山厂工部右侍郎王寅为户部右侍郎
　　○增设青州守备官以东昌卫指挥同知邓桂充之以都指挥体统行事
