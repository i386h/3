<!-- { "loadSidebar": true } -->
　　○是岁天下户共九百三十八万三千五百五十二户口共六千二百一十二万三千三百三十四名口田四百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八升一合四勺五撮五圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七匹三丈六寸六分二厘一毫八丝三忽布一百六十六万六千四百六十匹四尺四分绵花一十一万二千八百九十四斤一十一两二钱二分二厘四毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十七万六千六十七贯七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三匹一丈八尺五寸五分八厘茶课一十一万三千三百一十一斤九钱七分屯田一十六万一千三百二十七顷一十八亩四分四厘四毫七丝一忽粮一百四万一百五十八石三斗九升一合五勺八抄九撮金银课三万二千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮一十六万一千六十石八升四合二勺四抄七撮六圭二粟五粒减免草三万九千三包
　　大明武宗毅皇帝实录卷之一百十九
　明武宗毅皇帝实录卷之一百二十
　　正德十年春正月己未朔  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼  太皇太后  皇太后  皇后俱免命妇朝贺
　　○赐文武群臣假五日免宴赐以节钱钞
　　○庚申升太仆寺卿杨廷仪为太常寺卿
　　○复赐吉王湖广衡州府蒸湘湖塘水利三年蒸湘水利雍靖王所遗也吉王以邻境尝以为请既许之以给事中张弘至等执论而罢至是以修盖府第复请工部议覆诏给赐三年后仍旧
　　○辛酉  宣宗章皇帝忌辰  奉先殿行祭礼遣驸马都尉马诚祭  景陵
　　○癸亥孟春享  太庙
　　○乙丑以大祀  天地  上将御奉天殿誓戒文武群臣致斋比夜乃传旨免朝
　　○山西霍州汾西平阳襄陵三县俱地震
　　○丙寅升太常寺寺丞黄为本寺少卿
　　○降狭西庆阳卫指挥使张隆正千户李纲各一级坐不设备为达贼深入杀虏人畜故也
　　○楚雄府地震
　　○戊辰大祀  天地于南郊是夜漏下二鼓  上始还宫文武群臣行庆成礼
　　○己巳以郊祀庆成  上御奉天殿大宴文武群臣及四夷朝使
　　○以上元节赐文武群臣节假十日
　　○庚午月犯井宿西扇北第二星
　　○辛未立春顺天府官进春  上御奉天殿受之文武群臣行庆贺礼
　　○广西思明府土官知府黄旸遣其族黄海等贡马朝觐以过期如例减赏之半
　　○壬申升太仆寺少卿孙绪为本寺卿
　　○以水灾免义勇燕山富峪会州等二十卫屯田子粒有差
　　○癸酉诏升镇守四川署都督佥事徐谦及河南商城县土巡检吴祥等功也
　　○甲戌夜月犯轩辕左角星
　　○乙亥  英宗睿皇帝忌辰  奉先殿行祭礼遣驸马都尉蔡震祭  裕陵
　　○大学士杨廷和等言自古帝王之治天下必谨视朝之节以观示臣民严宫卫之防以消弭祸变我朝  列圣尤致谨于斯伏睹  皇明祖训所载有曰朕以乾清宫为正寝晚朝毕而入清晨星存而出除有疾外平康之时不敢怠惰此所以畏天人而国家所由兴盖言视朝之当谨也又曰凡帝王安居常怀警备日夜时刻不敢怠慢虽亲信如骨肉朝夕相见犹当警备于心盖言宫卫之当谨也此皆忧深思远制治保邦之言  圣子神孙所当时时诵读守为家法者也恭惟  皇上聪明天授政令之施动遵  祖训近年以来朝会庆贺或至迟暮其初盖因一时起居违和而然积习既久遂以为常传之外朝将谓纵耳目之玩极心志之乐观德之间不无惶惑去岁以来拣选人马亲自较阅盖因一时虏寇犯顺而然意在御侮实非有他传之天下皆谓边兵非宿卫之人禁蘌非操练之所疑似之间未免惊骇臣等职居辅导出入禁闼虽随事纳规时有陈请缘议论不足以发明事体诚意不足以孚契  圣心尸素有年愧悚无地伏望  皇上鉴  皇祖之训典察臣等之愚忠自今以后夙兴视朝躬亲祀事乘清明之气以裁决万几竭享献之诚以昭格  九庙仍选用方直以为侍从信任老成以为腹心军士操练必于演武之所朝夕督励付之将领之官推恩左右体悉勤劳启处以时庶不有劳于  圣体关防既谨亦可尽释于群疑将见  圣德日新天心悦豫神人胥庆和气致祥  宗社万万年无疆之休端在此矣不报
　　○大理寺寺丞李廷梧以给事中邢寰劾其巡按苏松贪婪大著乞养病有旨令吏部于考察时核实以闻至是御史李玑复劾之吏部议廷梧素行有干清议乞令致仕或养病乃许养病归
　　○宁夏卫地震
　　○丙子虏入潮河川井连口等处杀掠人畜巡关监察御史张鳌山劾奏宁晋伯刘岳都指挥佥事章缙及指挥使高瑾等六人各失防御宜寘于法诏瑾等六人法司逮问岳缙失事不多宥之
　　○泰宁等卫都督孛来罕等遣头目塔卜歹等海西益实左等卫女直都督佥事台束等各贡马及方物赐宴给赏有差
　　○丁丑太仆寺少卿王承裕劾大同后卫指挥佥事谢清侵克马价银都指挥佥事宋文都指挥同知刘英失于查究都指挥佥事孙镇不以呈报俱宜有罪诏清法司逮问文等已去任宥之
　　○分守通州署都指挥佥事王玉以兵数百逐贼十三人围之半日忽掣兵还贼散去御史张鳌山劾其纵寇请逮治兵部覆奏诏宥之停俸戴罪捕贼责令必获以闻
　　○戊寅总制宣大延绥偏头关等处右都御史丛兰乞致仕不允
　　○赠嘉善县主簿李锡为本县知县仍荫其子为国子生以开化窑田之战死于贼也
　　○荫礼部尚书兼翰林院学士蒋冕子履坦为国子生冕先以兄昪子履坦为嗣及以吏部侍郎考满当荫叙课其所生子尚在婴孺仍请荫履坦焉
　　○己卯升河南布政司左参政何孟春为太仆寺少卿大理寺右寺丞吴堂为本寺左寺丞监察御史吴祺为大理寺右寺丞
　　○改巡抚河南右副都御史陈珂为大理寺卿
　　○庚辰吏部尚书杨一清等言伏见  陛下比岁视朝太稀又复太晚或日西或薄暮入春以来渐至昏夜日月之光既远上下之情不通  陛下岂不以天下政务文武诸司分职于外辅导之臣论思于内委任责成可不劳而理但人君元首也臣下股肱也未有元首不运而股肱得效其用者臣等旦旦入朝輙闻报免目不睹  天颜耳不闻天语如婴儿之违远父母伥伥乎无所依小大诸司各有政务辰入酉罢未免妨废职业而况侍卫之人披执铠仗自朝至暮饥馁困惫遂令阙门之外御街之傍群众喧阗殆同市井四夷朝贡之使络绎而来见此能无骇异归而传语必将启其轻我中国之心且宿卫扈从自有禁兵简阅训练责在将领其沿边设兵本为防御虏寇顷者徵调边兵轮番京师操练已失本末轻重之伦  陛下又亲教阅之是以天子之尊行将帅之事以禁密之地为攻战之场震撼喧呼以夜继日既无警跸之规复乖堂陛之分边鄙将士恃宠而骄猖狂悖慢容或有之况密迩宫壶意外之虞不可不防  陛下春秋鼎盛储位尚虚正宜凝神冲默以养性灵深居端拱以延福祚顾乃耗神疲力于兵革之间上损威盛下骇人心臣等所以食不下咽卧不安寝也伏望念  祖宗创业之艰思今日继体之重祗旧典日以平旦视朝百官奏事悉照常规仍乞端拱穆清深居禁密严警跸之制以消意外之虞保性灵之和以衍宗祧之庆敕令将官各就教场操练罢遣边兵使归本镇防守则朝廷正而治本端人心安而天意顺矣奏上亦不报
　　○命都督佥事傅铠五军营右掖坐营管操
　　○总制狭西右都御史邓璋奏榆林为西北重镇虏寇不时侵入边墙年久倾圯清平堡大涧墩至中沙墩二十四里定边营新安四墩至甘草甸二墩二十七里请及时修筑以防虏骑镇城南关人烟辏集宜筑外城以卫居民兵部覆奏从之
　　○辛巳六科都给事中李阳春十三道御史于鳌等各上＜锍-釒＞言自古人君图治者每脩克勤之德礼有辨色入朝之文诗有东方明矣之咏我  祖宗昧爽视朝寒暑无间百官奏对日以为常此诚万世当守之家法也  陛下春秋鼎盛当励精之期天下臣民翘首望治柰何弥月以来视朝益稀临御太晚军士每疲于枵腹臣工或至戴星岂惟万几之繁一切隳废兼之时渐向晦门禁关防尤所当慎伏愿自兹以往思上天付畀之重念  祖宗创业之难每日必一视朝每朝必于清旦仍令诸司奏事如初时有闲暇则延辅道之臣与之商确政事得失人材贤否务求治理以臻至化其他无益之作不急之务凡有以妨政治者悉皆屏绝庶几  圣德日新  圣政日脩上可以复
　　祖宗之制下可以答臣民之望＜锍-釒＞入俱不报
　　○兵科给事中王良佐言郊庙之祀天子必省牲必誓戒散斋致斋有常期有专所当祭之日夙驾而往行礼之际无贰尔心期昭格也迩者正月初五日躬祀  太庙不遣官是矣但薄暮方出行礼愆期则夫登献夙戒之羞不将败恶与祭歛戢之容不寖□□角羊□怠者寡矣及初十日郊祀初七日当誓戒臣等导驾与百官具朝服侯至更初忽见执驾之人一呼而散宿卫之士群噪而奔臣等伫集左掖昏暗中传闻免朝不知旨从何出惶惧失措徘徊久之至初九日  圣驾当临斋宫百官莫不晨趋以候是日薄暮方往至坛夜已一鼓竟免朝参在坛未久随即行礼行礼方毕随即下营臣愚不知  皇上此行果事  天邪抑游幸邪及次日  驾还复至夜分城门失启闭之常禁闼有驰骋之杂一切非时与制矣又凡节令大朝贺每至昏暮而司晨之官尚报卯时传之四方所损非细乞自今凡祭祀朝贺之期经筵讲书之候起居寝兴之节务各及时遵制举行则祀  天奉  先与百凡纲纪无不张举天下幸甚＜锍-釒＞入不报
　　○壬午庆成王府镇国将军奇濧等十三人以请支禄米为名私出汾州城走太原镇巡官以状闻降敕切责汾州知州伍箕指挥王礼王府教授陈洪俱逮治
　　○兵部以御史汪赐勘报宣大二镇御虏功上请诏有功并阵亡官军五百六十一人各升赏有差总制军务御用监太监张永监督军务御马监太监张忠总制军务右都御史丛兰各赏银伍十两纻丝四表里总督粮饷户部右侍郎兼都察院右佥都御史侯观银二十两纻丝二表里赐以纪功赏银拾两纻丝一表里副总兵都指挥佥事陶杰并锦衣卫都指挥使张谦等八人各升一级
　　○癸未升江西布政司右参议白金为右参政
　　○荫大理寺卿燕忠子鼎为国子生
　　○哈密并撒马儿罕等地面使臣火者哈辛等来贡赐宴给赏有差
　　○甲申吏部左侍郎王璟以年七十乞罢诏不允
