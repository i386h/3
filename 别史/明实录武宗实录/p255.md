<!-- { "loadSidebar": true } -->
　　○丙午宸濠围安庆府不克乃引兵还濠兵焚彭泽湖口望江奄至安庆城下舟五十余艘守备都指挥杨锐知府张文锦同知林有禄通判何景旸知县王诰指挥崔文等御之战于江浒既而贼兵渐集舟继至者二百余乃收兵入城为固守计城四隅各建旗大书标曰剿逆贼贼见而恶之挥兵攻城六月己丑也锐军城西文等副之文锦军城北有禄等副之景旸诰等军东南昼夜拒战贼死伤二百余人斩其间谍登城者四人乃稍却七月乙酉贼悉兵至舳舻蔽江凡千余艘相连六十余里众号十万掠西郭军于正观集贤二门濠乘黄舰泊黄石矶身自督战令佥事潘鹏至城下谕降且呼锐及文锦欲与语文锦锐不应鹏安庆人城守者多其故识众颇摇吏黄洲者以大义责数之鹏惭而退既而复持伪檄来其家僮见遥呼之锐斩之以狥弯弓将射鹏鹏遁去众志乃定贼怒围城数匝攻益急炮矢四集文锦锐皆殊死战贼拥云楼数十瞷城中将乘城城中亦造飞楼数十从高射贼辄殪夜复缒人焚其楼贼又置天梯数十梯广二丈高于城外蔽以板前后有门中伏兵轮转以薄城城上束苇沃膏燃其端俟梯稍近即投其中燥木着火辄燎须臾而尽贼多焚死时军卫卒不满百余人乘城皆民兵阖户调发老弱妇女亦令馈饷每朝晡登城人运石一二数日积如山又暑渴乃置釜鬵于城上煮茶以饮士贼攻城城上或投石或以沸汤沃之贼多伤不敢近锐等射书贼营谕令解散稍稍有亡去者锐乃募死士夜劫其营众大哗惊扰比晓稍定濠问篙工曰地何名对曰黄石矶也黄与王石与失声相近濠恶其言遂杀之谓其徒曰安庆且不克安望金陵哉祗为两京二三人误却我遂引兵去文出城袭击之斩首三十六级俘二十余人获器仗三百余先是锐知濠有异图潜与文锦修城浚隍积刍粟缮器械预为之备及濠兵至共誓死守被围十有八日随机应变所向摧败卒能以寡敌众完守城池濠兵之不复南下盖其力云贼既退环城四五十里白骨相望臭闻数月
　　○辽东盖州卫地震声如雷
　　○丁未以校正文献通考完赐大学士阳廷和梁储蒋冕毛纪等银币廷和等＜锍-釒＞辞不允
　　○太监韦霦传旨御马监右少监李环令分守辽阳等处地方
　　○戊申命唐年王庶第二子镇国将军彦泓管理河阳王府事以无嗣从岷王请也
　　○诏谕兵部曰宸濠大逆不道神人共恕都御史逊燧副使许逵等守死不屈忠义可尚南京守臣尽心区画协力防守南直隶湖广山东河南各镇巡等官或调兵把截或先事预防安庆守备知府及江西各郡县官或遏其先锋或闻警设备皆推诚体国以讨贼为急朕心嘉悦其即移文令各相机战守务保无虞尤宜抚恤贫穷安固邦本待事宁之日令各巡按御史具实陈奏死节阵亡及运谋设策保城杀贼有功者俱旌表褒赠升赏其怀奸不忠退缩偾事者则从重治罪
　　○赏大同郝家岭辽东清河等堡并宣府获功官军银帛有差
　　○己酉  太宗文皇帝忌辰会昌侯孙铭谒祭  长陵如常仪
　　○庚戌大学士杨廷和＜锍-釒＞言近奉手敕加臣特进闻命之余惊惶无地窃念臣以衰病乞休未蒙  俞允勉强供事又复踰时谋虑不达于时宜议拟未谐于  宸断因循官守以日为年惭愧班行以荣为惧岂意温纶之下猥承特进之加此在散官号称极品因考满而授斯谓有名若过望而得则为非分是盖欲求退而反进将自损而更益岂不转增疾疢倍切忧危伏望  圣慈收回成命俯徇下情庶得身心少安暂图犬马之报  上曰卿清德正学体国忠诚功在朝廷望隆中外特加勋秩用示优崇宜勉承恩命益勤匡辅所辞不允
　　○升锦衣卫经历申惠为湖广按察司佥事
　　○辛亥提督南赣等处军务都御史王守仁等率兵复南昌宸濠既出守仁乃与知府伍文定等顺流而下丙午至樟树知府戴德孺自临江徐琏自袁州邢珣自赣州通判胡尧元童琦自瑞州皆引兵至通判谈储推官王玮徐文英新淦太和万安宁都知县李羙李楫王冕王天与亦各以其兵来赴合八万余人号三十万己酉次丰城分兵为七期各攻一门庚戌薄暮发市＜氵乂＞文定为前锋径趋广润门时已三鼓炮击门守者骇散遂入城初宸濠尽选强壮以行城守皆老弱者宜春王栱樤及内官万锐等分督之实无固志闻守仁将至城中民皆喜日登高望之而守仁等不知以为城坚守备方惧弗克诸兵既环城閴无人声相顾莫敢先发无何闻城中介马呼噪声知文定已入乃竞梯絙而上诸兵皆乌合素无纪律而大帽华林诸寨降贼号新民者亦在行贪功纵杀居民往往死于床第有阖门无噍类者比晓诸门洞开守仁始按辔整队而入死者已数万人亟下令禁之至斩首以徇犹不能禁乃复下令唯擒捕者得论功不计首级诸军稍止数日间积尸横路鸡犬不鸣布政胡濂参政刘斐参议许效廉副使唐锦佥事赖凤都指挥王＜王巳＞等衣冠而出御史谢源谯让之乃易囚服泥首诣军门谢罪栱樤及锐等千余人皆就缚守仁复搜捕诸逆党日戮数百人军士因纵掠郡王将军仪宾邸第以及富室无不被害濠府中诸蓄积甚富亦多失亡者宫人闻兵入惶惧纵火自焚或相率盛服而缢一室中有至数人者臭达于外所存惟羸病数十人而已始南昌城中人苦于宸濠之暴至是复遭荼毒皆归怨于守仁之不能禁戢云
　　○录四川松潘地方征剿番蛮功给赏有功并阵亡官旗军舍人等银币绢布钞锭有差
　　○下原任主事林大辂巡城御史洪异于狱大辂居与漏刻博士朱裕邻尝鄙其为人绝不与通裕字师稷又尝与大辂仆争为异所笞裕衘之至是大辂以言得罪裕乘醉诋之于路异不能平复捕师稷治之并折辱裕裕遂诬奏大辂妻咒诅上大不敬诏俱下镇抚司鞫问时大辂杖创未愈妻方娠及拷讯无状乃坐裕奏事不实罪而大辂与异皆得释
　　○录辽东叆阳等堡斩获犯边达贼功给赏有功并被伤官旗军舍人等银币绢布有差
　　○授益王妃父彭伦孙男彭春为百户王为之请故也
　　○癸丑升南京山东道御史杨必进为广西按察司佥事必进因宸濠既叛＜锍-釒＞时事中及尚书陆完与濠交通状完恐其在言路为已害乃以是处之
　　○吏部举都察院右都御史致仕林俊为南京礼部尚书诏曰俊屡起事无成效何乃辄举其别议之
　　○升浙江布政司右布政使张天相为陕西布政司左布政使
　　○山西按察司副使秦伟以违慢军务逮系锦衣卫狱连及户部尚书杨潭侯观掌太常寺事礼部尚书刘恺各夺俸一月
　　○甲寅升南京都察院右副都御史萧翀为都察院右都御史提督两广军务兼理巡抚
　　○升文华殿辨事工部右侍郎周惠畴为工部尚书光禄寺少卿朱天麟寺丞王杲为太仆寺少卿寺丞仝釴李凤为鸿胪寺左少卿鸿胪寺丞卢伯良袁赞何祚沈澜胡楫为右少卿中书舍人陈握为鸿胪寺丞时江南富室子弟多谋为文华殿书辨者至是以誊写文献通考成皆传奉授官而惠畴等亦超进云
　　○升山西按察司副使马卿为山西布政司右参政
　　○留河南都司京营宣大秋班官军于本地防守听调以江西之变从镇巡等官请也
　　○太监韦霦传旨罢镇守浙江太监毕真以御马太监浦智代之时真与宸濠通谋故也
　　○乙卯升山西布政司右参政徐蕃为浙江右布政使除服阕山西按察使陈凤梧于河南
　　○南京工部尚书洪远卒远字克毅徽之歙县人成化戊戌进士授莆田知县以莆势家多请托置鼓厅事客至击之则群吏毕集客不能接一谈而出海贼发宪臣议佥民兵远力诤而寝莆人歌之以忧去改浚县值岁饥赈贷全活甚众或疑浚大割数里隶汤阴民以远有惠爱不乐去卒不能夺有中贵道浚势焰炫赫民惧远无以应其求且得祸聚众千余人拥远入见改交河有疑狱远谳之多获平反擢南京福建道御史首劾太监李广及大臣附广者数人吏部尚书倪岳首荐之擢浙江佥事历升副使按察使四川陕西左右布政使公余银不入私橐积羡累数千缗升右副都御史巡抚云南威信明著蛮寨来归改南京大理寺卿升南院右副都御史能持大体为僚属倡寻转南京工部尚书再＜锍-釒＞乞休不允适江西逆藩变作修城池简器械冒暑得疾遂卒赐祭葬如例远性清谨终始如一虽贵如寒士终其身房无侍姬没之日行李萧然搢绅重之
　　○东宁伯焦洵卒洵子本信其先山后人淇之弟也淇子一凤嗣而夭故洵嗣焦氏业中颓洵以少又不得任事后虽三千营坐司而窘于经费每郁郁自若一日闻其生母之死也度无以为葬缘是哀愤寝疾遂卒洵无子以从子栋嗣
　　○赏从征江西官军三万五百余人人名银五两布二疋
　　○丙辰赐敕□大嘉奖甘肃巡抚都御史邓璋镇守太监王忻总兵官都督柳涌兵部奏其修举边备抚顺属番事有成效故也
　　○留凤阳等卫秋班官军于地方防守
　　○命缉事衙门廉捕宁府谍者于京师并饬沿途官司设法盘诘先是太监萧敬传旨近闻沿途远近皆有宁府人伺遏往来使命令缉事衙门并移文各该地方缉访有获以军功升赏兵部具覆故有是命自是逻卒满道路行旅多遭羁执有死于狱者矣
　　○给事中汪玄锡御史吴訚等言  陛下以宸濠之叛自将远征居守无人京师虚弱所当深虑况宸濠布置奸宄在在有之万一逞毒以掩不备其将若何且天下知有  陛下而已威武大将军镇国公之称  陛下安得而冒之顺逆之理贵先正名名既不正徒启奸邪之口疑反侧之心况诸将已各进兵若授以战守之略则臣下之功即  陛下之功也何必亲屈万乘之重哉既而尚书等官王琼等亦言北虏盗贼皆当预防四方奏报月无虚日若有缓急事机俱须速断今前哨已发愿  圣驾勿出居中以制外得旨宸濠悖逆天道谋为不轨人所得诛今朕亲统六师将假威武大将军名号鼓勇威贼以安  宗社已有旨戒行矣何乃又来谏阻今后敢犯颜奏扰者朕必以大法处之不宥
　　○监察御史陈察言圣王举事计出万全  陛下当此之时但宜深悟既往之愆亟下罪已之诏揭君臣之大分声讨逆之大义诞告多方抚绥黎庶期于罪人斯得而已固不必远违  宗社屈万乘之尊下亲一将之任也借使即收全胜亦未足为帝王之武万一不然将无亵威而损重乎今储贰未建人心易摇诚恐奸邪窃发黠虏捣虚  陛下进未必胜退有内忧其为不测尤未易言岂可不图善后之计伏乞  圣明静思深省采纳臣言得旨察掇拾琐屑本当重治姑贳之仍罚俸一年再有犯颜来奏者必治以极刑不宥
