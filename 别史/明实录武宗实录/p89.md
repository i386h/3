<!-- { "loadSidebar": true } -->
　　○壬子吏部拟升纂修官翰林院侍读毛纪为侍讲学士侍讲豊熙为右春坊右谕德修撰傅圭为左春坊左中允朱希周为侍读顾鼎臣为侍讲编修滕霄何瑭为修撰典籍潘辰为五经博士催纂官礼部郎中周文通为河南右参议收掌文书官中书舍人刘讯为大理寺右评事誊录官稽勋司员外沈冬魁为本司郎中中书舍人方英邓相徐富汪麟为大理寺右评事序班周令林应禧为司仪署署丞又拟升调翰林院侍讲吴一鹏于南京刑部侍读徐穆于南京礼部编修顾清于南京兵部汪俊于南京工部俱员外郎编修贾咏李廷相于兵部温仁和于户部刘龙于礼部翟銮于刑部崔铣于南京吏部陆湥于南京礼部检讨王九思于吏部汪伟穆孔晖于南京礼部易舒诰于南京户部俱主事编修董＜王巳＞于成安詹事府主簿李继先于元城俱知县  上皆从之□□复令改＜王巳＞为刑部主事先是刘瑾以翰林院官慢已每与张彩谋欲调之外任彩不可及论纂修升秩例瑾□□复持之彩为讲角□羊瑾意已平而焦芳父子及叚炅辈谓可乘此挤其素有讎嫌者乃密以名投瑾从臾成之当时炅辈私出芳门阴嫉善类文致贝锦之非者又芳之乡人潘铎王尚綗也邸报出有语焦黄中云董＜王巳＞众谓其必及今无恙矣炅在坐色变曰非漏网哉明日遂附他本批出旧制翰林升官皆内合较量资级请  上裁今以吏部拟而复调为部属外任瑾之变乱成法至是极矣
　　○太监刘瑾传旨升锦衣卫镇抚司理刑正千户石文义为本卫指挥佥事
　　○癸丑琉球国中山王尚真遣正议大夫梁能等来朝贡方物赐宴并赏彩叚布绢有差
　　○镇守延绥太监刘保言左参将王勋等御虏于桃林沟斩首二十九级赐敕奖励有功官军令巡按御史勘报
　　○甲寅升陕西右参政张勋为浙江右布政使令广西右参政杨茂元致仕
　　○乙卯安南国王黎谊遣陪臣黎渊等来朝贡金银器赐宴并赏锦绮等物有差
　　○升赣州府知府赵履祥为南京太常寺少卿
　　○命都指挥佥事陈善守备靖虏地方
　　○丁巳升户科左给事中徐仁为本科都给事中工科右给事中张云为本科左给事中兵科给事中白思诚为吏科刑科给事中张润为礼科工科给事中叚豸为兵科户科给事中张九叙为刑科俱右给事中
　　○升福建布政司右参政苏葵为江西右布政使
　　○巡按山东御史胡节还京度无以藉手见瑾微露意于布按二司先任右布政使张吉乃借修曾子庙宇银二千两贮于德州分巡东兖道佥事毛广取泰安州香钱五百两济南道佥事侯直取德平等县银五百两各送德州盖以为节助也而直又假此自取银四百两至是监察御史张禬奉命查盘讽济南府知府萧柯历城县典史李徵发其事遂以上闻且劾左布政车玺依违失举下吏部覆议节与吉广例应冠带闲住直应为民玺应逮问还职禬举劾淂体应奖拔又谓吉广赃非入已宜薄其责淂旨节恃势贪婪令锦衣卫差官校械系来京吉广降二级直追赃削籍宥玺升柯徵俸各一级禬令吏部记之待报使以闻节竟坐谪戍陕西萧州
　　○罚江西按察司副使胡希颜米二百石坐先任山西时文卷有埋没者为刷卷御史所举也
　　○戊午升巡抚宁夏都察院左佥都御史曲锐为南京礼部右侍郎
　　○给周府故镇国将军睦采夫人赵氏餋赡米岁五十石
　　○户部覆议两广镇巡等官潘忠等奏马平县地方贼寇既平当图善后之计乞于要害之地霍山归思覃河白面等堡添设敌楼起盖官厅调拨官军轮班防守其合用粮饷查淂二三等都贼人所遗田地数多宜召人领种照依民田起科纳粮仍于堡内起盖仓廒委官收放及将佃户俱免一年粮差以示宽恤从之○己未初陕西肃州指挥夏忠等以弘治十五年出境烧荒部下获虏首三级以功微弗录者久至是兵部始议升赏且言历年承勘御史杜旻常赐李高阮吉等因循怠缓罚赐旻米二百石输边夺吉俸三月高以谪戌免时瑾专以威胁士人少不顺者輙假细过加重罚罄贷以输不能充也
　　○庚申升制敕房办事河南布政司右参议周文通为太常寺少卿文通以纂修实录升参议寻奏参议外官无牙牌出入禁门不便乃有是命故事内合西房官当升从四品者多带参议衘而朝参牌仍用五品京职文通为刘瑾写三代诰为瑾所喜遂恃以请云
　　○太常寺卿吴昊卒昊江西临川县人由钦天监天天生累升太常寺卿仍掌监事至是卒其子奏乞祭葬许之昊居官尽职每遇乾象示变进直言指切时政觊有所感悟缙绅皆重其为人印历纸旧取之畿郡山东输者苟且充数多薄恶不可用而民间岁如常昊建请输价岁以祠部一人督本监收买有余价则留备来年而阴损派取于民之数公私皆便焉侍郎童轩尝掌监事其后致仕家居昊知其廉而贫也以俸钱若干馈之其笃于行谊如此亦人所难及者
　　明武宗毅皇帝实录卷之五十
明武宗毅皇帝实录卷之五十一
　　正德四年六月辛酉朔江西按察司佥事黄珙引年乞休许之
　　○初巡抚宁夏都察院左佥都御史曲锐升南京礼部右侍郎吏部推湖广左布政使王纶陕西按察使燕忠请补其缺诏以宁夏多事改锐右副都御史仍巡抚其地遂升纶为礼部右侍郎
　　○巡按直隶御史赵时中奏通州等处坍江田地税粮乞如兴化县例通作存留或派附近仓分米一石折银四钱麦豆一石各折银三钱户部议如所请诏从之
　　○大同镇巡官劾奏守备威逮城纳级都指挥佥事徐俊守备怀仁城都指挥佥事杜雄守备山阴城纳级都指挥佥事田云俱不职守备井坪城都指挥佥事吕镇废疾守备朔州城纳级都指挥佥事熊伟以罪系狱俱当罢及守备灵丘城员缺宜选补因举山西行都司管操纳级都指挥佥事盛杰杨振丘泰指挥使陈瑛同知王鼎纳级指挥佥事张英俱谙练边情谋勇可取请以瑛守威逮英守井坪杰守朔州鼎守怀仁泰守山阴振守灵丘兵部覆请宜如所拟又言宪臣尝考泰心术不端而振年已衰老必再核可否况各官纳级恐有由千户以下而升者亦不淂滥充守备诏从之泰振令再勘各官原系指挥佥事以上纳级者乃听举用千户以下纳级者不许
　　○升赏白道子关斩虏官军一十三人有差
　　○壬戌兵部议宁夏镇守官奏花马池兴武营地最要害而官守缺人营伍未充请以京卫剩员如数铨选有罪谪戍者俱定发本营守御千户所补伍从之
　　○降江西道监察御史阮吉为成安县知县以巡按陕西时举劾欠当故也
　　○癸亥升浙江左参议尚衡瑞州知府周津河东运使李德仁俱左参政山西左参议倪民云南右参议黎民表福建按察副使杭济俱右参政衡本司津江西德仁山西民陕西民表广西济福建
　　○升山东布政司右参政董杰为河南右布政使
　　○诏陕西延安凤翔等府卫所属正德三年被灾粮草子粒各于原勘无收分数上量起二分以备军储余暂免徵
　　○甲子户部议覆巡按直隶御史李廷梧奏苏松长镇四府大饥乞将正德三年未完税粮及各年应角□羊物料暂蠲免诏令已徵者角□羊部未徵者俟豊年补之
　　○罚为民知府张津致仕佥事卢翊米百石坐巡按广西时勘报征思恩功次延迟故也
　　○乙丑南京守备官奏勘过太监崔杲王王□赞杨镇吴经李纪右少监米整所用下程工食银一岁之间通计二万七千三百六十余两淂旨诸奉使官员廪给口粮自有旧制有司何乃剥民脂膏踰分奉承所费不赀民何以堪南京内外守备官亦何为坐视不行举察法当究问姑宥之今后敢有仍踵前毙者许内外守备径自参奏重罪不贷
　　○赐真人刘良辅祭二坛命有司营葬
　　○丙寅授中书舍人尹梅韩荆万英行人田汝耔知县黄质进士闰钦石柱陈鼎刘洙潘埙赖凤为给事中梅钦吏科质柱户部鼎礼科荆英兵科汝耔洙刑科埙凤工科于是吏科都给事中李宪言新进之士政务未达宜如御史试职令练习一年乃实授诏改柱钦洙埙凤五人为试给事中宪附刘瑾势凌忽同列时称为六科都给事中每朝率众谒瑾请事于堂下一言挤及莫不股栗故试事之议部不淂不从也
　　○改起复浙江按察司副使陈玉于福建仍提调学校
　　○命凡郡王校尉止给至二十名旧例郡王校尉各给三十名时沈王以其子定陶王初受封仅给十名奏增其数诏再给十名为二十名因著为令
　　○丁卯升湖广德安府知府李金为本省按察司副使
　　○升工部左侍郎俞俊为南京工部尚书以右侍郎崔岩代俊南京右侍郎毕亨代岩
　　○升工科都给事中钟渤山西按察司佥事张定云南佥事王经俱为左参议陕西佥事来球为右参议渤浙江定山西经广西球云南
　　○转广西右布政使孙春为本司左布政使
　　○升两浙运使甯举为山东布政使司右参政　　○诏在京操练工作官军月粮每石折银四钱伍分各监局等衙门匠役并在外隆庆卫等处官军每石折银四钱岁折支二月永为例以户部奏连岁灾伤故也
　　○晓刻西方流星如盏青白色有光起自正西南行至近浊
　　○戊辰陕西镇巡官奏陕设六道佥事惟五员其一专管屯田分巡常缺二道乞从正统成化间例增设二员以便巡历吏议从其奏增设二员而革管屯名目其事即属各道官分理因言诸处分巡官皆从镇巡官每岁定委岁周辄代或安居总司暂出按属或道险地危辄相推避日月旷于送迎机毙乘其间隙自今宜令各携家属于分治境内时常按历惟迁转事故乃许离治一有员缺从吏部依道注补如镇巡官到任离所郭辄往送迎御史出巡辄为前导者事觉俱论治降级则官安于久任而事举于专理诏俱可之且命自浙江以至诸省并具屯田事宜以闻
　　○定西侯蒋骥卒骥定西侯琬之子也琬称儒将骥以大臣长子选掌班随侍进勋卫佩刀侍殿上成化二十三年琬卒骥代侯举坐营管操命充总兵守蓟州永平山海等处弘治十三年佩征虏将军印镇守辽东徵还侍卫推神机营五千下管操十八年佩平蛮将军印守湖广至是卒柩还讣闻辍朝一日赐祭葬如例骥在湖广时刘瑾势方横尝遣人至镇其人索贿弗与历官中外二十余年卒之日家无余赀然亦无所猷为守官而已子□(□□又)□土□代侯
　　○己巳给故镇国将军奇渊宫眷餋赡米岁五十石从庆成王请也
　　○庚午升太常寺卿张志淳为南京工部右侍郎　　○给事中等官李铎等奏查盘过甘肃等处仓库粮草银两因劾参议等官李时钱敬贾璇佥事王相黄瓛行太仆寺卿陈宽寺丞田美等那移放支侵盗副使萧翀李端澄胡经失于觉察都御史刘璋毕亨例外奏讨及户部尚书佀钟韩文侍郎李梦旸等主事杨志学胡濂轻拟角□羊送俱合查究诏巡按御史逮时等究问追陪已故者逮其亲属翀以下免逮问仍各罚米二百石输居庸关
　　○命把总提调官自斩首级者如旧给赏先是都御史史琳建言把总等官自报斩首者准升署职一级至是定辽中卫指挥同知佟瑛以自斩首报兵部为请诏止加赏因有是命
