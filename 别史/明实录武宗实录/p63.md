<!-- { "loadSidebar": true } -->
　　○辛酉总督两广军务右都御史陈金等奏岑猛占据旧巢要求府佐不欲赴平海卫累遣参政王臣副使郑岳往田州抚之许为奏改近地顷已悔罪听抚将赴军门从征自效矣因劾掌田州府事参政谢湖受官之后不即赴任为猛所拒纳其馈遗而狥其要求宜逮问以为旷职者之戒臣岳等受委招抚能服强夷宜有以赏其功事下兵部覆议诏以猛既悔罪准改附近卫所听征杀贼臣等赐敕以奖励之湖令锦衣卫遣官校逮系至京考讯
　　○是日至丁外每辰刻木星见午位
　　○壬戌召巡抚延绥右副都御史曹凤莅院事
　　○调南京江西道监察御史郭浃为江西农城县  以丁忧勘合不谨也
　　○癸亥升文华殿书办等官张骏等有差骏由光禄寺卿升礼部尚书周惠畴由尚宝司丞升光禄寺卿杨立由大理评事升太仆寺卿高岱仝泰由评事升鸿胪寺左少卿华英由鸿胪寺丞升光禄寺少卿纪世梁朱天麟由中书舍人升太常寺寺丞高荣由中书舍人升尚宝司丞王杲等十一人由序班升中书舍人黄玺等三人由书办官升序班先是通鉴纂要成刘瑾欲裁抑纂修官以誊写不谨得谴命右少监陶锦提调骏等改誊至是骏等誊毕进呈乃皆超进官秩装潢匠役窦瑁等七人亦陛文思院副使若张晖之升光禄少卿儒上姚珑之授序班又不在誊写之列瑾之专恣如此
　　○甲子宁夏卫有星自东北流西南陨而有声数小星随其后
　　○乙丑升金吾左卫指挥同知刘玉为署都指挥佥事充右参将分守燕河营真定卫指挥佥事朱忠为署都指挥佥事守备永平城地方
　　○丙寅以明日上  贞惠安和景皇后尊谥册宝遣新宁伯谭祐祭告  天地驸马都尉黄镛祭告  宗庙惠安伯张伟祭告  社稷
　　○葬  英庙妃王氏
　　○赐渭南荣顺王管府事镇国将军膺金□只四书集注一部
　　○大学士李东阳等言历代通鉴纂要成蒙赏臣等各白金十两彩弊二袭臣等拜赐感激缘前项书籍先该本院官生誊写后因查有失错并编纂等官各奉旨罚俸致仕为民臣等具本认罪特蒙宥之窃思编纂誊录皆臣等统领今各官罪固当谴而臣等顾独受赏心实未安其为民监生张元澄许鲁汪淳黄清王王□赞汪克章高仑原系吏礼二部奉旨考选誊写实录人数后因誊写纂要缺人乃借拨贴写罪在臣等各生员有资格出身一旦通行革退艰难困苦情实可怜伏望  圣恩赦其小过录其寸长将元澄等仍复监生退回原该衙门各依本等资格应役听用及其余致仕为民誊录人员乞敕该部查出字样失错量为区别薄示惩戒少垂恩宥实天地无弃物之仁也得旨张元澄等准复监生应役其余已之
　　○总督两广军务右都御史陈金奏近差司礼少监常霦会科道查盘两广岁报底册欲将各司府所贮银两货物角□羊京其梧州盐粮军赏银两量留三分之一余亦角□羊京臣等查得梧州盐粮银凡四十万七千两有奇广东广豊库内银凡三十七万四千两有奇尽数输送入京以资国用未为不可但今两广流贼聚众抢劫而柳庆地方猖獗尤甚方议用兵分剿非粮无以给饷非赏无以劝功前银乞各量存十五以备有警支用诏以边方既有事准五十万角□羊京其余留备军需之用自后凡新旧收支数目每年终备细开奏以闻
　　○命分守辽阳副总兵都指挥佥事郭振坐显武营管操
　　○湖广京山县民潘书伦谋夺其姑夫李志亮之产诬以为盗而杀之论斩系狱久矣大理寺寺副傅习往录罪囚谓书伦情可矜疑诏再问巡按御史李天赋仍拟前罪以请得旨令都察院备查尝鞫是狱者职名于是副使毛宪以尝拟书伦诬告徒罪副使张遇以附会傅习妄行奏谳典史熊祉以逮人迟误致书伦得遂杀人之谋景陵县掌印官以相视人命听信扶同并习俱令巡按御史逮赴镇抚司杖讯宪之拟徒也都御史阎仲宇失于查参可罪第以既致仕宥之天赋俟有京堂缺擢用御史翁理升俸一级则以其治狱当罪也
　　○丁卯上  贞惠安和景皇后册宝遣仪宾杨淳诣  景皇帝陵寝行祭告礼
　　○安仁伯王浚卒浚字禹勋南京上元县人  孝贞太皇太后之季弟也成化壬寅授锦衣卫百户弘治庚戌升千户壬子迁指挥使乙卯进都督同知转左正德丁卯封安仁伯至是卒  上为辍朝一日命礼部谕祭者十六工部治葬赐白金百两彩弊四袭宝镪三万缗米五十石布五十匹为赙仍特赠为安仁侯浚兄源封瑞安侯清封崇善伯荣宠冠于一时然皆谦慎守礼在戚里中以贤称
　　○戊辰户部覆议督漕都御史王琼所奏江北军旗过江领兑往还道远其行粮当增二斗如江南兑军人三石宜听于淮徐等仓支与米麦督粮都御史储巏所奏屯田灾伤未经核实每岁拖欠子粒遂以民粮补拨其亏损京储甚多欲视相近民田一体踏勘必实灾而后蠲除则旧无报灾不勘之例宜申明核实从之
　　○己巳升山西左布政使杜忠为都察院右副都御史巡抚延绥
　　明武宗毅皇帝实录卷之三十二
　明武宗毅皇帝实录卷之三十三
　　正德二年十二月庚午朔  上亲视郊牲
　　○升镇守密云等处右参将都指挥佥事吴玉为署都督佥事充总兵官镇守蓟州汞平山海等处地方以分守万全右卫左参将都指挥使孙成充副总兵分守辽阳等处地方
　　○辛未赐周府河阴康简王庶第二子镇国将军安□□丘蜀府庆符王庶子镇国将军申镦俱袭封郡王盖自秦府保安王诚漖得袭兄爵之后各王府凡兄终而无嗣者其弟皆援例以请朝廷亦遂听之所司不敢执奏矣然王爵既多禄给益不可支识者盖深忧之恐无善后之策也
　　○壬申升山西右布政使胡瑞为本司左布政使
　　○以水灾减免辽东定辽左等二十卫所屯粮有差
　　○甲戌降都察院左佥都御史蓝章为抚州府通判旧制佥都御史系四品官不得乘轿章巡抚宁夏奏陈山路崎险冒履霜雪乞肩舆以行诏以章不恤军士奉已自便而降之
　　○升狭西按察使曲锐为都察院左佥都御史巡抚宁夏
　　○巡按直隶御史赵斌奏奉命至大同清出无粮余地五千九百五十九顷有奇应徵粮一万一千七百余石至宣府清出原设听拨屯田地四百五十三顷四十亩有奇失额并无粮余地二千一十顷八十亩有奇应徵粮七千九十六石榖草四千四百四十余束宜行两镇巡抚都御史及管粮郎中自今年为始照册以时催徵止供军储不许别用庶清查不为无益户部覆议移文巡抚管粮官转行都司卫所照数造册以备稽考从之
　　○总督漕运都御史王琼奏漕运旧＜矢见＞北直隶一总用通州等九卫正军一千余丁七百运米五万四千余石近以有警掣回团营操练盖一时权宜之法耳宜复旧为便兵部覆奏京营所以拱护宸居已回操练者难以复充运卒矣宜于各卫余丁内选补千名并原掣回七百名仍旧漕运从之
　　○乙亥升山东布政司左参政姜洪为山西右布政使
　　○给晋府庶人表揆之子撞儿及其妻妾使女口粮绢布如例
　　○虏入定辽后卫长静等堡杀掠人畜颇众都指挥武钦千户邹璋李纲下巡按御史逮问坐守备不设拟谪戍而钦等奏欲以功赎罪诏宥之璋纲降二级钦降一级带俸差操
　　○丙子命守备山海关署都指挥佥事杨恭充右参将镇守密云古北口等处地方升宽河卫指挥使王福为署都指挥佥事代恭守备以万全都司署都指挥同知杨玉充左参将分守万全右卫地方兵部原拟福与锦衣卫指挥佥事王春堪镇守密云而恭从内降云
　　○丁丑升狭西按察司副使邢义为本司按察使
　　○内官监左少监杜祥等奏东安县小民闻欲追徵先年所负皇子粒银两逃窜者多盖其银皆奉诏蠲免之数也户部覆议言所负银两本部先将马草折银代为进纳故令县民补解但其间有被灾应免者且历年积欠不可并于一时宜行顺天府转行该县查勘灾伤之年若干如例蠲免其无灾之年有逋负者则令递年秋收成带徵补解在逃佃户务令招抚复业从之
　　○命金吾左卫都指挥佥事庞通充左参将分守雷廉高肇地方蔚州左卫署都指挥佥事刘全守备清浪地方
　　○山西宁化王府奉国将军奇□□辇因人诈骗妄囚系之忿佥事李情之发其事也又恨情以其从人改发他府因讦奏情擅笞仪宾军职等情奏下都察院行先差刑部锦衣卫官会问狱上拟情赎徒还职诏以情不谙宪体免赎降为湖广郧阳水驿驿丞奇□□辇有玷宗室禠其命服令戴头巾习礼
　　○戊寅海西葛林等卫女直都指挥等官答鲁哈等来朝献马及貂皮赐宴并彩叚衣服等物有差
　　○封朝鲜晋城君李怿为朝鲜国王先是怿兄＜忄隆＞自陈久病欲令怿袭封已命怿署理国事陪臣卢公弼等复奏请封怿  上命礼部会议以成命已出若因陪臣续请而遽允袭封似非朝廷所以重待朝鲜之初意而其国事高下系于二三陪臣之手矣且＜忄隆＞病已昏愦则举国之人惟怿所制其同词合请无足讶者但其母妃见存伦理攸属俟彼上请然后议之  上以为然至是其母妃奏怿长且贤堪付重寄于是礼部具奏＜忄隆＞以痼疾而辞位怿以亲弟而承托受命母妃请命  天子授受既明友爱不失通国臣民举无异词宜俯顺其情于是遣太监李珍赍诏敕冠服文绮往封并其妃尹氏皆锡之诰命焉
　　○升金吾右卫指挥使赵玉为署都指挥佥事铨注河南都司掌印
　　○庚辰升湖广按察司副使魏英为本司按察使河南按察司佥事仲本为狭西副使
　　○镇守云南太监崔安总兵官黔国公沐昆等奏镇守金腾太监张诚奉旨取异宝金银珍珠等物若欲支官库银则金腾在库公样田并麦粮折色赃罚等银仅余万两若欲差官深入夷方则孟餋缅甸孟密木邦孟乃等处见今诸夷仇杀抚勘未宁恐奸细难防衅端易启户部覆议诚初奉旨亦不许指此扰民乞移文镇巡支布政司所贮盐价并各库公样田等银止于内地如时价收买从之
　　○辛巳改裁革山东布政司左参政马炳然为河南右参政
　　○虏千五百余骑入凉州永昌等堡杀掠人畜狭西行都司都指挥佥事赵钦王澄凉州卫指挥同知苏济洮州卫指挥使后玉百户赵俊下巡按御史逮问坐守备不设俱拟谪戍而澄所部无大亡失  上以澄情轻律重宥之降一级带俸差操余照例发遣
　　○壬午给故交城荣惠王宫眷食米岁百石
　　○旌表孝子雷瑜等七人节妇张氏等九人瑜狭西蒲城县省祭官李大经山西临汾县人刘强直隶藁城县人许嗣聪山东长山县学生梁瑾山东聊城县人谢恩福建邵武县人赵鹏直隶定州人俱以父母没庐墓三年表其门曰孝行张氏山东城武县生员丁寅妻李氏山西赵城县监生贾澄妻孙氏浙江慈溪县民刘钺妻萧氏南宁卫舍余陈纲妻张氏顺天府永清县民李旺妻杨氏浙江天台县民鲍崇宽妻张氏直隶真定县生员吴松妻裴氏山西泽州民韩表妻王氏泽州民田铎妻俱年少夫亡无玷表其门曰贞节
