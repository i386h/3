<!-- { "loadSidebar": true } -->
　　○乙丑贼方四等既败于江津散入贵州思南石阡复入四川境攻劫镇巡官议令播州宣慰使杨爱等进讨破之奔贵州都御史高崇熙以捷闻赐敕奖励升赏奏捷者如例　　○丙寅提督军务侍郎陆完奏贼刘六等攻青沂兖皆亲王封国恐贼计穷挟宗室为蔽泾王祐橓亦奏乞发兵救护下兵部议复请调宣府奇游兵各五百辽东兵二千人赏银二两许之宣府兵仍属许泰郤永辽东兵以都指挥佥事金辅充参将领之始京军懦怯贼势益张边兵至少挫故廷议遂以为长策云
　　○戊辰锦衣卫掌印都指挥使刘璋以疾辞允之升都督同知后府佥书管事仍给校尉三十人
　　○己巳广东福建流贼三千余人入江西永丰县知县朱琎逃去遂破乐安新淦参政赵士贤知县申惠等皆被执士贤吏走临江索银赎之总制都御史陈金以闻因劾巡捕指挥杨永等之罪得旨永等俱停俸戴罪杀贼仍令金趣调两广土兵分道剿捕
　　○广灵王府镇国将军聪洛疑其兄聪氵□宿与妻郭氏通郭自缢死事闻革聪洛禄米三之二并聪氵□宿并敕广灵王钤束之
　　○庚午以  万寿圣节遣驸马都尉蔡震等祭告长陵  献陵  景陵  裕陵  茂陵  泰陵
　　○遣仪宾杨淳祭恭仁康定景皇帝陵寝
　　○遣内官祭  恭让章皇后陵寝
　　○广东猺贼破湖广酃县杀虏四百余人守臣以闻令总制陈金等会兵剿杀失事官俱停俸戴罪杀贼事宁之日并究功过以闻
　　○升锦衣卫指挥使朱宁为都指挥佥事本卫掌印兼提督官校办事
　　○辛未  万寿圣节  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼免群臣宴赐以节钱钞
　　○命振武卫指挥佥事周镛管领偏头等三关游兵以都指挥体统行事
　　○太监张勇传旨锦衣卫指挥使朱安堂上办事提督官校巡捕指挥使朱增南镇抚司管事
　　○壬申命都指挥佥事尹清充右参将分守宁夏东路地方
　　○癸酉山西山阴县地震声如雷
　　○甲戌朝鲜国王李怿遣陪臣工曹参判闵祥安等朝贺贡方物马匹赐宴并赏金织衣叚等物有差
　　○泰宁等卫都督孛来罕等遣头目塔卜歹等来贡马匹朝贺赐宴并赏金织衣叚等物有差
　　○乙亥升南京工部署郎中杨玮为广西布政司左参议
　　○丙子巡按山东御史陆芸奏贼屡攻乐陵知县许逵力能抗御且擒斩八十余人宜录其功兵部覆请升逵俸二级
　　○丁丑南京守备成国公朱辅以母老辞任令驰驿回京　　○崇王祐樒薨王简王第二子母妃李氏成化壬寅生弘治甲寅袭封至是薨年三十讣闻辍朝三日遣官祭葬如制谥曰靖
　　○革潞城王府奉国将军聪濯禄米三之一聪濯尝匿妓府中又盗鬻马为代王所奏也
　　○命右军都督府都督同知杨英镇守陕西地方
　　○以明日十月朝遣驸马都尉马诚庆阳伯夏儒分祭  长陵  献陵  景陵  裕陵  茂陵  泰陵
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
　　明武宗毅皇帝实录卷之七十九终
　明武宗毅皇帝实录卷之八十
　　正德六年冬十月戊寅朔享  太庙遣驸马都尉游泰代行礼
　　○升雷州府知府赵文奎为云南布政司右参政大理寺署右寺副程銈为四川按察司佥事
　　○己卯守备河间都指挥程汉尝领军溃于景州巡捕指挥曹□□良临阵先逃事闻诏停汉俸戴罪杀贼□□良令巡抚官提问
　　○下刑科给事中窦明于锦衣狱明＜锍-釒＞言弭盗备边择将安民四事内批令执讯然明所言实未尝触讳也
　　○庚辰鲁王阳铸奏贼攻兖州虽率宗室分守诸门射退之然虑其复至乞添设兵备官会提督侍郎陆完亦请改临清兵备于济宁兵部议覆乃命调临清守备指挥宗敏于济宁兼援兖州以王有守御功赐敕奖励
　　○辛巳命巡视四川都御史高崇熙移驻重庆督兵征思南等处流贼从巡抚都御史林俊请也
　　○壬午陕西撒里等族番人拨拨等来朝贡马匹盔甲等物给赏彩叚绢钞如例
　　○癸未敕太子太傅魏国公徐俌南京守备掌南京中军都督府事
　　○掌锦衣卫事都指挥佥事朱宁奏本卫办事官旗正千户陈钦李镛等三十二人捕盗有功乞升录兵部覆奏谓旧例宜核实得旨宁及钦镛等俱升一级遂升宁为都指挥同知
　　○命后府都督同知白玉坐耀武营万全都司署都指挥同知陈勋坐练武营直隶宁山卫纳粟都指挥佥事熊伟营州后屯卫都指挥佥事赵昶各协同管操伟仍提调官军守把正阳等门　　○贼入山东长山县典史李暹与战杀数十人中流矢死命给棺歛还其丧仍补其子为司吏免试
　　○甲申四川播州宣慰司杨斌遣长官郑鋆等贵州宣慰司宋储遣舍把宋宪等各贡马朝贺赏彩叚钞锭有差
　　○贼刘六等攻济宁州不克焚粮运船千二百一十八艘遂焚都水分司执主事王宠寻释之提督军务侍郎陆完遣副总兵张俊往援运船不及因劾漕运总兵镇远侯顾仕隆参将梁玺都御史张缙山东镇巡布按二司守巡济宁州卫官及俊俱宜罪兵部覆请得旨守巡兵备并州卫掌印管操领军巡捕等官俱停俸戴罪杀贼漕运总兵都御史参将山东镇巡及布按二司掌印官并俊姑宥之
　　○总制江西都御史陈金奏广东陈乡县贼首张仕锦率千余人攻赣之安远土民何积玉者尝与贼通副使王秩及通判徐圭招积玉令计擒之积玉伏南径口遂擒仕锦并具党十二人杀三十五人乞录秩圭功其未获贼首李细仔等仍令积玉擒捕俟有功官之兵部覆请得旨仕锦等攻城杀人罪恶深重即所在斩首示众积玉革心归化待再有功奏来升用秩等先令纪功御史奖劝仍核实并议以闻
　　○夜流星光如盏自天仓西南行至羽林军尾迹炸散后三小星随之
　　○丙戌贼刘六等寇曹州屯裴子岩集副总兵冯祯许泰游击将军郤永击之贼迎战斩首三百余级追至集北擒斩又千八百余人而贼首朱千户者为祯部卒沙长孙所得提督军务侍郎陆完以闻赐敕奖励赍奏人升一级赏纻丝衣一袭钞千贯沙长孙如榜例即授世袭正千户赏银千两诸有功官军验实准升级俱世袭阵亡者若有擒斩功次仍加升且给家属银三两
　　○太监张永奉敕拣选团营官军得十二万三千七百四十有奇永因请于将台下精选六千为正兵又每营各选三千为奇兵共四万二千人时常操练有警即调遣兵部议覆谓近传贼刘六等复引而北宜如永奏乃命内外提督团营官拣选人给马匹器械以练武营协同坐营都指挥赵曰□永及暂调五军右哨坐营都指挥杨义于练武营领之听提督官操演待警而行不许虚应故事亦不许奏讨别差永为定例如故违者提督及科道官指实参奏重治之
　　○兵部奏山东各失事官已奉旨待贼宁查处但清州指挥李经乐安知县白珣闻贼先逃情罪尤重益都知县牛鸾屡有擒斩功乞先赏罚得旨经等巡按御史逮问鸾升俸二级各失事官俱停俸戴罪杀贼待事宁一并查奏再有失事者不宥
　　○丁亥升湖州府知府耿明为江西布政司左参政广西按察司佥事林长繁为右参议
　　○昏刻金星犯斗宿
　　○戊子改山西按察司佥事陈霆提调学校
　　○给代府辅国将军成鑙夫人马氏养赡米岁五十石
　　○己丑狭西行都司都指挥佥事王澄甘州左卫指挥赵勇坐守备不设当谪戍以情轻宥之澄降三级勇二级
　　○庚寅虏入大同黄土坡等墩官军御之不力多伤害者事闻诏夺参将宋文刘继俸三月与分守太监韦忠马顺俱戴罪杀贼千户刘玉等逮问镇守太监良玉总兵官□椿巡抚都御史石玠姑宥之
　　○壬辰升巡抚山西都察院右佥都御史王璟为右副都御史管院事后三日以盗贼未平令俟代者始回京
　　○升吏部署员外郎孙经为山西按察司佥事南京行人司左司副薛金为广西按察司佥事
　　○升太常寺博士王子谟为南京工科给事中
　　○致仕少保刑部尚书闵圭卒圭字朝瑛浙江乌程县人天顺甲申进士授山东道监察御史擢江西按察副使已而改广东进按察使成化末江西南赣盗起擢都察院右佥都御史巡抚其地至则＜锍-釒＞盗之难除由巨室舍匿欲连坐之京宦多不悦会妖人李孜省得幸因言圭不胜任左迁广西按察使弘治初复都御史巡抚畿甸寻进刑部侍郎四年以都御史总督两广军务猺獞相继为乱皆讨平之又通行盐之地以济军储立定顺长官司以制蛮变八年进刑部尚书寻改左都御史掌都察院事加太子少保十三年迁刑部尚书乐工袁琳系狱死侦事者谓由刑部郎中丁哲致之事连御史陈玉下廷议时以事出中贵相顾莫敢发圭独拟如律及吏徐圭辩哲冤并下狱深治圭又执如初辽东都指挥张天祥袭虏为功大理少卿吴一贯按其罪当死会天祥死狱中  孝宗大怒亲鞫于廷欲置一贯重辟圭与都御史戴珊力诤乃止贬官宣抚逮妖人李道明蔓延百余人巡抚者欲张大以为功圭奏罪止道明余无罪皆纵之正德初及诸大臣伏阙上＜锍-釒＞不听逆瑾用事圭遂请老加少保乘驿以归有月廪岁夫之赐圭敦朴质直器度博大扬历中外不矫不随盖亦一代之钜人者长也
　　○泉州府地震声如雷
　　○癸巳山西巡抚都御史王璟奏贼所过妇女死不受污者三十有二人乞旌表礼部议请于诸府旌善亭建贞烈之碑列姓氏年籍以垂永久人给银三两以资殡葬从之
　　○分守凉州太监张昭副总兵苏泰奏虏酋亦卜剌丞相阿尔秃厮等为小王子所败屡入庄凉为患官军斩获有功者乞升赏以励人心且请督发洮岷等卫未至官军以备之兵部以昭泰宜先下敕奖励官军有功者令巡按御史即查奏升赏备边官军令总制都御史严限督发从之
　　○夜月犯天高星
　　○乙未  诚孝昭皇后忌辰  奉先殿行祭礼遣驸马都尉崔元祭  献陵
　　○发太仆寺马价银十五万两买马
　　○丙申江西布政使刘杲乞致仕吏部谓杲勤慎无边宜量加秩以奖恬退乃命以都察院右副都御史致仕
　　○贼破直隶广平县巡抚都御史萧翀劾奏参将庄鉴大名通判周埙畏缩不进知县魏继盛等防守不严兵部议以鉴埙或别用调遣宜勘处继盛等宜逮问从之　　○丁酉虏犯陕西山丹境守备都指挥张鹏御之战于独峰山湖斩首六十五级再犯甘州西北副总兵白琮等与战于黑柴沟斩首百六十三级并各获马驼牛驴及器械甚众巡抚都御史张翼总兵官卫勇王勋各以捷闻命写敕奖励翼等赍奏人各升一级赏纻丝衣一袭钞千贯
　　○戊戌贼方四等四千余人自贵州石阡踰马瑙关复入四川境劫掠巡抚都御史林俊奏请调总兵杨宏会都御史高崇熙剿贼兵部议请从之仍令总制及各巡抚官协谋以靖地方马瑙关失事官查奏处治
　　○己亥命羽林前卫署都指挥佥事张钺掌大宁都司印
　　○庚子升江西右布政使任汉为左布政使
