<!-- { "loadSidebar": true } -->
　　○宸濠统兵发南昌濠初反即欲趋南京闻王守仁等在上流起兵乃遣承奉涂钦并贼首凌十一等领兵为前锋而自留居守既而以守仁兵尚未集乃与李士贤刘养正谋留兵付宜春王拱□等及布政胡濂参政刘斐参议许效廉副使唐锦佥事赖凤都指挥王＜王巳＞等使守城而自引兵东下选护卫及所鸠贼兵市井恶少并胁从合八九万人联舟千余艘以郡王拱栟等十余人行太监王宏御史王金主事金山按察使杨璋副使贺锐佥事潘鹏王畴参政程杲都指挥郏文马骥许清白昂南昌知府郑瓛等皆从参政王纶常与承奉刘吉甲胄侍左右城中军民户给米一石银五两盖濠素积怨于众至是虑出城后有内变故复恩赉之濠将启行祭天奠牲几折牲覆于地又伪封宗室宸澅为九江王使前驱舟始发雷雨骤作宸澅震死闻者固知其必败矣
　　○致仕南京吏部右侍郎罗＜王巳＞卒＜王巳＞子景鸣江西南城县人自为诸生时博极群书为文奇崛试于乡屡不利乃援入粟例游国学丘浚时为祭酒季试得＜王巳＞所作大加称赏名动一时成化丙午遂为顺天解首明年中进士改翰林院庶吉士授编修升侍读与修大明会典通鉴纂要正德初升南京太常寺少卿擢南京吏部右侍郎尝署国子监事三年考满行至涿州以足病乞休致家居不入城府先是宸濠遣内臣饵以金币＜王巳＞预觉逃之深山及濠叛＜王巳＞已病犹驰书约府官起兵讨贼事未举遂卒嘉靖改元追谥文肃赐祭葬＜王巳＞在翰林酬应诸文词亦煆炼矫俗力追古作体裁为之一变其高者骎骎上逼柳州志欲用世尝因事有所建白如主事李梦阳给事中庞浩等坐弹劾外戚相随下狱＜王巳＞力救之皆得释其后为侍郎又因郡盗窃发＜锍-釒＞言储贰当早建斯人心有所系属而后天下可安词甚激切侵及当国者无所顾恤＜王巳＞自负才气力持风节盖欲大有所为而未遂云
　　○甲午巡抚甘肃都御史李昆与镇守太监许宣总兵官史镛参将蒋存礼兵备副使陈九畴各以肃州失事先后逮至京下法司狱至是法司会奏镛存礼当以守备不设论昆及九畴亦有羁留虏使罪但镛任未久存礼寡不胜众而昆等能效力出谋以遏强寇功不可掩得旨镛降二级存礼降三级各带俸差操昆亦降二级别用宣闲住九畴以禁死夷酋失拜烟答仍令法司从重拟罪以闻而给事中王臣御史赵春亦以勘事失实各对品调外任昆寻降为浙江按察司副使春调如皋知县臣方居忧故未及时尚书王琼逞私忿欲深治其狱臣春盖以不举劾彭泽亦为琼所中云
　　○致仕刑部尚书王鉴之卒鉴之字明仲浙江山阴人成化戊戌进士授元氏县知县擢监察御史提调南畿学政迁大理寺丞转少卿进佥都御史累升刑部尚书是时刘瑾擅权鉴之因得赐玉带及致仕归又得驰驿及月俸岁隶之典鉴之既归以钱贷乡人或负之者则拘系其人搒掠以督之鉴之无子以兄子一和为后有嬖僮杀人其家愬之于官以为一和有谋然实欲胁取其财鉴之吝不与宁坐一和一和实幼不知也乡论为之不平法司闻之仍坐僮鉴之既卒其妻胡氏乞祭葬赠谥下礼部议止如例与祭葬盖鉴之初仕或有可称及位愈高年愈老而名愈损矣
　　○乙未  仁孝文皇后忌辰定国公徐光祚祭  长陵如常仪
　　○改工部右侍郎杨廷仪为兵部右侍郎
　　○丙申升翰林院侍读学士朱希周为南京吏部右侍郎
　　○降御史张文明为电白县典史绥德州知州吴栋为信宜县典史先是  上将幸陕文明上＜锍-釒＞行在所极谏诸权幸随  驾者文明复裁抑之所需多不从太监张忠因赞之于  上言栋失误供应且擅开所封识官柜疑有所窥伺而生员殴旗校者文明纵不治  上怒遂执文明并栋俱械至京及驾还忠辈复以为言一日执文明至豹房将亲鞫之文明自谓必死蒲伏待命  上忽悟遂释之但令谪之瘴所
　　○戊戌升陕西布政司左布政使盛应期为都察院右副都御史巡抚四川等处改巡抚山东右副都御史伍符巡抚保定等府兼提督紫荆等关
　　○升湖广按察司副使房嬴为河南按察使
　　○命翰林院侍读学士汪俊右春坊右谕德兼翰林院侍讲李时为应天府考试官
　　○升大常寺典簿俞九畴为寺丞吏部初推吏科给事中刘济有旨用乐舞生遂及九畴
　　○命给赏垛子等关斩获犯边达贼有功旗军人等绢布钞锭有差
　　○录江西南安府地方擒斩流贼功给赏有功并阵亡官舍义民人等绢布钞锭有差
　　○发太仆寺马三百一十二匹分给西官厅诸营
　　○以开平卫指挥同知刘祯守备赤城堡
　　○南京户部尚书王鸿儒卒鸿儒字懋学河南南阳县人成化丁未进士授南京户部主事转员外郎升山西提调学校佥事所至甄别才器抑浮崇雅凡经指授咸有成效寻进副使以病乞休吏部知其贤拟病痊起用正德初召为国子祭酒未几以父丧去位服阕升南京户部侍郎改吏部佐理铨选清正自守人不敢干以私升南京户部尚书未上而卒赐祭葬如例谥文庄鸿儒性行端谨自少即好学慕古于书多所涉猎汪洋宏博尤明习国家故典每论大事援引曲当居官驭下务书道理士夫皆敬重之
　　○己亥升指挥使阴贵为署都指挥佥事指挥同知赵明为指挥使各赏银三十两俱冒获申窑头余党功也
　　○庚子翰林院编修林文俊服阕复除原职
　　○晋府奉国将军奇瀐招集无赖为伪印谋盗粮价辅国将军钟衔暨镇国将军表杭表格亦以吓取粮价受奇盗赃俱事觉诏停奇瀐禄钟衔等各革禄四之一
　　○辛丑升辰州府知府杨玮为贵州按察司副使
　　○初赵王薨命世子厚煜管理府事俟服满袭封至是厚煜复援德世子例申请命先准封
　　○命选各国通事译业精者常令在馆习学以通夷情永为定规
　　○升毛怜卫指挥使孙昌为都指挥佥事
　　○升宁远卫指挥同知李璋为湖广都司署都指挥佥事守备永道地方
　　○壬寅升湖广按察司佥事顾英为四川副使
　　○升光禄寺卿冯兰为工部右侍郎管理易州山厂柴炭
　　○癸卯淮安府赣榆县地震有声
　　○补荫故南京刑部右侍郎熊怀孙谕为国子生
　　○命龙虎卫署都指挥同知徐溥于四川行都司佥书管事
　　○甲辰南京守备参赞等官以宸濠反闻下兵部集廷臣议请命将讨之并敕南和伯方寿祥都御史王守仁秦金李充嗣丛兰各督兵分驻江西湖广镇江瓜洲仪真等处防遏守仁仍兼巡抚江西地方时  上意欲亲征议入持之大学士杨廷和等言兵部会奏计虑已悉经今三日未奉明旨道路传言  圣驾欲往亲征臣等闻之不胜惊惧宸濠怀奸稔恶已非一日特以朝廷待之素厚兵端无自而起前闻  圣驾有南巡之旨其心已自不能无疑今又闻  圣驾亲征自谓罪在不赦必将借此为词不量逆顺聚集党恶抗拒王师一则欲脱罪求生一则欲觊觎非分意外之患将有不可测者况  圣驾一出京城无人居守诚恐中原盗贼所在蜂起胡虏闻之深入为寇命令无所禀承章＜锍-釒＞不能通达不知何以为处伏望深惟  宗社万年之计如兵部会奏事理即赐施行庶可保无他患寻得旨朕当亲统六师奉天征讨不必命将先遣安边伯朱泰领兵为前哨趋南京太监张忠左都督朱晖领兵趋江西捣其巢穴巡抚江西官别推暂令守仁兼领其事余如部议是日复传旨宁王宸濠悖逆天道谋为不法杀巡抚等官烧毁府县荼毒生灵传闻已至湖口将犯南京即令总督军务威武大将军总兵官后军都督府太师镇国公朱寿亲统各镇边兵征剿以侍郎王宪率户兵工部属官各一人整理粮草什物兵部仍移文各处军卫有司预备马匹船只并水战器具选熟知乡道河南水手二千名赴淮安听用南京内外守备参赞等官昼夜关防练兵固守浙江湖广镇巡等官各严兵于通路把截河南选汝宁府属县扒山精兵民壮五千人委官管领取路应援仪真等处守备等官各于要路闸口盘诘把遏南北直隶并各镇镇巡等官各操练军马保障地方于是以忠提督军务泰挂威武副将军印晖挂平贼将军印俱统总兵官泰请符验旗牌银牌彩叚及参随头目四十九人西官厅官军五百人仍乞敕镇守巡按等官听其节制假以便宜之权许之
　　○命左都督朱洪都督佥事朱琮留西官厅钤束操练仍代张忠朱泰管理捕盗洪照旧兼管东路关口琮暂代朱晖兼管西路关口平虏伯朱彬左都督朱周随驾南征
　　○丙午中元节遣建昌侯张延龄恭顺侯吴世兴庆云候周瑛分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  恭仁康定景皇帝陵寝
　　○遣内官祭  恭让章皇后陵寝
　　○加少师兼太子太师吏部尚书华盖殿大学士梁储特进兼支大学士俸赐宴于礼部储历从一品满九载吏部言辅臣复职例有恩典乃有是命
　　○太监赖义驸马都尉崔元都御史颜颐寿行至浙江严州闻宸濠兵起不致命而还
　　○南京兵部尚书乔宇等得宸濠所移伪檄一榜文二具以闻且曰叛贼词语凶悖罪大恶极实国法之所必诛伏望速发京边官军兼程进剿无致滋蔓  上以其＜锍-釒＞留中时南京报至吏部尚书陆完犹谓濠素贤恐未必反兵部尚书王琼覆奏亦谓安庆之报止具揭帖而非印信文移欲核实乃议兴兵不知其何见也
　　○时刘琅守备南京城中人谓琅交通宁王为之内应琅乃遣人缉捕＜锍-釒＞言者治以军法众益惊惧于是给事中孙懋等具＜锍-釒＞请罢琅归私第勿令与机务其侄南京锦衣卫指挥刘奇亦勿令管事不报
　　○传旨以宸濠谋反建安乐安宜春瑞昌诸郡王在南昌城中恐生疑惧其各致书慰谕令都御史王守仁传递入城使知朝廷笃念亲亲至意
　　○监察御史陈寮言江南地方水旱凶荒其赈恤之法前代俱有善政乞令巡抚等官劝民输粟量与褒奖及有犯奢僣等罪罚纳米谷户部议覆从之
　　○命分调潼关官军千人防御延绥余留本关盘诘从兵部议请也
