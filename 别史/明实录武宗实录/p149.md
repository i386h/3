<!-- { "loadSidebar": true } -->
　　○命广东署都指挥佥事张祐充参将分守柳庆
　　○丙午以贼平赐提督军务都御史陆完彭泽督饷侍郎杨潭黄珂并纪功等官宴于礼部命英国公张懋兵部尚书何鉴礼部尚书傅圭待
　　○河南温县地震
　　○丁未赏防守九门太监金义遂安伯陈鐩等及点视给事中石天柱御史卢雍等彩弊白金有差　　○大学士李东阳等上＜锍-釒＞曰伏蒙  圣恩录臣等子侄一人改荫文职窃惟群盗肆恶遍历诸方出入四五年间荼毒数千万众主忧臣辱安敢辞劳天佑人归仅成克捷即今奸雄甫定凋瘵未苏虽同率土之欢岂免向隅之泣若燕齐河洛之安靖以为臣等之功则川狭湖广之纵横复是谁欤之过推恩荫子诚所未安且以六品之华阶何可一朝而骤致恳乞  天恩并收成命使臣等安心于旦夕庶犹图报于将来感恩佩德实过于受荫万万矣  上曰朕以卿等劳勚特荫武臣坚志不受今改文秩可不必辞
　　○提督军务右都御史陆完副都御史彭泽各辞升荫且乞致仕兵部尚书何鉴亦辞荫俱温旨慰劳不允
　　○戊申命户部右侍郎兼都察院左佥都御史丛兰本部管事时兰巡视凤阳还吏部以无缺请乃添注焉
　　○旌表直隶沙河县生员王得时等女玉梅等十人贞节玉梅为贼所虏欲污之不从遂支角□羊之其九人则大名县民李钦妻王得山女钱雄女骈珩妻王氏王表妻张氏黄县民冯茂女李瓒妻冯氏魏县民杨善妻刘氏及其女皆死于贼者也
　　○刑部奉旨会多官审录重囚得情可矜疑者十三人以闻诏减死充军者十人妇女释放者一人各仍杖之百而遣之笃疾释放者一人监候者一人
　　○己酉升保定府知府蒋曙为山东按察司副使整理天津等处兵备南京刑部署郎中事主事胡琏为福建按察司佥事督理漳南军快吏部主事许效廉为贵州佥事提调学校
　　○录山东礼仪镇龙化三老白塔集三里庄等处斩获贼功升赏官军八百二十三人有差　　○命贵州署都指挥佥事洛忠充参将协守贵州兼提督清浪地方
　　○癸丑保定侯梁任卒任以成化壬寅袭爵带俸南京左军都督府弘治丙辰命掌府事十有七年而卒子永福奉其丧归葬宛平诏赐祭葬如例
　　○甲寅大学士李东阳等再辞免六品文荫＜锍-釒＞曰臣等向因武荫专言著令之所无及改文阶岂谓微劳之当得且京朝六品地位清华若非科目之英才必是官曹之累历岂可一朝而骤致况于接迹以骈登臣等职在股肱义存匡弼正宜慎惜爵赏以示庶官何敢幸会功名侥于一得已不自克人其谓何用是再沥里诚冒干斧钺盖心有不安无以为展布之地事若不称岂能逃贪冒之讥  上曰成命累下卿等可勉受之毋固辞　　○乙卯南京吏部尚书张澯乞休退且曰近御史文皓劾臣以金寿星馈瑾自称小孙此何等事而谓臣为之夫以金造像工必有人售必有主踪迹所在人岂能掩不知皓何从闻此且当瑾败之时簿记赂者姓名皆不遗使臣名在记谁为隐之若果证据明白则诛臣以谢天下臣所甘心得旨所诬朕已悉知可安心供事
　　○丙辰传旨调甘肃镇守太监宋彬于大同大同镇守太监梁玉于甘肃
　　○丁巳顺天府通州地震
　　○戊午  诚孝昭皇后忌辰  奉先殿行祭礼遣驸马都尉马诚祭  献陵
　　○升兵部郎中汪举为太仆寺少卿署郎中苏乾为狭西布政司右参议
　　○己未传旨以分守凉州太监张昭镇守宁夏以太监许宣代昭　　○革怀仁王府辅国将军成鋡禄米三之一坐与乐妇奸且黩货也
　　○庚申以水旱免绍兴宁波嘉兴金华严台温等府所属税粮仍命海潮渰溺地方镇巡等官区画赈济
　　○辛酉命太子少保都察院左都御史陆完掌院事
　　○命金吾右卫署都指挥佥事崔灏福建总督备倭
　　○壬戌宣府副总兵署都督同知许泰以疾辞免兵柄准在京调理
　　○山东兖州府夜有流星如斗光赤声震如雷
　　○太监蒋贵传旨直隶山东河南江西四川等处顷年盗起残害地方皆因贼首数人紏合徒众中间多是良民畏避粮差被其胁从朝廷命将出兵又再三降旨榜谕许其解散自首俱宥其死仍令有司存恤今各路官军将贼首蓝五鄢老人赵风子陈翰李茂赏勉儿等俱生擒凌迟汪澄二胡雪二刘三杨虎邢老虎刘六等俱剿杀刘七齐彦名锉尸枭首示众其窝藏交通之人如王钦王五等俱凌迟处斩已敕各处镇巡三司官晓谕军民为恶者自取其死为善者得保身家犹恐府州县卫所官不能用心抚恤领军官失事惧罪杀降报功使人心惊疑不安又令兵部严行各官解散投首者令依前旨免其粮差三年田地被侵者追还原主无牛具种子者措置给之失事官量情轻减不许妄杀务使人人为善同享太平朝廷屈法伸恩如此其四川残贼廖麻子一党昏迷不省已别遣将督兵剿杀除廖麻子不赦其余解散自归一体宽恤惟既散之后不改前非仍复为盗者所在擒执重治不宥中外有司通行榜谕知之
　　○癸亥大学士李东阳等上＜锍-釒＞曰臣等再承恩荫累具辞章曲荷纶音不蒙赐允若心无所愧岂敢固违但理有未安终当恳诉窃惟事有常职故任事者无侵官恩有常格故受恩者无愧色臣等所居之官论思辅导之职也目不识兵马之数耳不闻金鼓之音足不履行阵之地身不冒矢石之险若文书之经由议论之关涉与战伐攻击坐作进止者同功而例论推恩以及家是以平居本分之劳冒格外非常之赏况臣等或已蒙荫录不可重沾或方历岁年未经久试扪心揣分实不能堪所有前项恩荫臣等终不敢受伏望  圣明俯从愚请并收成命以慰忧惶  上始许之
　　○甲子工部言豹房之造迄今五年所费价银已二十四万余两今又添修房屋二百余间国之民贫何从措办乞即停止或量减其半不听
　　○是日辽东广宁等卫天鼓鸣地震声如雷
　　○乙丑升河南按察司副使房瑄为山东布政司右参政
　　○魏国公徐俌请以其子天锡为勋卫从之
　　○初有敕谕兵部直隶山东河南江西等处盗贼平定锦衣指挥等官多方缉捕致有成功朱宁朱安朱谦朱国朱刚各荫为锦衣卫世袭指挥使原有传奉恩升者仍查出累功加升于是兵部查奏得旨宁安国俱升后军都督府都督佥事宁安仍在锦衣卫各掌印管事谦升都指挥使刚都指挥佥事在卫供职
　　○免江西余干乐平等九县税粮以盗贼残害故也
　　○丙寅纪功给事中柴奇雷雯等上所勘直隶山东失事官罪状兵部言贼已殄灭宜分别功过处之盖游击将军郤永等六人既以有功升赏总兵张俊都御史张凤知府徐朴已餋病致仕都指挥杨义等四人已降级革任参将成钊方系于刑部未结都御史甯杲陈天祥见为妄杀事情勘问未报惟布政等官夏时等十人宜量罚都指挥等官田琮等四十二人宜逮问内同知刘文宠已升河南佥事亦宜别处得旨永等俱免查究俊义等宥之时等并文宠各罚俸六月琮等仍逮问并杲等勘报至日以闻
　　○丁卯大学士杨廷和等辞免加职上＜锍-釒＞曰吏部送到誊黄节奉手敕连年兵燹指顾筹画卿等劳勚寔多荫子一官以伸朕念今又恳辞特允所请还各进阶一职杨廷和加少师兼太子太师华盖殿大学士梁储加少傅兼太子太傅谨身殿大学士费宏加太子太保武英殿大学士余俱仍旧钦此臣等近奉纶音许辞恩荫同声庆慰动色欢欣以为君臣之间恩犹父子有怀必吐各尽其迫切之情有愿必从亦谅其迂愚又志既自明于心事或少补于士风岂意重沐洪恩并加殊宠或穹阶之递进或极品之超升闻命之余益增惶惧臣等俱以菲才缪膺重任辅导无格心之学匡持无建议之长优游官曹有靦面目潢池作难斯亦见赞化之无能策府论功又岂敢乘时而冒赏揆之于理窃有未安伏望  圣慈俯察微诚收回成命俾臣等各仍旧职庶得安心以供事犹冀图效于后来  上曰朕以卿等辅导竭心谋议裨国累辞荫叙特进官阶宜勉副至怀毋再辞
　　○大学士李东阳辞免兼俸疏曰伏奉手敕连年兵燹卿等指顾筹画劳勚寔多荫子一官以伸朕念今又恳辞特允所请还各加进阶一职李东阳兼支尚书俸余俱仍旧钦此臣仰荷  圣慈许辞荫录转承新命益切忧惶窃惟官必量才固不可以轻与禄必称事亦不可以滥给臣叨居重地积有岁年才劣功微官高禄厚向以纂修实录升支正一品俸继以九年考满兼支正五品俸揆之常制盖已增多迩者群盗剿平  圣恩覃布臣既乏谋猷之益又无战伐之劳荫子酬功既非其分推恩加禄亦岂能安况臣自今年五月以来一向患病在家调理移兵过省不闻进止之宜奏捷还师不预班行之末例当住俸未奉俞音累乞归田不沾允命加以慰留恩重朝贺礼殷兹方勉效驱驰何意复蒙光宠又况臣已兼二俸而使之日益增加是臣出徼幸会之期自取贪饕之罪又况兵荒之后帑藏空虚饥民之待哺方深武职之折银屡阙虽未能损上而益下抑亦当益寡以裒多每欲辞免兼支少逭尸素但念衰病已极亦将不久于官勉强因循不敢数烦  天听今乃以一官而兼三职之俸以百口而食千人之力则求退而反进辞少而就多非徒自失其初心亦且倍深于往咎尤望  圣明下烛洞察恳诚准免兼俸令臣仍旧供职使臣得少淹于旦夕犹或能图报于分毫  上曰朕以卿辅导竭心谋议裨国累辞荫叙特命三俸兼支今又恳辞姑免大学士俸可兼支尚书俸以副至意
　　○户部奏司钥库左少监庞＜王票＞等题称钱钞缺乏除扬州钞关银两专备织造宜令临清河西务二钞关自正德八年正月为始淮安苏州杭州三钞关自正德九年正月为始俱收钱钞角□羊部转送司钥库应用九江钞关仍旧收银角□羊送内承运库从之
　　○镇守河南总兵官都督佥事时源乞致仕不允　　○免河南裕州及鄢陵县等十二县正德七年税粮有差以被贼残害故也
　　○先是贼犯阙里敕所司分兵防御至是衍圣公孔闻韶以庆贺至京师具＜锍-釒＞谢  上复批答曰群盗为暴至犯阙里朕闻之惕焉靡宁其令巡抚官祭告仍量为修葺以慰圣灵
　　○贵州宣慰司应袭土舍宋储遣舍把宋炫等来贺  万寿圣节贡马赐彩叚宝钞有差
　　○赏直隶枣强等县三老等集杀贼有功官军人等银币绢布等物有差
　　○戊辰升监察御史文皓为河南按察司副使青州府通判田祐为狭西按察司佥事
　　○蜀府内江王友墦薨王和王第二子母任氏宣德辛亥生正统丙寅册封至是薨辍朝一日赐祭葬如例谥曰庄懿
　　○巡抚贵州右副都御史杨茂元以便宜置造旗牌各五工部议覆旗牌必奏乃给茂元未请擅造宜量罚之并毁其所造  上宥其罪仍夺俸三月
　　○己巳兵部尚书何鉴奏近年盗贼蠭起军民涂炭虽已抚定井邑皆空若复徵科岂能堪命乞量免税粮及多方赈恤给事中叶相亦以为言户部议赈恤已有敕旨请责成抚按等官且谓新添大汉市民并预备调用贴丁亦宜革罢与民休息诏如议其应免应革者听抚按官随宜处之毋或视常姑应故事
　　○给赐崇世子餋赡禄米岁一千石从其请也
　　○庚午令故太常寺少卿兼翰林院学士武卫子选中书舍人习字出身
　　○咸宁伯仇钺以疾请辞侯爵诏以卿受命杀贼备历勤劳今既成功理当进爵宜候病痊供职不允所辞
