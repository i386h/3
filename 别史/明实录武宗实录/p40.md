<!-- { "loadSidebar": true } -->
　　○乙卯礼部奏大婚礼成命妇宜朝贺  三宫但三宫东西隔越内府往来道路非臣下所能知至期行礼难于议拟敢以请得旨  太皇太后  皇太后俱免贺
　　○兵部奏团营官军乃预选备征人役故事有巧技者准借用仍给赏赐工完回营其他借役不过一时近百役輙行拨发少则数千多则数万以致逃亡数多操练人少且借拨者俱被内官奏留私役殊非养兵之初意也其杂役之名有认工有见工有运料有运灰有运甎有运土有运石有运柴有打扫有打草此十役乃十害也得旨已后凡有工程具奏定夺
　　○锦衣卫百户黄锦奏叔祖太监黄顺  英庙所赐隆平束鹿二处庄田顷者被人投献于德清公主府乞归复管业户部尚书韩文奏赐田系一时特恩顺既殁自合还官锦不宜奏扰及照驸马都尉林岳既有录赐亦不可假公主名踰分陈乞前田当还官庶息二家之争存朝廷之法从之既而岳锦犹互争不已户部执奏请切责岳而治锦之罪  上令仍与主为业
　　○令内官监左少监崔杲等往应天等府织造彩妆叚匹工部尚书曾鉴等奏曰  皇上嗣位下诏停免织造德音方布何以輙复沮之今东南水旱相仍生民失业意外之虞所当豫防况彩妆叚一匹用数十人之工踰半年而后可完分外所费尤难悉数窃惟服以彰德赏以酬劳赏之有节则得之者宝藏珍重以为奇滥则亦以寻常视之耳伏望躬行节俭裁抑赐予或有应赏人员止用织金叚匹差官宜暂免勿使重困地方六科给事中陶谐等十三道御史杜旻等亦具奏弗听
　　○丙辰升东宁卫指挥同知刘晖为署都指挥佥事守备宁远等处地方
　　○是夕月犯斗宿魁第三星
　　○戌刻大名府西南明星火光一道向西北没有声如雷
　　○丁巳释奠先师孔子遣吏部左侍郎兼翰林院学士张元祯行礼
　　○以行人郗夔张贤知县胡玥刘泽俱为给事中夔户科贤礼科玥兵科泽刑科
　　○山东鳌山卫地震有声如雷越二日而止城垛坏
　　○戊午遣英国公张懋充正使少师兼太子太师吏部尚书华盖殿大学士刘健礼部尚书张昇充副使持节奉册宝行奉迎礼  皇后受册宝自其第至大内行礼皆如仪册制曰朕仰观天地道必立于阴阳祗奉  祖宗统必先于继嗣乃眷彝伦之首实称风化之原惟古帝王率资内辅矧  先皇之有命属嘉礼之维期咨尔夏氏天赋令质笃生善门静定端庄和柔恭懿恪承姆训茂著家规卿士告从蓍龟协吉兹特遣使持节以金册金宝立尔为皇后于戏正外正内惟朝廷宫壸攸同事  亲事  神惟馐膳烝尝是助上以奉  两宫之乐下以行四海之风鸡鸣允赖于相成螽羽式期于世衍徽声永播景运弥光
　　○己未遣户部侍郎顾佐祭京都太仓之神
　　○遣顺天府官祭宋丞相文天祥
　　○壬戌山东鳌山大嵩二卫及即墨县各地震有声夜有火光落即墨民家化为绿石形圆高尺余
　　○癸亥大学士刘健等言五月内该司礼监传旨以炎热暂免读书至八月以闻缘自八月初旬以来恭遇大婚礼事未敢奏请即今大礼已毕天气渐凉正宜讲学之日伏望  圣明听朝之暇日御文华殿照旧令臣等进侍讲读以餋  圣心以隆  圣德臣等不胜惓惓至愿得旨九月初三日日讲
　　○甲子以理刑知县徐行庆为四川道试监察御史
　　○以行人欧阳云胡节林茂达知县苏锡杨南金陈奎刘金为试监察御史云浙江道节江西道茂达湖广道锡山西道南金狭西道奎云南道金贵州道
　　○乙丑太监陈宽传旨册沈氏为贤妃吴氏为德妃命礼部具仪择日来闻
　　○南京国子监祭酒章懋乞休致  上以茂学行老成宜为师表不允
　　○兵部尚书许进言勇士名虽餋马实为禁兵防奸御侮关系为重近进充者五百五十人未论其身力武艺其中尚多稚子年方五六岁者此类以牧餋则未能执辔以操练则不任荷戈每岁月粮为六千六百石而冬衣不与焉即今灾异频仍仓储告乏可复起滥收之门而增坐耗之蠹乎望收回成命俱各裁革或敕御马监内官会同本部从公阅其年貌膂力堪养马操练者留之而裁其短小羸弱及家有二三名以上年十五以下者若前此查革诈冒之人仍复夤缘进充者宜谪戍边卫况内臣进充勇士例在身后未有生前进充亦未有一时并进至四五百名之多者乞通行戒谕仍如前例施行其见存者不许蹈前辙滥乞以招物议庶恩典不滥而官储可省既而给事中张禬亦以为言俱不听
　　○丙寅大学士刘健等言先该臣等具题视朝太迟等事奉旨以忠爱见奖且许施行中外闻之不胜欣贺近者两月以来或至日高数丈侍卫执役人等不能久立俱纵横坐卧弃仗满地四方朝见官吏外国朝贡使臣众所共见有伤国体文武官员疲于久候非但精神困倦抑且废时误事皆为不便夫早朝乃人君首务天下之观瞻准则于此焉系又当天变民穷之日恐惧修省犹恐不及若君怠于上臣荒于下太平之治何以能成祸乱之来似亦不远臣等叨膺重任忧切于中诚恐  圣心别有所系妨误不小故敢昧死上陈  上曰知之矣
　　○戊辰祭太岁风云雷雨岳镇海渎山川月将城隍等神
　　○遣旗手卫官祭旗纛之神
　　○己巳  宪宗纯皇帝忌辰  奉天殿行祭礼遣驸马都尉黄镛祭  茂陵
　　○以清源县水屯营定襄县长安屯庄田二十八顷有奇给宁化王府镇国将军钟钜钟鉌其田乃钜鉌之兄宁化王钟鈵旧业鈵革爵已入官为太原左卫屯田至是钜鉌陈乞为业乃除其岁徵屯粮
　　○刑科右给事中汤礼敬等奏总镇两广太监韦经行取回京擅移文索支官库银六百两巡抚都御史潘蕃谕属加增为巡按御史张津所发请置于理奉旨以为旧有雇募水手之例而莫之究焉诏命一下人心惊骇恐朝廷之法令自此不行天下之弊端自此日开贪污之风自此日长且凡称旧制者或群臣之所建议或祖宗之所已行出自朝廷而颁之天下者始可谓之例也今总镇太监在治所官有廪给其归途驿有夫船有司望风应付百尔无违多索银两亦何所用自前太监王敬等巧立雇募水手之名乃积弊之速当禁革者可以为例而袭之乎夫前实无例经尚妄指以恣其贪今以为例自后奸贪之徒藉此而行末流何所不至请如津言治经罪追还原赃蕃等承顺及敬等作俑之罪亦从追究庶法令昭彰而人知所惊惧矣章下都察院覆奏  上谓事已前决姑已之后不为例○庚午礼部上册妃礼仪一至日早  上具衮冕服以册封祭告  奉先殿  奉慈殿  孝宗皇帝几筵一发册受册前期鸿胪寺设节册案节册彩舆于丹墀内教坊司设中和韶乐及大乐是日早锦衣卫设卤簿驾内官设贤妃德妃受册位于各宫中设节册案于受册案之北又设香案于节册案前至期  上御华盖殿具皮弁服鸿胪奏执事官行礼毕奏请升殿导驾官导  上升座文武百官各具朝服入班行叩头礼左右侍班正副使入就拜位鸣赞赞四拜兴传制官跪奏传制执事官举节册案由殿左门出置御道中传执官由左门出称有制鸣赞赞跪正副使跪传制官称制曰正德元年九月初七日册沈氏为贤妃吴氏为德妃命卿等持节行礼赞俯伏兴四拜礼毕执事官举册置彩舆中黄盖遮送迎至右顺门正副使朝北立内官捧节册由正门入迎至贤妃德妃宫中节册未至之前引礼请贤妃德妃具礼服候节册将至宫人执扇拥护及擎执在后引礼导引贤妃德妃出迎于宫门外节册至由正门入贤妃德妃随至拜位内官以节册各置于案内赞四拜赞宣册赞跪宣册女官取册立宣于贤妃德妃之左讫赞授册赞搢圭宣册女官以册授贤妃德妃受讫以册授女官女官跪受于贤妃德妃之右立于西赞受册礼讫赞出圭赞兴赞四拜礼毕内官持节由正门出贤妃德妃送出宫门外各内官赍节出至右顺门里待齐乃出右顺门外以节授正副使报礼毕正副使得报持节复命一谒庙是日贤妃德妃受册毕各具服同诣  奉先殿  奉慈殿  孝宗皇帝几筵行谒告礼如常仪一谢恩是日谒  奉先殿奉慈殿  孝宗皇帝几筵毕贤妃德妃各具服先诣  太皇太后前行八拜礼毕次诣  皇太后前行八拜礼毕次至内殿以候  上服皮弁服  皇后亦具服各升座赞引女官引诣前就拜位行八拜礼毕各还宫
　　○遣户部郎中程杲勘处房山县果园地地在县之坟山村里民季聪等八家之祖各于山坡沟涧树梨栗诸果以补助粮差自宣德初赵府陈乞取利以后权贵因相承为业景泰初户部核实地仅十余顷而界内旧额徵粮地乃八顷有余时已拨给各家承种如例起科纳粮者五十余年矣至是聪及孟铎以前地及相连僧寺民窑投献上林苑监太监韦恒等遂为聪等奏除常税户部言恒及聪等罪当究治有旨待差官踏勘还日处之乃命杲往会巡按御史勘处
　　○户部议光禄寺良酝署每年例收小麦三万六千石白正德二年为始请止派本邑一万石其余石徵银九钱解部令该寺转行顺天府量取磨户随时估价收买白面以给公用其积出余银以补岁荒价贵之数仍行府通查磨户量留殷实可用者听候领银买办余皆革退不许指以帮贴扰民从之
　　○兵科给事中杨一渶言少监邓广监□王欣差往宁夏甘肃监枪司礼监未尝传旨到部该部未尝补本到科任用悉由于内庭是非不关于廷议真伪无从而辨矫托或因以生恐非宫府一体之义  祖宗防奸杜弊之深意也况监枪乃镇守兼理之务先设者当奉诏取回今既不能亦当因缺勿补以除边军之宿蠹以示明诏之大信得旨监枪系旧例官既差矣姑已之
　　○辛未大学士刘健等言切见今春以来灾异叠出  郊坛  太庙奉天殿鸱吻脊兽俱为震雷所击内阶太微垣俱为彗星所扫天变之大未有甚于此者也人君所畏惟天惟祖宗  皇上纪元之初有此变异上廑  圣心戒饬群臣痛加修省而前灾未弭后变复生臣等叨任腹心亲承顾命有所闻见不敢不昧死上陈盖  祖宗之制每日早起祝天拜庙然后视朝遇节日忌辰或因事祭告必亲自行礼近来每遣亲王代行似于尊  祖敬  宗之意有所未尽先王之礼三年之丧天子与庶人无异中世虽以日易月然亦行于宫中今  先帝大丧小祥未久虽大婚事重吉礼告成而  皇上思慕之诚自不能已讲学修德实维其时向尝屏去鹰犬停止骑射小大臣民莫不称为  圣德近者传闻或有群下引诱造成玩器深夜之际广为游乐万一有之似于谅闇之礼有所未合前代之典凡遇天变必减膳彻乐今尝修省之时而为怠荒之事似于敬天之义有所未安况视朝日迟午奏多至日暮诚恐起居无常寝膳失节以致耗费精神妨误政事  皇上万金之身继嗣至急  宗社所关此尤  先帝惓惓付托于臣等者伏愿惕然警悟益修孝德培养天和不以有限之精力供无益之玩好不以一时之适意忘万世之远图于臣等所讲经书及诸司所上奏＜锍-釒＞凡敬天勤民节财省役进贤去佞赏功罚罪之务俯垂听纳早赐施行庶几化灾为祥理乱成治民心可慰而天意可回诚使  圣体安和德性坚定政事修举天下太平则虽暂时游息亦不为过而今则非其时也臣等虽愚亦知阿谀顺旨者有宠犯颜逆耳者获罪义激于中不避斧钺无任忠爱恳切之至  上批答曰卿等所言皆为朕忧国忧民之事朕当从而行之然群小锢弊日深不能改也
