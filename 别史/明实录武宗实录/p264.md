<!-- { "loadSidebar": true } -->
　　○乙未江西巡按御史唐龙言宸濠求复获卫时大学士费宏独知其奸谋力沮之宸濠切齿阴为中伤未几宏与其弟编修采遂罢归朝野皆惜其无罪而去既而宸濠必欲置之死地假手于贼焚其舟劫其家掘其先人坟墓宏以忠于国受祸之惨如此今宸濠以逆败而宏犹未召还其于国体不亦有疵哉若采文学足称清选无愧且与采同选庶吉士三十余人留翰林者十数人岂采独为夤缘乎请亟起宏俾究其未尽之用采亦复其旧官庶国家之待旧臣得忠厚之道矣章下所司知之
　　○丙申云南安宁姚安大理宾川蒙化鹤庆等处俱地震蒙化震二日仆城垣庐舍民有厌死者
　　○戊戌清明节遣南京协同守备西宁侯宋恺祭  孝陵是日恭顺侯吴世兴彭城伯张钦安仁伯王桓祭  长陵  献陵  景陵  裕陵  茂陵  泰陵文武衙门各分官陪祭仪宾周钺祭  景皇帝陵寝内官祭  恭让章皇后陵寝如常仪
　　○辛丑大学士杨廷和等言近太监萧敬等传  圣旨罪人既获候解到之日即班师回京告于  郊庙仍恭行大祀之礼其考察天下朝觐官殿试传胪等项及  孝贞纯皇后大祥告祔诸礼节亦俱于三月内以次举行尔内外文武大小官员宜各安心办事臣等伏听明旨拜稽之余因以仰窥  皇上慎重大礼慰念臣下之至意兹者伫候日久不闻旋跸之音臣等下怀未免转生疑虑岂有  圣明在上而肯失大信于天下乎切惟大祀之礼  祖宗以来皆以正月行之今改卜二月又改三月视牲官自去冬十二月初一日为始至今百十余日轮流未已时既屡更嫌于亵玩况春丁  社稷之祀俱未举行神人之间两有未安  孝贞纯皇后大祥在二月十日宜即时祔  庙祀享今改择至再揆之礼制似亦未宜又天下入觐官员本以朝正为名今至京数月尚未得一睹  天颜吏部虽会官考察上请黜陟未奉旨定夺难擅放回各司府州县正官离任既久政务悉废虽有署印官岂能一一干理乎至于礼部会试中试举人例该三月十五日御殿策试读卷传胪具有  皇祖旧规此尤国家登庸贤俊之重事亦不可以太缓者自去秋  圣驾南行至今八月有余在京在外各衙门题奏不下五六百本中间多紧急重务俱未发出施行人心皇皇莫知所措以上事情臣等累曾奏请未蒙允纳若知而不言言而不达则臣等固不能辞其责若  陛下闻而不行行而不决亦恐无以自白于天下也况今沿河一带连岁灾伤饿莩盈途六师屯驻供亿繁劳民穷财尽意外之变尤切隐忧考之宣德二年  宣庙亲征汉庶人于八月初十日出师至九月初六日还京计其往回不出一月之间辑宁邦邦贻谋弘远诚圣子神孙之所当体念也伏愿仰承  祖德俯顺人心务怀远图用全大信亟班师回京臣等不胜惓惓之至时大学士梁储蒋冕以扈  驾在南京亦言近日以来天气陡寒恶风号怒阴霾蒙翳日惨无光四望群山皆不能办江船多漂溺者远近人心莫不惊恐皆谓时当三月和气未臻而阴沴为灾乃至于此皆臣等辅导无状之所至也伏望回銮以安  社稷仍将臣等罢归皆不报
　　○礼部尚书毛澄等言  郊庙诸祀皆国家大典今玉音屡下而  圣驾未旋若复逾期不举恐非所以示天下春夏之交南方暄灾师旅久处尤非所宜  圣穷实  天地  宗社臣民之所恃赖又可不深虑而过防乎六科给事中刑寰十三道御史唐符等亦以为言皆不报
　　○建州右等卫女直都指挥佥事哈答等金川寺演化禅师遣番僧剌麻曾称藏卜等建州左等卫女直都指挥佥事贾委等各来朝贡赐宴并赏彩币金织衣等有差
　　○山西宁武守御千户所风霾
　　○甲辰太监萧敬传旨以御马监太监杨简镇守山东等处兼管临清地方
　　○夜月犯亢宿南第一星
　　○己酉四川施州卫忠孝安抚司遣通把事田清送等贡马赏彩币钞锭有差
　　○辛亥四川双流新津二县大雨雹伤稼
　　○太保会昌侯孙铭卒铭山东邹平县人  孝恭章皇后之侄孙也成化间袭其祖继宗侯爵寻管理三千营事弘治间迁武军耀武营兼理殚忠效义二营正德初遣祀  孝陵还坐奋武营掌操已而掌府军前卫事提督神机营军务佥书后军都督府事加太保改掌右军及中军都督府事至是以疾卒其子乞祭葬许之
　　明武宗毅皇帝实录卷之一百八十四
明武宗毅皇帝实录卷之一百八十五
　　正德十五年夏四月戊午朔  上在南京是日享  太庙驸马都尉崔元代行礼
　　○己未户部言淮扬等府大饥人相食自去冬以来屡行赈贷而巡抚都御史丛兰巡按御史成英犹以赈济不给为言请于苏松截留运米五十二万石内拨十万石及轻赍银七两二千余两凤阳扬州贮库事例银六千一百五十两给之诏从其议仍申饬所司务加实惠于民
　　○庚申夜西方流星如盏光照地尾迹炸散自太微东垣西北行至近浊
　　○辛酉四川署都指挥佥事廉瑛起送杂谷安抚司来贡者过旧额多至千年赏费数倍礼部言不为之处恐四夷无忌益长贪饕乞行彼处御史逮瑛问从之
　　○命修  太庙前后殿两庑神库神厨及  社稷坛殿以岁久损坏也
　　○癸亥有自宫中数十人于通仓各门夺军粮又索运船银米命都察院榜示禁约
　　○甲子授博士张禄助教李继宗学录陈德鸣推官田美孙元陆翱董云汉知县丘道隆刘源清李羙刘頴杨材王禄十三人为试监察御史录贵州道德鸣广西道羙湖广道清源四川道元狭西道翱广东道羙云南道道隆江西道南京则頴浙江道材江西道云汉山东道禄四川道继宗贵州道
　　○复除服阕给事中张翀于户科
　　○建州右等卫女直都指挥佥事锁失等毛怜等卫女直都指挥佥事木的革等各来贡赐宴并赏金织衣彩币如例
　　○夜北方流星如盏色青白光照地尾迹炸散起自贯索北行至近浊
　　○丁卯命修筑白河以逼近南阳从唐王奏也
　　○己巳琉球国中山王尚真遣长史金良等贡马及方物赐宴并赏彩币钞布如例
　　○辛未户部言贵州养龙坑长官司岁解茶课不过十余斤而万里劳费请自今三年一解从之
　　○壬申四川长宁珙县大雨雹狂风拔树漂牲畜损禾稼甚众
　　○癸酉夜月食
　　○甲戌狭西竹林及巴咂等旋番人南哈尖藏等贡马及佛像等物赏彩币缯钞如例
　　○戊寅大同天城卫火毁民居二百余间
　　○庚辰山西荣河县大雨雹伤禾稼
　　○癸未复除服阕御史赵永亨于广东道
　　○毛怜等卫女直都指挥佥事孙古奴等贡马赏彩币缯钞金织衣如例
　　○甲申大学士梁储蒋冕言臣等自去年八月随驾而南罪人既得留南京者已经八月而宸濠等解至又两月余矣今夏令已深天气炎热不时暴风大作或将贼船漂沉暑湿薰蒸或将贼众病没则  皇上此来栉风沐雨越江涉湖徒劳无益何以祭告郊庙诏谕臣民哉且因讨贼而废大祀  天地之礼又废  太皇太后升祔之礼以至殿试传胪朝觐考察各衙门题奏事理莫不迟误窃料  圣心必有不能自安者矣况闻西北丑虏内侵近京盗贼窃发尤今日所当深虑者臣等官叨保傅职愧谕思徒冒扈从之名实深尸素之咎负思误国罪不容逭乞赐睿断先将臣等削夺官职罢归田里申命诸将振旅还京则人心悦而  天意得矣南京六科给事中孙＜棥心＞十三道御史蒋亨等亦以为言不报
　　○丙戌巡抚四川都御史盛应期奏僰蛮之乱既久请调土汉官军并泸叙嘉眉兵勇及时征进以芒部乌蒙二府兵截其后路兵部议从之仍令贵州镇巡官协议防剿
　　○狭西巩昌府有星如日色赤自东北流西南而陨东西天鼓鸣
　　○丁亥调云南按察司佥事吴昂为福建佥事
　　○都察院右副都御史朱钦卒钦字懋恭福建邵武人成化壬辰进士授宁波府推官擢监察御史风采凛然升山东副使以忧去服阕补浙江寻升按察使湖广左布政使进都察院右副都御史巡抚山东以民俗多酣酗下令禁酿适内使过境不得纵谤于刘瑾被逮入京有劝其贿免者不从然瑾竟不能害得致仕归寻摭旧事夺其职瑾败仍复之钦端重有威仪居官清直所至以声绩著为诸生时刻意考亭之学往游徵士吴与弼之门以道学称于闽年七十七而卒
　　明武宗毅皇帝实录卷之一百八十五
　明武宗毅皇帝实录卷之一百八十六
　　正德十五年五月戊子朔  上在南京
　　○大学士杨廷和等言天下诸司朝觐官旧例俱于正月考察领敕回任今各官伺候圣驾已经半年之上非不欲恭睹  天颜但离任远者将一年近者亦六七月任内事务未免废弛钱粮稽误狱讼繁兴盗贼日生奸弊百出其患有不可胜言者请早赐宸断放回原任管事其于地方实有大益不报
　　○辛卯山西静乐县火毁官民庐舍八百余所
　　○回贼劫汧阳县杀知县贾钺死伤者甚众诏巡抚总兵等官调兵捕之各该地方官失事者巡按御史查参以闻
　　○甲午  孝宗敬皇帝忌辰魏国公徐鹏举谒祭  泰陵如常仪
○广西龙州等州贵州中曹蛮夷等长官司湖广施州卫盘顺安抚司各备方物遣人来朝赏彩叚表里钞锭有差
○大学士梁储蒋冕言今日之事有当深虑者一有当亟行者五有当速处者二反贼宸濠及逆党子女财帛船只俱久泊江上其未获奸细岂无往来窥伺潜蓄异图者况夏多暴风万一贼徒因风纵火乘机劫夺仓卒之间虽强兵不能致力言之可为寒心乃今日所当深虑者也  郊祀大礼每岁皆春首举行今延至五月岂宜更缓  太皇太后大祥今已三月之上尚未升祔殿试传胪尚未举行朝觐诸臣久住京师尚未回任在京在外各衙门奏题事理延滞至七八月尚未处分乃今日所当亟行者也水路自仪真北至张家湾伺候人夫不下数十万所在官司拘留聚处妨废农务况因饥饿疾疫死亡者众诚可怜悯其陆路自江浦北至河南北直隶及见拘南京城内人夫为数亦多各宜量地远近特降明旨定为限期不致官民两误又骑＜马犬＞官马日渐耗损若再归迟则死失益多况今各府州县所输草料及借于该部仓场者支放将尽不足一月之用此外有司无从办纳纵欲设法措置缘附近地方去年灾伤收本不多今历春又夏所罄竭何从买给议者欲暂折银而牧马郊外以纾目前之急但郊外俱军民恒产田畴则种麦禾园圃则种菜菓牧放蹂践人亦不堪乃今日所当速处者也伏望  皇上俯垂省览特见采纳亟召内外随驾官员从宜斟酌速议回銮不纳
　　○丁酉  太祖高皇帝忌辰遣南京协同守备西宁侯宋恺祭  孝陵
　　○改国子监司业穆孔晖为翰林院侍讲
　　○戊戌复除服阕狭西按察司佥事陈卿于云南
　　○己亥  仁宗昭皇帝忌辰武定侯郭勋谒祭  献陵如常仪
　　○庚子复除服阕浙江按察司佥事贺＜宀十见＞于四川整饬安绵石泉等处兵备
　　○辛丑以水旱灾免直隶宁国池州太平安庆四府所属十七县及安庆建阳二卫粮草有差
