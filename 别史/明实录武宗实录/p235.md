<!-- { "loadSidebar": true } -->
　　○敕谕兵部曰总督军务威武大将军朱寿亲统六师剿除虏寇汛扫腥膻安民保众雄威远播边境肃清神功圣武宜加显爵以报其劳今特加威武大将军公爵俸禄仍谕吏户二部知之又敕曰军前内外有功官员人等已升赏矣尚念太监谷大用掌守关城勤劳夙夜萧敬温祥赖义秦文张钦蒋贵韦霦张淮李英典司机务慎重安详张锐并都督朱宁提督官校防察周密兵部尚书王琼并侍郎陈玉王宪运筹建议勤劳居多太监于经周昂奉命往来供事不□忄角羊□都督朱泰朱洪宋赟操练士马克副委任大用锐并敬等各岁加禄米二十四石荫弟侄一人宁琼各赏银五十两纻丝四表里荫一子俱锦衣卫世袭正千户经昂各加禄米十二石荫弟侄一人玉宪各荫子一人俱锦衣卫世袭百户泰洪赟各升一级锦衣卫官舍朱政朱勋朱舍利朱得那侍从左右效劳宣力各荫为本卫世袭指挥使内有乞恩传升者除去原有军功者累升又敕曰内阁杨廷和梁储蒋冕毛纪运筹定议协力成功各赏银五十两纻丝四表里荫子侄一人锦衣卫世袭正千户文武各衙门皆供事勤劳五府六部掌印官都察院左右都御史并提督五军营刘佶提督仓场尚书杨潭专管诰敕尚书李逊学掌太常寺事尚书刘恺各赏银五十两纻丝四表里五府堂上见任并侍郎副佥都御史通政使大理寺卿锦衣卫堂上官各银三十两纻丝二表里其侍郎通政使在别衙门掌事者赏亦如之左右通政参议大理寺少卿寺丞并科道掌印官各银二十两纻丝一表里兵部该司官郎中银十两员外郎主事各八两
　　○罢镇守河间总兵官张玺以贪克为给事中李学等所劾仍遣官核其罪状以闻
　　○发太仆寺熡餋马八十匹给榆河驿一百匹给蓟州三河守备时兵役渐繁马政益废不复拘五年一给之例矣
　　○癸卯大学士杨廷和等言近手敕加威武大将军公爵俸禄中外臣民罔不惊骇臣等相顾失色惶惑累日不意  圣明在上而乃有此举措甚非所以传天下示后世也切惟人君承天命以为天子位曰天位事曰天工一念不谨或以贻四海之忧一日不谨或以致千百年之患是岂可有一毫之怠仰惟  皇上躬膺天命统御万方所居者  祖宗之位则所行者当遵  祖宗之法以上顺天意下慰人心而不可以或违越也今奉前旨传之四方必将群聚而议之曰所谓威武大将军者果是何时官制所谓总兵官某者果是何人姓名且亲统六师之说  陛下既以自任之矣何为又举而归之总兵者为总兵官者岂可以曰统六师乎至于神功圣武之一言乃臣下褒颂君上之词今以之而施于大将军至欲加以公爵公爵虽尊则亦人臣而已岂可以当神圣之名乎事之不经名之不正言之不顺一至于此自古及今未之有也兴言及此良可寒心不知  陛下何为而乐此乎或曰此乃  陛下假设之词姑以为戏耳呜呼世之人孰不尊贵而贱卑喜祥而恶异不韪之名无故而加诸人则必咈然而怒是以古人于执玉高卑其容俯仰之类尚以此占其祸福天子固不可有戏言也而可以假设为哉况人君一言一动上通于天不可不慎迩者  皇上时出巡游久不亲政天下人心危疑忧惧至今尚未帖然若复闻此其为疑惧又当何如万一宗藩之中或有援引  祖训指此为言具本上请不知  陛下将何以应之或又以朝无正臣内有奸恶为名不知  陛下之左右及臣等代言之臣又将何以自角□羊臣等一介寒微僇身亡家固不足恤但恐朝廷之上祸乱或从此始耳此臣等之所以日夜痛心疾首而不敢以自默者也伏望  皇上念崇高富贵之位不可以自轻审治乱安危之机不可以少忽追寝前旨庶几可以释天下之疑弭未萌之祸不然臣等殆不知死所矣不报
　　○甲辰大学士杨廷和等辞赏荫不允
　　○南京十三道御史曹鍷等言近者江西清军御史范辂与镇守太监毕真讦奏遂械系辂至京问理臣惟法者天下之公也辂既械系而真晏然在位声势益张是朝廷之法独加于耳目之官不及于近幸之臣也迩年以来凡巡按御史一触镇守之怒祸若响应如刘谟刘天和王相董相辈相继谪谴臣恐自此上下观望务为隐忍欺玩国法以奉权臣败坏纲纪以辱朝廷非国家之福也不报
　　○十三道御史袁宗儒等言  陛下近年以来忧勤罔念逸乐自恣北幸  山陵南幸海子西幸宣大东幸渔阳或旬月或半年今又远事宣大直抵榆林宁夏甘肃及河南山东山西南北直隶则是车辙马迹将遍于海内回銮之期殆未可以岁月计也今天下府库皆空公私交匮水旱相仍赋役繁重困苦流离怨咨思乱者在在皆是设有不逞之徒一旦倡乱缓急将何所御邪古者圣王居重驭轻修内攘外未闻重夷狄而轻中国事外攘而忘内治者也＜亻大＞愿大奋乾纲翻然改悟不报
　　○六科给事中徐之鸾等言近奉敕以总督军务威武大将军总兵官朱寿亲统六师剿除虏寇特加公爵俸禄臣等捧读之际不胜惊愕不知  陛下何所取义以骇天下之耳目贻后世之讥笑乎古之圣人立号称名至于兼称皇帝极矣三代以来继世之君亦有自临战阵收集戡定者功成之后不过南面受贺勒之金石播之歌颂而已固未有加爵酬劳颠倒如今日者也臣等不暇远引请即敕谕中不可通者言之大君者出令者也臣者奉令者也今  陛下实称予一人以令天下安得一身为君而出令又安得一身为臣而奉令者乎此理之不可通一也大将军之官今固不设在汉时卫青霍光辈皆为之亦古者人臣职事之常耳其不可加之人主亦明矣今  陛下亲统六师而复曰大将军此理之不可通二也  陛下贵为天子其尊无对非若公侯伯子男有等之爵也今曰特加公爵是不以天子为尊而顾以履加首自卑自辱亦已甚矣此理之不可通三也  陛下富有四海其禄无穷非若内外诸臣可以分职受禄也今曰特加公爵俸禄是自忘天禄舍山海而贪蹄涔培塿也此理之不可通四也  陛下在青宫之日  孝宗敬皇帝亲制  御名播告中外天地神灵所共闻诸夏四夷所共尊固当奉之终身不敢易也今复自制一名列于威武大将军总兵官之下四方万姓不悉知必将腾播无所忌讳此理之不可通五也此五者于古无所法于后不可训  陛下何故轻率为此不祥之事乎乞收回所降敕谕正名定分勿启陵替之渐则主威震而君道明矣时十三道御史王九峰亦言昔突厥上唐太宗有天可汗之号可汗亦君上之名也太宗尚不受之宋徽宗有道君皇帝之称虽崇信异端而犹不失尊贵也稽之载籍未有人君而受臣爵者也  陛下何乐而为此乎俱不报  东方流星如盏青白色光明照地起自天仓东南行至近浊
　　○丙午  上复北幸黎明由东安门出群臣知而送者五十二人
　　○敕谕大学士杨廷和等朕今巡视三边督理兵政冀除虏患以安兆民尚念根本重大居守无人一应合行事务恐致废弛特命尔等照依内阁旧规同寅协恭勤慎供事每日司礼监发下在京在外各衙门题本奏本俱要一一用心看详拟旨封进奏请施行其奏有军机紧急重大事情该用官军钱粮器械关防符验等项尤要详加审处拟旨封进听司礼监一向奏闻定夺一面发下各该衙门依拟议处毋致迟滞误事尔等受兹重托尤须尽心竭力维持公道不许循私执拗致妨政体贻患军民如违责有所归尔等其钦承之又敕谕六部并都察院通政司大理寺等衙门尚书等官陆完等朕今巡视三边修举戎务冀除虏寇以安地方但重根本重大居守无人尔等宜同寅协恭尽心职业以安辑士众保卫京师用纾内顾之忧事有应与各衙门计议者公同议处停当而行不许偏私执拗有误事机如违责有所归故谕其谕六科给事中等官张云等亦如之
　　○大学士蒋冕自陈衰病奏乞休致略云臣闻古君子之事君一日居乎其位则一日尽乎其职一日不能尽乎其职则不敢一日居乎其官臣自今年五月初一日感冒风邪在家调理已两月余足不履禁密之地耳不听机务之言深居房幄安卧床榻是岂古君子事君之义哉伏枕思之惭汗无地心愈忧而身愈病病益困而忧益深伏望  圣慈察臣衷诚悯臣衰病放归田里以保残生则犹可以窃知止之名而免妨贤之诮也诏曰卿职居内阁德望老成今四方多事正期益殚忠悃以副委任岂可引疾求退宜出供职再不必辞
　　○吏部以给事中孙懋俞敦御史胡琼卢雍胡洁交劾巡抚四川都御史马昊奸贪骄横妄杀冒功请从公论罢黜或令自陈得旨昊累＜锍-釒＞求退已留用矣
　　○吏科右给事中徐之鸾＜锍-釒＞言迩以言事迁谪者如编修王思给事中张原御史周广高公韶闻住者如御史李熙评事罗侨为民者如给事陈鼎御史徐文华李稳施儒刘寓生主事韩邦奇编伍者如按察使胡世宁皆以狂直得罪乞敕该部录用以全朝廷惜才之仁吏部覆奏诏已之
　　○升南京国子监司业汪伟为本监祭酒
　　○升浙江左布政使王绍为南京光禄寺卿
　　○升四川按察司佥事张思齐为本司副使
　　○以巡抚河南右副都御史李充嗣巡抚苏松等处地方总督粮储
　　○荫工部右侍郎赵璜男澍为国子生
　　○遣大护国保安寺番僧觉义领占劄巴等充正副使率其徒二十七人入乌思藏国封其酋为阐教王劄巴等乞给马快船三十只贩载食盐为入番买路之资户科驳其沮坏国课况入番授封事在得已户部亦执奏上不听命特给之劄巴等在途科索亡厌州县驿递俱被□□□□□轹至吕梁群殴管洪主事李瑜濒死其纵恣如此
　　○户部覆御史吴訚所奏盐法三事一山东运司放支盐少无以给□人请于本年正盐支给七分以历年剩盐内兼派三分足数即止一南京织造太监奏讨盐斤恃势夹带连册百艘塞江南下请严奏讨之禁一运司每角□羊内府供用盐斤多为揽头诈骗岁多逋负请加禁革以供急用诏准议惟织造支盐仍旧
　　○太监秦文传旨以都指挥佥事齐佐于南镇抚司管事
　　○发苑马寺寄牧马及延宁茶马七百二十二匹给靖虏等城堡
　　○户部覆两广守臣所奏三事一顷年两广军士月粮或数月不支皆有司折收粮价所致乞将所属府州县该徵额粮不得折收银两庶军士不至缺食一两广问刑衙门公罚纸以十分为率二分存留本衙门公用八分发府州县仓上纳榖稻备赈一浔州等府武靖等州信宜等县因先年征进俱招集狼兵且耕且守照民例纳粮以便听调近来有司或调采本地与贼临近去处耕守遂将版籍地土占据宜行禁约  上皆从之其版籍事仍行两广都御史令查处以闻
　　○大兴县□人宋玺等乞括淮浙余盐报中且以＜锍-釒＞通盐利为辞户部言淮浙盐俱己开卖别无余盐而玺欲专盐利大坏国法乞下法司究治诏以十四年余东等场逃亡无徵引盐许令报中
　　○南京工部奏直隶苏州等处雨雪侵淫伤及禾稼民不聊生饿殍相望尽出府库以赈济之犹恐不足况辨不急之征乎乞停徵原派南京内官监供应物料以苏民困工部覆请诏停徵一年
　　○升署都督佥事马永为都督佥事以蓟州洪山口斩获虏首功也
　　○虏寇靖边营杀伤官军巡按御史张文明劾参将冯大经及把总都指挥郑胤等俱宜逮治诏令戴罪自效其失事重轻令详核以闻
