<!-- { "loadSidebar": true } -->
　　○辛卯  仁宗昭皇帝□辰  奉先殿行祭礼遣驸马都尉崔元祭  献陵
　　○兵部尚书刘大夏奏年踰七十老病误事乞放归田里  上不允曰卿久谙兵政素著清勤引疾求退已屡有旨勉留宜善加调摄以副重任
　　○巡抚四川右副都御史刘洪奏松潘叠溪御夷八事一平险阻松潘至茂州三百里山觜险恶一蛮掷石百人不能过也且其路随河曲折蛮下山抢掠为易前副总兵姚彧尝削其坡陀为陡坎以制之而今渐平夷矣又小东路一带偏桥陡峻人马时坠而没焉宜凿其未通山觜如彧法刬削其坡辟路令广立桥令固险阻既去夷无所恃矣一查袭土官祈命族等八长官司所摄番夷多者至三十寨少亦二十余寨环布松叠两河其土官已故子孙自相承管未尝请袭宜命查勘有原降印信者必请而袭自相承管者别为处置以尽羁縻之道一修关堡松叠茂所辖关堡城垣多卑坏营房多倾圯宜委官查勘循次修理务坚实可久以壮边方之观一肃纪纲凡遇官军上班无令包揽州县人民粮米及严敕通事不许通番借钱及伪立军人借番银两文约无主名者不许代还如番据险横索究该管通事交通之情如律重治一修东路松潘天寒地瘠物产不多负贩者皆以险远难  其东路自江油县入山口至彼七百余里如猪儿觜野猪山等处甚险然俱可开通偏桥如七里阁黑漩窝泥儿湾等处甚危然有可改河移之彼岸者有可用石叠为堤者又松潘新开一路至水草坪与旧路接当立一墩宜相度修改非惟粮运便益而物价亦稍减矣一恤舍余松潘茂州二卫叠溪小河二所舍余已简其精者练习其简退者多遇于各州县屯所每年各出银一两五钱宜徵银输之兵备发各卫所将见操舍余无人供送者量给之一重仓储安绵兵备宜如松茂兵备兼管仓粮又叠溪仓奸毙尤甚乞委官收放一据形胜泸州卫原设于泸州成化初调于渡船铺以御大坝蛮夷然泸州当长江之中资江永宁之口滇蜀之冲乞取卫回州城守渡船铺量留五百户所官军及抽选余丁守之一定体式副参游击公会出入坐次行移乞定与体式游击将军宜听副总兵节制章下兵部覆议宜行四川镇巡会官查奏其游击将军参将俱听副总兵节制侍坐由傍门出入其行移如例从之
　　○壬辰遣太常寺官祭汉前将军寿亭候
　　○录故礼部左侍郎兼翰林院学士薛瑄孙葵于中书舍人习字出身初葵援大学士李贤□辂徐溥例以请吏部言贤等官至师保瑄止卿亚加恩似宜有差但瑄负德望尝入内阁亦著劳勚身后未沾荫叙惟  上裁  上曰延赏世禄皆帝王盛德仁政也况瑄名臣荫叙宜厚其许之
　　○巡抚四川右副都御史刘洪以其父卒乞祭葬许之
　　○宁夏守墩军收获夷人驼牛于塞垣之外诸夷数率众来取与之遇者或縳以去或射而伤焉守臣取所获市之因以闻兵部言中国之于夷狄在谨大防不贵于小利之得也今各夷牧放未尝深入我地我军辄窥其无备出境取之曲既在我彼得为词来犯亦何利焉宜命总制都御史杨一清转行宁夏镇巡官将原获驼牛责各墩军召各夷认领非惟存中国之体亦可示结纳之恩仍通谕诸边戒墩军毋擅出境规小利以启衅端报可
　　○兵部言辽东镇巡官招幕军士乞量升为首者职缘招幕事例止言有功日升赏无为首升职之议今镇巡官既误引旧例彼缘招而费广宜量加恩赏以劝之凡幕过二百名以上者赏纻丝表里四其百名以上者半之百名以下者又半之内白衣者卑之冠带故有冠带者其赏有加焉若为首者愿统所幕协同操守遇警从征有功则如例升赏以酬其劳从之
　　○密云地震
　　○雷震青州南局衣甲库兽吻有火起库中
　　○癸巳命原任巡抚贵州右副都御史洪钟总督漕运兼巡抚凤阳等处地方
　　○升提督鴈门等关兼巡抚山西右副都御史何钧为户部右侍郎提督仓场
　　乙未改刑科右给事中许诰为翰林院检讨诰父进为兵部左侍郎以例引避乞改调故也
　　○诏王府长史非进士出身者历任九年方许奏保
　　○长芦都转运盐使司运使陈震以疾乞致仕许之
　　○户部议覆本部左侍郎王俨言边务四事一清边地谓宣府平衍土地故屯田也景泰中被在京僧寺夤缘陈乞霸占为庄者不下十余处以致屯种失业边饷匮乏宜行抚按等官核实分给无屯军人及新招土兵承种验亩定赋徵收子粒庶屯额不失而边储有赖矣一计边饷谓大同宣府二镇城堡道里远近不同折放官军俸粮银两宜区别定撮分为等第如宣府北路独石马营青泉云州镇安镇宁等堡孤悬口外输运颇艰大同右卫霜早地寒谷粟少生之所为一等每石不得过七钱四海冶赤城龙门雕鹗滴水崖金家庄并中路葛峪等堡西路万全左右怀安等卫沿边洗马林柴沟堡西阳河大同左威远平虏井坪怀仁等卫所并二镇会城阳和天城为二等每石不得过六钱朔州应州浑源山阴马邑蔚州广昌顺圣川东西二城保安怀来隆庆永宁为三等每石不得过五钱如遇年谷丰歉巡抚管粮官因时酌量平准增减庶轻重不至无别而公私俱得其平矣一处仓场谓大同威远仓廒原设数少平虏及顺圣川西城草场窄隘所积不多天城草场岐为二处且逼近居民难免意外之患宜行二镇巡抚管量官踏勘从宜增展改移及将天城草场并作一处以便护视或外筑夹墙一道以远烟爨庶储峙可多而外患可免矣一迁站堡谓大同高山站堡传报声息按伏军马实当驿路要冲之地但堡基下湿潮鹻粮草损浥宜行镇巡等官酌量议处即为相度高燥善地修筑城池起构仓场以储粮草庶边军遂安土之愿而蓄积免亏损之虞矣诏如议
　　○补荫致仕南京户部尚书熊翀孙振濠为国子生
　　○注南和伯方寿祥于南京前军都督府管理操江
　　○注忠义左卫指挥杨振等七十七员于在京蔚州左等卫所时忠义左卫改  泰陵卫振等以剩员兵部奏调之
　　○丙申升肇庆府泷水县知县翟观为本府同知仍知泷水事泷水与猺獞邻号为难治观善于抚驭民獠感畏寻以丁忧归前巡抚都御史刘大夏访其服将阕也奏加俸二级还旧任至是以疾求退巡抚都御史潘蕃言观每亲抵贼巢推诚抚谕异其悔悟有强梗不服者又能用计督兵相机擒剿干办公事必尽其心在县令中勤能最著宜升职以旌之吏部乃请如蕃奏升观前职
　○兵部尚书刘大夏上＜锍-釒＞力辞且曰若复贪位恋恩必至失已误国  上以其情词恳切允之且有勤诚为国才猷茂著之褒加太子太保赐敕给驿以归令有司给食米月四石役夫岁六人
　　○仍给南京内府神帛堂各匠役粮月三斗
　　○禁官员人等毋得僣用玄黄紫三色民庶之卑贱者毋得衣纱罗纻丝在京三品以上官暑月许用大扇四品以下官止许用撒扇遮日
　　○内织染局奏行苏杭等府织造两宫  上用等叚计二万四千七百六十匹尚书曾鉴等言四方多事公私匮竭科徵不息民何以堪宜暂停或量减  上是之曰既连岁灾伤其减三分之半以苏民力
　　○丁酉升广东左布使徐节为都察院右副都御史提督鴈门等关兼巡抚山西地方
　　○升光禄寺卿王质为都察院右佥都御史巡抚贵州地兼理军务
　　○转湖广右布政使王纶为广东左布政使
　　○升四川布政司右参议郭祥鹏为湖广布政司左参政兵部署郎中刘鉴为山东左参议
　　○升狭西按察司副使燕忠为狭西苑马寺卿
　　○升湖广永州府知府王爵为长芦都转运盐使司运使爵随乞致仕许之
　　○赐隰川王聪羡所建书院为崇礼
　　○以  皇明祖训及  皇明典礼二书赐沈王庶长子铨钲从所请也
　　○巡抚甘肃等处右副都御史毕亨以父母卒乞如例祭葬许之
　　○戊戌戒科道官毋得挟私举劾先是吏部尚书马文升南京兵部尚书王轼既得请致仕吏部方会官推补监察御史王时中言铨衡参赞皆重寄补其缺者必得端方硕望文武兼资如文升与轼庶称倚任若刑部尚书闵圭和媚不端且有挤井下石之嫌兵部尚书刘大夏昏耄侵寻兼有蹊由夺牛之状南京户部尚书秦民悦衰老不振刚方未闻之数人者不当在推举之列户科给事中刘茝乃言别天下之贤才在公论寄天下之公论在科道若公论不明贤不肖倒置天下未有不乱者大夏官至二品不为子乞恩历官数十年家不踰中人之产其持身如此盖亦一时之望也而言者亦断断不可则是非乖谬甚矣且挤井夺牛之说若为文升不平焉者夫文升官一品寿八旬投闲颐老寔惟其时亦惟愿也况予夺之柄在朝廷大夏何能夺之牛圭何为挤之井哉乞究治造言无实之人庶老成得安其位而行其志章下所司看详于是吏部覆奏谓给事中御史皆朝廷耳目之官时中之劾与茝之辩或各有所见然诸臣之操存树立皆不能逃于  圣鉴今文升大夏俱致仕圭乃旧职惟  皇上包荒以全大体茝所称今后科道官言事务宜同寅协恭削去繁苛仰裨新政诸司覆奏章＜锍-釒＞俱照  祖宗时旧规切实陈说期于易晓不许烦文少实眩惑聪明则宜移令一体遵行  上曰科道官乃朝廷耳目所寄举劾事情当指陈实迹允合公论可挟私妄言以乖治体乎自今而后有违者必罪不宥
　　○吏科给事中吉时劾镇守辽东太监朱秀于山海关外八里铺奏立官店以驻往来车两初欲取其税以备犒夷之费耳而乃私之凡一车必银一两过者皆不免焉实未尝用之于公又强占广宁右屯一卫军田至七十顷余盖莫知其数也往往役军佃种而时遣私人督之贻边方之害甚矣乞正其罪而择人代之下其章于所司未几秀罢归兵部请如时言停官店之税以屯田给主而秀奏辩谓  先朝有旨听镇守官管业非占据者兵部请治秀强辩之罪诏宥之店田付镇守管业如故
　　○己亥诏逃亡军伍在弘治十八年清勾者但离原籍五千里外俱改编附近卫所十八年以后清出者仍角□羊原卫兵部覆浙江清军御史程材奏也
　　○礼科给事中葛嵩言苏州海贼施天常等聚众美兵势甚猖獗乞简大臣一员调兵征剿或仍敕彼处巡抚等官留心擒捕事下兵部会议宜请敕二道一付巡抚都御史艾璞一付巡江都御史雍泰同巡按浙江御史督军卫有司随宜剿捕  上是之敕璞泰尽心剿捕以靖地方勿得因循误事
　　○太监陈宽传旨御马监太监魏彬管神机营中军头司并奋武营
　　○庚子兵科给事中王珝张禬以兵部尚书刘大夏致仕各上＜锍-釒＞言大夏谙练兵务为  先帝心膂之托且国家多事边警未息乞赐勉留以禆新政吏部言大夏练达老成众望攸归宜如珝禬言不从
　　○太监陈宽传旨调神机营中军并显武营御用监太监张永于三千营兼管三千哨马营而以神机营中军二司御马监太监王润代永内官监太监张恩代润
　　○辛丑升广西按察使沈锐为广东左布政使山西左参政曹凤为湖广右布政使
　　○升监察御史王凯石玠俱为按察司副使凯狭西玠山西户部郎中史学为四川布政司右参议
　　○壬寅锦衣卫掌卫事都指挥使赵鉴卒赐祭一坛命官为营葬事不为例
