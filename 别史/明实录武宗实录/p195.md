<!-- { "loadSidebar": true } -->
　　○升赏江西抚州府东乡等处剿贼有功生员人等陈忠等九千七百六十六人有差去任江西按察司佥事高宾升布政司右参议仍令致仕
　　○丙申增设杨州府管粮通判一员从知府孙禄请也
　　○户部奏十二团营马例于夏秋牧放冬回春营给豆者凡六月月折银三钱五分给草者三月月二钱五分今调宣府兵及选团营兵于西官厅训练宣府兵每草一束折银二分团营所选兵亦援此例请支而都督许泰又欲于宣府二分之上增给国用其何以继诏西官厅马每草一束加银一分团营仍旧既而十一月例当支草复欲折银户部执不与特旨复与之是时西官厅将士恃恩骄横每如此
　　○兵部议正德五年达虏屡寇顺圣川等处革任左副总兵林宽见任守备奉卫王哲太监许全都指挥王钦等俱宜逮问得旨宽既去任姑从轻降一级仍旧闲住哲全待钦等问结以闻
　　○丁酉海西秃都河等卫女直都指挥佥事厄里厄等各贡马赐宴并给赏彩叚等物有差
　　○戊戌升狭西按察司副使王泰为湖广布政司左参政
　　○庚子命德州卫指挥佥事关廉守备  天寿山以都指挥体统行事
　　○辛丑巡按御史唐凤仪奏户部右侍郎邵宝居家养亲志不可夺若用之留都既得效忠于国又得便养其亲命俟有缺推用
　　○户部以各边粮草缺乏请开中两淮长芦河东盐课宣府大同各二十三万八千一百引计得银十万两辽东十一万九千四百八引蓟州十九万一百十八引各得银五万山西鴈门等关十二万引银三万从之
　　○守备郴桂都指挥佥事卢震以广东流贼入境畏缩不能剿捕贼退又执平民为盗多死者下巡按御史逮问拟斩都察院覆奏诏如拟监候
　　○发太仆寺马三千匹银二万五千两于大同从巡抚都御史王宪等奏也
　　○壬寅以太仆寺五百匹给神机等营各执事官军从定国公徐光祚奏也
　　○夺湖广守巡左参议王荩副使恽巍俸各三月逮问守备荆瞿都指挥佥事高厚荆州知府蒋瑶等凡十三人以流贼入公安县劫库不能防御故也
　　○癸卯升广东按察司佥事李志刚为福建副使临江府知府熊希古为云南副使
　　○升羽林前卫都指挥佥事韩平为都指挥同知录从征四川流贼功也
　　○赏辽东官军蔓等三千余人银各二两以从右都都张洪狭西虏寇也
　　○礼科都给事中叶相等言云南大理府赵州永宁卫地震或连二十余日或日二三十发所在城屋倾圯人死伤者千计变不虚生未有无其应者乞敕云南抚巡等官务饬己省躬奉公守法训练兵戎抚谕夷民黜汰贪虐宽免逋负赈恤疾苦凡利当兴弊当革者大则奏请小则辄自罢行庶修省以实不为弥文臣等又闻朝廷天下之本京师四方之极今内外诸司政多关失亦足以政灾召变故今岁冬行春令冰冻不坚气暖不雪日食既当  驾出看牲之期而月食即于本月既望之夜宜令内外臣工一体修省乃若九重严邃万化本原出入起居乃冈不钦发号施令乃冈不臧潜孚黜运以导迎和气福锡下民则惟  皇上一转斡之力尔章下所司知之
　　○泰宁等卫夷人塔卜□等各赴京贡马赐宴并金织衣彩叚等物有差
　　○甲辰福建巡按御史毛伯温劾奏大理寺卿陈珂先任福建左布政使参补吏役大肆科求起解官银尽侵余耗至于一切钱榖不用州县解人而使承差吏胥领之侵利无筭观其在任出百余金以修理还珠门欲藉之掩饰也离任而返千余金以归诸库盖恐其告讦也律于受臧虽一贯以下必置之法而方面重臣获利无压顾犹偃然在九卿之列望即罢黜或令自陈以为人臣谋利者之戒吏部请从伯温之言不许
　　○代府博野王俊櫍与庶长兄镇国将军俊桓各以淫乱不法事讦奏命司礼监太监蒋贵都察院左佥都御史陈天祥锦衣卫指挥同知高荣督镇巡官鞫勘至是狱上得旨俊桓勒骗财物居丧淫纵俊櫍奸淫乐妇韦例出郭本当重治姑从轻各革禄米三之一其拨置人役俱发戍边卫仍写代书王令严加约束不许仍前恣肆
　　○旗表直隶抚宁卫义官翟昊妻王氏之门曰贞节王氏守节三十年而卒其子户部主事鹏援例乞旌表许之
　　○大学士梁储等言内阁并东阁所藏书籍年岁既久残缺颇多必须专官管理方可次第修补诰敕房办事中书舍人胡颐序班刘伟俱堪委用宜令颐仍旧职伟改典籍同原管主事李继先管理前项书籍臣等仍督令逐一查对奏请裁处从之由是其书为继先等所盗亡失者多矣
　　○乙巳南京十三道御史钟晓等论劾巡抚都御史张淳陈天祥山西参议孙清浙江参议顾可学登州知府张龙江西参政白金参议王泰佥事李淳王奎广西参政蔚春佥事孙徽知府余贵方学罗玹陆芸周霖皆当罢黜吏部覆议天祥近经会推提督狭西军务奎亦奉旨改用俱难别议淳屡经论劾宜令致仕或自陈贵贪暴具有实迹宜令冠带闲住淳才实不及宜调芸霖俟勘报议处清龙改仕未久春可学学玹毁誉相半泰事无实迹徽罪不至去官宜俟朝觐考察以决去留诏从之令张淳自陈贵致仕芸霖亦各调用
　　○以丙午升翰林院编修赵永为本院侍读以九年秩满也
　　○以水灾免浙江杭州府仁和钱塘海宁富阳余杭临安于潜新城八县湖州府安吉州乌程归安长兴孝丰德清武康六县台州府宁海县夏麦丝绵绢钞有差
　　○丁未升锦衣卫经历顾应祥为广东按察司佥事
　　○发银五万两于狭西以供军饷从侍郎冯清奏也
　　○戊申整饬蓟州边备都御史王倬等奏朵颜卫都督花当令子把真打哈等赍番文至其子把儿孙前犯顺杀参将陈乾今已远遁愿贡马十匹服罪且言通事王远孟昇宣谕有功乞量升兵部议所贡马匹照例赏赐仍谕把真打哈等令花当拘治把儿孙使永不犯边远等升一级从之
　　○己酉灾伤免蔚州等卫所屯田地亩团种余地秋粮有差从巡按御史张经奏也
　　○命司设监太监刘允往乌思藏赍送番供等物时左右近幸言西域胡僧有能知三生者土人谓之活佛遂传旨查永乐宣德间邓成侯显奉使例遣允乘传往迎之以珠琲为譒幢黄金为七供赐法王金印袈裟及其徒馈赐以钜万计内库黄金为之一匮敕允往返以十年为期得便宜行事又所经络带盐茶之利亦数十万计允未铨导行相续已至临清运船为之阻截入峡江舟大难进易以＜舟冓＞＜舟鹿＞相连二百余里至城都有司先期除新馆督造旬日而成日支官廪百石蔬菜银亦百两锦官驿不足傍取近城数十驿供之又治入番物料估直银二十万镇巡争之减为十三万取百工杂造遍于公署日夜不休居岁余始行率四川指挥千户十人甲仕千人俱西踰两月至期地番僧号佛子者恐中国诱害之不肯出允部下人皆怒欲胁以威番人夜袭之夺其宝货器械以去军职死者二人士卒数百人伤者半之允乘良马疾走仅免复至成都仍戒其部下讳言丧败事空函驰奏乞归时  上已登遐矣庚戌
　　○升刑部署员外郎师夔为江西按察司佥事
　　○经始乾清宫命工部尚书李鐩新宁伯谭祐祭司工之神
　　○十三道御史王潮等劾奏大理寺卿陈珂近以侵盗为御史毛伯温所论  皇上以珂列九卿未遽显黜为珂者上负包荒之恩下无自处之义犹不知求去请正国法以戒贪墨六科都给事中吕经等亦以为言俱下吏部明日珂乃上＜锍-釒＞乞致仕许之
　　○太监秦文传旨以御用监左监丞张明守备峨嵋山等营宋宝取回别用
　　○文又传旨镇守密云等处参将叶凤仪令回京闲住
　　○辛亥升大理寺右寺副左经为山西按察司佥事南京刑部署郎中事员外郎钱王□赞为云南佥事
　　○升鸿胪寺右寺丞张文澍为左寺丞初文澍奏署丞卢永春本属官进为左寺丞班序不类乞仍列班于永春之上庶礼仪不紊因升之
　　○总督南京粮储右副都御史白圻奏南京仓粮往年率有余积顷因投充军匠数多遂至告竭乞清查户部覆奏从之
　　○壬子改中都留守司副留守李清为都指挥佥事充参将分守密云等处地方
　　○大学士梁储等言近兵部手本为司设监太监刘允请敕臣等窃以内外官员钦奉敕内必备载所行事务今允往四川未知何事无凭撰写既而礼部手本称奉旨令允如永乐宣德年差邓成侯显等例往乌思藏赍送番供而户部覆本内谓允奏带太监刘宗等八员锦衣等卫官舍指挥同知韦禄等一百三十三员应付廪给口粮马匹车辆马快船只及应用过番物件令四川镇巡三司听其便宜指置及选差骁勇官二员往回护送又给长芦见盐一万引两淮正课盐六万引变卖应用俱欲载之敕内臣等愚昧备员辅导不敢不言西番本夷狄之教邪妄不经古先圣王之世未闻有此顾其说流入中国浸淫已久未能遽革永乐宣德年间虽尝有遣使之举我  祖宗之意以天下初定特藉之以开导愚迷镇服夷狄非真信其教而崇奉之也承平之后  累朝列圣止是因其年例遣人朝贡厚加赏赉答其勤渠未尝轻辱命使远涉夷境  升下今遣近侍内臣往送番供朝野闻之相顾骇愕以为不应有此轻举而允奏讨盐引数万动拨马快船至于百只又欲听其便宜处置钱物差拨官军护送等项于法于例俱非所宜盖开中盐引本为供边今虏患未宁三边粮草缺乏帑藏空虚缓急接济惟此一策且各运司盐课俱开中尽绝若许具带盐不过收买私盐发卖射利乘机夹带之弊不知几何盐法为之大坏边方何以仰给况京储岁运与营建大木并在里河议者犹恐不能＜锍-釒＞通若又添此等盐船往来其间挟势骚扰不止地方受害而粮运大木二事亦为阻滞且四川大盗初息民困未苏所奏便宜指置钱物在官已无积蓄未免科派军民穷盗起将来之变殆不可测况自天全招讨司出境涉历数万里之程动经数年方达乌思藏地方今所带官军人役数多沿途俱是化外非有驿传供给人马刍粮俱＜马犬＞载而行所费钜万难以逆料途间倘有不给不知何以为处又闻查地多与黄毛达子相邻时出剽掠为患使臣所至万一被其突出有所伤害亏中国之体纳外夷之侮不可不虑夫以无益之事而妨至要之事且贻意外之虞举朝皆知其不可此臣等不能已于言也允受命远出番境利害切身又非得已臣等深见事势之难所下敕书未敢撰写伏望  皇上慎重国体悯恤人穷收回成命不必差官番供等物就令朝贡使臣赍回则礼意不失事体无碍而  圣德益光治功无累矣不听
　　明武宗毅皇帝实录卷之一百三十一
　明武宗毅皇帝实录卷之一百三十二
　　正德十年十二月癸丑朔日食是日
　　车驾当出视郊祀牲礼部请移于次日且言视牲乃郊祀之始日食乃天变之大今大礼将举忽遇此变上天示戒亦昭然矣伏望顺承天意益加敬畏自兹以往皆郊祀之所有事起居必以其道出入必以其时一遵  祖宗典训而慎行之至于朝贺燕享亦莫不然则天心惑格灾变不足弭矣
　　○升翰林院编修李时为本院侍读以九年秩满也
