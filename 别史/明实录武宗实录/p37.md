<!-- { "loadSidebar": true } -->
　　○兵部郎中何孟春言  陛下纪元开治之初举幸学崇儒之典顾先圣称号未极尊崇诸贤崇祀有当厘正者宜下所司详议一孔庙祀汉晋及隋或号先师或称先宣尼宣父不越公称至唐玄宗始谥为文宣王宋真宗加至圣元成宗加大成国初未有改也宋真宗尝诏礼臣定议为帝李清臣曰周室称王陪臣不当为帝其事遂止夫孔子道配天地为万世皇帝之师何疑于为周陪臣而清臣徒以位言之必如所言公亦不可称矣或又曰周天子称王孔子周人而称王是即尊以天子矣不当再改称帝夫自秦汉以来天子称帝而分封其宗支及臣下有功者为王盖以王卑于帝迄今然也则所以帝孔子者又何必泥于周制哉况享祀乐佾至我  宪宗皇帝益而为八百代之下谁敢异议此追尊为帝之典重有望于今日一孔庙配享隋以前惟颜子一人东汉虽尝祀七十二弟子不出阙里唐开元追封十哲及七十子爵号天下始并从祀按史记列传七十七人索隐曰家语亦七十七人史记有公伯寮秦冉鄡单家语不载而别有琴牢陈亢悬丰当此三人之数然今世传家语止七十五人史记所有郑国申党颜何家语不载而载薛邦申绩又史记之所无杜佑通典载开元赠典自史记七十七人外增蘧瑗林放陈亢申枨琴牢琴张六人宋祥符大观中去琴牢余并因之悬丰今家语作悬亶字子象礼记檀弓篇县子疑即其人而今祀典不及焉家语薛邦字子徒申绩字子周史记载郑国申党同字此则邦即国也绩即党也论语释文申枨郑康成云盖孔子弟子申续史记云申棠今以棠为党以续为绩其为讹写无疑后汉王政云无申棠之欲是以枨为棠也索隐谓文翁图有申枨今图有党无枨是以党为枨也唐宋加封申党申枨俱列从祀夫二申犹二琴也薛邦郑国姓氏颇远不祀薛邦而二申并祀不已渎乎乞补赠悬亶列诸从祀而削重祀者以改正数百年之缺缪若公伯寮乃季孙之党非孔子弟子蘧伯玉孔子之所严事不当在弟子列宋儒辩其误臣亦谓不当祀夫弟子姓氏莫可信于家语执家语以定封祀岂复有前失哉一儒先从祀孔庙起唐太宋以左丘明等二十二人代用其书垂于国胄故于太学祀之卜子夏圣门高弟此不假论左丘明公羊高榖梁赤有传经之功非世儒可拟若高堂生而下一十八人其所述作不越掇辑训诂而已而俱在侑食盖当时所取者在是故汉有醇儒如董仲舒而不及焉子书有公孙尼子汉志以为七十子之弟子隋志以为孔子弟子史记云乐记公孙尼子次撰李善文选注载沈约云乐记取公孙尼子马总意林引刘瓛曰缁衣公孙尼子所作其言可补六艺之文有功于圣经盖不啻公榖比而亲授业于孔子之门人唐宋封爵俱不及者失之不详考耳然视戴圣之徒相去甚远忽立言之人弗祀而祀诸传录训解其言之人事理不倒置乎董仲舒至我  太祖始加封从祀  英宗朝胡安国蔡沉真德秀吴澄之祀旅举焉则悬亶公孙尼子之封祀亦宜行于今日也下其章于礼部
　　○癸未夺监察郭东山阮吉俸一月东山奏罢新添镇守分守守备内臣吉陈遵条例精选举出章＜锍-釒＞储将材辑边人省差遣六事而字偶差误  上以镇守为故事字误为不谨故有是命
　　○户科都给事中张文右给事中倪议给事中刘茝薛金以灾异应诏陈言五事其谨内批谓迩者中外请乞直从批答无不赐准其为各科参论或诸司执奏者一切报罢或是非不一行止顿殊字语冗长事理乖舛书而不法后嗣何观况患生所忽事起细微自今宜谨严以免诬上行私之患其裁冗员谓内臣迁改增添纷然杂出如刘杲吴祺韦俊叚循赵忠兼督仓场温祥范亨徐智王岳骤进司礼余庆黄准黄忠刘云同守南京牛宣督马房马永成调军营福建邓原以安静取回山西陈逵以贪酷留镇民穷财尽官多事扰乞通查省以遵明诏其节恩礼谓贵戚宗藩比多请乞如驸马崔元林岳建昌侯张延龄之乞田土崇府德府之奏子粒徽府之拨屯地蜀府之买引盐宜一切停止以救民穷其肃京储谓京通仓提督太监蔡用等欲将已革晒夫囤基各色钱物仍追收备用奏赐俞允岁计银七万四千两其他多方巧取者固可类推乞置之法以为奸贪坏事之戒其清牧地谓顷议清查十九马房草场地土以余亩空闲委弃可惜与其为小人壑欲之资孰与助边方万一之急而太监甯瑾陈贵等奏蒙停免仍留牧放以便已私乞申前命差官清查仍置瑾等于法以戒将来＜锍-釒＞词剀切又多所触忤有旨镇守系  祖宗旧设其他与夺各因其才过而黜陟之也文等其具状自劾于是文等复执奏如初但以言之粗率请伏罪  上曰尔曹奏事不知敬谨所当究治既伏罪宥之仍罚俸各三月
　　○户部尚书韩文复会英国公张懋等覆题言顷奉命欲究冗费加增之由查边方支用之数并再陈可行长策臣等追惟其故银两之用由于京军屡出调度频繁山狭饥荒供亿加倍往者  孝庙登极赏赐悉出内帑户部止凑银三十余万两今则银一百四十余万皆自户部出矣往者内府成造金册皆取诸内库今则户部节进过一万四千八百余两矣往者户部进送内库银止备军官折俸今则无名赏赐无益斋醮皆取而用之矣此银费所以日增也招收投充之匠传升乞升之官役占影射之军皆夤缘权贵蠹公营私或臣下建白而裁革不行或方行裁革而旋复仍旧深根滋蔓潜耗京储此冗食所以日增也光禄寺供应每告不敷内监局工匠作略无停息至如玉带蟒衣一概滥赐其余琐细不能枚举此冗费所以日增也伏望  皇上深惩宿弊俟诸司查奏至日应裁革减省停止者即赐施行其各边解送银两已用未用数目及有无冒妄关支之弊宜行各边巡按御史备查明白造册奏缴以凭参究所谓可行之策则各处税课司河泊所王府旧尝陈乞为业者不论久近尽取还官行抚巡等官稽其岁入钱钞如例折银山场湖陂田土或王国改迁为人侵占者尽数查出召人佃种如例徵银应渔牧者定则以收其利俱解部备用又沿边屯田废弛尤甚禾黍之地尽为草莽之区以故仓储缺乏输银日多宜敕各边总制会同巡按及管粮郎中督同巡守管屯等官清查故有并新增顷亩除已给军领种外其间凡为权豪夺占者追究改正荒芜未种者立法召人开垦承种限三年成熟起科或租额太重奏请量减近边有膏腴可耕之地亦宜因时酌处不必拘于禁例而久弃之又顺天保定等府地方先年赏赐内官庄田有年久而其人已故家众受价典卖或投托勋贵隐匿为业乞选差科道及本部属官各一员会同抚巡查勘原赏顷亩遵奉  先帝敕旨不及二十顷者仍与见管业之人三十顷而上每三十顷递除五顷与之佃种如民田例亩税银三分余地并收入官令有司招入佃种各将租银解部以上三事似亦可以少助公家之费  上曰然屯田积榖乃饷边上策汉之赵充国行于金城唐之韩重华行于振武其效昭然可考沿边及边东屯田其择御史能者分行勘实然贵臻实效不可虚应故事
　　○升狭西总制左副都御史杨一清为右都御史时言者以一清总制其衘不宜与巡抚官相等请加升以重其任故有是命
　　○四川行都司奏本都司并所属建昌等六卫地处极边军职犯笞杖罪者乞依云贵例贷问止罚俸及米以赎兵部覆奏从之
　　○甲申西河王奇溯奏乞书籍书楼额并请赐敕诏以为善阴隲四书集注与之余不许
　　○以贵州左布政使汤全为都察院右副都御史巡抚湖广地方兼赞理军务
　　○兵部尚书许进等奉诏上言兴革事宜一重爵赏以救时弊捕盗升赏  先朝有定例近缘听人报效贪冒功赏名器太轻宜掣回令供本役止责成东厂锦衣卫并义井各官军旗校分地巡捕其大势凶贼奉有特旨缉获者即时论奏余寻常贼犯俱以三年为期查例论功一减皂隶以苏民困各处佥解京班皂隶为七千四百五十余名除分拨诸司之外尚余四百四十余名今拟量留柴薪六十名直堂诸色三十名以备增置官员取用余各照地方分派减免一遵成命以振兵威近清查内外诸司役占官军应裁革送操者三万三千六百二十三人太监魏兴萧寿夤缘阻格而各官效尤不退一军送操清查之举徒为虚文请如前旨断于必行兴利除害此其大者一革冗员以清门禁谓皇城各门内官原额正副各一员后虽渐增亦不过三四员且无纳钱之例也后虽听其稍取纲巾钱亦有定数近来冗员数倍诛求过多军士守门三日用钱万二三千罄直米月粮犹不能办京城九门守卒各二百以官多占役者半之是使禁卫之兵尽为私卒望查旧例止选廉谨者四员余退回别用仍严禁科扰一严比试以复旧法武官袭职比试弓马中者方支全俸再比不中罢职充军其总小旗告替并枪得胜收补若不并及并不中亦革充军此旧法也近来徒存故事多出姑息是以管军人员多不闲于武艺今后本部委堂上官一员公同内外监比官严加较阅仍行各省镇巡官查出未并枪旗役俱照旧制施行一苏困苦以隆继述谓内府司苑局种菜里外牛房餋牛旗军先年因所司占用侵克逃亡数多一军逃则卫所官月偿银一两即见役亦助米一石议者病之乃请立嘉蔬蕃牧二所选官管理于事最便未一年司苑局以不便已私奏革嘉蔬所乞如旧复立不许该局干预庶贫军得免科克之害一清文引以祛宿弊内官家人出外例给顺天府文引近射利之徒投托告给前往宣大辽陕各边城堡倚势为奸扰军罔利宜严加禁约其非往边方者照旧给与亦必核实而行年终该府仍通将内官家人给过文引总目奏缴庶人有所警一禁泛滥以省驿传各处驿传疲困已甚宜著为定例凡遇内官差出惟本身照例应付廪给马匹车船人夫其奏带之人止应付口粮驴匹红舡不许违例奏扰王府及镇守分守内外官并三司所差奏事人员非飞报军情诸重事毋得泛滥起关多勒夫马需索酒食打乾之类得旨遵成命革冗员苏困苦其再议以闻余皆如拟兵部复执奏遵成命三事尤为治忽所关宜监古人宫府一体之论不为中沮特赐允行则社稷之幸也不听
　　○狭西黑水苑地震有声如雷
