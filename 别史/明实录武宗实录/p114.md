<!-- { "loadSidebar": true } -->
　　○十三道御史平世用等奏五官挈壶正皇甫政为瑾相看茔宅五官司晨李文及其父监正源教瑾侄私习天文丁忧员外郎邵伯宗希永进用以其子举人昇为瑾侄壻全无廉耻乞明正其罪诏政革职为民文降天文生源姑宥之停俸六月伯宗昇俱为民
　　○斩张文冕于市文冕华亭人初为县学生被黜潜至京投刘瑾门下遂用事冒军功授锦衣卫千户瑾捏传旨意多出其手交通贿赂气焰倾一时至是瑾败并诛妻妾送浣衣局
　　○壬午升礼部左侍郎费宏为本部尚书宏辞免＜锍-釒＞曰文昌之司上切台斗秩宗之职兼治神人其官既尊其责亦重必年德耆俊始足以餍服众心才识通明始足以综理庶务矧当  皇上更新化理修举旧章建明尤在于得人选任岂容于代匮顾臣才疏识寡资浅望轻乃沐殊恩遂居此位非惟超越贤豪不免积薪之诮抑恐难胜重任致有栋挠之虞熟自揣量分宜辞避再念臣草茅下士僻远孤踪遭遇  圣明多窃荣宠方龙潜之日已劝诵于青宫及虎变之初复执经于翠幄虽佐理有司之事犹叨随供奉之班皆迈常流殊无寸补幸屡逭滥竽之责敢复萌曳履之图昨与再推实出望外惟盈满之是惧甚局蹐而不安仰惟  皇上甄陶万类每垂矜察之仁体念群臣曲尽保全之道伏望收回成命别授贤能俯徇愚衷使供旧职庶几下免侥踰之议  上无滥予之嫌＜锍-釒＞进  上曰卿春宫旧臣学行素著特兹简命宜勉尽职以副委任不允所辞
　　○复以致仕南京礼部尚书张宪为南京工部尚书陈勖为户部左侍郎提督仓场胡富为南京户部右侍郎
　　○复以闲住右副都御史罗鉴巡抚苏松等处总理粮储
　　○复以致仕右副都御史李贡整饬蓟州等处边备兼巡抚顺天等府○宣府大同镇巡等官各奏边储缺乏户部请发原派宣府正德四年夏税折色银二十万在部者并各省所角□羊到折色银辏年例银五万送宣府五万送大同招商上纳从之
　　○升应天府丞陈玉为右佥都御史巡抚保定等府兼提督紫荆等关
　　○癸未升广西左布政使孙春为应天府府尹兵部署员外郎事李玺为河南按察司副使广东按察司佥事方良永为湖广按察司副使
　　○复革荆府护卫军校之半俱仍隶武昌等卫荆府护卫军校革已久瑾受赂因王陈乞准令其半回府至是复革之
　　○发太仆寺银三万两于甘肃买马　　○户部覆议两广镇巡官奏谓盗贼连年为乱军饷不支乞将正德三年四年抽过番货除贵重若象牙犀角鹤顶之类解京其余粗重如苏木等物估价该银一万一千二百有奇宜变卖留充军饷报可  以明日十月朝遣驸马都尉蔡震马诚崔元分祭  长陵  献陵  景陵  裕陵  茂陵泰陵
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　明武宗毅皇帝实录卷之六十七终
　大明武宗毅皇帝实录卷之六十八
　　正德五年冬十月甲申朔享  太庙
　　○丙戌升湖广布政司左参议钟文俊为本司左参政
　　○兵部奏改正刘瑾变法十八事一各处镇守内外官请敕总制三司裁决各衙门大小事者俱宜换敕从旧一浙江市舶司内臣宜革去兼管沿海军卫有司一临清守备都指挥宜复设一镇守陕西总兵官与布按二司文移俱仍由都司转达一各镇巡官造报官军马骡文册仍五年一次军职贤否抚按岁一造报京卫军职候考选之年仍行点城验军官开注送部一军职放粮违限者仍依律问罪还职一军职应袭子孙两京送武学在外送卫学儒学读书其祖父事故仍于卫所径自保送袭替一保母子孙仍如传升乞升例不许承袭其袭替日具奏定夺一军职犯不孝典刑者不许正犯子孙承袭其父祖次子有应袭者仍许之一军职为事调卫带俸差操者革去永远字样一旧官为人命典刑其子仍准与半俸支给新官全俸俱候出幼袭职调卫带俸差操一军职为事降级子孙替职若祖职大于所降职者许其子暂替父见降职事待父故仍袭祖职若续后功升为事见降职又大于祖职者先替祖职父故仍袭所降之职中间有见降职与祖职等暂令其子于祖职上降一级承替候父故仍袭祖职俱如旧例一军职阵亡者仍不分子孙弟侄袭升一级一旗役犯奉养有缺者仍问罪复役一各处见任官遇有升调等项仍交代钱粮明白随即离任一武举例升级加米今革去武举安国等升级月米宜复之一武职非军功不升今陕西署都指挥同知朱瑄等五人辽东署都指挥佥事韩玺等二十人以丈量地土各升一级宜革去一军职为事为民身终及六十以上许袭替祖职于原卫失机等项充军病故或处决应袭之子准令优给承袭调卫俱如旧议上从之
　　○丁亥升南京尚宝司卿夏昇为南京鸿胪寺卿
　　○南京通政司右通政王云凤致仕
　　○戊子以宁夏后卫指挥使杨英守备镇城迤北宁夏中卫指挥佥事雍彬守备镇城迤南各以都指挥体统行事
　　○己丑升户部右侍郎毛纪为礼部左侍郎○升鸿胪寺卿俞琳为礼部右侍郎仍掌寺事右少卿吴泰为卿鸣赞徐宗仁王佐为左寺丞序班李廷芝署丞张文澍为右寺丞
　　○改江西布政司裁革右参议陈顺于湖广布政司
　　○赐山西解州盐池神号东曰东盐池之神西曰西盐池之神有司春秋祭祀以巡按御史奏也
　　○斩逆瑾亲属刘杰等十五人并刘二汉于市奸党左堂等发广东海南卫永远充军妇女送浣衣局二汉甫十岁术士俞伦余曰明谓当大贵至是并收系论死仍籍其家
　　○工部右侍郎李堂上修河事宜大略谓黄河自河南兰阳仪封考城一带故道淤塞其流俱入贾鲁河经黄陵冈至曹县势甚弥漫冲梁靖杨家二堤决口渰没曹单田亩前此侍郎崔岩亦当修浚缘地高河淀随浚随淤水杀不多而决口又难筑塞以今观之梁靖口以下地势最卑故众流奔注成河直抵沛县凡河流故道湮不复＜锍-釒＞况河势北徙有如建瓴不但直趋梁靖决口其黄陵冈上下及杜胜集缕水堤俱被冲啮水渰大堤计抵安平镇甚近就使梁靖口筑成其容受全流无地必致回激黄陵冈堤岸正妨运道尤为可虑今欲起自大名府地名三春柳至沛县飞云桥止筑堤共长三三百十里正以防河北徙可保运道无虞虽若一时工役重大而于久远终为有益工部复请从之
　　○陕西郃阳县地震
　　○潼关地震有声
　　○庚寅升浙江按察司副使杨旦为应天府府丞
　　○升国师罗竹班卓班丹端竹为灌顶大国师禅师领占陆竹为国师右觉义短竹监参为左觉义剌麻祥巴汪秀扎失朵而只宁卜锁南短竹星吉班卓锁南星吉班丹伦竹为右觉义○准给番僧度牒三万汉僧道士各五千时  上习番教欲广度习其教者命印度牒若干所司度不可诤因如数摹印然竟贮于文华殿而实未尝用也
　　○以营州后屯卫指挥使葛隆守备临清地方以都指挥体统行事
　　○辛卯升袁州府同知郭浃为山东按察司佥事
　　○江西姚源洞强贼汪澄三王浩八等三千余人初既听抚至是复叛劫掠乐平余干等县地方攻破安仁县焚其公署守臣以闻兵部覆请宜责守臣使剿平之得旨停守巡并掌印巡捕官俸令戴罪杀贼敕镇巡官用心督捕务靖地方
　　○以太仆寺马九百匹给山西偏头等关
　　○壬辰吏部议改正刘瑾变法二十四事一举人监生告远方者仍选司府州县正佐首领官一兵马司吏目仍选用吏员二等杂职一选簿仍类写举人岁贡官生纳粟以次取用其举人不得别附选簿一大选举人监生仍试论判不得增试时务策及行移告示一王妃夫人仪宾已故无子孙者其亲属保勘明白仍升授京职一行人考选科道仍待三年考满不得如主事例径授一六科给事中仍径与实授一中书习字秀才考选荫叙者除授后有应升改者仍升改别官一翰林院官仍旧升授作养不得会官举黜及以别衙门调补一书办官随征一次有勤劳者仍六年以上选用其在营者仍须八年一纳银冠滞知印办事半年满日以次选用不得省祭一仓场攒典仍旧守支省祭选用不得别立行头争先行取一提督四夷馆仍用太常卿少卿各一员一各布政司管粮官仍给敕以便行事一近例选除两广南直隶浙江官不用邻省人漕运都御史不用江南人宜仍旧不得回避一南京国子监仍设司业一提控都吏通吏三考役满吏典仍旧格选用省祭一十库大使等项九年周岁考满改除升授宜仍旧一推升急选大选过官员于选除后宜即类奏除授处所一裁革兵备劝农管粮捕盗水利等官及山海关主事仍宜复设一两京九卿堂上在外方面官履历仍按季开写揭帖进呈一抚按官不得差委州县正官正官亦不许受委违者各降二级一尼山洙泗书院各设世职学录应否裁革一为民翰林院秀才华淳祝肇光张文宪并闲注带俸少卿华英祝祥俱无罪宜复原职得旨书院学录先圣子孙不必裁革南京国子司业准复设华淳准复监生应试祝肇光张文宪令于本处儒学肆业出身其余俱准改正
　　○监察御史李元言九门车辆之税自刘瑾专政欲如成化初所入钞必五百四十余万贯钱必六百二十余万文而监受官于常课之外又多私取甚为民害请斟酌议拟勿拘定数下户部再议以为宜斟酌轻重定为则例每岁进纳约钞二百万贯钱四百万文庶国课易足至于侵克过取之弊皆当严禁  上是之每年进纳定为钞三百三十万八千二百贯钱四百二十万二千一百四十四文监受官若侵克或过收及纵容索取以致客商嗟怨事觉皆罪不宥
　　○癸巳以致仕山西右布政使沈林为广西左布政使
　　○乙未复刘大夏太子太保兵部尚书杨守随工部尚书林瀚南京兵部尚书韩文户部尚书许进太子少保吏部尚书艾璞都察院右副都御史俱仍旧致仕以言官荐也○丙申晓刻金星犯亢宿南第一星
　　○大学士刘忠复上＜锍-釒＞曰臣年五十九岁昏耗虗惫殆若七十以上者先臣有余业敝屋数间薄田数亩无强近之亲以为主管干理之仆以司出纳臣止一子又愚孱无识臣虽从宦而心事焦劳有同覊旅伏以  圣王之治本诸人情臣忝列辅臣旧侍青宫仰冀  皇上以义赐断俾臣苟延余年于林泉依托保助于井里不胜感戴  上曰朕以卿春宫旧臣素著学行方兹简命遽求休致已有旨慰留宜勉副委任不必固辞
　　○丁酉升宣府副总兵都指挥同知刘淮为都督佥事充总兵官镇守宣府
　　○夜月犯天街下星
　　○戊戌以狭西临洮卫都指挥佥事赵济守备洮州调靖虏守备都指挥佥事陈善守备固原升靖虏卫指挥使路瑛为署都指挥佥事守备靖虏
　　○升大德显灵宫道录司左正一朱正增为真人兼至德灵通宫住持管事
　　○己亥治瑾党太监陶锦监丞贾振等二十三人罪锦振为瑾所亲信干进者率因以通贿而锦不法事尤多尝往福建查盘凌轹三司不异仆隶所索馈遗以数万计至是俱彼收法司拟朋党乱政律当斩诏锦振各杖八十与高谅王镇王保刘堂刘聪吕祥殷俊王俊郭洪俱充  孝陵卫净军仍藉其家臧林王成朱英张镗布通戴玉黄瑄刘清刘瑶郑喜尹銮刘景亦充净军永不叙用
