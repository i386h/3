<!-- { "loadSidebar": true } -->
　　○给事中范洵言二事一择考官谓各布政司乡试皆用教官多不得人用是监临官恒委其事于帘外而自专进退之权请如两畿例主考用翰林院六品以下官或事简衙门五品以下官为之同考教官先期于各处提学官听其选择以充则真才可得一避嫌疑谓两京府官子弟入场中式不免有依势之毙两京显官子弟不由府县保送而径自移文入场不免有雇代之毙请令两京人各不得为两府官而别省入仕两府者其子弟亲属亦宜回避官游子弟科举听原籍提学考试则高门不得妨寒畯之阶公道不至为私意所蔽矣礼部议覆以京官主考乡试言之者多虽  先朝偶一行之然群群纷起宜如旧例令各布政司照旧访取教官供事如不及数令提学官以平日考居优等者充之两京府官干□法者宜令吏部查处两府官及两京官子弟入试宜如洵所奏行之诏可
　　○广东海阳潮阳揭阳饶平县夜暴风雨坏官民庐舍城楼山川社稷坛人畜没死者无美
　　○壬寅命给提调学校官关防先是提调江西学校佥事田汝籽奏提学衙门凡所施行皆无关防印信故新旧相代之时诈伪相承不可考诘请特给关防礼部议覆以学校之毙天下皆然宜如汝籽奏通行铸给从之
　　○癸卯  太宗文皇帝忌辰  奉先殿行祭礼命驸马都尉林岳祭  长陵
　　○调河南按察司佥事刘泽于山西先是彰德卫辉二府添设兵备以泽为之至是贼平故调用
　　○荫礼部右侍郎杨旦子襄为国子生以三年秩满也
　　○命都督佥事郭锦充副总兵镇守山西兼提督鴈门等关
　　○夜月犯外屏东第三星
　　○甲辰盗发龙扒山矿伤居民巡抚山东都御史赵璜奏劾守备指挥孙奎贪庸不职恐成大患乞革其守备移兖州兵备佥事张嘉谟驻沂州以治之诏可
　　○提督边务兵部侍郎陈玉奏虏寇罗文谷指挥周召等斩首十一级复寇潘家口指挥张源等斩首三十级诏赐玉及镇巡官奖励敕有功官军令巡按御史核实奏闻
　　○御史陈言奏辽东大同甘肃宁夏延绥两广湖广四川等处边粮及南北直隶山东河南诸路马匹多侵欺盗卖隐匿之毙乞敕户兵二部查议仍命给事中御史等官查盘印烙从之
　　○总制狭西军务都御史邓璋奏虏入瓦亭隆德等处都指挥陶文沈瑁符课时陈等御之斩首五级千户王友等九人战死兵部议覆诏有功并失事官员令巡按御史查勘
　　○乙巳革直隶大名府开州金堤颈巡检司
　　○宥分守开原参将张廷锡罪仍夺俸半年初虏入威远堡廷锡坐失机行勘乃自陈有斩获功乞赎罪许之
　　○总制陕西军务都御史邓璋奏游兵把总千户鲁经牧马固原城闻虏警骤率所部出御之大败被围于水头山死者四十九人伤九十六人诏逮经究治
　　○升直隶真定府知府胡文壁为山东按察司副使整饬天津等处兵备时御史马录奏坝上盗起兵备副使杭淮才力不及故以文璧代之淮改云南
　　○给事中毛宪言昌平侯杨洪都督山云大学士朱善尚书王竑陈洽王恕都御史吴讷韩雍御史钟同修撰罗禴布政使陈选勋业节义文学俱可录乞赐谥立祠时洪云讷洽恕同皆已谥礼部以未谥及宜立祠者请诏国家文武名臣宜示优崇未有祠者俱附乡贤名宦祠令有司致祭善竑雍俱予谥其他著名节于时褒录未及者巡按御史详核以闻
　　○输太仓银十万两浙江事例银八千两于陕西备军饷
　　○丙午辽东广宁卫地震
　　○丁未升赏江西东乡获功阵亡官舍旗军叶真等五百六人有差
　　○夜月犯天高东南星
　　○戊申先是平阳府推官东郊勘事蒲州襄垣王府镇国将军成铚因私忿率众欧辱郊几死有诏切责成铚且流配其家人矣至是巡按御史复言仪宾王梅实助殴郊教授魏雄不能劝沮宜究治诏逮问梅革半禄与雄皆赎杖还职
　　○夜月犯司怪东第一星
　　○己酉博野王府镇国将军俊桓与其夫人出城游宴事闻停禄五月仍敕代王及博野王严约束之
　　○升湖广按察司副使程杲为江西布政司右参政刑部主事王崇仁为江西按察司佥事
　　○庚戌升赏霸州文安县德举足村擒斩流贼官吏兵快人等卢淳等三百四十一人有差
　　○命宣府右卫纳级都指挥佥事刘钺守备怀安城开平卫指挥佥事张珍守备云州堡保安右卫纳级都指挥佥事张暠守备洗马林堡宣府前卫指挥同知俞镇守备怀来城开平卫指挥同知韩雄守备龙门所城俱以都指挥体统行事
　　○荫户部右侍郎郑宗仁子淳为国子生以三年秩满也
　　○辛亥升贵州都指挥同知司继先为署都指挥使都指挥佥事叶昙为署都指挥同知以征镇筸功也
　　○夜东方流星如盏色青白自中天行至近浊
　　○甲寅降巡抚大同右副都御史高友玑为湖广按察司副使坐失机罪也
　　○户部会议巡抚陕西侍郎兼佥都御史冯清所陈济边五事一近年豪商倚势夹带私贩盐法俱坏乞如先年例仍差堂上官二员清理其山东河东地方委之巡盐御史一近年开纳银例多为三边缺用各处生员鲜有赴边上纳者宜分派定拟千五百名其州县僻远无人上纳许附近通融补足一各处催粮郎中主事等官查取一应赃罚解部一各边仓场虚出侵匿等弊乞敕抚按并管粮等官严加禁治一在外有司多假公务輙肆侵渔及年久无稽任意埋没宜通行抚按衙门查究议入诏俱准拟仍令陕西山西河南四川生员俱径赴清处纳银以济急用
　　○右副都御史刘巘卒巘字廷珍其先江西安福人以祖戍济南遂家焉巘举成化戊戌进士授刑部主事转员外郎郎中升大理左寺丞以尹龙故谪广东连州知州数年量移苏州府同知升河南府知府陕西布政司参政遂升都察院右佥都御史巡抚大同以事改大理寺左少卿移病罢归刘瑾用事时起为都察院左佥都御史巡抚辽东升右副都御史致仕巘为人无闻尝自为墓志纪其平生盖多夸大之辞末年出处乃讳言而欲掩之
　明武宗毅皇帝实录卷之一百二十八
　　正德十年八月乙卯朔
　　○丁巳释奠先师孔子命大学士杨一清行礼
　　○戊午祀  大社  大稷遣新宁伯谭佑代行礼
　　○己未升云南按察司副使朱应登为云南布政使司左参政
　　○命大同前卫指挥佥事赵镇守备大同左卫城
　　○庚申给永和王府故镇国将军奇洪妾高氏养赡米岁三十石
　　○赐宛平大兴二县孤老一千八百八十三人各布一疋
　　○辛酉命南京刑部右侍郎蓝章兼都察院左佥都御史清理两淮长芦盐法原任巡抚宣府右佥都御史王云凤清理两浙福建盐法从户部会议也
　　○辽东巡抚都御史张贯奏虏寇小团山堡都指挥盛以仁守备指挥杨镇祖旺等不设备俱宜逮问从之
　　○夺阳曲王府镇国将军钟鐊禄米一年钟鐊招集凶徒杀人为巡按御史所劾故也
　　○壬戌命二十二日复开经筵
　　○工部尚书李鐩引疾乞罢不许
　　○命御马监太监张永同御马监大监谷大用总管神机营并提督十二团营
　　○给还开平王常遇春玄孙纬江都县田宅遇春长子茂永乐中削爵安置广西病死无嗣次子昇安置云南昇生继祖继祖生宁宁生复弘治五年录功臣后以复填注南京锦衣卫带俸指挥使复子纬奏其祖第宅今为公署庄田亦为居民侵占乞查复下南京守备等官勘奏乃有是命
　　○癸亥升都察院经历王承祥为贵州布政司左参议
　　○甲子裁革湖广襄阳府所属枣阳南漳县县丞南漳化光谷城宜城县儒学训导各一员以知府李傅言其地僻事简也
　　○乙丑遣户部尚书祭京都太仓之神
　　○丁卯升吏部左侍郎毛纪为礼部尚书
　　○先是山西妖贼李五与惠庆郡进禄等作乱进禄败死五走还延安庆亦亡匿至是巡按御史常在劾奏分巡佥事许谏延安知府赵楫推官赵继宗鄜州知州孙侃洛川知县田清安塞知县张希宗甘泉知县李钺宜川知县田奉璋等失事罪乞罚治兵部议拟上请诏谏夺俸半年其余去任者勿问见任者夺俸三月李五惠庆等令责限追捕务期得获
　　○夜月犯垒壁阵东第五星金星犯太微西垣上将星
　　○戊辰授推官向信黎龙林潮知县董相伍希儒王玮王以旂贾启行人熊兰石金杨秉中张钦太仆寺博士唐濂为试监察御史知县王溱行人沈霁郑慕为南京试监察御史信浙江道龙山东道相江西道兰福建道希儒湖广道濂霁广东道玮溱广西道以旂启河南道潮金四川道秉中慕云南道钦贵州道
　　○辛未升陕西按察司佥事胡止俸一级都指挥佥事王爵署职一级以总制都御史彭泽言其抚处诸番有劳也
　　○癸酉升吏部右侍郎毛澄为本部左侍郎改南京户部右侍郎王鸿儒为吏部右侍郎
　　○甲戌升广东按察司佥事汪鋐为本司副使
　　○荫致仕南京兵部尚书刘机子光于中书舍人习字出身以机援例陈乞也
　　○遣成国公朱辅祭太岁山川之神
　　○命拨团营及驣骧四卫锦衣卫军三万名助建乾清宫役从内官监太监张鋹奏也
　　○丙子  宪宗纯皇帝忌辰  奉先殿行祭礼遣驸马都尉蔡震祭  茂陵
　　○丁丑辰刻云南大理府地震  犯左执法星
　　○戊寅致仕兵部尚书王敞卒敞字汉英南京锦衣卫籍其先浙江西安县人也成化辛丑进士除刑科给事中历左右都给事中升通政司参议通政通政使正德戊辰升兵部左侍郎仍掌道政司事庚午署本部事时宁夏宗藩叛逆遂升尚书及事平加太子少保辛未辞免兵柄诏回通政司署事未几再＜锍-釒＞获允命驰驿归且有月廪舆隶之赐敞为人软熟通傥其为兵部值四方群盗蜂起筹虑调度虽竭其才力而不能猝收戡定之功论者以是短之遂致仕至是卒诏加祭赐葬如制
　　○己卯升赏辽东中固城柴沟堡等处阵亡被伤官军人等二十九人
　　○赏铁岭曾迟堡抚顺关等处获功被伤官军百户李霪等九人有差
　　○辛巳总督甘肃等处军务都察院左都御史彭泽引疾乞致仕诏召泽还京曰卿长才重望舆论攸归讨贼功成朕心简在宜即日回院以副委任不允辞
　　○太监张雄传旨令都知监太监傅伦镇守广西地方
　　○山西平虏卫地震有声
　　○壬午升江西左布政使陈恪为都察院右副都御史巡抚南赣汀漳等处地方
　　○盗郑纪王舍命等行劫近畿都指挥佥事盛瑾高谦袁杰等合兵擒之兵部议加升赏诏瑾谦杰各升世袭一级赏银三十两奏内有名家丁各赏银十两官军人等仍核实赏之提督团营太监谷大用张永新宁伯谭佑尚书王琼委用得人各赏羊酒赐奖励敕
明武宗毅皇帝实录卷之一百二十九
　　正德十年九月甲申朔改整饬陈睢兵备河南按察司佥事马应祥抚民管屯
　　○升江西布政司右布政使张嵿为左布政使
　　○丙戌升山西按察使王启为江西右布政使
　　○丁亥  孝恭章皇后忌辰  奉先殿行祭礼遣驸马都尉马诚祭  景陵
　　○戊子复除服阕云南按察使陈凤梧于山西
　　○庚寅广东封川县德庆守御千户所广西苍梧县藤县梧州守御千户所各无云而震
