<!-- { "loadSidebar": true } -->
　　○锦衣卫指挥使张岳以传升例应降三级自陈愿得原职闲住从之岳昌国公峦从弟也
　　○升西榆林卫军人袁绶应诏陈言凡十九事而其切于时弊边情者四事曰慎去取以优大臣言近年大臣有与时不合引疾求退遽允其请既而因人论荐或有边警乃复起用则其人老且衰矣乞用其谋猷亮其刚直勿轻信人言輙见疏斥曰惩近弊以正风俗言近者士大夫恒以忠厚自持简默为尚持此以居乡党可也以之事君则为容悦以之临事则为因循故于军民利病政事得失不肯直言极谏间有矫俗者则群讥众排必使之无所容而后已在朝廷当明示意向以厘正之曰严黜陟以警庶官言文武官员清慎者甘恬退而近于傲贪默者巧奔竞而近于恭为之上者好货喜谄是以清慎者未蒙旌擢贪墨者每得超升军民受害实由于此持用人之柄者不可不加之意曰齐边备以攘外夷言沿边各墩事体不一乞颁行往年都御史余子俊所定则例庶边备齐一耳目相同战守得宜  上下其章于所司
　　○癸未户部集议漕运巡抚等官所言事宜一弘治年间因山东灾伤复将改兑粮米九万二千石于临德二仓支运而军民皆称不便今后仍于水次交兑庶军得加耗而民免远输之劳一庐州府以粮二万五千石陆运至凤阳仓远而不便而扬州府兑军六万石数亦过多今欲以扬州二万五千石改拨与庐州临河州县作兑军之数以庐州起运凤阳者照数改拨与扬州水运至凤阳交纳庶轻重适均一扬州通泰二所各临大江海贼出没官军见在者及余丁皆拨补京操运粮城守但遗老弱不足防御而墩台之瞭望又多缺人欲将抚属诸司问拟应立功瞭哨官军俱发本地缘海以助瞭望一徐州吕梁洪旧设税课局惟附近房村一集之税可收其境山黄家闸留城谢沟夹沟等处去局既远课程不及催督多为奸猾所侵今拟迁其局于境山一南京官军人等俸粮月支十有三万余石止据户部咨单及各卫所呈总目盗支之弊甚多今拟令各卫备造粮册二本一留本部一送总督粮储官以备查考一通州仓及竹木厂既有军斗军余额外滥设馆夫民夫共二十五名办纳内官月钱久为民害宜行革去一直隶宁国池州安庆苏松等府起运淮扬凤庐等府军储仓夏麦旧例石折银四钱后以淮扬灾伤加二钱今江北颇收而江南荒歉欲自弘治十八年以后仍如旧例折收一湖广安陆州旧设石城旧口二水驿去宜城京山甚远自成化初创开陆路民益不堪宜改荆门州鱼料驿于丰落河而添设马驿于接官厅庶与二县交界道里适均可以少苏民困一旧例武昌府粮派武昌二卫于汉口兑运而兴国州武昌县在汉口下流相去数百里黄州府粮派蕲黄二卫于蕲州兑运而黄梅广济二县亦在蕲州之下逆挽而上民甚苦之宜俱于沿江仓分交兑为便从之
　　○录广西庆远府述昆乡平贼功升赏官吏旗舍人等二百四十六人知府姜绾指挥王浚推官罗环赏银币有差
　　○甲申  上始御文华殿日讲
　　○升浙江金华府同知潘珏为福建按察司佥事管理屯田
　　○兵部尚书刘大夏以病乞休致  上曰朕方图任旧臣以新政理卿尽诚为国誉望素隆岂宜引疾遽求休退不允所辞
　　○乙酉国子监祭酒张澯言臣人廷纶为主事时虽以擅离职除名初无赃罪先是臣以编修考满已得请移封矣今遇恩诏仍乞以今官加赠吏部覆奏从之
　　○改南京兵部尚书秦民悦为南京户部尚书吏部言南京户部尚书周经丁继母忧当守制民悦丁忧服满可补其缺遂有是命时经虽以起用尚未赴任也
　　○兵部言侍郎熊绣等奉敕清查腾骧四卫军人勇士其诡冒食粮者一万三千九百有奇宜除其名籍舍余发原卫民丁及失迷乡贯者发京卫各收充军役送营操练自后内臣所进勇士必实其家属乃听补役复役必兵部月一验送而后廪之凡五年必籍其人而核其数卫官军政必由兵部考选贤否以定去留著为例从之
　　○御马监太监甯瑾等奏腾骧等四卫勇士旗军乃  祖宗设立禁兵以备宿卫扈从名为餋马实以防奸御侮也其见役数少又老疾逃绝者多近查其冒籍者改送别卫差操恐本监人不足用乞改正其籍仍留本监  上命兵部议处于是给事中艾洪等言四卫勇士旗军多逋逃无籍之徒蠹耗国用故府部科道官俱请厘革  孝宗皇帝特敕侍郎熊绣等清出诡冒之数岁省钱粮数十余万此  先朝之善政瑾等岂可阴肆邪术蛊惑  圣听而轻易沮挠之哉瑾尝叨侍  孝肃皇太后金币之赉无筭凡公差休沐輙奏乞金银多或千两以为私费创建大寺用银数十万两别墅名园在在有之其过难以枚举去年  孝肃升遐恐有司香之命乃诈称老疾既而莅事如故今又敢肆狂舌暗邀人心明纳贿赂贪佞奸回神人共偾伏望寘瑾于法庶几尽继述之大孝以慰  先帝在天之灵而欺罔沮挠者亦知所警矣监察御史闾洁等亦奏言  先帝初敕清查瑾假以禁兵例不查点沮之第  圣意已定不为所惑今已经区处得宜可以禁侵渔而杜虚耗矣瑾未遂私图挟奸罔奏既谓缺少侍卫又谓餋马操练不足情词不一欺弊昭然  先帝之敕末载欺公玩法隐情怙终及抗违沮挠者一体参奏处置  皇上明诏开示亦谓率  皇考遗志扩而行之今诏墨未乾法令具在且  山陵甫就  皇上方切痛念必能仰遵成命岂肯信奸纵恶而使弊政之仍存邪章俱下兵部至是尚书刘大夏等言无藉之徒冒充禁兵耗费国储不可胜计此百年宿蠹也今一且厘革  先帝龙驭虽已上宾而善政贻谋实  宗社无疆之休前弊方除莅其事者自当惧罪不暇而瑾等肆无忌惮輙敢扢沮大伤国体又不止如前浪费钱粮而已  陛下嗣  先帝之大统宜守  先帝之善政若谓役使乏人则宣德以前进充未有今日之多冒补未如今日之滥亦未闻其用之不足也况今查革之余尚有二万四千四百二十余名使官不私占人皆供事亦足用矣臣等既奉旨议处若于此欺罔之情容隐不言则廷臣必能言之科道官必能言之天下之人必能言之臣等上负国恩何从逃罪其查出冒充之人宜如绣等所奏特赐施行诸玩法妄奏官员俱合收考以为后戒  上曰尔等所言良是各官玩法妄奏法应究问第连及者多姑宥之
　　○戊子起用病痊都察院右佥都御史刘缨巡抚四川地方
　　○晓刻水星犯键闭星　　○己丑总督南京粮储右副都御史叶贽言湖广地方灾伤京粮未完  先帝下所司议处石折银六钱所以宽民之力也今南京户部复令加纳火耗重困贫民户部覆议旧例京库之银石折二钱五分以其颇轻故有火耗之加其以灾伤折银者止收正数不得妄加从之
　　○以署都指挥佥事马隆充右参将协守松潘南路
　　○庚寅大学士刘健等言今月十七日冬至节灵济宫祭金阙真君玉阙真君奉旨遣尚书李东阳行礼臣等窃有愚悃谨昧死为  陛下陈之佛老二教圣王所必禁儒者所不谈中世以来正道不明人心久溺如秦始皇宋徽宗好仙汉楚王英梁武帝好佛唐宪宗仙佛俱好求福未得皆以得祸载在史册事迹甚明若灵济宫所奉二真君乃南唐徐温二子知证知谔谨按正史所载徐温养子知诰篡伪吴王杨氏诸子皆为节度使知证夭死知谔病死五代石晋时无故立庙称之为神国朝虽有庙宇然亦止称为真人令道士供奉香火成化末年加为上帝礼官失职不能规正  先帝初年革去帝号天下传闻以为  圣政真君旧称尚未尽革至于神父神母仙妃皆是僣叛家属滥冒羙名尤为非礼每岁三大节分官祭祀不知何时复遣内阁儒臣臣等初承遣命未敢固违因循至今勉强从事恭遇  孝宗皇帝崇儒访治舍己听言方欲具奏论列而  龙驭上斥徒深怅慕近者文华殿所供佛像有旨见新令臣等撰文祝告臣等以为事关治体据礼上陈荷蒙  圣断即时撤去仰见  陛下聪明正大远过百王善推所为虽尧舜之治不难致矣灵济真君生为叛臣死为逆鬼而冒名僣礼享祀无穷惑世诬民莫此为甚臣等读圣贤之书当劝  陛下行帝王之道心知邪伪而身与周旋则讲读者皆成虚文辅导者更为何事且有其诚则有其神无其诚则无其神纵使有之亦须诚心对越乃能感格臣等心既不信诚从何生强使驱驰虽祭无益若先师孔子遣祭旧规臣等自当竭诚奉命其一应寺观祭告自来并不干预伏乞  圣明洞察俯听愚言将前项祭祀通行革罢免令臣等行礼  先帝革号于莅政之初  陛下革祭于嗣位之始传之后世于前有光庶祀典不愆治体无累而臣等瘝官失职之咎亦少逭于万一矣  上嘉纳之且曰二真君之祭据礼当革但  先朝行之已久姑仍其旧今后不必遣内阁重臣止令太常寺官行礼
　　○兵部尚书刘大夏复乞休致  上曰  先帝知卿忠勤素加委重朕今初政正宜尽心职业岂可固求退休所辞不允
　　○命西安后卫指挥使李佐备御兰州以都指挥体统行事以巡抚都御史杨一清言兰州地当要害时有虏警领兵者须稍重其权故也
　　○礼科给事中葛嵩等奉敕阅十二营见操官军并查三千营五军等营无执事精锐者俱选送团营操练其有执事如请领神旗者及负宝者传令者止留八百五十一员名欲将隐占多役之数一体拣选兵部覆议移文各营如所拟名数存留选其隐占之精锐者尽送团营以补行伍之缺不任选者留本营操练不得假执事名目隐占役使  上可之命诸执事官军俱送团营待用时如数取拨已而惠安伯张伟奏神机营五千下乃切近护驾禁兵并中军左右哨掖五面神旗下官军俱乞免拣选兵部言旗下官军已有旨送操矣其五千下者宜令科道官一体阅视毕日如旧存留本营操练不得私役嵩等又奏神旗下执事官军若令每月一再于团营取拨似未便宜如原拟留二百员名于本营供事  上俱可之于是保国公朱晖丰城侯李玺奏据三千营把总指挥福英等开具各司执事官军额设四千六十八员名专以备恭执  圣驾及四时节序之用今止留五分之一恐临期缺用罪将谁归乞存留如旧嵩等因劾晖等谓内外坐营等官假以执事隐占军士百有余年深根固蒂未经厘革幸  皇上励精图治积弊聿清涣汗之墨未乾阻抑之章继上即其所言第知便其身图惟恐此得彼失其与贱丈夫登龙断者何异哉福英等久奉成命不即施行盖欲附和朱晖为其夤缘代奏乞治晖玺伟并英等罪其三千营隐占并五千下官军一体选送操练庶团营充实威武振扬章下兵部议言晖等专为本营次拨之谋嵩等乃为团营操练之意三千营执事官军已有成命矣而五千下官军虽团营拨补旧制与本营无干然亦不可不选宜悉命科道官拣选应用者送团营应留者留本营操练以备用晖等罪状惟  上裁之  上亦以为旧制不必动所隐占执事官军竟未能革晖等置不问
　　○壬辰命南京刑部左侍郎张抚南京都察院左副都御史陈璚顺天府府尹蔺琦致仕给驿还乡初南京科道劾抚璚琦及学士张元祯侍郎王俨陈清魏绅巡抚河南都御史韩邦问通政司通政姜清参议熊伟南京太常寺卿吕＜常心＞太仆寺少卿魏玒俱不职下吏部议覆  上止罢抚等三人余留供职如故
　　○南京户部尚书熊翀言南京官军月粮近年水兑者六月以为过多是以各仓旧积者尽腐新收者愈少欲如旧例止水兑三月户部覆奏从之
