<!-- { "loadSidebar": true } -->
　　○原任锦衣卫指挥同知周贤指挥使周侨指挥佥事周健正千户周庠以俱重庆大长公主子孙也诏例当降革贤等引淳安大长公主男蔡遇例乞复原职特许之且以贤有勘事功仍升一级
　　○谕提督团营内外官选精壮官军三百二十人分布京城捕盗
　　○戊子罢湖广副总兵都指挥使康泰以总制都御史洪钟劾其逗遛误事冒报功次故也
　　○哈密忠顺王速坛拜牙即遣使臣阿都火者等入贡私货茶于民家事觉诏以其故违国禁法宜减赏但业已给之以后勿遣入贡
　　○己丑升工部署郎中周炯为云南布政司右参议
　　○庚寅升南京太常寺卿章懋为南京礼部右侍郎懋迁太常寺未赴复有是命
　　○户科都给事中张润等言定辽左等卫屯田近因清查虗增粮数宜如都御史王宪所核改正苏边军困诏以屯田虗数既多准暂照原额徵纳待地方宁日再为议处
　　○辛卯中书舍人黄堂等奏臣等职均近侍且进士出身而升迁必满九年不得与科道部属比事体似有未当吏部覆议以为近因各衙门缺员数多年深官少是以员外主事迁转较速其中书舍人由进士者历任过六年顾不得与主事二三年者等宜有不均之叹请今后中书舍人缺务于进士举人内选补至各部员外郎缺则先尽本部年资稍深之人次则以中书舍人由进士□厂□(林□止)□两考无过者照弘治三年例升署仍待九年后实授中间果有才行卓绝者亦听本部检照成化二十年例量拟内外相应职事其由别途出身三考到部者自如故事从之
　　○刑部员外郎宿进＜锍-釒＞言六事一谓内臣如王岳范亨言官如许天锡周钥者皆以瑾故死宜加恤典一谓大臣附瑾如兵部尚书王敞者皆宜能内侍中有瑾余党亦宜令太监张永察之其四事则请择郡县长吏遣官录囚＜宀十见＞免赋役罢差官校也＜锍-釒＞既入是日午后太监张永传旨大学士李东阳杨廷和梁储谓  上怒甚欲亲鞫之且趣入见时闻  上已被酒东阳曰后生狂妄且日暮非见  君之时但宜奏请＜宀十见＞处之永入少项乃执进至午门外杖之五十发为民进所言未甚触忤徒以察瑾党为群小所中云
　　○强贼李隆等二千余骑自蒙山阴出破长山县参将李瑾纪功御史吴堂率兵追击至小青河斩首三百级至青城又斩二百余级捷至赐敕奖励瑾堂暨都御史边宪御史陆芸各赏银币有差升奏捷人一级赏纻丝衣一袭钞一千贯
　　○书办官刘淮以瑾党系狱词连原任户部尚书致仕顾佐刑部尚书致仕屠勋刑部尚书韩邦门南京吏部尚书致仕王华刑部右侍郎致仕沈锐先布政使降两淮运司同知陆珩等皆尝托淮行贿于瑾者命各巡按御史逮治俱赎杖释遣
　　○壬辰以江西参将湖广署都指挥同知王宪充湖广副总兵
　　○盗劫山东角□羊京官银于都城南有司逐盗弗获免角□羊者徵偿
　　○癸巳降福建都司署都指挥佥事龚顺为署指挥使调山海卫坐赂太监陶锦科害所属也
　　○升南京尚宝司卿张苪为南京太常寺卿
　　○甲午录狭西张墓太子渠喻英堡斩获达贼功升延绥游击将军都指挥佥事时源为实授都指挥同知充副总兵统游兵如故延安卫指挥使王钺等十六人升赏有差
　　○以西安前卫纳级都指挥佥事郑诰宁夏领班
　　○乙未录广乐昌等县平贼功升赏官舍旗军等一千六百二人有差都御史刘洪安远侯柳文各赏银二十两彩币二表里太监潘忠都御史林廷选各银三十两彩币三表里御史王昊银十两彩币一表里布政李思明参政罗荣佥事江潮银五两彩币一表里
　　○贵州乖西苗贼阿杂叛守臣请调湖广云南附近汉土官兵协征从之
　　以都指挥佥事赵钺充江西参将领军杀贼  云南楚雄府地一日三震明日复震又明日复震声如雷
　　○夜月犯房宿钩铃星
　　○丙申命河南怀庆府每岁春秋次丁日祭先儒许衡于乡贤祠从知府臧凤请也
　　○大崇教等寺剌麻番僧官卜尖昝等来朝贡马及方物赐宴并赏彩叚表里绢钞有差
　　○都给事中于聪言近奉旨贼所残破州县粮草蠲免一年但有司例于年终徵足今岁改已三月而蠲免之诏方下徵在官者必多徒资官吏侵渔而良民不沾实惠请五年仍旧徵收移至六年蠲免户部覆议得旨令巡按御史核实五年未徵者悉与蠲免已徵者准作六年之数
　　○鲁府阿东王阳镖薨王端懿王第二子母妃徐氏正统己巳生初封镇国将军弘治己未袭封东阿王至是薨辍朝一日赐祭葬如例王性孝友能诗善楷书女临城县主例得房直恳辞谥曰荣靖
　　○命武靖伯赵弘泽掌南京前军都督府事专管操江
　　○戊戌传旨山东备倭都指挥佥事朱泰取回象房管事以锦衣卫都指挥佥事朱翥代之
　　○己亥新化王表槏奏请食盐菜户户部覆议食盐请于河东运司岁给十引菜户非旧例而辄滥乞宜治辅导官不能匡救之罪从之
　　○铨注守备洮州地方都指挥佥事赵济于陕西都司
　　○命锦衣卫指挥使朱宁提督巡捕
　　○庚子广西梧州府广东电白县同日地震
　　○荫故户部右侍郎何钧孙继武为国子生　　○兵部议覆御史寗溥所陈边务谓刘瑾擅权凡遇获功令镇巡等官先关白然后奏报或报云某人斩获首级若干以便更改故获功者垂首丧气而扑杀者借势吹声今瑾已伏诛积毙如故请自后凡斩首获级务照律例令地方官查报镇巡官细开姓名及获功缘由具奏或扑杀诱杀情弊如前者一一禁止从之
　　○致仕右副都御史张玮卒玮字汝器河间府景州人成化丙戌进士授监察御史□厂□(林□止)□升陕西按察司副使按察使弘治改元升陕西布政使其年冬升右副都御史巡抚宁夏三年改总督漕运兼巡抚凤阳诸郡有政绩七年致仕至是卒玮质直端谨确然自守不求人知独为三原王恕所器重其改漕运用恕荐也平生清苦不殖产业子尝为州垦田十余项玮知之怒甚尽以畀其弟玑然褊急少容人亦以是少之
　　○辛丑巡按山东御史陆芸奏慱兴滕邹蒙阴新泰临胊昌乐齐河嘉祥泰安曲阜沂费鱼台金乡单峄等州县镇集驿递二十余处自正月以来为贼所破焚劫官廨居民死者常数百人官军望风先遁贼势纵横如入无人之境而胁从投入者日众生灵之惨大可寒心兵部覆奏谓由所在官司怠玩所致宜停其俸责限剿捕参将李瑾亦应查究但屡尝奏捷宜暂＜宀十见＞假令督率官军追剿毋再失事取罪从之
　　○壬寅复除刑科给事中王萱于兵科
　　○陕西巩昌府通渭秦安二县大雨雹伤禾稼畜产甚众
　　○南京御史周期雍劾奏兵部尚书王敞本以庸才素乏清望祗附逆瑾遂登兹职宜令自陈或改散职庶本兵得人群盗可息命下其章于所司○六科都给事中张王□赞等言近山东巡都御史边宪巡按御史陆芸纪功御史吴堂提督捕盗参将李瑾各奏青城之捷已蒙升赏据其奏辞日时不对自相矛盾瑾等既称贼不能突出芸乃云掘城而走芸报贼以二十日溃围去瑾等则云二十二日斩获甚多疑有欺蔽乞敕总制都御史马中锡核实奏处会芸劾瑾初至山东贼适在诸城县之百尺河瑾拥兵不敢击乃掠平民为贼辄以奏报及贼劫日照瑾复留驻青州贼因乘虚西向破泰安鱼台诸州县后至新泰小捷遂回兵济南致贼陷沂水临胊直取长安幸而青城为官军所围中夜贼溃围出复破昌潍诸县瑾握重兵屡失机会请罢瑾别选将代之或切责俾图后效兵部乃请令中锡并核以闻时十三道御史贺锐等亦以为言且谓山东居民凡贼过之处则乐于供给粮草器仗皆因于民弃家从乱者比比而是官军所过之地即闭门逃遁棰楚驱逼犹不肎前悬赏召募亦鲜赴者盖以供亿之烦搜索之苦或掩杀报功尤甚于贼故尔今所报斩获首级未可輙信得旨诸所奏事情已令中锡核报俟其至日朝廷有正法张伟令严督各该镇巡参将等官亟讨贼以图成功官军所过州县不许扰民仍谕四川等处用兵地方总制镇巡官但有贪功妄杀纵容官军害人者咸重罪不宥
　　○癸卯总督漕运兼巡抚凤阳都御史陶琰等奏淮安赣揄等处盗贼蠭起乞处置兵食户部请以运司盐银十万两及留本年钞关所入以给之因言淮民造麯者岁所糜麦无虑数十万石请权时禁之诏许给银而罢禁麯之议○贼五六百骑自青城过寿光攻潍县知县张志皋先期遁去城陷防守指挥张升知事杜德铭死之军民死者相枕籍贼尽掠其军器以行遂破昌邑至平度事闻诏有司给升德铭棺歛录其子孙如例志皋等逮治
　　○甲辰诏镇江祀宋留守宗泽苏常二府祀宋丞相文天祥及郡人姚訔郡倅陈炤等从巡按监察御史谢琛请也泽以恢复宋疆土为汪黄所沮死葬镇江之京岘山其墓在焉天祥尝知平江在郡六十余日诏赴行在所去三日城陷訔知常州炤起复为倅与都统制刘师勇副统制王安节度胡应炎武进令包圭剌史麻士龙江西宪将尹玉等皆以勤王效节而死泽专祠在镇江天祥专祠在苏州而常州又有天祥祠则訔等附焉
　　○以五军营坐营忻城伯赵槿兼管红盔将军
　　○免直隶山东河南四川江西湖广狭西福建两广今岁额办军需物料以礼科都给事中于聪奏其地用兵故也
　　○是日午黄尘四塞至日入
　　○乙巳升赏庄浪镇番卫获功并阵亡征伤官舍旗军七十六人有差
　　○丁未命锦衣卫带俸都指挥同知王琮五军营右哨坐营橾
　　○夜木星犯垒壁阵西第六星
　　○戊申巡抚四川都御史林俊以贼未平自劾且请下廷臣别议长策及听总制洪钟便宜升赏优恤以期成功于是兵部集议谓自四川用兵庙谋已悉往者贼势渐衰使俊不掣兵岂有营山苍溪之失若钟肎躬临督剿安有梓潼剑州之□木□(□□古)□况调集土兵而制驭无方徒增骚扰以致师老无功咎其谁归宜降敕切责令钟即赴保宁会俊及总兵杨宏并力攻守播州土官之乱暂以委之太监韦兴都御史高崇熙其升赏优恤条格议拟上请一官旗军舍有能擒斩剧贼一人者升一级世袭从贼三人亦如之不及三人者给赏一军民人等能擒斩贼首蓝廷瑞者授世袭指挥使赏银五百两鄢本恕者世袭正千户银三百两有官者于原职上加升贼党自相擒斩者升赏亦如之一生员廪膳获功五增附十俱充贡入监监生获功三依亲者免坐监即与拨□厂□(林□止)□候选者即选用一吏典承差省祭官获功三吏典准一考承差免外役送部省祭官即选用阴阳医生获功同者需次补官里老人役随军有功不愿升赏者给与冠带一擅杀平人冒报功次三名以上者凌迟处死二枭首示众一抵命一阵亡者子孙照近例升一级不愿升者给冠带复其家诏如议钟俊俱降敕切责
　　○己酉升尚宝司丞倪议为南京尚宝司卿　　○命司礼监太监张永同三法司堂上官审录罪囚敕谕永曰朕惟刑狱重事自古帝王必致谨于斯朕嗣承大统仰体  上天好生之心特加慎重兹当天气炎热恐轻重罪囚或有冤抑致伤和气特命尔同三法司堂上官从公审录死罪情真者候决其情可矜疑事无证佐并应枷号者详具以闻徒流以下减等发落笞者并释之于是永会三法司具以狱谳前后得可矜疑者六十一人俱减死充军其情重者仍杖之百而遣之免枷号者十有五人依原拨发遣以不孝告而有息词者七人杖之百俾归餋自首并笃疾放免者八人
