<!-- { "loadSidebar": true } -->
　　○乙亥礼部上  孝贞太皇太后梓宫发引至祔庙仪注六月初九日太常寺奏斋戒是日遣驸马都尉一人护丧并领在途诸祭祀其把总内官及入皇堂内官内使匠作人等各奉敕行事禁屠宰至葬毕日止禁音乐至祔庙日止各衙门俱预定送葬官员初十日十一日百官及命妇俱衰服晨诣清宁门外哭临自是至  神主还京俱免朝初十日遣官以葬期告  天地  宗庙  社稷  上衰服告  几筵内侍陈酒馔如常仪内导引官导  上诣拜位赞四拜奠帛献酒读祝再四拜举哀哀止焚帛祝礼毕十一日遣内官祭告各门并桥及诸神庙是日晚  上衰服告辞  几筵内侍陈牲醴如常仪内导官导  上诣拜位行礼如前仪毕次  宪庙皇妃祭次  慈寿皇太后祭次  皇后及宫眷祭次淳安大长公主祭次仁和大长公主并王妃祭次内官内使祭俱如前仪十二日  梓宫发引先一日司礼监礼部锦衣卫官及诸执事设大昇轝于午门外列丧仪于午门外至大明门外内使官陈酒馔拜位如常仪内导引官导  上衰服诣拜位行启奠礼如前仪复导  上于  几筵殿内稍东西向立执事者升彻去帏幕等物拂拭  梓宫内侍彻启殿奠内执事官设龙輴于  几筵殿下设真亭神帛舆谥册宝舆于丹陛上内使陈酒馔拜位如常仪内导引官导  上衰服诣拜位行祖奠礼如常仪毕复导  上诣殿上  梓宫前稍东西向立内侍奏请灵驾进发内使先捧谥丹舆内神帛箱置于后次真亭安置讫内使奉铭旌由中门出执事官升奉起  梓宫内执事翣分左右障护  梓宫降殿内侍奏请  梓宫升龙輴执事官奉登讫以彩色帷幕饰  梓宫遂启行执翣者仍分列左右内使擎伞扇侍卫如前仪仪杖居前谥册宝舆神帛舆真亭铭旌以次先行内导引官导  上由殿左门出及宫眷皆哭后随宫眷哭于帷中  梓宫至午门内内侍奏请  梓宫升大昇轝执事者安奉讫宫眷立于  梓宫之右内执事陈牲体拜位如常仪执事官各随地之所宜立内导引官导  上诣拜位行遣奠礼如前仪毕内侍奏请灵驾进发司礼监官率仪卫谥册宝舆等前行  上哭尽哀内侍奏请还宫并宫眷俱还  梓宫由午门中门出丧仪等以次前行太常寺先设香烛执事官先设褥位于  太庙香案前  梓宫至端门外少驻导引官导  上浅淡色服诣神帛舆前跪礼官跪于  上之左奏请  孝贞太皇太后朝  祖礼官兴  上俯伏兴诣舆捧神帛由庙街左门入至褥位跪置神帛于褥位兴仍立于神帛后礼官赞跪  上跪礼官跪于  上之左奏  孝贞太皇太后谒辞礼官兴赞俯伏兴  上俯伏兴行五拜三叩头礼赞礼毕  上跪捧神帛兴仍由庙街左门出神帛安奉于舆礼官跪奏请灵驾进发  上仍衰服随行  梓宫由承天门大明门中出  上还女乐导至清河止百官俱衰服步送至德胜门土城外祭毕而还其执事及分送官骑送至陵事毕而还沿途市巷军民人等遇  梓宫至皆跪俯伏举哀大昇轝每程俱宿频于席殿内仪杖等物贮席房内  梓宫至顺天府前皇亲命妇及文官四品以上武官三官以上命妇祭至土城外公侯伯及五府六部都察院等衙门官员耆老人等祭至清河法王国师禅师僧道官祭至沙河皇亲及驸马都尉祭  梓宫至陵执事官先陈龙輴于献殿门外候大昇轝至礼官奏请灵驾降轝升龙輴诣献殿执事官奉  梓宫升龙輴由中门入护丧官由左门入诣献殿上安奉讫谥册宝舆等仍陈于前行安神礼执事官陈酒馔如常仪设护丧官拜位于梓宫前内侍引护丧官诣拜位赞四拜兴赞跪奠帛献酒读祝毕再四拜举哀止焚帛祝礼毕是日遣官祭告  后土并  天寿山及  长陵  献陵  景陵裕陵  茂陵  泰陵十六日将掩玄宫时行迁奠礼如前仪毕内侍复引护丧官诣  梓宫前跪内侍奏请灵驾赴  玄宫护丧官俯伏兴执事官升奉迁  梓宫进  皇堂安奉讫内侍官奉谥册宝置于前陈列冥器等物仍于献殿上设灵座俟奉安  神主遂行赠礼内执事官陈酒馔于  皇堂门外奉玉币案置香案前内侍引护丧官诣拜位赞四拜兴赞跪奠酒赞请进赠执事官捧玉币跪进于护丧官之右护丧官受玉币献毕以授内执事奉入  皇堂安置讫赞俯伏兴再四拜举哀哀止赞赠事毕内侍出遂掩  玄宫行享礼执事官陈牲醴于  玄宫前如常仪内侍引护丧官诣拜位赞四拜赞跪奠帛献酒读祝俯伏兴再四拜举哀哀止焚帛祝百官俱于陵下鸿胪寺官传赞行礼同遂题  神主内侍设香案于  玄宫门外陈酒馔如常仪设题主案于香案前西向设护丧官拜位于前北向内侍盥手出主于案上题主官盥手西向题主毕内侍奉主置于座藏帛于箱中置其后内侍奏请  孝贞太皇太后神灵上神主行礼如前仪毕内侍启匮复主奏请  神主降座升舆内侍奉  神主升灵舆至献殿上内侍奏请  神主降舆升座奉  神主即座讫行安神礼如前仪是日别遣官以掩  玄宫毕祭谢  后土并  天寿山之神及遣官以葬毕告  诸陵遂行初虞礼执事官陈酒馔于  神主前设护丧官拜位于香案前内侍引护丧官就拜位赞四拜兴初献奠帛献酒读祝毕内侍官奉神帛箱埋于殿前屏处洁地焚丧仪于野回至行殿再虞遂奏请  神主降座升舆还京仪仗侍卫如仪护丧官后随在途仍朝夕奠十八日三虞四虞十九日五虞二十日六丧俱在途二十一日七虞是日  神主至城外幄次百官衰服出城奉迎行五拜三叩头礼毕俟  神主进行百官后从至午门外仪卫等退护丧官亦退内导引官导  上衰服迎于午门外  神主至  上举哀步行前导至清宁门外  宪庙皇妃  慈寿皇太后  皇后皇妃宫眷等俱迎于宫门内举哀以次后随至  几筵殿内  皇太后以下序立于殿西稍北东向  上立于殿东稍南西向内侍官奏请  神主降舆升座  上奉安于灵座行安神礼内执事官陈牲醴如仪内导引官导  上诣拜位四拜献酒读祝再四拜举哀哀止文武百官于清宁门外随班行礼毕  皇太后以下入拜位举哀行谒见四拜礼至夕奠时八虞二十二日九虞俱  上亲行礼是日  上素翼善冠素服腰绖御西角门百官黑冠带浅淡色服行奉慰礼二十三日  上仍衰服行卒哭礼如前仪毕始释服还宫自是罢朝夕奠二十四日行祔庙礼先一日遣官以期告庙至日太常寺官设牲醴乐设而不作设  孝贞太皇太后御座于  太庙锦衣卫设仪卫于午门外内执事官设酒馔于  几筵设  孝贞太皇太后衣冠于几筵前进  神主辇于殿前设衣冠舆于丹陛  上衰服行四拜礼举哀哀止内侍官奏请神主升辇诣庙  上捧主由殿中门出安于辇内执事官捧衣冠置于舆辇至清宁门外  上易祭服升辂后随至庙南门降辂太常寺官导  上跪于辇前奏请  神主降辇诣庙祔享赞  上俯伏兴搢圭诣辇捧主由左门入内侍官捧衣冠随入乐舞生就位执事官各司其事  神主至陛赞  孝贞太皇太后谒庙内侍官捧衣冠立座下引赞赞  上捧主置褥位诣神位前至一庙立于后出圭行四拜礼诣各庙神位行礼俱同太常寺官先设案于  孝宗皇帝座下置衣冠于案上  孝贞太皇太后谒庙毕  上搢圭捧主北面立太常寺官唱赐座内侍官复捧  孝贞太皇太后衣冠安座内  上捧主安衣冠前仍出圭立于侧内侍于  孝贞太皇太后神主前设褥位太常寺官唱请  孝宗皇帝朝见内侍捧  孝宗皇帝衣冠置褥位  上立位后行四拜礼内侍官复捧  孝宗皇帝衣冠安于座上仍诣拜位行祭礼如时享仪陪祭官随班行礼毕太常寺官奏请  神主还几筵上榗圭捧主由庙左门出太常寺官捧各庙衣冠置原所  孝贞太皇太后衣冠以次置于庙  神主出至庙门外安捧辇内  上升辂随辇至清宁门外降辂复衰服随至  几筵殿前内侍官奏  孝贞太皇太后降辇升座  上捧主升座行安神礼如前仪毕释服还宫二十五日  上黑翼善冠浅淡色服黑犀带御奉天门百官行奉慰礼从之既而  上亲诣  山陵有不尽如仪者
　　○升广西布政司右参议刘潮为本按察司副使
　　○六科给事中朱鸣阳十三道御史袁宗儒言去年  大驾出关灾异迭见滁州牛产八足淮安九龙并见江西黑气暝斗四川白虹缠日亦已甚矣近又大风拔  孝陵松柏雷火毁  献陵明楼原上天仁爱之意岂以地震星变等灾不足以示警戒故出非常灾于至近以悟  皇上乎应天之实惟在  圣心一转移之间请自今以始躬亲政事日御经筵  两宫之定省不疏  宗社之祭祀不缺冗官必汰冗食必省皇店必革边兵必遣庶可以谢天变矣时户科给事中席彖亦有言俱不报
　　○丙子给故镇国将军钟钶妾韩氏李氏袁氏钟锽妾杨氏樊氏李氏辅国将军奇泍妾高氏餋赡米岁各三十石云丘王府辅国将军奇湫夫人郝氏妾关氏李氏养赡米岁共五十石
　　○丁丑分守山海关等处太监王秩乞掌本关关防并免受镇巡官节制兵部覆议不可诏令秩管锁钥主事勿设凡有事与镇巡等官计议而行仍易敕授之
　　○戊寅以  孝贞太皇太后梓宫将赴葬  山陵遣驸马都尉蔡震护丧赐之敕曰今奉  孝贞太皇太后梓宫安厝  茂陵尔为国戚礼仪护丧凡山陵道途祭奠及一应丧事皆以属尔必钦必慎用副朕意故谕
　　○遣定国公徐光祚以葬期告  天地驸马都尉游泰告  宗庙新宁伯谭祐告  社稷  上衰服告  几筵
　　○文武百官及命妇晨诣清宁门外哭临如仪
　　○己卯遣左都督朱宁总督官军防护赐之敕曰今奉  孝贞太皇太后梓宫安厝山陵特命尔同东厂太监张锐严督各该官校在于前途往回巡视除防护官军并执役内外人员随行供事外一应闲杂人等不许逼近中路混乱行走冲突亵慢其内外大小官员人等亦要遵守法度不许纵容人马躧踏田苗作践道路如有不遵号令及假以做饭等项名色擅入人家搅扰偷盗物件抢夺柴草争竞喧闹或奸懒逃躲不守职役耽误事务并饮酒撒泼生事害人等项俱要密行缉访有违犯者轻则听尔等量情责罚重则奏闻区处尔其慎之慎之故谕
　　○遣太监张锐总督巡视赐敕如宁
　　○百官及命妇复诣清宁门外哭临
　　○是日晚  上衰服诣  几筵行告辞礼
　　○涿州至芦沟桥群盗出没兵部以提督捕盗将官请发团营兵二千人以太监张忠都督朱泰充总兵官侍郎王宪兼左佥都御史俱提督军务都督同知桂勇贾鉴充左右参将俱捕盗仍令侍郎侯观兼左佥都御史督理军饷各巡按御史随军纪功泰奏乞参随百人勇鉴各八十人俱许之
　　○锦衣卫都指挥使廖鹏为故南京司礼监太监廖堂乞给南京锦衣卫军校三十人守祠宇并以次子锦衣都指挥佥事锐及副千户全德改南京锦衣卫家人廖洪等八人充锦衣校尉俱奉祀墓田请降护敕内批皆许之
