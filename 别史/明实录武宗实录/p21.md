<!-- { "loadSidebar": true } -->
　　○初河南镇守太监刘琅乞佥皂隶五十名  上席许之科道交章论列仅减二十名至是琅改守蓟州巡抚都御史韩邦问言河南连年灾伤民财匮竭镇守官例有应得供用不宜踵袭前弊兵部覆奏革罢从之
　　○丙辰太保长宁伯周彧请加侯封吏部言封爵重典其以恩授者盖出特旨未有如彧之自请者  上是之彧与东光县民讼田为言官所劾遂有此请其肆恩纵肆如此
　　○追封淮安懿世子见濂为淮安王先是世子薨无嗣其侄祐棨继封淮王请以世子入家庙奉祀礼部议世子无王爵宜建别室祀享  上命复议因言  孝宗时尝追封周王之父周世子为王今安懿因封而绝侄袭其爵宜如周王故事追封入庙故有是命
　　○夜西方流星如盏色青白起自北河西行至参宿
　　○朝鲜国王李＜忄隆＞遣陪臣议政府右议政慎守勤等贡方物马匹入贺即位赐宴及金织袭衣彩段绢布有差
　　○丁巳  上敕谕礼部曰朕惟帝王功德在天下必有典则贻子孙简册垂后世此古今通义也我朝  列圣代有实录藏之天府  皇考孝宗敬皇帝临朝莅政十有九年  圣德大孝弘谟伟烈薄海内外罔不闻知不可无所纂述以昭示万代尔礼部宜稽据旧典通行中外采辑事实送翰林院编纂实录其以太师兼太子太师英国公张懋为监修少师兼太子太师吏部尚书华盖殿大学士刘健少傅兼太子太傅户部尚书谨身殿大学士李东阳少傅兼太子太傅礼部尚书武英殿大学士谢迁为总裁詹事府掌府事吏部左侍郎兼翰林院学士张元祯吏部左侍郎焦芳右侍郎王鏊礼部左侍郎李杰为副总裁詹事府少詹事兼翰林院学士等官刘机等为纂修官凡合行事宜悉照例举行钦哉
　　○广西兵备副使姜绾言思恩府土官知府岑浚以悖逆诛灭而族众率皆党恶无可立者田州知府岑猛结怨讎杀失地窜身宜落职安置别境兄弟子侄亦无可立之理请如四川马湖府例一切改为流官庶可变夷为夏而免他日之忧前此三年臣尝送猛还水行由南宁溯流上丹良逾果化过工垚婪凤直抵田州今年春臣领兵陆行自宾州进拔通感下古陵至思恩捕往那马定罗径捣旧城获浚间得遍阅两府山川形胜唇齿柳庆南宁田地沃衍人烟稠密水道下通广东上达富州陆路控引云南四川百货辐辏故田川城东市廛盈百思恩亦在丹良筑城取税盖广西第一区也今流官府治宜仍旧基盖取地位居中便于摄制四境而废堞空壕亦或有可因者思恩所属以通感古陵那马丹良地方为附郭古陵县南海旧城定罗顺山于旧城立定罗州夷江都阳安定地偪东兰立州都阳以防侵占田州所属以工垚婪凤安得万峒地方为附郭田阳县恩城上隆并为恩城州归仁里定被泗城蚕食芝山兼州淩旹合凤皆东兰吞噬当逐一追还立为武隆州以上州县官吏俱宜全设惟果化州上林县僻在一隅如旧裁减仍于二府各立税课司税水陆货物以供两府军需免劳于民修理驿递一如原额儒学仓库阴阳医学坛庙并依制度为之防守地方则以南丹卫迁至思恩府奉议卫移回田州府各州县查点土兵编为款夫立参将一员驻田州往来思恩提督训练添设一道分巡分守官如例岁一更代庶几纲纪相维体统相承而可久安长治也但田州荒弃日深思恩甫经兵燹修筑之费动以万计与凡分定地界里量田亩造报图叛均平赋役草创之初一不合宜恐浮言乘间生疑造谤不怀远图脱或中止取笑四夷乞敕下廷臣会议定日简命大臣一员驰来总理凡事悉听便宜处置府州县正官亦当慎选以充方可责以成效免朝廷南顾之忧时已改两府为流官命张凤谢湖以参政知府事矣章下兵部言绾备陈二府地方之要与夫制度因革之宜图远虑周宜移文两广总督都御史行令广西二司掌印兵备会同新掌府事参政参酌议处毋狥举小遗大之见必求久安长治之策庶使镇巡等官有所凭据拟奏合宜又言思恩之剿平虽系于镇巡而勘处创谋实由于绾今绾改升河南未有继者吏部宜查访素知彼地夷情谙晓事体者一人补之令其兼程往会各官议处前事虽员外添置可也  上从之
　　○襄垣王府奉国将军聪洬之夫人丁氏先已受他人聘聪洬夺而娶之又娶妾陆氏有宠而逐丁氏于家因互相讦奏词连聪洬之父辅国将军成鋚下镇巡官勘问至是狱上都察院言成鎥不能训子与聪洬所犯俱违  祖训丁氏义已绝与陆氏俱难完聚有旨丁氏革封号陆氏杖五十俱闲住成鎥聪洬仍降敕赐书切责之
　　○戊午腊日例赐群臣宴于午门以  山陵甫毕诏免宴
　　○命署都指挥佥事傅钊充延绥右参将
　　○己未  上初以服制避正殿明年元旦诏百官免贺文武大臣奏春秋重五始今  皇上嗣大历服改元初纪即不称贺亦请御正殿其合行礼仪当如彝典以慰中外臣民之望有旨升殿命礼部斟酌具仪奏之至是尚书张昇奏弘治旧仪元旦  上服黄袍御奉天殿鸣钟鼓鸣鞭作堂下乐百官具公服行五拜三叩头礼次日御奉天门服浅色袍黑翼善冠犀带百官具常服朝参今宜参酌设卤簿驾并中和韶乐设而不作百官具朝服先行四拜致词再行四拜礼  上命一准弘治元年例行
　　○复兖州府通判周宪为刑部署员外郎事主事宪初以言事调外今从诏例也
　　○庚申升总督南京粮储都察院右副都御史叶贽为南京工部右侍郎
　　○改守备兰州都指挥佥事房怀掌狭西都司事
　　○辛酉命翰林院编修沈焘为正使工科左给事中许天锡为副使持节封安南国王黎晖次子谊为安南国王先是晖薨世子敬未封而卒病且亟属国于谊因遣陪臣阮宝圭等赍表并贡方物请封  上许之仍赐谊皮弁冠服并常服各一袭
　　○壬戌兵部尚书刘大夏复乞休致言  先帝晚年察臣愚直传宣顾问无月无之义则君臣恩同父子不幸  龙驭上宾恭遇  陛下嗣登宝位兵事方殷义不忍去但犬马之年已及七十若贪图禄位訾议横生恐伤  先帝之明愿赐骸骨归  上曰卿受知  先帝简遗朕躬方切委任正宜尽心职务可固求休退耶其即勉起供职勿再辞
　　○加四川镇守太监石岩禄米岁十二石升巡抚右佥都御史刘洪为右副都御史副总兵朱廷兵备副使张翼并岩侄文义各升一级先是松潘南路番夷据险为梗而空龙列柯二寨复杀虏官军方请调兵征剿无几何廷与翼忽自言番夷见镇巡官榜谕已愿自归免罪而二寨各函送其凶逆之首矣奏闻兵部据空文为核实遂有是命文义者本阳和卫人黄添祥冒姓名为岩侄岩为陈其抚谕效劳兵部欲行覆勘诏特与之云议者以为松潘番夷上道劫掠盖常事也岩与洪始欲因与为功遂张大其事请兵于朝既知功之不可幸成蜀人亦以用兵为难乃有榜谕之奏且厚饵其酋长造为函首投献之说不知边吏之力果能制其死命否盖岩有奥援主之于内蜀人皆知其伪而不敢言上下相蒙甚矣
　　○兵部覆议选军科道官葛嵩等所言修明武备事宜一谓各营号头在营日久倚势专权私役军人弊端百出宜听所司指实参奏降调边卫其考选事例仍宜五年一次举行一谓各营识字军人类能作毙但顿革则恐初用者不知事之颠末改充民吏则恐人数不敷各营仍宜量留诚实者一二人供役其余悉准三年一换有作毙害人者事发问调边卫充军一谓军士疲惫皆由工役浩繁今团营官军已例不许役矣宜俟  山陵讫工之后一切工役俱令工部以所收匠价支给严守禁例毋再役及营卒有私役及假人应用者俱如例降调一谓团营将台设有令牌官吹鼓手直台军牢等役各号头假此役占三千余名今宜遵炤旧例不许额外多留一人违者举奏数及五名以上降调边卫一谓三大营官军老弱无用坐耗国储者甚多今宜行各营验退令其子弟之精锐者袭替职役送营操练敢有避难隐匿者问调外卫果别无壮丁可代本役止给粮三斗终身杂差一谓坐营内外及号头把总等官拨有军伴鬻放办银又倍役见操精卒宜申明禁例违者劾奏参究诏准议既而多格不行
　　○京卫武学生及尚膳监军厨以即位各陈乞给赏许之
　　○晋庶人表楀以敺死祖妾罪送凤阳高墙居住家口令晋王管束
　　○礼部奏明年正月初四日顺天府进春旧制文武百官各具朝服行庆贺神今  山陵甫毕宜仿弘治元年礼仪  上服黄袍御奉天殿鸣钟鼓鸣鞭作堂下乐百官具公服行五拜三叩头礼  上可其奏
　　○礼部奏明年三月初四日  圣驾幸太学释奠先师宜遣官给传行取衍圣公孔闻韶及翰林院五经博士颜公鋐孟元仍别取孔氏老成族人五人颜孟族各二人驰驿来京迎  驾陪祀从之
　　○乙丑晋府庆成王南海郡君仪宾李实以包揽钱粮获罪郡君私入京击鼓讼冤礼部请遣中使送回仍敕王约束而究治教授守城官罪  上以郡君出城诉讼有乖礼法命会法司议会庆成王亦奏郡君及将军奇滔奇浙表桄表桹表梗表槆诸不法于是礼部及法司议覆奇滔等宜候勘报区处仍申明禁例凡越例私奏者俱寝其事  上曰将军中尉及郡县主君等多入京奏诉近已成风骚扰道路贻辱宗室其即移文各王府省谕禁约敢有仍前故违者并治之
　　○升大理寺左少卿张泰为都察院右副都御史总督南京粮储
　　○调两浙都转运盐使司运使杨奇于两淮吏部言两淮盐法废弛而奇才力可用故也
　　○升延安卫指挥同知孙隆为署都指挥佥事守备兰州
　　○五府九卿科道等官合奏各马牛等房递年虚增头匹不下数十干滥支粮草不下数十万  先帝深知其弊著为令典每年一次敕科道官查点以凭会计自是岁派料草计省银二十七万四千余两今  陛下乃因御马监太监杨俊等夤缘具奏但令俊等查数会计科道等官停止勿差此端一开百弊复作徵求益滥剥害愈甚且言官交诤拒而不信户部执奏拂而不从当绍述之初而忽深远之计歛四马之怨徇左右之私其为新政之累夫岂小哉愿体  先帝图治之意仍令巡视草场科道官如原旨查点寘俊等于法以为后戒上曰卿等所言良是查点会计仍遵  先帝旨而行俊等肆为欺弊法当逮问姑宥之
　　○夜月犯五诸侯东第二星
　　○丙寅命岁给周府建兴县主禄米三百石县主内乡王第二女也年二十时议选祥符县人王璋为仪宾璋赴京冠带中途坠马致疾久而不痊主几三十内乡王欲罢璋婚别为择对主誓不改议愿事母终身志甚坚所司为请禄餋赡故有是命
　　○夜月犯鬼宿西北星
　　○丁卯升云南曲靖军民府同知甯举为两浙都转运盐使司运使举自山东左参政降调今用诏例升也
　　○己巳礼部以入冬无雪请祈祷  上是之命英国公张懋保国公朱晖新宁伯谭祐祭告  天地  社稷山川
　　○辛未升大理寺卿杨守随为工部尚书仍掌寺事以九年秩满也
