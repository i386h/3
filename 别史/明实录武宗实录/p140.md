<!-- { "loadSidebar": true } -->
　　○纪功给事中吴玉荣奏所调湖广汉土官军及招募僧兵纵肆荼毒所过骚然甚于流贼总兵官方寿祥都御史李士实纪律不严宜切责之河南民兵号曰棒手百十成群聚劫行旅而都御史邓璋全无统纪又任用大同指挥汪渊使领军壮罢闲司务黄彬使领民快浪费官银杀害胁从俱宜治罪下兵部议覆得旨寿祥士实降敕切责土兵令严加约束不许生事害人重困地方璋已停俸渊彬下巡按御史逮问
　　○以水灾免浙江湖州府京库丝绵绢匹南京卫仓折银徐州仓米有差
　　○癸巳升户部署员外郎冯相易州同知王纳诲为河南按察司佥事　　○升弗提卫指挥使伯赤为都指挥佥事
　　○乙未录湖广沔阳景陵汉川等处捕贼功升赏官舍旗军义官民快三百十五人有差总制尚书洪钟赏银十两彩币二表里布政使陈镐副使蒋昇都指挥张埙潘勋银币半之参议方璘佥事张继孙火□冈币之半
　　○丙申太监张永传旨张俊许泰郤永追贼至近京其遣人劳之各赏银十两从征军士各一两
　　○丁酉参将王杲与贼遇于蒙村战死诏有司具棺歛赐祭二坛赠都督同知其子袭升指挥使
　　○大学士李东阳等上＜锍-釒＞曰伏见去冬以来京师地震有声霸州及山狭福建云南等处相继地震奏报不绝窃闻天人相应理有必然上下交修道须两尽孤卿之任非诸司比故周官爕理不备其人汉廷策免亦有故事臣等或亲成顾命或特被简存职在论思忧惶无地且如讲筵  圣学所关也臣等不能尽启沃之功早朝政令所出也臣等不能预陪从之列  宗庙  社稷  神灵之所在至尊严也臣等不能执奔走之事而岁时奠献但遣公侯宫殿门禁  天子之所居至深密也臣等不知动止之详而晨昏出入未闻警跸凡如此类不敢尽言即今帑藏空虚军民穷困流移不己寇盗肆行江西四川累岁用兵山东河南南北直隶所至残破戕害将领荼毒生灵侵扰京畿略无畏忌盖自创业靖难以来未尝有此臣等适当其责罪无所逃仰渎威严伏俟罢黜尤望渊衷朗悟如日中天温习旧闻日亲经史视朝向献一复旧＜矢见＞亲信必恭谨之人委任必忠良之士严内外出入之防正堂陛崇卑之分动息有恒饮膳有节颐养  圣躬茂隆国本以上回  天意下结民心则  列圣开创之难  先皇付托之重可以永保于无强惟在  圣心一转移之间耳＜锍-釒＞入不报
　　○戊戌升宁波府知府张津为山东布政司左参政
　　○提督漕运镇远侯顾仕隆以群盗焚劫运船乞罢不允  己亥日生晕至午而散其夜流星尾迹光如盏起自螣蛇西行至文昌炸散
　　○庚子赐南京兵部尚书柴昇父文璋祭葬如例
　　○辛丑先是锦衣卫千户朱瀛坐事调广西以刘瑾党复有旨逮捕广西都指挥佥事苏英素善瀛嘱解官中途假坠水脱免事发仍严捕瀛英坐降二级
　　○癸卯命保国公朱晖子麟仍世袭侯爵初晖父抚宁侯永成化中累以战功进爵保国公及卒晖奏袭父爵言者谓赏浮于功宜夺  孝宗重违先朝之命准晖袭且令以后仍袭候至是晖卒麟复奏请屡下廷议皆言  孝宗已有明旨仍袭侯
　　○录赣州大帽山功升赏官军义民机兵八百八十二人有差总制都御史陈金巡抚都御史董杰镇守太监黎安王嵩各赏银二十两彩币二表里参议俞谏佥事李王□赞银币各半之巡按御史王士昭都指挥赵钺又各半之时杰已卒命给其家
　　明武宗毅皇帝实录卷之八十六终
　明武宗毅皇帝实录卷之八十七
　　正德七年五月甲辰朔巡按云南监察御史张羽言云南地震甚于他省郡县官多不得其人虽尝按治其罪而荒裔之外吏政尚同乞敕巡抚三司等官痛加修省以弭灾异礼部尚书傅圭等覆以古之帝王遇灾而惧故能转祸为福今岁天鼓鸣流星见阴霾四起天雨黄沙火灾异常盗贼猖獗而地且屡震不特云南一方而已前此尝发纶音修省及今和气未臻灾变滋甚宜推羽言通行在京文武衙门并在外镇巡司府等官令其思咎勉尽职业其有利可兴毙可革者开具上陈尤望  皇上祗畏天心克谨天戒思所以感召之由行所以消复之实颐养天和讲求圣学延访民隐撙节财用早朝以警励人心深居以察识时变不作无益而害有益不忘远虑而废迩言俾省部台谏各得其职则上下交修而天意回矣得旨天变示戒文武百官其同加修者在外者仍移文谕之
　　○丙午南京御史许洪宥言五事一临清济宁徐州一带军民往来曳舡甚苦乞将南京各监局并在外年例进贡等项斟酌停止一用兵地方  圣寿令节暂免三司官庆贺及考满者无令离任俾专剿捕一山东河南已蒙赈济而徵科复扰之乞令各巡按备查各年蠲免租税物料曾否及民仍禁镇守总兵官毋得巧取供应一权幸之家假托报效宜敕各总兵巡抚并纪功官备查必亲冒矢石者方许纪录一今统军者计月输钱分班给役有事则粮赏亦且侵克宜令各处指挥千百户等官痛革前毙章下所司知之
　　○贼刘六刘七败于滕峄乃奔登莱提督都御史陆完师次平度州发游击郤永参将温恭都督白玉追剿以副总兵许泰军莱阳策应张俊军莱州刘晖军古县集游击李鋐军南村集遮击于是永趋嵩浅坡村恭玉趋界河所向破贼晖遏之于右县集东令都指挥传铠攻其右张椿攻其左贼大败而鋐兵亦至乃合兵追击刘七等七百余人西走晖别以骑兵追之及于淮河贼拒战复败易服马而逃完以捷闻凡擒斩二千六百余人赐敕奖励升奏捷者如例永晖恭玉鋐各赏银十两纻丝一表里有功及阵亡者令即勘奏
　　○提督都御史陆完奏副总兵许泰调赴莱阳逗遛不进至贼西奔请重治之诏以泰累有战功宥其罪降敕切责
　　○罢九门守把官军初以流贼猖獗警报日至命太监金义遂安伯陈鏸等统军守把正阳等九门以科道官点视至是给事中黎奭等言官军屯之市井无所事事乃命回营操练听调
　　○下参将成钊于狱初参将王杲之死也钊屯兵香河相去仅二里不救及都御史甯杲催调仍退避且掩取报功为部下所发命锦衣卫官校执送法司鞫问
　　○丁未升起用给事中刘泽莱州府同知刘文宠俱为河南按察司佥事
　　○下纪功御史雷宗于锦衣狱提督军务都御史彭泽奏西平之捷宗以尝任汝阳知县故取道汝宁特欲假威重以耀其故治而覆军杀将乃由于此且宗妄预军机受藩府贿当正其罪都御史邓璋亦奏辨谓汝宁之行阻宗不从而佥事孙磐固请偕往知府毕昭佥事王玹等因而留宴兵部乃请令督理粮饷侍郎黄珂及纪功给事中覆勘得旨遣官校执宗送镇抚司考讯其余事情覆勘以闻
　　○纪功给事中雷雯巡按御史贺锐劾奏蠡县知县胡守约等十一人失陷城池安州知州张经等四十九人城池虽保无虞乡村亦被劫掠保定卫指挥吴玺等二十五人大宁都司署都指挥佥事张钺等三人保定府知府蒋曙等四人致贼入境及分守保定参将庄鉴副总兵许泰游击郤永参将李瑾迁延误事请俱究治诏钺等停俸泰永瑾待事宁通查功过奏处鉴已去任免逮问降三级调外卫余令纪功科道官逮问分别情罪轻重以闻
　　○盗掠罗山县主簿王续宗死之赠本县知县荫子一人为国子生
　　○戊申端午节免百官宴
　　○命河南都司署都指挥佥事张宪守备归德兼管武平等处地方
　　○贼刘三等自遂平趋朱皋永顺宣慰彭明辅及都指挥曹鹏等以土军追击之贼仓卒渡河溺死者二千人斩首八十余级分守湖广太监周景巡抚都御史李士实奏至赐敕奖励明辅等量加赏劳所获功次令纪功官速勘以闻□山东临胊安丘二县雨雹
　　○己酉建州左卫女直都指挥使朵儿只等各来朝贡马赐宴并赏金织衣叚等物有差
　　○庚戌  孝宗敬皇帝忌辰  奉先殿行祭礼遣驸马都尉蔡震祭  泰陵
　　○辛亥升布政司右参议蔚各为广西右参政
　　○初吏科都给事中杨禠言大臣三品以上三年考满例得荫子近年士风渐靡虽政绩无闻屡被劾者亦自陈乞有伤治体请敕该部于考满时参酌舆论可否取自  上裁有被劾得实及年远违例奏扰者治以罪或人品才望素著亦被劾者具实以闻吏部尚书杨一清等议覆自今两京三品以上官考满复职已给诰命者本部查其历履询其行实果堪荫录移咨礼部奏请其曾被劾或虽未被劾而素誉有亏及杂流出身者俱不得与至于身后恤恩子孙陈乞者赠官由本部查议而其谥号葬祭礼部亦须先会本部议其人品资望方与具奏若庸碌无补及屡被劾者俱已之间有人品才望素著虽尝被劾或因一事之失或出一人之见不致亏损名节者该部各具实奏请定夺见任官不许輙自陈乞其被劾得实去职及故久大臣子孙违例妄奏者罪之议上既得俞旨礼部尚书傅圭等奏驳之曰荫子入监葬祭谥号乃本部职掌今欲预定恩荫于考满到部之时先议葬祭谥号于礼部具奏之始与职掌会典并见行事例不合又荫子不许自陈乞与例亦不相同即如其说既经考称复职又已请给诰命则其人之贤可知矣旋又察其历履询其行实不免有高下其手之嫌葬祭请谥俱有定法行之已久今必先行吏部会议方与查例不免有往来移文之扰况每遇前项事务必待该司查报至日然后具奏吏部又未尝不与知也其陈乞之举固为可厌必欲一概禁之似又难行盖春宫侍从者多论功于既没之后不得不陈奉使海外者多非三品之官不得不陈至于补荫之子继嗣之子及三品以上应得恩典而没未久者不得不陈但当罪其违例陈乞者其余事宜仍旧属之礼部其称间有人品才望素著或因一事之失或出一人之见而被劾者该部各具实奏请此虽旧制所无而处置得宜则其可行者也乃从圭所议既而一清又以诸司职掌荫叙列司封部下为言得仍前旨适侍郎王琼乞荫子入监吏部为覆请圭复争曰言者建白吏部覆议皆谓大臣不得自陈乞琼乃大臣自乞者而吏部又为之请殊戾前奏且礼部掌行荫叙已数十余年莫有非之者何至今日改之且职掌此条特言荫官非为荫子入监言也岂有国子监既属礼部而其事有不属者乎竟令吏部掌行之是时一清方柄用圭卒为轧然其是非固自有在也
　　○巡按直隶御史陆鳌劾奏巡抚顺天等府都御史李贡才不胜任比年刘六倡乱贡不能抚捕以消未形之患远处遵化偷安苟全遂使群凶纵肆京师震骇乞正其罪＜锍-釒＞入下所司知之
　　○浙江杭州府地震有声
　　○壬子户部左侍郎邵宝奏母有疾乞归省许之
　　○部部左侍郎毛纪以母刘氏年逾八十乞归养不允
　　○六科都给事张王□赞十三道监察御史谢琛等劾奏参将杨义熊伟姜义赵曰□永御贼无功成钊坐视王杲之死不赴救副总兵许泰兵胜而骄俱宜重治太监陆訚都御史陆完师老于外亦宜切责给事中毛宪复言都指挥桑玉纵贼受贿退缩丧师当斩都御史甯杲起于罢黜不思感奋大城之败死者且四百人请执付法司治之兵部议覆得旨泰革其升职降署都指挥同知仍领兵杨义等各降一级并所部人马俱收回原营操练杲曾犯矢石与避贼者有间令戴罪杀贼完令与訚协谋平贼无再迁延玉钊已系狱俟议处
　　○云南楚惟府自是日至甲子地连震声如雷
　　○癸丑升肇庆府知府程杲为湖广按察司副使
