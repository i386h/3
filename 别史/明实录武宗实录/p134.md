<!-- { "loadSidebar": true } -->
　　○辛巳户部左侍郎邵宝言漕运近多稽迟其始也由议派迟派迟则徵迟徵迟则兑迟运亦迟理固然也臣闻永乐间漕法始定有淮徐临德水次四仓以受民间输纳运军支领以归于京通二仓支者不必出当年之民纳纳者不必供当年之军支盖通数年以为裒益期在不失常数军民两便即今所谓支运法也其后支变而为兑继而又有改兑向也转输今也直达积弊滋蔓展转稽迟兵民俱病国受其害臣以为莫若复支运法支运之难难在脚价脚价不足粮不自行请下廷臣议处渐复支运则稽迟之患可免矣运船自旗军以上至于把总指挥上下相维什伍相助行以帮行止以帮止行师之纪律寓焉近者杂乱无统先后不相及亦非立法初意也运军困苦莫过私债始于仓场之滥费而成于运官之科索揭借富室日引月长倍蓰其利以至无算请申饬漕司查积债本每年交纳之际遇有缺乏通融补助严歛物馈送之禁宽带货津助之额或查先年事例借贷于太仓犹胜私门之重累也事下户部议以为支运之法不可卒复借贷太仓恐弊益滋请自今派粮务在八月早定查积债本宜令漕司举行运船自过淮以后每卫为一帮阁浅遇警并力相援若其本又在久任都御史总兵不追私债则弊端绝矣诏如户部议
　　○荫兵部右侍郎李浩子钧为国子监
　　○流贼入湖广衡山县镇巡官劾衡州府同知封澂巡视都指挥杨溥等失守宜逮治守巡官参议孙火□冈佥事姜学夔亦有罪得旨封澂等令巡按御史逮问火□冈等俱停俸戴罪杀贼事宁之日以闻
　　○兵部奏盗贼掠近郭宜令京营官军不拘冬月五日轮操例时常操练以备调用得旨从之宜令太监王方王铭各领本营三千人仍选各营精锐万人俱听调用京城九门差给事中御史各一员巡视官军怠惰及勒取钱物者劾治之
　　○提督军务侍郎陆完总兵官毛锐奏游击将军欲永追贼张兴张旺马五等于潍县高丽店斩获贼首八百级招降五百余人得旨完锐永降敕奖励赍奏人升一级赏纻丝衣一袭钞千贯有功阵亡官军令纪□御史速勘以闻
　　○壬午吏部覆给事中孙祯等所劾尚书张澯都御史张勋府尹孙春卿周惠畴少卿赵继宗张晖季通尚宝卿刘准丞高荣俱堂上官请  上裁副使邓文质陈辅运使张恺运同仲本知府吴禧张玺知州徐朝翰郝槃邵锦宜罢黜参政臧麟知府刘光辛文渊通判李炜知县刘儒才犹可用州同知王九思判官叚炅先已降谪员外郎韩邦奇以进士授官无他弊端宜留且谓今后方面知府等官不职听言官劾奏府佐以下仍从抚按及按察司官稽访以闻庶事体不至纷更而贪虐者亦不得幸免也诏澯等令自陈文质本辅恺禧玺朝翰槃锦麟九思致仕炅冠带闲住邦奇调外任余留供事
　　○兵部覆祯等所劾谓孙铭近已奉旨留用陈熊复爵任事未及半岁其余宜如所劾罢革且以军士困苦不独将领不职请禁镇守之役占掊克者诏熊已别有旨柳文取回房怀盛瑾李铭袁果杨辂徐节俱令闲住吕天瑞调外卫带俸差操役占掊克者其申禁之
　　○以冬不雨雪命顺天府官祈祷
　　○是日晓刻流星光如盏起轩辕西北行至近浊昏刻木星犯垒壁阵西第六星
　　○癸未免直隶冀州及枣强南宫新河三县粮草以为贼残破也
　　○以广西布政司右布政使王倬为四川左布政使
　　○升兵部署员外郎蔡芝为山东按察司佥事
　　○升赏辽东高台堡获功官军锦衣指挥谷本等五十八人各有差
　　○申刻日生左右珥赤黄色至庚寅亦如之
　　○乙酉巡抚江西右副都御史董杰卒杰字万英宁国府泾县人成化丁未进士授湖广沔阳知州弘治初  孝庙数御讲筵近暑犹不辍吏部尚书王恕言不宜过劳请罢讲且曰臣官以保名此亦保其身体之意也杰＜锍-釒＞恕所言非是忤旨谪四川行都司知事既而复职改钧州入为刑部员外郎署郎中事迁保定府知府历山东右参政河南右布政使湖广左布政使遂擢都察院右副都御史巡抚江西时多盗警颇有安辑功未几卒讣闻赐祭葬如制杰有豪气每以才略自负居官可纪
　　○升湖广长沙府知府王禾为福建都转运盐使司运使○准文华殿书办光禄寺卿周惠畴致仕以被劾自陈也
　　○升湖广荆州右卫指挥使钟秀署都指挥佥事都司佥书管事
　　○兵部奏防守霸州参将王琮纵贼刘六等过河焚掠震动京师兵备佥事许承芳涿州守备王勇等避贼不击俱宜罪得旨琮纵贼殃民累失事机承芳坐视不职其遣官校逮赴诏狱考讯明白奏来处治勇革冠带令停俸戴罪杀贼琮所领官军令宁山卫都指挥佥事熊伟充参将代领之
　　○丙戌准南京工部右侍郎周宏致仕以被劾自陈也
　　○升福建布政司左布政使王缜为都察院右副都御史巡抚苏松等处总理粮储
　　○丁亥升狭西布政司左参政杨守隅为广西右布政使四川按察司副使范镛为浙江左参政刑部郎中孙燧为福建右参政湖广按察司佥事张弘宜为广西副使御史张琮为湖广按察司副使  山西泽州西北方流星如斗陨于西南方天鼓随鸣
　　○升锦衣卫都指挥使谷大中为都督佥事指挥同知朱成为指挥使冠带总旗潘贵为百户俱冒报捷功也
　　○命山西都指挥佥事张璇守备宁武关
　　○中军都督府署都督佥事张文渊卒文渊成化间为府军卫指挥同知以将材历诸营把总寻守备山东河间以剿寇功升都指挥佥事充左参将协守松潘东路正德丁卯以克平番贼功进副总兵分守仍旧寻以堪任将领召还己巳以廷荐复充副总兵镇守广西辛未会平乐府富贺等县贼起统兵平之又征桂林府兴安等处寇盗先后俘斩余三千捷闻赐敕嘉奖至是卒于行营其子绳武舆归执例请祭葬得祭焉
○命逮霸州知州王汝翼等于诏狱兵部劾其纵贼属故也
　　○戊子升监察御史甯溥为山东按察司佥事管理北直隶屯田兼整饬霸州等处兵备
　　○致仕太子少保兵部尚书兼翰林院学士尹直卒直字正言江西泰和人景泰甲戌进士入翰林院为庶吉士预修寰宇通志成授编修同考礼部会试者再  宪宗初御经筵充讲官成化三年纂修  英庙实录成迁侍读尝主考应天顺天乡试八年擢侍讲学士十一年升礼部右侍郎以父忧去任十五年起复改南京吏部转南京礼部左侍郎二十二年特召为兵部左侍郎寻兼翰林院学士入内阁参预机务其年进太子少保兵部尚书二十三年主考会试其年遂致仕家居二十四年卒赐祭葬谥文和直明敏轩豁少有才名在礼部尝因天变会官具＜锍-釒＞陈修省二十二事言多切中时弊岁当开度僧道连章奏省之又请汰黜天文阴阳生之诡藉者凡数百人始至兵部贵州镇巡官奏苗叛请发兵夹攻廷议将从之直独言吾自东南来未闻有警岂可听彼邀功启衅以疲民乃请选委御史部属二人往勘贵果无警居内阁时有建明会官言劾其进用不合公论  孝宗薄之然尚慰留待三辞乃令致仕直为人疏俊不拘小节亦颇以才气自负以是多招物议为文章瞻逸浑健步骤大家所著有历代名臣赞皇朝名臣言行通录行于世
　　○免肃州凉州庄浪古浪四卫所镇番永昌山丹高台镇夷五卫所暨甘州五卫黑河迤西田粮有差以兵旱相仍也
　　○夜月犯天高星　　○己丑升福建布政司右布政使陈珂为左布政使江西按察司副使王秩为按察使河南府知府胡键为狭西右参政浙江佥事杨惟康为四川副使起用御史张鸣凤为湖广佥事
　　○授行人潘鹏唐凤仪朱昴李翰臣张羽推官张士隆张鹏屠垚知县许完师存智王相常在进士王介屠侨宋廷佐卢雍施儒林有孚李润学录朱组为试监察御史鹏广东道凤仪在广西道昴翰臣有孚山东道羽四川道士隆浙江道张鹏廷佐雍河南道垚云南道完介侨江西道存智组湖广道相儒山西道润贵州道
　　○以旱灾免浙江长兴嵊县天台兰溪汤溪象山六县暨昌国卫税粮有差其湖州府兑军粮仍折徵七万石
　　○庚寅命庆阳卫都指挥佥事张隆守备环庆金吾右卫署都指挥佥事卢英守备倒马关
　　○辛卯流贼自山东丘县奔突广平曲周威县又北奔新河南宫枣强冀州转至衡水县攻入之
　　○兵部覆都给事中孙祯等劾奏镇守河南太监廖堂守备南京太监彭恕大肆奸贪流纛远近皆听信其下锦衣卫指挥廖鹏杨王□赞等导引所致乞将鹏等革职逮治得旨鹏已有旨并同时参随官俱令回卫带俸王□赞等姑免究亦各令回原卫不许在彼潜住
　　○敕武定候郭勋充总兵官镇守两广
　　○壬辰河南守臣奏贼首刘三等劫掠项城商水西华等县图攻汴梁僭称总督元帅诈为牌帖约官吏师生不许潜避且戒其党毋妄杀平人其奸计出刘六之上请亟发兵捕御兵部尚书何鉴集英国公张懋吏部尚书杨一清等议谓山东之贼不及一万而征讨官军奚啻十倍所以南北出没未得就擒者以势要人员营充头目或阻挠军机或攘夺功次故将士离心不能成功请戒太监谷大用等将势要人员查发回京仍调京军把截要害边军分路擒剿不许混于一阵以致推调误事及争功启衅如失事者参奏挐问都指挥以下即军前斩首以徇其河南事势危急宜行总督等官先督见在京边官军速驰应援仍敕宣府延绥辽东镇巡官选调许泰郤永冯祯所部各千人令把总管领副总兵时源所部二千人令源统领开原辽阳等处精兵二千人令副总兵刘晖统领俱到山东河南听大用等拨调剿杀有功重加升赏其各镇军马不敷则于原募军丁及见在舍余并义勇民兵内选补之又言山东河南北直隶相去广远总督提督官宜各分定地方居中节制使诸将有所禀承仍各差给事中三员添差御史一员同吴堂雷宗各随军纪功革弊领军将官畏缩及官司不职者俱听指实参究庶几处置周密盗贼可平＜锍-釒＞入俱如议行之
　　○癸巳敕礼部尚书费宏兼文渊阁大学士同李东阳等内阁办事加吏部尚书杨一清少保兼太子太保升掌詹事府事吏部右侍郎兼翰林院学士靳贵为礼部尚书仍管内阁诰敕吏部左侍郎傅圭为礼部尚书先是以内阁员缺下廷臣会推学行端谨才识老成者列名以进  上既简用宏乃以别敕进一清官仍荫一子为锦衣卫世袭正千户贵既圭皆递迁宏上＜锍-釒＞辞曰内阁之设政本所关非徒专典乎训辞固许参预乎机务处禁掖邃严之地为股肱辅导之臣比之他官最为华要倚毗既切遴简为难盖必如古人所谓学有本原深明治体文有师法可代王言而后能论思政理默赞皇猷润色文章仰资涣号矧今四郊未靖庶事方殷临机赖应变之才运笔须涌泉之思伏念臣赋质愚陋初乏寸长遭时亨嘉每沾误渥贤科早窃人固信其空疏法从久叨忠未摅于献纳顷者出佐邦礼荐历春卿禄厚而报则微位高而责愈重方虞咎谴敢望延登第以宠光常假于从班迁转类循夫故典乃遂厕名荐稿猥被恩纶苟冒昧以祗承必立臻于旷败且耆德在位而臣以末学陪列于其间贤俊盈廷而臣以菲才躐处于其右既难属餍于外议实切抱愧于中心熟自揣量分当辞避伏望  圣慈允臣所请追寝成命别授异材庶不上累知人之明下致妨贤之诮＜锍-釒＞进  上曰卿学行俱优才望茂著春宫讲读启沃良多辅导重任特兹简命宜勉尽职业不允所辞
