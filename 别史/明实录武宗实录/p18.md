<!-- { "loadSidebar": true } -->
　　○辛酉先是礼部上梓宫发引仪注自辞灵至虞祔等祭荣王俱在陪列既而王以疾奏免礼部请以驸马等官代捧神帛朝祖  上曰朝祖捧神帛朕自行其具仪以闻于是礼部上朝祖仪注午门内行遣奠礼毕  灵驾进发宫眷还宫  上随送至端门外少驻太常寺先设香烛执事官先设褥位于  太庙中香案前内侍官先设幄次于庙街门外  上入易黑翼善冠浅淡色袍服导引官导  上诣  神帛舆前跪太常寺礼官跪于  上之左奏请  孝宗敬皇帝朝  祖  上俯伏兴诣舆捧  神帛由庙街左门入至  太庙跪置于褥位兴立于  神帛后赞跪  上跪礼官跪于  上之左奏  孝宗敬皇帝谒辞  上俯伏兴五拜三叩头礼毕  上跪捧  神帛兴仍由庙街左门出至舆前安奉讫  上仍易衰服礼官跪奏请  灵驾进发  上随送至承天门内  梓宫少驻内侍官导引  上诣  梓宫前行五拜三叩头礼毕礼官跪奏请  灵驾进发  上哭尽哀内侍官导引  上还宫
　　○征西前将军镇守大同总兵官都督佥事吴江上＜锍-釒＞乞休兵部言江清慎善抚士卒累经战阵未可听其辞也  上曰江才望素著可勿辞宜用心镇守以副委任
　　○巡按浙江御史车梁言杭州西湖周围三十余里专蓄水以溉濒河千项之田近年豪右不思前贤凿引开浚之意往往侵占以为园圃地荡种植桑柘茭藕蓄养鱼虾甚者塞而为田筑而为居又欲固为已业则于册内捏收佃税给帖影射官府因循莫能禁防水既湮塞所仰溉之田乃尽荒芜其为害不小乞察究所侵悉以还官其所报佃税查有空闲田地给之补纳湖面之湮塞者则支帑银之可用者佣工开浚务复旧额以利民工部覆议从之
　　○荫巡抚云南右副都御史林元甫子有恒为国子监生以三年秩满也
　　○工科都给事中王缜言近者太监张永请改筑通州新城工部以民穷财尽兴役为难而  陛下又欲户部会官再议盖轸念营卒停止工作已有成命今兹之议得非欲诏旨之行以惬舆情乎夫新城之筑已久未闻他虞乃无故而劳费诚非急务况  泰陵之役方举京营士卒未得息肩乞寝其请为便工部覆奏从之
　　○壬戌升河南按察使顾源为湖广左布政使山西右参政刘璟为山东右布政使
　　○赐肃王沉香片脑木香檀香诸药因王请也
　　○命忻城伯赵槿岁禄如其伯溥例本色折色中半兼支
　　○赐翰林院学士张芮母太恭人戈氏祭葬以经筵及春官侍从恩也
　　○宥致仕巡抚贵州右副都御史钱钺分守靖州参将署都指挥使刘英罪黜为民谪贵州兵备副使周凤戍近卫先是普安州土官隆畅既老自以疑忌杀其应袭子隆礼妾适乌二子隆珀隆王□答有米鲁者亦隆畅妾见疏谋杀之以争袭土夷阿保阿佑阴附之遂各相攻隆畅寻以米鲁魇魅死时英守备都清抚按官檄令勘处英索适乌金银数百两俾其母子管事米鲁复集夷兵攻劫不已弘治十二年钺巡抚贵州与镇守少监杨友议征米鲁等以邀功赏英领兵败于阿仙硬寨会凤至亦索适乌金赂数百乃与英进兵擒斩阿保等福佑听抚凤复受其赂许不复追捕钺因奏张其功且言米鲁窜匿沾益州请令云南镇巡官捕之说友及总兵东宁伯焦俊皆奏如所云友俊各索适乌馈谢后适乌屡告米鲁等戕害钺若弗闻者乃进厚赂钺许以复用兵米鲁寻杀适乌并虏其二子以去钺欲进剿又恐云南兵先入功不归己乃与友俊议缓师期十四年春始令按察使刘福统兵以进凤为福佑所胁辞病不行福至阿马坡贼夜夺营官军大败自都指挥吴远以下死者甚众事闻乃以南京户部尚书王轼提督军务而令钺致仕轼未至时贼兵围布政使闾钲于安南友福及凤救之钲得出遂大饮会贼兵猝至杀福执友去凤独以豫觉走免贼遂陷平夷轼督兵分路进攻米鲁势蹙始出友其党亦杀米鲁福佑以降于是巡按御史黄珂劾钺等启衅失事钺等亦饰词奏辩朝廷凡再遣御史郎中等官按验得实时友俊已死钺英凤逮系至京法司论三人罪俱当谪戍边卫有旨复令会兵部议谓钺英部下皆有擒斩功与其罪略相准凤则罪浮于功议上英钺仅革职为民凤亦改附近卫　○癸亥裁革真定府定州及顺德府邢台县税课局以卫史叶永秀奏钞课数少亦令州县带管故也
　　○命宁山卫都指挥佥事周隆领秋班官军备御大同
　　○甲子升广西按察司副使姜绾为河南按察使
　　○木邦军民宣慰使司宣慰使罕列法遣陶孟刀塞珀等贡象马金银器赐彩币绢布有差回赐罕列法及其妻锦叚彩币
　　○命延绥游击将军都指挥佥事姜汉充副总兵协守延绥地方狭西都司都指挥同知戴钦充延绥游击将军
　　○乙丑以  孝宗皇帝梓宫将赴葬山陵遣保国公朱晖驸马都尉樊凯惠安伯张伟祭告  天地  宗庙  社稷
　　○命驸马都尉蔡震护丧赐之敕曰今奉  孝宗敬皇帝梓宫安厝  泰陵朕以嗣守  宗社祗循旧章不敢有违尔为国戚礼宜护葬凡  山陵道途祭奠及一应丧事皆以属尔必钦必慎用副朕意故谕
　　○敕太师兼太子太师英国公张懋曰兹奉  梓宫安厝  山陵凡防护及执役官旗军校夫匠人等俱宜遵守法度不许沿途伤人田苗及纵放驴马作践亦不许假以炊饭等项名色擅到人家搅扰及抢夺柴草等物如违轻则听尔量情惩治重则奏闻区奏尔须竭诚效力尽心管理毋或须臾怠忽有负委任尔其敬之慎之故谕
　　○丙寅遣官祭思善等门并桥及诸神庙
　　○是日昏刻  上具衰服诣  几筵行告辞礼
　　○丁卯  梓宫发引  上衰服诣  几筵行启奠礼  梓宫升龙輴  上哭随至午门  梓宫升大舆  上行遣奠礼毕  灵驾出端门外行朝  祖礼梓宫由午门中门出至承天门  上辞还宫  梓宫出大明中门驸马都尉蔡震护丧文武百官衰服步送至德胜门外不系执事分送官祭毕回沿途皇亲及群臣命妇各祭如仪
　　○是日昏刻  梓宫次清河
　　○戊辰  梓宫次沙河
　　○己巳  梓宫次凉水河
　　○庚午  梓宫至山陵献殿遣驸马都尉马诚游泰黄镛崔元林岳祭告  长陵  献陵  景陵  裕陵  茂陵工部侍郎李鐩告  后土之神新宁伯谭祐告  天寿山之神
　　○是日午奉  孝宗敬皇帝梓宫葬  泰陵是日题主毕驸马都尉蔡震奉  神主诣献殿行安神礼如仪遂行初虞礼
　　○辛未  神主行沿途所至行再虞三虞礼
　　○壬申行四虞五虞礼
　　○癸酉  神主至京将入城行六虞礼文武百官具衰服奉迎于德胜门外  上衰服奉迎于午门内遂奉  神主至  几筵行安神礼毕  上行七虞礼
　　○甲戌以  孝宗敬皇帝祔庙太常寺奏祭祀斋戒鸿胪寺请升殿传旨免升殿视朝令该寺具本来闻
　　○是日行八虞礼
　　○乙亥  上素翼善冠素袍服腰绖御西角门百官行奉慰礼
　　○是日行九虞礼
　　○丙子  上仍素冠服御西角门视事
　　○是日行卒哭礼
　　○以明日  神主祔享  太庙  上亲告  几筵遣驸马都尉樊凯告  太庙
　　○丁丑奉  孝宗敬皇帝神主祔庙  上亲行礼如仪百官陪祀礼毕奉  神主还几筵
　　○狭西甘肃天鼓鸣
　　○戊寅免朝　　○己卯  上黑翼善冠浅淡色袍服黑犀带御奉天门百官行奉慰礼是后始鸣钟鼓鸣鞭文武百官奏事如常仪
　　○是日早朝退  上御文华殿召内阁臣三人总兵官六人六部尚书都御史至前谕之曰国有大丧加以边事卿等久劳各赐文绮三袭仍赐饮馔而退
　　○大学士刘健等言人君之治天下必先讲学明理正心修德然后可以裁决政务统御臣民故  累朝  列圣嗣位之初必大开经筵每月三次令翰林春坊讲说经史公卿大臣分班环听又于每日传令儒臣讲读使工夫接续闻见开广百有余年太平功业皆由此致仰惟  皇上昔在春宫日勤讲学尧舜孔子之道固已得其大纲  先帝顾命臣等惓惓以进讲为念向来  梓宫在殡  圣孝方殷万几之外不遑他务臣等窃恐  圣心未有所系深以为忧今山陵事毕祔庙礼成即欲请开经筵但殿宇高广天气向寒且事体重大礼仪繁盛仓猝之间似难举事欲姑俟明年又恐旷日持久有误  圣学伏睹  先帝初年日讲常至岁暮不辍臣等拟于十一日初三日为始伏乞  圣明遵照  先朝事例每日御文华殿暖阁令臣等两次进讲则  圣学可成太平可致实  宗社万年无疆之庆除经筵事宜俟明春别请今将日讲仪注条上一伏睹  皇上在春宫讲读论语尚书各未终卷今合于每日接续讲读先读论语五遍次读尚书五遍讲官各随即讲明讲毕各官皆退一讲读后  皇上裁决政务有暇即看字体随  圣意写字一幅不拘多寡俟午讲时臣等恭看进呈一近午初时讲大学衍义历代通鉴纂要讲毕各退一每日各官讲读毕或  圣心于书义有疑即问臣等再用直角□羊务求明白  上曰朕以哀疚故久辍讲今闻卿等述  先帝顾命知讲学诚不可缓其如期举行
　　○庚辰以旱灾减免南京锦衣等四十二卫屯粮有差
　　○命江西都指挥佥事单暠把总运粮
　　○辛巳钦天监五官灵台郎孙锦言今年九月内连三夕雷鸣及恒星昼见乞务修省之实事下礼部尚书张昇等言星雷之变乃上天仁爱之至  陛下宜深思  先帝付托之重朝夕勤政勿事无益信任忠良屏绝奸佞躬揽乾纲慎重明器惜财爱民用贤纳谏仍敕文武臣寮各省愆咎恪恭厥职兴利除弊庶天意可回  上是之
　　○詹事府掌府事吏部左侍郎兼翰林院学士张元祯乞致仕  上曰元祯已累有旨留用宜用心供职毋复辞
　　○升右给事中尚衡张良弼为左给事中衡户科良弼科给事中倪议张维新陶谐为右给事中议户科维新礼科谐工科
　　○南京户部奏南京各卫所岁支户口食盐宜如例验口纳钞遣首领文职赴运司领回听科道等官照名给散革富室贪官通同包揽侵分之弊从之
　　○给事中杨一渶劾奏太监刘琅贪恶显著不可使守要地贻害蓟州乞取回  上以琅既致仕姑置之
　　○肃州右参将署都指挥佥事吴鋐以诏例实授改注狭西都司列衔支俸
　　○江西南安府大庾南康上犹及赣州府兴国瑞金雩都信丰诸县自夏六月至是月瘴疠大作官民多死亡者建昌府广昌县大雨雾凡两月民病且死者相继
　　明武宗毅皇帝实录卷之六终
明武宗毅皇帝实录卷之七
　　弘治十八年十一月壬午朔钦天监进正德元年大统历  上御奉天殿受之遂赐文武群臣颁行天下
　　○翰林院检讨刘瑞言求贤首务宜敕内阁吏部访求名望如南京国子监祭酒章懋丁忧吏部侍郎王鏊都察院佥都御史林俊革职都御史雍泰皆其人也宜亟为擢用狭西按察司副使王云凤河南布政司参政王琼广东参政王纶安庆府知府杨茂元云南布政司照磨余濂广西佥事胡献亦宜擢用下吏部覆奏鏊俊尤为众望所归宜令有司俟其服满起送至京简用泰行取未至纶茂元濂近已叙进懋云凤琼献见任师儒方面待缺推升议入  上是之命亟取鏊俊来京
