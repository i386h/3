<!-- { "loadSidebar": true } -->
　　○遣内官祭  恭让章皇后陵寝
　　○是岁天下户共九百三十九万九千九百七十九户口共六千六十万六千二百二十口田百六十九万七千二百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八升一合四勺五撮五圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七疋三丈六寸六分二厘一毫八丝三忽布一百六十六万六千四百六十疋四尺四分绵花一十一万二千八百九十四斤一十一两二钱二分二厘四毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十七万六千六十七员七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三疋一丈八尺五寸五分八厘茶课一十一万三千三百一十一斤九钱七分屯田一十六万一千三百二十七顷一十八亩四分四厘四毫七丝一忽粮一百四万一百五十八石三斗九斗一合五勺八抄九撮金银课三万三千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮一百四十八万七千一十五石五斗四升五合五勺七撮二圭减免草二十六万包
　　明武宗毅皇帝实录卷之一百九十四
　明武宗毅皇帝实录卷之一百九十五
　　正德十六年春正月甲寅朔
　　上诣  奉先殿  奉慈殿  皇太后宫行礼毕出御奉天殿文武群臣及四夷朝使行庆贺礼命妇朝贺  皇太后  皇后于宫中
　　○赐群臣假免晏给以节钱钞  是日寅刻直隶太平府东南有星如火变白色长可六七尺横悬东西复变勾屈之状良久乃散巡抚都御史李充嗣奏曰按占书国皇星大而赤昔梁普通中有星晨见南方光烂如火占曰国皇星今是星色红如火寅见东南盖国皇也其应为有急兵春秋考异曰国皇见东南兵起天下急又风角书凡妖星以五寅日出见是日乃甲寅也倏忽三变形状甚异其为妖无疑矣方今东南为国家财赋之区民力已竭而妖星之见适在正旦将来恐有意外之变伏乞通行戒谕修省整饬武备以戒不虞章下所司知之
　　○乙卯以旱灾免淮凤阳徐二十三州县及长淮等十三卫所粮草有差
　　○丙辰  宣宗章皇帝忌辰  奉先殿行祭礼遣英国公张仑祭  景陵
　　○戊午孟春享  太庙以  孝贞纯皇后神主祔享遣驸马都尉崔元代行礼
　　○授服阕翰林院庶吉士余承勋刘世盛俱为编修
　　○己未祔  孝贞纯皇后神主于  太庙先期一日遣驸马都尉游泰祭告至日  上疾甚乃遣驸马都尉蔡震代行礼
　　○庚申升礼部左侍郎兼翰林院学士石珤为礼部尚书仍兼翰林院学士掌詹事府事
　　○改南京吏部尚书刘春为礼部尚书兼翰林院学士内阁专管诰敕
　　○升监察御史张缙为大理寺右寺丞
　　○升湖广右布政使聂贤为河南左布政使狭西右布政使许铭为山东左布政使广西按察使宗玺为贵州左布政使河南右参政王震为本司右布政使云南副使杭淮为湖广按察使四川副使卢纶为本司按察使两浙都转运盐使司运使董天锡为四川左参政大同府知府鲍继文为河南右参政云南右参议刘鹤年为本司右参政南京吏部郎中黄芳山东佥事黄昭道山西佥事马应祥贵州佥事詹源为副使芳浙江提调学校昭道应祥本司源云南
　　○以旱灾免西宁洮州二卫税粮有差
　　○辛酉  孝贞纯皇后禫祭遣武定候郭勋诣  茂陵行礼文武衙门各分官陪祀禫期乃十五年五月丁酉也时  上南巡未回礼官以请不报至是行祔庙礼毕始择日行之
　　○泰宁等卫都督孛来罕等遣头目塔卜歹等进马贺正旦令节赐晏并赏衣服彩叚等物有差
　　○朝鲜国王李怿遣陪臣户曹参判黄琛等以方物马匹贺正旦赐晏并赏衣服彩叚有差
　　○壬戌监察御史郑本公言昔汉唐中叶国统数绝仓卒之际援立昏弱以为己利卒贻国家无穷之祸此后世之永监也  陛下春秋鼎盛前星之耀将来可待但今灾异迭兴宗藩屡叛正以储位未定萌觊觎之心中外臣民咸怀忧畏伏望  陛下以  宗庙社稷为重密与执政大臣慎选宗室亲而贤者正位东宫以系天下之心不报
　　○升兵部左侍郎王宪为本部尚书时吏部会推四人者以上宪居末内批遂用之宪从巡幸与诸近幸相比故见宠云
　　○升四川按察司佥事王廷相为山东副使提调学校山东道监察御史周震礼科给事中李纬太原府同知牛鸾刑部署员外郎事主事周镐宁波府同知李楫德安府同知王瑞之俱为佥事震浙江纬湖广鸾山西镐狭西楫广西瑞之贵州
　　○癸亥钦天监卜是日  郊祀以  上不豫乃改卜
　　○大学士杨廷和等言臣等伏睹  皇上于前月二十八日及正旦令节两次视朝犬马之情无任欣庆近礼部奉  圣旨朕体虽已稍平尚须调理臣等职居辅导地住最亲任遇既殊于外廷恩义实同于父子顾起居之节不得与闻食饮之详无从候问昼夜思之倍增忧恐窃惟治病犹易调理最难必加十陪之功乃收万全之效伏望  皇上勉进药饵调节食饮慎重起居早遂康复以膺万万年隆长之福天下幸甚礼部及诸文武大臣亦上＜锍-釒＞问安俱温旨答之
　　○大学士梁储上＜锍-釒＞乞休言年余七十礼宜致仕况老病不职尤宜退休伏望许赐归田使汛扫先茔小葺祠宇了二十年亡妻未举之丧则生有余荣没无遗憾矣  上曰卿名德耆旧朝廷方切倚任近引年乞休已有旨慰谕宜亟起供职原籍父母茔域令工部遣官修葺妻室造坟安葬仍各与祭一坛以示优礼至意再不必辞
　　○甲子升广西副使张祐为本司按察使刑部郎中张原明礼部郎中郑元为副使原明四川元云南提调学校
　　○改提督漕运右副都御史臧凤巡抚凤阳等处
　　○以上元节赐文武群臣假十日
　　○命监察御史陈轼阅视点闸各营官军
　　○乙丑升鸿胪寺右少卿宋沧为左少卿
　　○戊辰海西塔山前卫女直都督佥事速黑忒等毛怜卫女直都指挥佥事木的革等建州右等卫女直都指挥佥事牙令哈等各进贡赐宴并赏彩币等物有差
　　○己巳升吏部左侍郎廖纪为南京吏部尚书
　　○升监察御史卢雍河南按察司佥事江文敏为副使工部郎中戴恩兵部署郎中陶心为布政司右参议雍敏俱四川恩狭西心云南
　　○南京礼部尚书邵宝以母老乞终养许之
　　○大学士杨廷和等言伏惟  圣体违和已踰半月臣等犬马微诚殊切瞻恋昨司礼监官传谕  圣意欲令臣等拟旨博访精通医药者臣等窃惟天下名医皆聚于太医院又选其尤者入御药房但当专任而信用之自收万全之效又何待诸草泽未试之人哉况治疾之术调摄为上医次之若调摄少有不节则医药亦无速效伏愿  皇上慎重启处勿使劳逸之失宜调节饮膳勿使滋味太过但凡一应玩好有可以惑乱聪明伤损元气者皆不使少干  圣虑自然百体康豫万福骈臻上可以慰  九庙在天之灵下可以慰天下臣民之望矣
　　○庚午  英宗睿皇帝忌辰  上以疾  奉先殿不能行礼遣驸马都尉崔元祭  裕陵
　　○敕加太子太傅礼部尚书兼武英殿大学士蒋冕少傅谨身殿大学士太子太保礼部尚书兼文渊阁大学士毛纪少保改户部尚书兼武英殿大学士锡之诰命以三年秩满也
　　○癸酉刑科给事中顾济言迩者  圣体愆和中外忧惧且人情之至亲而可恃者宜莫如子母室家今孤寄于外  两宫隔绝至情日疏  陛下所恃以为安者复何人哉臣窃为  陛下危之昔汉高帝以病卧数日樊哙排闼直入且曰  陛下独不见赵高之事乎今群臣之中岂无忧会之忧者但拘于形迹不敢自尽伏愿  陛下慎择近臣如内阁宫坊并府部寺院科道等官每日各一二员更番入直凡起居动静皆令与闻膳羞药饵必令检点或时赐召对以通下情其余淫巧杂剧之伎伤生败德之事一切屏去则保养有道  圣躬不患不安矣不报
　　○甲戌升狭西右参政王銮为湖广右布政使狭西行太仆寺卿刘安为狭西右布政使浙江按察司佥事朱廷声为湖广副使
　　○升河南都指挥同知张王□赞为都指挥使以捕贼功也
　　○命兵部尚书王宪提督团营
　　○丁丑太常寺奏是日当释奠先师孔子次日祀  大社  大稷但郊祀未举请  上裁诏先行之
　　○监察御史范永銮言养病给事中徐文溥为民御史徐文革御史谪驿丞周广皆能秉正嫉邪先事察机或历数宸濠之恶而度其必至于叛亡或直指钱宁之奸而知其必至于误国顾言不见用反以得罪新升兵部尚书王宪工部尚书丛兰右都御史萧翀巡抚副都御史刘达佥都御史甯杲累经论劾言愈切位愈显乞敕吏部罢黜翀等以杜奔竞之风擢用文溥等以作敢言之气不报
　　○戊寅大学士杨廷和等言近日以来伏闻  圣体渐复康宁大小臣工不胜欢庆仰惟  皇上一身为  天地宗社臣民之主自今以往尤宜倍加调摄凝神静虑以养天和凡一切游玩动心劳形之事悉置之而不问止之而不为断可以收勿药之全功也臣等尤念郊祀庆成献俘颁诏赏功诸礼典皆已另择日期尚未奉有明旨传云国之大事在祀与戎诚不可以太缓者况此后又有殿试册封等事亦当相继而行但今  圣躬初愈不宜过劳惟献俘奏捷揆之事体似亦可免又各衙门题奏自前年秋至今多有未发出者应行事务未免稽滞乞敕司礼监逐一查奏早赐施行如此则  陛下攘外安内功德隆盛神人悦豫万万年无疆之寿端有系于此矣
　　○庚辰提督两广军务都御史萧翀镇守太监王堂总兵官朱麒各奏新会新宁等县之捷赐敕奖励升奏捷者人一级
　　○升赏辽东泛河等堡地方获功被伤官军刘尚德等七十一人有差
　　○命指挥使蔡豊守备湖广九永施州地方以都指挥体统行事
　　○命安远侯柳文于南京中府佥书管事
　　○命指挥佥事张伦守备四川坝底地方以都指挥体统行事初总兵官吴坤奏坝底为番蛮喉襟全蜀藩屏最为要害而守备官时出镇巡檄委责任不专难以责效宜简武臣一人守备兵部议从其请始命伦为之
　　○辛巳升赏甘州乱骨堆古城堡等处斩获番贼有功官旗军舍远添儿等一百四十五人有差
