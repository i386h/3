<!-- { "loadSidebar": true } -->
　　○兵部覆查锦衣卫考选本卫并镇抚司千百户等官郝凯等贤否老幼等第凡九百一十三人＜锍-釒＞名上请得旨职业不修等项并年老官员但系文职子孙各调原藉附近卫所其余俱调在京别卫带俸差操其公勤干济抚恤军士才识可取政务不废者俱存留办事既而兵部复具列各调注卫分以闻诏以年六十以上者免调仍令本卫带俸待子孙袭替日奏来裁处余如议
　　○调涿鹿三卫军士三百人防守渤海守御千户所其未足之数以法司问拟谪戍者充之以渤海密邻边境从兵部请也
　　○壬申  太宗文皇帝忌辰  奉先殿行祭礼遣驸马都尉蔡震祭  长陵
　　○升江西按察司佥事陈顺为本布政司右参议
　　○湖广沔阳州等处贼平初贼首杨清丘仁等僣号天王将军往来洞庭上下纵横剽掠围岳州府城攻破临湘县治杀人无数官兵敌死者亦以百计又分其部曲称芦林千户所势甚猖獗至是总制军务尚书洪钟总兵官毛伦调土汉官兵委都指挥番勋柴奎右布政陈镐副使蒋昪及宣慰舍人彭明辅把总田镇等分道夹攻麻穰滩等处遂平之擒斩七百四十余人俘获贼属六十余人毁其船百余只捷闻钟伦各赐敕奖励赍奏人各赏纻丝衣一袭伦所遣者又升一级赏新钞千贯
　　○甘肃镇守太监宋彬巡抚都御史张翼总兵官卫勇奏虏入临水堡抢掠臣等督率将士追至硝池墩迤北遇贼二千余骑各奋勇剿杀共斩获一百二十九级获马一百三十二匹驼一十三只兵器什物一千八百三十余件官军被伤及死者一百九十有奇马死六百九十余匹奏至彬等赐敕奖励赍奏人各升一级赏纻丝衣一袭钞千贯
　　○命署都指挥佥事袁杰守备天津三卫地方时方多盗兵部奏宜添设守备且荐杰可用故也
　　○癸酉四川镇巡官奏流贼仍往来通巴广元袁川龙州等处劫杀参议黄王□赞佥事钱朝凤署都指挥佥事陆震防备欠严宜究治兵部请行御史俞缁核实以闻仍行总制尚书洪钟速行抚剿得旨流贼为患日久令钟同镇巡等官设法抚剿务期成功其误事官员待事宁令巡按御史查勘以闻
　　○甲戌改监察御史陈茂烈为福建晋江县儒学教谕茂烈兴化人先以母老乞归养清苦不能自存至是吏部请改授邻县儒官使得资禄以养俟亲终仍以原职起用从之
　　○升辽东总兵官署都督佥事等官韩玺等二十人各一级以佥都御史魏讷奏其有丈量地土之劳也
　　○乙亥初纂修官翰林院侍读徐穆调南京礼部员外郎至是吏部以穆服阕适南京兵部有缺乃改兵部员外郎
　　○升监察御史高宾为江西按察司佥事
　　○丙子故武平伯陈勋无子弟熹乞袭祖爵许之仍令月给米止一石于国子监读书俟一年考有进益以闻
　　○申刻雨雹
　　○夜月犯天关星
　　○丁丑迁狭西吴堡县河西驿仍于瓦舍峪
　　○戊寅升南京锦衣卫副千户沐岳为都指挥佥事填注云南都司管事从其土人奏保也
　　○总督军务太监张永奏宁夏兴武营新设守御千户所极临沙漠军伍单弱往往失利乞将革爵寘鐇府随侍百户旗军九十一名改拨食粮当差余丁三百余名随营居住逃故二十一名清勾补伍兵部覆请从之
　　○巡按狭西御史阎睿奏寘鐇之变游击将军仇钺初以一人之身堕贼掌握乃能决策设谋首斩周昂继擒何锦等逆谋遂息使宁夏数万生灵免于锋镝论其功当不在古名将下乞升赏钺并录诸用命将士以为忠良之劝其所擒获者俱宜明正典刑仍乞遵炤  祖训家法速将寘鐇处治以戒诸藩得旨责睿越职奏扰夺其俸三月
　　○己卯命靖州卫带俸都指挥佥事卢震守备郴桂地方署都指挥佥事宋英仍守备武冈地方
　　○巡抚大同右佥都御史张禴巡按直隶监察御史聂瑄各奏分守大同西路太监何名守备大同左卫城右监丞温暹各贪酷害人及分守大同东路左参将王贤守备天城指挥佥事任玺各贪墨不职召名暹回京贤玺回原卫俱闲住
　　○令大隆善护国寺国师星吉班丹禅师班卓罗竹俱升佛子禅师罗竹班卓班丹端竹朵而只坚参升国师大慈恩寺乳奴星吉领占罗竹升禅师真觉寺剌麻牟尼星曷升右觉义的竹了革升国师
　　○庚辰占城国署国事世子沙古卜洛遣其叔沙系把麻等请封并贡方物礼部言沙系把麻等到京一月伴送官及诸方物俱后期宜治其怠缓之罪诏沙古卜洛及使臣等赏赐如例给之伴送官令法司究问
　　○辛巳迁发浙江左参政何显于辽东自在州为民夺监察御史胡文璧俸三月显先为湖州知府因岁赋多歛银三万八百有奇文璧查盘时庇之不穷诘其状为吏部尚书张彩所劾故并罪之是时镇守浙江者常巡历湖州显过为媚悦公署楹栋皆被文绣置宴穷极侈巧所费数千后巡历他府知府石存礼亦仿为之浙中大扰
　　○免贵州铜仁石阡思南思州四府婺川印江二县正官朝觐时湖广镇筸等处苗贼为乱铜仁等府县与之密迩故也
　　○命山西纳级都指挥佥事宋文充左参将分守大同东路张绮守备天城地方
　　○壬午广东市舶司太监毕真奏旧例泛海诸船俱市舶司专理迩者许镇巡及三司官兼管乞如旧便礼部议市舶职司进贡方物其泛海客商及风泊番船非敕书非载例不当预奏入诏如熊宣旧例行宣先任市舶太监也常以不预满剌加等国番船抽分奏请兼理为礼部所劾而罢刘瑾私真谬以为例云
　　○癸未升浙江按察司副使彭泽为浙江布政司左参政
　　○广西郁林州陆闭山山人韦观敬赴京奏祖韦本聪等系七贤峒盘瓠子孙先年采办土产降香蜂蜜进贡缘本州无应付脚力岁久废贡乞如例应付进贡礼部议以流官地方山总山老旧无贡例观敬边方山民宜省谕遣还毋指进贡为由科扰其众仍行广西有司随宜抚驭从之
　　○赐大同参将都指挥佥事李纮及游击将军署都指挥佥事朱振金织飞鱼文绮各一袭从其请也
　　明武宗毅皇帝实录卷之六十五终
　明武宗毅皇帝实录卷之六十六
　　正德五年八月甲申朔升浙江布政司右参议陈珀为浙江按察司副使
　　○升福州中卫指挥使刘杰为福建行都司署都指挥佥事成都中卫指挥使庞凤为四川行都司署都指挥佥事
　　○致仕应天府府尹冀绮卒□字汝华扬州宝应县人成化己丑进士授户部主事历员外郎郎中以岁饥赈济河间诸府称旨征偏头关督饷有功加俸一级累迁应天府府丞南京太仆寺卿应天府府尹常陈边务及捕盗辑民二十余事颇见采纳已而坐言官论劾自陈致仕至是卒
　　○乙酉户部以苏松等府奏灾请令总理粮储都御史魏讷赈济从之
　　○免福建银课一年弘治间以诛不充封闭矿穴比岁复开矿闸办而得不偿费至派丁粮补课守臣以地方旱灾为请故有是命
　　○丙戌巡按直隶监察御史罗玹奏河间保定等卫梁城沧洲等所官军上班操备下班守城春秋更代为法最善今下班者辄窜归原籍上班者亦径赴京营卫所空虚所余无几或有不虞将何调用请令领操官督率军士每春秋下班即还著伍月再点视如有潜窜原籍者拟罪如逃军例兵部议覆从之
　　○封占城国世子沙古卜洛为占城国王以礼科都给事中于聪充正使行人司行人刘宓充副使初左给事中李贯以次当行内批改命聪盖贯因其乡人嘱刘瑾以免才数日瑾败聪以为言仍令贯往贯至徐州遇盗割其发奏乞餋疾于家俟发长乃行许之后宓亦卒于路贯至广东屡奏迁延七年不行乃议令其国人领封册而还
　　○丁亥释奠先师孔子曹元以大学士行礼
　　○升山东布政司左参议许淳为山西按察司副使河南按察司佥事吴江为山东布政司左参议广西按察司佥事符观为浙江布政司右参议
　　○左给事中张王□赞监察御史张羽等言武举中式官生安国等六十人皆庸才也宜就御前覆试夺其俸级并劾兵部尚书刘宇任情创法之罪得旨将才岂可多得一举至五六十人何其多耶此辈分隶各边操练已三年矣而一筹莫效迩者寘鐇之叛在宁夏者二十人不闻立功他可知已宇创法滥取法宜究治但已致仕姑宥之国等俱革其升级并加俸令回原卫原籍差操今后武举务精选体貌雄健有谋略善骑射者二三人以备任使不许仍前滥举时国等既以赦得还瑾意犹怒故讽言者劾之
　　○戊子祭  大社  大稷遣新宁伯谭祐代行礼
　　○先是刑科给事中沈炤勘事潼关还惧刘瑾索赂托顺德知府郭纴为敛属县银三百两后纴惧事露以首于巡按御史时炤已降湖广炤磨矣命逮问拟为民诏追赃完日谪戍边卫永远不宥仍戒科道勘事有似此者俱如例治之
　　○庚寅以顺天府乡试命翰林院学傅圭侍讲学士毛澄为考试官
　　○山东守臣奏登州宁海等县盗掠居民知府房瑄同知李蓁指挥使赵盛等三十九人不能督捕俱宜治备倭指挥王璋御盗有劳宜赏下兵部议因劾捕盗御史王廷相罪时廷相已有旨停俸丁是瑄等亦皆停俸仍限三月不获以闻璋赏银五两
　　○分守宁夏东路左参将霍忠以失机当斩得旨许杀贼赎罪既而久无功复宥之发云南澜沧卫永远充军
　　○辛卯命山东莱芜直隶平山南皮等县岁派豌豆大麦输御马诸仓者易以菉豆黑豆京仓者折银以旱灾故也
　　○总镇两广太监潘忠等以广西猺獞出没请留湖广轮戍官军万人防御兵部议从之
　　○壬辰升管理南京粮储右副都御史夏昂为工部左侍郎
　　○癸巳升河南右布政使董杰为湖广左布政使襄阳府知府胡昂为湖广按察司副使
　　○旗校刘昇自湖广还以左布政涂旦郧阳知府曹廉贪状言于瑾下吏部劾治遂黜为民仍夺诰敕
　　○总制军务右都御史杨一清奏宁夏为反贼所残重以霪雨民不能堪请蠲税一年从之
　　○升河南布政司左参政崔文奎为本司右布政使浙江布政司右参议白圻为福建左参政
　　○宥守备署都指挥孙鉴罪仍停俸三月以不能捕盗被劾也
　　○巡抚湖广右副都御史王纶乞休致不允令终制先是纶以父丧夺情视事至是乃许之
　　○巡按直隶御史凌相劾南京锦衣府军等二十四卫屯田还奏原额起科田万四千八百余顷弘治间增余田三千三百余顷今复得四百余顷户部请分给附近空闲官军舍余人等佃种徵粮从之
　　○甲午遣户部右侍郎李逊学祭京都太仓之神
　　○遣顺天府官祭宋丞相文天祥
　　○太监张永远自宁夏  上戎服御东安门文武诸大臣候于桥东寘鐇及亲属十八人有旨送诸王馆领系何锦及诸从逆者数百人皆反接由东华门入献俘御前毕复出西华门金鼓之声彻于大内是日  上置酒劳永刘瑾及马永成等皆侍比夜瑾辞退永密白瑾反状且出袖中奏数其不法十七事  上在酒所俛首曰瑾负我永曰此不可缓矣永成等因共诋瑾  上意遂决令长随四人往执之  上随其后时夜且半瑾宿于内直房闻喧声曰谁也应曰有旨瑾亟披青蟒衣以出长随缚之乃夜启东华门击于菜厂复分遣官校封瑾内外私第初瑾与永不相能永还期以十五日献俘瑾故令缓之有泄其谋于永者永遂先期入瑾愕然以  上方向永未有以中之永为计亦甚秘故瑾卒为所制明日晏朝后外人始微知之犹莫敢显言者
