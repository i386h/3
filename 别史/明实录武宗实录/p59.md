<!-- { "loadSidebar": true } -->
　　○工部以接济工程请令阴阳僧道医官有缺许其生徒及仕宦子孙农民纳银送部免考授官其等有四军民客商人等许纳银授以正七品而下散官荣其终身仍免杂徭其等有三民间子弟许纳银参充都布按府州县诸司承差知印吏役其等有八诏皆从之时方修理南海子殿宇桥梁制造元宵灯火及诸项工程所费动以万计自正月以来盖已用银二十余万两故为此权宜之术也
　　○辛巳  今上皇帝生于安陆之藩邸
　　○命广西按察司佥事胡献提督学校
　　○命营州后屯卫指挥同知杨瑀守备蓟州等处地方以都指挥体统行事
　　○壬干逭顺天府官祭宋丞相文天祥
　　○大学士李东阳＜锍-釒＞曰近以衰病恳辞伏蒙  皇上慰谕不允继又命医调治遣内臣颁赐酒肉等物臣受恩稠叠无以自容钦遵  圣谕用心调理冀获苟全而阅月以来病势不解窃惟臣之于君报德之心无穷而趋事之力有限臣禀赋羸弱生而多疾早窃官职勉强驱策已经四十余年精力消磨气血凋耗其所余者能复几何今骨痛目昏病日益增药饵虽良猝难取效凡卑官散秩尚不可容瘝旷之人况辅导之亲臣爕调之重任不能赞理政机乃徒叨冒禄位虽  圣德优容不加谴斥而臣心内省诚不自安伏望  陛下大度同仁容光下物察臣衰病之迹实自累年控诉之情已非一次解臣机务特许退休则臣虽莫酬既往之恩犹免积将来之咎此臣惓惓犬马之私不能自己者也  上曰卿辅导有年德望久著朕方切毗倚宜亟起供职慎勿再辞
　　○广东韶州府同知韩铣征獞贼战死诏赠朝议大夫广东布政使司右参议锡之诰命
　　○给周府永宁王府辅国将军同金□御所遗宫眷子女养赡米岁五十石从周王请也
　　○命漕运参将都指挥佥事梁玺三千营坐司管操
　　○癸未升都察院左佥都御史张鸾为右副都御史
　　○命广宁卫投降带俸达官都指挥佥事羊哈子守忠袭指挥使于原卫带俸
　　○甲申中书舍人吾翯服阕复除原职
　　○太监李荣传旨光禄寺卿署鸿胪寺事杨瑢令夺情起复
　　○降病痊工部都水司主事欧阳琼为浙江崇德县知县责其养病年久也
　　○命辽东署都指挥同知庄椿充参将协同漕运兼守淮安地方
　　○命前军都督府带俸都督佥事蓝敬右府佐贰佥事
　　○乙酉靖江王约麒奏请全赐桂林府税课司三季钞料以助弗给户部执奏系近年题准还官之数难从所请上特命与之
　　○掌詹事府事礼部左侍郎兼翰林院学士刘机等奏端门内之左有房五间乃詹事府及左右春坊司经局候朝之所兼置诸司印信文卷什器于其中迩因署门事右少监李显等奏乞皆以与之缘近侍诸司端门内各有直房望念臣等春宫官属尝效微劳祗候出入无所栖止持敕该部查照卷案奏请定夺诏既有文案在内准留与两间
　　○广西太平府地震
　　○丙戌赐手敕少师兼太子太师吏部尚书华盖殿大学士李东阳加俸一级太子太保吏部尚书兼武英殿大学士焦芳进少傅兼太子太傅谨身殿大学士户部尚书兼文渊阁大学士正鏊进少傅兼太子太傅武英殿大学士吏部尚书许进兵部尚书刘宇俱加太子少保
　　○盖造豹房公廨前后厅房并左右厢房歇房时  上为群奸蛊惑朝夕处此不复入大内矣
　　○永和王表桻奏原赐随侍官军近改隶太原卫乞取回仍听管束改作群收所如旧轮戍大同事下兵部议宗藩听随侍官军之谋往往偾事且边方军伍虗甚防守缺人王所请不可许得旨如王请已后各王府不得援例
　　○丁亥敕南京户部尚书杨廷和今特命尔内阁办事敕至尔即驰驿来京毋或稽违故敕
　　○太师兼太子太师英国公张懋奏乞养疾特许之
　　○泾王奏岁禄万石内仅支红梗米二千石欲比荣府例加支户部言各府常禄盖随土产以便小民输纳也山东粟多粳少其请难从诏以王既累奏再改支粳米五百石不为例
　　○以旱灾减免南京锦衣等四十二卫屯粮三之二
　　○四川天全六番招讨使司土官招讨使高勋遣舍把高文璧等贡马谢受职恩赐宴赏宝钞彩叚马价如例
　　○戊子太学士李东阳奏顷奉手敕加臣俸一级夫爵禄之待人臣必量才以授计功以进臣病质衰颓药物过于饮食时注门籍退处半于趋朝尝承  圣谕曰图弘治化臣实未能有图曰勉副重托臣实无能求副加进少师之官又进一级之禄求退得进心奚自安愿留有余之宠以归朝廷还无功之赏以待天下臣感始终之恩当口□衔生死之报矣  上曰卿屡陈衰病已有旨再四勉留今兹加俸盖录旧劳朕方图治任贤卿尚体古人许国之义毋复固辞
　　○太监李荣传旨以太子太傅伏羗伯毛锐镇守准安等处地方兼充漕运总兵官召郭鋐还
　　○升镇守金齿腾冲地方右参将云南左卫指挥佥事沐崧为署都指挥佥事
　　○锦衣卫原任指挥使降级正千户孙煇查革副千户冠带小旗石诚闲任百户吴宽乞复原职调卫署指挥佥事刘宝副千户刘铎所镇抚刘勤求复锦衣卫诏听煇宽复职宝等复卫诚升百户煇诚戚里宽保毋属宝等都督刘宁弟侄也
　　○己丑命都察院右副都御史张鸾清理军职贴黄
　　○庚寅复除服阕福建布政司右参议蔚春于狭西改福建按察司裁革佥事院宾于江西
　　○调服阕狭西按察司佥事刘道立于广西以考察才力不及也
　　○巡按狭西御史李高奉命阅视边镇劾奏狭西行都司都指挥佥事陈瑄等十四人管操都指挥同知李清等七十六人守备西宁都指挥同知徐廉等四人及分守肃州右参将都指挥佥事吴鋐协赞署都指挥佥事杨义整饬固原等处兵备副使高崇熙李端澄萧翀等各因循怠玩戎务废弛其甘肃监枪太监等官沈让姚远梁玉接管太监张昭巡抚都御史毕亨等亦难辞责得旨边备废弛本当究问姑从轻贷鋐瑄等各夺俸两月让亨等既去任昭代理未久俱宥之令加意整饬边务毋得仍前怠玩
　　○辛卯召总督苏松粮储右佥都御史韩福莅都察院事  赐郑府东垣王四书集注圣学心法各一部
　　○壬辰巡按广西御史张津奏广西修仁荔浦二县田塘顷亩节被獞贼占种致粮多逋负遗累官民请暂停粮税并行总督等官从宜抚捕其占种田塘责令还主庶几不失原额户部议覆从之
　　○太监李荣传旨羽林前卫指挥佥事安钦以都指挥体统行事于定州管理达官军余操备
　　○狭西巡按御史李高兵备副使张天衢兰州知州姜闳俱谪戍初闳与甘肃游击将军徐谦有隙因谦麾下百户刘钦王钦累骑而行与闳遇冲其导从闳叱而缚之钦部下军士遂率众入州喧哄闳避伏床下以为谦主之也因并讦谦贪淫暧昧之事以呈于高会虏入庄浪抢掠西宁兵备副使亦以诸将领失事之状呈于高高委天衢鞫问坐谦贪淫及失事罪以狱上谦奏辩亦讦高天衢及闳交通鍜炼之情命刑部右侍郎陶琰锦衣卫指挥余寘往讯之琰等言各奏多非情实因劾高失宪体天衢情涉交通闳肇启祸端遂非诬众奏上俱发肃州卫永远充军事内指挥同知星拱辰以宿娼应调卫止令纳米正千户杨铭以提调墩台防守不密应充军止降级谦以御众欠严分守庄浪副总兵把琮以守备不设计皆当逮问止夺俸三月盖瑾方欲右武左文而琰寘所上狱辞于谦等亦多从末减故瑾得以高下其手也后琰寘自狭归报命内批升寘为指挥同知
　　○癸巳  宪宗纯皇帝忌辰  奉先殿行祭礼遣驸马都尉马诚祭  茂陵
　　○命都指挥佥事徐勇掌江西都司印
　　○锦衣卫都指挥使叶广卒广字大用浙江青田县人由总旗成化间以侦事有功历升副千户末年兵部推镇抚司理刑掌印弘治癸丑升指挥佥事管卫事续以奉敕提督官校巡捕有功累迁都指挥同知正德元年进今官掌卫事至是卒赠右军都督府都督同知广器局魁硕敏而能断遇事不苟又能体悉群情不过苛刻谳狱以公平见称于时
　　○晓刻土星犯灵台上星○乙未祭太岁风云雷雨岳镇海渎山川月将等神
　　○丙申吏部拟服阕都御史邓庠起用都御史洪汉总督苏松诸郡粮储诏以汉因事罢废勿得再举令别具二人以闻
　　○四川守臣请仍设兵备副使诏以兵备官已革复举不谙事体其并狭西三边兵备革之
　　○敕锦衣都指挥同知高得林掌本卫印并提督官校办事
　　○丁酉命都指挥佥事梁玺补中都留守司正留守
　　○升播州宣慰使杨斌为四川按察使仍莅宣慰事旧制土官有功惟赐衣带或旌赏部下人无列衔方面者斌狡横不受两司节制讽安抚罗忠等上屡平普安蛮贼功阴重赂瑾故有是命后数年卒致支爱凯离之乱
　　○以那端袭元江军民府土官知府○革靖江王府五辅国中尉约□□崔爵坐酗酒欧死其妻之母及妻家养子又潜出城故也
　　○己亥升四川左布政使罗鉴为都察院右副都御史总督苏松诸郡粮储
　　○南哈及阿著等族番人居藏少并劄节等各贡马及盔甲等物赐宴并彩叚宝钞如例
　　○夜宁夏卫有大星自正南起流往西南而坠后有赤光一道阔三尺长五丈
　　○庚子长芦都转运盐使司运使邢霖乞致仕许之
　　明武宗毅皇帝实录卷之二十九
明武宗毅皇帝实录卷之三十
　　正德二年九月辛丑朔锦衣卫指挥使朱成进大兴县田家庄地八顷五十四亩有奇藁城县民王增进通州坟庄地五顷四十七亩有奇及神树地十二顷四十七亩有奇为皇庄且乞蠲其税诏从之令少监成玉管理凡以地献官者多非己业朝廷不究其实遽从而纳之以致小民互讼屡奏皆此类也
　　○太监李荣传旨升锦衣卫指挥同知于永为都指挥同知协理堂事永以夷教挟左道方有宠于  上也
　　○晓刻金星犯进贤星
　　○壬寅升山西右布政使李善为左布政使
　　○命羽林前卫带俸都指挥佥事戴仪三千营坐司管操
　　○癸卯巡抚都御史艾璞擒获海贼施天泰余党以其狱上谓天泰已平其党施安等二百六十一人复肆剽掠陈宗海等二人舍匿分财皆当所张进保等十三人年初出幼其情可矜黄永吉十二人以伎艺从逆其情则重刑部覆奏得旨安及宗海等处决如律其中有称冤者仍与辩问以闻进保等宥死发南舟卫永吉等发靖州卫俱充军其苏州卫指挥佥事朱傅等以守御无谋俱逮问初天泰就擒止拟戍边其党以为首恶犹得减死论故复效其所为纵横海上盖刑不当罪人无所惩也
　　○赠故锦衣卫都指挥使叶广为右军都督府都督同知升副千户杨煇为指挥佥事百户张寰二级总旗王钰等一十九人俱一级初煇等随广缉事广卒煇等自陈有功未及录故有是命
　　○升兵部尚书刘宇为太子太傅尚书如故时昌平州强贼张华等就擒刘瑾谷大用各部下官校争议升赏奏行巡关御史林茂达核实茂达因言宇居本兵有先事建谋相机决策之功故有是命宇复上＜锍-釒＞辞免不允
　　○夜流星如盏色青白尾迹有光起自羽林军南行至近浊
　　○甲辰  孝恭章皇后忌辰  奉先殿行祭礼遣驸马都尉崔元祭  景陵
　　○命金吾左卫署都指挥佥事芮天锡充右参将分守马兰谷地方
　　○升弘农卫指挥佥事吕玺为河南都司署都指挥佥事管理屯田
　　○乙巳升翰林院编修王王□赞为侍讲以九年秩满也
