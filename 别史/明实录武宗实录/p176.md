<!-- { "loadSidebar": true } -->
　　○丙寅太监蒋贵传旨镇国府参将宋赟杨玉京营参将左钦湛臣各领官军三千一百三十三员名赟玉上班则赴京操备下班则回镇听调钦臣上班则赴宣府备御下班则交兑回京俱以游击将军体统行事听宣府镇巡等官节制
　　○丁卯安南国遣使入贡内阮文礼等道病死陪臣阮庄请赐舟具护兵以还许之仍诏所司量给棺歛费并祭其有官职者
　　○戊辰重阳节免文武群臣宴
　　○刑部右侍郎王寅以病乞致仕许之仍命病愈有司奏用
　　○户部郎中张文锦督税狭西言筹边裕民十事尚书王琼等覆议其可行者一部送钱粮宜选用州县官不可专委老人大户以致侵欺一起运存留及本色折色粮价不等宜令斟酌仓分难易地里远近通融坐派使民力适均一罢软官吏徵收违限奸顽解户虚出通关宜申明禁例犯者必罚一折色粮草价有轻重歛散无准宜令巡按督饷官酌处务使军民两便议入从之
　　○先是巡抚贵州都御史沈林等奏乖西苗贼阿杂等之叛由宣慰宋然激之今然既罢职复使其子侄承袭恐夷民不安宜将贵竹平伐等七长官司并洪边十二马头地方金筑安抚二司总设为府洪边贵竹各设县皆以流官抚理然侄储及长官宋齐改授军职兵部请下镇巡等官详议至是巡抚都御史陈天祥等复奏各长官司夷民不愿开设府县况贵竹二司旧隶水西宣慰安万钟金筑等司旧隶程番龙里府卫初非然所部储及齐宜各袭授原职兵部覆奏诏曰夷俗有不可尽以常法治者储齐准仍袭原职令与万钟等用心管束夷民毋得科害激变再有违犯者劾奏罪之
　　○己巳升户部署员外郎主事刘经为山西按察司佥事
　　○庚午降翰林院编修王思为广东潮州府三河驿丞时  上狎虎被伤阅月不视朝群臣无敢言者思谓同官曰臣事君犹子事父父有疾子不可不问安有过不可不谏即具疏以上待命数日留中不下但降旨令降远方杂职前此言事谪官者内降率有谴责语至思不然盖讳之也思吏部尚书直曾孙有节行耿耿自信人谓不愧其祖云
　　○辛未中都留守司署都指挥佥事张翼大宁都司署都指挥佥事陈玺山东都司署都指挥佥事宗敏所领京操班军俱少千名以上兵部奏翼玺宜逮问宗敏暂领亦宜停俸并趣其军未赴者诏可
　　○兵部覆奏宣大之捷有功及阵亡官军并地方失误事情宜行核实虏既远遁屯边京军数万太监张永等奏带头目千余宜酌量撤回原调沿边防守官军亦宜令各归所部诏有功及阵亡者纪功官验实具奏失事者巡按御史会先差给事中并核京边兑调官军宣府上班京营下班者俱还京其宣府下班京营上班者令张忠统领如前旨听调仍令张永等督各副参镇巡等官用心防御以安地方其官军自京营调者及奏带头目酌量遣归戍古北口者如故戍紫荆关等处者悉罢之
　　○壬申命应天卫都指挥佥事桂勇充右参将振威营坐营管操
　　○甲戌改南京兵部右侍郎杨茂元为刑部右侍郎
　　○乙亥升锦衣卫都指挥同知王献为都指挥使指挥同知张宣为指挥使以为张永寺报宣大之捷也
　　○丙子崇王奏称岁禄米万石粳米仅十之一乞量加以足用诏于粟米九千石内改支粳米二千石
　　○山西巡抚都御史王珝等奏北虏深入三关乞发延绥兵捍御兵部议令总制提督总兵官酌处如三关警报不息即以副总兵神周所部发回防御茗虏众应调延绥兵亦听其调发从之
　　○丁丑升延安卫指挥同知时陈为署都指挥佥事陈自言于阳武上蔡获功例该升实署二级也
　　○戊寅兵部议覆南京兵部尚书张澯所陈机务一外守备厅用审事千百户二人以听词讼招权纳贿虽已革罢仍乞降旨著为令一每年内外守备等官会同省操止春秋一次其余付之把总告期里数而已请每月一再至或旬月连至一营以较勤惰一由票清查差役军士便之守备衙门屡次奏革以滋多毙乞仍旧例差官清拨给照一正统天顺间内官守龙江关者三人守皇城都城者二人内府并甲字库二人近各增至十余人政毙民劳乞裁革一南京各卫编佥快船小甲贫苦不堪而富者多投补牺牲所以图影射宜炤旧额其近年投补者革之诏见在守关守门及管库官员且不动以后员缺如正统天顺间例勿补由票仍令内外守备与参赞官会议以闻余如议
　　○守备阳和城都指挥佥事林丛坐虏寇黄土坡墩应谪戍以情轻宥之降四级带俸差操
　　○己卯徽府仪宾徐宁居丧挟妓兼酗酒闺门多不萧为讐所讼逮问革职为民
　　○庚辰巡按直隶御史于鏊查勘大同平山墩等处失事劾太监满隆马锡参将麻循都指挥盛杰百户王玺等罪诏杰玺等逮问循夺俸三月隆锡姑宥之
　　○命广宁伯刘佶督军修理城池
　　○升巡抚狭西右副都御史陈寿为南京兵部右侍郎
　　○辛巳命蓟州巡抚都御史王倬修补燕河营马兰谷并西路潮河川等处边墙
　　○夺沈府辅国将军勋沤勋注勋澧勋氵□策勋洸禄米各三月仪宾花松花桂栗珊俸各一年勋沤等以岁禄又逋屡率众人仓挞官吏松等亦效尤焉官司不能平奏之并及勋氵□策勋澧私出城游戏等事下巡按御史勘问皆实诏宥其罪夺禄米及俸军校拨置者俱发戍边
　　○壬午以明日  万寿圣节命驸马都尉蔡震崔元林岳分祭  长陵  献陵  景陵  裕陵  茂陵  泰陵
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
　　○授太监张雄父千户锐为后府右都督母寇氏赠一品夫人雄援太监高凤故父赠官例为锐陈乞得超授后府犹以支俸为疑兵部尚书陆完言雄忠谠勤诚受知  圣明加以禄养亦不为过诏令锐带俸朝参初雄为后母所凌因自宫遂怨其父既贵犹不与之见同类者亟劝之雄立中堂垂帘杖其父二十既乃相抱而泣自是遂至滥冒宠恩如此云
　　○以旱灾免狭西西安左等卫屯田子粒有差
　　○癸未  万寿圣节  上御奉天殿文武群臣及四夷朝使行庆贺礼免群臣宴赐以节钱钞
　　○甲申夺太子太傅成国公朱辅禄两月太傅定国公徐光祚五月礼部尚书刘春侍郎李逊学吴俨俸各三月仪制司郎中刘滂等各四月先是  万寿圣节文武百官例赴灵济宫习仪英国公张懋先期在告辅以袭爵在前光祚以加太傅争为班首礼部具以请是日百官胥集于灵济宫跛倚得西始得旨以辅为首纠仪官因劾辅等以私意争长执礼者又不预请以致临期误事非所以示天下之表率耸外夷之观瞻也诏诘责辅等皆具＜锍-釒＞引咎  上以辅等爵同辅袭在先班次已定元旦庆贺又已致词祝赞光祚不谙事体妄相争论该部不能据礼定议俱罚之
　　○丁亥兵部奏迩者宣大二镇累遭虏祸宜敕都御史丛兰王珝各整饬边备以戒不虞应议行事宜各以时并举其被虏之处宜加存恤诏边备朝廷重务各镇俱要地亟写敕令兰及珝各依拟经略处置务要得宜蔚州广昌灵丘忻崞定襄等处军民被贼抢杀情可矜悯仍令各巡抚官加意优恤
　　○诏令督理狭西粮饷户部右侍郎冯清不妨原务巡抚狭西地方
　　○许总督漕运右都御史张缙以南京户部尚书致仕时缙＜锍-釒＞乞休吏料左给事中叶相因言漕毙多端用贵得人缙素履因为可称防检或失疏漏累＜锍-釒＞乞退乃真情也宜从所请吏部议缙先以南京户部尚书为逆瑾摈斥今经言官指摘虽其素履之善恐难展布宜复旧衔并加恩典以全大臣进退之义诏以其情词恳切许之致仕仍复旧衔听乘传还有司给食米月三石人夫岁四名
　　○董卜韩胡宣慰司护印舍人容中切旺加立卜巴藏卜等及镇安府土官知府岑流□土差官族岑麟等各来朝贡马匹银器赐彩叚等物有差
　　○乌思藏阐化王遣番僧宗竹坚昝各端岳藏等车陆族番人头目坚墩陆竹等各来朝贡方物马匹赐彩币等物有差
　　○戊子敕谕刑部都察院大理寺曰刑狱重事凡断决起发会勘驳勘等项律例所载俱有定限不许淹禁今内外问刑衙门官员不体朝廷钦恤至意一应系囚或不亲鞫问或狥情受嘱或畏避嫌疑展转委勘以致监禁日久有数年未结至瘐死狱中者情甚可悯法司其亟申明律例移文省谕今后再有故违者重治不贷又近年山东河南四川江西等处失事人员亦多淹禁者其令各镇巡等官查勘明白从公议奏定夺故谕
　　○升赏大同马铺山洼等处并平口等处获功阵亡官军九百五十一人有差署都指挥佥事朱振升一级署都督同知张俊实授
　　○云南巡抚都御史王懋中奏十八寨叛贼阿海者革等既已削平乞于要害之处置立城堡分军守备以图永久其戴罪参议周炯佥事吕翀都指挥佥事张春功可赎罪宜令支俸管事佥事史良佐都指挥同知方略知府戴鳌通判周宪李升宜量加奖励兵部议如其言仍行懋中等相度夷情从宜抚处从之
　　○廷绥镇巡等官都御史陈璘等奏本镇兵马为总制都御史邓璋调之固原见兵数千为虏所迫以致失事并劾把总都指挥等官彭楲等不能捍御之罪兵部覆奏璋调军马既不能为固原之助又致失延绥之守璘及总兵官王勋太监王竞俱降敕责之楲等宜令戴罪讨贼诸失事之状宜令狭西巡按御史会先差给事中勘实以闻诏是之勋璘竞写敕切责并楲等俱令戴罪自效
　　○国子监司业鲁铎乞祭扫许之
　　○先是朵颜三卫夷人入贡者岁止三百人至是援辽东诸夷例求增贡数为六百蓟州镇守等官因言此虏与小王子缔姻且乘宣大入寇之势恐为边患宜令辽东游击将军林睿驻兵近地以便应援喜峰桃林诸口及边墙颓塌者宜亟缮治兵部议覆得旨从之增贡可否仍令镇巡官议拟以报
