<!-- { "loadSidebar": true } -->
　　○戊辰降监察御史陈玉为湖广布政司照磨玉照刷在京诸司文卷有埋没违错稽迟差错失差诸弊亦如例举劾瑾矫旨谓玉能举劾各官过失可擢然于公廉及有过者不分别具奏难以观览狥私罔上不任宪职乃降三级调外用
　　○己巳先是有旨令锦衣卫不时查点六科给事中违者指名奏治是日该直指挥余寘奏工科都给事中许天锡不至询其故则初一日已死矣时逆瑾方罗织文臣天锡恐中伤实缢而死焉于戏死乃人之所甚恶也以朝廷耳目之官畏中官之横宁就死以求免于祸罟亦可伤矣
　　○降监察御史朱衮为嘉善县县丞衮巡按云南奏劾洱海卫指挥章表等侵欺钱粮宜行提问诏以参官不明降之
　　○兵科给事中潘希曾监察御史刘子厉奉敕查盘贵州湖广边储劾奏施州卫千户蒋廷玉舒良臣受赇骫法户部覆奏诏并查经管官员于是希曾子厉以查参未明责其回护欺罔遣官逮系下镇抚司考讯湖广巡抚右副都御史汤全管粮右参议华福管屯副使金献民刘逊都指挥佥事张埙并廷玉良臣俱令巡按御史逮系至京并鞫时全已致仕福献民已去任皆即其家捕之其接管巡抚右佥都御史刘缨已升南京大理卿亦令自劾
　　○益王乞每岁自遣官诣金山口祭扫生母德妃张氏墓礼部议非旧制  上曰遣官祭母王之诚孝至矣但朝廷岁时自有祭祀其已之还以书复王
　　○庚午升兵部右侍郎曹元为本部左侍郎南京大理寺卿刘缨为兵部右侍郎
　　○荫故太保礼部尚书胡濙孙颐为中书舍人
　　○尚衣监太监秦文奏内库收贮各色纻丝纱罗织金闪色蟒龙斗牛飞鱼麒麟狮子通袖膝襕并胸背斗牛飞仙天鹿俱天顺间所织近钦赏已画乞如先年例派南京及浙江苏松等府依式织造工部覆奏  上可之令织各色花样纻丝纱罗凡一万七千四百余疋内库禁服成化弘治以来颁赏甚谨自瑾用事幸珰陈乞渐广有未束发而僣冒者滥赏日增民力益不堪矣
　　○辛未升监察御史吕洁为山东按察司副使提调学校是缺吏部凡再推而不用至洁乃用乌洁素乏文誉实中官奴婿又瑾乡人为提学不能校阅取士入试命吏视故牍名次填之盖有已中选而复在列者考童生入学退食后陈卷于几瞠目无语顾门子择其文长者取之山东人至今传以为笑○户部郎中刘乾张诺先为主事时督理紫荆关粮储委官监收既而查盘以亏折浥烂参奏逮问刑部请如近例加倍陪偿得旨送巡按御史处系之如数完纳以闻
　　○壬申授行人司行人何绍正师夔李铎郑裕卢纶李阳春王銮张龙吴玉荣沈炤李淳许瀚中书舍人于聪李宪太常寺博士王爌推官屈铨俞泰知县唐锦为给事中绍正夔史科铎裕纶阳春户科聪銮礼科锦龙铨玉荣兵科宪炤淳刑科爌瀚工科泰南京吏科
　　○贵州赤水卫火焚毁军民房屋八十六家男妇死者二人
　　○命户部员外郎华津仍查常德府香炉洲等处庄田七处共六百三十余顷给赐荣王时津已奉敕清查王所乞新乐等村土田矣至是王复有所乞故有是命
　　○癸酉太常寺少卿兼翰林院侍读靳贵起复令复原任
　　○以陕西右布政使李贡为山西左布政使
　　○给事中安奎御中张彧以查盘钱粮参官不当下诏狱枷项警众时灾暑二人已病肿垂死莫敢申救大学士李东阳等言两法司枷号囚犯尚以盛暑皆蒙恩宥宜宥奎彧或定与罪名或别赐发落则操纵得宜威恩两尽以全朝廷待士之体于是俱获释为民
　　○甲戌南京大理寺卿缺吏部会推顺天府府尹胡富南京光禄寺卿张宾以请诏以富为南京大理寺卿而以宾七十令致仕
　　○徽王奏保典宝副高成内使李杰等官礼科都给事中潘铎论其非制宜冶长史承奉罪  上始宥之令不得更奏其有循次应补者听以闻仍令礼部颁谕天下宗藩
　　○命太仆寺少卿刘聪督理京营及宣府居庸密云古北口永平山海等处马政
　　○乙亥注怀宁侯孙应爵于后军都督府佥书管事
　　○提督太岳太和山兼分守湖广行都司太监韦兴奏擒获强贼田思明等二千九十余名乞录有功之人事下兵部覆言据兴所奏皆类报之例若以为功则盗息民安在在皆然而要功挟赏者多矣锡予之典不可轻授况镇巡官并无奏报宜行巡按御史核实得旨允兴奏不必行查于是舍人韦钟升实授一级韦聪龚珊升署一级韦昂等给赏有差
　　○丙子升贵州按察使刘杲为陕西右布政使
　　○丁丑命怀宁侯孙应爵于神机五千营署都督佥事李玙于立威营靖远伯王宪于五军营右掖署都督佥事胡忠于伸威营各坐营管操
　　○戊寅刑部左侍郎韩邦问以三品六年考满吏部具奏内批升本部尚书令致仕
　　○升赏永昌境外木曹山等处获功官军一十人有差赏署都指挥佥事汪维彩叚一袭银五两
　　○交城王府镇国将军奇洢听其下传佐拨置执平阳府学生员赵凤凤友梁世臣等率同列入府争之毁栏杆石狮佥事时中拟世臣杖罪令复学奇洢启掌理府事辅国将军表木□□于  上上怒命科道官勘问黜世臣凤等七人逮中罪之捕佐等处治革奇洢禄米三之一赐敕切责令晋王严加管束
　　○己卯遣内官祭中霤之神
　　○升云南左布政使熊禄为南京光禄寺卿顺天府府丞胡汝砺为府尹湖广按察司副使张贯为贵州按察使
　　○巡按山东监察御史周熊奏据永乐十七年辽东定辽左等二十五卫原额屯田共二万一千一百七十一顷五十亩该粮六十三万五千一百四十五石至是田止一万二千七十三顷该粮二十四万一千四百六十石外给操练舍余共二千三百一十四顷该粮三万七千二十四石又地亩田园之类共一万一千四百一十三顷该粮五万九千五百四十石皆光年创法徵之以补屯粮者今奉敕会查新增田共一万三千七百二十顷该粮一十一万三千三百六十六石通共四十五万一千三百九十一石揆之永乐间田多一万八千三百五十顷而粮及少一十八万三千七百五十三石缘永乐年徵之屯军者比今多三之一又今粗细相折该去粮一十三万六千七百七十石小实少粮四万六千九百八十三石有余皆常操军承种逃故屯田从轻徵收之故耳又永乐年间常操军士凡一十九万以屯粮四万二千有余供之而受供者又得自耕边外军无月粮以是边饷足用今军止八万有余皆仰给于仓边外之田无复敢耕军饷告匮亦实坐此事下户部覆奏乞将已清田粮行各卫徵纳从之
　　○故都督同知李文孙珣奏祖文以舍人累立战功至右都督进封高阳伯后失事降都督佥事再升同知自起用以来尝大战于延绥开荒川及抚安哈密各有成功未升而卒乞比成山伯王通等例复还原爵立祠赐谥以示激劝事下兵部会吏礼二部议处言文以边方土人备经险阻抵冒锋镝似有死而靡悔之意故卒能建立功名若念此量增伯爵赐祠加谥于以酬其汗马之劳慰其幽壤之灵是于哀恤死者之中而寓激劝生者之意得旨文既误事禠爵本难加增但念其曾有边功特从优典赠伯爵其余已之
　　○庚辰故豊城侯李玺无子令其庶长兄旻袭爵○赐分守辽阳副总兵都指挥使孙成织金飞鱼衣一袭从其请也
　　○升赏西阳河堡有功官舍旗军二十七人有差
　　○南京刑部右侍郎刘宪卒宪字廷式湖广益阳人成化戊戌进士历知县御史大理左右寺丞正德二年升巡抚宁夏右佥都御史宁夏卫大沙井驿草场火毁草十四万三千余束宪行管粮佥事贾时逮问未结寻升南京刑部右侍郎时刘瑾用事遣给事中阅实边储以该驿隐匿烧毁掜称浥烂报逮宪下锦衣卫狱责偿纳遂死狱中然其情罪不相丽间者冤之宪为御史时总阅各道章奏颇有名及为寺丞奉命经略边务尝募兵数人虗靡无用盖其才美虽若可观而忠实则不足也
　　○辛巳陕西按察司佥事李充嗣守制违限令致仕　　○降陕西行都司甘州后卫署都指挥佥事杨铠为左所正千户坐铠守傋不设被贼侵掠律应谪戍而所司言其情轻故也
　　○保定中卫带俸指挥佥事李永以索财捶属吏王景致死保定知府董杰受景妻愬移大宁都司验治以白于巡按御史姚寿及永奏辩寿复委杰及都指挥哀忠勘报坐永故杀论斩后再辩再勘如初适刑部员外郎刘麟以审录至谓景素病羸其死也在辜限一月之外矜永改拟永远充军永复讼冤且历诬勘官诸不法事下巡按御史杨武核问皆无实然谓永逞忿捶景非故杀拟永远充军情似可矜因劾杰忠等尝听永狱者十八员推鞠未明皆有罪于是都察院覆议永挟私杀人当死末减得充军足矣而复诬蔑勘官其恶可知况今御史覆勘亦但言其情似可矜而非实可矜也诏杖永五十仍全家发甘肃卫永远充军麟犹以擅出死罪降二级除边任杰等皆夺俸三月
　　○壬午开设神木千户所先是朝阳崇文门外大木二厂调拨镇朔永平遵化等三十四卫所军士一千人护视神木至是陈志等奏其擕家在厂朝夕直宿散处各卫往来勤苦乞比蕃牧嘉蔬事例改设一所兵部覆奏从之设千户所镇抚各一员百户十员吏目一员
　　○勒养病都御史周季麟江西按察司副使何琛陈恪福建盐运司同知钱承德绍兴府知府刘麟为民降监察御史姚寿邓州判官李玺为边方驿丞先是季麟之为巡抚密云人李成强夺军余王信所得鱼忿争相殴信怒其妻刘氏不能助己击之遂伤而死成愬于卫官李琮琮将捕信信复投河死焉承德时为兵备副使委经历刘永知刘淮鞠之方成信互殴时成侄顺尝从傍诟信永淮听成及证佐于成郭得山诬执刘氏之死由顺顺坐绞承德遂以具狱呈于季麟及琛代为兵备顺尝奏辩亦勘拟如初后麟以刑部员外郎审录寿及恪玺以御史相承巡按皆不与辩至是顺申愬得白乃释顺而执成等下锦衣卫狱发通州卫永远充军永淮坐诬勘谪戍边卫季麟等亦皆以是得罪云
　　○癸未升巡抚狭西都察院右副御史才宽为刑部左侍郎
　　○籍江西南康县民吴登显等三家先是设立西厂令太监谷大用领之分遣逻卒四出剌民间阴事登显等遇端午为竞渡之戏盖江南旧俗也逻卒归报以为擅造龙舟遂罹此祸自是四方传闻远近大怖偏州下邑见有华衣怒马作京师语音者輙相警告局蹐有司间夙密赂之冀免奇祸亦无赖子虗喝以售奸获利者天下皆重足屏息嚣然丧其乐生之心矣
　　○诏许交城辅国将军表木□□袭封交城王爵表木□□镇国将军奇滽之次子庄僖王之孙也庄僖王二子长曰奇淐袭爵薨而无嗣奇滽当立亦卒至是礼部以表木□□宜袭从之
　　○复蜀府故庶人申鍷华阳王爵申鍷在  宪庙时与镇国将军申金□回讦奏各禠爵职至是其子宾□□正袭封援代府武邑王聪□□禾例乞追赠谥其父母礼部议宜勿与复奉旨会议于是会吏部尚书许进等上＜锍-釒＞谓  祖宗以义训宗室故凡有纵欲败度者必革爵以示惩  列圣以孝治天下故凡有为亲祈恩者亦原情而加宥申鍷与聪□□禾事不同科赠谥诚不宜与但宾□□正之请情有可恻盖以身为郡王而父无封爵春秋祭奠称谓无据宜原情酌礼量与爵封俾便庙享庶几君恩国法可并行而不悖矣
　　上复申鍷爵而已其谥
　　○甲申以广西右布政使俞深为云南左布政使
