<!-- { "loadSidebar": true } -->
　　○总理河道左侍郎赵璜言黄陵冈旧有昭应河神之祠自河决梁靖口以来遂至荡覆无余祀礼久缺今治河工成宜答神贶乞重造祠宇令有司以时致祭其沿河考城曹单被灾县分税粮请量减免及赈恤豊县为水患尤甚乞下抚按官从长议处从之
　　○庚子升叙州府知府胡澧为四川按察司副使整饬松潘等处兵备
　　○罢协守河州洮岷副总兵郑卿回原卫带俸遂革协守官令兵备副使或守备官兼管以户部郎中马应龙劾卿贪虐故也
　　○辛丑赵府临漳王见淔薨王恭安王长子母妃和氏景泰辛未生成化甲辰袭封至是薨辍朝一日赐祭葬如例谥曰荣和
　　○改南京太仆寺少卿马陟为太仆寺少卿陟先升南京太仆不赴竟得改用
　　○巡抚江西都御史孙燧奏上犹县輋盗谢知山合广东乐昌盗高快马千七百余人掠太庾攻南康赣县主簿吴玭帅官兵六百人御之大败玭战死兵士阵亡者五十人诏燧会南赣都御史王守仁调兵剿之失事者巡按御史查究以闻□以  万寿圣节遣驸马都尉马诚崔元祭  长陵  献陵  景陵  裕陵  茂陵  泰陵
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
　　○壬寅  万寿圣节  上诣  奉先殿  奉慈殿  太皇太后  皇太后宫行礼毕出御  奉天殿文武群臣及四夷朝使行庆贺礼免群臣宴赐以节钱钞
　　○升礼部右侍郎石珤为本部左侍郎国子监祭酒王王□赞为礼部右侍郎
　　○癸卯以虏遁班师召提督都御史彭泽还京都御史臧凤李王□赞仍驻各关防守
　　○甲辰复除服阕山东都转运盐使司运使董天锡于两浙
　　○铨注保宁前卫都指挥佥事陈希夔于大宁都司佥书管事
　　○乙巳升通政司左通政刘达为都察院左佥都御史巡抚宣府
　　○升后军都督府都督同知张明为左都督佥书管事明太监锐兄屡冒功传升至是复冒罗罗墩沙塘川功兵部尚书王琼为之请故有是命
　　○丙午改南京国子监祭酒鲁铎为国子监祭酒
　　○巡抚云南都御史王懋中奏潞江安抚线俸既诛请以安抚司印委金齿前所正千户侯镇署掌而以土舍线楪佐之仍谕肆岗招岗招扒陶猛诸夷民听其约束以供赋役兵部议从之
　　○总兵官左都督刘晖奏擒获北虏奸细共四十人赐敕褒励升赍奏者一级有功人员令巡按御史核奏
　　○命故右都督为民毛伦子锦袭为指挥使伦以逆瑾党揭黄永远充军寻宥为民至是锦请袭兵科给事中潘埙等执奏伦因其婿杨玉结于刘瑾此十世所不宥者既不按法行辟而又许其承袭则凡瑾党如焦芳刘宇之子亦有可援之地矣不听钱宁微贱时受知于伦宁既贵伦已谪死乃取锦至京而官之
　　○后军都督府右都督马昂罢初昂女弟美艳江彬白之  上时已适毕指挥有娠矣  上令中使取之至豹房以善骑射解胡乐达语遂得幸马氏一门无大小皆赐蟒衣内庭大珰皆呼昂为舅声势炫赫动于京师赐第太平仓东  上尝从数骑过饮既酣召昂妾昂忤旨  上怒而起昂惧乃谢病归女弟始疏
　　○升辽东三万卫指挥使刘澄为都指挥佥事以开原破虏功也
　　○丁未播州宣慰使杨斌遣长官并把事都勋等来贡马贺  万寿圣节赐宴并赏彩弊等物有差
　　○戊申南京六科给事中孙懋等复劾奏南京刑部右侍郎兼左佥都御史蓝章清之  以明日十月朝遣驸马都尉马诚崔元林岳分祭  长陵  献陵  景陵  裕陵  茂陵  泰陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　明武宗毅皇帝实录卷之一百四十一
大明武宗毅皇帝实录卷之一百四十二
　　正德十一年冬十月己酉朔享  太庙遣驸马都尉游泰代行礼
　　○命南宁伯毛良于五军营右掖坐营管操
　　○庚戌升刑科左给事中罗方为云南布政司左参议
　　○泰宁等卫都督孛来罕等以  万寿圣节差头目小失台等来朝贺贡马赐宴并赏彩叚衣服绢钞等物有差
　　○壬子升南京翰林院侍读学士贾咏为南京国子监祭酒
　　○致仕太子太保刑部尚书屠勋卒勋字元勋浙江平湖县人成化己丑进士授工部主事改刑部历员外郎郎中迁南京大理寺寺丞升大理寺左少卿再升都察院右副都御史巡抚顺天永平整饬蓟州诸路兵备尝奏分蓟州三路屯兵使缓急相援又增置黄花镇营堡宝坻白龙港产银鱼岁取供荐中使困之横索民不能堪勋＜锍-釒＞其状诏戒约取鱼使者麻峪山有银矿守臣以中旨索之勋＜锍-釒＞其不可遂止迁刑部右侍郎进左侍郎值母忧服阕改左副都御史既复为刑部左侍郎满考擢右都御史正德改元升刑部尚书未几乞休加太子太保致仕勋明法律有果断其在刑部诸司大狱多付之鞫谳勋推理详审情法两尽僚友服之至是卒赐祭葬如制子应埙应坤俱举进士
　　○癸丑升都督同知朱安为右都督先是安奏千户牛宁等缉获奸细兵部查拟功次以闻  上以安功绩可嘉升右都督宁及萧镇升指挥佥事余升赏有差
　　○甲寅以灾伤免直隶顺天等四府池州府六县河南开封等五府陈州鄢陵等二十四州县及卫所福建泉州等三府州县及永宁卫所辽东金州等卫所税粮子粒有差
　　○武安侯郑英卒英宏之子也成化十三年袭爵累受命五军营耀武营坐营管操弘治辛酉北边有警英以谋勇见推俾领京兵万人操练听调既而不果行诏充总兵官镇守狭西在镇三年为巡抚官所劾而罢至是卒诏给其家斋粮麻布赐祭葬皆如例
　　○乙卯升广东右布政使吴廷举为本司左布政使监察御史潘鹏为江西按察司佥事
　　○致仕户部尚书顾佐卒佐字良弼凤阳临淮人成化己丑进士任刑部主事员外郎郎中时镇守宣府太监顾雄分守紫荆关监丞钟钦锦衣卫都指挥牛循怙势不法事下刑曹众依违莫决佐皆按致其罪公论伟之出知河间府亲校册籍吏无所容奸驿司供应令民计亩出钱里甲得免于偏困之害擢四川按察副使整饬建昌兵备入为大理少卿升右佥都御史提督鴈门三关兼巡抚山西正统己巳尝权发太原平阳民戍边后遂以为常民甚苦之佐请于朝久役者乃得代寻改南京提督操江进右副都御史迁户部右侍郎狭西三边告饥兼左佥都御史往督其饷事竣转左侍郎提督太仓代韩文为户部尚书逆仅擅权追憾文百方捃摭之部有故册逸弗得瑾欲以为文罪逼佐上其事佐持不行坐夺俸三月遂引疾致仕瑾复憾佐遣官按三边粮有积腐及辽东边粮以菽易米皆指为佐罪罚米千余石称贷以偿然所守素高迄莫能害也卒年七十四诏赐祭葬赠太子太保
　　○丙辰遣英国公张仑安乡伯张坤泰宁侯陈儒清平伯吴杰武平伯陈熹通政使司右参议王萱武靖伯赵弘泽东宁伯焦洵惠安伯张伟永康侯徐源宁阳侯陈继祖武进伯朱本建平伯高霳彰武伯杨质为正使工科给事中翟王□赞行人司司正谢能继中书舍人张永龄任鼐鸿胪寺右寺丞吴淓兵科给事中毛宪周文熙行人司行人华淳太常寺寺丞朱天麟中书舍人张天保行人司行人王汝敬中书舍人杨依泽行人司行人吕律礼部署员外郎主事侯纶行人司行人邓显麒为副使持节册封周王嫡长子勤熄为周世子蜀府石泉荣穆王嫡长子申镈为石泉王益王庶第三子厚煌为金溪王韩府高平荣和王嫡长子旭樽为高平王夫人李氏为高平王妃庆府弘农荣惠王嫡第二子台泙为弘农王荆和王庶第三子厚熿为永新王辽府长垣恭顺王嫡长子宠泑为长垣王夫人张氏为长垣王妃赵府南乐安懿王庶长子见澜为南乐王夫人和氏为南乐王妃崇靖王嫡第二子厚火□廉为怀安王楚王庶长子显榕为长乐王沈府沁源荣靖王嫡长子勋溱为沁源王夫人陈氏为沁源王妃楚世子妃周氏进封楚王妃指挥使崔鉴长女崔氏为秦王妃西城兵马指挥何世昂长女何氏为蜀王妃致仕州同知李俭长女李氏为应城王妃西城兵为副指挥罗时锦长女罗氏为善化王妃南城兵马副指挥金佐长女金氏为建德王妃南城兵马副指挥罗涌次女罗氏为宁河王妃西城兵马副指挥庞琮长女庞氏为奉新王妃监生吴饰长女吴氏为崇仁王妃
　　○云南曲靖军民府地震
　　○丁巳诏太监张忠侍郎丁凤都督刘晖等班师还京时虏已退兵部请班师且言忠等防处得宜皆当赏仍令晖于左府佥书管事报可
　　○升兵部左侍郎掌通政司事李浩为礼部尚书仍掌通政司事右通政汪举为左通政左参议柴义为右通政右参议张王□赞为左参议先是太常寺缺卿吏部以掌通政司事兵部侍郎刘恺上请拟改礼部侍郎内批升恺尚书至是通政司缺右通政既已补义并升浩尚书六科给事中吕经十三道御史张淮等＜锍-釒＞言恺存心机巧浩软熟无为不由会推营求内降乞追夺不听
　　○刑部等衙门尚书等官覆奏会审得死罪重囚一十七人虽俱情真但于内照例处斩者六人不孝而父母求息者七人及内乱笃疾斗殴者通合奏请诏十六人仍系狱其斗殴杀人者一人仍依律处斩
　　○己未升山东按察司按察使王良臣狭西按察使邵蕡为布政司右布政使良臣江西蕡广东
　　○刑部都察院会多官审录死囚情真者八十七人可矜疑者十人具以请得旨情真决者七十一人仍系狱者十六人可矜疑谪戍边卫者八人其妇女二人杖而释之
