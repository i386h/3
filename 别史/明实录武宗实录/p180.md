<!-- { "loadSidebar": true } -->
　　○刑部右侍郎王寅卒寅字敬夫直隶容城人成化辛丑进士授大理寺右评事进寺副擢福建按察司佥事狭西副使广西按察使四川右布政使召拜太仆寺卿进工部右侍郎专理易州山厂改户部复改刑部乞归养病许之卒如例祭葬寅驯谨笃实虽称未著而疵颣不闻所谓无咎无誉者
　　○戊子朵颜泰宁福余三卫都督花当等遣头目影克卜等六百人各贡马补贺  万寿圣节赐宴并给赏有差
　　大明武宗毅皇帝实录卷之一百十八
大明武宗毅皇帝实录卷之一百十九
　　正德九年十二月己丑朔以营建乾清坤宁宫遣成国公朱辅驸马都尉蔡震定国公徐光祚工部尚书李鐩礼部尚书刘春祭告  天地  宗庙  社稷及山川城隍太岁等神魏国公徐俌祭告  孝陵其有事江淮等处即命所遣官一体祭告
　　○河东巡盐御史杨时周奏河东盐池不结额盐四十二万引宜俟次年捞补户部覆议从之
　　○命山西行都司指挥佥事董昇守备永宁城
　　○辛卯命左都督时源充緫兵官镇守山西地方兼提督三关
　　○壬辰命顺天府官祈雪
　　○自十一月甲申至是日申刻金星昼见于未
　　○乙未命阳武侯薛伦兼管府军前卫印南京府军左卫署指挥佥事陈贤南京神机营坐营管操
　　○赠江西兵备副使李情为本司按察使赐祭仍荫其子为国子生以死姚洞之难也
　　○四川酉阳宣抚司土官石镇等遣通事石崇等贡马给赏有差
　　○丙申户部请令山西运司每岁盐花盛结于常额外再捞二十万引开种以备王府禄粮之用如岁伤水捞仍供正额从巡抚都御史王珝奏也
　　○先是以宣大失机下巡按御史于鏊逮问失事者指挥佥事王臣副千户张伦等至是鏊以狱上并劾分守参将詹免及太监王纲緫兵刘淮都御史孟春亦宜逮问诏臣伦俱谪戍冕逮问淮春降级刚已取回宥之
　　○戊戌升赏狭西沙塘川获功阵亡官军西宁卫指挥使潘玉等一百一十人有差
　　○庚子朵颜三卫夷人花当等已得厚赏再请增数如前兵部复会议以其徼请无已不可从宜令通事省谕遵守旧规仍敕镇巡等官练兵严备诏可
　　○升赏汀漳等处平贼有功官军赣州卫指挥使王麒等一千八百一人有差太监商飈都御史周南各赏银二十两纻丝二表里御史贺泰半之副使杨璋宗玺参议郑毅都指挥李胤各升俸一级死事知县蒋玑赠府同知荫子一人为国生
　　○辛丑直隶南和县故有唐相广平郡公宋璟祠未载祀典至是知县李希夔以请诏以璟守法持正为唐名相其令有司岁以仲春致祭
　　○靖远伯王宪卒宪直隶束鹿人曾祖冀历官兵部尚书宣德间以军功封靖远伯赐诰券世袭宪骥之曾孙成化十五年父添卒十九年宪始嗣爵弘治初管红盔将军侍卫直宿八年五军营坐营管操十三年改三千营坐司明年仍转五军营右掖后兼掌府军前卫事皆循常守职至是卒赐祭葬如例
　　○癸卯  贞惠安和景皇后忌辰遣仪宾杨淳祭  陵寝
　　○礼部言每岁庆成宴预进宴图后有因事故临时进退者悉以上闻涉于烦烦渎及公侯伯亦有临宴争坐次者所宜申警自今凡正旦下后按日定图至宴期前三日进览有事故者本部移光禄寺扣除宴席以闻其公侯伯爵同者以中左右前后为序府与爵俱同者则序以历年深浅不得临宴执论从之
　　○甲辰给赏山东高密等县地方获功官军人等周隆等八十四人及日照等县获功指挥杨享等八十五人银币有差
　　○乙巳狭西洮州卫地震
　　○丙午广东道御史王光言近年变异非常乾清既灾而天鸣地震雨雪非时冰雹骤至或星见如轮或昼晦如夜揆厥所由皆人心不安所至人心不安者非一其大则皇储之未见也自古帝王初纂大业即建储贰正以安人心遏乱源  皇上嗣登大宝已及十载皇储之位尚虚天下之心安得不忧而上天之戒亦岂虚示也哉伏望念创业之艰重天下之本择宗室之贤者一人选正直之臣辅导预餋之待  皇上诞育仍遣归藩则人心悦而天意回矣＜锍-釒＞入不报
　　○升赏各处擒斩流贼并阵亡官军淮安等处地方老人王度等一千五人凤阳等处义勇潘义等二百三十二人徽州大畈等处舍人周思义等一百五十三人各有差
　　○夜南方流星青白色光如盏自井宿西南行至近浊后五小星随之
　　○丁未朝鲜国王李怿遣陪臣礼曹参判李长坤及佥知中枢府事柳希渚等各贡马及方物赐宴给赏有差
　　○戊申降榆林卫纳级都指挥同知陈王□赞为指挥同知纳级都指挥佥事崔镗为指挥佥事俱以御虏失事也
　　○己酉盗劫安南进贡方物于池州府之乌沙岸伴送百户钮钻驿丞彭重俱被伤事闻兵部议覆得旨强贼掠进贡方物各误事官俱停俸限一月捕获
　　○增设甘肃西路游击将军以狭西行都司都指挥佥事芮宁充之领永昌山丹甘州高台肃州兵二千人总督都御史彭泽以番夷不宁东路地远难于徵调议请□设也
　　○庚戌夺工部右侍郎刘永俸一年永总理易州山厂内官监奏缺供用柴炭有旨诘责永言该岁者起运已足所司皆以补前任逋欠之数故与奏报不合诏宥之仍罚俸
　　○辛亥革爵阳曲王庶人钟鍑自以年八十余且有疾奏乞优老于宫令孙辅国将军表椲摄理府事下礼部议宜令表椲以本等职事暂摄府事凡应奏之事仍启钟鍑径奏以后不得妄请袭王爵从之
　　○初顺天府尹杨廉奏会试之费出于本府者居天下三分之一民力不堪乞令各布政司增数输银以助之礼部议增原定数至二千五百五十两有旨令查上科所费数酌定已而本府查报多实数而间有一二难据者乃不果定至是会试并登科录进呈事竟通计用银三千一百四十二两有奇内除见有银数外借支本府银一千一百九十七两有奇礼部请以此为准派徵各布政司浙江江西湖广福建四川各增一百二十两并原派各共输二百七十两应天山东山西陕西河南各增八十两广东增一百两并原派各共输二百两云南广西各增五十两并原派各共输一百两以后科分悉准此责朝觐官赍纳报可
　　○山西解州临晋襄陵安邑闻喜夏县俱地震有声
　　○壬子夜月犯氐宿
　　○癸丑隆庆并白羊口等卫所守隘官军月粮准照紫荆关例石折银六钱从户部奏也
　　○甲寅荫故内阁大学士丘浚孙郊为尚宝司司丞
　　○给事中邢寰劾奏太常寺少卿赵继宗进非正途形复猥陋不宜典祀  郊庙有玷明禋大理寺寺丞李廷梧浙江副使谢琛前以御史巡按苏松贪污显著形于民谣俱乞罢黜吏部议覆诏留继宗廷梧琛仍俟考察
　　○掌太常寺事太子少保礼部尚书田景贤引疾乞休许之加太子太保赐敕给驿还乡有司给食米月三石人夫岁四名
　　○升赏广西梧州北流等县剿贼获功官军桂林中卫指挥门祖荫等二千二十五人有差总督两广都御史林廷选总兵官郭勋各赏银二十两纻丝二表里巡按御史舒晟副总兵金堂参将房润张祐半之参政蔚春参议杨伟左唐副使翁茂南佥事曹闵薛金各银五两纻丝一表里
　　○工部奏营建宫室料价工役当用银百万两宜派浙江等布政司并南北直隶府州县均赋于民每年带徵十之二恐徵输不及请暂于内帑借其半以济急用诏内帑银不必动
　　○夜北方流星青白色起自紫微垣西蕃光如盏东北行至近浊后五小星随之
　　○乙卯命成都前卫指挥使杜琮守备四川叙泸大坝等处地方
　　○致仕南京户部尚书雍泰卒泰字世隆陕西咸宁县人成化己丑进士知吴县擢监察御史知凤阳府改南阳进山西兵备副使按察使山东左布政使以右副都御史巡抚宣府被劾除名正德戊辰言官潘铎等荐之起为左副都御史提督操江未至又升南京户部尚书时吏部尚书许进偶触刘瑾怒以进之推泰也列上履历而隐其除名一事为进罪遂并泰皆勒致仕泰性刚动必近名与物多忤为按察使则杖知府于途为都御史则杖参将于庭论者谓其粗暴任情殊无大臣器度其屡遭患难亦自掇也
　　○丙辰荫故太子太保吏部尚书王恕子承禄为中书舍人
　　○户部覆议湖广枝江千户所军余谢么儿侵占杨林湖等处田十三顷有奇旧属辽府者请仍给本府管业其余田九顷拨给本屯无田军余佃种从之
　　○兵部覆御史汪赐所奏三事一重治边将谓恩威赏罚不宜偏任迩来将官失律俱从轻典是以进不用命败幸免罚乞一准律例则皆勇于应敌而虏患可无虑矣一厚恤边军谓军士衣食充足然后可用以敌忾各边领军官员科歛军士宜严加禁革事发从重参问则兵强而可用以战守矣一添设边备谓于大同聚落高山二驿各添设守备官一员防守宜行总制官议奏从之
　　○湖广安陆州地震
　　○丁巳以岁暮祫祭遣定国公徐光祚告  太庙驸马都尉蔡震告  懿祖皇帝  熙祖皇帝  大学士杨廷和等奏顷以营建兴工赐臣等纻丝罗各二表里白金五十两闻命之余惭悚无地切念臣等任非提督不与经画之劳官异职司未效奔走之力无功受赏于心未安况臣等平时入告之谋动以节财为说今日大工之建方以乏用为忧乃于兴事之初遽受殊常之赐已且内愧人其谓何伏望  圣意特垂鉴察收回内帑以待有功不允
　　○赏四川擒斩剧贼有功官军王建中等一千二百一十二人银币及军中效劳官吏韩平等一百六十九人钞币各有差
　　○丰城侯李旻任贵州总兵以掊克被劾取回奏乞南京后府带俸许之
　　○兵部覆总督军务都御史彭泽议处四川地方三事一添设关隘以严巡察谓苍溪县八字堡火井坝二处宜各设巡检司防守云阳县铁檠巡检司宜改设于五溪坝更名五溪达县明通巡检司宜改属新设太平县提调一简练官兵以肃武备谓四川官兵久不练习今后领军官员务令时常整搠守御地方州县佥选民壮相兼会操以备调用川北川东二道守巡官宜令携家久驻要害地方往来督视一量增驿站以苏民力谓广元县问津水驿宜改为水马驿添设马匹以节龙潭沙河二驿之劳内江县安仁驿改入县城以便接递从之
　　○戊午祫祭  太庙
　　○以明年正旦节遣驸马都尉马诚崔元林岳祭  长陵  献陵  景陵  裕陵  茂陵  泰陵
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
