<!-- { "loadSidebar": true } -->
　　○分守延绥东路右参将乌铭先是坐守边畏缩被虏入境杀掠逮问当谪戍而未行用兵部荐至京营管操总制尚书秦纮巡抚都御史杨一清又各荐之复令其还陕听用至是自叙有斩获劳乞分豁前罪事下都察院会兵部覆议铭与榆林等卫千百户吴镛等副总兵等官姚信等懈于防边多有亡失其罪甚大铭虽蒙起用无功可拟宜如原拟谪戍边卫诏是之镛信等各逮治
　　○南京掌前军都督府事安卿伯张恂卒□宁之子也弘冶癸丑袭爵推举三千营坐司管操寻掌南京前军都督府事专管操江累受命整理舟械选捕官军督修都城颇著劳勚既而以病乞休令就府餋疾踰年卒有旨传归其丧给祭葬焉子勋先卒孙坤嗣
　　明武宗毅皇帝实录卷之二十一终
　明武宗毅皇帝实录卷之二十二
　　正德二年闰正月乙巳朔太医院院使王玉乞休致许之复其右通政令给驿以归
　　○升羽林前卫指挥同知萧通等十九人各一级通等自陈从征宣大有督阵之功兵部覆奏亦谓共功勤与所升当先诸人同而其实冒滥云
　　○丙午  上疾愈视朝
　　○广西参政谢湖奉敕往莅田州府事故士官知府岑猛已降福建平海卫千户迁延不行及湖至复陈兵自卫拥据府廨挟改府佐官职两广总镇等官以闻兵部言猛之祖母岑氏又奏乞容猛于广西极边率部下立功以便祭餋宜移文  镇等官详议驰奏裁处从之
　　○夺故永平大长公主府第为酒醋面局外厂署局事太监周魁奏内府衙门凡柴薪草束竹木等顷俱有外厂堆积以防风火而本局地方窄小堆积草束逼近内供用库织染局虑有不虞  上命即立外厂魁等乃访求主第因匿主名但谓其居为长陵卫指挥李庆故赐宅今已废矣主孙李梅上＜锍-釒＞历陈祖让洪武中选任仪宾永乐初以功授驸马都尉加封富阳侯乃赐今府第御赐大长公主遗像及凤床班剑等物俱在焉本局以为废宅而献之实妄也下工部议魁等筑造外厂公务而梅所陈乃实情未敢定议  上命工部给与价银一千二百两
　　○丁未升赏宣府前卫指挥佥事张澄等十四人有差录其虞台岭角□羊围功也
　　○太监李荣传旨边关隘口等处切近京师旧设守备内官其仍旧添补蓟州黄崖口等营以都知监左少监屈让台头营以都知监右少监王鉴永平太平寨青山营以司设监左少监万钊遵化栾阳等关以印绶监右少监刘睿刘家口营以都知监左监丞高永蓟州鲇鱼石等处以印绶监右少监李准峨嵋山等营以御马监右少监冯旺黄花镇以都知监左监丞张晣天城兼管神锐以御马监左监丞张仁怀安卫等处以都知监左监丞王景和龙门所等处以都知监右少监孟山各为守备万全左卫等处以都知监右少监毕安分守
　　○荣又传旨升冠带舍人魏英张容张寰舍人谷大＜王巳＞马山为锦衣卫世袭百户英等乃太监魏彬张永谷大用马永成之弟也
　　○命监察御史刘庆阎睿赵佑房瀛陈钟孙迪刘子厉查盘大同等处边储
　　○戊申赐赵府毗阳王妃李氏餋赡米岁百石
　　○虏之入花马池也杀伤甚多下巡按御史邢缨查勘因劾奏都指挥佥事张恺等懈于设备指挥使任玺等缓于截杀兵备副使高崇熙失于戒谕知州洪恩等又不能保聚人畜俱当逮治并劾署都督佥事曹雄镇守太监刘云巡抚都御史杨一清不能无罪诏逮恺等问宥雄而夺其俸三月云一清以迁官去任己之
　　○己酉升巡抚陕西都察院右副都御史张泰为大理寺卿
　　○升太医院院判李宗周为本院使
　　○佥署都督佥事李昂坐幼官舍人营
　　○太监李荣传旨以都知监奉御郭奉管神机营右哨头司赵瑛管三司崔林管中军右哨二司右监丞温暹管三司
　　○庚戌录故司经局洗马杨杰子毓坤于中书舍人习字出身杰旧东宫讲读官也
　　○先是给事中艾洪等劾太监高凤并侄锦衣卫指挥高得林纳贿谋升有旨准凤致仕得林管事如旧及大学士刘徤谢迁之致仕也给事中吕翀刘茝又上＜锍-釒＞乞留之南京协同守备武靖伯赵承庆传其奏稿办事官冯垚录邸报往应天府尹陆珩以之传示诸司于是兵部尚书林瀚闻之叹息南京给事中戴铣李光翰任惠徐蕃牧相徐暹亦劾凤得林又与南京御史薄彦徽贡安甫王蕃葛浩史良佐李熙任诺姚学礼张鸣凤陆昆蒋钦曹闵黄昭道王弘萧乾元等各具＜锍-釒＞言健迁  先朝元老不宜轻去又言
　　上晏朝废学与六七内臣新进佞幸游宴驰骋射猎等事
　　上大怒差官校械系铣彦徽等下镇抚司狱鞫之而任诺王蕃诡奏事不与知狱具请法司拟罪词连承庆瀚珩洪翀茝垚诏承庆瀚珩姑勿究承庆停半禄闲住瀚珩各降三级致仕杖茝洪翀等三人铣等六人彦徽等十二人于阙下昭道弘乾元垚逮未至即南京阙下杖之俱令为民既而吏部拟降瀚为浙江布政司右参政珩为两淮都转运盐使司同知俱致仕报可
　　○辛亥户部主事钟文杰清理云南四川盐课条上十二事其一惩改拨云南盐课黑井为上次则顺荡而白安山大师邓琅猴鹤庆丽江所属等井皆其下者四川盐课大宁最上云安仙泉则上之次郁山华池渰井福兴为中而上流富义广福新罗罗泉黄市永通通海皆其下者报中之价等第不同近年奸□累以贿赂改拨年分盐法坏败宜令巡抚官查究以惩将来其二诘引目各处□盐老引俱不截角缴官典当转卖影射百出今后客□查其原给单引如过违年例俱各住支仍行布按并运司官照验领过引目曾否截角则影射之弊可息其三究侵欺盐场设有总催牌首名目递年盐价牌首徵之总甲收之遇蒙恩宥则灶丁不得沾惠官府究追则止小民拖欠侵克隐匿莫若府县各拨相应人户催办课税以便于民其四定银盐四川大宁场额盐一千三百二十引每引折银二两然大宁卤鹻之地每岁可增一千引云南黑井场额盐一万八千六百六十四引每引折银七两然黑井鹻卤多柴草便每引可增银乙钱欲乞将二处照数督徵折色角□羊部其余井场并令照旧召□中纳其五立查同各并总催每遇支盐强者执称井塌丁逃狡者却复朦胧洒派□人老死他乡莫知控诉宜仿两京放粮官查同之法提举司具查同引目手本付各□赍至盐法官处比对数目既同限盐课官几日支完如过期不支治以重罪其六缴底簿南京户部所发印编勘合底簿流通文簿各提举司多不填注缴报诈伪无所稽考宜令照各□支盐年例以给付日为始限以年月依期缴报庶夤缘不作其七慎注销云南四川提举司官每年赴京注销路途往复不无旷废欲乞斟酌地方远近责令该吏依期赴京庶官不旷而课程可完其八考勤惰近年盐法官多虚应故事互相效尤乞查都御史吴诚奏准管盐事宜候各官考满之日查究黜陟其九恤灶丁各盐法官问过囚犯赎罪纸米类多潜消浪费今后每场宜置立预备小仓收贮赎罪米榖如遇凶年照数给散贫灶俟秋成抵斗还官仍于年终造册送部庶贫难可济其十一事体盐法之数统掌于布政司而监临之官自参政佥事以下则有提举司又有盐课司各相举行动輙违碍今后应行事件俱从盐法官自拟不许各官侵夺则事体归一而责成专矣其十一省多官云南井场设立十盐课司又额盐止五万余斤而立四提举司领之不免十羊九牧之扰宜行盐法参政踏勘场井多寡量为去留其十二清盐税先年四川奏准于万县委官抽掣官司盐课除亲王奏讨外岁不下万余斤而浯州忠州亦各有税况四川一隅之地虽称松茂边费实与大同宣府不同而乃以盐税一概贮库应用弊实难稽欲乞选廉干官抽掣每年终将万县浯州忠州盐税会筭若干煎销角□羊京以供边用户部覆议文杰所奏多中盐场时弊宜通行之惟大宁黑井额数不必增加督徵折色并各场召□事宜行抚按官议其便否以闻从之
　　○太监李荣传旨以御马监太监彭文提督九门巡城点军以御用监太监金义管神机营中军右掖三司
　　○荣又传旨以印绶监太监张辰分守四川建昌行都司等处地方
　　○壬子命翰林院学士白钺太常寺少卿兼翰林院侍读李旻教庶吉士
　　○升顺天府府尹林泮为户部右侍郎提督仓场
　　○升陕西布政司右参政胡瑞为山西右布政使
　　○工部尚书曾鉴乞致仕  上曰卿老成勤慎历事有年方切委任而乃恳辞以疾特兹俞允仍进阶荣禄大夫命有司给食米月三石役夫岁四名
　　○故灵藏赞善王弟端竹坚昝遣使臣番僧剌麻星吉等来朝贡方物马匹赐□锭彩叚等物有差
　　○太监李荣传旨南京守备内官监太监郑强改司礼监太监掌印并守备关防内官监太监刘琅彭恕同强守备
　　○陕西都指挥使刘端坐达贼入境虏掠问拟谪戍然被虏止幼男一人其部下又获有首级命宥之
　　○工部尚书曾鉴卒鉴字克明郴州桂阳县人以戎籍生长京师天顺甲申进士授刑部主事通州民十余辈坐诬为盗狱已具鉴辩其冤后果得真盗改工部升吏部郎中成化末升右通政弘治中历太仆寺卿工部左侍郎尚书  上常召至便殿趣造战车鉴言派办之害请以旧所积榆槐木为之又常问工匠缺乏鉴历陈灾伤逃徙之故皆见嘉纳正德初以脩芦沟桥堤制内殿龙毯赐玉带以病致仕进阶荣禄大夫赠太子太保赐祭葬如例鉴为人谨厚勤励居家友于兄弟履历数十年虽无表表建立然亦无失德也
　　○癸丑升詹事府少詹事兼翰林院学士杨廷和为詹事仍兼学士在内阁专掌敕诰
　　○海西等处益实左卫女直都督台束等来朝贡方物马匹赐钞锭彩叚等物有差台束奏中途为盗窃取货物诏遣官伴送以归
　　○命怀柔伯施王□赞充总兵官镇守贵州兼提督清平等卫地方
　　○增提督团营太监苗逵张永单伴各百人坐营坐司太监黎安等各三十五人总兵各五十人侯伯等官各三十人
　　○甲寅升陕西布政司右参议张勋为本司右参政
　　○丙辰改巡抚甘肃右副都御史曹元巡抚陕西
　　○升广东左布政使沈锐为顺天府府尹
　　○太监李荣传旨光禄寺寺丞杨玮调外任遂调为山西隰州同知
　　○南京监察御史张鸣凤以星变劾奏学士张元祯侍郎王华都御史毕亨邓庠李进王璟参政王纶参议蔡相知府顷经张祯累经言官奏劾未见黜罢天变星妖未必不由于此下吏部议元桢已卒亨相经各勘未报进璟皆病去纶桢等宜各行勘诏已之
　　○初贵州右布政使闾钲死于贼难荫子潼为国子生潼没其弟子瀛为后奏乞补荫许之
　　○太监李荣传旨神机营中军右掖御马监太监孙和调管立威营并四军四司尚膳监太监张俊管中军右掖
　　○锦衣卫冠带舍人李凤常报效擒贼获五人乞升兵部言前此以贼发听报效论功后因冒滥而止惟责成巡捕仍限三年以后方许奏拟升赏凤所乞难听诏特升实授总旗
　　○丁巳升礼部郎中张琮为狭西布政司右参议
　　○太监李荣传旨改锦衣卫掌镇抚司事指挥佥事牟斌于南镇抚司管事以千户潘杰同范宣北镇抚司理刑
　　○复太保长宁伯周或之子瑭瑨锦衣卫世袭指挥使琪璘瑁世袭正千户职瑄特授锦衣卫百户从或乞也
　　○戊午转广东右布政使刘孟为左布政使
