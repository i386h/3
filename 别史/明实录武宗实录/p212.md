<!-- { "loadSidebar": true } -->
　　○戊寅召内阁府部大臣及科道官至左顺门太监萧敬谕旨以十三日郊祀毕驾幸南海子观猎于是大学士梁储等退而上＜锍-釒＞曰伏蒙  圣谕臣等与诸司众口一词皆谓朝廷至大至重之事莫有过于郊祀者今祀礼未举而先有意于游猎则精诚已分矣何以感格天心吁祈歆享而望其锡福降祥于天下哉况自  祖宗列圣以来百五十余年皆未尝有此举动臣等乃不能极力谏阻以致  皇上轻改  祖宗之旧章怠忽郊祀之大礼纵耳目之细娱忘  宗社之至计则臣等之罪大矣又况尘埃草野之中车马丛杂等威莫辨警跸不严万一可虞之事或有出于意料之所不及者则臣等虽万死亦不足以赎误国负君之罪矣以此不敢苟为阿顺伏望采纳群言断在不行则  圣德益光而  圣治益隆矣五府六部都察院通政司大理寺等衙门成国公朱辅等亦＜锍-釒＞言人主之尊凡一举动拟于天行安危治忽于此焉系古之文王有台池鸟兽之乐者以民之乐为乐也今灾异连年愁叹盈路夷狄盗贼无日宁息此正  陛下忧劳兢惕之日非若  祖宗之时时和年豊百姓富足可以暂为游观之乐如文王也况国本未立震器尚虚群情惶惑车驾远幸可无内顾之忧乎伏望礼成之后即日还宫实  宗社亿万年无疆之休六科给事中叶相十三道御史张士隆等各＜锍-釒＞言君德莫大于敬天敬天莫严于郊祀今驾出南郊举行大礼六军屯驻于外百官骏奔于朝万姓快睹于野顾乃注念盘游事涉不敬况今天下诸司朝觐黜陟幽明尤当以身率之伏望上答  天心下全国体时大学士靳贵在告亦言迩者钦承宣召臣卧病不能入朝伏枕惊惶莫知所谓旋闻  圣驾欲于郊祀后往南海子田猎特召群臣宣谕又闻在廷诸臣咸谓不可夫田猎一事  陛下必以谕诸廷臣者臣于此见  陛下此心不轻自用即帝舜稽于众舍已从人之盛心也而佥议以为不可又知诸臣忠君爱国之心亦无不同也臣虽叨预末议刍荛之见亦不过此然犹有说焉今前星未耀国本未建居守无血属之亲加以年岁饥馑百姓艰难所在有盗贼之警意外之变不可不防至于天下诸司朝觐观瞻所系百万军士随从艰辛又有所未论也伏望  皇上俯听群言特回  圣念郊礼既毕大驾即旋以副大小臣民之愿  宗社幸甚＜锍-釒＞入皆不报
　　○升山西左布政使郑阳为都察院右副都御史巡抚宁夏地方
　　○录镇西卫庄坪等处破虏功赏巡抚山西都御史李钺银二十两纻丝二表里加镇守太监罗籥禄米岁十二石兵备副使张凤羾俸一级佥事刘泽行太仆寺卿许铭等各赏纻丝一表里
　　○己卯  宣宗章皇帝忌辰  奉先殿行祭礼遣驸马都尉马诚祭  景陵
　　○庚辰兵部奏湖广听选监生程仑率家众擒斩强贼十三人复招抚贼首宋玉淮等例宜升赏命吏部选用仑视考定资格加三级
　　○辛巳播州土官安抚罗忠宋淮等以宣慰使杨斌有父丧欲如文臣例守制奏斌素得夷心乞勿令守制以弭边患诏斌仍旧掌印管事且降敕奖励之
　　○壬午孟春享  太庙遣驸马都尉林岳代行礼
　　○南京六科给事中周用等言伏见朝廷迩来用人往往不由吏部如以刘恺李浩为礼部尚书张昱为鸿胪寺卿魏璄为本寺左少卿至于升调都给事中吕经潘埙于外皆出内降远近惶惑莫知所由臣等窃惟敕戒百官各司其职者  陛下之事也乃若某可以为某官举其人以上请者吏部之事也今内降杂出吏部不得与闻则是吏部之职废而  陛下行有司之事矣且恺等自甘躁进不惜清议经等以言为职似无深过进退如此非所以厌众心而训有位也伏愿  皇上体  祖宗建官之意特昭宸断将恺等罢黜以沮幸进经等仍供旧职以广言路庶用人公而治体正矣南京十三道御史杨必进等亦以为言俱不报
　　○癸未海西渚冬河卫女直指挥使伴哥松吉答等赎还汉人被虏者五人乞照速古例升级兵部议宜俯顺夷情从之
　　○赠福建上杭县民赖思智为武略将军荫其子楷为世袭试百户以思智屡有杀贼功死于战阵从御史胡又静奏也
　　○甲申升福建按察司副使刘玉为大理寺左少卿
　　○命大同前卫指挥佥事赵镇守备天城城地方
　　○太仆寺少卿何孟春奏罢征马匹中多伤残若例给团营军领餋日见耗损官失马课而军若追偿宜分为四等堪餋者令各军领餋暂免差操次者寄餋附近州县人户量优恤其家若倒死如辽东例量偿不堪者送光禄寺供应已倒死者听军士鬻之量折偿买马兵部议覆从之
　　○乙酉裁革贵州永宁等处右参将张泰回贵州都司带俸从抚按议以其剩员无益且生事扰民也
　　○丙戌以大祀  天地  上御奉天殿誓戒文武群臣致斋三日
　　○升吏科右给事中邵锡工科右给事中窦明为左给事中工科给事中吴岩户科给事中吴镇刘洙刑科给事中邢寰为右给事中锡户科明兵科岩户科镇礼科寰兵科洙刑科
　　○丁亥以上元节赐文武百官假十日
　　○户部以宣府抚臣奏粮刍缺乏请发太仓银五万两并两淮运司盐课二十五万引为银十万五千两令巡抚等官于要害城堡招□报中以备主客兵马之费从之
　　○以都指挥同知刘玉充延绥游击将军指挥萧滓升署指挥佥事充辽东右参将
　　○降守备代州都指挥佥事李经三级坐守备不设虏入境杀掠也
　　○己丑大祀  天地于南郊礼甫毕车驾遂幸南海子黎明文武诸大臣追从之  上方纵猎门闭不得入晡时传旨令诸大臣先还候于承天门夜半驾始入御奉天殿群臣行庆成礼明日以獐麂麅兔分赐府部大臣翰林五品以上及科道官初  上时出微行犹讳之至是特宣谕外廷无敢力争者旬日间再猎南海子西北巡边之行自此始矣
　　○庚寅以大祀礼成  上夜御  奉天殿大宴文武群臣天下朝觐官及四夷朝使时殿上不设烛  上御宝座久之未彻爵鸿胪寺传赞与宴者就席如常仪而退
　　○辛卯上元节免群臣宴
　　○录获口北奸细冯敬等功升官舍旗军张宣等五十二人实授一级蒋铎等五十二人署一级加太监张忠禄米二十四石升参将桂勇贾鉴署一级赏侍郎丁凤总兵刘晖银三十两纻丝四表里侍郎杨潭及镇守太监于喜马锡巡抚都御史王纯王宪各银二十两纻丝三表里巡按御史刘澄甫锦衣卫千户王福各银五两纻丝一表里佥事盛鹏孔公才都指挥王本宋文郎中李志学陈溥主事曹聪冯洙并都指挥叚锦等二十一员各纻丝一表里时张忠既出师不见虏而还因执冯敬等以文其功遂皆受赏
　　○癸巳  英宗睿皇帝忌辰  奉先殿行祭礼遣驸马都尉林岳祭  裕陵
　　○大同红墙儿大边堡等处失事罪逮问把总指挥张祯等停守备都指挥佥事史浩俸三月杨澄俸两月参将李淳麻循张輗太监许全李环等俱宥之
　　○吏部会都察院考察天下诸司官以参政景佐吴晟副使萧渊汪景芳知府樊瑀丁襄苑马寺少卿冉继志等俱年老参政柳尚义参议杨清张简张岐等俱有疾参政艾洪佥事喻文璧知府黄相石凤万英苑马寺卿孙火□冈等俱罢软布政使倪天民陈逵参政胡键边亿徐翊刘台戴敏参议王泰孙清副使冯显罗玹张凤羾程銈刘浩佥事赵官殷鏊甯河阎铎胡止杨时周张嘉谟孔公才李淳白杲侯自明蔡中孚周谟王介林近龙知府章寓之饶榶章泽马骙冯本澄徐天泽初贤黄翱梁珠严永灌叶信官伦马文运使王宣及知府已升通政张龙俱不谨副使陈怀经林魁佥事李淳田汝耔徐海知府马骙陆栋等俱才力不及并不谨府同知等官屈铨等共一千二百九十五员又杂职一千二百一十四员请如例令老疾者致仕罢软不谨者冠带闲住才力不及者调用诏如例惟张龙孙清留用
　　○乙未六科给事中黄钟监察御史常在等劾奏登州府知府今升右通政张龙行同禽兽欲甚虎狼党逆宣淫彰赂乱法公论谓何且今考察之时百司战慑而奸恶之尤首蒙超擢凡在黜者孰肯甘心输服哉伏望  皇上念  祖宗至公之典不可坏于今日国家名器之重不可援之匪人亟寘之法以正其罪不听
　　○升太原前卫指挥使刘宠为都指挥佥事以缉捕强贼功也
　　○丙申御马监左少监孟泰往临清收放粮斛为奏带参随乞廪给户兵二部以例执奏有旨与廪给二名口粮三名
　　○己亥赏蓟州正水谷寨杀贼有功军舍人等钞绢布疋有差
　　○赐天方国等处朝贡使臣大者马黑麻等宴及赏彩叚绢疋等物有差
　　○庚子后军都督府带俸左都督朱国卒国本许姓故都督宁之子也成化壬寅从征清水营等处以舍人有斩虏功升锦衣卫副千户正德辛未以征山东河南北直隶等处流贼功历升至左都督以义儿日侍豹房赐国姓至是卒得葬祭
　　○刑部议湖广巡按御史奏勘辽府奉国将军宠潍听校尉吕纪等拨置违法请裁处诏宠潍有违  祖训姑贷之停禄半年纪等充边卫军
　　○辛丑赵府洛川王见渥薨王靖懿王长子母妃汤氏天顺庚辰生成化甲辰袭封至是薨辍朝一日赐祭葬如例谥曰荣恪
　　○转河南布政司右布政使胡玥为山西左布政使
　　○掌辽东都司事都指挥同知刘宗武以病闲住以都指挥佥事甯宝代之
　　○壬寅都察院右都御史王璟乞致仕不允
　　○升指挥同知杨贤署都指挥佥事充右参将分守宁夏西路
　　○土鲁番速坛满速儿复□□处哈密寇肃州游击将军芮宁率众出御之败没先是夷人之侨居肃州者若阿剌思罕儿失拜烟答之属多土番姻党而写亦虎仙尤桀黠名虽内属实与速坛满速儿交通为之耳目凡土番之羁速坛拜牙即及□□处城夺印以要重赂皆出其谋至是以事忤速坛满速儿将杀之乃求火者他只丁为之角□羊许赂币千五百疋期至肃州畀之且啖之入寇曰肃州可得也满速儿悦乃遣写亦虎仙及其婿马黑木入贡以觇虚实因徵其贿守臣以随贡头目火者散者儿为火者他只丁弟惧其为变乃并其党虎都写亦羁之甘州而督写亦虎仙出关虎仙惧弗去火者他只丁遂复诱夺哈密城请速坛满速儿移居之分兵胁□□处沙州紏众入寇至兔儿坝宁与参将蒋存礼都指挥黄荣王琮各率所部往御之宁先进至沙子坝遇贼贼以大兵围宁而分兵缀存礼等令不得合宁势孤援绝遂为所败死焉一军皆没凡七百人贼既败我军又遣斩巴思等十余人以驼马至肃州诡言乞和而阴贻阿剌思罕儿写亦虎仙等书约举火为内应兵备副使陈九畴廉得其情执阿剌思罕儿等并斩巴思付狱令通事毛鉴等防守鉴等故缓之令与其党通欲伺隙而逸时初闻宁败城中恟惧及贼薄城军士皆出战众夷果欲为变九畴备严不得发乃戮鉴等数人于市以狥并系其通谋者二百余人贼久驻无援恐谋泄为我所乘逐遁去守臣上其事且言先后入贡夷使宜随所在羁之而巡按御史王光亦劾诸将失律罪并及镇守太监许宣总兵官史镛都御史李昆兵部议覆得旨宣镛昆降敕切贡存礼等俱戴罪自劾仍令举文武大臣有才略者往经略之
　　○癸卯荫大学士杨士奇曾孙宗明为国子生宗明奏乞荫吏部议士奇虽有功  累朝其子及孙已三被恩荫不宜许  上念士奇功特与之
