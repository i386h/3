<!-- { "loadSidebar": true } -->
　　○大学士杨廷和言北者再流守制荷  皇上悉臣迫切之情见于省览之下载念责任之重假以老成之褒切念入仕以来服膺先臣之训誓以报国为心况遭际  圣明宠眷优渥援引故事勉晋再三心非木石敢忘报称但臣兄弟六人臣为长子先臣之丧臣当王祭送终之礼人子大事少有缺失不可复补身为长子而不思主祭之职当此大事而致有缺失之悔言念至此肝肠寸裂凡人之情必志定而后能处其身心安而后能审其事臣今形神俱丧心志荒迷万一临事眩惑不惟上负  陛下图治之心抑且自负臣体国之念况既已悉臣迫切之情忍使臣日夕西向抱痛不已郁而不伸将为心病乎伏望
　　圣慈矜察容归守制  上曰卿累乞守制情苦词切今暂准奔丧写敕给驿遣行人一员□送葬毕即来供职以副委任卿弟杨廷仪亦令驰驿去
　　○癸酉升山西布政司左参议陈卯器为云南按察司副使
　　○升通政司右参议柴义为左参议右参议张王□赞以服阕复除原职
　　○增设西路总领紫荆等三关兵备副使一员真定保定二府通判各一员初西路因山险阻设官少于东路至是提督军务都御史陈玉请暂设兵备副使一员填注山西按察司驻易州总领三关事宜真定保定二府各增通判一员保定者以紫荆关隶之真定者以倒马龙泉二关隶之俟虏患宁息议革兵部覆奏从之
　　○夜月掩犯亢宿南弟二星
　　○甲戌升顺大府府尹杨廉为南京礼部右侍郎
　　○丙子升礼部署郎中刘金为山西布政司右参议
　　○丁丑以署都指挥佥事张奎总督直隶扬州等处备倭
　　○戊寅命镇守大名等处总兵官却永移镇宣府
　　○庚辰录贵州程番府平贼功升赏有功及阵亡官军田锦等一百六十八人有差镇守太监沈泰加禄米十二石巡抚佥都御史陈天祥升俸一级时御史邝约所报功籍又有官舍钱明等百二十人皆中官及权幸子弟不在原奏劳之数者兵部亦依违以请悉得升赏内廖铠者已革为民复以冠带舍人冒升去
　　○宁夏卫地震有声
　　○辛巳升辽东苑马寺卿赵文奎为云南右布政使保定府知府舒晟为山西按察司副使
　　○降宣府前卫纳级都指挥佥事李昇四级治指挥向涌等罪有差以虏入杀掠不能守御故也
　　○癸未补荫兵部尚书陈洽玄孙浪为国子生
　　○监察御史徐盈劾奏丁忧都御史王缜巡抚苏松间母丧不即奔赴乃于行台受吊赙乞罢黜吏部议缜历任无夫且  母丧即日驰归盈之言恐出风闻缜寻亦奏辩事遂寝
○鲁府邹平王庶子当潩当凉争袭王爵廷议封当潩为王当凉为镇国将军至是当凉奏乞补给未封禄米且谓其子女长成该府教授不为选配因乞凡事俱隶鲁王兼领下礼部议禄米难以补给凡事欲隶鲁王亦非例但其兄弟衅隙似未尽释子女婚配宜暂令长史司摄之仍贻书鲁王戒谕其兄弟各敦和睦从之
○礼部尚书刘春以广东左布政使罗荣按察使陈雍及安庆知府马文来朝各陈言守臣进贡之害因覆奏举  累朝停革贡猷诏旨且言召公之告成王曰珍禽奇兽不育于国又曰不宝远物则远人格唐太宗嘉李大亮不献名鹰明皇纳倪若水罢采德宗听李德裕停造银  □装真织绫前史载之至今以为羙谈今四方水旱频仍盗  军士苦于调发百姓困于转输上廑  圣虑时□守臣蠲租减税加意抚绥为守臣者正宜仰体德意深恤民艰而乃辄称旧例采取珍禽异兽苛索军民骚扰道路贡于  上者甚微而害于下者实大乞一切停免如违例进贡听抚按官劾奏其司府曲意奉承者一体参问报曰此事朝廷自能酌处
　　○降户部主事戴冠为广东乌石驿驿丞上疏言立国以人聚人以财今京师势要之家子弟家人往往苟窃朝廷爵赏上者冒名奏册坐取军功今锦衣如林大抵此辈次者系籍勇士影射食粮辄家十余人少亦不下四五人又有无籍游食夤缘投充各监局匠役名色计其所入月钱无几而每日所支则至终身此皆国之蠹也国家漕运每岁四百万石一岁所入足供一岁之用尚有赢余近以水旱盗贼之变所入不及前数而官军岁支乃踰四百万石此辈所去实当三分之一  陛下何忍以赤子之膏血而养此无益之蠹哉乞敕所司将冗食官员勇士匠役清查裁革又言逆瑾之败所籍财产以百万计  陛下不归之有司而贮之豹房新库以为私财乞体王者无私之义尽付所司以助军需疏入诏以其掇拾奏扰乃降外方杂职
　　○甲申升湖广布政司右参政曹昆为辽东苑马寺卿
　　○参赞机务南京兵部尚书张澯乞罢且言给事中  爌劾臣承望逆瑾风旨追徵税粮但其事实先任尚书所议者臣因相代以盗贼蠭起仓廪空虚乃掇拾行之况徵逋逮负固有司之职而其所负者皆已徵在官之数设于豪民赃吏之手不可付之不闻者也据此公事而直指为阿附逆瑾不已过乎臣尝力辨幸赖洗雪不足与较但今日病体日惫伏望  皇上哀臣愚衷俾得賖龄于桑梓不然当累疏连章呼天以请虽获重谴亦甘心不辞也  上曰卿长才重望舆论攸归况年力未衰岂可累次引疾求退宜即出供职以副委任不必再辞
　　○闲住南京工部尚书毕亨卒亨字嘉会山东新城县人成化乙未进士授吏部主事迁员外郎郎中升顺天府府丞坐事左迁两淮都转运盐使司同知寻升运使转湖广右参政浙江右布政使陕西左布政使都察院右副都御史巡抚甘肃所至益办任职进南京工部右侍郎会河南湖广二省饥命兼右佥都御史往赈之寻改北升尚书赐玉带逆瑾之败亨惊叹于座为言者所论因改南部随罢归至是卒亨通傥有才能气岸高亢不轻下人及瑾用事心附之故晚节益损云
　　○乙酉吏部右侍郎毛澄疏言当考察之期臣佐铨部辨别贤否实非其人乞罢归  上谓澄学行老成不允休致令仍旧用心供职
　　○赏广西北流等县斩获妖贼有功汉土官舍旗军人等徐钟韩愚等二千五十五员名绢布钞有差
　　○升和州知州孔公才为山西按察司佥事
　　○丙戌升庆阳府知府张天相平阳府知府郭桂为布政司右参议天相湖广桂山西夔州府知府吴潜为云南按察司副使
　　○命提督四川等处军务总兵官时源镇守大同地方
　　○太师英国公张懋卒懋字廷勉其先祥符人父辅死正统己巳土木之难其嫡子忠有废疾忠子杰又以所出贱疑非真子不得嗣懋庶长子也故嗣焉景泰初懋以幼免朝参成化甲午掌中府事提督五军营加太子太傅兼太子太师弘治辛亥以监修  宪宗实录成加太师兼职如故提督十二营改掌后府寻加特进光禄大夫左柱国正德己巳复以监修  孝宗实录成有金币鞍马之赐癸酉以病免再踰年卒谥恭诣追封宁阳王子锐早死孙仑嗣当弘治时四方鲜有兵革  孝宗颇优礼懋每扈从车驾止令佩刀不衣重甲而懋乃日事淫佚侍妾百余人服饰奢僣至侵削军士以充其欲累为言官所劾懋为百官班首五十余年未尝一经行阵优游福履老死牖下莫不荣而达之
大明武宗毅皇帝实录卷之一百二十三
　　正德十年夏四月戊子朔享  太庙遣成国公朱辅代行礼
　　○己丑命署都指挥佥事贾鉴耀武营李隆扬威营管操
　　○庚寅建州右等卫女直都督等官牙秃哈等来朝贡马赐宴并赏袭衣彩叚绢钞有差
　　○辛卯升赏大同沙岭儿墩等处获功并阵亡官舍旗军何镇等八十六人有差
　　○壬辰掌詹事府事礼部尚书兼翰林院学士蒋冕以当考察之期上＜锍-釒＞乞罢  上不允曰卿学行老成誉望素著宜如旧供职以副委任
　　○命靖远伯王宪子瑾袭爵
　　○命都指挥同知戴钦仍充副总兵镇守山西兼提督偏头等关
　　○癸巳太子太保户部尚书兼武英殿大学士靳贵以考察之期上＜锍-釒＞乞罢  上不允曰卿厚德重望简在朕心方赖嘉猷共图治理岂可辄自求退耶
　　○给赏川狭获功京边汉土官军人等指挥使王继宗等九百四十二人银币有差
　　○西乡县民杨辿以擒斩剧贼喻老人授世袭正千户赏银千两如例参议苏乾副使边亿各升俸一级
　　○甲午吏部会都察院考察在京五品堂上官及郎中以下职业颇修者一千四百余员请俱留办事司务黄盛等三十员以老主事张澄等五员以疾光禄寺少卿华英等八员以老疾宜令致仕太仆寺丞郭议等四员以罢软通政司参议吴玉荣大理寺丞李廷梧鸿胪寺少卿高岱寺丞李廷芝郎中牛鲁朱环王光佐员外郎刘鹏黄志达林通陶骥主事章嵩叚金雷启东纪存义吴哲翁洪大理寺副赵鏊御史华珩林季琼江万实给事中安邦行人司副廖珊等四十人以不谨宜冠带闲住御史朱志荣张承仁等三员以贪宜为民太仆寺丞张申甫评事常伦御史朱弦沈圻李楫给事中朱玑董鏊千溱十四员以浮躁浅露郎中赵章张云鹏荀凤员外郎夏邦谟吴期英刘文边伟主事杨士魁胡尧元张鶠御史赵宗朱组窦信燕澄给事中马性鲁等二十一员以才力不及宜降一级外调俱从之
　　○乙未赏宣大二镇黄花岭地方获功官军李琮等七百九十四人银币有差
　　○升赏四川内江县等处获功并阵亡官舍旗军人等齐庆等一百九十三人有差
　　○丙申升指挥使杨瑁为署都指挥佥事守备福建汀漳地方
　　○哈密忠顺王速坛拜牙即等遣使臣阿的剌虎力等来朝贡马赐宴赏袭彩段并马价马道死及虏所掠者亦量赏之
　　○丁酉太监韦霦传旨以都知监右监丞乔能守备黄花镇
　　○戊戌监察御史卢雍言致仕礼部尚书傅圭归田之后口不道时事足不入公府得士大夫去位居乡之体但家无厚殖有日给之累户部尚书孙交居乡晚节大略同圭乞给之月米人夫以示优礼又谓圭刚方忠谠交精敏练达俱宜起用吏部请从雍言诏己之
　　○己亥巡抚山西都御史李钺等奏山西岁用禄米俸粮缺乏请于河东运司盐课四十二万引外凡有羡余中半均分以补拖欠及岁用不敷之数下户部议以解盐融结不常难拘定数宜先以九年盐课内未卖者十七万引令运司卖银解送山西布政司专供王府禄米三关军粮其腹里军士及官吏俸粮俱仍于存留粮内支给其十年盐课仍照本部原议如遇盐花生结尽数捞办具奏另议诏从之
　　○调大同副总兵安国于延绥以大同游击将军朱振代之
　　○庚子琉球国山王尚真遣长史陈义等奉表来朝贡方物马匹赐宴并赏彩段等物有差
　　○辛丑升赏沔阳景陵等州县有功并阵亡官军舍余人等柴基等一百二十六人有差
