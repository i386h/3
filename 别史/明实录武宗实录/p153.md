<!-- { "loadSidebar": true } -->
　　○罢狭西布政司左布政使田彭以都御史张泰劾其年老废事故也
　　○癸巳升户部郎中夏从寿为湖广布司右参议
　　○转四川右布政使曹祥为狭西左布政使
　　○命南京协同守备西宁侯宋恺奉  孝陵岁祀先是驸马都尉杨伟奉祀病卒故以恺代之
　　○命户部右侍郎丛兰兼都察院右佥都御史巡视西路自居庸关至龙泉右佥都御史陈王巡视东路自山海关至古北口凡军马边墙墩台俱听便宜置以大同三路有警故也
　　○甲午升工部郎中谢忠为湖广布政司右参议
　　○乙未户部言紫荆倒马等处各缺粮草请于易州唐县收贮折粮银内量支三万四千余两以备不虞从之
　　○免直隶宁山卫并山西太原左等卫屯粮二千九百余石以被贼残害故也
　　○以旱灾免直隶凤阳等府徐州等州县寿州等卫所粮草有差
　　○夜月犯牛宿中星
　　○丙申升四川布政司右参政胡宗道为布政使
　　○录狼山平贼功升赏京边官舍旗军人等二千六百八十五人及阵亡石头港巡检温聦等三百九十二人有差督哨都指挥佥事张椿傅镗孙文以山东功既升职仍赐银币
　　○丁酉降署都指挥佥事江淮二级以守备西宁失事故也
　　○江西右参政董朴参议居达佥事张昊及指挥胡玉刘勋徐麟俱以督兵为贼所败下镇巡官逮问至是以狱上且劾参将赵钺及太监王嵩都御史王哲罪都察院覆议谓朴后有擒斩功旻身被重可悯达已闲住钺等皆去任诏朴旻各降一级玉孙麒二级钺等既去任已之
　　○戊戌江西参议徐蕃分巡佥事高宾建昌府知府安奎瑞州府知府邝璠以贼破县治停俸令戴罪自效至是贼平蕃宾璠俱赎罪还职奎降一级别用
　　○是日风霾四塞至酉乃息
　　○己亥赐少师兼太子太师吏部尚书华盖殿大学士杨廷和妻一品夫人喻氏祭二坛工部营葬兵部给驿归其丧有司具斋粮麻布并如例
　　○升四川按察司副使何珊为四川布政司右参政
　　大明武宗毅皇帝实录卷之九十六
　太明武宗毅皇帝实录卷之九十七
　　正德八年二月庚子朔升四川按察司佥事王纶为本司副使南京大理寺右寺副陈文滔为江西佥事
　　○辛丑山东巡按御史张璇奏山东贼所过州县有子救父妇卫夫而死者凡百有十九人宜皆旌表礼部议以人多费广宜准山西例于在所旌善亭侧立石碑二各联书名姓籍贯并其义孝贞烈大略于下仍官给殡殓费他凡被贼处有奏至者皆如例行诏可
　　○四川贼廖麻子等率其党千余人降巡抚都御史高崇熙等请散遣其众处之临江市官授廛地赐复三年兵部议从其请既而都御史彭泽又言狡贼难信给事中安邦亦言宜防变诈复下兵部议令泽等察其诚伪以为抚剿之宜廖麻子等敕司羁管从之
　　○罢四川緫兵官杨宏回卫闲住先是纪功给事中王萱劾緫制尚书洪钟巡抚都御史高崇熙及宏罪乞逮治南京给事中赵官亦以为言俱下兵部议谓钟以致仕且先后亦有微功崇熙招抚方有次第请俟事宁议处宏宜召还从之宏怯懦寡谋每为贼败其在德阳仅以身免或传贼缚之树而殴之宏给示以印乃散去蜀士民多怨之竟免于罪云
　　○癸卯御史周伦言迩来南北直隶山东河南四川江西等处为贼残破人民流徙土地荒芜虽蠲租之诏屡下而京边之税有常何从办纳乞敕抚按官查逃亡人户所遗地亩分给有力者耕种代输其税俟逃亡者复业仍归之庶国税不乏又言各处问刑赎罪纸米价多所侵渔乞令天下问刑衙门今后全徵本色贮之仓库以备荒户部覆议皆从之
　　○录广东潮州府程乡县获贼功　　○升赏官舍旗军人等李经等四千七百二十七人有差镇守太监潘忠都御史林廷选周南各赏银三十两彩币二表里陈金银二十两彩币二表里都指挥张佑参政方良节副使方溢各银十两彩币一表里御史周谟布政罗荣佥事刘伯秀凌相各升俸一级都指挥王英彭铎河清各升一级
　　○命狭西纳级都指挥佥事纪世楹守备环庆庆阳卫带俸都指挥佥事廖纶守备灵州
　　○降守备灵州都指挥佥事焦洪四级洪坐守备不设失陷城寨律当斩以其部下有俘获功故从末减
　　○发户部折粮银七万两太仓米银伍万两于宣府大同以给军饷从守从请也
　　○甲辰赠西安右卫指挥使云海为都指挥同知仍令其子袭升二级先是流贼蓝廷瑞劫掠川狭海领兵于二州垭关与贼遇身先赴敌射杀十数人贼围之数重海提刀力战而死事闻故有是命
　　○乙巳以浙江水灾灶多溺死者免岁办盐课八千九百余引仍令巡视都御史量为赈济从巡盐御史林季琼奏
　　○升镇守徐邳緫兵官都指挥同知李鋐为署都佥事协同提督江西军务兵部议遣鋐以所领大同官军一千人副总兵李瑾以湖广官军二千人会剿姚源洞贼俱听都御史俞谏调度诏升鋐协同谏提督瑾仍协守郧阳操练军马待报乃行
　　○兵部奏近日科道及巡抚纪功等官劾御史寗杲妄杀贪功诛求扰民累数十＜锍-釒＞已命给事中潘埙郎中唐泽等会勘未报今杲自言东安等处督战获功五百余级欲赎罪宜仍令埙等查勘以闻得旨杲累有战功又引罪自归今已守制其妄杀等事久无证佐可勿究埙等令回京有逮问未结者俱释之杲有奥援尝谓人曰劾我者积＜锍-釒＞成车固无害也已而果如其言
　　○丙午封都督佥事谷大亮为永清伯锦衣卫指挥使陆永为镇平伯大亮太监大用弟永訚侄也初大用訚以监督军务功各岁加禄米荫弟侄官而二人复为其弟侄请累功承荫下兵部议平贼赏格许视宁夏例封拜者谓诸将有如仇钺独运奇谋削平僣乱也今群贼殄灭乃诸将并力初非一人之功比之宁夏不同且诸将刘晖郤永时源神周等驱驰战阵万死一生议功不过升都督等官大亮永欲累功承荫躐居诸将之右窃恐边将角□羊体他日谁肯效死况累功非旧例请再荫两家弟侄无官者各一人内批不许令再议兵部复请比朱宁例加升至右都督而止无令过于诸将以塞争端又不许乃命集文武大臣议亦执奏如前且曰必不得已则如兵部后议加至右都督若有余功仍别荫弟侄一人又不许凡集议者再内批乃曰门庭凶寇累征不捷特遣二臣继出削平功不可泯其封大亮永俱为伯已而各赐勋阶诰券岁食禄千石四川纪功巡按科道官王萱汪景芳王纶各奏流贼廖麻子攻破绵竹金堂等县西安卫指挥佥事殷辅战死緫兵官杨宏副使马昊等致贼纵横侵逼成都大肆荼毒辅之死按兵不救宜重治并劾緫制尚书洪钟巡抚都御史高崇熙分守参议张诺等罪而镇守太监韦兴又奏麻贼逼近省城三司府州县等官俱有防守微劳乞量加升赏下兵部议谓兴方乞录功萱等乃劾其偾事所宜综核以示劝惩请仍命萱等查勘以闻死事者宜加赠荫诏从之赠为指挥同知赐祭其子袭升一级
　　○昏刻月犯司怪星
　　○是夕火星二陨于浙江常山县官舍大如鹅卵
　　○丁未释奠先师孔子遣大学士梁储行礼  六科给事中李阳春十三道汪赐等言太监谷大用陆訚各乞以弟侄大亮永累加功升下兵部及诸议臣议数为以不可皆不允特伯爵而二臣亦乞辞免诏复美其成功而不许其让岂不以二臣提师过劳特加懋赏但三等之爵国有成规必欲以此而加诸荫袭之人窃恐天下罔知所劝将士闻而解体二臣之心终亦未安望纳群臣之议以成克让之羙  上不许时逆瑾虽诛而内权愈炽群臣畏祸直谏风靡故其言似讽而殊欠激切云　　○升南京山东道御史杨邦祯为四川按察司佥事
　　○戊申祀  大社  大稷遣成国公朱辅代行礼
　　○遣顺天府官祭先农之神
　　○庚戌遣户部右侍郎候观祭京都太仓之神
　　○遣顺天府官祭宋丞相文天祥
　　○升中军都督府都督佥事温恭为署都督同知后充参将征贼有功复原职恭复自陈大嵩海套狼山等处功次乞并论量升兵部难之诏特升署一级  革郃阳王府镇国将军诚溧禄米三之一诚溧常畜自宫者数人于府挟子出城游戏俱违例故罪之
　　○辛亥大隆善护国寺大庆法王领占班丹等谋往陕西洮临巩岷等处设熬广茶而还因献驼马求赏礼部执奏无例诏特给之
　　○壬子太子太保兵部尚书何鉴援尚书刘宇俞俊例请给三代诰命许之
　　○癸丑巡按狭西御史王廷相奏太监王竞谙练镇静边人悦服总兵杨英谋勇操履足称名将副緫兵魏镇胆气谋猷足以备敌皆宜奖励宁夏緫兵保勣屡失边事游击将军今充甘州副緫兵史镛怯懦支吾皆宜黜罢兵部议覆得旨竞英镇令益勉励以副重托镛既升任留之勣革回原卫闲住
　　○赠莱芜县知县熊骖为光禄寺寺丞主簿韩瑭为本县知县皆给敕命仍荫其子为国子生初骖以贼破县治被谴及闻贼驻文字现集乃与瑭率民兵五百余人追至章丘红沟村时薄暮贼先出骁骑数十冲阵骖等与战杀伤相当既而昏暝贼拥众突至力不能支俱被害事闻诏赠荫如例骖河南固始人瑭山西太谷人
　　○升锦衣卫带俸指挥佥事张钦等五十人各一级先是太监陆訚谷大用张忠奏带随征人俱奉旨升一级兵部查奏钦等原非奏带数诏特允之
　　○甲寅升广东南雄府知府张嵿为江西布政司右参政
　　○户部言正德七年运粮把总等官完粮违限及溧流烧毁粮米者共二百五十五人例当逮问及停俸其漕运緫兵官镇远侯顾仕隆参将梁壐都御史张缙亦难辞责奉旨把緫等官俱如例问拟仕隆壐缙其宥之令用心督理不许怠玩
　　○命山西行都司指挥佥事谷琛充左参将分守大同东路地方参将宋文改注山西行都司管事指挥佥事陈恭指挥同知王鼎调守备威远井坪地方指挥佥事张羽都指挥佥事马振调守备马邑怀仁等城从巡按御史曹岐请也
　　○升宁夏左屯等卫官旗杨誉等二十九人各署一级以緫兵咸宁侯仇钺奏其军前效劳故也
　　○乙卯四川镇守太监韦兴巡抚都御史高崇熙巡按御史王纶各奏天全六番招讨司土军聚众千余焚掠州县既而元恶就擒余党解散皆佥事卢翊筹画乞旌赏兵部议复翊功宜赏诏兴崇熙各赏银二十两彩币二表里纶半之翊升俸一级仍赏银十两
　　○丁巳朝鲜国王李怿遣陪臣吏曹参判曹继商等贡方物赐宴并赏彩币等物有差
　　○升赏锦衣卫官旗军舍一百八十五人有差以四川平贼功也
　　○戊午  恭仁康定景皇帝忌辰遣仪宾周钺祭  陵寝
　　○升云南澂江府知府唐臣为两浙都转运盐使司运使
　　○发太仆寺马价银六万两给大同宣府二镇买马
　　○己未升原任直隶成安县知县阮吉为狭西按察司佥事吉以御史外调非其罪至是服阕遂有是命
　　○录故文华殿大学士万安曾孙元于中书舍人习字出身故南京吏部左侍郎李旻子綦为国子生皆以春宫讲读恩也
　　○宣府备御都指挥湛臣奏乞所领京营官军三千人军装命工部给之工部奏各处盗贼灾伤课徵十无一二请于各边胖袄价银内借支九千余两造办俟秋成派徵解补从之
　　○辛酉夜宣府新河口堡各墩垛口并旗杆上有火光同时镇口台墩火起久之乃熄
　　○升都指挥佥事魏镇为署都督佥事充緫兵官镇守宁夏地方
　　○升锦衣卫带俸指挥佥事文恭为署都指挥佥事緫督扬州等处备倭
