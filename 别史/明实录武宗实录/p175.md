<!-- { "loadSidebar": true } -->
　　○巡按直隶监察御史余珊奏直隶静海山东海丰等处灾患异常穷民流徙乞委官招抚复业给还隐占地土其灾重处即与赈济蠲免户部覆议从之
　　○添设兵部职方车驾二司郎中各一员以边务方殷故也
　　○丁未太监韦霦传旨镇国府千总都指挥宋赟杨玉京营千总都指挥左钦湛臣俱充参将赟钦领春班官军玉臣领秋班官军都指挥佥事张勇李忠时春刘璋李鉴刘宗仁马骢候缺推用
　　○致仕佥都御史车霆卒霆字震卿山西石州人成化辛丑进士授刑部主事升员外郎郎中谪真定府同知升狭西平凉府知府丁忧起复改临洮弘治壬戌升布政司右参政明年升苑马寺卿正德元年升都察院右佥都御史巡抚宣府地方明年传旨勒致仕至是卒赐之祭霆为人刚介不阿卒以此去官
　　○戊申右都御史彭泽既平蜀寇且还会狭西土鲁番之变复命泽总制经略泽自谓久典军务又狭为乡土且已用都御史邓璋总制及咸宁侯仇钺皆可任遂引疾上疏辞诏不允且曰朕亦念卿久劳于外宜勉为朕一行以安边境其毋固辞
　　○户部覆给事中于溱上穷民状言顺天等府灾伤宜行拯恤  上敕诸路守臣加意抚恤赈济粮役俱暂停免
　　○兵仗局太监孙和传旨造神铳二千神箭一万盔甲六千倭腰刀万二千长柄倭衮刀二千重翎铁矢万二千督料甚急工部奏内外库局盔甲铳炮什物余积数多乞预将浙江等处十年分岁造军器徵价十分之五每军装军器一副折银八两计可得银九万九千六百两有奇俱于别项军需内那借召□买料送局应用时江彬用事于中已导为巡游之计故  上锐意从之
　　○岷府沙阳王膺刨薨王顺王第五子母妃汤氏天顺癸未生成化丁酉册封至是薨辍朝一日赐祭葬如例谥曰端靖
　　○庚戌遣太傅兼太子太傅新宁伯谭祐祭太岁风云雷雨山川等神
　　○辛亥巡按狭西御史燕澄以虏杀伤烧荒官军劾奏延绥总兵王勋副总兵戴钦游击将军高时都指挥郑胤彭楲参将冯大经安国巡抚都御史吴世忠镇守太监王兢等俱宜治命给事中安邦会澄按其事澄请回避乃命巡茶御史代之
　　○夜月犯毕宿第三星
　　○壬子内府针工局  监赵璧奏今年成造内官内使冬衣用纻丝熟绫各二万六千五百疋丝绵如其数得旨纻丝绫令工部出办其绵价户户发太仓银六千三百余两给之
　　○命宣府前卫都指挥佥事张勇万全都司佥书
　　○降山西行都司署都指挥佥事周政为玉林卫指挥同知阳和卫指挥使李溏为指挥佥事各带俸差操坐平虏城失事也
　　○癸丑改餋病户部右侍郎邓庠为都察院右副都御史巡抚苏松等处地方
　　○总制右都御史彭泽奏关狭凶荒饥民流徙而徵调督运者如故恐关狭之患不在边夷而在饥民也请令总制都御史邓璋赈济平凉之东督饷侍郎冯清赈济平凉之西都御史王宪驻汉中等处以安抚流民而别选才望为巡抚狭西都御史以代陈寿户部议覆诏璋清兼理赈济宪抚流民寿仍旧巡抚
　　○发户部年例银十七万两于宣大二镇以充边储
　　○甲寅太监刘宁刘允徵皇庄子粒于通蓟河间传白帖下兵部索夫马廪饩兵部覆请皆许之时中官厮餋出无不给驿以私帖传递兵部无敢违者
　　○给事中黎奭查核徽州委源御贼首王浩八等功罪因奏指挥管宜知府熊桂等功过相准知县唐勋防守有劳诏宜等俱准赎勋赏银十两彩币二袭
　　○初东平人西凤竹造吏部主事梁榖为言乡人袁质赵岩等纠众数千将为逆榖亦东平人居乡时凶戾行多不检倚恶小为助既贵此辈常往来其门颇厌苦之又与千户高乾等有怨闻凤竹言辄意动乃遣人访于屈昂昂亦亡赖者报书愈诳诞又有刘昇者来自东平榖询以故昇尝为千户王王□赞所辱诬王□赞亦预谋榖因并以乾及恶少姓名皆指为从逆者告变于尚书杨一清遂闻于内召兵部议尚书陆完请亟谕山东镇巡官密捕穷治党与仍令总兵官刘晖以辽东官军千五百人驻济宁伺变进兵会鲁王入长史马魁譛奏其子归善王当冱妄言欲反榖复谓当冱与质等连谋有旨遣司礼太监温祥大理寺少卿王纯锦衣卫指挥韩端往执当冱复用兵部议命总兵郤永以所部官军及河间达官舍余千五百人驻德州副总兵桂勇以所部千人驻大名府游击将军贾鉴以大同官军五百人驻徐州仍敕河南都御史陈珂淮扬都御史张缙分守要害京师汹汹传言宗室有大变旬日间所在震动及祥等驰至合兵围之当冱方饮而卧与执等皆束手就执祥等按间无反状盖质以武断为乡人所怨又善射当冱爱之尝赏以钱布岩以候缺引礼舍人怀贽谒当冱尝留饮榖诸所指皆平人也乃械质等至京晖及永等兵皆罢巡按御史李翰臣因劾谷报怨邀功且言当冱之罪成于马魁乞寘二人于法诏以翰臣为谋叛者隐匿逮系锦衣狱质等既至法司以告变由谷请逮谷与质等面证不从已而翰臣狱辞复连及谷乃令置对法司拟翰臣谷俱赎杖还职谷仍俟质等狱成议请得旨谷免赎还职翰臣降一级调为广德州判官于是御史程启充周宣等极论谷挟私罔上鼓煽流言启小人生事喜功之心致大臣轻信寡谋之失虽死不足以尽法顾可纵之令复职乎且与翰臣不宜异罚皆不报谷初以郎中王守仁荐得吏部及因一清上变权贵入其言欲徼封拜如平寘鐇故事其于宗藩民命固有所不恤矣翰臣适忤其意遂及祸而谷以一清庇之竟得免或云鲁王之奏当冱虽由马魁媒蘖之实为在内有力者所迫惧祸及不得已而发云
　　○免山东武定高唐等二十八州县买马以凶荒故也
　　○镇守湖广总兵官方寿祥以病免以都督同知杨英代之
　　○自乙巳至是日木星卯刻见于申
　　○四川茂州地震
　　○丙辰木星犯六诸王东第一星
　　○丁巳升扬州府知府孙禄为河南布政司右参政仍知府事从巡按御史张羽奏荐也
　　○苏州守臣奏燕河营马兰谷等处马死者四千四百余匹兵部议发太仆寺银一万五千两买马给之
　　○戊午命山西都指挥佥事孙镇充大同游击将军周岐守备大同右卫城
　　○以灾伤免应天府所属上元等八县税粮有差
　　○己未命都督同知侯勋充总兵官镇守狭西勋初守延绥以贪懦被劾闲住至是行赂钜万于权贵故复用
　　○虏拥众入宁武关忻州定襄宁化所在蹂躏杀守备指挥陈经军民死者相藉巡按御史李稳以闻因劾副总兵神周屡遭挫衄惟事蒙蔽请逮治并及太监孙清都御史王珝兵备副使张凤羾守备指挥傅铎等之罪诏遣给事中一人会稳查勘周俟勘至奏处清等降敕切责铎等俱停俸仍命总制提督官严督各镇防守有警互相应援毋分彼此再误事机
　　○以灾伤免陕西西安府所属蒲城等二十一县税粮有差从知府赵祜等奏也
　　○命羽林前卫都指挥佥事戴仪掌广西都司印
　　明武宗毅皇帝实录卷之一百十五
　明武宗毅皇帝实录卷之一百十六
　　正德九年九月庚申朔户部会议巡抚官所上事宜一各处兑粮稽缓宜令司府州县掌印管粮官十月内开仓徵完十二月内运送交兑仍敕监兑官于十一月内至水次督并兑完赴京复命次年正月终未完者监兑官劾治之一旧例过江脚米一斗三升近减其三升宜复仍旧一轻赍银两务令有司随粮徵足方许出给通关庶使脚价有备运军免于称贷其上运官军敢有需索有司粮里酒食财物以致争攘耽误者重治其罪一旧例运粮官军有犯除强盗人命重情余俱待粮完之日勾问宜申明遵守一天津以北须用雇船剥浅近者船户率高价取嬴而运军受害宜行管河郎中副使禁约区处一添设淮扬二府巡捕通判一员使管运河道官各得颛职一裁革湖广巴陵县税课局并其税于岳州府税课司诏皆从之
　　○辛酉户部覆议巡抚都御史周南蒋昇等所奏抽分盐课事宜请于赣州龟角尾设立抽分官厂专委兵备副使监督稽考随□税所入多寡折银留给本处军饷余输光禄寺用其广东有引官盐许于南安赣州二府发卖毋再抽分袁吉临三府非旧例行盐地方禁勿许议上皆从之
　　○荫刑部尚书张子麟子九鼎为国子生以三年考满也
　　○总制狭西等处都御史邓璋上言八事一勘核功次延绥宁夏期不过三月甘肃不过四月即造报升赏如功次不明者以俟别处一各边夜不收哨探贼情蹈危履险及至彼杀又无升格宜照阵亡事例升赏一甘肃地方频年多寇乞发京储或狭西官库银二万两于军中遇斩获首级者升级外再赏银十两以励死士一各边报捷多欺罔希恩宜令巡按御史查勘追夺治罪一分守守备等官凡遇虏大众入寇方许报总制镇巡调兵策应若小有侵掠即出追捕倘坐视不救及虚文捏报者亦坐守备不设致贼入境者罪一甘肃乏马乞发狭西苑马寺马五千匹给军一狭西各监苑种马见在数少乞敕巡茶御史阅视追捕一西域哈密诸夷入贡夹带土产货物贸易图利乞申明禁例凡经过处所敢有私与夷人贸易者货物入官仍枷号一月拟罪若驿递稽迟亦治之兵部议覆俱从所奏惟格外赏恐各边援例令总制官仍造为银牌重五钱或一两者给之马已发价亦不给
　　○壬戌鲁王奏钜野王府镇国将军当灞事父孝父没让其赀于幼弟当汗当泞事后母蔡氏曲为承顺乞旌表礼部议宗藩孝行与齐民同典非所以重宗室别贵贱也宜如例赐敕奖励以为宗室劝报可
　　○命锦衣卫都指挥同知王泰守备江西南赣地方
　　○虏五万余骑自宣府万全右卫新开口入踰怀安趋蔚州等处劫掠又三万余骑入平虏城南都御史丛兰总兵官白玉等领兵追击潜使人于田间炊饭置药其中如农家饷食者又置礧石火箭于阳和天城怀安诸险厄设伏以待虏至掠食田中多中毒及发伏死者甚众凡斩首五十级夺回被虏男妇三人马六十余匹器械四千杂畜三千三百有余捷闻诏各赐敕奖励赍奏者升赏如例其余事情兵部议拟以闻
　　○升赏四川通江等处获功官军人等一千三百三十二人有差总兵昌佐督兵官通判谢豸等六人各以银币赏之
　　○癸亥  孝恭章皇后忌辰  奉先殿行祭礼命驸马都尉林岳祭  景陵
　　○以旱灾免庐凤淮扬等府州卫所夏税有差
　　○监察御史苏恩以母老乞终餋许之
　　○狭西进上用铺花毡帐房一百六十二间先是传旨以纸式尺寸令狭西镇巡等官太监廖堂都御史陈寿等依式成造重门堂庑庖厩溷湢及户牖桩橛影壁围幕地毡之类皆具且有坛内游幸出哨赶声息诸名号凡一年乃成为费不赀而堂复因之朘削所在骚动秦民苦之自后  上出郊祀皆陈设帐房不复宿于斋宫矣
　　○甲子赠御马监太监于经父泰为锦衣卫都指挥使母王氏夫人授其从弟资为登州卫百户并赐祠额护敕从经请也经宠幸尝导  上于通州张家湾置皇店榷□贾舟车微至担负之利亦皆有税中外怨之其请祠额者则香山碧云寺所自治茔域也工作糜费以百万计  上亦尝幸焉
　　○乙丑云南镇守太监梁裕巡按御史李元以十八寨贼首阿海等作乱劾奏临安兵备副使王昊宁州知州禄俸临安卫指挥吴经等轻率进兵致启夷衅及守巡参议周炯佥事吕翀督捕都指挥张春之罪兵部议覆诏昊等令巡按御史逮问炯等俱停俸其抚剿事宜镇巡等官仍议处以闻
