<!-- { "loadSidebar": true } -->
　　○丁酉降除顺天府府丞杨孟瑛复知浙江杭州府孟瑛守杭日议开西湖至是查盘御史胡文璧劾其开浚无功费用官帑至二万三千余两宜罢黜吏部议以为工在既往理无可复宜仍将孟瑛降除杭州量用民力以终前工讫事之日镇巡官具奏故有是命
　　○降蓟州守备右少监王鉴左监丞高柰各一级召分守太监高永回以达贼入桃林营杀虏人畜不能备御故也戊戌升南京兵部右侍郎孙需为南京礼部尚书
　　○户部覆议总督漕运右副都御史邵宝会同平江伯陈熊等所陈八事其可行者三一江南粮长江北大户多徵收侵克为小民累又运官交兑沿途迟慢以至后先参错每违限期宜严明赏罚以警之二黄河迁徒无常往往冲决漕河所当深虑宜访察熟知水利官员预为堤防以杜将来之患三山东河南兑运蓟州粮初以仓在水次不费车价以后移仓入城原拟耗米每石三斗不足以充脚价宜加耗外亦照京通二仓量加七升庶事体人情彼此两便又议总督苏松等处粮储右副都御史罗鉴所陈事宜其可行者七事一户部初奏荒政各府州县验里分多寡以为积粮等第今宜查照册藉额定等数以便措置仍查职掌官员支放数足方许给由升调二清查囚犯赃罚纸劄置立文簿二扇各照年月日期填写不许漏隐三放支预备仓粮务要年岁荒歉人户极贫不许冒领仍革里书滥放之弊四各府州县多有空闲田地并湖荡池塘税粮尽入预备仓收贮宜委官查理俟年荒给放五旧例客□引钱一分留官二分收买米谷以备赈济近年引钱并米谷迄无定数宜稽考以治侵匿之罪六人户纳角□羊钱粮违限者每日罚米一升此系见行事例宜申明施行七仓廒损坏坍塌所在官司宜即时修盖诏各府州县交兑粮米过期者依拟禁治黄河决口所司亟议处其宜毋致临时误事余准拟
　　○命庆阳卫纳升都指挥佥事张隆槐安堡领军
　　○命怀宁侯孙应爵兼提督团营　　○命武靖伯赵弘泽坐五军营右哨锦衣卫署都指挥佥事颜泓坐耀武营
　　○庚子四川左参议张＜穴臣＞坐松潘坝底等仓粮有浥烂亏耗追陪六十石有奇仍罚米一百石输居庸关
　　○山东按察司佥事袁经翁茂南所属军卫有盗用印信套画押字者法应充军者拟绞应从重者乃拟赎徒还职按察使周东为具奏皆改拟充军刘瑾以东等问拟失当令都察院查参时经丁忧回籍茂南迁广东参议东入为大理少卿俱当逮问得旨免究各罚米三百石输居庸关  辛丑升湖广按察司佥事陈凤梧河南布政司右参议詹玺俱为按察司副使凤梧山西玺广东
　　○以岳州卫带俸都指挥佥事朱辅守备荆瞿柴奎巡视洞庭湖
　　○太监刘瑾传旨都知监右少监郭奉分守燕河营等处地方并刘家口奉御袁海管神机营左哨头司
　　○壬寅升万全右卫指挥同知白春为署都指挥佥事充宣府游击将军宣府守臣奏新募军士宜添设游击统领因荐春可用从之
　　○癸卯礼部言十一月朔例该钦天监进大统历是日适遇冬至令节庆贺难以兼行宜改于十五日从之
　　○升先任顺天府府尹吕献为南京兵部右侍郎
　　○改南京都察院提督粮储右副都御史屈直为南京大理寺卿
　　○升吏部署员外郎马应祥为湖广按察司佥事
　　○降除兵部主事苏民为四川桐梓驿驿丞以经过关隘多带徒从殴人也
　　○巡抚湖广右副都御史王纶奏境内岁屡侵预备仓粮已竭欲行武昌会城及汉阳府汉口刘家隔等处礼劝富民纳米赈济而立表刻石以旌之若恃富党恶不从者＜锍-釒＞闻究治户部议覆荒政存于恤民若穷州下邑概欲劝分恐官吏乘机科害是穷民未必蒙福而地方先已受扰矣武昌汉阳富□大姓颇多宜如拟劝借出米千石以上者表门九百石至二三百石者授之散官自从六至从九凡四等仍立石刻其姓名具余州县原有侍郎毕亨奏留余银可备赈济不必劝借今年该徵兑运粮米亦宜从＜宀十见＞量折十五万石而以其加耗为给赈之助灾伤分数则宜亟报而蠲之  上是其言曰劝分固救荒权宜之法但近年逼迫太甚民情不堪其令镇巡官再行斟酌惟会城等处如拟礼劝亦湏富室乐从不可强之坊表听民自立有司勿与其余州县则宜勿扰以安人心折支徵免俱如拟
　　○命忻城伯赵槿坐五军营左掖右军都督府都督佥事刘胜坐五军官舍营○命伏羗伯毛锐充总兵官提督漕运
　　○武昌府知府曹来旬先为御史巡按山东因录囚内有犯杀一家非死罪三人者供词证佐未明行布按二司勘问后事鞫实而原犯死于狱来旬时已迁官刘瑾追求行湖广巡按御史逮问坐罪如律仍罚米三百石输居庸关
　　○初黄河水势自弘治七年修理后尚在清河口入淮十八年北徙三百里至宿迁县小河口正德三年又北徙三百里至徐州小浮桥今年六月又北徙一百二十里至沛县飞云桥俱入漕河因单丰二县河窄水溢决黄陵冈尚家等口曹单二县田庐实多渰没九月又决曹县粮进等口直抵单县人畜死者房屋冲塌者甚众围丰县城郭两岸相对阔百余里盖南行故道淤塞水惟北趋渐不可遏诸漕运暨山东镇巡官恐经钜野阳谷二县故道则济宁安平运河难保无虞各陈＜锍-釒＞浚修筑之宜事下工部议得旨河患重事宜即行各该镇巡官公同相视用心计处及时修理务湏停当不许妄费财力事完之日差科道官勘实以闻
　　○是夜望月食以食少免救护
　　○甲辰吏部覆议王亲不许仕京职缘  祖训及诸司职掌俱无明载故成化以前至有任京堂者今会府部大臣议亲王妃及宫人有子请封见存者凡亲兄弟所传子孙与同籍族人皆不许任京职若故则惟五服以内不许在外见任与王府同城或宦所相近者一切回避不许缔姻其郡王妃下至夫人之亲当回避者宜差其封号族属若郡王妃之亲兄弟所传子孙五世以上旁枝妃存则五服以内故则大功以上镇国将军夫人之亲兄弟所传子孙曾玄以 上旁枝夫人存则大功以上故则期年亲属辅国将军夫人之亲兄弟所传子孙曾三世旁枝夫人存则期亲奉国将军淑人之亲兄弟子孙旁枝淑人存则叔伯兄弟镇国辅国奉国中尉恭人宜人安人存则亲兄弟子孙皆法应回避者也若亲王仪宾之族属视镇国将军夫人郡王仪宾之族属视辅国将军夫人镇国将军仪宾之族属视奉国将军夫人辅国奉国将军镇国辅国奉国中尉仪宾之族属俱视奉国中尉各回避若无出者王至镇国将军妃至夫人一存者亲兄弟子孙回避郡主至郡君仪宾一存者各仪宾之家亲兄弟回避若俱故及其余者皆不必论奏可
　　○巡按河南御史赵斌广西御史陶煦各奉近例劾所按属河南则都司副断事等官赵符节等八员广西则灵川县知县等官陈昺等三十五员各不职有差俱下吏部议请如朝觐考察例行从之
　　○广东雷廉左参将金吾左卫都指挥佥事庞通以不职黜之调广东右卫
　　○乙巳升供事制敕房吏部郎中沈冬魁为顺天府府丞
　　○自戊戌至是日金星昼见于未
　　○丙午  诚孝昭皇后忌辰  奉先殿行祭礼遣驸马都尉林岳祭  献陵
　　○以广西署都指挥同知戚琮充左参将分守雷廉等处地方
　　○丁未升分守凉州右副总兵都指挥佥事姜汉为署都督佥事充总兵官镇守宁夏
　　○太监刘瑾传旨十一月初四日令神机等营坐营坐哨掖总兵等官英国公张懋等并不坐营定国公徐光祚等公侯伯都督俱赴内府西教场阅试
　　○戊申升南京太仆寺卿夏昂为右副都御史总督南京粮储
　　○授理刑进士张元电萧海张宏王度李玑王潮蔡澄知县鲜冕李如圭俱为试御史元电海澄冕如圭俱山东道宏云南道度福建道玑山西道潮江西道
　　○鲁府高密王当湄薨王庄王子也成化癸卯九月册封至是薨辍朝一日赐祭葬如例谥曰康穆
　　○狭西华阴县地震有声
　　○夜月犯轩辕右角星
　　○己酉升河南按察司佥事徐联为狭西布政司右参议魏讷为右佥都御史取刘挺归且命吏部选官是后两广南直隶浙江俱不许由邻省推又以讷钦差许在彼乘轿时狭西右参议缺吏部以联等二员请而内批并及讷挺人莫能测其机也
　　○升兵科给事中韩荆为太常寺寺丞
　　○广东佥事吴廷举奏劾岷府公差门正陈鹤贪淫之罪仍乞将  皇明祖训及  累朝圣制条章有干王府者参酌申明之得旨逮鹤等来京问理事例有干王府者各该衙门通行查出参酌申明事下兵部悉举旧例议闻得旨令通行各王府知之
　　○庚戌升南京光禄寺卿李堂为南京左佥都御史提督操江
　　○令应天府府丞王彦奇亟驰赴京
　　○辛亥命宁晋伯刘岳兼管红盔将军
　　○镇守云南太监崔安建汉丞相诸葛亮祠于会城请命有司春秋致祭从之其祠在崇正门外演武亭南
　　○命甘肃游击将军凉州卫都指挥佥事徐谦充右副总兵分守凉州
　　○壬子升河南左布政使南镗为南京太仆寺卿
　　○巡抚大同右副都御史王纶奏报前此运送银三万两俱给军买马惟山西都指挥佥事钱清侵费三百余两及指挥高朋等迟延误事可罪得旨令巡按御史逮清究问朋等马已买完姑宥之
　　○癸丑升湖广宝庆府同知王鼎浙江台州府同知吴景俱为按察司佥事鼎河南景四川
　　○命后军都督府带俸署都督佥事杨敬右军都督府带俸都督佥事刘胜各本府佥书
　　○降中军都督府带俸都督佥事温恭为镇虏卫指挥佥事以镇守大同累次失事故也
　　○先任广东按察使马龙琼州府知府石璧问拟死罪囚犯奏辩改拟杖罪刘瑾令查原问及本府官失入者以闻时龙餋病璧亦致仕各罚米龙三百石璧五百石输所在预备仓
　　○甲寅降狭西按察司佥事李玑为巩昌府通判时巡按狭西御史阎睿劾玑并知府熊概唐臣科歛馈送之罪吏部议覆玑降二级概已致仕臣自首令免究
　　○巡按直隶监察御史李廷梧奏勘苏松常等府俱被水灾而松江地势洼下渰没尤甚乞减免兑军粮米量折以银户部奏东南财赋京师之所仰给起徵兑运皆不可后况原额秋粮在苏为二百三万八千三百石有奇在松为九十三万九千二百石有奇在常为六十万六千九百石有奇中间起运者十之八九存留者十之一二若不从宽处分恐民穷逃窜无益于事合移抚按转行管粮官免极贫小户存留之数其兑运米苏州量折二十五万石松江二十万石常州五万石石七钱仍扣筭耗粮以补不足及两京该运之数令管粮御史通融斟酌务在得宜从之
　　○晋王为其生母彭氏请封为晋怀王次妃礼部言藩王母妃无嫡庶并封例  上以王累奏恳切特许请封
　　○乙卯令巡抚辽东右副都御史李贡致仕而升应天府府丞王彦奇为右佥都御史代之先是以贡为布政使时职掌钱谷逋负数多其至辽东又辄奏前任刘瓛所议济边银十二万两为无实法不可贷已有旨逮问于是吏部请以彦奇代贡乃数贡志非为国才乏经理姑末减其罪罚米五百石输边输完乃令致仕又罚及□及俞俊杜忠胡瑞各米三百石既又以俊在南京工部追逋负料银数万两为有功而免之一旨之间恍惚变幻肆其操纵之术瑾恃宠骄恣盖有不能自制者矣
　　○升广东左布政使冯镐为光禄寺卿
　　○转浙江右布政使张勋为河南左布政使
