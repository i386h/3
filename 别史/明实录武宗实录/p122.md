<!-- { "loadSidebar": true } -->
　　○贼四十余骑劫掠彰德府回龙驿入延津转封丘长垣东明曹等县百户张世禄死之巡按御史以闻下兵部议往者各处巡抚裁革事无统纪盗贼纵横今既复设宜令巡抚山东河南南北直隶都御史边宪等亲率精兵运谋策守要害以除民患从之仍宥失事人员罪停俸讨贼
　　○丙辰升大理寺右寺丞张桧为左寺丞尚宝司卿吴世忠为右寺丞工科都给事中尹梅为应天府府丞
　　○凤阳右卫指挥佥事李辅把总运粮以都指挥体统行事
　　○丁巳四川董卜韩胡宣慰使司遣国师昆各儿藏来朝贡方物赐宴并赏彩叚绢钞有差
　　○巡抚蓟州都御史李贡等奏霸州盗刘晨刘六齐彦明顾子羙等流劫山东杀死京营指挥张英等六人乞添调京军并达官军舍委官统领会各兵备守备四路剿杀兵部议以巡抚都御史萧翀及贡谋略俱可用宜令翀督分守保定副总兵王钦真定守备孙怀河间守备袁彪天津兵备陈天祥贡督分守通州黄玺守备涿州王勇三河王玉调集附近官军兵快及见选达官军舍随贼所在出奇剿杀诏从之
　　○命绥德卫纳粟都指挥佥事彭槭守备偏头关
　　○戊午升吏科左给事中张闰刑科左给事中张讷为都给事中刑科右给事中张九叙兵科给事中孙祯为左给事中户科给事中卢纶李春阳为右给事中闰九叙户科讷工科祯春阳兵科纶吏科
　　○复除吴学为河南道监察御史吴漳为江西道监察御史学免丧漳告病俱以违限落职瑾败乃起用之
　　○罢镇守甘肃总兵官署都指挥佥事卫勇御史阎睿劾其不职故也
　　○命神策卫指挥使詹济守备南阳
　　○己未初礼部会试大学士刘忠学士靳贵为考试官入院后浮议突起彻于内帘然未知主名筭手王谦宜兴人在院供事与同邑举人吴仕有隙因指为仕填榜之际外帘官皆入乃知为江阴举人陈哲贵家人可勤绐取其贿即亡去及对号仕已中式哲在黜列仍并黜仕既撤棘监视御史赵秉伦等以为言礼部覆奏奸由可勤今先事而逃必踪迹之面讯始得情实仕之谤乃谦所造宜寘之法以为奸邪溷乱科场之戒命捕可勤与哲并讯而付谦于理
　　○纪功御史吴堂奏沂水鱼台金乡曹濮滕沛诸县日告急请益兵兵部议选团营善战官军二百人枪铳手四十人以把总指挥四人领之从李瑾剿贼并以神枪神铳给之诏可
　　○辛酉巡按江西监察御史钱如京奏饶州等府盗贼充斥加以诛求太密民不聊生其南京各仓钱粮递年该部差官催并有司苟免罪责虚报完数缴部故正德三年以前小民拖欠蠲诏已下而追征自如请＜宀十见＞有司革前虚报之罪不必拘其缴部原数从实勘免使民沾实惠巡抚佥都御史王哲亦以为言户部议行抚按等官亲诣各府清查原缴底册拘集粮里以核虚实将已征在官者起角□羊而拖欠虚报者遵诏蠲之虚报官吏仍查职名量定考语以俟降黜其正德四年五年南京粮米暂依时价折征从之
　　○壬戌命延绥卫纳粟都指挥佥事阎勋守备兰州　　○癸亥山东守臣以官军缺俸粮十五万石请开中山东盐运司盐引以济用户部议盐引专以备边饷甫奉成命不宜輙开宜令原差郎中刘安会抚按官查筭运去银两量留为官军俸粮用不足则以临清钞关税料及司府赃罚给之因言军旅之后必有荒年今盗贼旱涝军民流移无以为来岁之计请敕镇巡官严督有司招抚流民措给牛种蠲其徭税使国无游民野无旷土其不急工程无名宴会一切停止以体朝廷爱民惜费之意诏如议
　　○巡按直隶监察御史李嵩奏南宫宁晋新河隆平四县管皇庄太监刘祥金凤等先后十数人专肆克剥民甚苦之恐相率为盗乞将祥等取回以侵地归民税归有司永平河间诸府庄田亦如之户部议覆得旨皇庄以奉顺两宫宜仍旧祥等其取回以太监马昂左少监范礼代之戒其母蹈前弊　　○升延绥协守副总兵都指挥佥事王勋为署都督佥事挂印充总兵官镇守甘肃
　　○甲子以廷试天下举人命少师兼太子太师吏部尚书华盖殿大学士李东阳少傅兼太子太傅吏部尚书谨身殿大学士杨廷和少傅兼太子太傅吏部尚书武英殿大学士刘忠少保兼太子太保吏部尚书武英殿大学士梁储吏部右侍郎兼翰林院学士靳贵翰林院侍读学士蒋冕翰林院侍讲学士毛澄太子少保吏部尚书杨一清户部左侍郎陈勖太子少保兵部尚书王敞刑部尚书何鉴工部尚书李燧都察院右副都御史王晣通政使司掌司事左通政罗钦忠大理寺卿张纶充读卷官廷和以子慎预试请回避不允
　　○升赏陕西庄浪卫马营沟等处有功并阵亡官舍旗军六十二人有差
　　○乙丑策试天下举人是日  上不御殿制曰创业以武守成以文昔人有是说也然兵农一致文武同方其用果有异乎文武之分始于何时兵农之制起于何代常质诸古矣书称尧曰乃武乃文于舜称文明禹称文命而不及武于汤称圣武而不及文周之谟烈各专其一且三代迭尚而不言武周列四民而兵不与焉何也唐汉宋之英君令主或创业而兼乎文或守成而兼乎武或有未备亦足以善治论者又谓天下安注意相又谓天下虽安忘战则危是治兵之道果与治民者同邪异邪我
　　太祖高皇帝以圣神文武统一天下建官分籍各有定制
　　列圣相承率循是道百五十年治定功成实由于此然承平既久玩愒承之学校之法具存而士或失业蠲贷之诏屡下而人多告饥流徙之余化为寇贼以遗朕霄旰之忧今赋税馈运民力竭矣而军食或尚未给调发战御兵之力亦劳矣而民患尚未除或者官非其人乎而选举之制黜陟之典赏罚之令亦未始不加之意也兹欲尽脩攘之实谨恬嬉之戒文治举而武功成天下兵民相卫相餋于无事之天以保我国家久安长治之业宜如何而可子大夫志于世用方策士之日不暇以微辞隐义为问姑举其切于时者其为朕陈之
　　○四川泸州长寿县火泸州毁民居五百家死者十九人长寿公廨神祠及民居七百余家
　　○赏调征广西获功湖广官舍旗军彩段钞锭有差阵亡者给其家
　　○给事中张王□赞等劾奏永平真定及山东临清等处守备刘瑁孙怀袁彪葛隆孙奎并副总兵王钦都指挥狄公唐等捕盗无策  上切责之令兵部查处仍令各该巡抚都御史并参将李瑾御史吴堂严督官军速行扑灭以安地方既而罢钦瑁公唐彪留怀隆奎焉
　　○朝鲜国夷人安孙等十七人航海遭风漂至浙江定海县境为巡海者所获守臣送赴京师命给衣粮遣人伴还本国
　　○降陕西行都司都指挥佥事孙经为指挥使署都指挥佥事柳勇为署指挥使甘州前卫指挥使传德为指挥同知坐虏入甘州不能防御也
　　○升协守陕西副总兵都督佥事闰纲为实授都督同知以自陈盘获何锦叛党并渡河策应功也
　　○丙寅起致仕南京礼部尚书孙需为南京工部尚书
　　○开中长芦运司盐课六十万三千九百余引于宣府召□上纳粮草以实边储
　　○蜀王以银二千两助军饷赐敕奖谕
　　○以分守宁夏西路左参将都指挥同知冯祯充副总兵协守延绥
　　○以神武左卫带俸署指挥佥事张翼中都留守司领班京操
　　○吏部尚书杨一清上平盗十二事一请量免被贼地方钱粮优恤残害者之家禁皇庄势要之侵夺贡鲜官船之扰害并有司之贪残卫所之掊克以恤军民一暂设文职大臣一员提督军务大将一员暂充总兵会同调度主客兵马节制镇巡三司真定保定达官达舍驻比直隶以保固近畿一招募才勇术数之士及愿报效者听其能擒斩有名贼首者赏银五十两升授世袭军职一许胁从者自首有能自擒其党以献者如例升赏一令乡村镇市推首领一人树栅建楼悬鼓相警并力防御一发太仆寺马价及太仓银各五万两运付军前赏功一军卫有司失陷城池者宜明著其罪并拟功罪以闻一临阵在逃及通贼卖阵者即斩以徇阵亡者恤其家一官司匿贼不报者如边方例参问降级一领军官攘其部下功以附权势者问发充军一令户部行查各处在库银两及两淮盐银以济粮饷一令各处脩城池备器械并漕运船只宜加防护  上批答曰览卿所奏计虑深长处置周悉足见忧国忧民至意文武大臣其择谋勇风力历练戎务者各二人以闻余俱如所议
　　○丁卯江西贼百余人皆红巾执兵鼓噪入新喻县劫库释囚焚公舍文卷射主簿马杰伤焉杀其子继宗巡按御史曹仿奏至命兵部看详以闻
　　○贼攻山东金乡县分守参政史学分巡佥事杜旻各微服逃匿城遂破杀掠甚众巡盐御史高公韶以闻命执学旻至京送锦衣卫鞫治之
　　○戊辰赐杨慎等三百五十人进士及第出身有差
　　○己巳赐诸进士宴于礼部命太傅新宁伯谭佑主宴
　　○初兵部奏盗久不平缘赏罚太轻人无激励乃请会法司详议条格榜谕有贼地方曰凡府州县卫所为贼所破杀掠焚毁数多者掌印及职专守备捕盗者皆斩虽无城池罪亦如之府卫掌印分管及兵备官每一起降一级分守分巡官及三司掌印官递降其甚者各谪戍士卒临阵不用命者斩镇巡参将等官许以军法从事所辖地方盗发匿不以报者罢职因而失事重者亦斩兵备守备守巡等官闻贼退缩贻患地方及镇守巡抚官不能弭盗巡按御史不能督捕紏举者俱黜之凡有为贼乡道以复私仇及为贼耳目令得奔逸者斩仍罪及其拏凡就阵擒斩有名剧贼一人者如边方例升一级世袭擒斩从贼三人及阵亡者亦如之若非对敌缉捕三人及三人以下者秪如旧例升赏其有捕斩功应升级而不欲者每剧贼一人赏银三十两从贼一人半之缉捕一人减三之二若盗贼能自相擒斩者得贳其罪仍如例一体给赏胁从自首者亦贳其罪毋令捕盗者追诘之守巡以下官有督捕保彰显绩者镇巡等官举奏擢用制可
　　○兵部覆议巡按陕西御史阎睿奏一甘肃军士宜简汰老弱佥补丁壮仍禁将官私占一神枪铳炮工技不精宜令演习一甘凉等处操备官军多因将官掊克以致逃伍宜严其禁一边墩军夜不收人等多死王事宜令所司给银三两恤其家一庄浪等处被寇残扰宜加优恤及罢具将官之贪冒者从之
　　○贼入博野饶阳南宫无极东明等县深冀定祁开等州境大肆杀掠巡按御史李嵩以闻诏责成巡抚都御史萧翀李贡严督原差副总兵分守守备等官急为擒捕以靖地方失事者停俸事宁日巡按御史查奏
　　○庚午虏入河套寇沿边诸堡巡抚延绥都御史黄珂镇守太监王兢总兵侯勋议令副总兵王勋军怀远等堡参将张杰军高家等堡周诚军新安边等堡魏镇军神木等堡游击将军时源军宁寨等堡蓝海军镇靖等堡大同游击朱振军清水等堡虏入輙夹击之前后斩首六十四级获马九十三匹捷闻竞勋珂各赐敕奖励奏捷人赏纻丝衣一袭新钞千贯仍令巡按御史查有功官军以闻　　○命太保惠安伯张伟充总兵官升巡抚大同左副都御史马中锡为右都御史提督军务都指挥宋振戴仪俱充参将发京营精锐官军二千人讨贼河南山东北直隶镇巡三司等官悉听伟中锡节制官军临阵不用命者许以军法从事仍给伟神枪百把银牌五十面勘合五十道彩段百匹并赏官军各银二两以行
　　○罢守备辽东宁远都指挥同知刘宗武以锦州备御纳粟都指挥张名代之
