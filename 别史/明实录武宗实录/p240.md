<!-- { "loadSidebar": true } -->
　　○己未驸马都尉林岳卒岳字镇卿其先浙江人籍于应天少读书习举子业弘治丙辰被选尚德清大长公主乐与士夫游性孝友笃于餋母德清化之事姑与齐民家礼无异有弟峦为锦衣千户每饭必待其至宴集游豫必与偕至是以疾卒给斋粮百石麻布百疋辍朝谕祭营葬皆如例子二长鹿锦衣指挥佥事次廌锦衣正千户
　　○增广宁等五卫儒学优次等生员各三十名每三年以二人充贡如州学例从镇巡官奏也
　　○狭西汉中知府贾铨以贪污下镇巡官勘问铨惧而逃遂黜为民
　　○命四川都指挥佥事张杰充松茂游击将军
　　○命南京水军左卫署指挥佥事佴缙守备浦口子地方以都指挥体统行事
　　○湖广永顺宣慰使司头目彭芳等为致仕宣慰使彭世麒乞蟒衣玉带兵部议不可乃已之
　　○升赏辽东叆阳御虏威远等堡有功官军百户崔堂等一百一十八人有差
　　○升分守宁夏东路右参将署都指挥使傅铎为署都督佥事铎自叙洛川镇西功求升兵部为请故有是命
　　○升赏福建南靖等处获贼有功官军副千户张宪等二千九百八十人监生张琼等十二人及赠荫阵亡官军指挥佥事覃桓县丞纪镛等六十三人各有差御史王应鹏赏银五两纻丝一表里
　　○以庐凤淮扬及苏松等处水灾命巡抚都御史丛兰李充嗣发所在仓库赈济从南京工科给事中王纪请也
　　○庚申以  万寿圣节驸马都尉蔡震马诚崔元祭告  长陵  献陵  景陵  裕陵  茂陵  泰陵仪宾周钺祭  景皇帝陵寝内官祭  恭让章皇后陵寝俱如常仪
　　○辛酉  万寿圣节  上在宣府文武群臣于奉天门行遥贺礼
　　○壬戌太监赖义传旨朔州守备太监王恭取回京别用
　　○癸亥朝鲜国王遣陪臣吏曹参判方有宁等贺  万寿圣节赐宴并赏彩叚等物有差
　　○四川播州宣慰使司宣慰使杨斌遣长官李镜等贡马贺  万寿圣节赐宴并赏彩叚等物有差
　　○乙丑命服阕都察院右副都御史沈林巡抚山东
　　○丙寅以旱灾免直隶河间府所属州县税粮有差
　　○以明日十月朝驸马都尉蔡震游泰崔元分祭  长陵  献陵  景陵  裕陵  茂陵  泰陵仪宾周钺祭景皇帝陵寝内官祭  恭让章皇后陵寝如常仪
　　明武宗毅皇帝实录卷之一百六十六
明武宗毅皇帝实录卷之一百六十七
　　正德十三年冬十月丁卯朔享
　　太庙驸马都尉马诚代行礼
　　○泰宁等卫都督孛来罕等差头目塔卜歹等各贡马贺  万寿圣节赐宴并金织衣彩叚等物有差
　　○戊辰  上渡黄河
　　○庚午升都督佥事张铭为都督同知万全都司都指挥使都勋为都督佥事皆以应州功也
　　○六科给事中刘济等言朱泰朱彬本以偏裨偶淂召见遂受心膂之寄近者驾巡边境论功行赏骤封伯爵许之世袭赏不当功何以服天下十三道监察御史张景旸等亦言彬泰一介武夫蟒衣玉带已极宠荣  陛下犹以为未至加封伯爵且彬虽无所俘馘然犹在彼若泰足迹未尝及于应州将士不识其面可谓有功乎伏乞爱惜名器收回成命以待有功不报
　　○辛未南京给事中易王□赞等御史谢源等劾论广西副使陈伯献山西右参议刘澄甫山东右参议陈溥瑞州知府宋以芳夔州知府章概汉中知府贾铨严州知府王云岳州知府黄巽宜罢黜吏部奏覆溥巽已致仕铨已黜为民澄甫概当坐不谨令冠带闲住伯献以方云诚如所劾罪不止罢官请再移勘制可
　　○壬申朝鲜国王李怿差陪臣方有等贡方物马匹贺  万寿圣节赐宴并赏金织衣彩叚等物有差
　　○兵部等衙门尚书王夔等言近闻  圣驾自大同往偏头关将渡黄河巡幸陕西冬月边地极寒非  万乘所宜处且河套内北虏不时深入虽  圣明威武将勇兵强恐亦不宜与角况今天下闻  圣驾远巡人心摇动福建军乱几戕守臣江西盗入建昌劫库劫囚陕西商州亦有啸聚流劫者万一远近效尤盗贼蜂起猝难扑灭致廑  圣虑悔将何及伏望俯纳臣等所言早回銮舆端拱九重以驭万方不报
　　○工科给事中傅良弼劾论右副都御史吴廷举奉命赈济不急所先乃重建衡山庙宇费二千七百有奇夫役材木皆取之民且今湖南灾伤民无粒食嗷嗷待哺方切呻吟乃驱枵腹待毙之民为徼福媚神之举廷举独何心哉至于迁驿改铺皆在可已而乃任意纷纭所在骚扰乞将廷举更调别选慎重老成者代之凡其修造之工皆令停止下其章于所司
　　○镇守蓟州等处太监郭原科索官军银七千余两执至京下镇抚司鞫实谪充南京  孝陵净军
　　○癸酉六科给事中邵锡十三道御史赵春等言  陛下尊为天子今乃自封镇国公兼注后府是不以天位不尊矣富有四海今乃自加五千石且欲全俸于南京支是不以四海为奉矣今闾巷之议至有臣子所不忍闻者臣等窃为  陛下忧之伏望俯泛群言收回敕旨勿贻天下后世之诮俱不报
　　○乙亥大学士杨廷和等言惟我  祖宗列圣自洪武至今百五十余年每年正月郊祀  天地前期一月  圣驾躬往南郊看牲此系  累朝敬  天盛典前后遵行不敢有失去年偶因驾幸关外久未回銮及至看牲日期将近乃传旨令臣下代看臣等虽尝论奏未蒙俞允至今群议犹未释然今十二月初一日又该  圣驾看牲日期驾未看牲臣下孰敢先看万一临时有误失礼不惟天下人心不安窃恐  圣心亦不能以自安矣况  圣驾西巡本为备边臣等窃谓备遣固重而敬  天看牲以严郊祀尤为至重伏望  皇上俯纳臣等所言速赐回銮躬行看牲大礼以尽事  天之敬以遵  祖宗之制庶几人情悦豫  天心昭格实  宗社万万年无疆之庆也六科给事中窦明十三道监察御史杨秉中等皆以为言俱不报
　　○丙子给故郑府贞丘王妃岳氏并宫眷餋赡米岁一百石
　　○丁丑大学士杨廷和等言每岁法司会审过重囚例该冬前处决先期该科三覆具奏奉有钦依押赴市曹行刑之日各犯家属又诉冤于登闻鼓下直鼓给事中随即封进或暂停刑者特遣校尉批乎留之皆于顷刻之间取旨定夺此系  祖宗旧制  累朝遵行已久所以钦恤刑狱慎重人命固不容于不杀亦不忍于必杀良法美意诚  圣子神孙之所宜世守而不可忽者也去年该决囚犯因  圣驾在外有旨监候并今年囚犯该决者乣总计不下百十余人即今冬至渐近又当处决之时该科三覆奏本送下拟票臣等展转思之未知所处将欲如上年暂留不决欤则犯法者不死奸宄何所惩戒且犴狱积多已不能容凶恶构结恐生他变比事理之甚不可者也将欲遽行处决欤则临之刑时又该鼓状应与辩理者何以遽淂明旨臣下又安敢擅便议拟乎此事理之尤不可者也盖生杀威福之权出自朝廷非人臣所淂而干者况今当朝纲废弛之余国势危疑之际若复于此重事万一处之不淂其当则主柄下移成规中废刑罚之用无以畏服人心治乱安危之几未必不由于此臣等职居禁密不敢不言以重取负恩误国之罪伏望俯鉴舆情振旅还京凡此重务悉遵旧制而行以独运乾纲潜消祸变不报
　　○戊寅以水旱灾免辽东定辽左等卫所屯田子粒有差
　　○以大风雨雪之变遣南京守备成国公朱辅祭告  孝陵
　　○己卯  上驻跸榆林
　　○南京六科给事中王纪十三道御史张翀等言顷者  孝陵大风偃木雷火毁  献陵明楼灾变异常  陛下遣官祭告遇灾而惧之心至矣但天心示戒贵在悔悟非遣官祭告所可回者况今水旱频仍公私耗竭东南粮运不敷甘肃虏贼压境师行粮食闾阎愁叹伏望  陛下体天心之仁爱念  祖灵之震惊速赐回銮与民休息庶几天意悦人心安  祖宗在天之灵亦当为之忻慰矣俱不报
　　○辛巳月食
　　○壬午巡按御史叶忠＜锍-釒＞言南畿乃  祖宗根本之地所恃以为保障者有长江之险尔以故特设都御史一员操习水战以为未雨彻桑之图其委任之权不可谓不专而利害所关不可谓不重必淂其人斯克有济今提督操江右副都御史任鉴庸懦凡流滥叨重寄或有小警仓惶失措近者仪真江寇出没舡不过二艘人不满四十而官军为所杀伤者十有九人不知鉴所任者何事尚可利厚禄以防大计哉乞令鉴致仕别遣才名素著者代之则武备可修而  陛下无南顾之忧矣下其章于所司
　　○甲申  诚孝昭皇后忌辰驸马都尉游泰谒祭  献陵如常仪
　　○永顺宣慰使司前宣慰使致仕彭世麒等差通舍把事向晟等贡马谢恩赐彩叚等物有差
　　○丙戌兵科给事中周文熙言福州军乱皆由镇守三司卫所官不淂其人所致时欲杀太监罗籥按察使卢宅仁副使黄昭而昭与宅仁闭门不出籥与银三千两启衅之情居然可见且当黄旗褁首倡乱之时都指挥张奎等皆在如有一人仗义执言谕之祸福则首恶虽未能止而胁从亦可寒心乃靡然从风甘心贼党至其呼取城门锁钥官库器械奎等略不与校其望风畏惧故纵之罪又焉可逃况先谋害布政伍符反形已露两月之间聚众歃血而奎等坐视不言则今日之祸谓非诸臣酿成之不可臣愚以为籥等宜械送京师从重处之且察贼党有称号者则从重典胁从者宜即抚之以安人心事下兵部议文熙言是但福建僻远事难遥度官未更代亦难逮系请敕南赣都御史王守仁往勘处以闻报可
　　○宁夏卫地震
　　○庚寅升湖广布政司右参议夏从寿为本司右参政
　　○升南京礼部郎中王韦为河南按察司副使提调学校
　　○改南京通政司右通政杨果为通政司右通政提督誊黄
　　○升开封府知府姚文渊为陕西按察司副使
　　○升刑部员外郎张天锡为陕西按察司佥事潞州知州张萱为湖广佥事
　　○命秦州卫指挥佥事黄宰守备岷州地方
　　○户部以辽东军士缺粮拟开河东长芦二运司盐课各一十万引吕商上纳从之
　　○升赏辽阳东州等堡获功并阵亡被伤军舍郭山等一百八十七人有差
　　○升河南巡捕都指挥佥事张王□赞为都指挥同知巡抚都御史李充嗣奏王□赞前后捕斩强贼五百一十七人请升用兵部议覆乃有是命
　　○巡抚山西都御史张禬以兵部议查见兵之数欲令马步通融调拨马应补给者如京营例出朋银因言丑虏长驱非骑兵无以制胜请量拨太仆寺四五千匹以给军又三关土瘠民贫不可复行朋银例以重困之兵部覆议禬所请马宜给价银三万两市之其称马步难于调拨则未喻本部建议之意且古人防边多以步胜宜令从长计处遇有警报各相机宜或用马军以追逐或用步军以防遏战守并用勿专恃马诏从之
　　○夺辽东都指挥崔世武俸两月以虏入上榆林堡失于防御也
　　○四川总兵官吴坤奏征松潘等处番夷军前之赏欲关白巡抚官处或致稽迟请令三司及各守巡管粮官随军行赏兵部议许之
