<!-- { "loadSidebar": true } -->
　　○巡抚甘肃都御史张翼总兵官王勋复奏虏寇凉州督副总兵苏泰游击将军吴英等御之于姚家寨斩首二百四十七级诏以翼勋累有战功翼升俸一级勋赏大红纻丝蟒龙衣一袭泰英飞鱼衣一袭各赐敕奖励奏捷人升赏如例有功及阵亡官军御史勘明以闻
　　○以太平仓赏永寿伯朱德为私第德因请工部改营公馆户部尚书孙交奏曰积贮者天下之大命仓廪者积贮之大藏况此仓毁军民房屋数百家费公钱十数万役工匠千万人乃成纵使目前无粮将来亦为有用臣闻正统十四年京师戒严建议者欲将通仓粮米尽移京仓近因盗贼流劫霸州文安去通州仅一日又有欲申前议者窃见通州东下一仓迫城隔街无晒扬之所欲将仓粮逐渐放空而以官攒军斗改拨此仓以后漕运军粮坐派于此则朝廷劳人动众不为无益且前仓已成岂可改为公馆邪昔田蚡尝谓考功地益宅汉武帝怒而不许夫考功障地尚不轻畀况此仓乎臣承乏户曹此而不言他日  圣心悔悟思此仓非赏人之物追究臣等当时不力谏之罪虽加重谴亦无及矣伏望念创成之难收回成命仍作仓场以备积贮若朱德果有勋劳别为区处可也奏入不听
　　○调前府管府事怀宁侯孙应爵于左府佥书管事
　　○太监张永传旨南北直隶河南山东强贼刘六刘七齐彦明杨虎等肆行叛乱侍郎陆完等讨捕累以捷报殄灭有期朕念天下军民皆我赤子比因水旱灾伤各司府州县卫所官不能抚恤或催徵太急或科歛繁重或刑罚不平陷于为盗情实可悯已命侍郎丛兰王琼往宣布朝廷德意惟有名首恶不宥能擒斩者已有升赏格例其余胁从者皆非得已今后有能抛弃盔甲器械投首者管军官即与辩理发遣不许滥杀其自解散者沿途官司不许邀杀报功俱量给衣粮资送还乡原籍官司给与牛具种子田地为人侵占者各还本主仍复三年或攀指旧事者并免追究兵部即出榜刊布提督抚按及各府州县递为翻刻务使各乡村屯堡军民知悉安分为善无互相惊疑若冥顽不改仍出为盗自取刑诛再不轻宥官司敢有奉行不至仍前怠玩虚应故事者总督等官指实参奏重治四川江西等处盗贼令总制尚书洪钟都御史陈金及各抚按官如旨奉行
　　○己巳以冬至节遣驸马都尉蔡震崔元马诚分祭  长陵  献陵  景陵  裕陵  茂陵  泰陵文武衙门分官陪祭
　　○遣仪宾杨淳祭  恭仁康定景皇帝陵寝
　　○遣内官祭  恭让章皇后陵寝
　　○庚午冬至节  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼  太皇太后  皇太后  皇后受命妇朝贺
　　○免群臣宴赐以节钱钞
　　○辛未致仕户部尚书侣钟卒钟字大器兖州郓城人成化丙戌进士授监察御史巡两淮盐按直隶徽州又按浙江皆力持宪纲还掌诸道奏牍都御史马文升巡抚辽东为权阉汪直所中讽使劾之钟不应遂被譛棰于朝用都御史王越荐擢大理寺右寺丞迁右少卿虏犯大同命钟出抚畿甸擢都察院右副都御史巡抚保定等六府兼督紫荆等关河间濒海民地为豪家所据钟夺之还民升刑部右侍郎以内艰归道与漕运都督王信交忤为所愬会当道者不说于钟谪云南曲靖军民府知府弘治二年服阕改徽州府复召为大理左少卿迁左副都御史巡抚苏松诸府兼总督粮储择廉干吏授以法使监其事民无流负运官交兑便之召为户部左侍郎总督京储改吏部进右都御史升户部尚书稽核羡余数年积银四十余万两虑国用不足＜锍-釒＞汰内降官吏减内侍及画工番僧酒馔又以天下存留粮岁用不足请郡王以下量为裁处又言太仓银不宜收入内库库所蓄金帛不宜修斋造像及充私赏城门中官不宜干预国课其辞甚切有戚里奏乞两淮长芦官盐风雨消折之数钟执无之会岁报籍至有私录以进者钟由是得罪内不自安因再疏请老不许既而疾甚会东厂发其子瑞受金事复请老乃许令给驿归十八年  上即位诏进荣禄大夫上是卒赐祭葬如例  江西饶州府永平关火毁民居六百余家
　　○虏酋亦卜剌阿尔秃厮与小王子讐杀率众散处庄凉境外屡入寇盗分守凉州右副总兵苏泰领兵与战于大河滩先后斩获首级一百一十三颗夺获马匹器械捷闻诏泰赐敕奖励
　　○命户部右侍郎兼佥都御史丛兰巡视庐凤滁和地方兼理赈济兰已被命赈济南直隶河南会兵部言凤阳  陵寝所在宜置重臣防守乃改命兰河南赈济事宜即以属巡抚都御史邓璋淮扬徐邳仍隶漕运都御史张缙兼理赈济
　　○癸酉大学士李东阳九载考绩吏部以事闻  上曰东阳辅导三朝勤劳备至勋德懋昭今以一品九年奏绩可降敕褒谕令兼食大学士禄仍旧供事锡之诰命宴于礼部
　　○升浙江左布政使刘琬为都察院右副都御史抚治郧阳等处
　　○甲戌盗陷叶县凡杀戮三千余人
　　○左军都督府署都督佥事杨敬卒敬字克恭直隶定州人正统间袭济州卫指挥使征迤北失利被虏志不肯屈久之始得归其后屡立战功至都指挥使弘治初推掌陕西都司事充固原游击将军召还坐扬威营管操正德丁卯捕诛昌平贼党进署都督佥事掌左府兼典禁兵寻以老疾卒赐祭葬敬状貌魁梧善骑射膂力过人御下严而有恩故多乐为之用而亦无敢轻犯者
　　○大学士李东阳上疏曰臣以九年考满伏荷纶音宠眷殊至臣进身宫保以历三孤厚颜首班遂经九载谋猷入告无补于  君心政令外施罔裨于  宸断自考无功理当殿黜即今水旱相仍生民穷困畿甸东南盗贼蠭起京城内外地震有声咎责所关义当策免况年龄衰暮病疾缠绵每遇加恩辄增惭惧屡经辞职曲荷勉留徒以四方多事未敢言私而日负初心茫无后效岂意封章再锡月俸兼支革以玺书赐之宴会顾臣蹇劣岂复堪之且当蠲租免税之日而冒给俸粮当减膳彻乐之时而滥沾宴赐固知优崇内阁出自  圣心眷遇儒臣亦有故事但臣非其人而今非其时也乞收回成命止令仍旧供事庶可输报德之私亦少免素餐之咎疏入  上曰朕以卿辅导元臣功在朝廷望隆中外九载考绩为国增重特加恩锡以示优崇卿见疏辞免已悉诚悃此  累朝眷遇辅臣故事可勉副朕意毋再辞
　　○乙亥升左给事中杨褫为都给事中右给事中卢纶为左给事中给事中王銮许瀚周金为右给事中褫吏科纶兵科銮户科瀚礼科金工科
　　○赐哈密卫署都督同知失拜烟答飞鱼衣一袭从其请也
　　○升浙江右布政使吴彦华为本司左布政使　　○升陕西按察司佥事边亿为本司副使
　　○命直隶山东四川河南江西山西用兵地方收瘗骸骼从雄县学教谕魏纶奏也
　　○流贼杨虎破宿迁县淮安知府刘祥御之小河口军败为所执既而纵归
　　○丙子改山东按察司副使张宪于陕西整饬肃州兵备
　　○大学士李东阳以赐宴礼部辞曰窃惟君以礼使臣臣以道事君此古之训今之法也若内阁辅臣一品九年恩礼隆重虽自  先朝有之盖当是时朝廷又安民物康阜天时和顺年豊岁穰故赓歌之盛扬于虞廷宴赉之美见于周邦施之者无滥予受之者无愧色今者天鸣地震水旱不时百榖未登四郊多垒臣爕理失职辅导无功已蒙  陛下舍过录劳以一品官阶貤赠三代而又推今秩重复加封兼支俸禄皆出于常格之外且今年重阳腊八等节百官例宴悉皆免办近奉  圣谕有朕心警惕同加修省之言而臣以一人一事乃特沾宴锡是  圣心警惕于上而臣工宴乐于下其为不忠孰甚于此况满堂宴笑一人向隅犹所不忍今数千里之间数百万之众死者尸骸相籍生者号哭相闻而以肉食之人独饕大官之味揆之于义亦有未安何以相率而尽修省之实以仰赞  陛下励精之治用是备沥愚诚再干  天听望寝新恩俾仍旧任则优崇内阁之  圣心眷遇辅臣之故事固已昭然在人耳目而臣之感恩图报之私自当没齿而不忘矣疏入  上曰朕以卿寿俊元臣一品九年朝廷盛事乃循旧典赐宴礼部而卿屡以修省为言重违雅志特允所辞
　　○命都指挥佥事杨义提调守把京城朝阳等三门
　　○降陕西署都指挥使黄正为署都指挥同知坐虏入境不设备也
　　明武宗毅皇帝实录卷之八十一
　明武宗毅皇帝实录卷之八十二
　　正德六年十二月丁丑朔
　　上视牲于南郊
　　○己卯升浙江布政司左参政马金为本司右布政使刑部署员外郎李璋为陕西按察司佥事
　　○升提督军务兵部左侍郎陆完为都察院右都御史副总兵冯祯游击将军郤永为都督佥事副总兵许泰为署都督佥事以破贼功也且以太监张永指授方略功多先写敕奖谕俟贼平以闻
　　○命平江伯陈熊宁晋伯刘岳豊润伯曹恺分守京城九门以贼近郊圻故也
　　○庚辰分守肃州右参将署都指挥佥事赵承序以病免复以前任副总兵都指挥佥事徐谦代之
　　○六科都给事中孙祯十三道御史吴祺等以灾异修省上言时弊一黜不职谓文臣如尚书张澯府尹孙春俱附势副都御史张勋太常少卿赵继宗俱庸鄙副使邓文质陈辅知府张文渊刘光吴禧张玺运使张恺运同知仲本员外郎韩邦奇知州徐朝翰郝磐邵锦通判李炜参政臧麟漏网考察郎中调州同王九思检讨调州判官叚炅罚未当罪宜悉罢黜武臣如镇守两广安远侯柳文贪冒不法平江伯陈熊虽已复爵不堪任事陕西等处都指挥房怀盛瑾徐节李铭杨辂守备指挥袁杲俱贪酷宜革任锦衣卫千户吕天瑞冒功升职挟势取财宜削夺一重名器谓光禄寺卿周惠畴少卿季通张晖尚宝卿刘准司丞高荣无他功能而致荣显又如鸿胪中书文思院锦衣卫等衙门冒滥官员廪俸岁以万计执役动至千人宜悉查革一节财用谓京储府库顷因兵荒奏发赈给所入不供所出宜查旧例撙节一禁科害谓内外仓库草场主守官需削角□羊户有进见常例茶果起筹诸钱视钱粮正数或半或倍民怨且逃又各门起税细及秋毫少不如意辄加棰楚是以贸易不通物价翔贵其添设官员宜通查职名斟酌去留有未尽者科道纠举又各处总兵副将等官占役军士输纳月钱或分散财物扣支月米宜行抚巡官查究一惩奸恶谓各处镇守受词状以搜索富民始于廖鹏之拨置廖堂南京守备置廛居以网罗市利始于杨王□赞之导引彭恕今鹏复原职王□赞等免究何以示戒乞将鹏削职王□赞等二十九人逮问发遣仍乞堂等不得容蓄此辈命下其章于所司
　　○改提督松潘军务都御史高崇熙巡抚四川
