<!-- { "loadSidebar": true } -->
　　○贼破枣强县知县叚豸死之初贼薄城豸率众捍御斩贼二百余人首领一人贼怒攻围益急阅三日城陷豸身中数矢一枪犹嗔目奋臂呼曰杀贼杀贼知不可为乃赴水死贼怒杀其首领者遂屠其城死者四千八百余人绝者五十余家时参将宋振驻兵县东门与贼对语不发一矢贼寻引去事闻赠豸太仆寺少卿赐祭一坛仍录其子为锦衣卫世袭百户既而科道劾振纵贼令戴罪自效
　　○戊午升南雄府知府王启为贵州布政司左参政
　　○己未  慈圣康寿太皇太后圣旦节赐群臣宴于午门
　　○升湖广布政司右参政刘挺为右布政使监察御史阎睿为浙江按察司副使
　　○庚申兵部覆监察御史蒋瑶等所上七事一重将权谓军旅之际非威不行偾事者宜即斩于军门二严门禁谓门卒困于索占请命巡城御史查点三清役占谓禁兵之设所系甚重近权贵役占动以千计如军器局旧额军匠六千余人监督内臣二人今添设内臣六十余人人占军匠三十一局如此他可知也乞以各监局所占军士充伍四多应援谓黠贼横行几一年师出无功宜分将骁勇以为后继五专责任谓诸将自分彼此动失事机如贼已入山西而张伟尚拥师山东坐观成败请无以境土为限责其成功七节冗费谓近年传升官员及投充校尉军匠不可胜数糜粮月以万计请敕兵工二部查革得旨近来建言者多浮泛不切该衙门不论可否一概覆奏徒为烦扰今后似此者不必覆奏
　　○辛酉升山西按察司副使陈凤梧为湖广布政司右参政
　　○兵部覆尚书柴昇等所奏操江官军宜令选练其有私役及拨送势要者罪之如例大小教场并神机营官军宜阅实取其年力精壮者为首拨免其工作稍次者为次拨非工作奉旨者不许擅役快船夫甲验户佥充仍禁约进贡人员求索财物违者治罪其进鲜进贡等项守备官如旧例给扛给与船只科道并兵部委官察之不许虚增数目及多索夫钱重为民害马快船应付惟进贡供应及钦差内臣镇守武职封王正副使皇亲公侯驸马伯南京各堂上官进表者给与著为例此外奏讨者罪之若守备内臣数多请  上裁得旨守备官生事害民者已有旨禁约如彭恕招权网利其尤甚者其革之令南京御马监佥书余悉如议
　　○夜金星犯左执法星
　　○壬戌命提督仓场户部右侍郎邵宝回部管事升巡抚河南右副都御史邓庠为户部右侍郎代之
　　○升刑部署员外郎吕和为山东按察司佥事
　　○总督漕运兼巡抚凤阳等处左副都御史陶琰以老疾乞休  上以琰居官清慎不允
　　○癸亥  元节遣驸马都尉蔡震樊凯崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○山东盗连破武城乐安阳信沾化海丰青城等县攻乐陵知县许逵败之而去
　　○先是添设都御史巡抚福建汀漳江西南赣广东南雄惠潮七府及湖广郴州至是以广东韶州府与郴接境亦隶焉
　　○甲子升荆州府知府边贡为山西按察司副使提调学校
　　○总制江西都御史陈金等奏参政吴廷举轻率督兵攻靖安贼寨为所败官军多死者请逮治诏廷举且免逮革冠带停俸令戴罪自效待事宁之日以闻
　　○兵部奏近闻强贼刘六等由湖广江西自南而北踰山东长清齐河等县直抵霸州复往山东而南强贼杨虎等由河南山西自西而东踰曲周威县直抵文安复往河间泊头庆云亦由山东阳信海丰而去往复纵横如蹈无人之境请命提督都御史马中锡总兵官张伟将参将李瑾指挥冯安所领京达官军不必分调悉令统领随贼所往督同官军民快相机剿杀其参将宋振都指挥庄鉴所领官军及达官舍余亦宜量贼缓急相机调用及移各镇巡官各督守巡守备及府卫预选兵快民壮操习各村集镇店佥点火甲防守诏如议
　　○工部以尚书柴昇等奏请取回织造太监乔忠吴经不允其随从人役有营私害人者令守备太监黄伟指名奏闻
　　○乙丑大学士李东阳复上＜锍-釒＞乞休言自屡告请以来病日深而忧日至况老而无嗣只影自随宗祀之责惟臣是任然此一身一家之私犹不足言  陛下绍统有年前星未耀乃  祖宗亿万载社稷之寄所系甚重昔  孝宗皇帝亲凭玉几发纶音早定大婚永图至计臣面承顾命夙夜于衷比之寻常情实倍万责任之重无过于臣臣所当言亦无急于此若复因循隐默苟利目前臣恐一旦溘先朝露无以见  先帝误国之罪万死莫赎伏冀  上念承传之重俯怀翊戴之勤高拱清穆深居禁密朝奏以时饮膳以节以保  圣躬以延嗣续尤望悯衰朽之质理难久长察忠恳之言止于如此俾之休致以尽余生  上曰朕览卿奏具见忠受至情卿受遗  先朝辅导朕躬见今天下多事正宜同心佐理何忍舍朕求去宜强起视事副朕倚毗至愿以仰答  先帝顾命之意不必再辞
　　○改南京户部右侍郎邓璋为都察院左副都御史巡抚河南
　　○诏旌表节孝有司必公举卓异者以闻其寻常及妄诞者禁之核既实俟丰年官给银三十两付其家令自树坊表并复其家二丁终其身从礼部请也
　　○兵部请定升赏格募有能擒斩刘六刘七齐彦明杨虎李隆朱千户有名贼首者军民人等即授世袭正千户赏银一千两文武职官升三级赏如之武职准世袭文职免官后子孙世袭百户贼党免其本罪升赏亦如之若贼首自相擒斩者亦免罪仍奏请升赏从之且令胁从自首及自解散者免本罪仍复二年
　　○户部左侍郎陈勖卒勖字时勉山东单县人成化辛丑进士授户部主事历迁员外郎郎中廉平颇著擢通政司右参议寻迁右通政命阅实山西宁武等三关边务转左通政正德丁卯为太仆寺卿明年为户部右侍郎值逆瑾窃柄不善阿顺己衔之会御马监请官清核牧马草场意非瑾出而瑾所建玄明宫亦侵其地时勖适被命乃益见猜怒事竣勖上章乞罢进左侍郎给驿以还瑾败复起仍旧官提督太仓后改莅部事辛未卒于官以子工部郎中策请得祭葬如例勖性坦夷历官无大建白而奉法勤慎鲜有败事云
　　○丙寅礼部言旧例学校乏材处许他县人补充生员比乃有冒籍入学者甚坏士习宜令各提学官查核如边卫夷境远方山县或初立学校人材鲜少或止有府州县学而无卫学其卫所人材果堪教养及提学官摘拨充增补廪者仍旧存留起送科贡若人材众多处本地自有学者乃或搀入别学虽由提学拨送亦宜覆试果学已成者发回本学计所补廪增月日依次出身其学无成冒籍者俱为民遂著为令
　　○益王输银一千两助江西军饷守臣以闻赐书褒之  四川夔州府獐子溪骤雨山崩水涨大石漂流坏城郭陂池
　　○丁卯命常德卫指挥同知周辅守备郴桂以都指挥体统行事
　　○盗破河南武安县知县梁敏政率众追捕身被重伤参将戴仪督兵擒斩十人盗遂遁从临洺关去都指挥丁杰不即策应巡按御史张麒等劾之下其议于所司
　　○戊辰辽东锦义二城天鼓鸣
　　○己巳以兵荒免河南开封等府郑州祥符等州县宣武等卫所税粮有差
　　○贵州镇巡官奏贼首蓝么方四等转入石阡掠据屯寨将趋凯离则播州罹其荼毒若出偏桥则辰沅岂能固守请令四川湖广镇巡官督土兵应援及助军饷兵部议从其请得旨责诸镇巡及总制者令并力灭贼以安地方若再怠玩误事重治不贷
　　○昏刻土星犯平道星
　　○庚午诏免山东灾伤及被贼残破州县岁俵马匹  福建福州府地震有声
　　○辛未升户部右侍郎邵宝为左侍郎光禄寺卿杨潭为户部右侍郎
　　○怀仁王聪淑奏盗攻霍州亲督将军成型仪宾孔凤等御之贼乃退请如潞蒲二州添设守御官军及修筑城池且为图以献得旨怀仁王保卫城池其功可嘉写敕奖励添设守御官军镇巡官其议以闻
　　○壬申命闲住后府都督同知白玉万全都司署都指挥同知陈勋山西行都司都指挥佥事姜义协同坐营管操
　　○升宣府右卫百户姚信为署指挥佥事属副总兵张俊驻霸州等处协同剿贼信尝充大同副总兵降百户有荐其可用者故有是命
　　○兵部言贼杨虎与刘六刘七合复至文安密迩近郊宜令参将王琮不必回京副总兵张俊都指挥桑玉各速领所部驰赴霸州文安大成等处会琮剿杀若贼未灭不许擅回仍令团营提督内外官选精锐以备调遣及京城内外巡捕衙门并通涿等处守备官一体戒严从之
　　○癸酉兵部尚书何鉴言直隶河南山东盗贼纵横非京营军所能制宣府延绥二镇游奇兵数多且迩来边警稍缓请调副总兵许泰冯祯游击将军郤永各领所部泰永千人由居庸关至涿州祯千五百人由紫荆关至保定听提督官调遣人赏银二两所过有司给刍粮各将仍禁约军士毋令扰害地方从之调边兵自此始
　　○贼二三千人自称刘六等攻破南宫执知县孙承祖毁县治放狱囚又掠宁晋皇庄事闻兵部请停二县掌印巡捕官及守备指挥孙怀俸责限督捕且言各处军民子弟有谙武艺者宜令提督巡捕官招募令其立功一体升赏毋为贼用从之
　　○涿州男子王豸者足有涅剌龙形及人王字太监张永以为妖异捕获以闻兵部尚书何鉴因请加永恩典下廷臣议永复＜锍-釒＞辞不允于是鉴及吏部尚书杨一清等议以永劳迹重大不加恩典无以表其忠荩不谅所请无以诚其谦德得旨永有功固让再加禄米百二十石赐敕褒扬指挥郑玺等以缉捕功升都指挥者二人指挥三人千百户六人永兄弟皆已封伯至是欲身自侯至以刘马儿三保太监为言辅臣辩二人者非身受永意沮乃佯为辞免廷议因而成之又方为同类者所忌故不遂
　　○广西思恩府以岑浚之乱既更设流官守臣议请知府而下设同知一人清军兼督粮通判一人捕盗附郭设县名凤化知县典史各一人白山等十四堡改编里甲革府知事改设照磨一人司狱一人府学增训导一人及设阴阳医学迁古陵驿于荒田堡即名荒田驿南海等四堡选置头目及招集原额土军令通判管领防守岁贡银炉马匹土官已革宜寝下兵部会议俱从之
　　○贼千余骑至阜城县焚其东南二门入城虏掠复入献县焚虏而去
　　○甲戌升刑部左侍郎张泰为都察院右都御史总制陕西延绥宁夏甘肃等处军务泰＜锍-釒＞辞不允
　　○改建工部文思院于东城明时坊以旧置地卑沮洳不便造作故也
　　○乙亥改太仆寺卿郑宗仁为光禄寺卿
　　○初盗破山东日照县指挥童鼎不能御知县李茂亟登楼呼指挥石璠策应璠遂开门遁事闻诏璠鼎茂俱令巡按御史逮治以闻
　　○盗攻江西临江府佥事戴敔知府吴宗周等御之为所破总制都御史陈金以闻且劾敔等诏姑宥之各停俸戴罪自效时已调两广土军未至复令促之
　　○陕西成县礼县洮州卫四川绵州俱地震
