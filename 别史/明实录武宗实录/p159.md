<!-- { "loadSidebar": true } -->
　　○致仕南京都察院右都御史金泽卒泽字德润其先鄞人国初以豪右徙江宁泽成化丙戌进士授刑部主事以便养乞改南京升员外郎郎中丁忧服阕复除南京兵部升四川右参议进右参政广东右布政转左布政乙卯初设南赣汀漳巡抚官以泽为右副都御史任其事己未升南京刑部右侍郎寻改南京兵部乙丑考满升南京都察院右都御史为言官所劾遂恳乞致仕至是卒泽性警悟周慎与物无忤口不言人过亲族故旧皆曲致优厚居官无大树立然勤励不怠其在四川江西值岁饥盗起处之皆不致败事乙丑会试子逵以倩人代笔得荐又右都御史命下时  上登极才二日故清议攻之然逵所为在京师泽未必知右都御史以三品九载得之仍居南京亦资序也但素善周旋又适会国哀故不能无疑云
　　○四川总制都御史彭泽总兵官时源奏四川流贼败灭但余贼首喻老人王长子等二百余人奔入通巴山恐其遗患他日已委官搜剿期于尽绝所获功次送纪功官造册奏缴兵部覆议未获残贼宜令泽等协力追捕四川地方阔远保宁开达等处各宜添设守备一人各处村镇编佥总小甲巡视流民未安置者查荆襄旧例处置务令得所汉中郧阳或有旷地可设官守者议处奏闻诏俱从之
　　○癸未升都察院右副都御史李贡为兵部右侍郎
　　○巡按御史张祐劾兵备副使邵遵道淫纵不职令冠带闲住
　　○改服阕广东布政司左参议刘潮为四川右参议
　　○云南八百大甸军民宣慰使司宣慰使招揽那差头目板官罕等贡象马及金银象鞍赐宴并赏锦叚纱罗等物
　　○广西盗李通宝等作乱都御史林廷选讨平之初通宝以妖术诱众聚至数千  结寨六青山广中廷选以土官岑流□土等讨之通宝败死其党胡扶香等还据山险副总兵金堂等分路进攻破之俘斩及降者凡五千余人捷闻赐敕奖励仍升赏奏捷者如例
　　○甲申  太宗文皇帝忌辰  奉先殿行礼遣驸马都尉崔元祭  长陵
　　○命山西都指挥佥事孙镇于大同中军坐营大同署都指挥同知张绮守备阳和高山卫指挥使革辅守备大同左卫从抚按官奏也
　　○浙江龙泉县有赤弹二自空中陨于县治形如鹅卵流入民居跳跃如斗良久方灭后四日复陨火块二所在火輙突起延烧官民庐舍四千余家死者二十人
　　○乙酉终养御史陈茂烈辞月赐食米得旨朝廷以孝治天下茂烈母老家贫特资瞻养不允辞
　　○丁亥兵部奏各处纪功文册内或一字差怮或累级重升或都指挥以下官失报使同佥事或指挥以下官失报卫所司分者许首实查奏议处若原报舍人而告增冠带原报试署而告增实授原报微役而告易官秩者止以本册论若一人职役实试两造者从试一人职衔正副两造者从副及一人府属卫分与上十卫分俱造有名者从府属卫分准此类推令纪功官详审造报从之
　　○夜金星犯酒旗下星
　　○戊子命兵部左侍郎石玠清理军职贴黄总制军务右都御史彭泽以讨贼既平乞罢不允
　　○夜东方流星如盏色青白自五车东行至近浊
　　○己丑升四川布政司左布政使王倬为都察院右副都御史整饬蓟州等处边备兼巡抚顺天等府
　　○升翰林院遍修温仁和为侍读仍加俸一级以九年秩满及尝与修  孝庙实录也
　　○庚寅赐唐颜杲卿真卿庙额曰二忠杲卿官常山真卿官平原即真定德州地也前知府彭泽于学宫右建二颜祠至是成知府李璞以庙额请诏曰忠节之臣古今一也杲卿真卿以死勤事有功于唐其赐之祠额仍令有司每岁仲春致祭
　　○国子监祭酒石珤奏国家建学育才以端治本规摹条贯一准唐虞三代之法我  祖宗朝太学生员坐班至十余年始登仕籍故虽中材之士陶镕日久亦有可观正统景泰间偶因西北用兵暂放依亲读书遂成故事然犹严复班之期谨违限之法坐班生员多者犹六七年少者不下三年盖化必久而后洽业必久而后精也顷因纳银生员数多奏准减历一时权宜未为尽失但行之已五六年坐班生员挨拨欲尽其依亲者多限年未该行取已行  者又多过期不至今坐班食粮仅六百余人科贡裁什之三  其间举人尤少所养非所用岂设学之初意哉况各衙门历事一年所用约八百余人出多入少不及此而增损斟酌之不惟贤才空虚无以称辟雍之盛而历事衙门亦将服役供事之不继矣如此不已恐谋计之臣必且乘间复献输粟之策是使正涂雍塞贤才重困而天下之士相率而趋于利其为治道之蠹岂小小哉乞照先年事例历事或十月或一年方与起送拨补而杂历等项亦递加月分仍申严复班限期不使冒送问之法杜绝官医保结不使长欺伪之风则士有定志人得专业既无欲速之弊亦消见利之心六馆不致于乏才诸司亦可以济事矣礼部议覆珤言允当但拨历事例因时增减不常请照弘治十五年例正历写本各一年长差二年其依亲经行取者仍敕天下提学官严督所属立限起送违者送问诏从之
　　○辛卯转湖广布政司右布政使土懋中于浙江浙江右布政使蒋昇于四川俱左布政使
　　○刑部尚书张子麟以亲老预乞封诰许之
　　○壬辰升河南布政司右参政席书为浙江按察司按察使
　　○革滁阳王坟奉祀郭琥职王无后国初以蜀王主祀蜀王之国掌滁之卫事者主焉琥定远人弘治间自言为王后  孝宗赐以冠带又援扬徐二王例乞奉祀亦  之庙户王玺等数辨其妄至是琥复乞署印下吏礼二部议曰王奉祀典礼定于  圣祖敕谕非所敢更其曰无后见□所制碑非可攀附  先帝假琥以祠职由覆议者失详今乃求请不已宜夺其职  上是之曰王祀礼悉遵  皇祖所定琥仍如  先帝初命以冠带荣其身如再奏扰当重治之
　　○免广西镇安思明田州庆远寻州南宁太平等府所属并思陵都康泗城向武奉议龙利等三十三州土官来朝以地方弗靖故也
　　○罢镇守四川总兵官都督佥事陈珣协守狭西副总兵都指挥同知蓝海先是纪功给事中王萱等以流贼自昭化渡江入狭转于通巴劾珣海及都御史蓝章并诸将领失事者请治其罪且言利州判官曾琏井研县主簿张岐奋勇遏贼死于锋镝宜量加恤兵部议覆得旨珣海姑免逮问俱革任章写敕切责都指挥朱鳌指挥□昇彭山俱逮送法司究问都指挥把琮革其冠带并参议苏乾等俱停俸戴罪杀贼纪功科道官仍会原差郎中通查功过奏闻连赠上林苑监左监丞岐本县知县仍各荫子一人为国子生
　　○癸巳南京刑部右侍郎郭绅卒绅字廷章江西宜春人成化乙未进士授浙江宁海县知县以治行荐召入为监察御史三年出为襄阳府知府历甘肃行太仆寺卿贵州参政福建布政使正德庚午召为南京太仆寺卿寻转大理寺擢刑部右侍郎至是卒赐祭葬如例绅器宇凝重官无废职而待人不设城府宽厚简朴有长者风
　　○荫故礼部右侍郎掌国子监祭酒事谢铎孙必阼右副都御史李贡子原道为国子生
　　○甲午升山西按察司按察使胡经于浙江狭西布政司左参政周载于湖广俱右布政使
　　○乙未降山西行都司都指挥佥事葛隆一级调卫带俸坐受赇枉法也
　　明武宗毅皇帝实录卷之一百二


明武宗毅皇帝实录卷之一百三
　　正德八年八月丙申朔升狭西布政司右参政王绍为山西按察司按察使山东按察司副使柳尚义为狭西布政司左参政
　　○免山东王家冈等七场拖欠盐课一万六千九百余引折盐布二千九百余疋以兵荒灶户多死徙故也
　　○广西宣化县地震
　　○丁酉释奠先师孔子遣太子太保礼部尚书兼武英殿大学士费宏行礼
　　○都督同知张洪自陈山东河南功多乞如张椿例升职兵部覆奏椿出特恩难以例论诏如椿例升一级遂为右都督
　　○以水灾减免苏松等府并所属州县存留税粮有差
　　○戊戌总兵官咸宁侯仇钺奏虏寇万全卫沙河境同参将昌佐副总兵陶杰游击张勋引兵会战斩首三级获马十匹器械杂畜千计阵亡官员二十余人马百四十余匹奏至诏赏钺羊酒阵亡官军兵部查实奏闻钺在诸将中最号智勇所失亡十倍所获乃以捷蒙赏议者恉之
　　○升凉州都指挥佥事徐谦为署都督佥事充总兵官镇守四川地方狭西都指挥佥事周诚充副总兵协守狭西地方仍在汉中等处讨贼初兵部举谦及都指挥使张洪堪充四川总兵既用谦复传旨责问兵部谓洪及江彬许泰白玉温恭已命留京不许别用何乃复举洪四川其自陈状于是尚书何鉴等引罪各夺俸两月盖洪等四人皆领边军供事于豹房者也
　　○南京管理操江怀宁侯孙应爵奏新江口原设操军万一千六百五人战船巡船三百四十艘今操者止七千人船损坏过半盔甲之类亦皆不敷屡移文内外守备衙门拨造给领皆为所遏又将管操指挥周大伦等取回杂差占吝不发臣奉敕谕凡事与守备参赞内外官员共议而行今事多掣肘且臣有宿疾实不胜任乞罢还兵部覆奏内外守备与操江官当思协恭共济之义不可以小嫌致误大事宜循旧规其操江军缺者请以科道各一人会守备官选补船损坏者南京工部修造仍令南京法司今后官军犯罪立功瞭哨带俸差操者俱拟发新江口操备其余杂差毋得拨取大伦等宜逮治诏操江重事其令南京科道会操江官选补大伦等姑宥之再犯者必罪仍调外卫内外守备及操江等官务循旧规协和行事余如议既而守备太监黄伟等复奏应爵及操江都御史张津为指挥赵山所诱欲事纷更语侵臣等诏责□爵及津令自陈状山下南京法司逮问
　　○己亥升四川按察司副侯王崇文为山西布政司右参政淮安府知府罗循为山东按察司副使
　　○赐给假中书舍人袁王□赞驰驿还乡王□赞以书办官而有此恩僣亦甚矣
　　○升兵部左侍郎石玠俸一级通事马俊升署一级辽东镇巡官并都督张洪各赏银十两彩币一表里余各赏劳有差以抚夷有功故也
　　○兵部奏海西卫夷人竹孔□等四人听抚入贡輙求升袭并给印与敕从之则示弱不从则兴怨臣等会廷臣议以为竹孔革之父的儿哈亻□尔本＜土答＞鲁木卫指挥佥事以入寇被杀今竹孔革既悔罪归顺宜免勘暂准袭其父职以敕付辽东镇巡官收贮俟一年以上不扰边境方许给之老鼠乃留旧无职事未可輙授宜于常赐外量加赏赉亦以五年为期无所侵犯镇巡官议奏加哈义暨其子逞得革等求易赐敕恐冒名而来未可輙易宜令镇巡官勘实如无职事亦如老鼠乃留例诏如议仍令大通事省谕各夷知之
　　○庚子武靖伯赵弘泽坐罪南京闲住至是以母老乞北归侍养兼省坟墓许之
