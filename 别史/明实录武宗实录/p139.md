<!-- { "loadSidebar": true } -->
　　○副总兵都督佥事冯祯以追贼死河南贼自西平之败由上蔡□水西走巡抚都御史邓璋等狃于一胜过汝宁朝王宴饮连日贼得招集散亡势复猖獗攻鄢陵西华长葛新郑汜水巩等县所过残害遂至河南府围城三日诸军始追及之无复部伍贼乘我军饥罢率众迎战参将金辅惧不敢渡河祯及副总兵时源参将神周方列阵而参将姚信所部京军驰越祯前夫利先遁贼见阵乱麾众突至祯下马力战死焉事闻兵部劾奏璋等偾军失将俱宜重治诏停璋俸令戴罪杀贼源周辅信并纪功御史雷宗皆降敕切责俾图后功既而给事中吴玉荣复劾信罪乃并停其俸而赠祯洛南伯并赐谥祭葬子大金袭升都督佥事祯舒城人由绥德卫军累功至都指挥佥事充参将分守宁夏西路寘鐇之变祯及协守孙隆等驰奏告变事平升署都指挥同知比以剿贼徵至河间忽与贼遇督所部鏖战下令毋顾首级毋贪所遗辎重追奔数十里遂大胜斩获数百人寻论功升都督佥事是役也特以援弗继遂遇害明年是日祯死所风霾大作又明年是日亦如之洛人乃启伊府奏闻敕立祠洛滨每年以是日祭致祯忠勇过人盖一时名将也
　　○壬申罢守备浮图峪都指挥王京守备紫荆关指挥李庆以纵贼盗矿故也
　　○癸酉升云南左布政使杨茂元为都察院右副都御史巡抚贵州地方兼理军务
　　○兵部以奏拟升赏格例有未及者请再详定凡一人就阵擒斩有名剧贼一颗者升实授一级世袭不愿者赏银三十两以次剧贼升署一级世袭不愿者赏十两从贼一颗者赏五两至三颗者升袭如获剧贼例不愿者赏银十五两六颗以上至九颗升赏倍之仍各分首从为从者量赏其缉获者不在此例领兵把总等官部下斩擒有名剧贼五颗以上者如边方例升实授一级从贼七十人以上者升署一级五百名以上升实授一级量赏不及数者俱给赏量赏二人至五人为从共斩贼一级者共赏银五两阵亡者升实授一级世袭不愿者赏银十两重伤而没者升署一级不愿者赏银七两一人独斩小从贼一级以上赏有差破敌而伤者亦赏俟事宁仍如旧例从之
　　○江西右恭政吴廷举等败贼于连河寨斩捕七十余人事闻上以总制都御史陈金太监黎安调度有方各赐敕奖励复廷举冠服仍停俸戴罪自效
　　○甲戌鲁府车□真国将军阳与□金以兵荒请辞常禄  上降敕奖谕禄不允辞
　　明武宗毅皇帝实录卷之八十五
　明武宗毅皇帝实录卷之八十六
　　正德七年夏四月乙亥朔享  太庙
　　○升山东左布政使姜洪为都察院右副都御史提督鴈门等关兼巡抚山西等处
　　○升云南布政司右布政使丁养浩为左布政使
　　○丙子监察御史舒晟言往者刘瑾毒流海宇无罪而死者甚众如府丞周玺御史蒋钦徐祯以棰楚侍郎刘宪以淹禁给事中许天锡周钥郗夔郎中冯颙以自缢主事何釴推官周臣以暑暍皆不得其死乞量加恩典以慰泉壤命所司知之
　　○太监谷大用奏副总兵许泰刘晖冯祯时源参将金辅神周游击将军郤永等屡有斩获功都御史陆完闲于戎务侍郎杨潭督饷不乏请亟施大赉又言军中劳苦及赈恤数事得旨大用统率军旅多效勤劳兵部即会官议以闻既而会议以四方盗贼蠭起自出师以来所向克捷诸将亲冒矢石其功居多而督军督饷者亦与有力升赏宜厚但始者奏定格例谓歼灭山东河南大夥贼尽绝者乃如宁夏例论功拜封今贼首未擒难以卒议且泰祯永源周及完近已加升宜通俟功成之日奏请定夺若军士首功勘籍已至者请即如例升赏其未至者令纪功官以次勘报议上大用特赐敕奖励时大用自临清召还惭于无功其为此奏实欲自要爵赏廷议不可乃已然不敢逆其意故劳慰如此
　　○丁丑以霸州平口讨贼功升赏官舍旗军周瑁等二百三人有差
　　○夜北方流星赤色光盏起自紫微东蕃北行至近浊
　　○戊寅升云南按察司按察使周津为本布政司右布政使
　　○贼杨虎等自河南入山西泽潞辽诸州陵川壸关高平沁水阳城翼城曲沃襄陵洪洞赵城灵石介休平遥祁太谷诸县皆残破杀掠以千万计司府卫州县官坐逮问者四十二人狱上参政尚衡副使白翱降一级参政王绍佥事张贤夺俸五月参政陈逵佥事杜珫等赎杖还职知县石约等减死黜为民
　　○男子张用等五百余人自宫求进命锦衣卫及五城兵马司逐之有潜居京师者治以重罪
　　○己卯转浙江布政司右布政使马金为左布政使
　　○庚辰改致仕吏部尚书刘机为南京兵部尚书参赞机务机营求复起乃用之南京
　　○以半壁店孔家庄石盘村建桥宋门店破贼功升赏官舍旗军许雍等二千二百四十九人有差都指挥同知神周加赏银二十两彩币二表里　　○赠宣府奇兵营指挥使李良为都指挥同知赐祭其子袭升都指挥佥事以讨贼邳州没于战阵故也
　　○以天津新庄村捕贼功升赏官舍旗军民快黎承宗等七十三人有差
　　○辛巳命巡抚宁夏都察院右副都御史张勋致仕为言官所劾也
　　○升濮州知州王栋为山东按察司佥事整饬兖州兵备
　　○建州右卫女直都指挥牙秃哈等各来朝贡马赐宴并赏金织衣叚等物有差
　　○壬午南京十三道御史周期雍等以京师地震言逆瑾既诛海内称庆而致仕大学士焦芳刘宇以附瑾流毒未正其罪致仕尚书刘大夏韩文林瀚杨守随故左都御史张敷华皆罹瑾摈逐未蒙昭雪乞将芳等削夺窜殛大夏等优以恩礼赐之赠谥以昭国法以快人心下其章于所司
　　○升浙江按察使蒋昇为本布政司右布政使　　○是日例赐群臣食不落荚以兵荒免
　　○癸未升狭西按察使冯清为都察院右佥都御史巡抚宁夏等处
　　○甲申升浙江右参政范镛为浙江按察使湖广右参政陈凤梧为云南按察使
　　○提督军务都御史彭泽等至河南言西平之战副将时源等兵力己疲固难追袭其致败也罪由参将姚信及都指挥周镛吕玺张王□赞而信亦有微功下兵部议边兵未到之先河南镇巡官握兵省城坐视流贼攻劫裕光二州及虞城等八县不能剿杀及边兵到邓璋方率众出城幸而西平克捷遂尔骄怠宴饮汝宁以故贼势复炽攻破郑洧商水西华等十五州县遂围河南府三日官军始追及之又失一副将隳损国威俱宜逮问泽及仇钺顾为之讳诿罪信等亦难辞责至于分巡佥事何正纵脱贼属佥事王玹都指挥丁英置酒邀宴其罪尤重得旨镛玺王□赞俱停俸玹英逮问正亦停俸俟勘实以闻璋源等已有前旨泽越初至地方已之
　　○以水灾免淮安府税粮十六万石草四十万束
　　○昏刻土星犯亢宿南第二星
　　○丙戌吏部左侍郎刘春以四川盗未平言五事一今领军出哨委都指挥指挥千百户多畏缩托疾不行乃以吏典义官充之则平日爵禄此辈者将何为哉自今领军官托疾者请革其职子孙袭替亦递降一迩者东达江津之功总制等官俱升赏而领军者都指挥方面知府而下皆不及乞量为升赏以励人心一近调川湖各宣慰宣抚司土兵效劳居多乞量授职御阵亡者亦加优恤一何定何士昂以吏役在东达江津俱有奇功而赏格未及宜如军职例升赏一茂州卫带俸指挥马聪旧充参将曾经战阵坐累不用乞查访果有才能如聪者不拘年老退闲俱得起用兵部议凡军职承委领兵而托疾者勘问革职子孙袭替调边卫土兵有功给赏阵亡优恤宜加厚其头目有奇功应升级者总制官奏处所举马聪查访起用何定量授署千户注重庆右所食粮一石仍领军从之
　　○升湖广按察司副使侯启忠为浙江布政司左参政兵部郎中曹昆为湖广布政司右参政
　　○给郑府故革爵郡王见氵□葱子祐木□喜养瞻米岁五十石
　　○丁亥先是督饷侍郎杨潭奏留淮安寄库湖广折粮暨两淮运司银共五万两备南直隶军饷至是巡视侍郎丛兰奏急缺粮草乃令潭分给其半
　　○给事中张润等言江西川狭河南山东直隶用兵日久公私困竭而盗贼横行未已各总制提督副参抚镇等官宜议罚兵部覆议陈金之在江西虽事多迟延而计出持重马脑洞华林山斩捕功亦数千洪钟之在四川鄢蓝贼首己诛廖麻子麻六儿余党渐灭惟江津之贼尚尔奔突陆完捷报屡闻彭泽莅事未久蓝章张缙张凤高崇熙邓璋及将官如杨宏阎纲时源神周金辅等功过相半请加策励以责其后功且自用兵以来奋身死难者多司府州县文臣下至义官吏典冲锋杀贼者又皆边兵土兵狼兵及义勇而都司卫所官军不闻有效死力者甚则如庞凤廉瑛之移病王泰赵钺之懦怯鲁宣之延贼于英万广邓桂之失守及指挥李宇等临阵先却俱宜重治诏如议凤等下巡按御史逮问奏越革还原卫
　　○命怀安卫纳级都指挥佥事陶杰守备葛峪等堡地方
　　○戊子总制都御史张泰奏虏牧罗罗墎谋入寇督副总兵苏泰都指挥徐谦等夜袭之斩首八十一级赐敕奖励奏捷人升赏如例有功及阵亡官军巡按御史勘实以闻
　　○初太监张永传旨北直隶山东饥前发公帑赈济恐不给通州仓加耗附余并天津德州临清所寄粮再支二十万石户部其量地之远近灾之重轻预定其数俾侍郎王琼会各巡抚官赈之于是户部议定顺天二万石永平一万石俱支于通州仓保定河间各一万五千石天津五千石长芦运司二千石俱支于天津仓广平顺德各一万石真定大名各一万三千五百石青州登州莱州各一万三千石济南兖州东昌各一万五千石山东运司二千石俱支于德州临清仓从之且敕琼随宜区画务俾穷困即沾实惠
　　○升刑部署郎中事员外郎沉恩为狭西按察司副使广西按察司佥事张芝为湖广副使
　　○己丑升安陆卫指挥使王伟为署都指挥佥事于湖广都司佥书管事
　　○初贼破鄢陵县知县孙赞馈贼得其金带主簿王昱缒城而逃死伤者三千余人致仕尚书刘璟家为贼所劫亡马诰命璟以闻赞昱下巡按御史逮问璟令有司优恤仍以诰命给之
　　○命遵化卫都指挥佥事马善守备汝宁信阳等处地方　　○庚寅升南京礼部署郎中刘台为广西按察司副使
　　○添注福建带奉都指挥佥事许清于江西都司领军杀贼先是江西参将赵釴怯懦革任兵部以江西原无参将请用清从之
　　○命羽林前卫指挥使刘镇守备西阳河堡地方
　　○辛卯太监张永传旨都指挥杨义姜义熊伟赵曰□永领所部官军三千九百余人往霸州等处听调剿贼人赏银一两即日启行仍发太仓银万两以给军饷
　　○云南镇巡黔国公沐昆等奏安南长官司那代等叛调兵会剿破其寨擒那代并其党七十余人斩首三十七级赐敕奖励奏捷人升赏如例有功及阵亡者巡按御史查勘以闻
　　○壬辰发太仓银万九千七百两于光禄寺以偿借用民间牲口价其旧欠牲口准徵折银以还太仓从礼部覆光禄寺奏也
　　○录贵州讨阿杂功镇守太监孙叙加禄米岁十二石巡抚都御史魏英赏银二十两纻丝四表里巡按御史徐文华半之布政使翁健之参政朱玑陈一经副使王经陈恪佥事陆健赏有差官军升赏者凡千一百四十三人
