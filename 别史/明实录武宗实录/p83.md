<!-- { "loadSidebar": true } -->
　　○户部议覆宣府等处镇巡等官奏东路怀来去居庸关不远若该仓运有粮料虽龙门迤北城堡可以接济令隆庆卫等仓所贮米四万七百余石黑豆万八千余石宜行侍郎胡汝砺差官运贮怀等仓以备急用及查军民人等奉例愿纳指挥等官在京各衙门吏欲免办事历役考试并山东河南等处生员改拨隆庆等州县纳粟者各照原拟赴仓上纳俟秋成停止则边储不乏缓急有济从之
　　○甲申山海关等处守臣言朵颜等卫都督花当遣使来贡马驼鹰犬因乞赏赐俱于关外听候礼部议贡不以时宜却之上令镇巡官就彼抚待贡物差人赍进赏赐俾领回分给之
　　○升福建左布政使常麟为应天府府尹
　　○户部奏南京地方灾伤亟宜赈济彼中米价倍于杂粮而活人之功杂粮为多乞今南京法司并南直隶府州县卫所凡遇囚犯该纳赎罪米者每米一石折收杂粮一石五斗就于本处各仓收贮赈济仍听侍郎王琼提调其湖广河南狭西浙江灾重地方俱照此例处置诏从之
　　○升大宁都司保定后卫指挥佥事李实为都指挥佥事本都司佥书管事
　　○乙酉户部议覆左侍郎胡汝砺会同宣府镇巡等官酌量城堡缓急地土广狭收成厚薄定拟粮草价直宜俯从众议将蔚州等堡有收处所照旧每粮一石银六钱草一束银五分给买其余摘发别堡上纳者二十里以上每十里递加脚价银五厘草每十束递加般运并堆垛签柴银一分五厘官为雇运量加折耗草束止查紧要草场买备其山东山西粮草价直本部仍差官守催迟者治罪奏上诏悉如议仍令汝砺加意整理务合时宜
　　○丙戌勒大学士刘健谢迁为民先是诏访举怀材抱德之士浙江以余姚周礼徐子元许龙上虞徐文彪四人应诏所司未纳四人屡奏求用时瑾恨健迁未已以四人皆迁同乡而草诏由健欲因而罪之逐矫旨谓天下至大岂无可应诏者何余姚隐士之多如此必有徇私援引之弊遂下礼等镇抚司鞫问吏部尚书刘宇阿瑾意劾布政使林符邵宝李赞参政伍符参议尚衡马辂知府刘麟推官谌聪知县汪度访举失实而镇抚司狱辞因连及健迁瑾持至内阁必欲逮健迁并坐且籍其家大学士李东阳徐为劝角□羊瑾意少释焦芳在傍因抗声曰纵轻处亦当除名既而旨下健迁皆为民礼等谪戍边卫符等各罚米三百石聪度仍罢职且著令自今余姚人毋选京官
　　○丁亥降刑科给事中沈炤为湖广布政司照磨炤先以奉旨按事参官失当下狱刑部拟复职内批令降黜之
　　○免万全都司开平龙门等卫所云州赤城等堡正德三年秋粮子粒以抚巡奏其灾伤也
　　○诏户部发银三千两于独石等处给赏获功官军○戊子升湖广布政司右布政使陈良器为福建左布政使时吏部以山西右布政使姜洪陪点内批洪年既六十有六令以左布政使致仕
　　○升南京户部郎中张善为湖广布政司左参议湖广副使洪远于广西四川副使刘丙于贵州俱按察使
　　○兵部言军官子弟比试不中式者凡七十一人内刘珍等二人因马蹶而坠具情可悯宜如例收选彭镇等不准袭替张本等宜禠其职发回原卫充军俟三年再比若仍不中发烟瘴卫分永充军役别取户下相应袭替者俟试中用之得旨如拟仍著为令
　　○以朝阳关外猫竹厂地给付大德玄明官初刘瑾奏请于朝阳门外作宫奉北极玄帝祝延  圣寿上既赐之额而瑾复请猫竹厂空地供赡香火上复许之仍命工部会官为之履亩定界以闻尚书李鐩等覆请移咨户部蠲其常税民家所葬坟冢皆责令改迁盖所谓猫竹厂者止据传闻工部亦无册籍可考军民庐于其内因而开种遂为己业或从便营葬无虑数千家自瑾为此奏民皆他徙其所葬骸骨有力能迁者无几人余皆发毁暴露冤号之声沸于郭外
　　○左军都督府都督同知庄鉴卒鉴辽东人天顺四年袭辽东定边右卫指挥使屡以剿虏寇功升都指挥佥事都指挥同知都指挥使都指挥佥事召入坐营管操后充左参将分守大同西路以兵部荐召莅左军都督府事弘治十一年挂镇朔将军印镇守宣府虏众犯边以大捷玺书奖励受银币之赉十四年改镇大同兵部右侍郎熊绣奏鉴经画有功升都督同知至是卒祭葬如制鉴知兵勤慎小心故屡能立功以至显官
　　○己丑申严休退官员留京师之禁时革职太医院右通政施钦亦在行中其弟太医院院判鉴以世藉言有旨施钦既先世徵取隶太医院其令留京师凡致仕官若系永乐宣德年间已逮数世名附版籍者亦容之余仍依前旨行
　　○南京礼部尚书江澜卒澜字文澜浙江仁和县人成化戊戌进士改翰林院庶吉士除编修修  宪庙实录成升侍读充经筵讲官乙卯考应天府乡试寻充东宫讲官与修  大明会典考满进侍读学士仍与修通鉴纂要再考顺天府乡试  上即位以从龙恩进詹事府少詹事学士如故与修  孝庙实录充讲官掌翰林院事寻命为实录副总裁升吏部右侍郎历左侍郎寻进南京礼部尚书卒讣闻赐祭葬如例澜性孝友谨厚尝构屋一区俱以遗兄弟舟次闸有覆舟者亟命剌舟救之果出男妇各一人久居翰林位虽尚书尚未柄用而卒故材美无所表见云子晓及晖俱进士上弟晓今为山东参政晖亦入翰林为编修
　　○庚寅命长宁伯周彧子瑭袭爵
　　○以水旱免山东沂莒等州沾化利津等县并沂莒等卫所正德三年粮草子粒
　　○哈密卫都督写亦虎仙奏成化弘治等年于速擅阿黑麻王处自备己赀赎取狭巴及所夺金印并被虏人口请赐粮户部议行甘肃镇巡等官核实先年果为中国效劳量为赒恤可报
　　○赈济河南右侍郎毕亨奏河南灾伤重大乞将京边粮草止运轻赍户部议在京仓场仍纳本色具紫荆新城等处边仓每米一石定银一两二钱草每束一钱黑豆每石七钱贮库俟秋后召□上纳从之
　　○辛卯升湖广布政司参政刘琬云南参政沈林为右布政使琬湖广林山西山东按察司佥事毛广常州府知府杨二和为按察司副使广湖广二和四州
　　○遣大理寺右侍少卿颜颐寿清理延绥等处屯田
　　○鲁府邹平王阳鎕薨王庄靖王第二子母郭氏正统丁卯四月十六日生成化丁亥五月袭封至是薨辍朝一日赐祭葬如例谥曰恭懿○锦衣卫告替舍人史宾乃百户端之子  宪庙保母庄靖夫人之孙也宾祖玉以缌旗传升实授百户端代之已二世矣近奉旨凡传升者减半俸仍留用端其一也至是宾仍欲代父职兵部议旧制武职非军功不得世袭宾实以保母恩非军功也代否请自  上裁有旨宾仍准替百户终其身凡保母子孙得官准袭原职通前三世而止因著为令
　　○壬辰  皇太后圣旦免命妇贺赐文武百官宴于午门
　　○裁革福建漳州府福宁州莆田南平尤溪将乐晋江等县税课司局并光泽县河泊所
　　明武宗毅皇帝实录卷之四十七
明武宗毅皇帝实录卷之四十八
　　正德四年三月癸巳朔
　　孝肃太皇太后忌辰奉慈殿行祭礼遣驸马都尉樊凯祭裕陵
　　○命礼科左给事中薛金监察御史宋琏覆查大同等处边务先是侍郎文贵奏修墩台添城堡请给内帑及事例等银五十余万两至是刘瑾奏请差官察之乃命科道官各一员查筭已用未用若干及修过墩台城堡若干其见在银两就令差去官掌管支用贵初受命时即以所领银数万赂瑾瑾此举亦掩护之术也
　　○武昌兴国江夏等府州县并武昌等卫德安等所旱灾免夏秋税粮有差户部请究所司奏灾稽迟者罪诏掌印官夺俸三月管粮管屯官五月○甲午以旱灾免南京锦衣等卫所屯粮有差仍令差南京科道官各一员查具顷亩总数以闻
　　○乙未升广西布政司左参议林璇为湖广左参政时吏部以璇及山西左参议倪天民为请诏用璇而令天民去天字且禁内外文武官名有天字者俱改之
　　○给事中邵天和等查盘过河东运司在库赃罚并变卖过钞贯叚疋等银七千三百六十余两命贮内承运库
　　○哈密卫忠顺王速坛拜牙即使臣忽散木丁谷勒毋罕默各奏通事王永自称为朝廷近侍各索银六十余两乞为追给时永怙宠甚横礼部覆奏不敢斥言其罪但云哈密乃西域襟喉之地所遣使当加抚恤永索取之事虚实未辨谨以请诏哈密使臣来贡诚当抚恤王永索银事姑弗究其令如数还之
　　○暹罗国船有为风飘泊至广东境者镇巡官会议税其货以备军需市舶司太监熊宣计得预其事以要利乃奏请于  上礼部议阻之诏以宣妄榄事权令回南京管事以内官监太监毕真代之
　　○昏刻月犯天阴南弟二星
　　○丙申吏部尚书刘宇奏乞修治父母及妻茔墓  上从之命工部遣官往莅其事仍与父母祭一坛宇复乞令其子锦衣指挥使俸还乡综理  上命改俸于陈州卫带俸莅钧州守御千户所事
　　○丁酉赐鲁府故辅国将军当滫生母马氏夫人郑氏及子女诸人口养赡米岁五十石
　　○海西等卫女直都督脱原保等来朝贡马匹方物赐钞锭织金文绮等物有差
　　○戊戌改南京太仆寺少卿郑宗仁为太仆寺少卿
　　○输太仓粟米十五万石于宣府怀来龙门三处以备边以山东山西河南灾伤其输边额粮犹多未至恐有警无从支给故也
　　○命取南北寄养马二万五千匹南十之三俱折色北十之七本色四分折色三分以各有灾伤且南方灾重故也
　　○管束庄浪土兵都指挥鲁经奏土人家口重大不可一时缺人管领欲存留本边防御免听邻境徵调兵部言经世受国恩而乃适已偷安宜谕令抚绥土人严加约束如邻镇有警调发即率所部驰赴协力以振家声毋得拥兵误事自贻罪悔仍行狭西守臣审处机宜勿轻徵调从之
　　○己亥以久旱命顺天府祈祭都城隍等神
　　○户部会议漕运岁额四百万石所以供京师官军岁用数不可省今湖广浙江江西河南南直隶地方俱有灾伤宜免之数若于水次四仓拨补恐缓急无备今除湖广存留本处赈济浙江江西南直隶等处则量折银两十之四五余仍徵本色其灾重勘实该免无徵者乃于水次临德二仓支运则折徵之数虽多而漕运之额不减又言漕运粮米该赴京通二仓者先有旨务运本色然四方饥馑可无权宜之法灾伤地方宜从宽折银解部送仓候秋成召籴或折放月粮存米在仓以补兑军该运之数不足乃照原拟于水次四仓支运补数则京储原额不失而被灾小民亦稍苏矣从之
　　○夜月犯井宿北第二星
　　○庚子清明节遣驸马都尉蔡震崔元林岳分祭  长陵  献陵  景陵  裕陵  茂陵泰陵文武诸司各分官陪祭
　　○遣仪宾杨淳祭恭仁康定景皇帝陵寝
　　○遣内官祭  恭让章皇后陵寝
　　○辽东盖州卫地震有声
　　○辛丑  皇后千秋令节免命妇朝贺
　　○升山东按察司佥事候直为广西布政司左参政
　　○提督宣府等处军务侍郎文贵奏宣府建立墩台修筑边墙夫匠管工人员并防护官军九万余众所用粮草欲于所在仓场借支户部覆议宣府各仓场粮料数少不可动支万一有警仓廪空虚误事非细宜别将居庸关隆庆仓本部原拟穵运粟米四万余石黑豆一万八千余石运贮临边仓场专作修边之用其防护官军粮草间支折银并脚价俱于万全都司见收银两数内支取余还万亿库准作官军月粮诏从之仍谕令文贵斟酌亟修要害之地
　　○壬寅升管大名府事山东布政司右参政石木□录为南京太仆寺少卿
