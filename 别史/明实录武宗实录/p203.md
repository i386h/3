<!-- { "loadSidebar": true } -->
　　○丙午革郑府仪宾王缙为民缙先年坐事革职遇赦复冠带至是复与人奏讦故仍罪之
　　○丁未升南京礼部郎中黄宏为江西布政司左参议
　　○升山西布政司左参政王軏为甘肃行太仆寺卿
　　○录山东宁远卫长岭山堡斩获达贼功升赏官旗军舍张渊等一百人有差仍赏巡抚右副都御史张贯总兵官署都督佥事韩玺银币
　　○兵科右给事中朱鸣阳请查理侵占屯田裁革新佥军匠户部议覆屯政屡有奏准事例宜行巡按御史及管屯官申严约束其新佥军匠给事中殷云霄御史程启充亦屡言之乞通行裁革诏已之
　　○把儿孙谋入寇命左都督刘晖充总兵官统团营官军五百人及原调辽东兵往御之巡抚保定都御史臧凤督参将卢英整饬所部兵并选达官达军听调
　　○庚戌巡抚云南都察院右副都御史王＜棥心＞中乞致仕许之
　　○致仕太子太保兵部尚书刘大夏卒大夏字时雍湖广华容县人天顺己卯乡试第一登甲申进士改翰林庶吉士授兵部职方主事进车驾郎中调职方太监汪直怙宠贪功谋取交阯有旨检永乐间征调故事大夏匿之事遂寝举用守将有暮夜怀金谢之者大夏却不受太监阿九之兄任京卫经历以罪为大夏所笞  宪庙入譛捕系诏狱求其过无所得乃释之升福建右参政巡视海道以父丧去官弘治己酉擢广东右布政使田州泗城不靖大夏往以祸福谕之兵遂不用广东寇作督府檄文夏讨之大夏下生擒之令有获必审实乃斩得生者过半壬子升浙江左布政使癸丑河北徙妨运道擢大夏右副都御史往治之未几决张秋镇大夏议于孙家渡四府营疏上流以分水力而筑长堤捍之堤起胙城尽徐州亘三百六十里功垂就中人有譛其糜费官钱者复遣太监李兴共事且密察大夏所为兴至核卷籍卒无所得甲寅冬功成乙卯召还视院事进左副都御史改户部右侍郎进左侍郎丁巳虏寇宣大以本官兼左佥都御史往总兵饷奏减价宽民别设廪于近地募商上纳势家不得牟利戊午春还京三疏请致仕许之庚申用廷臣荐起为右都御史总督两广军务兼理巡抚旌贤才斥贪秽裁冗费更役法上下不便者一切正之踰年召为兵部尚书壬戌夏至京  上召谕之曰朕召用卿何为累辞耶对曰朕实老病况比年民贫财匮万一变生不测臣惧力弗克济故不敢来  上默然后复因召对备陈军民困苦之状  上叹曰朕岂知天下军民贫至此耶乃诏内外诸司凡损于军民者俱查议以闻  上一日召大夏及都御史戴珊问天下何时太平大夏对曰求治不宜太急惟每事与大臣议之必求其当行之日久天下自治又尝言镇守太监极为民害  上曰徐思之越数日谕曰镇守之革诚如卿言第去之不宜太骤莫若因其有罪次第召回勿补为愈也是后奏减光禄寺无名供馈裁革腾骧勇士及诸监匠役之为国蠹者内外快之而权奸侧目正德初诸将军当番直者故不入侍曰大夏剪朝廷之爪牙矣几及祸赖中官有识者谏捄乃免丙寅春四疏乞休加太子太保赐玺书月廪岁夫乘传以归后逆瑾用事恶正丑直而焦芳刘宇复媒孽之戊辰遂以田州岑浚事逮系诏狱谪戍肃州庚午夏以寘鐇之乱肆赦得归瑾败复官致仕至是卒遗命母乞葬祭恩荫抚按以闻遣官谕祭营葬赐谥忠宣大夏清修刚介而中实坦易喜人之善恕人之不及自奉甚薄食止一豆衣裘无余袭不居城市未尝千人举荐及为人请托自守泊如也扬历中外政迹卓然晚年受知  孝庙每朝罢传宣循御陛而上面与商确时事虽公辅贵近有不预闻者尝召对自旦至午惫不能行命司礼监太监李荣扶掖而出又尝命密具揭帖大夏对曰事之可否当内咨台阁外付府部如用揭帖久必有弊且非后法其欲斥汱冗滥敢于任怨竟为权奸所构垂老戍边而毅然之气卒不少变完名全节虽夷狄皆知重之士大夫识与不识称为刘东山云  云南大理府地震
　　明武宗毅皇帝实录卷之一百三十七
明武宗毅皇帝实录卷之一百三十八
　　正德十一年六月辛亥朔升江西按察司副使胡锭为山西按察使
　　○命都指挥同知郑廉充左副总兵协守甘州地方
　　○壬子改管扬州府事河南布政司右参政孙禄为山西左参政
　　○兵科给事中许复礼奏言顺天永平二府原无地亩之徵止验丁派差而已弘治间都御史洪钟始奏清查地土计亩出银以为军需料价之用盖因近京地方逐未优免者多故为此通融之计但验丁派差行之已久一旦改易有司利其兼徵小民受其重困但知怨讟而莫知其所由也昔人不轻变法亦虑其弊至此乞查照除豁不许一概混徵户部议覆从之
　　○命都督佥事张椿操练团营官军一千人防守居庸关待报乃发以抚按奏本关兵少且有警故也
　　○癸丑□内官祭中霤之神
　　○选蓟州近县寄餋马六百二十匹兑给原调辽东官军
　　○命都督佥事孙棠充右参将分守开原地方
　　○甲寅命署都指挥佥事李永定充宁夏游击将军
　　○丙辰给晋府庶人奇浟表梮表木□川表梆牛安妾媵米月三石
　　○命都指挥佥事周伦守备靖虏地方
　　○丁巳建州左等卫女直都指挥同知得力额等来朝贡马赐宴并赏衣服彩叚等物有差
　　○诏兵备官所属境内事干盗贼有司亦听提调约束时兵备副使舒晟以真保二府州县虽在所属而直隶素无两司控辖体统不明乞如在外两司之体兵部以非旧制诏特俞之
　　○命署都指挥佥事王伟充左参将协守松潘东路地方
　　○命尚衣监太监浦智往苏杭等处织造纱罗纻丝一万六千七百余疋工部言其地连岁兵荒乞裁减其数或十年五运以宽民力不从
　　○夺庆成王府辅国将军奇潓禄一年以信用奸徒为虐故也
　　○戊午命右都督张林子政世袭锦衣卫指挥使与优给林太监张雄舍人冒功自锦衣百户历升右都督而卒兵部议林前后军功应袭者九级宜令政以指挥使优给皆雄为之地云
　　○给事中等官周文熙等言蕃牧等所卫食粮者多中间必有积弊又御马监惟腾骧等四卫勇士旗军有免查之旨而该监应役永清等卫军匠并工部厂盔甲厂军器局营缮所织染所卢沟桥抽分竹木局京城宫城诸门神宫监供用库内承运库太仆寺等处应役军各卫俱有食粮名数乞一体清察以昭公平兵部覆请不听
　　○宣府大雨是日游击将军靳英遣兵三千人于龙门城御贼行至漫岭迤束山水暴涨官军溺死者七十余人  怀安城骤雨雷大震草场火
　　○己未升南京都察院右佥都御史范镛为都察院右副都御史巡抚云南
　　○荫南京工部右侍郎崔文奎之子绍先为国子生
　　○巡按御史张羽劾山东左布政使陈一经衰老废事令致仕
　　○自甲寅至是日金星酉刻昼见于申
　　○庚申命都指挥佥事高勋湖广行都司掌印
　　○昏刻月犯键闭星
　　○辛酉巡按御史王相劾巡抚都御史任汉关节之门大开于江西阘葺之名素闻于东广往者以失事罢幸复起废正当竭诚图报乃竟日闭院一无所施当启门时惟舆皂呵禁数声官吏报风而已境内多盗卒伍弄奸城垒圯覆皆坐视不顾今得改南京大理寺卿自谓得计不知廷尉之官以平天下之刑者汉岂能堪此哉吏部谓汉虽居家物议不齐而处官大节无损诏留用之
　　○山东夏津县雨雹
　　○壬戌给赏辽东长岭山堡有功被伤官军人等张渊等彩叚表里绢布银两有差
　　○改巡抚山西右佥都御史提督操江
　　○甲子升河南布政司右参政杭济为福建右布政使
　　○乙丑六科都给事中吕经十三道御史程昌等皆＜锍-釒＞论山西左布政使倪天民右布政使陈逵右参议孙清登州府知府张龙为天下四害且言登州之金满籯襄陵之酒盈载潞州之嘉兴之绢杼轴一空盖皆取之于穷民散之于豪贵故劾疏日上而不报排之甚力而处之益安往年方面官一被举劾则朝廷不能容大臣不能庇而在己亦自知无所容以得全归为幸未有营求复进者也今四臣者略无畏惮不知果何所恃乎朝廷留之则为容奸长乱大臣庇之则为害正党恶使其依社凭城坏天下非小也下吏部知之四害中清乐工臧贤庇之龙朱宁庇之天民逵吏部尚书杨一清庇之疏中言大臣庇之者乃指一清而不敢斥其名盖畏一清之中伤也
　　○丙寅吏部疏论巡抚巡按官纠劾在外之官必有奸贪显著以实具闻者臣等即时覆奏黜之外此风闻及卑官末流不在论列者俱待朝觐会察之时以定可否制可
　　○礼科右给事中王江言四夷朝见旧有定规近遇侍朝之日诸夷候至日晡尚不得食始则犹听通事晓谕既而为饥渴所害炎暑薰灼不堪困惫遂艴然鬨怒突出朝门虽有伴送人役莫敢禁戢亏损国体诚非细故且各边关隘犹严奸细之禁而入贡诸夷多谙华语我之军士与之杂列阶墀语言不知顾忌凡政事得失将帅臧否库藏之虚实军马之强弱事关机密者彼悉得以旁探窃听其为奸细莫大于此况今各边奏报把儿孙进马赎罪其情叵测若以重兵驻牧关外而以骁悍之夷入贡设有内应之谋内外齐发诚可寒心宜令花当所进马匹在关验收犒劳回还如各夷必欲赴京宜敕该关并沿途一带人马严加堤备或暂调附近兵壮耀武扬威震惊远迩至于朝见之日令诸禁兵严肃部伍无或哗纵仍禁约外人勿与交通言语贸易货物待之若厚而处之实严彼知中国有备朝廷有人庶几南牧之谋或因之而潜弭矣不报
　　○丁卯升浙江左布政使任鉴为都察院右副都御史兼巡抚山西提督鴈门等关
　　○录懿路三岔儿堡斩获达贼功赏有功被伤官军人等绢布有差
　　○戊辰降山东按察司佥事牛鸾一级初巡按御史张羽劾鸾恣意妄行怨讟并作项因其父还乡辄受各属馈赆稍不满意动加棰挞宜即罢黜吏部谓鸾先为益都知县有亲冒矢石捍御城池功去之可惜乃降之
　　○南京六科给事中孙懋等言臣等累有论建皆留中不报不审果经  圣览以为不急姑置之邪抑左右权幸务为壅蔽未之达邪今不择可否一概留中万一奸人缘此阴相结党公为稽秘果有警急  陛下不闻大臣不知其祸可胜言邪夫明目达聪尧舜所以成圣治偏听独任秦陏所以致败亡伏愿以尧舜为法以秦陏为鉴不报
　　○己巳升陕西右布政使王绍为浙江左布政使
　　○录擒斩江西华阴寨剧贼功赏有功被伤阵亡官军人等彩叚银绢等物有差
