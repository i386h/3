<!-- { "loadSidebar": true } -->
　　○吏部尚书陆完有罪执赴行在完自为江西按察使时与宸濠相比既去任常以赠遗致殷勤濠之乞复护卫也完在兵部先为游说内阁柄事者既乃援  祖训覆奏实阴为之地护卫既复濠逆谋益起人皆归罪于完及在吏部濠贻书欲有所黜陟辄从之完常对众称濠贤有之官江西者每密谕意令无与濠忤初闻濠反时完犹言王必不反乃传者误及濠既擒太监张永至江西搜阅簿籍得完平日交通事奏之  上还至通州乃传旨执完并收其母妻子女封识其家班师日完裸体反接揭白帜杂俘囚中以入将置之极刑会  上晏驾  今上即位屡下廷臣谳完祈哀不已乃比依交结朋党紊乱朝政律以请诏宥完死谪戍福建靖海卫妻子得释时母年已九十余竟死于狱完以脂韦致显位前后纳濠馈不计其数狱辞仅以金台盏一彩叚四坐之盖法官曲为之庇云
○执太监商忠杜裕少监卢明奉用赵秀锦衣卫都指挥薛玺指挥陈善监察御史张鳌山河南右布政使林正茂等俱下锦衣卫狱先是司礼太监张雄东厂太监张锐嬖幸用事宸濠欲结内焉赂伶官臧贤以通锐忠明以通雄馈各万计由是问遗相属凡所奏求二人必助成之明与用秀俱办事文书房濠每厚贿以探中朝消息明又假报讣至江西重有所获濠尝嗾太监黎安与淮王奏讦杖杀其长史庄典玺往按之曲为隐讳濠馈银千两以谢喜家贩鬻币货濠使至京馈贿不足则出以贷之裕守宣武门为濠使出入所经亦受其贿而馆之鳌山为诸生应举时濠召见悦之自后每有馈问不能郤正茂为按察使时与镇守太监许满皆与濠厚受其礼物至是为张永所发诏逮捕忠等付狱并收其家属裕寻死狱中  今上即位后法司以狱上忠明用秀玺喜皆论斩满鳌山正茂革职初官兵克复南昌得濠簿籍所记平日馈送主名遍于中外多者累数万少亦不下千李士实尝疑其太费濠笑曰此为我寄之库耳王守仁以簿籍连及者众令焚之永所发者仅百之一二云
　　○辛酉传旨令司礼监太监萧敬李英闲住亦以尝与宸濠通也
　　○命以是月二十八日  郊祀祝文改孟春为仲冬既而复命改择
　　○乙丑福州府地震越一日复震
　　○己巳南京三法司会审罪囚坐死者三人情可矜疑谪戍者八人其一妇人杖而释之
　　○南京太常卿吴一鹏服阕复除原任
　　○升山东按察司副使舒晟为苑马寺卿
　　○升右给事中熊浃余王□赞许复礼为左给事中给事中刘济田赋为给事中浃吏科王□赞济户科复礼刑科赋工科
　　○升浙江布政司右参政潘铎为右布政使山东按察司副使江潮为按察使南京兵部郎中魏校济南府知府高屿为副使校广东提调学校屿山东整饬天津等处兵备户部郎中丁致祥工部郎中李仕清南京礼科给事中王子谟贵州佥事徐海为参议致祥子谟湖广仕清陕西海四川刑部员外郎张文魁为山西佥事
　　○命定国公徐光祚中军都督府掌印
　　○命四川都指挥同知徐溥贵州都指挥佥事顾恩山西都指挥佥事章杰各本都司掌印
　　○命前军都督府署都督佥事王英充右参将分守广西柳庆等处山西都司都指挥佥事李鉴守备宁武关升怀来卫指挥使吴瓛为署都指挥佥事守备赤城堡
　　○巡按四川御史黎龙奏松潘西革寨番蛮屡肆抢掠副总兵等官秩任偏小乞令巡抚都御史盛应期以春夏驻松潘秋冬巡腹里庶事有责成兵部议覆应期已会总兵官吴坤征剿僰蛮况天全六番亦当有事宜量加副总兵张杰职级改为镇守令其相机战守兵备副使胡澧改别用推有才力者代之应期俟征僰蛮事毕常往松潘有事出巡腹里诏升杰为都督佥事仍充副总兵镇守余如议
　　○庚午直隶崇明沙千户所火自空陨于海大如斗曳尾如虹天鼓随鸣同日昆山县空中火光起声如雷
　　○辛未是夜北安门有大者二人缒皇墙而下守卫官校获之以闻诏付镇抚司鞫治
　　○壬申升刑部左侍郎金献民为南京刑部尚书都察院右都御史丛兰为南京工部尚书巡抚湖广右副都御史秦金为户部右侍郎
　　○升河南布政司左布政使李承勋为都察院右副都御史巡抚辽东兼赞理军务湖广按察使胡世宁为右佥都御史巡抚四川
　　○升贵州布政司左布政使赵大奎为应天府府尹鸿胪寺左少卿魏境为本司卿
　　○升四川按察司按察使彭杰河南布政司右参政陈琳云南右参政卢翊为右布政使杰云南琳广东翊广西山西按察司副使沙鹏四川左参政李麟为按察使鹏福建麟贵州御史孙乐李润刑部郎中陈璋陕西右参议孙经浙江佥事胡训青州府知府李珏临安府知府朱琉邵武府知府张羽为按察司副使润珏山东乐经陕西璋琉云南训广东羽河南兵部郎中陆溥许云鹏南京兵部郎中汤继文为布政司参议溥江西云鹏山西继文福建吏科给事中范洵监察御史周廷用伍希儒南京监察御史陆时通户部员外郎李朝宗刑部员外郎臧相前军都督府经历李纪杭州府同知丁仪通州知州夏邦谟为按察司佥事洵湖广廷用浙江希儒时通广西朝宗陕西相广东纪山东仪四川邦谟贵州
　　○升山西按察司佥事盛鹏为陕西行太仆寺少卿
　　○复以郑岳为四川布政司左布政使
　　○守备南京成国公朱辅协同守备西宁侯宋恺各奏乞辞任兵部议以江西之变辅恺仓惶失措宜从其请得旨辅仍旧守备恺回原府带俸
　　○命豊润伯曹恺南京前军都督府掌印专管操江
　　○命惠安伯张伟提督神机营南宁伯毛良效勇营江西署都指挥佥事王继善南京小教场浙江都指挥佥事牛桓南京神机营各坐营管操
　　○命山西署都指挥佥事袁勋本都司掌印
　　○命陕西山丹卫署都指挥佥事武振充副总兵协守甘肃升湖广施州卫署指挥使童曰□永为署都指挥佥事充右参将分守靖州都指挥佥事琴大声守备清浪河南卫指挥同知王昌为署都指挥佥事守备南阳山西太原右卫指挥使马豸为署都指挥佥事守备平虏城大同右卫指挥使张宁守备广灵城
　　○癸酉升山东布政司左布政使姚镆为都察院右副都御史巡抚延绥等处地方改提督操江右佥都御史刘玉提督抚治郧阳等处地方
　　○升南京太仆寺卿毛埕为南京都察院右副都御史提督操江
　　○命署都督同知陈义扬威营坐营管操仍于白羊口防守
　　○升蔚州守备指挥佥事杨机为署都指挥佥事充右参将分守宣府南路绥德卫指挥同知蓝□守备灵州
　　○命万全都司都指挥佥事祝隆本司掌印
　　○礼部尚书毛澄等言宸濠反逆  皇上亲率六师往正其罪与宣德间亲征汉庶人高煦故事相同柦一应礼仪无从查考请于师还之日  圣驾从正阳门入遣官告谢  天地  太庙  社稷  上诣  奉先殿  几筵殿各谒见毕朝见  皇太后次日早  上御午门楼文武百官朝见行五拜三叩头礼毕行献俘礼劾奏得旨仍择日诏告天下次日早文武百官上表庆贺诏曰宸濠朕自有处置余如所拟
　　○丁丑太监魏彬传旨令五府六部都察院通政司大理寺鸿胪寺锦衣卫六科十三道每衙门止留佐贰官一员在京其余并内阁皇亲公侯驸马伯俱赴行在时  上久驻于外京师汹汹传言江彬欲为变及闻尽召诸大臣人情益惧
　　○己卯大学士杨廷和毛纪赴通州因言臣等恭诣行在伺候朝见伏闻  圣意欲命多官会议逆贼宸濠罪状臣等切惟宸濠悖逆天常灭绝人纪肆行反叛覆载不容今幸  皇上亲统六师布昭圣武罪人既得亟宜明正典刑以雪神人之愤但我朝  祖宗以来凡议拟大罪必于内阙即古庙议之意处决重囚必于市曹即古刑人于市与众弃之之意此乃一定不易之成规百五十余年莫之敢变况  圣驾亲征逆贼之时已尝告于  天地  宗庙  社稷今日奏凯还京岂可不复行祭告以答庇护之灵贶乎请  圣驾到京之日先行祭告俟献俘之后将逆党奏请  圣断然后论功行赏诏告天下如此则大礼既举大法以彰国是不摇人心胥定我  皇上攘外安内之功兼备而无遗矣不纳
　　○辛巳大学士杨廷和等言昨司礼监官传谕  圣意欲令臣等拟旨命多官议处反贼宸濠并从逆拱樤等十四名罪犯臣等仰惟  皇上为宗社生灵之故亲统六师往正宸濠反逆之罪先行祭告  天地  宗庙  社稷诏告天下仍书谕各王府然后出师是  皇上奉  天地  祖宗之命躬行天讨而非为己私也今罪人既得地方以宁班师北还驻跸通州咫尺京师未先祭告以复  天地  祖宗之命又未诏告天下及书谕各王府以慰远近亲＜锍-釒＞之心乃遽欲议处宸濠等罪恶则出师为有名班师为无名使  圣武神威伐叛安民之奇勋伟绩皆泯无闻于世矣臣等受恩深厚叨列扈从此而不言其为负国孰大于是所降旨意臣等不敢撰拟伏乞  圣明鉴纳
　　○癸未整理兵粮兵部左侍郎兼左佥都御史王宪等奏江西之捷言随驾太监魏彬等内阁大学士梁储等朱彬张永张忠朱泰朱晖及都督朱周朱琮白玉宋赟太监于经刘祥朱政王镐等锦衣指挥张玺张伦都御史王守仁知府升按察使等官伍文定邢珣等都指挥余恩李楫等守备升参将杨锐知府升少卿张文锦南京守备太监等官黄伟乔宇等操江南和伯等官方寿祥刘玉等纪功科道等官祝续等御史谢源等巡抚苏松侍郎李充嗣漕运镇远侯顾仕隆都御史臧凤巡抚都御史丛兰刘达伍符王珝管河都御史龚弘都御史秦金许廷光太仆寺卿等官汪举毛珵等巡按御史孙漳等功各有差俱宜升赏参政王纶等都指挥马骥等御史王金等副使曹雷等罪各有差俱宜究问故都御史孙燧副使许逵死于乱俱宜褒奖其首称  上亦曰威武大将军总兵官后军都督府太师镇国公所奉旨皆以案验为辞谓总督亲征指授方略以致元恶就擒真万世纬绩且军令严明惟在吊民伐罪所至秋毫无扰臣等睹兹盛事不胜庆幸盖八月十三日奏也至是始得旨各赐敕奖励赍奏人各如例升赏有功官员军民人等令兵部即会议以闻计贼平之后已一年有半矣
　　明武宗毅皇帝实录卷之一百九十三
明武宗毅皇帝实录卷之一百九十四
　　正德十五年十二月己亥朔
　　上在通州
　　○巡按直隶御史叶忠上＜锍-釒＞行在所曰乃者宁藩不道  陛下赫然震怒降诏亲征以万乘之重下侵一将之事识者固以为非策矣幸而天祐  社稷元凶就擒此亟宜振旅还师之时也顾乃经岁未返道路若于候迎公私疲于供应内而人心危疑外而四夷窥伺  陛下智勇不世出岂诚昧于此哉殆必左右谗佞之人有荥惑  陛下以售其奸者夫  陛下之天下谁与之  天地  祖宗之所以福  陛下者也今天地之大祀未举  祖庙之时祭或缺  陛下之心能安乎  皇太后惟  陛下一子今侍膳之礼久旷倚闾之念必动  陛下之心能安乎三年一考察三年一策士皆国朝大典今过常期者已七八月矣几务滞而弗行  社稷虚而失守  陛下之心能安乎且师之所处荆棘生焉今六师久暴饥者弗食劳者弗息万一变生肘腋何以御之昔人有言白龙鱼服困于豫且又曰胡越起于毂下而羌夷接轸可不惧哉愿速发明诏即日班师上副  宗社之托下顺臣工之心初  上渡江时忠上此奏人为危之  上亦不罪也
