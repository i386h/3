<!-- { "loadSidebar": true } -->
　　上出永奏示内阁遂降旨曰朕嗣承大业务期法  祖保民以安天下委刘瑾以腹心整理庶务瑾乃不体朕心蒙蔽专擅变乱成宪肆行酷虐使官员军民无不受害愁叹之声有干和气朕深悔焉瑾降奉御令凤阳闲住文武官员顺从缄默多非得已今皆贷之各处新查屯田文册即令烧毁炤旧徵收巡捕巡盐查盘等项新设官员并革去法司问拟囚犯但有新例俱改正一炤旧制行凡瑾所行有亏国体者法司即会众官一一条具奏革瑾所当坐罪名从重议拟以闻是时事猝从中发逻卒飞骑交驰于道黄纸黑索惊骇见闻衣冠失度府寺闾巷喧嚣如沸浃日乃定
　　○乙未夜火星犯天江南第二星
　　○丁酉以顺德广平二府灾起运边粮每石减二钱从户部奏也
　　○命狭西署都指挥佥事杨宏充左参将协守松潘东路
　　○命锦衣随都指挥佥事张容掌印管事提督官校办事容太监张永弟也
　　○下刘瑾于狱瑾降奉御  上犹未有意诛之及亲籍其家见金银累数百万其他宝货不可胜计又得伪玺一牙牌五百扇中所置刀二及衣甲弓弩之属  上大怒曰瑾果反乃以付狱于是六科给事中谢讷十三道御史贺泰等列奏瑾罪曰近者寘鐇谋反由瑾差官丈量田地克害军民故彼得借以为名几危宗社罪一私藏军器伪造御玺扇中藏刀出入禁闼阴谋不轨罪二掘郊坛后土以营私室罪三今春下赦瑾以恩不已出复矫诏沮格充军者仍角□羊原卫罚米者仍令追纳冠带闲住者仍令革去逻卒取回者仍遣四出新例病民者仍复引用播弄威权违悖诏旨罪四宁府已革护卫瑾受赂准复罪诸司章奏皆关白而后行在外镇巡官奏事皆先以揭帖取进止于私宅或奏未进先授以旨中外传播及次日奏下无一字异者人呼瑾为立地皇帝罪六罗致占候者日与私语及天象有变奏闻者輙加罪责四方灾异阻令弗奏罪七非罪滥及良善三四年来枷号死者何止数千人罪八受神英赂封泾阳伯陈熊谢薄革爵没产罪九以焦芳刘宇张彩曹元为心腹杨玉石文义为爪牙孙聪张文冕为刀笔宇初任巡抚瑾各赂数万得入掌院旋迁尚书入阁其子俸拜瑾为父滥受指挥次子仁传奉为庶吉士寻授编修焦芳朋比党恶其子黄中及乡人胡缵宗俱传奉检讨又变成法多刊制策二道未及一年黄中传升编修又升侍读内外官不时访察任意黜陟罪十用侍郎韩福肆虐湖广馈银至十余万两盗贼缘此蠭起又革四川江西兵备郧阳巡抚无以制盗罪十一都御史刘宪刘孟以十过械系宪死狱中孟枷部门顺天府丞周玺与杨玉有隙文致其罪死于杖下故都御史钱钺王嵩尚书秦纮侍郎黄景通政强珍皆以私怨籍没其家罪十二升迁官员拜谒门下仍致赂遗谓之谢礼否则辄加罪谴朝觐官至京索赂动以千数谓之拜见礼各官回任倍取之民以致民穷盗起罪十三内外官不分公私过名皆追夺诰敕罪十四官员罚米动至数千少亦不下数百虽年远身故者不免又各仓粮草有浥烂亏折者械系历年巡抚都御史加倍责偿罪十五以严刑峻法箝天下之口台省科道皆不敢言罪十六缉事校尉分道四出所过有司莫不郊迎厚赂贤否祸福系其一言天下骚动罪十七增狭西等处解额改会试南北中卷又因私忿令余姚万安南城三县不选京职巧立扩充政事名目改调翰林院官罪十八曹雄子谧为瑾侄壻先入输粟入监辄立改文就武名目升千户罪十九请亟赐诛戮上以慰  祖宗之灵下以雪臣民之愤奏入  上是之令法司锦衣卫执瑾于午门前会多官鞫讯巡抚兵备官裁革者添补考察京官乡试解额并会试南北中卷俱如旧制余姚万安南城三县仍选京官翰林官调外任者具名以闻文武官诰俱免追已追者仍给之追陪浥烂粮米并罚米者免之职官籍没家产不系叛逆者仍返其田宅韩福黜为民刘俸曹谧革职闲住神英革伯爵仍为右都督焦芳刘宇既致仕已之其余事应改正者诸司详拟以闻既而鞫瑾于午门外刑部尚书刘璟畏瑾禁不能出一语诸公卿旁列亦稍稍退却独驸马蔡震折斥之瑾仰曰若何人忘我德震厉声曰震国戚何赖于汝呼官校前拷掠之是日微震几不成狱
　　○戊戌大学士李东阳上＜锍-釒＞言臣误蒙先帝及  陛下委托扶衰力疾强效驰驱顾以驽劣之材绵薄之力诚不足以动物术不足以救时比者刘瑾专权乱政备员禁近事体相关凡票本拟旨撰写敕书或驳下再三或径自改窜或带回私宅假手他人或递出誊黄逼令落底真伪混淆无从辨白臣虽委曲匡持期于少济而因循隐忍所损亦多荷蒙渊衷明见谓不干内阁然玉毁椟中亦难辞责理宜罢黜更复何言伏望特降俞音放归田里  上曰卿以宏才硕德佐政  先朝嘉谋嘉猷播在天下  先帝顾命辅导朕躬四五年来刘瑾恣为蒙蔽卿委曲匡持朕已具悉宜安心办事不允所辞瑾乱政害人事件即令各衙门逐一查革改正
　　○传旨收吏部尚书张彩掌锦衣卫事都指挥使杨玉掌镇抚司事指挥使石文义送都察院狱
　　○升河南按察司副使秦金为河南布政司左参政池州府知府白翱为山西按察司副使大理寺署右寺正万廉为广西按察司佥事凤翔府同知翟敬为河南按察司佥事
　　○降敕切责庆王台浤革其护卫并禄米三之一太监张永还奏王屈身寘鐇行君臣礼负  皇上展亲之仁失诸侯维藩之义其郡王以下及承奉长史俱宜罪礼部覆奏命会勋戚文武大臣议议入  上曰台浤当寘鐇反叛之时朝廷意其必不通谋及奏陈为寘鐇阻截已累有敕旨慰劳今乃委身从叛国典难容卿等既会议明白本当削爵姑从轻革禄米三之一降敕切责郡王以下皆免究承奉长史等官执赴镇抚司考讯中护卫革为宁夏中屯卫隶狭西都司仍谕各王府今后不许与文武官交结及诱引邪说之人在府出入违者听镇巡官指实纠举后长史等坐谪戌者五人
　　○己亥大学士杨廷和上＜锍-釒＞言臣以庸劣幸际  圣明眷念青宫旧臣擢居内阁因循岁月已及三年仰惟  皇上法  祖爱民虚心图治不意刘瑾蠹政害人有负委托中外积怨莫敢一言近奸谋尽露断自宸衷明正其罪臣备员辅导责亦难辞臣父年已七十五常乞归省荷蒙眷留靦颜班行又踰数月伏望察臣愚悃放归田里以养老亲别选贤能参预机务  上曰卿春宫辅导学行闻望众论所推自入内阁辅翊勤劳宜安心办事以副委任不允所辞
　　○大学士曹元罢瑾既败元上＜锍-釒＞言愿宥不职之罪开更生之门为太平之民守先人之墓辞极哀鸣诏准致仕寻复黜为民元历任中外无他才能徒以瑾亲党骤进本兵又冒入内阁居之不疑对人惟日饮无何谐谑道市井鄙语而已老无子息而盛治居第于京师其亲知多窃笑之每从瑾所饱饫而出意气得甚瑾败所藏违禁服用每乘夜窃焚之未几贫悴遂市其居于贵家将死自作墓铭曰我即死谁肯铭我评者谓其犹愈于焦芳之怙终稔恶云
　　○户部尚书刘玑兵部侍郎陈震罢玑震俱瑾乡人
　　○晓刻金星犯轩辕大星
　　○辛丑兵部奉旨查奏锦衣卫官为杨玉考察改调别卫并在外者列名以上得旨俱留管事新有旨调卫者免调今后有仍前职业不修贪淫剥削罢软无为者令堂上官指名参奏罢黜
　　○科道等官复自劾不职因劾内外官为瑾奸党者二十六人大学士曹元吏部尚书张彩户部尚书刘玑兵部右侍郎陈震南京礼部尚书朱恩都御史魏讷杨武刘聪徐以贞翰林院修撰康海侍读焦黄中编修刘仁大理寺少卿董恬南京太常寺少卿刘介去任司务孙聪都给事中李宪捕盗御史薛凤鸣员外郎改御史朱衮河南佥事白思诚参议王钦掌真定府事参政杨仪顺庆知府庄襗徽州知府柯英杭州知府杨孟英吏部郎中王九思王纳诲请明正其罪或赐罢黜得旨瑾引用憸邪布列中外或交通贿赂或凭藉权势或阿意奉行盗窃名器图利害人致伤国体法当重治但以连及者众姑分别等第处之彩已逮问元刘聪震宪海恬襗讷武凤鸣孙聪仪思诚恩英钦介孟瑛黄中仁俱黜为民以贞衮九思纳诲降二级调外任玑已致仕已之新升佥都御史萧选阿奉超迁革其升职并翰林院传奉检讨庶吉士者俱对品调外任文武官为瑾挟私废黜者非一吏部访其才可用者以闻各科道官以言为职乃不能预发瑾奸既引咎姑宥之于是以贞降凤翔府同知选郿县知县九思寿州同知纳诲易州同知衮新昌县丞其与黄中同传奉为检讨者为胡缵宗调嘉定州判官与仁同传奉为庶吉士者为编修邵锐黄芳主事李志学韩守思亦俱调外芳宁国府推官志学真定府通判守愚济南府通判锐以丁忧令俟服阕调用
　　○壬寅都给事中李宪奏瑾不法六事令多官并问以闻宪瑾党既为言者所劾内惧求自脱故为此奏人益鄙之瑾在狱闻之笑曰宪亦劾我乎
　　○左给事中等官张王□赞等劾奏狭西总兵官曹雄与刘瑾交通贿赂结为婚姻增置挂印总揽众权都督毛伦纳赂冒升并及家人陈鉴亦传升指挥伏羌伯毛锐求管漕运纳货不赀浙江都指挥佥事刘昶备倭佥事魏文礼先任扬州备倭官袁杰凉州副总兵徐谦俱以赇进内外交通骄纵不法乞执送法司明正其罪得旨尔等言是雄伦已有别旨锐著回京昶文礼杰谦各回原卫闲住鉴革职为民
　　○癸卯升户邱员外郎杨学礼为山西布政司右参议
　　○晓刻月犯天街下星　○致仕太子少保吏部尚书许进卒进字季升河南灵宝县人成化丙戌进士初授御史有风裁历山东按察司副使广西按察使弘治初为右佥都御史巡抚大同与太监石岩互讦降兖州府知府寻迁狭西按察使土鲁番侵掠哈密复升进左佥都御史往征之进督兵出嘉峪关击破虏众夺还忠顺王复其故地升右副都御史巡抚狭西会北虏寇宣大升户部侍郎兼佥都御史提督军务劾总兵王玺平江伯陈锐为所构复致仕归时廷臣论荐者章数十上正德初起为兵部侍郎提督团营寻升尚书＜锍-釒＞经筵于养心最切愿戒游逸勤圣学  上嘉纳之复升吏部尚书赐玉带加太子少保以荐都御史雍泰为南京户部尚书触刘瑾怒会推署员外郎主事刘吉为署郎中瑾摘其违越勒致仕又诬其推泰为私复落职为民乡人乘间诬奏进不法进自是抱愤不胜未几卒其子诰乞祭葬与之进素悻直敢于犯权贵不避利害故屡遭挫抑而名辄随之然亦多权术人不能测其为吏部瑾所用书办官刘遐刘淮常出入其门进退百官多徇瑾意每选私风丞薄以下能赂瑾者辄听瑾嘱与善地以悦瑾大学士焦芳兵部尚书刘宇与进同乡不相能二人阴中之乃得罪去进将行以金银赂瑾觊免后祸又为瑾所薄曰进此银或取诸俸钱及皂隶柴薪其金则何从得之也
　　○掌詹事府事吏部尚书兼翰林院学士刘忠乞致仕  上曰卿文学老成持身清谨年力未衰岂可引疾辄求休致不允所辞
　　○升赏宁夏横城堡等处地方有功官军有差升副总兵阎纲为都督佥事
　　○捕刘瑾内行厂官校彭玉等五十七人杨玉司房旗校秦志通等五人置于狱令拷讯以闻
　　○杨玉既下狱科道等官因劾玉先年勘事辽东诬枉人罪蒙  先帝优容不即诛戮调广南卫副千户乃乘刘瑾专权夤缘进用升锦衣卫都指挥管事考选军职擅自去留贪财坏法何止万状遍差校尉多树爪牙密共奸谋亲为心腹刘瑾之恶由玉以成乞将玉肆诸市朝以洩神人之忿奏入命都察院并问以闻
