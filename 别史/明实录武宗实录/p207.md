<!-- { "loadSidebar": true } -->
　　○乙亥都察院左副都御史陈天祥卒天祥祚字元吉苏州吴江人弘治丙辰进士授青州府推官入为监察御史迁狭西西安府知府郡人为立生祠擢山东按察副使整饰天津兵备时叛贼刘六等聚众转劫天祥严号令设卒守要害获渠魁宫太保及其党七十余人加俸一级寻进太仆少卿仍理兵备事以贼众兵少奏  上命都督张俊率精锐援天津天祥与之夹攻俘斩甚众由是进都察院左佥都御史贼平徵还巡抚贵州兼督军务洞苗乱天祥调汉土官兵分哨进剿遂破诸寨擒斩凡六千余级捷闻赐玺书奖励有白金文绮之赐召还理院事以虏寇宣大用廷推往督军务至则虏已遁矣已而进左副都御史以虏寇延绥又奉命提督三边军务虏亦遁赐蟒衣加俸二级又奉命理闽浙盐道经吴江卒于家天祥警敏有才略临事能断所至有声其在天津功尤著但卒后诸子争讼所积财至十余万人以是疑之
　　○黜太仆寺卿孙绪为民时有南陵县丞韩思义角□羊送马价于太仆寺吏胥索贿不已思义恃与绪同乡直以告绪绪怒而杖之思义语不逊又重杖之数日死其家赴登闻鼓讼冤遂下绪狱拟酷刑例为民
　　○丙子升云南布政司右布政使赵文奎为贵州左布政使广东按察司佥事刘伯秀为本司副使
　　○令河南道分巡官专驻汝州防矿盗也
　　○命协同分守宁夏西路广武营署都指挥同知郑骠充左参将分守大同东路
　　○刑部右侍郎杨茂元卒茂元字志仁浙江鄞县人吏部侍郎守陈之子也成化乙未进士历刑部主事员外郎郎中擢湖广副使改山东河决张秋中官李兴奉命督修筑之役茂元＜锍-釒＞其过谪长沙府同知寻致仕起为安庆府知府累升广西右参政云南左右布政右副都御史巡抚贵州寻召入南台擢南京兵部右侍郎改刑部至是卒赐祭葬茂元持宪有风节台谏多论荐者及晚年衰耄依违不能早引决以去士论少之
　　○诏愿授阴阳医官并阴阳医生僧道各补官缺充知印承差吏典书筭并知印承差吏典书筭免役冠带听选纳马有差补官者二匹授官增一充驿吏一匹以上递增布政司承差知印五六书筭倍知印诸免役类悉论年地上下多不踰七八少三四递减至一匹止
　　○巡按广西御史朱昴劾奏镇守两广总兵官郭勋杖杀指挥千户赃累数万及诸不法事有旨责勋令具实以闻勋不服更为饰辩于是都察院覆奏昴所举劾人命赃私数多宜下抚按官按验其状勋贪暴责著请召之还更择代者诏以地方用兵之际勋姑免究令用心剿贼俟事宁之日通查功过具奏
　　○丁丑命掌詹事府事礼部尚书兼翰林院学士蒋冕兼文渊阁大学士内阁办事冕具＜锍-釒＞辞曰内阁之臣有股肱辅导之责君德资其涵养化机倚之赞襄必端毅足以镇浮明达足以成务文能适用道足匡时然后上副  圣天子之知下答士大夫之望如臣者赋性庸劣遭时亨嘉久叨法从未能随事纳忠尝贰铨衡不过因人成事徒以积资累考遂尔冒宠徼荣甫叨学士之兼官遽辱秩宗之峻擢禄厚而务简位崇而报微方咎愆之是虞何延登之敢望岂意厕名荐剡滥被恩纶俾兼大学士之华阶处以文渊阁之重地熟自揣量分当辞避伏乞追寝成命  上曰卿文学纯深操存端慎内阁之任舆论攸归宜即遵命供职以副简用至意所辞不允
　　○遣工部尚书李鐩祭司工之神侍郎刘永祭河伯之神以营建宫室故也
　　○荫太子太保兵部尚书致仕刘大夏孙汝愚为国子生从巡抚都御史秦金请也
　　○湖广黔阳县火毁城楼官□厂角羊□及民居七百余家
　　○戊寅命南京守备魏国公徐俌祭大江之神以江水冲决浦子口上新河等处故也
　　○右副都御史徐节卒节字时中其先绩溪人占籍贵州卫成化壬辰进士授内乡县知县有治行擢监察御史遇事敢言不避权要尝＜锍-釒＞锦衣指挥牛循罪及显诋大学士万安之失风裁凛然弘治改元迁直隶太平府知府时郡中大疫节悉心医疗全活甚众进云南右参政以平梁山竹箐米鲁诸贼功升二品秩壬戌升二品俸癸亥升广西右布政使征思南给饷有功甲子转广东左布政使丙寅进右副都御史巡抚山西会逆瑾擅政见忤削秩罢归瑾诛诏复职致仕至是卒节居官甚廉谨不忍扰民在太平饲二驴于私□厂角羊□乡人过郡者以二驴送出境驿递皆不与知其守法类是
　　明武宗毅皇帝实录卷之一百四十
大明武宗毅皇帝实录卷之一百四十一
　　正德十一年九月己卯朔广西思明府忠州冠带土官黄瑚遣黄孟等来朝贡马赏彩叚等物有差
　　○庚辰升广东按察使汪获麟为云南右布政使陕西按察司佥事阮吉为本司副使
　　○刑科都给事中王爌等劾奏镇守两广总兵官郭勋刚愎乖方民夷受害及奉旨回话乃妄意肆辩失人臣体且六科之设职专封驳凡诸衙门覆奏皆载该科驳语今者都察院覆奏勋之事独遗之阴为勋地宜究欺蔽以严法守  上曰勋已有成命都察院覆本不著驳语宜究姑宥之
　　○谪山西纳级都指挥佥事王唐于边方立功坐受赂及纵容其下侵盗草价也
　　○辛巳升监察御史钱如京为河南按察司副使
　　○初代府镇国等将军聪温聪濯聪氵□阙聪涍聪满聪湛聪泊聪涀聪溜等恣横为虐代王俊杕等纵之聪氵□阙尝敺大同府知府鲍继文几死复怀刃欲杀之而聪濯至出城盗马私铸军器遣谍潜剌边事其镇守大同总兵官时源以掠马故执代府人与俊杕有隙又纵其下敺伤聪温聪温因与父兄成锅成镗成锓聪泬聪浦聪溁聪浔聪涳聪淮聪＜氵能＞聪溜聪泖率众至源第毁其私所造旗牌及诸器服时虏寇大入源及部下屡败保大同城虏直抵城下四散杀掠死亡不可计而源子隆亦淫侈不检于是俊杕及大同镇巡官各奏聪温及源等争斗事敕太监张淮都御史王璟锦衣卫指挥使陆宣往按之俊杕因复奏源纵寇离间及敺伤成锅擅散军器诸不法聪泊夜惊勘官下淮等并按至是上其狱刑部议覆诏王府诸拨置舞文者十四人及源等党敺伤宗室者六人俱发戍边卫情重者仍枷号杕而遣之源逮系至京并治其子隆承奉都指挥等官七十九人候边事稍宁巡抚官逮治聪温等违法多端聪濯罪尤甚且境临极边既莫之制驭而代王及潞城和川王亦不能训饬或生他变刑部即会多官详议以闻
　　○壬午  孝恭章皇后忌辰  奉先殿行祭礼遣驸马都尉林岳祭  景陵
　　○癸未升陕西苑马寺卿匡翼之为广东按察司按察使监察御史王介为广东佥事大理寺右寺副刘经为陕西佥事
　　○命应天府府尹王宸致仕以抚按官言其久病贪冒也
　　○虏犯龙门所官军御之失利阵亡三十人巡抚宣府都御史王纯奏劾守墩百户张镇领军千户王隆守备指挥韩雄守备少监刘增李荆分守太监张凤刘宝叶森参将江桓庞隆张永等丧师失律俱宜治罪诏镇等侯边事稍宁巡按御史逮治桓增等查勘并奏
　　○丁亥重阳节赐文武群臣宴于午门
　　○荫故南京吏部尚书黄珣子文瑞为国子生
　　○命礼部尚书毛纪兼翰林院学士专管诰敕仍掌詹事府事
　　○巡按御史刘澄甫奏宣府葛峪白杨等处失利皆由参将江桓庞隆游击将军余震守备指挥朱彬把总指挥黄经等不能戮力所致乞械诣京师并寘于法诏姑宥之令戴罪自效候边事稍宁通查功过奏处
　　○陕西巡按御史王光奏镇守甘肃太监许宣与监枪王欣不协恐其构衅误事乃召欣还
　　○升锦衣卫正千户郭鳌为指挥佥事以太监张锐奏其有缉获奸细功也
　　○己丑升福建布政司右参议郑毅为浙江左参政
　　○庚寅升湖广左布政使龚弘为应天府府尹
　　○清理盐法南京刑部右侍郎兼都察院右佥都御史蓝章乞致仕不允
　　○宥山东署都指挥佥事高岱罪岱领兵击流贼于新添县尝有斩获功既而奔溃坐斩奏辩改拟充军复援都指挥尹昂例乞以功赎都察院议覆令降二级叙用
　　○以旱灾免陕西巩昌等府卫州县及山东济南等府州县税粮之半
　　○壬辰升福建右布政使周季凤为本本左布政使
　　○改南京礼部尚书李逊学为礼部尚书
　　○升礼部郎中李际可为福建布政司右参议
　　○注署都督佥事杨宏于后军都督府带俸
　　○命团营管操都指挥同知袁杰率其家丁及河间卫舍余团营官军各五百人驻通州听提督侍郎赵璜调用
　　○命分守通州署都指挥同知王玉充参将协同漕运
　　○改镇守延绥总兵官署都督佥事王勋于大同升分守凉州右副总兵署都指挥佥事柳涌为署都督佥事充总兵官代勋以游击将军都指挥佥事陈珣充右副总兵代涌
　　○甲午荫故大学士彭时孙秉锐于中书舍人习字出身
　　○乙未升江西布政司左参政方璘为湖广右布政使刑部署员外郎王大用为广东按察司佥事
　　○浙江布政司右参政官曰□永乞致仕许之
　　○命御马监太监赵聪甘肃监枪
　　○丙申改太仆寺少卿杨一渶为太常寺少卿
　　○升四川按察司副使曹恕为甘肃行太仆寺卿
　　○朝鲜国王李怿以  万寿圣节遣工曹参判尹熙平等来朝贺贡马及方物赐宴并赏彩叚衣服等物有差
　　○狭西岐山贼魏景阳等平景阳先本归化回夷素亡赖紏合种类百余人剽掠乡落官司匿不以闻日渐猖獗众至二千华阴等县骚动巡按御史常在以闻遂命都御史萧翀等发兵讨之都指挥姜奭等督兵与战获景阳余党悉平至是兵部上翀等功状且言守巡官参政刘安等虽有督捕之功难掩隐蔽之罪得旨翀及太监廖銮总兵赵文赐敕奖励各赏银二十两文绮衣二袭在银五两文绮衣一袭有功官军及安等功罪令御史核实以闻
　　○贵州大雨雹又明日地震
　　○丁酉升礼部左侍郎吴俨为南京礼部尚书
　　○以都指挥同知袁杰分守通州杰请还团营军止留河间军并家丁俱给粮饷及行军符验又请带锦衣卫旗舍张纲等百余人自备捕盗兵部议团营军宜还河间军亦宜属之他将杰诸所请玩法启弊不可许诏杰仍领河间军并其家丁俱给饷余已之
　　○海西福余卫虏酋那孩率众三千人款塞乞赏且言欲由开元入贡巡抚辽东都御史张贯言状兵部议开原近罹虏患那孩之来其实探我虚实邀求不遂必肆侵掠宜令贯等将掣回游兵随宜督发协同防守如虏释甲入市照例赏犒仍慑之以威谕令各修世贡勿听奸夷诱引自取诛夷从之
　　○命太监萧敬同内外提督官阅视诸营坐营坐司侯伯都督号头把总官
　　○升赏狭西金州石香炉等处擒斩回贼获功官军副使边亿等六十二人有差
　　○戊戌升两浙运使吴大有为江西布政司左参政杭州府知府梁材为浙江右参政
　　○升守备偏头关都指挥同知傅铎为署都指挥使以洛川县擒贼功也
　　○复惠安伯张伟禄米朝参如故
　　○己亥巡抚河南都御史李充嗣奏盗吉成秦＜王巳＞聚众二百余人发矿于永宁卢氏遂转掠狭西洛南守备都指挥吕玺失于防御参议石昭佥事王镗督兵捕斩乞行赏罚诏玺夺俸四月昭镗奖励
