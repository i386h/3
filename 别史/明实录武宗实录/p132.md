<!-- { "loadSidebar": true } -->
　　○辛丑户部会议总督漕运及各巡抚都御史所奏事宜一各兵荒地方起运粮米宜量徵折色仍于灾轻地方量为派徵以备存留缺乏山东残破州县京边粮草俱免一兑军加耗米每石减一升过江脚米江北八升江南仍六升一兑运粮以十之八输京仓十之二通仓改兑粮京通二仓各半暂行一年其被贼焚劫粮米七年八年者俱通仓省脚价以补烧毁之数一遮洋船原拟添带德州库绵布二万疋宜令停止一管屯官即令兼领捕盗以省屯军供应仍禁各卫所官扰遣人役下屯骚扰一兵荒之余沿河军卫有司苦于夫役黄马快船需索尤甚宜定与夫数多者不过二十名一南北河道请推重臣二员分理且督有司＜锍-釒＞浚淮安理刑主事如旧复设一添设鴈门等三关管粮通判一员复设南京户部军储仓大使省无为州民池河泊所并三河县夏店公乐二驿为三河驿一四川银课遵化铁课俱宜量减议入得旨分理河道重臣其再议以闻进鲜马快等船令内外守备官验物拨船务从省约余皆如议
　　○命太子太傅成国公朱辅掌左军都督府事兼管三千营
　　○太监张永传旨金吾右卫指挥同知胡俊令山东总督备倭
　　○兵部言近者副总兵许泰冯祯游击将军郤永屡破贼锋宜加奖劳副总兵白玉张俊师久无功宜加督责从之
　　○代府镇国将军聪氵□阙等十人尝支禄米于大同府同知冯璟忤其意会璟罢官遂率群仆夺其资复走愬于朝下镇巡官勘实革聪氵□阙等禄米四之一群仆谪戍边卫
　　○壬寅荫太常寺少卿兼翰林院学士武卫子选为国子生　　○升江西按察司按察使郑岳为布政司左布政使
　　○降陕西行都司都指挥佥事王澄为指挥佥事食正千户俸甘州左卫指挥佥事赵勇为副千户坐守备不设也
　　○癸卯命山西行都司都指挥同知林宽充右参将分守大同西路闲住指挥同知陈铨守备大同左卫城阳和卫指挥使李溏守备大同右卫城义勇左卫署指挥同知陈谨守备山阴城俱以都指挥体统行事
　　○甲辰东宁伯焦淇卒淇弘治辛酉袭祖爵尝领神机营分司又改振武营又掌府军前卫事又统神机五千营兵马正德庚午佩征蛮将军印总镇两广未数月而卒淇出纨绮虽屡督戎兵不甚谙练其出镇也实以赂刘瑾得之是年秋瑾诛邸报南下淇暴卒或谓其忧恚自尽云
　　○升江西按察司副使吴一贯为按察使　　○云南洱海卫大理府邓川州及鹤庆府剑川州各地震而鹤庆剑川尤甚崩毁城垣房廨人有压死者
　　○乙巳给陕西西宁等处茶马一千匹于甘肃从镇巡等官奏也
　　○丙午太保建昌侯张延龄为妾请葬地有旨诘责延龄皇恐伏罪仍戒谕而宥之
　　○兵部以提督军务侍郎陆完奏贼千余人自宿迁渡河攻虹县去凤阳  皇陵不远而贼首刘六等在沂莒间京边兵少不能两援请促河南都御史邓璋直隶都御史张缙会剿南直隶卫所京操秋班官军宜留防御仍令完度贼势缓急别议调军从之
　　明武宗毅皇帝实录卷之八十
明武宗毅皇帝实录卷之八十一
　　正德六年十一月丁未朔钦天监进正德七年大统历  上御奉天殿受之给赐文武群臣颁行天下
　　○升黄州府知府胡锭为江西按察司副使
　　○巡抚湖广右副都御史陈镐卒镐字宗之其先会稽人占籍南京钦天监成化丙午举应天乡试第一明年举进士授礼部主事改南京吏部历升员外郎郎中山东按察副使提督学校转江西参政寻升湖广右布政使平汉沔剧盗有功庚午进都察院右副都御史巡抚湖广明年以病乞归命未下而卒镐明敏有吏干董学政较阅精当得士心巡抚时汉沔之盗党未平建议散其众归农众赖以安镐与弟钦同科进士而皆有才名钦亦为广东提学副使　　○戊申南京六科十三道劾奏南京户部尚书李瀚江西总制都御史陈全刑部侍郎张子麟工部侍郎李堂南京工部侍郎周宏巡抚都御史顾源舒岷山南京太常卿张芮通政参议吕元夫山西参政常麟夏景和福建参政藏麟云南参政钟渤四川参议钱朝凤山东副使张宪广西副使邓文质山东佥事陈霆贾钦广东佥事夏璲扬州知府王铎曲靖知府张锦河东运使刘栾浙江运同仲本宝庆同知蔡中孚宜罢黜以弭灾异吏部覆奏近年刘瑾用事贿赂公行奔竞成风廉耻道丧虽经新政厘革而旧染未除以故科道官有此论奏张子麟李堂近各自陈堂已致仕子麟仍供职李瀚周宏顾源舒岷山张芮吕元夫俱两京堂上官宜令自陈裁处陈金方委讨贼未可轻去常麟夏景和钟渤钱朝凤陈霆夏璲刘栾俱有实迹难以复留王铎近复起用宜仍令致仕臧麟邓文质贾钦张锦仲本蔡中孚才犹可使张宪以严致怨宜如前旨改用得旨瀚等令自陈金令锐意讨贼不必陈请常麟等俱致仕臧麟等及宪仍留用
　　○己酉太监张永传旨以天寒赏提督守把京城九门署都督佥事等官杨敬姜义熊伟各银五两所部官军各一两
　　○庚戌吏部尚书杨一清以疾上＜锍-釒＞乞休  上批答曰卿学行兼优才猷出众历官中外誉望彰闻向因宁夏叛逆提督军务抚定地方比掌铨衡士论咸服方隆委任有疾宜善加调摄亟起视事不允所辞
　　○命御马监太监谷大用总督军务伏羗伯毛锐充总兵官太监张忠监管神枪统领京营官军五千人会侍郎陆完剿杀山东直隶等处盗贼时完以边兵屡破贼大用忠谓贼可即平故谋督军以出冀亦如宁夏论功也
　　○辛亥  恭让章皇后忌辰遣内官诣  陵寝行祭礼
　　○升延安府知府徐翊为陕西都转运盐使司运使
　　○太监张永传旨以天寒赏宣府续调并辽东官军三千人各银一两五钱置买衣装参将金辅银十两
　　○壬子升怀庆府知府臧凤为山西左参政苏州府知府林庭＜木昂＞为云南左参政陕西副使黄绣为山西右参政四川佥事张诺为四川右参议金华府知府赵鹤为山西副使起用御史王弘为广东佥事
　　○铨注金吾右卫都指挥佥事盛瑾于陕西都司佥书管事
　　○昏刻月犯秦星
　　○癸丑升大理寺卿张纶为工部右侍郎
　　○升御史冯显为山东按察司副使整饬徐州等处兵备
　　○甘肃巡抚都御史张翼总兵官王勋奏虏入寇败之于观音山斩首二百六十六级赐敕奖励奏捷人升赏如例时总兵卫勇更代已久亦以捷奏下兵部诘讯复有告勋所遣总旗先以他事留京闻捷伪为勋奏者兵部请并核治得旨勇既去任勋所遣人业已升赏俱宥之所报首功令巡按御史勘实以闻　　○甲寅发太仓银二十万两于南北直隶山东河南为饷军及赏功之用
　　○丙辰命户部侍郎兼左佥都御史丛兰赈济南直隶及河南南京户部侍郎王琼改户部侍郎兼佥都御史赈济北直隶及山东先是以都给事中张润等言发银赈济润等复请如弘治以前事例差官户部覆奏山东河南南直隶宜差大臣二人宣布德意四川江西近所差都御史等官已多宜令巡抚者不妨军务督有司赈济庶人沾实惠而流移可复乃命籣琼往
　　○升湖广按察使何琛为贵州左布政使云南佥事邵遵道为贵州副使陕西佥事景佐为本司副使大理寺署右寺正戴书为四川佥事
　　○户部议奏近年运船为流贼焚劫以致国赋亏损货物踊贵今贼势未可计日平恐饥馑流移之人又复窃发宜如前议遣大臣整理河道凡有补于漕连者悉听经画因举捕盗都御史陈天祥漕运都御史张缙及苏松巡抚张凤可分任诏东昌以北属祥徐州以南属缙不妨原职东昌至沛县属凤
　　○改巡抚宣府右副都御史燕忠为大理寺卿
　　○巡抚四川右副都御史林俊以升右都御史及赏白金文绮乃具＜锍-釒＞辞谓此皆将士之功不敢滥受升赏乞以旧职归休诏所赏不允辞遂令致仕　　○戊午山东武定州地震
　　○京师地震保定河间二府蓟州良乡房山固安东安宝坻永清文安大成等县及万全怀来隆庆等卫同日震皆有声如雷动摇居民房屋惟霸州自是日至庚申凡十九次震居民震惧如之
　　○己未升行太仆寺卿周季凤为湖广按察使御史许谏为陕西按察司佥事起用御史姚学礼为云南佥事
　　○命山东按察司佥事杨滋冠带闲住以巡按官劾其不职也
　　○增设太原府通判一员监督偏头宁武鴈门三关及诸营堡仓场
　　○辛酉户部言山东州县为贼残破者半税已尽免而输边及京不免者计七十八万八千四百有奇若派之他州县则是以半山东之民而供全税将不堪命且使近日蠲免诏旨失大信于民所损非细宜以布政姜洪所奏酌其缓急以为徵免兑军未折银十万石之外十八万石暂令停徵而于临德二仓支运补数宣府米麦折银减常价二钱而以十之二兼输辽东以折布钞京仓粟豆及各场草积聚尚多其粟豆二千四万石草二十七万束亦俱免解而以免解粮草均派京通以补不免之数庶山东民力少宽矣从之
　　○升顺天府府丞赵璜为都察院右佥都御史巡抚宣府地方
　　○以京师地震令文武百官同加修省
　　○壬戌升辽东行太仆寺少卿张文为山西行太仆寺卿
　　○大学士刘忠上疏言臣以衰老乞休累荷谕留及归祭扫复蒙赐敕乘传恩礼极深感戴无任自抵家盗贼压境又以老病侵寻至十月间始得展祭丘墦方谋启行病复增剧乞容终齿故丘少延余喘得旨允所请有司月给廪五石岁役夫八名录一子为中书舍人
　　○癸亥以京师地震祭告  天地  宗庙  社稷遣英国公张懋定国公徐光祚会昌侯孙铭新宁伯谭祐行礼
　　○吏部尚书杨一清复乞休致批答曰卿任铨曹运筹建议裨政独多简在朕心方切倚任比因有疾已命医往疗可勉起视事以副朕怀  昏刻金星犯罗偃星
　　○甲子升襄阳府同知李源为湖广布政司右参议起用给事中任惠为山东按察司佥事
　　○甘肃巡抚都御史张翼总兵官王勋奏虏入寇都指挥张鹏傅德与战于新河北山坡斩首一百八十六级复赐敕奖励奏捷人升赏如例
　　○乙丑四川镇巡官奏贼方四等复陷南川綦江都指挥庞凤指挥杜宗常策等三十三人俱宜逮问百户柳芳义官曹腾死于贼宜恤其孤分守参政曹祥兵备副使冯杰知府刘思贤亦与有责兵部覆奏谓佥事吴景之死凤不能援已奉旨逮问宗策等请如近例革其冠带停其俸与祥等俱戴罪杀贼芳腾升其子若孙一级世袭从之
　　○丙寅升韶州府知府华昶为贵州布政司左参政
　　○复除按察副使王纯于云南整饬腾冲等处兵备
　　○革陕西永昌镇番分守参将仍以都指挥守备
　　○升吏科都给事中杨一渶为顺天府府丞
　　○丁卯升起用大理寺右寺副何正为河南按察司佥事　　○虏寇宣府龙门所守备右监丞赵渶都指挥王继战死事闻兵部议以太监陈贵都御史燕忠总兵刘淮游击将军白春参将詹冕等俱宜究治且请亟调大同兵御之时忠已升代者赵璜未赴得旨贵淮忠且不究令督诸路兵防御忠俟璜代方许离镇瑛赠太监赐祭荫弟侄一人为锦衣卫世袭百户继赠都指挥同知如例升袭
　　○戊辰命巡抚郧阳右都御史李士实南京都察院管事
