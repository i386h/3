<!-- { "loadSidebar": true } -->
　　○辛亥户部尚书孙交礼部尚书傅圭＜锍-釒＞乞致仕并许之仍给驿以归时二臣各以职掌忤中贵故遂引去为士论所高
　　○以推官潘棠为南京吏科给事中知县乐頀为南京户科给事中
　　○兵部侍郎石玠至开原遣大通事马俊出境抚谕诸夷兀央卫女直撒哈答等先受约束弗朵克木里吉速塔儿河＜艹忽＞石门答兰城哥吉等夷五百余人俱来贡马都督加哈义等四人虏酋老鼠乃留竹孔革等三人率部落二千人亦入关各修职贡兵部以闻诏以玠抚谕有劳并俊俱赐敕奖励召玠还京仍谕入贡诸夷常额外斟酌验放不得过多继今仍循旧例
　　○晋王知烊奏虏数万人寇偏头关入鴈门遂掠五台繁峙崞忻等处深入五百余里为害非细兵部议覆诏促仇钺等率兵赴之
　　○甲寅海西兀者等卫野人女直都督佥事斡黑能等呕罕河等卫女直左都督褚餋加等各贡马貂皮赐宴并赏彩叚绢钞有差
　　○乙卯提督军务都御史俞谏等大破贼于贵溪之裴源擒其首王浩八初建昌千户邓俊追浩八等于七公镇斩获甚众会暴雨收兵盗自山突出杀俊遂奔裴源连营十里谏与李鋐等议遣按察使王秩军方家墩副使胡世宁佥事高宾各据其山冈参政吴廷举军武山石断其归路参将李隆指挥贾鉴率大同及处州兵乘雨夜潜进出贼不意遂大破之俘斩以千计浩八易服匿深山其党翁亨四诱擒之捷闻赐敕奖励奏捷者升赏如例时贼党尚众有司急于报功互为欺隐仍议招之越两月而变复作
　　○丙辰以行人张翰窦信朱鉴太常博士潘湘知县张经赵春胡文静王汝舟牛天麟陈伯谅熊相王光李显孙孟和苏恩萧瑞进士李节义国子学正钟晓为试监察御史翰经春浙江道文静汝舟江西道天麟湖广道伯谅相河南道光信广东道显孟和云南道恩贵州道鉴狭西道节义山西道瑞南京福建道湘南京山东道晓南京贵州道
　　○丁巳云南蒙自县土舍禄祥争袭父职安南长官司土舍那代助之酖其嫡兄禄仁遂作乱守臣讨平之事闻遂革蒙自土官改安南长官司为新安守御千户所调临安卫中所官军戌之
　　○戊午命海西塔鲁木卫入贡番夷三人充御马监勇士
　　○己未命故东宁伯焦淇弟洵袭爵以淇之嗣也
　　○给事中李阳春等奏尚书孙交传圭年力未衰誉望素著遽尔相继去位恐在位者相率乞休则图惟治理者将谁望哉御史原轩等亦以为言俱下吏部尚书杨一清覆谓如臣衰杇尚不弃遗才力如二臣者顾使一旦相继而去乎不听
　　○崔工等族番人千卜六等各贡马及盔甲腰刀赐宴并赏彩叚绢钞有差
　　○庚申赠河南叶县知县唐天恩为光禄寺少卿赐祭一坛荫子为国子生固始县致仕县丞曾基为通判息县致仕主簿邢祥为知县俱附祭乡贤祠荫上蔡县典史梁逵子为吏仍免试循资选用初盗刘七等掠河南将围叶天恩缮城治具以守城陷被杀及其父政等七人基遇盗迫使驭马不从祥被执亦不屈诟骂甚厉俱遇害逵同霍恩守上蔡城陷自经死至是核实并录之
　　○命宣武卫带俸署都指挥佥事徐节河南都司佥书
　　○辛酉户部覆广东左布政使罗荣所奏地方军民利病事其一言高肇雷廉所属州县地方抛荒流民土猺易为啸聚请募民开垦劝课农桑二言岁办厨料等项其不系土产徵价起角□羊者请令批内开写价数不许揽头高佑逼民陪补三言本处广豊库内止有永乐弘治二项铜钱数少合暂免起角□羊存留在司以备边用四言广东因非运粮去处原无降给斛斗秤尺宜行工部铸造较勘平准发回应用以绝弊端五言南雄府保昌县多系山田雨潦冲崩无徵虚粮计有七千三百余石宜查勘除豁六言洪武永乐间原佥富户于两京年久困绝宜于各处均徭人户内审编众轻易办仍每户以三两为则类总差官角□羊部其言多切时弊诏从之
　　○壬戌江西豊城县西南陨火星如斗光赤明日火起既灭复作者累日焚官民庐舍二万余间死于火者三十余人自是民居无故火起者数家已而复陨火星如盆至七月二日灾方熄后户部言火灾异常请行巡抚官查勘被火之家分别等第赈恤从之
　　○升都督同知白玉为右都督以自陈东安县破贼功也
　　○山海关及黄花镇虏退召巡视都御史陈玉还京
　　○癸亥  孝庄睿皇后忌辰  奉先殿行祭礼遣驸马都尉蔡震祭  裕陵
　　○甲子免福建武平宁化连城南靖浦城崇安六县正官来朝以多寇从巡按御史请也
　　○南京光禄寺卿杨峻卒峻字惟高江西进贤县人成化丙戌进士授丹徒知县升监察御史历广东按察司佥事以父丧去服阕改福建汀漳兵备升浙江按察副使按察使有坐报父仇抵死者峻以笃于孝竟释之寻升浙江左布政使镇守中官方横取于民督及有司峻面数其罪取铁索欲相与拘挛诣京势乃稍戢升南京光禄寺卿岁进酒以军民转运后期多败者属吏往往获罪峻请令巡仓者监之始无宿累遂著为令弘治末引年乞休至是卒赐祭葬如例峻为人刚毅政事精敏居官能守廉俭素之茹在家人有不堪者居与县邻致仕十年足迹不一入县门亲终时庐墓至老生日不为宴饮接后进必以正论诲迪乡邦称之
　　○乙丑  孝穆皇太后忌辰  奉慈殿行祭礼遣驸马都尉蔡震祭  茂陵
　　○丙寅升户部左侍郎王瑷为本部尚书吏部右侍郎刘春为礼部尚书
　　○致仕刑部右侍郎魏富卒富字仲礼福建龙溪县人成化丙戌进士授监察御史升浙江按察司佥事进副使重舞文告讦之禁有豪猾诬县令同列知共情莫敢辨而移于富富为直之浙东岸江田为水所啮富命筑石堤凡捍田若干顷岁饥贫民所活甚多弘治初升江西按察使五年升都察院右佥都御史整饬蓟州等处边备兼巡抚顺天等府以病告归十一年至京改南京大理寺左少卿寻升大理卿正德初升刑部右侍郎遂致仕及卒祭葬如例
明武宗毅皇帝实录卷之一百一


明武宗毅皇帝实录卷之一百二
　　正德八年秋七月丁卯朔享  太庙遣成国公朱辅代行礼
　　○调分守宣府南路右参将王忠充左参将分守宣府西路万全右卫等处以万全都司都指挥佥事胡昺充右参将代守南路
　　○己巳改服阕掌鸿胪寺事礼部右侍郎俞琳为工部右侍郎添注管事
　　○海西肥河等卫女直右都督同知加哈察等木塔等卫女直都指挥同知纳儿乞卜等哥吉河等卫女直都指挥使劄鲁哈等各贡马及貂皮赐宴并赏彩叚绢钞有差
　　○以旱灾免顺天永平保定河间等府所属州县夏税
　　○庚午  仁孝文皇后忌辰  奉先殿行祭礼遣驸马都尉马诚祭  长陵
　　○四川金川寺演化禅师耿哈监藏等差剌麻番僧七秤等贡氆氇等物赐宴并赏彩叚绢钞有差
　　○辛未南京给事中赵官等言江西之盗势如烈焰总制都御史俞谏受命出师乃过家留连踰月及抵衢州惧不敢前复以兵寡为辞使贼势愈炽而镇巡总兵等官刘璟王缜李鋐等俱束手无策由谏总制之失职也四川贼往者高崇熙既已失计都御史彭泽亦依违逗遛今廖贼虽擒喻老人者众尚数千为患总兵等官时源何珊马昊抑绾等及纪功御史汪景芳玩愒依阿则泽总制之责亦未可诿也且兵戎之任司马主之而尚书何鉴昧于用人即如江西四川大败之后輙以捷闻鉴不能举正乞先罢鉴正谏之罪降敕责泽及镇巡等下兵部议鉴乃请选差刑部郎中二员分往江西四川会纪功官查勘且自劾诏鉴供职如故谏姑置之令与鋐杀贼自效四川残贼泽及源等务即日剿绝其余事情遣郎中一人按核奏处
　　○初建州海西等卫夷人构结达贼屡为边患兵部议差本部左侍郎石玠往抚谕之玠至言海西兀者卫朝贡夷人安失塔等传谓夷人老鼠乃留加哈义等将入寇于是御史张鹏劾玠以为廷臣皆言海西各夷朝贡过期镇巡官自能抚谕及太监岑章等言各夷告报欲来朝贡而玠乃谓各夷欲来为患两次奏捷贪为己功且奏保今升嘉兴府同知张龙泗州知州仇惠大通事马俊夫龙淫邪无耻之徒尝为瑾党固天下所共弃者俊则缘事谪戍遇赦冠带惠则畏缩避贼亦岂知兵盖玠欲设兵备所以为龙之本其欲调耿贤又所以为马俊之地也乞亟罢黜奏上诏边方梗化议差大臣往抚鹏不察事端一概滥言本当究治姑宥之
　　○癸酉赐女直兀者卫都督斡黑能亦迷河卫都督赛哈蟒衣各一袭从其请也
　　○升赏河南等处获功官员民快人等二千一百四十二人有差
　　○升听征大同后卫指挥使姜义署都指挥佥事
　　○兵部议奏龙门所韩家冲等处官军斩首止二级阵亡官军并杀死舍余人等五十余人损失官马二百余匹功微罪重欲如例将有功阵匚杀死官军俱不准升内斩首二级者量升录之阵亡者优恤从之
　　○甲戌录阵亡湖广荆州卫都指挥佥事许凤子厚为都指挥佥事河南卫指挥佥事孙锦子瀚为指挥同知
　　○丙子升吏部右侍郎蒋冕户部右侍郎杨潭俱本部左侍郎改兵部右侍郎玉璟为吏部右侍郎
　　○免西安府商洛等州县巩昌府徽成等州县及汉中所属州县正官来朝以兵荒从抚按官奏也
　　○给事中王爌言近提督江西军务都御史俞谏等奏已擒贼首王浩八等并斩获余贼数多饶州之贼指日可尽臣惟江西之贼不止饶州而抚州尤甚上年调兵斩获虽多而贼首乐庚二陈陈邦四等至今为害益惨各守土官掩饰不报臣恐谏等为其所蔽置之不问乞敕谏等于浩八既平之后仍剿捕乐庚二等务在必得及为地方害者俱削平然后班师兵部议从之
　　○户部主事张键奉旨会抚按官踏勘东安三河宝坻丰润武清永清霸州雄县新城等县庄田除河道水占鹻薄不堪耕种者实在顷亩凡六千二十五顷二十三亩有奇共该徵子粒银一万四千八百余两户部请如数微收年终类进如遇灾伤视军民田例蠲免从之
　　○给德府济宁王妃崔氏并女养赡米岁一百石
　　○丁丑以应天府乡试命右春坊右谕德伦文叙左春坊左中允兼翰林院修撰贾咏为考试官
　　○南京吏部左侍郎储巏卒巏字静夫扬之泰州人少以文鸣成化癸卯应天乡试甲辰礼部会试俱第一授南京吏部考功主事升郎中后改吏部考功郎中评荐贤否务协公论升太仆寺少卿寻进为卿尝＜锍-釒＞马政及边防等事正德丁卯改都察院右佥都御史总理南京粮储升户部右侍郎庚午奏乞休许乘传归冬诏复官辞不就壬申春起为南京户部左侍郎明年改南京吏部左侍郎数月而卒巏体貌若不胜衣性嗜学因成目生□月然平居披阅不倦好吟咏尝日课一诗多丽句嘉靖癸未赐谥曰文懿论者谓其清修博雅盖无愧云
　　○己卯兵部奏敢勇营坐营都督许泰奉命充副总兵统领听征官军一万四千人操练其坐营员缺欲会操将官一人代之诏泰不妨营务兼管操练听征人马
　　○庚辰命建周太公望祠于狭西咸阳每岁仲春致祭以墓在咸阳从巡抚都御史蓝章请也
　　○辛巳中元节遣驸马都尉蔡震马诚崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
