<!-- { "loadSidebar": true } -->
　　○宣宁王成钴奏泽州知州胡轩侵欺钱粮等罪命科道官勘问不实轩止坐公用那移得旨轩对品调别省成钴革禄米三之一赐敕切责
　　○乙酉给方山王府故镇国将军钟鑸夫人刘氏养赡米岁五十石
　　○总提督粮储户部尚书右侍郎林泮奏太仓库铜钱二百二十五万三千六百余文皆成化十六年发粜仓米所积粗杂钱请如原拟每文抵钞一贯给直隶密云后卫官折支月俸从之令均派各府卫分
　　○复锦衣卫遇例降级正千户孙锦孙禄为指挥使锦禄  宣庙章皇后亲属也
　　○升守备宁武关指挥使卢英为署都指挥佥事从其请也
　　○丙戌升浙江杭州府知府杨孟瑛为顺天府府丞
　　○镇守河南太监廖堂奏保司府等官贤且拟某升某调下吏部议多从其言吏科给事中何绍正等劾奏谓明扬人才固有常职铨叙品秩当出  圣裁今堂虽奉有玺书访察贤否自当从公上达付之吏部况镇守举人才自昔所无堂乃径情妄作专权自恣輙敢指名照缺升调济一已之私坏  祖宗之法紊乱成规渐不可长望特施宸断置堂于法庶专权之咎惩而奔竞之风息矣  上然其言谓堂保举官员輙拟升调有伤治体令从实自陈其所保奏官员仍令巡按御史察实以闻
　　○济州卫右所副千户高鉴以受贿纵守卫军降百户调山西平虏卫其母贾氏奏年老不能随行乞留妇李氏侍养  上悯其情特免鉴调卫
　　○戊子兵部言太仆寺寄收马价专备京营及各边买马之用今各处借支奏给及支用羡余之数既已查明合咨户工二部将借支者补还行狭西延宁甘肃宣大镇巡官将买补过马价查明奏缴如支用未尽者亦具数奏报其狭西二次银两行巡抚官将已用者造册奏缴见在者解部发寺以侯买马诏借支者亟还奏给者亟报支用有余者亟送部交纳如有迟误侵欺之弊听举劾治罪
　　○大同总兵镇守官节报虏警兵部言虏以盛暑深入大同使我疲于奔命今虽收歛人畜坚壁清野以待之然虏盘踞既久则在我防范渐疏宜移文提督机务左侍郎文贵督守臣严加防守及罗村西山等墩失事官军宜行究治诏文贵等已敕之矣失事者令巡按御史勘实以闻
　　○命会昌侯孙铭掌府军前卫事
　　○命中都留守司副留守李清大宁都司署都指挥佥事朱忠河南都司署都指挥佥事吕玺山东都司都指挥佥事周琮领班京操
　　○勒山西巡抚右副都御史徐节为民罚米三百石输大同以先为广东布政使时强贼梁苟龙等肆行劫掠督捕欠严为巡按御史所论劾也
　　○己丑山东布政司裁革左参政曾焕乞致仕许之
　　○给辽府故辅国将军宠冻夫人何氏养赡米岁五十石
　　○致仕都察院左都御史张敷华卒敷华字公实江西安福人天顺甲申进士改翰林庶吉士授兵部车驾主事累迁郎中出为浙江布政司右参议温处矿盗窃发时议欲进兵敷华独主抚谕数千人皆听抚特寘首恶十二人于法镇守中官采珍玩进奉藩臬或有所献敷华独心耻之迁右参政进右布政使弘治初擢湖广左布政使荆王胁守臣取蕲州为府第敷华独不肯署奏王竟以骄败削爵擢右副都御史巡抚山西请太原以北当饷大同可通挽运者仍运米以免折纳之困改狭西妖僧据山为逆以计擒之寻擢南京兵部右侍郎又擢右都御史总督漕运兼巡抚凤阳等处权贵干请悉拒勿纳高通政者与戚里有连贷运舟以规厚利其豪奴怙势敷华廉得之痛加捶挞不少容改莅南京都察院事又迁南京刑部尚书寻召为左都御史掌内台事请严天下有司贪酷之禁会谳重狱有宠臣坐法或疑末减敷华执不可卒从重议正德初逆瑾窃柄忽内批令致仕至是卒瑾败后二年始赠为太子少保谥简肃追赐祭葬皆如例敷华风采凝重寡言笑辩义利若黑白事有不可不曲为迁就进退得失未尝一动其心士论重之
　　○庚寅以巡抚大同右副都御史崔岩巡抚狭西等处地方
　　○升贵州布政司右参政孙春为广西右布政使
　　○针工局奏正德三年分成造内官长随内使小大者李荣等一万二千四百二十员年例铺盖人用白绵一斤户部查无见贮诏每斤折银五钱共折银六千二百一十两给之
　　○大同平虏城灾焚毁草束一百四十七万工科给事中叚豸奉命往查奏劾都指挥佥事姜义等有失防护诏令各罚米有差其管粮郎中王翀行巡按御史俟事宁究问
　　○先是哈密忠顺王卒无嗣土鲁番酋长速坛阿力据其城寻死弟速坛阿黑麻立朝廷令忠顺王甥都督罕慎守哈密为速坛阿黑麻所杀复求得忠顺王之裔狭巴立之速坛阿黑麻又拘之及我兴师征剿迁其贡赐于远方速坛阿黑麻乃送狭巴归哈密狭巴嗜酒掊克众心不服头目阿孛剌等构于速坛阿黑麻逼狭巴弃城走沙州立速坛阿黑麻幼子真帖木儿为王朝廷遣人往谕仍令狭巴复国阿孛剌不听都督奄克孛剌同使人诛之狭巴始归朝廷命送真帖木儿回土鲁番时其父已死其兄速坛满速儿立兄弟讐杀真帖木儿求依于都督奄克孛剌使人虑狭巴忌之取入居之于甘州正德元年狭巴卒子速坛拜牙即袭爵速坛速儿乃通和于哈密且遣使人入贡求其真帖木儿甘肃巡抚总兵官为之奏言留之则彼得为辞复讐哈密不若因其纳贡来请而与之乞给真帖木儿衣服靴帽彩叚及原来夷使亦量给之赐宴遣还仍请敕省谕本番令其归化从新又言土鲁番求彩叚三百哈密忠顺王无以应之使都督奄克孛剌至甘州陈乞亦当量为给济以慰其心事下兵部议得土鲁番恃其族大种恶侵虐哈密欺寡王母夺其土地伤罕慎逐狭巴稔恶既久天实厌之今见速坛拜牙即既有哈密又得我中国捍蔽声势渐张顾乃卑辞求贡以请真帖木儿为名其真帖木儿羁留我郊正得古人质其所亲爱之意未可即发宜移文该镇守臣再行议处须仍要其定约敦忠信保疆域善睦邻邦共图永久然后降敕开谕其真帖木儿虽被羁留馆谷丰厚始以孱弱入今以强壮出亦是朝廷怀柔之意守臣盍先以此讯彼情款得其肯綮具实奏请其乞彩叚亦合查处＜锍-釒＞入得旨命镇巡官审度议处务求至当奏来处分速坛满速儿奄克孛喇令该镇官量加赏劳
　　○辛卯昌化王府镇国将军成鑇南渭王府镇国将军膺金□只各乞封其生母为夫人  上以非  祖宗旧制不允时宁王宸濠请以其宫人方氏徐氏为夫人皆得允故各王府多引以为例云
　　○甘肃闲住都督佥事刘胜自陈在边年久有克复哈密抚回罕东赤斤番夷及斩获虏首之功乞回京养疾以便祭扫得旨召胜还别用所言功次兵部看详以闻
　　○命兰州领军署都指挥佥事杨义守备环庆地方
　　○壬辰  孝庄睿皇后忌辰  奉先殿行祭礼遣驸马都尉黄镛祭  裕陵
　　○是日午漏下朝后御道上遗匿名文簿一卷侍班御史奏之司礼监随传旨面加诘问诸司官皆跪于丹墀午后执后班三百余员通送镇抚司究问次日大学士李东阳等奏曰匿名文字出于一人其阴谋诡计正欲于稠人广众之中掩其行踪而遂其诈术也各官仓卒拜起岂能知见况一人之外皆无罪之人今并置缧绁互相惊疑且天时炎热狱气薰蒸若拘挛数日人将不自保矣惟  皇上仁急好生睿普烛物望特降纶音先行释放而后密加体访寘之典刑  上从而释之时暴而死者刑部主事何釴顺天府推官周臣礼部进士陆伸暍而病者无筭
　　○命给居庸关军士马一百二十九匹时马死遇诏蠲其偿故也
　　○癸巳御马监太监谷大用先是奏请访求各番西儿骒马扇马下狭西甘凉镇巡官镇巡抚官问诸夷使云马出于天方国远不可至差人往求非惟致有疏虞亦恐徒劳无益欲谕各番贡回使臣传谕各番令其互相传至天方国晓谕番王头目速择善马入贡事下兵部尚书刘宇言前马系内厩孳牧应用之数宜移文甘肃镇巡官选差官员率领通事前赴各番善谕之则良马可自至  上从宇议
　　○命镇远侯顾仕隆兼管红盔将军○甲午  孝穆皇太后忌辰  奉慈殿行祭礼遣驸马都尉黄镛祭  茂陵
　　○大学士李东阳等奏  皇上比来励精图治威令大行中外臣民罔不悚惧但霜雪之后必有阳春雷电之余必有甘雨此固上天之道君人所当法者臣姑举一二上尘睿览如逃军及拐马人犯谪令戍边而窝主邻佑火甲发戍近卫虽亦惩奸至意然罪有差等请量情拟之或责限令其自首如各衙门有犯通查历年经该佥书职名追究惩治虽亦除奸至意但以一时之失而穷一二十年之远以一事之差而累数十人之众非惟人才难得抑且情有可矜请于侵盗钱粮并受赇人命重情不宥外其犯公错者罪坐本犯经手者止坐该年迁官去任者依律发落如各处查盘粮草亏折浥烂者罪逮巡抚甚至加倍追偿虽亦慎重钱榖至意然职有大小责有专否陪补亏折律有明条管粮管屯等官固难辞责若巡抚之职督理欠严别无侵盗情节请从轻罢黜如各处见差官校真伪莫分问有假名挠法罪逮各官虽亦杜绝时毙至意但远迩惊疑请于轻犯责令抚按问拟前项官校罢其差出真者不差则伪者无由而入＜锍-釒＞入  上嘉其深为国计切于辅治然以见逃官军并亏折粮草皆重事犹令该部斟酌以闻
　　○兵部言近缉捕逃军一概置之于法劫之使为恶群之使合谋非善计也乞令在京者自命下日为始限三月内赴部投首免其送问发各营卫供役在外者自移文至日为始限三月内赴清军御史及布按二司清军官投首一体免罪解发补役限外不首告者仍照旧例缉捕从之○乙未升通政司右通政熊伟为都察院左佥都御史巡抚大同地方赞理军务
　　○朝鲜国王李怿遣陪臣左议政朴原宗等贡马匹方物赐宴并金织衣彩叚绢物有差
　　○命署都指挥佥事刘瑁守备永平等处
　　○丙申升山西按察司佥事胡希颜为江西副使平阳府知府张文佐为山东布政司左参政
　　○诏授孔子六十二代孙衍圣公孔闻韶族人孔彦邃为洙泗书院学录孔彦章为尼山书院学录
　　○致仕都察院右佥都御史杨澄卒澄字宪父四川射洪县人成化己丑进士授行人擢监察御史尝董两淮盐课筑泰堤以通盐利人便之按北直隶云贵等处有声历大理寺寺丞左少卿升右佥都御史巡抚山西兼提督鴈门等关颇留心边事致仕后尝施地为义冢及出榖济贫乡人多德之者大明武宗承天达道英肃睿哲昭德显功宏文思孝毅皇帝实录卷之三十九
　　明武宗毅皇帝实录卷之四十
　　正德三年秋七月丁酉朔享  太庙
　　○命忠义右卫署都指挥佥事王勇分守通州等处地方
　　○戊戌蜀府华阳王宾□□正奏乞湖广沣州安乡河泊所鱼课户科都给事中张弘至等劾其扰民生事乞行巡按御史罪其辅导等官并拨置营谋之人从之
　　○益王奏先年之国原给赐食盐一千引弘治十四年以后止给三百引乞仍支旧数以资日用户部执奏因言王府食盐原无运司支给事例自正统年间始有之其后各府遂援例以请共计岁支盐一万余引给赐已多奏乞未已该部会议凡赐盐一千引者俱照襄陵王例止支三百引奉有  先帝旨钦遵已久难以再更仍乞参究该府承奉长史官员不能辅之罪  上可之
