<!-- { "loadSidebar": true } -->
　　○丁亥先是南京内外守备官奏各营操练俱臣等提督惟缺官坐营上请简命其把总以下臣等得自进退之此旧例也顷因言者论列听九卿会议推举且新江口官军臣等已会科道官拣选而操江官又请再选点闸门禁清审由票臣等已奏革罢而科道官漫请复行至如臣等参送犯人法司径自开释此皆臣等不职所致乞赐栽处庶事体归一  上以诸臣越职命兵部参勘以闻至是兵部覆诸臣前后奏请似涉踰越然原其心无非兴滞补敝以固根本今后操江巡江官凡事仍与守备会议而行把总以下得自委用官军不必重复清查惟门禁由票二事行之已久宜仍其旧诏由票亦不必行谳狱不得擅自出入余如正德二年例行盖革去由票及门禁条格皆正德二年例也
　　○戊子升监察御史原轩为陕西按察司佥事林琦为山东按察司副使刑科给事中田汝耔为江西按察司佥事
　　○己丑命兵部尚书陆完同太监谷大用英国公张懋等提督团营军务
　　○命抚治郧阳等处右副都御史张淳巡抚保定兼提督紫荆等关
　　○工科左给事中王銮奏称遵化铁冶近来采办匮乏人多逃窜蝗旱相继十室九空乞以本部收贮并在厂存积铁料逐一查盘通计可供几年之用如先年暂停事例少宽民力待缺用复设及厂中宿弊亦乞申禁工部覆议在部收贮并在厂各色生熟钢铁等料共一千二十七万六千余斤约足数年支用但今内外衙门成造盔甲军器铸造锅口铁炉并诸类修造工程缓急不常多寡不一难以预计宜自正德九年为始至十三年止生铁暂免炒炼其熟纲等铁及军民夫数俱以三分为率减二存一在厂从轻办料炒炼待五年以后每年仍带炒生铁一分至山林长茂民力宽裕之日再行议处其厂中奸弊亦听各官竟自查究申明禁约庶岁用不致缺乏军民亦少苏矣得旨俱依拟行
　　○庚寅提督江西军务都御史俞谏等奏擒获贼首王重七等命重七等械送京师余贼治如律被虏之民俱释回未尽贼党仍搜捕尽绝以安地方
　　○癸巳右谕德兼翰林院侍讲伦文叙卒文叙字伯畴广东南海县人弘治己未会试廷试俱第一授翰林修撰  上登极充正使颁朔安南道闻丧归服阕至京充经筵讲官升春坊右谕德兼侍讲与修玉牒正德八年主应天乡试事竣还京卒文叙伟仪度自少即笃志于学从郡人张泰游大有造诣入翰林纂述精核为文典重其主考并两为会试同考官所得多一时名士家居孝友厚于姻党人谓其有公辅器然卒不获大用以没咸惜之子以谅以训相继举进士以训亦会试第一官翰林
　　○甲午改服阕右副都御史王宪提督抚治郧阳等处地方
　　○都察院右副都御史致仕刘杲卒杲字世熙苏州府长洲县人成化乙未进士授南京礼部主事转刑部员外郎历四川湖广按察司佥事副使贵州按察使陕西右布政使转江西左布政使寻乞致仕进右副都御史归卒于家杲所至皆有声其在湖广朝廷用言官计括流民议遣戍边所在汹汹杲亟白当道验其文引久近生业有无以为去留其恣肆者始按以法民心乃安为布政入觐时逆瑾胁诸藩臬邀重贿杲独龂龂不可人至今称之
　　明武宗毅皇帝实录卷之一百六


明武宗毅皇帝实录卷之一百七
　　正德八年十二月乙未朔升吏部主事阎铎为陕西按察司佥事
　　○荫故吏部尚书马文升孙天祐为中书舍人
　　○南京六科给事中史鲁等劾奏守备太监刘琅先年守备毒害军民今闻复用人心惊怖乞令炤旧闲住南京兵部尚书刘机粗鄙不学垄断无耻才非参赞略无建明乞令致仕诏琅安静行事毋再致人言机仍留用
　　○哈密都督奄克孛剌等告其国忠顺王速坛拜牙即不道累为土鲁番速坛满速儿领兵侵侮先年奉敕令都督写亦虎仙送其弟真帖木儿亦被羁留今速坛拜牙郎乃欲从土鲁番恐贻地方之患甘肃守臣以闻且言夷情难测已留奄克孛剌暂寓肃州移文戒谕忠顺王令与奄克孛剌等协和行事仍备布币赍赏访二国有无结构情状及写亦虎仙久不回国之故兵部议覆宜行镇巡等官候其缉访至日上报有应处事宜则再请  上是之
　　○丁酉升广西按察司按察使方良永为山东布政司右布政使
　　○总制陕西等处军务都察院右都御史张泰卒  字世亨直隶肃宁县人成化戊戌进士授邹县令晋监察御史巡视河东盐课继按苏松弘治丙辰升陕西副使饬洮岷等处兵备寻升按察使洮岷为建祠以昭遗爱其后升山东右布政使转陕西左布政使正德丙寅升右副都御史巡抚陕西明年召为大理卿会逆瑾用事罢归己巳复起为刑部左侍郎辛未升右都御史总制陕西等处军务以剿贼功屡荷玺书奖赉癸酉卒于边讣闻赐祭葬如制赠太子少保刑部尚书泰姜姿仪性度坦率居官能守职然无所树立随时俛仰云□四川越嶲卫有火轮见空中声如雷次日地震
　　○戊戌赐宁夏总兵官署都督佥事魏镇祭造坟安葬镇御虏于陶营堡中流矢而卒巡抚都御史冯清以闻故有是命
　　○四川成都府重庆府潼川州邛州俱地震
　　○己亥琉球国中山王尚真遣长史蔡迁等贡马及方物赐宴并赏彩叚等物有差
　　○召巡抚江西都御史任汉还京初南京吏科给事中潘棠劾奏提督军务都御史俞谏事多乖方汉及都御史周南偏见寡谋以致姚源洞贼听抚复叛师久无功而谏等方事欺蔽请查议其功罪兵部议谓江西既以谏提督复以汉南巡抚愈难责成宜召汉还而以讨贼事宜专责谏暂兼巡抚从之
　　○整饬蓟州等处边备兼巡抚顺天等府右副都御史李贡乞致仕许之
　　○升兵部左侍郎石玠为都察院右都御史初都御史缺吏部拟起用右都御史林俊总制四川右都御史彭泽以请有旨再推乃拟南京右都御史刘洪戈瑄复命再推又拟南京工部尚书孙需巡视浙江右都御史陶琰皆不用最后以吏部右侍郎王璟及玠上竟用玠焉
　　○赐永寿伯朱德母封太夫人马氏祭葬及赍粮麻布
　　○庚子定各卫所孳牧马匹五年一次拣选变卖从兵部议也
　　○辛丑吏部尚书等官杨一清等奏近日巡按云南御史张璞巡按陕西御史刘天和王廷相为镇守太监梁裕廖镗等所奏逮系镇抚司又巡按陕西御史成文因劾佥事赵应龙巡抚都御史张翼等顾为应龙摭拾亦被逮狱久未决臣等伏思御史受命巡按责在振风纪禁贪奸斯为尽职否则人将指而议之且镇守内臣纵皆安静其随从官舍头目人等岂能尽循礼法巡按稍加裁抑辄成大隙至于大小官员贪黩病民者不少御史固当举劾若听其摭拾何患无辞闻璞已死狱中天和辈或疾瘼相染或惊忧不测传之中外未免骇动人心又恐此后巡按之官务为姑息风纪为之扫地各处贪污豪猾闻某御史以镇守之奏而被逮某御史以贪官之讦而下狱肆行无忌贻患地方其所关系亦为不小伏望特敕所司将天和等早具罪状上请发落则大体全而人心安矣奏入诏天和廷相镇抚司即鞫实以闻移勘者亦即为勘处
　　○四川总制都御史彭泽等奏廖贼已诛喻老人率数十人走匿大巴山川陕之兵已足搜捕请罢遣延绥洮岷等处官军还边操守兵部覆请从之人赏银二两  广东高州府地震
　　○壬寅腊八节赐百宴于午门
　　○癸卯升湖广按察司副使孙火□冈为陕西苑马寺卿
　　○升把总运粮扬州等卫指挥张辅吴鉴丁辅聂钦陈言卢英余果郭冕李辅俱为署都指挥佥事初漕运都御史张缙等奏各把总官总领儧运行移相见之体下于部属及布按两司乞量升以便行事兵部议请推都指挥更代诏俱升之不为例□山西交城县地震
　　○甲辰福建按察司按察使刘逊江西布政司右参议沈炼各奏乞致仕许之
　　○升浙江布政司左布政詹玺为广西按察司按察使
　　○升灵州千户所带俸都指挥同知韩斌为都指挥使仍赏银十两彩币二表里斌初为都指挥佥事升都指挥同知值宁夏之变有夺船功既而又以传书讨贼功累升当为署都督佥事兵部议以斌无重大军功而骤得府阶恐滥名器宜量减一级故有是命
　　○南京刑部尚书刘缨为言者所劾乞致仕许之仍令有司给食米月二石役夫岁四名
　　○致仕工部右侍郎胡谅卒谅字允夫河南灵宝人籍腾骧左卫家京师成化戊戌进士授推官升广西道御史南京太仆寺少卿历六年升南京光禄寺卿又三年升工部右侍郎总理易州山厂谅与太监李荣连姻居官无可称述素以贪墨闻纳赂致通显屡为科道所论劾遂勒致仕士论薄之至是卒仍赐葬祭
　　○命南京刑部右侍郎邓璋兼都察院左佥都御史赈济江西地方先是巡抚右副都御史任汉奏江西自夏徂冬不雨省城内外并各府县火灾屡发延毁民居不可胜计加以瘟疫流行虎狼为害小民困苦实不聊生乞蠲粮税并赈济户部议请乃以命璋仍发本处预备仓及两淮两浙盐价银十万两给之
　　○丙午逮治巡捕都指挥佥事张钦等以失盗久不获故也
　　○福建福州府地震
　　○丁未升尚宝司少卿周曾为浙江布政司左参政监察御史房瀛为湖广按察司副使
　　○戊申升广东广州前卫都指挥佥事王英为都指挥同知以英自陈获功故也
　　○己酉  贞惠安和景皇帝忌辰遣仪宾杨淳祭  陵寝
　　○以今冬无雪遣成国公朱辅定国公徐光祚新宁伯谭祐祭告  天地  社稷山川
　　○改服阕湖广按察使王恩于福建按察司
　　○升南京监察御史潘镗为广东按察司佥事
　　○庚戌改南京工部尚书孙需为南京刑部尚书
　　○哈密卫忠顺王速坛拜牙即等并哈剌灰地面差使臣阿黑麻等来朝贡驼马赐宴并赏彩叚等物有差
　　○辛亥升四川按察司佥事郝绾为副使
　　○授翰林院庶吉士徐之鸾为刑科给事中
　　○宥京营都指挥成钊死谪戍陕西西宁卫钊坐失误军机当斩至是屡奏得脱罪云
　　○追赠诚意伯刘基为太师谥文成先是基九世孙处州卫指挥使瑜以赠谥及祠额请礼部覆议诏曰基在国初运筹帷幄功比汉之子房其赐谥如之额其祠曰翊运时部议并及翰林院学士承旨宋濂国子监祭酒宋讷亦皆赐谥附祭乡贤祠濂曰文宪讷曰文恪
　　○癸丑以水灾免陕西平凉等府六州县夏税麦豆一万六千三百石有奇
　　○甲寅调河南布政司左布政使陈恪于江西
　　○乙卯升总督两广军务兼巡抚右都御史林廷选为南京工部尚书
　　○丙辰礼部类奏灾异  上曰四方灾异频仍朕心祇惧其命内外官同加修省各尽职业以回天意
　　○南京监察御史张翀劾奏兵部尚书何鉴偏私少断南京兵部尚书刘机多欲诡随南京掌后军都督府事南宁伯毛良克剥赃滥今盗贼方滋夷狄尚横如三臣者皆宜罢命所司知之
　　○荫户部右侍郎丛兰子硻工部右侍郎张遇孙承恩为国子生以三年考满也
　　○丁巳升卫辉府同知白杲为四川按察司佥事
　　○前军都督府左都督谷大中卒大中乃太监太用之弟也冒功累升遂跻极品
　　○戊午升河南布政司右布政使陈璘为左布政使
　　○命提督仓场户部右侍郎侯观回部管事
