<!-- { "loadSidebar": true } -->
　　○乙酉礼部上大婚礼仪注一七月十七日祭告  天地  宗庙一七月二十日传制遣官持节行纳采问名礼至期前一日鸿胪寺设制案节案于奉天殿御座前厥明  上具冕服御奉天殿文武官常参讫执事引正副使朝服就拜位行传制礼宣制曰兹选中军都督府都督同知夏儒长女为  皇后命卿等持节行纳采问名礼礼毕制案节案及礼物由中门出正副使至奉天门外取制书置彩舆中仪仗大乐前导至大明门外正副使乘马诣  皇后第行礼其日正副使至大明门外礼官先生主婚者朝服出见礼官曰奉制建后遣使行纳彩问名礼主婚者出迎正副使捧制及节正堂置制书及节案主婚者行四拜礼诣案前跪听宣制正副使宣制讫以授主婚者置于案俯伏兴平身以答名表跪授正使退就拜位礼毕主婚者请礼从者酒馔毕以弊劳正副使送至大门外正副捧答名表入至奉天门外以表节授司礼监官奏闻复命一纳吉纳徵告期其仪注自遣官至复命并同纳采问名礼但纳吉用玉帛纳徵用谷圭玄纁束帛六马等物改制词云兹聘中军都督府都督同知夏儒长女为  皇后命卿等持节行纳吉纳徵告期礼礼官入见主婚者致辞曰奉制聘后行纳吉纳徵告期礼一八月十一日遣官行发册奉迎礼至期清晨鸿胪寺设制案节案册案宝案于御座前礼部陈鴈及礼物于丹陛上设彩舆于奉天门外内官监陈设  皇后卤簿车辂礼物于彩舆南其传制遣使礼仪并同纳彩问名仪但改制词云兹册中军都督府都督同知夏儒长女为  皇后命卿等持节奉册宝行奉迎礼其制册宝节用伞盖遮护俱从中门出鴈及礼物随行正副使从之诣  皇后第行礼前一日陈设幕次香案制书案节案册宝案如仪其日正副使至取制书册宝置案上女官奉  皇后首饰祎服入中堂左内官陈仪仗车辂等物于大门内礼官先入见主婚者致辞曰奉制册后遣使持节奉册宝行奉迎礼主婚者出迎执事者举册宝案正副使捧制书及节执事者执鴈及礼物至正堂各置其所如仪引礼引主婚者就拜位行礼女官入进首饰祎服内官进仪仗正副使取节册宝授司礼监官内赞二人引捧节册宝监官入中堂  皇后具服出阁女官及宫人拥护诣香案前向阙立内赞赞行四拜礼赞宣册赞跪  皇后跪宣册取册立宣赞受册赞搢圭宣册官以册进  皇后受册以授女官赞宣宝  皇后受宝以授女官赞出圭赞兴赞四拜礼毕  皇后入阁监官持节由正门出以授正副使引礼引主婚者诣案前跪听正使宣制受之以次受副使进鴈及礼物行四拜礼毕正副使出大门外主婚者礼从者及劳使者以帛如前仪女官奏请  皇后出阁自东阶下立香前案内执事赞四拜毕请  皇后升堂南向立主婚者进立于  皇后之东西向曰戒之敬之夙夜无违命毕退立于东阶西向毋进立于  皇后之西东向施衿结帨曰勉之敬之夙夜无违毕立于西阶东向内执事奏请乘舆  皇后降阶升舆出门其侍从拥导护卫用仪仗大乐卤簿如仪从大明门中门入文武百官俱朝服于承天门外东西立班迎候舆入承天门退  皇后舆由奉天门进内庭幕次  皇后出舆由西阶进  上由东阶降迎于庭揖  皇后入内殿内侍请  上诣更服处具衮冕女官请  皇后诣更服处更礼服  上偕后诣  奉先殿行礼谒庙是日早内官于  奉先殿陈设牲醴祝帛毕伺  上偕后至赞引引就拜位  上在东  皇后在西行礼如常仪一合卺其日内官先于正宫殿内设  上座于东  皇后座于西相向置酒案于正中稍南置四金爵两卺于案上谒  庙还内侍女官请  上与  皇后各就更服处  上服皮弁服升内殿  皇后更衣从升赞请升座执事者举馔案于  上与  皇后前女官司尊者取金爵酌酒以进饮讫女官进馔举馔讫女官再取金爵酌酒以进饮讫进馔女官以卺盏酌酒和合以进饮讫又进馔凡三举酒馔毕  皇帝从者馂  皇后之馔  皇后从者馂  皇帝之馔一朝见第二日早  上冕服  皇后礼服诣  太皇太后宫行四拜礼  皇后捧腶修盘置于案上执事女官举案  皇后随举进至  太皇太后前  皇后复位  上与  皇后皆四拜礼毕出诣  皇太后宫谒见行礼如前仪一谢恩第三日早  上冕服  皇后礼服同诣  太皇太后前次诣  皇太后前俱行八拜礼讫  皇后诣内殿  上服皮弁服升座女官引  皇后礼服诣  上前行八拜礼毕  皇后还宫升座引礼引在内亲属赞八拜礼次引六尚等女官次引各监局内官内使俱行八拜礼毕是日早朝  上具服御奉天殿颁诏布告中外行礼如常仪一受贺第四日文武百官具朝服上表庆贺陈设如常仪  上具衮冕御华盖殿亲王行八拜庆贺礼次执事官行五拜三叩头礼毕鸿胪寺奏请升殿导驾前导百官进表行礼如常仪亲王行礼毕诣  太皇太后  皇太后  皇后前庆贺行八拜礼毕  太皇太后  皇太后受内外命妇庆贺礼外命妇进表陈设如常仪  皇后礼服升殿受内外命妇庆贺礼外命妇进笺陈设如常仪一盥馈第五日清晨尚膳监具膳羞  皇后具礼服诣  太皇太后宫伺膳至赞引引  皇后诣  太皇太后前赞四拜尚食以膳授  皇后  皇后捧膳进于案复位赞四拜赞引引  皇后退立于西南伺膳毕引出诣  皇太后宫进膳如前仪毕退还宫
　　○礼部复奏七月十七日内官先期于  孝宗敬皇帝几筵前陈设酒果如常仪至期  上具冕服诣拜位四拜奠帛三献酒读祝又四拜焚帛祝礼毕八月十一日内官先期于  几筵前陈牲醴祝帛设乐候  奉先殿行礼毕内赞引  上同  皇后就拜位四拜  上诣  几筵前跪  皇后亦跪  上搢圭进帛三献酒读祝俯伏兴平身复位又四拜燎祝帛礼毕  上同  皇后还同行合卺礼报可  升陕西按察司佥事胡经为副使整饬西宁等处兵备以总制边务左副都御史杨一清荐也
　　○升龙骧卫指挥佥事王辅为署都指挥佥事守备  天寿山
　　○大同怀仁县地震如雷
　　○丙戌转山西右布政使任弘为贵州左布政使
　　○调河南按察司佥事沙立于广西以才力不及也
　　○户部议覆吏部主事杨子器所奏理财六事一谓各处司府州县审派均徭率多宽剩之银上司不行查筭往往致侵匿宜行抚巡稽核弘治改元以来原编底簿取其银解部应用有侵匿者追完行遣本部仍行各处审编差役量其丁田如例均派不许滥设多徵以为民病一谓各处解户多侵匿已徵银米遇赦輙归咎小民以为积欠行赂请属听其分豁宜行巡按通查各年文卷除实系小民所欠以赦例免之凡称解户侵欠者必逮系追完方许疏放一谓实边在积粮粮不足而输银法之最弊者也近岁榆林都指挥郑胤□人张輗等领籴本银三十万两延久不完多所侵匿宜行都御史督同守巡管粮管屯等官逮问查勘果有侵匿之弊必监追问拟且参奏连及之人其余诸边恐亦有此弊宜通行查究一谓边境东尽辽阳西抵甘肃中连宣大延宁诸镇延袤七八千里多衍沃可屯之地或夺于势豪或弃为草莽深为可惜宜行巡抚都御史躬行相度募人开垦耕种取其租以给边饷权豪敢沮挠者治如律一谓仓库钱粮监守自盗者论斩徵收违限一年不完者论绞此律法也今有司皆玩视之故积欠数多必备查所欠之数违限之期如律究问仍住俸责限完解其法近已申请而行矣宜行抚巡官遵诏查催一谓民间逋负诸税未徵未完者弘治十八年五月十八日之诏固应蠲免其已徵而完或已解者今不议处清查久则渐难稽考追究宜行抚巡官清查诏不应免者如数解纳诏如议
　　○宛平县知县雷子坚参谒巡按御史常赐赐待之甚倨且呵责之子坚不能平适赐妻之父刑部员外郎张王□赞以事遣吏嘱子坚子坚遂以上闻并讦赐籍隶京卫例不得巡按其地及滥用皂隶久乘驿马等事奏下吏部未行旬日间三上奏谓诸司畏科道及赐以要地相党援王□赞亦令弟奏辩下刑部并覆给事中刘茝奏子坚诬罔法宜究治诏下镇抚司鞫问参送刑部子坚又奏刑官徇情逼使诬服于是刑部请会三法司锦衣卫堂上官逮问状止拟子坚王□赞赎徒赐赎杖还职得旨子坚挟私健讼烦渎朝廷赐不遵宪纲难居风宪免赎俱调除外任王□赞准拟
　　○戊子  太皇太后圣旦免命妇朝贺
　　○德王奏庄田在兖州等处者每亩旧皆收子粒二斗惟清河子粒成化七年用大理少卿宋旻议以为畿内役重民贫每亩止纳五升近者又奉诏例凡庄田每亩止徵银三分臣无以自给乞如前徵收二斗有旨遽从之户部言税重则民不堪故多逋负今东境内水旱相仍百姓凋弊意外之虞不可不虑王所奏宜勿从第如诏旨起科令有司徵收送用便  上曰然
　　○监察御史赵佑言顷者灾变非常诏下同加修省条陈弊政何修省之心萌而复蔽求言之诏出而自违夫君德莫圣于从谏臣罪莫大于逢君如太监丘聚马永成献鹰犬导骑射恐万一有伤  圣体遗忧  两宫镇守内臣邓原麦秀颇简静不扰而刘璟梁裕乃挤而代之户部议马房草场召民佃种而寗瑾等竟得奏免李兴擅伐陵寝树木侵渔官钱近坐大辟足以快人风闻赂左右以求免又如南京守备刘云督仓赵忠韦进叚循俱属增添乞寘聚永成于法罢璟裕差遣清马房地土治瑾等沮挠之罪兴则速加诛戮以谢  祖宗在天之灵自后政令必咨询台阁大臣以定可否而不为近习所摇则君心正时弊革天心顺而灾变消矣诏付所司知之
　　○己丑升狭西布政司右参政史简为山西右布政使
　　○庚寅升吏科右给事中徐昂左给事中吏科给事中丘俊兵科给事中潘铎刑科给事中赵铎汤礼敬俱右给事中昂户科俊礼敬本科潘铎礼科赵铎兵科
　　○录故祭酒罗璟之子鐩为国子生
　　○录故太常寺少卿兼翰林院侍讲学士杨时畅之子监生杨依泽送中书舍人习字出身仍许其次子依江补荫监生以时畅曾侍东宫讲读故也　　○太仆寺卿储巏陈马政四事一餋京营战马谓宜将团营官军询验家产分为等第餋马其旧例桩头朋合银两宜行革去一减马政文册谓岁造孳生备用并季报文册节次浩繁劳扰不便宜每岁止二次每次止二太以节民财一处管马官员谓顺天保定河间三府宜专委少卿一员督理寄餋马匹其分管寺丞宜移他府别管孳生马匹之类则事体重专宛大二县仍令分派餋马其管马官免革止裁顺天通判一员为便一清场亩租银谓各处草场银两节年未解者四十余处宜委本寺少卿一员遍历清查以绝官吏侵渔之弊兵部议言桩朋银两行之既久若验餋马则堪餋之人或非堪调之士但银两不宜管军官员经收自后宜尽解部转输太仆寺以杜侵欺为便宛大仍令餋马则似涉分更其管马官仍宜裁革而顺天通判所辖州县尚多不宜裁去余当如巏请诏从之
　　○辛卯罢分守开原参将都指挥崔鉴以言劾其夤缘贪暴故也
　　○朝鲜国王李＜忄隆＞遣陪臣李继福等来朝贡方物马匹谢恩赐宴并袭服叚帛靴袜各有差
　　○壬辰中元节遣驸马都尉游泰崔元林岳分祭  长陵  献陵  景陵  裕陵  茂陵泰陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
