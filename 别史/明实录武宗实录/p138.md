<!-- { "loadSidebar": true } -->
　　○山东布政使姜洪乞休致因陈除寇安民事宜其略曰李隆杨虎起自文安不过二三十人巡按御史陆芸于所属申报贼情漫不经意贼始聚至四五百人势渐猖獗其后残破山东州县凡九十余处延及南北直隶河南山西此事机之一失也隆虎转劫河南山西而刘六刘七复自霸州流劫济南青州不过六七十人初不攻城杀人惟掠衣粮自给意望招抚其后始与隆虎合众至三千余人陷齐河高堂及南宫枣强杀人盈野国威已损而议者乃欲招之此事机之再失也李瑾军初至精锐青城之捷捕斩千人乘胜逐北一举可尽而困惫之余不能前进遂令贼得招聚势复大盛此事机之又失也  皇上以师久无功复调边军河间一遇彦明暂首二千余级再遇刘六捷又倍之若边军四合全功可收而黠贼诡计每战则置胁虏于前行小衄则率亲党而先遁所以我军屡胜而渠魁终不可得也夫用兵之道以主制客以逸待劳以饱待饥今贼一人常兼两马一日夜驰二三百里椎牛倒廪资食于民而我军所过续食易马贼闻将至列营待之则是贼常为主饱而逸我顾为客饥而劳又官军一道而行既不设奇分兵合剿又不据险设伏邀击及至近贼贼又乘间去矣事之不克皆由于此臣闻冬月以来贼亦困乏攻城不得掠野无资且南阻黄河西阻太行其往复循环不越二路西去则自鱼台济宁金乡过小滩趋河南彰德卫辉大名北走则自海丰沾化泊头趋沧景河间霸州宜分兵驻于济宁德州海丰每处各二三千人列营休士各守信地责以成功贼自河西河北被驱而东者则山东之兵邀之自山东被驱而西北者则河南直隶之兵邀之使其不得休息若官兵不足山东人心思奋旬日之中数千人可集使与官军相为掎角河南直隶亦然则贼庶可平矣过此师老则费公私匮乏将来患尤有可虑者山东百姓外迫劫掠内困诛求军中之费日千五百余两大小廪粮三百余分将来军饷马匹何术以给之此其可虑者一也又牛驴驱杀殆尽民皆藏匿不敢出耕大兵之后必有凶年二麦无收秋田失种民穷盗起势亦难保其可虑者二也又京边官军难以久留一旦召还何以支吾山东河南北直隶乃京师近辅而济宁临清德州又京师咽喉贡赋所经或有梗塞京师何以仰给其可虑者三也伏乞轸念早图成功兵部议洪所奏详尽可行宜令提督等官将京军分拨鱼台济宁金乡又海丰沾化泊头等处蓄锐防截仍委都御史张凤招募民兵付佥事牛鸾许逵操习往来策应其知州高屿王栋张宁听其选委果有显效照鸾逵事体擢用行粮令侍郎杨潭从宜支给诏从之仍留共办事
　　○辛亥致仕南京户部尚书秦民悦卒民悦字崇化庐州府舒城县人天顺丁丑进士授行人迁工部屯田员外郎赈济京畿诸县多所全活成化壬辰迁广平府知府考政为郡守第一九载去任民立祠树碑以思之甲辰迁江西布政司右参政弘治改元擢本司右布政使数月迁左布政使按部戢奸吏抑豪强均赋平役民赖以安辛亥擢都察院右副都御史整饬蓟州等处边备兼巡抚顺天等府奏乞减庄田租课以纾民困增密云古北口官军招募土兵以防冲突皆蒙嘉纳其年迁户部右侍郎甲寅改吏部右侍郎明年以父丧去任服阕添注都察院右副都御史未几仍改吏部右侍郎己未拜南京吏部尚书庚申改南京兵部癸亥丁继母忧乙丑服阕改南京户部正德丁卯致仕至是卒年七十九讣闻赐祭葬如例谥曰庄简民悦沉静谨恪进止有常平居卷不释手操觚染翰老而不倦在继母忧中尝＜锍-釒＞老疾乞休诏答以勉终礼制尚俟起用言官乃有论其急于进用者然民悦莅官持己不失法度士论多归之
　　○赐韩王书舍扁曰崇文从王请也
　　○壬子升监察御史曹闵为广西按察司佥事
　　○癸丑初科道等官孙祯吴棋等各奏裁革冗员吏部尚书杨一清等议覆谓各衙门冗员动以千计高者或至列卿其应得俸粮月米若干万石系品官者又有柴薪银此在丰亨之时尚难支给况今水旱相仍盗贼充斥师疲于外而馈饷屡绝民困于下而赋歛益烦闾阎鲜甔石之储太仓无数岁之积米价腾踊人情汹惧乞将光禄寺卿周惠畴少卿季通张晖尚宝司卿刘准丞高荣罢黜及鸿胪寺钦天监太医院中书科锦衣卫镇抚司传升乞升并营缮所文思院□作局等衙门所副大使副使冠带匠官文华仁智二殿御用监办事官员监生儒士并裁革之又僧道录司号称国师真人法王佛子者出入禁闼供馈之盛拟于王侯尤为奸蠹惟大奋乾刚速赐裁降勿令溷渎左右其他校尉军匠冗食者又不可以数计请令所司查革得旨文华殿办事监生孙瑭王钫张龄发为民序班王聪姚珑调外任其他不问是时冗员数千退者才五人而已
　　○四川巡按御史王纶言贼麻六方四等复炽由领兵者狃于小胜急于班师以致遗祸未已佥事郝绾马昊参议陶照都指挥徐勇等副使范镛等知府曹恕及都御史林俊高崇熙尚书洪钟俱宜罪兵部议覆诏停绾等俸以敕切责钟崇熙俊已致仕已之
　　○传旨以内官监太监张雄提督东厂官校办事
　　○乙卯赐哈密忠顺王速坛拜牙即毋脱脱速坛衣帽等物从其请也
　　丙辰清明节遣驸马都尉蔡震马诚崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭恭仁康定景皇帝陵寝
　　○遣内官祭  恭让章皇后陵寝
　　○贼方四复犯贵州婺川等处都指挥洛忠等坐降一级魏纪等降二级镇守太监孙叙总兵官李旻都御史魏英俱宥之
　　○丁巳监察御史张琏劾奏大学士梁储纵子次摅非法致人于死父子死而为求散官孙幼而辄丐恩命等事乞罢储仍置次摅于法  上曰辅臣子孙录荫乃  先朝恩例次摅事情令镇巡等官核实以闻
　　○司礼监太监张永传旨谕兵官各处盗贼为患京边官军斩获功次因查勘未报尚未升赏无以激劝人心其速令纪功科道官在监督提督军前纪验凡奏捷即以纪功文册随同进缴以凭升赏不许迟缓
　　○大学士梁储乞休  上曰卿学行端谨誉望素隆朝夕佐理多效勤劳宜勉副委托不允休致  山西大原府地震
　　○戊午提督都御史陆完等请发官军六千人分驻济宁榖亭安山安平东昌沛县防护粮运兵部议以军分为六每部仅千人恐不足御寇而宿迁泊头青县亦盗所出没俱宜设备但沿河卫所别无官军可调计各处运船凡一万二千余艘艘取一人则得万有二千之数宜令各运把总官领之分布防送庶几官军既免别调而运船亦获安行矣乃命总兵官顾仕隆参将梁玺都御史张缙陈天祥刘恺如原拟地方分督之
　　○录延绥盐池梁等处功升赏官舍旗军人等七十二人有差都督同知时源升一级太监王兢都督侯勋都御史黄珂各赏银二十两
　　○录故太子少保礼部尚书兼翰林院学士彭华孙师丙为中书舍人
　　○己未山东峄县火如斗自空而陨大风随起焚毁官民廨舍千二百余间及粮畜甚众火逸城外又焚民居及于丘木
　　○命羽林前卫指挥福英以都指挥体统行事统领新募义勇千八百人听征调从都御史甯杲请也
　　○赐故西天佛子舍剌星吉祭葬
　　○贼陷砀山萧睢宁等县知县李金孟琎苏霄不能御睢宁主簿金声丘绅义士朱用之奋勇迎战死于贼事闻命逮金等治罪赠声绅本县知县荫其子为国子生用之子升级世袭
　　○庚申升监察御史俞缁为福建按察司佥事　　○贼陷梁山县主簿时植死之其妻贾氏惧辱即自经贼复执其二女将犯之誓死不从贼缚之树焚而死事闻赠植知县表其妻及二女曰贞烈仍荫其子为国子生
　　○山东成山卫秦皇庙火屋宇悉毁像设如故钟鼓自鸣
　　○六科给事中李铎等言近者御史张琏劾大学士梁储纵子杀人及储以疾辞降旨慰留其何以平天下之政而服天下之心乎十三道御史许凤等亦以为言诏以储辅导重臣已慰留之次摅事待镇巡官核报处置
　　○辛酉大学士梁储复上＜锍-釒＞乞休并辞孙宸中书舍人之命  上口卿春宫旧臣文学才行众论所推方切委任况今多事之际正当共图治理宜安心供职梁宸恩荫已有旨矣不允辞
　　○壬戌监察御史徐文华言近刘瑾弄权大学士焦芳附之更张科制正德三年廷试毕工部立石题名命芳为记反以更张定制谓为百年未行之令典臣厕名其间实深耻之伏望将芳所撰记文并其石磨灭偃仆别命儒臣记之诏记文已刻其置之
　　○复补荫故太子少保工部尚书贾俊孙超为国子生
　　○录狭西镇靖堡榆山等处功升赏官舍旗军七十九人有差
　　○癸亥韩府镇国将军徵銮有孝行王以闻赐敕褒奖
　　○丁卯贼刘六等攻焚蕲黄等州县兵部议以贼舍骑而舟失其所长使守者有人一鼓可擒乃纵令焚掠而去湖广三法及府卫堂印官宜加重谴诏夺掌印及巡捕都司官俸各五月余三月事宁通查功过以闻
　　○夜江西余干县仙居塞有火落于旗竿顷之散于合塞枪头乃灭　　○己巳兵部言旧例三年阅视宣大各边及南北直隶十三省兵备请敕各该巡按清军御史用心举行无得虚应故事从之
　　○提督都御史彭泽巡抚河南都御史邓璋奏流贼二万余骑驻西平县副总兵时源冯祯参将神周金辅击败之贼走其半奔入城我军塞其门贼惧升屋迨夜纵火焚之凡斩首千余级焚死者倍之擒其渠魁二人泽璋及祯等各赐敕奖励祯等仍赏银二十两彩币二二表里纪功给事中吴王荣御史雷宗巡按御史李元各银五两彩币一表里奏捷者陛赏如例
　　○提督军务右副都御史陆完奏副总兵刘晖追贼至滕县吕孟社村率家兵并头目达官等冲其阵大破之追奔百余里斩首九百余级俘获二百余人完及晖各赐敕奖励晖仍赏银二十两彩币二表里奏捷者升赏如例
　　○革神木千户所初永乐间用镇朔等卫所军丁千人守护大木厂人给月粮六斗至逆瑾时立为千户所选千户镇抚吏目各一人百户十人月增军粮四斗至是以非旧制兵部请革之
　　○庚午命狭西岷州大崇教寺番僧劄巴坚参袭灌顶净觉佑善大国师
　　○辛未革交城王府辅国将军奇澶禄米三之二奇渝奇潚奇氵□頴及奇澶子奉国将军表栩表□木廿□冋□三之一以辅国将军奇洢讦奏按问不实也
　　○唐王妃苏氏薨赐祭葬如例
　　○御史徐文华劾巡抚贵州右副都御史魏英贪污吏部请令自陈都给事中杨禠等复言贵州道远又方多事若俟自陈往返须数月乞先补其阙乃令英致仕
　　○命贵州都司都指挥同知张泰掌印都指挥佥事王麟佥书管事
　　○升前军都督府带俸都督佥事谷大中为都督同知大中大用弟也由锦衣卫指挥同知累冒功升都督佥事至是又自陈延绥功得加升
　　○命沿河守巡兵备守备军卫有司俱听总理河道都御史刘恺节制罢安平镇统军都指挥杜雄以王祥代之从恺奏也
