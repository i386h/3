<!-- { "loadSidebar": true } -->
　○癸酉以彗星见遣英国公张懋驸马都尉蔡震祭告  天地  宗庙
　　○南京守备太监傅容会同三法司长史审录罪囚情可矜疑者十五人应免枷项者五人以请有旨是之十五人俱减死充军其杀人者仍杖百遣之
　　○甲戌升沈阳右卫指挥佥事李春为署都指挥佥事往山东总督备倭
　　○乙亥夜流星如盏色青白有光起自奎宿西南行至近浊二小星随其后
　　○丙子复除服阕山西布政司右布政使熊录于云南
　　○户科给事中薛金等奏近因巡视光禄寺见各官每日传旨添设汤饭卓面赏赐羊酒品物用度太侈宰杀数多较之往年所籍记者不啻数倍又加虫蚁虎豹之食取讨日滋供用器皿有入无出各官供事并杂流酒馔或添数倍殊非饩廪称事之义今猪羊缺少钱粮穷乏铺户靠损有司违慢所入不足以偿所出伏望  陛下惜财用屏嗜欲敕诸司通查各冗费如旧除革以崇简约其各处钱粮有已徵末解为奸人所侵匿者亦宜严加查究庶有司可免预借之扰戗金朱红等器成造实艰乞转令各宫管事内臣查考出入毋得侵用弃毁至于餋牛挤乳本寺既日常买辨而良牧等署复行进纳浪费实多所宜减省各署杂粮有余久积腐輙弃之宜暂解折银以助缺乏户部议覆各处钱粮已徵作未徵等弊本部行原差查催官会抚按清查究治从之
　　○御用监太监阎秀等乞加织染所人匠月粮直米户部尚书韩文等奏论秀不能裁减冗食又欲例外增添不过假此以为包纳月钱之计宜通行各监局管事官员务遵旧制不许妄有陈乞从之
　　○南京给事中徐暹等奏六月中旬雷震正阳门海马天坛殿走兽并禁门房柱各有摧折七月  孝陵树木亦为雷火烧毁灾异非尝宜求所以消弭之道谨以七事上陈一曰戒游佚以勤政学今三边未宁四方多事此正宵衣旰食之时伏闻近日以来耽嗜游乐或无故免朝或视朝太晚政废不修学废不讲  先帝服制未终人心望治甚切而所为若此上天震怒不可谓或然之数也乞念负荷之重于凡游戏玩好一切禁止躬亲万几日御经筵庶几政务修举睿聪日开二曰远邪佞以亲儒臣宋儒程颐有言人主一日之间接贤士大夫之时多亲宦官宫妾之时少则可以涵餋德性薰陶气质宜痛远左右邪佞之辈不使得以眩聪明而移威福时御便殿召内阁及诸大臣与之切劘大道讲图治理或讲官日留三二人以备顾问则无导谀薰染之损而有规讽辅养之益三曰纳谏诤以开言路近来言官论事或蒙戒励及令回话夫人臣爱身者多徇国者少窃恐闻风而靡务为缄默岂社稷之福哉乞广包荒之量言有可采即为施行或狂妄过当亦宜曲为优容使言路开辟人思自效四曰节财用以崇俭德自古帝王以节俭为首务  陛下初嗣大位正宜崇尚节俭以先天下况今公私困穷库藏空竭设遇连年水旱加以师旅不知何策以处乞念一钱一帛皆民脂膏自奉有节赐予勿滥庶国用不至匮乏五曰正国法以快人心张瑜刘文泰高廷和辈用药匪宜致误  先帝太监李兴擅伐园陵树木宜即加显戮新宁伯谭祐侍郎李鐩与兴同事依阿不举及其败露祐乃迁延不欲就理宜逮送法司从重究治六曰遵明诏以裁冗滥各马房仓库各门及各处守备内官虽奉明诏裁革不闻少减乃复添设何以取信天下宜悯生民困乏凡添设之数尽行取回勿令仍旧贻害七曰罢不职以协舆情英国公张懋谋勇无闻宜勿委以事任礼部尚书张昇不协人望翰林学士张元祯素行无取南京工部尚书陈清大理寺卿韩邦问俱升迁不协工部侍郎叶贽精力衰老太常寺卿吕啻迂腐无为宜以礼罢归南宁伯毛良职专府事惟肆诛求宜治以重罪则非才不得苟容而庶官亦知所警矣下其章于所司
　　○致仕太子太保吏部尚书王恕上言自古明王之治天下良臣之辅太平其嘉谋谠论之大要无过乎大公至正而已如发号施令进贤退奸赏善罚恶安边治内与凡一切政务必须处之得其公正然后可以服人心而成善治至如严军法以肃边境裁冗员以节财用重官爵以惜名器禁僣侈以化风俗存羡余以备不虞给民业以均贫富皆今日致治保邦之急务也老臣无以报国輙效愚直以仰副  陛下询谋求治之盛心伏惟采而行之臣死且不朽先是  上登极覃恩遣使赍敕存问且谕以有嘉谋谠论尚无有所隐故恕有此奏云
　　○是月贵州程番等处时疫大作民多死者
　　明武宗毅皇帝实录卷之十六
　明武宗毅皇帝实录卷之十七
　　正德元年九月丁丑朔赐隰川王聪羡四书集注洪武正韵从其请也
　　○戊寅  上御经筵
　　○大学士刘健等言今日早该司礼监传示  圣意欲免午讲臣等窃惟经筵之设有益  圣心而日讲尤切恭闻  英宗皇帝初年日御文华殿诵书讲学至午后回宫  孝宗皇帝初年日讲二次又臣等所亲侍此所以  圣性坚定治化大行兹山陵事毕婚礼告成万几之余别无他事正宜讲诵经史使义理渐明聪明渐广若先有厌倦之心则必无积累之效矣且四书尚书乃圣贤大道固当先务若大学衍义乃为治法度通鉴乃古人事迹亦皆不可不讲伏望  圣明少留数刻令臣等每日照旧二次进讲庶几可尽保傅之责以免旷职之愆  上曰知之矣○太监崔杲等以织造奏讨长芦往年支剩盐一万二千引给事中陶谐御史杜旻邵清等皆极言其不可许章下户部尚书韩文等言盐课之设专备边饷初与织造无干成化弘治年间弊端始开  先帝深知其害即已停止近日  登极诏书复申明禁寻遣风宪大臣分行清理人方幸盐法将通而国计有赖矣今若允杲等所奏是诏为虚文而官为徒遣也请并停织造如谐旻等言不允
　　○庆成王府奉国将军表槆因奸逼人死都察院上其罪状得旨表槆法当逮治姑从轻夺其冠带禄米俾闲住仍敕庆成王约束
　　○夜流星如盏色赤光烛地起自天津西行至天市垣内尾迹炸散
　　○庚辰  孝恭章皇后忌辰  奉先殿行祭礼遣驸马都尉崔元祭  景陵
　　○巡抚苏松等处都御史艾璞等奏拟贼犯施天常等九十六人应死施尚美等三人年幼可矜应减死充军因劾太仓卫都指挥等官陈翱等四十七人堤备不严苏州府知府林世远防御欠周俱宜逮问又谓世远抚剿多方劳于干济似可原宥下都察院会刑部大理寺议请行抚按官会审录郎中如原拟覆讯并逮翱等问  上是之而宥世远
　　○辛巳兵部尚书许进言人君之心惟在所养欲得所养惟经筵为急伏望痛止逸游时敏问学以尧舜之君为必可师以荒逸之主为必当戒则  圣德日修天下可平矣＜锍-釒＞入  上嘉纳之
　　○南京六科给事中任惠十三道御史姚学礼等言益告舜曰儆戒无虞罔失法度罔游于逸罔淫于乐傅说告高宗曰人求多闻时惟建事学于古训乃有获仰惟  陛下明睿天纵英断夙成天下引领望之以为尧舜复出夫何近日以来颇喜逸乐骑射之事且人之五脏系络甚微颠顿驰骋未免振挠况今四方多事正宜恐惧修省以图至治岂可徒取一时之娱邪伏望退朝之暇玩习经史讲求治道凡有所得见诸躬行一切逸乐之事即皆禁止则聪明日广德业日新无为而天下治矣章下礼部亦以勤学修身亲贤远佞隆  两宫之养致  几筵之哀亲决奏＜锍-釒＞总揽乾纲为请  上曰朕知之矣
　　○御用监太监张永奏求已故太监吴忠辞退七里海等处庄田户部言其违禁当究治且谓王者无私恩人臣无私请朝廷之地有限人心之欲无穷此端一开何以制后  上令仍与永管业
　　○癸未行册妃礼遣英国公张懋保国公朱晖充正使尚书刘健李东阳充副使
　　○甲申宛平县枣林庄李花盛开巡视监察御史赵佑奏李为春花遇阴则收歛不应旺于草木黄落之时秋为金气遇物则肃杀不宜僣乎天地发育之令此乃秋专春气阴擅阳权非偶然也望勿玩草木之妖有戾中和之化昭一德以对天地策三公以理阴阳实迎休永命之道也＜锍-釒＞入下所司知之
　　○昏刻月犯狗星
　　○乙酉授莆田处士刘闵以儒学训导闵天性孝友慎言动守正不渝早丧父贫不能葬旅殡于里人之园三年不处内不御酒肉祭奠皆极诚敬事母甚孝时物未奉母不敢尝晨昏定省出告反面皆如礼母疾衣不解带抚摩通夕乡人皆敬慕之提学佥事周孟中尝捐金以助其养副使罗璟令有司立社学构餋亲堂延闵为师知府王弼复置学田岁取租五十石以资其费毋卒毁瘠庐墓弼将以前田赙之不受岁凶弟妇欲求分异闵闭户自挝感悟复合其笃行如此巡按御史宗彝饶榶授诏例欲以经明行修荐闵恳辞知府陈效请遂闵志以学职荣之乃有是命
　　○升翰林院侍读罗＜王巳＞为南京太常寺少卿
　　○礼部尚书张昇以病乞休  上谕令善加调理以副委任既而昇再上＜锍-釒＞辞复不允
　　○沈府沁水王诠金□替薨诠金□替安惠王长子也母妃李氏景泰六年七月三十日生成化十二年九月袭封至是薨辍朝一日赐祭葬如例谥端懿
　　○丙戌监察御史杜旻奏人君之处贵戚爱而必教盖其人多起侧微一旦姻连  帝室非乞田请爵则侵官罔利以所与居者无端谨之士未尝闻礼义之诲故也都督同知夏儒以  后父得享殊锡恐骄侈易成罪戾必至宜慎选儒生俾为师友吏部请如旻言选老成端洁堪为师友者一人授以训导之职令为儒讲学  上从之
　　○是旬广西桂林等府兴安灌阳洛容县疫大作民多死亡兴安县火延烧公廨民房三百余里
　　○致仕南京都察院左副都御史陈璚卒璚字玉汝苏州长洲人成化戊戌进士改翰林庶吉士授兵科给事中历左给事中都给事中妖僧继晓既就逮法司拟以常刑璚与同官暴其罪遂伏法妖人王良惑众通虏奏令抚臣禁绝因请重天下社学以端蒙养则邪慝不兴有中人击尚宝官于朝劾之俱坐黜彭城伯张信为幸臣所诬璚辩其非历升大理寺左右寺丞左右少卿南京都察院左佥都御史兼管操江召回莅院事周府庄田与屯田相错互争不决璚往勘归之府人多非之璚著屯田十二难以辨再升南京都察院左副都御史兼管操江剧贼施天泰等扰海上璚引兵会巡抚魏绅不即捕灭第诱降其首而余党复炽为言者所论遂致仕家居不一年卒赐祭葬如制璚质迟重以谨饬称然居官无大建明云
　　○戊子升翰林院修撰石珤为南京翰林院侍读学士
　　○升南京湖广道监察御史吕镗为山西布政司左参议
　　○六科给事中徐昂十三道御史杨仪等言太监崔杲等以织造奏讨引盐假公售私贪求无厌利归于已怨归于上该部及科道官累以为言不蒙俞允昔  先帝欲增内灵台军夫数百名闻谏即止又欲造延寿塔工役已兴因言而罢此二事者播诸四方人人称庆诚可传之万世也乞以  先帝之从谏为法收回成命庶法禁严明贪婪知畏  上曰盐引已屡有旨给之尔等何为互相奏扰再言必不宥
　　○己丑复除服阕四川按察司佥事薛英于河南
　　○庚寅以灾伤免直隶凤阳府中都留守司所属州县卫所及寿泗等卫税粮有差
　　○赐代府辅国将军成金□弗四书集注从其请也
