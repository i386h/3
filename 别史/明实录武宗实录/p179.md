<!-- { "loadSidebar": true } -->
　　○升江西布政司右参政吴廷举为广东右布政司
　　○升赏剿平苗贼湖贵土汉官军指挥周勋等五百八十六人有差镇守贵州太监史泰緫兵官丰城侯李旻巡抚贵州都御史杨茂元沈林巡按贵州御史张祐各赏银二十两纻丝二表里贵州左参议方天雨七人半之思州府知府高节银五两纻丝一表里四川酉阳宣抚冉舜臣舍人冉仪令巡按御史以礼奖劳
　　○命万全都司都指挥同知王本掌印管事
　　○升锦衣卫都指挥佥事朱彬为都指挥同知彬奏正德六年征剿流贼屡有战功后以南宫县纵杀罚俸半年乞以旧功升职兵部覆请得旨准升一级
　　○戊辰夜月犯垒壁阵东第四星
　　○己巳升山东左布政使秦金为都察院右副都御史巡抚湖广地方兼赞理军务
　　○以有灾免顺天永平保定何间等府卫屯田子粒有差
　　○蓟州镇巡等官复奏朵颜三卫都督花当等必欲增人进贡且云若限以旧数则不复贡矣兵部会议夷狂悖宜兴师问罪但臣事中国已久难遽弃绝请今俯从其请以后仍照旧数勿再要求镇巡官仍令通事省谕从之
　　○命绥德卫纳粟都指挥佥事纪世楹充右参将分守延绥东路地方
　　○锦衣卫掌卫事都督同知朱宁奏提督官校副千户赵玺等屡获妖言强盗乞录其功得旨宁提有功功勤茂著升右都督仍旧掌印提督玺升正千户百户张纶等五十三人各升一级宁奏辞掌印得旨朝廷以尔奉法公勤行事安静特兹加秩宜勉承新命仍旧供职不允所辞宁复辞升级及掌印得旨论功升秩乃激劝旧例尔积有年劳朕心嘉悦方切委任宜照前旨供职以副眷注至意不必固辞会本卫都指挥同知覃泰等奏保留之宁复辞得旨尔辞免加秩至于再三具见谦让至情卫官又合辞奏保尢见平日行事公平人心悦服特允所请以旧衔掌印提督仍赏银五十两彩币四表里宜承朕意不必再辞
　　○庚午六科都给事中安金等以虏数入寇劾奏镇守副总兵神周緫兵官叶椿巡抚都御史高友玑王珝劾镇守太监孙清宋彬緫制都御史丛兰緫兵官白玉副緫兵温恭之罪乞逮问周椿而罢黜友玑等十三道御史吴祺等亦为言并劾宣府总兵官刘淮太监王纲都御史孟春等罪会周椿已有旨逮问兵部覆请得旨大同緫巡等官先事不能防御致虏深入越过三关直至崞忻等处残害州县宣府偏头宁武及山西地方失事尤重各该緫巡等官俱当械系重治姑从轻处之淮部下有斩获微功降二级带俸差操友玑亦降二级春翊各一级俱别用彬清俱取为京兰受命緫制经略无谋责令自劾玉恭统领大众调度无策写敕切责之仍命张永张忠用心督励将士共图成功既而兰自陈夺其俸半年令杀贼自效
　　○虏入花马池掠牧放官马五百三十二匹参将尹清追之出兵百余里至方山与虏战中流矢死陕西总制都御史邓璋以闻诏以失事情重亟命巡按御史查勘
　　○壬申转陕西右布政使陈一经为山东左布政使
　　○升赏甘州靖安大海渠沙河等堡地方获功官军百户王达等五十八人有差
　　○命怀来卫指挥同知黄昱守备赤城堡地方
　　○餋病都察院右副都御史陈璧卒壁字瑞卿山西太原左卫人成化壬戌进士授嘉兴知县改武邑擢监察御史巡畿郡山东刚直有威弘治间升山东按察司副使整饬临清兵备权贵过者皆歛戢升按察使进南京太仆寺卿正德初升都察院右副都御史整饬蓟州等处边备兼巡抚顺天等府以病不能莅任遂致仕至是卒诏祭葬壁性戆直居官守法无所屈挠然刚愎少容好使酒人以是惜之
　　○大监蒋贵传旨浙江镇守内官监太监刘璟调緫镇两广地方而以市舶司内官监太监王堂代璟镇守
　　○山西角□羊州流星自东南往西北大如斗先如火有声如雷
　　○癸酉升刑部员外郎李钺为河南按察司佥事  升定辽左卫都指挥佥事高云为都指挥同知以征流贼功也
　　○命宁中卫指挥佥事雍彬守备环庆地方
　　○命山西行都司署都指挥佥事张輗充左参将分守大同东路地方
　　○山西襄陵县西南白气二道如帚移时散天鼓明如雷
　　○奏府保安王诚漖事母至孝其母以闻赐敕奖励
　　○勒狭西按察司佥事张琎为民始琎与都御史张翼讦奏遣给事中邵锡刑部郎中闵槐锦衣卫千户周衷勘之时巡按御史成文亦劾翼失事冒功翼疑琎与父同乡有私伺琎遣人如文所执而胁之俾首所馈文金钱状又虑其人不承厚赐以结之即以奏闻并下锡等案验皆诬锡等还报复下琎诏狱与文面质词不异琎竟坐黜为民而翼以餋病去不复究
　　○提督军务都御史俞谏等言江西进贤等县及新设万年东乡二县兵荒连岁民不聊生乞量免正德八年起运粮米户部复议从之
　　○夜犯毕宿右股东第二星
　　○甲戌升镇江府知府林魁为山西按察司副使提调学校
　　○提督巡捕管锦衣卫事都督同知朱安奏官校正千户萧仁等捕盗有功乞升级得旨安督捕勤劳升右都督职任仍旧仁等各升一级安辞管卫事不允再辞升秩得旨尔以年劳加秩乃激劝旧章再＜锍-釒＞恳辞具见谦让至意特允所请以旧衔管事提督仍赏银三十两彩币二表里是时宁安怙宠既升且辞玩渎甚矣
　　○命绥德卫指挥使窦鍧守备平虏城阳和卫署指挥使任玺备天城城
　　○四川成都府新都金堂双流三县各地震
　　○丙子南京工部尚书林廷选致仕廷选自緫督两广右都御史升南京辞病不能赴命以新秩致仕仍予之敕有司仍给食米月一石人夫岁二名升山西按察使王绍为陕西右布政使
　　○裁革整饬苏松等处兵备副使从巡抚都御史王黰等奏也
　　○裁革河间大名等府地方镇守緫兵官保定游击将军刘宝驻河间防守
　　○瓦剌达子侵哈密土鲁番速坛满速王等败之斩首八级甘肃守臣以闻且为乞赏诏速坛满速儿赏彩叚六表里织金衣服二袭真帖木儿彩叚四表里织金衣服一袭为首头目各赏银五两彩叚一表里为从夷人各银三两布四匹
　　○初巡抚大同都御史高友玑奏天城阳和高山威远等处主客兵马数多粮草缺乏户部请以山西河南直隶原派大同粮草缺欠催徵完角□羊及原议上纳甘肃银两在顺天等府者俱角□羊宣府在河南山东布政司者俱解大同应用从之  丁丑升大理寺左少卿张禬陕西按察使李钺为都察院右佥都御史禬巡抚宣府钺提督鴈门等关兼巡抚山西等处改提督抚治郧阳右副都御史王宪巡抚大同
　　○降太仓卫署都指挥佥事陈翱为正千户坐守备九江不能御贼故也
　　○命左都督刘晖充緫兵官镇守宣府地方宁夏前卫指挥同知杨贤守备宁夏镇城迤南地方  鲁府镇国将军阳鋑奏山东兵荒相仍请辞禄米及日后祭葬恤典又以老病乞容令谢事以终余年礼部议谓宗室无致仕例其辞常禄及日后祭葬亦恐失朝廷优典皆不可若有疾则宜其行朝贺礼仍赐敕奖励以为宗室劝从之
　　○庚辰南京礼部尚书乔宇宇引病乞致仕不允  升四川布政司左参政邵□□土贝□江西左参政王启为按察使□□土贝□陕西文山西
　　○狭西凉州永昌庄浪三卫俱地震声如雷  辛巳以大理寺右少卿王纯为本寺左少卿右寺丞胡王□赞为本寺右少卿
　　○太监韦彬传旨分守怀来御马监太监于喜调镇守宣府分守大同右卫都知监太监马锡镇守大同内官监太监罗籥令镇守山西而以御马监太监刘宝代喜右少监李环代锡
　　○巡抚宣府都御史孟春奏边军贫苦月粮每石折银不过七钱欲照五年例折户部覆奏折支多寡各视地之远近年之丰歉初无定价宣府今秋小稔宜准加折毋得过八钱从之
　　○壬午命都察院右副都御史任汉提督抚治郧阳等处
　　○添设游击将军一员于山西三关以署都指挥同知张绮充之从緫制都御史丛兰等奏也
　　○癸未改服阕南京兵部尚书柴昇为南京工部尚书
　　○升左春坊左中允兼翰林院修撰贾咏为南京翰林院学士
　　○命工部尚书陆完新宁伯谭佑提督营建宫室
　　○命锦衣卫署都指挥佥事叶凤仪充右参将镇守密云等处地方
　　○以灾伤免河南开封等府阳武等二十四州县及弘农卫秋粮子粒有差
　　○巡盐御史余珊奏长芦利民等二十四场积年逋负盐额宜加＜宀十见＞恤以安民灶且言洪武永乐年间时和岁丰家给人足民得尽力于农亩灶得专力于煎办民灶相安公私俱赡行之既久理极数穷至于今日灾殄并作祸给兵连迄无宁岁是以二税之入尽以供军用度浩繁无所取办则又巧力名色以取于民如听差银两买角□羊战马劝借杂粮科买军器修城夫役守城大汉之类何翅百端皆先时之所无者而今创有之民力不堪沦亡相继一有控诉监棰至死是故灶逃以累民民逃以累灶民灶俱困胥为戕贼伏望痛惜民穷如诏书例将正德七年以前八年以后拖欠未徵及虚文角□羊到户口价钞黑土课米折盐布匹之类勘实蠲免若有欺侵前毙责令追陪其已开中盐课听如例收买勤灶余盐以补官引长芦二批验所未买余盐万二千二百二十一引及抄没强贼财产许变卖动支先尽贫灶酌量赈济户部议覆从之
　　○甲申以明日冬至节遣驸马都尉马诚崔元林岳祭  长陵  献陵  景陵裕陵  茂陵  泰陵文武衙各分官陪祭  遣仪宾周钺祭恭仁康定景皇帝陵寝遣内官祭恭让章皇后陵寝
　　○乙酉冬至节  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼  太皇太后  皇太后俱免命妇朝贺
　　○免群臣宴赐以节钱钞
　　○丙戌复除贵州布政司右参政华杲于四川升整饬安绵石泉等处兵备副使张敏为山西右参政
　　○以狭西茶易马二千匹给甘肃官军从緫督都御史彭泽奏也
　　○广西苍梧县流贼六百余人劫掠马冈大圳等村指挥李镇倪明等御之镇中流矢死緫督都御史周南等以闻因劾明及左参将房润右参将左唐佥事孙徽知府曹踞等罪兵部覆请得旨停明等俸令戴罪杀贼责总督等官严督所属擒捕以安地方失误事情巡按御史勘报命右都督许泰都指挥同知朱彬提调团营西官厅先是太监张淮传旨镇国府春秋两班及宣府备御官军并新选团营六千勇士三千四卫三千俱令在西官厅操练即推谋勇堪任将者以闻兵部以都督许泰杨英马昂咸宁侯仇钺南和伯方寿祥名上仍令再推兵部复以怀宁侯孙应爵丰顺伯曹恺都督时源名上仍令再推允合朕意者兵部复以署都督金铺杨宏名上且言都督张俊都指挥朱彬亦皆可用但俊已老彬官卑况彬先为千緫有妄杀罪若掌中军害事益多故不敢举得旨彬事前以辩明乃命彬及许泰提调中军不妨营务
　　○降宣府纳级都指挥佥事李昇为正千户坐守备永宁城不能御贼故也
　　○增巡视山西偏头等关御史一员先是緫制都御史丛兰奏偏头宁武鴈门等关虽有兵备副使一员然为镇巡所辖宜照山海居庸关例每年改差御史一员领敕巡视兵部覆如兰请且言宜暂听今都御陈天祥委用遂差御史王潮潮言以御史而听人委用何以尽激扬之任乞改正从之
　　○丁亥升刑科都给事中李铎为南京大理寺右寺丞
