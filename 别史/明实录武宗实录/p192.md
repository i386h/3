<!-- { "loadSidebar": true } -->
　　○辛卯北虏寇陇州亦卜剌复寇洮岷命右都督张洪充总兵官提督狭西诸路军务领京营兵五百人以行洪以兵少请调宣府左参将宋赟兵三千辽东千总葛蔓杨春等兵二千并选总兵官韩玺兵一千以助征讨又言辽东系狱将官马骠等三十余人勇铳习战乞贳其罪令为前锋以自助下兵部详议以洪生长辽东练习边事宜如其请赟蔓各提兵三千并骠等俱听洪调度狭西先调宣府余震游兵三千亦取洪进止玺兵驻近关口缓急赴援诏太监张忠监督军务领赟兵由北路洪领所部及骠等由南路会总制都御史调度各路军马杀贼以靖地方蔓等兵不必动都给事中安金等言延宁甘狭兵可十万素称雄劲不必复出禁军而借外兵又河南见留秋班官军万人于彼亦足调度若徵兵如洪奏往返动以旬月又远赴数千里之外迟回道路而虏已过河矣况三屯营山海关兵马俱以应援蓟州密迩京师备亦不可轻撤得旨此事已有处分矣
　　○升大名府知府马卿为浙江按察司副使吏部初举金华府知府刘茝及卿堪任诏用卿且云近有旨降调官不得升用所司何以举茝姑置不究茝初为给事中以攻中官落职久乃起用而此辈犹衔之不置如此
　　○掌锦衣卫事都督同知朱宁奏旗校张琇等捕获强贼周玺乞升赏诏赐敕奖励宁仍赏羊酒提调官并总旗为首者各升世袭一级旗校为从者各赏银三两后提督巡捕都督同知朱安亦奏官校陈俊等捕获强贼陈清得旨赏安并赐敕升赏首从皆如宁例仍命后有缉获盗贼者止如旧例行之
　　○录定远兴水堡并小团山斩获功升守备指挥杨镇一级指挥使刘溥等二百一十七人各升赏有差
　　○升都督同知马钊为右都督钊太监马永成家人自百户累升至此
　　○巡抚云南右副都御史王懋中言四事一云南设镇守总兵太监二员又增金腾镇守参将太监二员金腾本云南西北一隅之地军士不满一万民户不及一二里科扰之害已为困极乞将金腾镇守等官并赐罢革一致仕大学士谢迁李东阳王鏊刘忠尚书刘大夏韩文都御史李士实林俊宜起用咨访政事委托机务一天下财力初敝于逆瑾再敝于流贼科歛繁急上泽罔敷不早为之图臣恐啸聚之祸尤有甚于前者宜令巡抚重臣多方处置淮济里河一带则领之于漕运都御史鄂岳江黄安庆大江一带则领之于操江都御史令修筑城垣训练士马演习水战以防不虞一中原盗起朝廷权命边将讨平然得此失彼其害有不可言者贼平之后不宜留居京师今后各边总兵参将游击等官凡有员缺就于生长边疆熟知虏性者量材补用京师膏梁子弟与近日权推将材夤缘侥幸之徒一切裁抑诏责其泛言滥举令具实自陈
　　○壬辰重阳节赐百官宴于午门
　　○设工部署郎中二人催运大木吴允祯自仪真邗沟至卫河达于京师王宗自荆湖至大江达于仪真从工部右侍郎刘丙请也
　　○荫都察院左都御史陈金子善恭为国子生
　　○山西角□羊州地震
　　○夜月犯罗偃南星
　　○癸巳荫兵部尚书王敞从子企为国子生
　　○太监韦霦传旨御马监太监廖銮镇守狭西吴景镇守河南杜甫镇守湖广廖堂王宏王润俱取回南京别用
　　○甲午更赐镇守密云太监吕安右参将署都指挥佥事叶凤仪敕安凤仪各奏原领敕书无与巡抚都御史会同之文乞更换增入以便行事兵部议密云遵化相去地远若有警必会巡抚而行恐后时失事请仍旧诏特俞之
　　○命安乡伯张冲清平伯吴杰武靖伯赵弘泽东宁伯焦洵泰宁侯陈儒武安侯郑英礼部左侍郎吴俨宁阳侯陈继祖建平伯高霳通政使司左通政刘达为正使中书舍人周令刑部员外郎阎让中书舍人马天祐太常寺寺丞朱天麒鸿胪左少卿张昱中书舍人倪霦户部署郎中事员外郎胡忠行人华淳中书舍人胡楫翰林院编修刘朴为副使持捧节册册封溁王嫡长子厚勋为世子嫡次子厚熹为福宁王韩王嫡第二子融燧为世子庶长子融焌为长洲王褒城安僖王庶长子镇国将军旭澜为褒城王赵府广安端裕王嫡长子厚熽为广安王沈王庶第七子铨金□亶为云和王庆府豊林温僖王嫡长子寘金□业为豊林王东城兵马司副指挥颜兖女颜氏为岷世子妃北城兵马司副指挥伍经女伍氏为南豊王妃通判王纶女王氏为益世子妃东城兵马司副指挥石钰女石氏为鲁府邹平王妃东城兵马司副指挥王纲女王氏为晋府靖安王妃中城兵马司副指挥刘王□赞女刘氏为周府封丘王妃
　　○遣兵部主事杨应奎以银五万两市马于河南狭西各千匹太仆寺官选保定等府寄养马三千匹送狭西军前听用
　　○兵科给事中许复礼奏弭盗四事一盗贼之起皆有藏匿之家官司宜出榜晓谕使之自新一今之卫所科歛频繁或扣除俸银或揭借月粮故往往逃而为盗宜申严其禁逃者许其自首则盗可渐息一各府州县宜令多畜侦事人役不吝厚赏以察奸摘伏一京畿内外虽有巡捕人员遇有盗劫往往畏缩不救贼去复迁延不报皆以罚轻而法废故也宜行镇巡等官凡地方失事悉以实闻违者重治则军士知畏兵部议其言皆可行报可
　　○乙未云南大理府地大震四日乃已
　　○总督两广军务都察院右都御史周南乞致仕许之赐给驿归有司给食米月二石役夫岁四人
　　○故户部尚书周紞孙允乞补荫国子生吏部覆请许之
　　○丁酉巡按陕西御史冯时雍奏巩昌府通判孙璘率总甲安钱获奸细车罕铁木儿自言与达子川合儿等五人俱自虏中入侦虚实宜械送京且请量升赏璘等兵部议以为然命钱赏银二十两璘升奉一级未获奸细令严缉之
　　○守备归德指挥同知朱澜乞加署职以便统属州县兵兵部议军职非有功不授且守备例不节制有司得旨升澜为署都指挥佥事
　　○戊戌南京三法司奉旨以天气暄热会审罪囚当死而情可矜者五人下刑部覆议得免死者二人余重鞫奏闻
　　○己亥大学士杨廷和以父丧奏乞终制日本年八月初一日少监秦用奉玺书宣谕  圣意趣臣还朝复敕四川镇巡三司等官勤谕臣闻命之余神魂惊怛窃思臣在京时以三月一日闻先臣之忧荷蒙  圣眷特举  先朝故事慰谕勉留臣屡＜锍-釒＞陈请敕许奔丧仍遣行人护送遂于本月十九日启行闰四月十七日到家岂意启行方两月而诏旨即下到家仅三月而敕使随至枕块而承自天之恩越绋以拜如丝之命宠光赫奕远迩惊耸顾臣何人有此荣遇恋阙之情甚切陟岵之痛方深伏念臣出仕颇早缺养最多屡陈归省之章辄为职司所系既莫追于往事将少赎于将来况人生大伦君父最重辅臣举措风化所关亲丧不能自尽不可以为子礼义或有少愆不可以范俗见今耆旧在位忠贤满朝闻望谋猷皆出臣右臣若以庸劣之才藉故事为口实当太平之世袭金革之变礼已且内愧人其谓何伏望矜怜召还命使俾情事得伸于丧纪庶举措少补于人风且隙驷之景易过而犬马之齿未衰禫礼既成或尚存于视息厚恩未报敢久滞于山林誓毕余生勉图后效鞠躬尽瘁更复何辞  上曰朕以卿辅导元臣忠勤久著特差敕使守取速来供职卿宜体朕至意即日就道再不必辞
　　○录擒获剧贼功升都指挥佥事盛瑾为都指挥同知署都指挥佥事高谦及纳级指挥佥事袁杰为都指挥佥事
　　○升狭西都指挥佥事赵文为署都督佥事镇守狭西地方
　　○夜月犯天困西第二星
　　○庚子云南大理府地复震
　　○辛丑升狭西行太仆寺少卿王溱为河南布政司右参政
　　○升保定达官都指挥佥事安钦为署都指挥同知录其姚源讨贼功也
　　○巡抚保定都御史张淳奏大名有宁山怀庆二卫并赵府群牧所军营杂处往往藏匿盗贼请每屯置一屯老十家置一总甲听州县官讥察则有司之权重而盗可息又开州长垣东明旧分隶曹州兵备请皆隶于大名庶事体归一兵部议从之
　　○壬寅命原任总制江西等处军务太子少保都察院左都御史陈金总督两广军务兼巡抚加太子太保
　　○升武昌府知事石□□音为胶州判判官以擒贼首赵燧功也
　　○命署都指挥使孙文充副总兵分守辽阳地方
　　○都给事中安金等劾奏狭西总兵官侯勋太监廖堂巡抚都御史冯清都御史邓璋等弛备寡谋以致虏骑深入荼毒地方请械勋至京如律治罪罢堂清等降敕责璋以图后功副参游击分守守备兵备等官宜令巡按御史核实治之监察御史张淮等亦以为言且劾总兵官潘浩拥兵玩寇亦宜械系至京治罪都御史边宪及太监张昭俱宜罢兵部覆议金淮等所言皆是但勋已故堂已调南京璋已降敕切责请逮浩至京治之昭清宪俱取回另择代者得旨失事官皆当重治但事急用人其从轻处之昭清宪令戴罪讨贼浩已调用俟边事稍宁俱审核以闻
　　○癸卯夜月犯井宿西扇北第二星
　　○甲辰升山西布政司右参议曹岐为陕西行太仆少卿
　　○升监察御史邝约为河南按察司副使
　　○先是巡按狭西御史常在奏虏自春至秋深入腹里为害至八月十二日十万余骑从花马池入固原联营而行长七十余里肆行抢杀城堡为空皆将帅不得其人所致乞悉罢总兵官潘浩都御史边宪太监张昭廖堂都督侯勋侍郎冯清等别择贤能代之仍遣给事中一员查究失机等罪其总制都御史邓璋亦乞降敕切责庶人知自励兵部议宜如在言浩罪视勋为重更调宣府恐无以惩戒请止浩勿更而谪其官听总制等官调遣戴罪杀贼其宁夏已调郤永为总兵官今踰三月未至亦请行巡按御史究治得旨浩已有处分永趣令疾驰以往失机事情待地方稍宁遣给事中会巡按御史审勘
　　○先是以山海卫义院口等处虏屡侵犯官军多死者命巡按御史张鳌山查勘以闻至是鳌山劾奏太监王忻都御史王倬总兵官陈鏸指挥孙世忠李镇陈棠薛昂等各失事请逮治指挥焦润钟杰功可赎罪宜免问及有功官军萧云等阵亡高銮等宜查勘优恤兵部议覆得旨润杰如拟勿问世忠夺俸三月镇两月棠等俱逮问以闻銮子若孙升一级世袭云等功次即核实升赏
　　○调甘肃游击将军郧节充副总兵协守狭西地方
　　○乙巳升署员外郎事中书舍人宋沧为鸿胪寺少卿司宾署署丞卢永春孙伯义为左寺丞鸣赞何文玉主簿朱完序班吴淓为右寺丞初鸿胪缺左寺丞诏令推选四五员以闻吏部以沧等名上诏皆用之于是都给事中吕经等＜锍-釒＞言鸿胪堂上官设有定额间有剩员不过随堂办事今因一缺而实授六人名器渎滥况宋沧出身科目又系五品署职于升固宜永春等起自杂流而超迁三倍于沧非夤缘何以至此其文玉与淓历俸未及五年升官骤踰六级尤为舛异乞于五人之中简命一员以补前缺余皆裁革或仍旧职随堂办事不听
　　○总制狭西军务右都御史邓璋引疾乞休许之命驰驿归病痊有司具奏起用
　　○刑部都察院会官审录重日得情可矜疑者十六人具狱上请得旨免死发戍边卫者十二人仍杖之百而遣之不孝而父母有息辞得释者三人
　　○命都指挥同知高云充右参将分守锦义二城地方
　　○升指挥佥事武振为署都指挥佥事充甘肃游击将军
