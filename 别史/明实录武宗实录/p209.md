<!-- { "loadSidebar": true } -->
　　○下监察御史徐文华于狱寻黜为民初文华上＜锍-釒＞言臣闻治人之道莫急于礼礼有五经莫重于祭而宗庙之祭尤重之重者洪惟我太祖高皇帝定鼎金陵首建  四庙  德祖居北  懿祖而下各以昭穆东西相向而南虚地以俟未盈之数度越千古既又援汉明故事改建同堂异室以从简便臣于此固未敢轻议且臣因监礼得入  太庙窃见大礼之行若祧庙若禘祫若特享若出主若附食犹有可议者五焉稽之于古而或违揆之以义而未协意者初年讲究之未精随时变革之失当欤臣谨条陈于左曰祧庙者臣按王制天子七庙三昭三穆与太祖之庙而七成周以文武为宗七庙之外别立二世室于昭穆之上与太祖俱百世不迁盖七庙者天子宗庙之常数亲尽则祧世室在七庙之外正以待有功德当祧而不可祧者初不限其数也故刘歆谓周至懿孝文武当祧而世室始立宋儒朱熹亦以歆说为是国朝追祀  四祖迨  仁宗而七庙已备  宣宗升祔已当议祧而礼官习见  太祖高皇帝改建九室遂以为定制而不敢议而不知  圣意渊深正欲虚二室以拟周之二世室也使当  宣宗升祔之时议者即奉  德祖为始祖则  懿祖当祧矣自时厥后  英宗升祔  僖祖当祧矣  宪宗升祔  仁祖当祧矣  孝宗升祔  太祖则当居东第一室以拟周之文世室以比文王仍虚西第一室以俟  太宗以拟周之武世室以比武王如此始于礼义为得而不缪于先王之制大抵国朝祧庙之议当议于  宣庙升祔之日不当议于  孝庙登极之初  九庙之制当备于  太祖  太宗议祧之后不当备于  二庙未祧之前今  仁祖当祧犹奉以备  九庙之数臣窃以为过于礼矣曰禘祫者臣按礼王者既立始祖之庙又推始祖所自出之帝祭之于始祖之庙而以始祖配之则谓之禘合毁庙未毁庙之主而享于始祖之庙则谓之祫盖缛仪备物莫详于禘祫而报本追远亦莫深于禘祫四代之盛或谓之间祀或谓之殷祭或谓之肆献或谓之馈食皆是也汉唐而下或禘非其祖或祫不及祧虽谓之不禘不祫可也我  太祖高皇帝功业特起  德祖之上无可推之亲此禘祭所由以不讲也  宪宗升祔  孝庙始下诏议祧礼官遂并祫祭议上而所定仪节不于三年而于每年不以十月而以岁暮不知何所取义也夫不王不禘者礼也未闻王而可以不禘也三年大祫者礼也未闻以岁暮之祭当之也臣窃惑之宜早为兴革使大礼并行不＜锍-釒＞不数亦国家之盛也曰特享者臣按王制天子犆礿祫禘祫尝祫蒸角□羊者曰春礿则特祭者各于其庙也禘尝蒸皆合食由是观之春时特祭三时合享自古则然矣我  太祖建  四庙之初孟春亦特享于  各庙余时合享于  德庙自夫同堂之制改建而特享之礼始废臣愚以为物各有则礼贵得中专于合享则不足以伸其敬而全其尊专特伤仁专合伤义二者胥失之今专于合在物则为违时在礼则为失中而臣愚区区之诚尤有所甚不安者我  太祖高皇帝正中夏文明之统有自古帝王所无之功而  龙驭上宾百二十年于兹未尝正东向享祀抑何以慰  圣祖在天之灵而伸万世报功之典乎宜准礼经仍遵  太祖初年之制以孟春特享于各室三时合食于前殿庶乎仁义两尽而无伤情文兼备而不悖也曰出主者臣按礼天子祫祭于祖则祝迎群庙之主出庙入庙必跸是古者合享于  太庙未有不出主者也我  太祖始建  四庙尝奉三祖神主合享于  德庙自夫改建  太庙之制正殿时享止设  各庙衣冠而木主永藏不出臣愚以为主所以依神体白□鬼窀穸之后神气则无所不之故为之主以依之主之所在即神之所在也庙无二主而可以衣冠代之乎以衣冠代主不知于礼何据中庸记宗庙之礼陈其宗器设其裳衣不过视为旧物设之以见其能守云耳惟汉作原庙月以衣冠出游先儒谓汉惠饰非叔孙舞礼遗讥千古而以之代主抑何以异于是宜自今合享之礼必出木主临之在上庶乎  列祖在天之灵有所依而圣子神孙亦得以致其如在之诚也曰祔食者臣按礼殇与无后者从祖祔食孔子告曾子亦曰凡殇与无后者祭于宗子之家宋儒程颐又曰成人而无后者祭终兄弟之孙之身我太祖建庙之初每祭以亲王寿春而下二十一位配享盖取古者祔食之义也然本旁亲祀宜有节故程颐以义起之曰终兄弟之孙之身曰终兄弟之孙之身是祀止三世耳苟谓颐说主庶人非可通于天子然从祖祔食各以班祔则不可得而紊也既从祖而祔亦从祖而毁亦理势之自然岂有正享之祖已祧而祔食之孙乃反岿然独存也今二十一位王妃臣固未明其昭穆之次以意逆之非  太祖之伯叔父则兄弟行耳在伯叔则与懿祖同昭而祔食于  懿祖在兄弟则与  僖祖同穆而祔食于  僖祖今  二祖既已奉祧而诸王犹以时享祔食不知所配者何祖所祔者何食此尤宜停配而罢享也五者之议考之四代而有据本之情理而无违臣初不敢为疑文虚说以黩  陛下严敬重难之心伏惟少赐一览下礼官详定上请临决使上足以继四代之盛下为万世法程＜锍-釒＞入  上震怒曰  宗庙礼仪自有定制文华出位妄言其令礼部集议以闻于是礼部及多官议曰  太祖高皇帝圣德配天制作大备其于  宗庙祭享之礼参稽前代之载籍博采儒先之论议斟酌损盖断自  圣心度数仪文各有攸当而祧迁禘祫之仪又我  孝宗敬皇帝敕下廷臣议拟裁定一遵成宪以协礼典皆垂之万世而不可易者非臣等所敢别议文华遂以妄言诏狱六科给事中叶相十三道御史牛天麟等交章救之复有旨诘责各夺俸二月已而法司拟文华赎杖还职特黜为民文华为御史多所建白有憾之者故藉此罪之
　　○都察院等衙门左都御史等官覆奏会审重囚内境外奸细车罕帖木儿等三人俱斩罪情真诏如议处斩  山西太原府地震
　　○庚申升国子监司业黄澜为南京翰林院侍讲学士
　　○升四川叙南卫指挥同知鲁儒为都指挥佥事以其父忠征蓝鄢有功未升而卒故也
　　○给赏狭西金州石香炉等处地方擒斩回贼有功官旗军舍银两绢布钞锭有差
　　○辛酉录大同威远城斩获功给赏旗军银帛有差
　　○发狭西布政司银二万两于延绥以给军饷
　　○壬戌升湖广布政司左参政王泰四川按察司副使杨惟康为按察使泰山东惟康狭西
　　○罢抚宁侯朱麒等所操官军各归本营散遣紫荆等关口增守官军民兵二万九千余人
　　○革肃州新设西路游击将军都指挥苪宁令还狭西行都司所领兵各归原卫以土番纳款从都御史李昆请也
　　○甲子升监察御史李元为狭西布政司右参议
　　○南京礼科给事中徐文溥等奏后湖晒晾册籍事宜乞令户部置印信文簿每月六次举行并省造驮语青册及免佥上元江宁二县台册人夫但令库匠应用或以赃罚银顾倩户部覆奏从之
　　○丙寅□诚孝昭皇后忌辰  奉先殿行祭礼遣附马都尉崔元祭  献陵
　　○升翰林院编修翟銮为本院侍读以九年秩满也
　　○授知县于桂余守观申理张汉卿行人刘文瑞为给事中桂户科守观礼科理兵科汉卿文瑞刑科行人何邦宪知县易王□赞王纪为南京给事中邦宪王□赞户科纪工科
　　○升狭西按察司副使边亿为湖广布政司左参政四川副使卢翊为云南右参政浙江佥事吴希由为四川副使
　　○赠太监苏进父杰为锦衣卫都指挥使封其母王氏为夫人进亦豹房近幸也
　　○命整饬保定等府武备工部左侍郎俞琳还京右侍郎赵璜仍留顺天等府抚恤饥民
　　○命都指挥佥事许凤子厚袭升署都指挥同知以凤有剿廖麻子功也
　　○天方国地面使臣赛答黑麻等来贡赐宴并赏彩币等物有差
　　○丁卯加赐岷王禄米二百石岷府禄米一千石  累朝已加至千五百石矣至是王复奏请户部议不可诏特加之
　　○以兵荒及地土沙薄免山西行都司所属大同前等卫所并大同府所属州县正德四年至七年税粮马草户口食盐商锐钞贯有差从巡按御史刘澄甫奏也
　　○戊辰先是南京兵科给事中周用等言北虏往年寇二镇前年寇三关今年则去京师才百里其入盖深其志盖骄此非虏有可恃之势乃我有可乘之毙耳今日之毙有三将领不一也功次不明也粮饷不继也今诸边将领位不得相临权不得相轧每有警则相顾不发比及列营虏已肆劫而去且延亘几百里镇守等官不下十数又有总制总督提督等官旁午交出莫能相下纵令授钺得人已为掣肘所谓将领不一者此也赏不当功犹乖公典无功蒙赏其将谓何近年诈冒首功滥施升赏战士出死命于锋镝势豪坐获封于床蓐较之  先朝冗员何啻十倍名器猥亵人心销沮所谓功次不明者此也国家赡兵具有经画今盐法阻坏而商募不通屯田荒芜而军食益阙少有徵集輙告空乏致令边饷倚办京储夫京储仰于漕运漕运出于农亩地力所生止有此数内以供无算之冗食外以给不时之军与方来未已民何以堪所谓粮饷不继者此也夫外攘之政本于内修乞下该部议处于将领则汰烦猥于功次则抑侥幸于粮饷则复盐法修屯政去冗食庶可以仰纾宵旰之勤永固河山之险矣兵部覆议诚如用等所言继今行师宜止推大臣一人提督军务不必再推总制总督等官致生掣肘其言滥冒功次宜令各边巡按纪功御史据实纪验不许以冒滥之人造报在册但有故违前例者听指实劾奏罪之得旨有实功者仍须为之辩理
　　○虏入叆阳清河等堡为我军所败斩首五十三级夺获马匹器物巡抚辽东都御史张贯总兵官韩玺各以捷闻赐敕奖励奏捷者升赏如例
　　○己巳升山东按察司佥事吕和为狭西副使四川佥事郭东山为本司副使
　　○巡抚大同右副都御史王宪以病乞致仕不许
　　○授知县东郊章纶杨枢胡洁朱寔昌许翔凤汪渊曹圭胡琼周廷用张英罗玉龚大有卢琼谢源行人杨朝凤助教龙彦等为试监察御史郊浙江道纶枢江西道洁福建道寔昌湖广道渊广西道圭山东道琼山西道廷用狭西道英四川道玉云南道大有南京浙江道琼南京狭西道源南京云南道朝凤南京江西道彦南京山西道
　　○辛未改服阕南京国子监司业穆孔晖为国子监司业
　　○壬申复除服阕广东按察司佥事刘蓝于浙江凌相于山东
　　○升刑部署郎中事主事梁曜为四川按察司佥事
　　○荫巡抚宁夏右副都御史边宪子偁为国子生
　　○甘肃都御史李昆奏边兵乏马乞如先年狭西军职纳银买马及免比试例行之兵部议马价有低昂纳银有多寡宜为之准每马一匹以银十两计其直如指挥应纳银二十五两者令纳马二匹加银五两千百户镇抚随纳银本数纳马并加银如之其比试违限及祖父未经比试应住俸者每年指挥纳银十两千户卫镇抚八两百户所镇抚五两计年递加俱令纳马不及为价者纳银随其数俱许开支总旗免并枪者纳银八两愿纳一匹与银相直者听议上从之
　　○升太原左卫指挥使袁勋为署都指挥佥事于山西都司佥书
　　○癸酉韩府宁远王旭栓薨王康王第四子母尚氏弘治戊申生庚申册封至是薨辍朝一日赐祭葬如例谥曰宣和
　　○升广西府知府朱嘉会为湖广按察司副使
