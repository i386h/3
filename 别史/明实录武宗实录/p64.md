<!-- { "loadSidebar": true } -->
　　○太监李荣传旨令礼部查宁王宸濠孝行礼部＜锍-釒＞其孝有五一其父康王病亲尝汤药祈以身代事其母妃徐氏孝敬如之又尝捐百金助修白鹿书院禁官校侵渔小民与辅臣讲论书史不近倡优不礼浮屠御史陈铨尝表上其事  孝宗皇帝降敕褒奖一请封其生母冯氏为妃一请颁赐庙祀礼乐一其祖宁靖王葬地不吉乞迁葬一请封其庶祖母胡氏奏入  上命加王禄米二千石赏衮龙红文绮三匹绢一匹嘉其辅导官能尽厥职赏承奉飞鱼文绮三匹长史各孔雀文绮一匹仍赐书谕王兼达于诸宗室濠在府欲矫饰细行取名如请封生母诸事皆无大过人者时值逆瑾擅权受濠赂故假孝行以浓赏答之濠于是内恃瑾庇外擅威福放肆骄横贪暴淫虐莫敢谁何矣
　　○癸未复锦衣卫降级指挥佥事孙钢原职钢  宣庙章皇后之侄孙也
　　○甲申山西太原等府泽潞等州太原等卫各以旱雹告灾今年夏税并子粒视其灾之轻重停免有差
　　○乙酉升巡抚宣府都察院右副都御史刘璟为刑部右侍郎
　　○除山西布政司参议吕镗名仍杖三十初镗为南京御史与同官李熙王蕃贡安甫葛浩姚学礼陆昆等劾论武昌知府陈晦不谨事至是巡抚官汤全等勘无实迹追罪之熙等先已除名仍逮问
　　○云南邓川州土官知州阿骥差人进象四只赐骥及其妻绮罗绢匹差来人赏衣服有差
　○升西安左卫指挥佥事杨宏为署都指挥佥事守备固原地方先是固原以镇守武臣驻其地因改守备为备御至是镇巡官会奏固原重地宜仍设守备便且荐宏可用从之
　　○巡按四川御史陈威等奏盐井仓大使王王□赞副使印光宣刘忠等坐浥烂米豆共一百四石有奇久系未完其数虽不甚多在诏旨例应奏请裁处户部以请宥王□赞等勿追乃停巡抚官管粮参政及经收官之俸浥烂正数外责令倍偿仍别差科道官一员再往详核其数以闻
　　○丙戌升河南布政司左参议马騆为四川右参政
　　○给故矾山王之妃及宫眷人等养赡米岁百石从荆世子请也
　　○丁亥复除裁革狭西布政司右参议周载为本司左参议
　　○礼部言明年正旦例赐群臣宴诏免宴赐以节钱钞
　　○戊子复除服阕江西布政司右参议周鼎于河南为左参议
　　○内府供用库奏新正在迩黄蜡等物不足应用请下所司议处户部覆议先行顺天府如时价收买黄蜡三万斤灯草二千斤蒲杖一千斤而以本部及太仓收贮银给之其司府州县历年逋欠物料则各官今方朝觐在部待事毕之日如数开单责令回任追徵完纳诏收买勿动太仓银累年逋负令分派原欠府州县限明年三月终完解不完者巡按御史＜锍-釒＞名以闻逮问重治
　　○山西太原府地震
　　○己丑令四川布政司左参议张宦顺庆府知府张贤俱致仕初宦与贤不相能都察院谓宦不能持法贤傲慢上官宜调用  上是之已而吏部拟调宦于山西乃诏与贤俱致仕　○免直隶扬州等府并徐州淮大等卫所今年分粮草子粒有差以水旱灾故也
　　○升分守锦义右参将都指挥使胡忠为署都督佥事论其领哨部下有斩获功也
　　○庚寅给事中安奎等奏宁夏大沙井驿新旧草烧毁一十四万三千三百束有奇典守者捏称浥烂成灰已监候究问其先任巡抚都御史刘宪法令欠严管粮佥事夏时等督理不谨俱有罪户部议逮典守者究问宪时以迁官去任应否逮问以请  上是之其典守者欲究火所从起从重处治宪时令锦衣卫遣官校逮系至京送镇抚司究问
　　○太监李荣传旨召镇守甘肃御马监太监邓玉还令往南京本监闻住都知监太监杨定仍镇守甘肃等处地方
　　○辛卯以服阕翰林院庶吉士闵楷为礼科给事中
　　○锦衣卫都指挥同知于永致仕特许其子承袭指挥同知永色目人善阴道秘戏得幸于豹房左右皆畏避之又言回回女晢润瑳粲大胜中国  上悦之时都督昌佐亦色目人永矫旨索佐家回女善西域舞者十二人以进又讽请召侯伯故色目籍家妇人入内教之内外切齿后  上欲召永女入永以邻人白回子女充名以入惧事觉乃求致仕
　　○准复显灵宫右正一刘云徽为真人仍与原给印诰  上初即位革云徽真人诰已会官烧毁矣至是陈乞仍复给之
　　○壬辰朝鲜国署理国事晋城君李怿遣陪臣同知中枢府事李云秬等贺正旦节贡马及方物赐宴及彩叚衣物钞绢有差
　　○署承运库事太监秦文等奏云南银场逋课数多乞查究并请仍开浙江福建四川诸矿穴闸办银课事下户部覆议云南所欠课程宜行镇巡官查处完解及将未解年分典司官吏＜锍-釒＞名具奏以候裁处浙江等处矿穴近以脉微利少特议封闭必湏行令各镇巡官查议可否非一时所敢轻拟诏该库累奏国用不敷令各镇巡等官查照先年事例开矿闸办不必行查
　　○命吏科给事中张王□赞往四川刑科给事中林文迪往宣府盘核边储
　　○命神武左卫都指挥佥事章缙守备涿州地方
　　○庄浪管领土官军余都指挥曾经奏其先世将皆有旗牌督兵杀贼欲给赐备用兵部言经之先官至游击将军以上故得给旗牌经犹听镇巡节制所请不可许  上特与牌二面旗二副
　　○甲午立春节顺天府官进春  上御奉天殿受之群臣行庆贺礼赐群臣宴于午门
　　○升协守大同左副总兵都指挥佥事温恭为署都督佥事充总兵官镇守大同地方
　　○命定辽后卫都指挥使回鹏充右参将分守锦义地方
　　○复改顺德府沙河县西王巡检司仍隶刑台县
　　○乙未改南京礼部尚书刘忠为南京吏部尚书升吏部左侍郎江澜为南京礼部尚书
　　○以张坤袭安乡伯爵
　　○大通等寺番僧那尔卜等来朝贡佛像驼马等物赐宴及彩叚衣物有差
　　○丁酉司礼监右监丞高金户部员外郎冯颙奉命往山东沂州勘处泾王所奏请地土还奏枣沟湖泥塘湖等处地已赐王为业者二百五顷有奇其余堪种地七百七顷八十亩抛荒地六百二十七顷一十二亩有奇虽系空闲但非原赐之数沂州东西门窑地五顷二十余亩民间额税犹未开除邳州萧县地四百余顷俱有湖沟会于漕河又为畿辅地难以给赐因劾前此承勘官开报未明以致累奏烦扰见任淮安府知府赵俊违敕避事萧县知县周厢勘报欺隐各有罪户部覆奏  上命锦衣卫差官校逮系俊厢至京究问其先年勘官已迁官去任者俱令所司详具以闻户部查见任者巡抚都御史张缙等六人余皆致仕或裁革具奏裁处有旨地土原赐与王者如旧管业窑地及余地俱给佃徵粮与漕河相干者不必动且戒诸王府宜遵前旨不许例外奏扰缙等夺俸两月迁官去任者宥之
　　○注署都督佥事吴玉于前军都督府带俸
　　○宥云南都司已故都指挥同知刘桓罪许其子玺承袭指挥使先是桓以都指挥佥事领兵征进贵州坐失陷平夷所问拟谪戍其毋奏辩移巡按御史勘报谓桓有斩获功可录平夷所非其统属罪可原兵部具奏乃得是命
　　○罢镇守甘肃总兵官刘胜本镇闲住以宁夏副总兵卫勇代之胜以都御史才宽劾其年老废事勇则直由内批云
　　○命郑府东垣王祐檡袭封郑王革繁昌王见寖禄米三之一郑简王有子十二人嫡长见滋早薨嫡孙祐枔袭王爵次未名而亡次三庶子见濍以事革爵次四庶子见＜氵贡＞即祐檡之父初亦以事禠冠服令读书习礼殁谥为东垣端惠王盖未尝革爵也及祐枔薨无嗣简王夫人张氏知祐檡当袭輙奏见＜氵贡＞生时有罪殁不宜封欲＜矢见＞夺王爵以与其子见寖而见寖于庶实为次九事下镇巡等官查议皆归祐檡张氏奏辩不已  上命礼部于宗人府查玉牒伦序以闻及奏上乃以王爵与祐檡繁昌府教授以辅导失职命巡按御史逮问　　○以祫祭  太庙遣驸马都尉马诚游泰告  懿祖皇帝  熙祖皇帝
　　○遣太常寺官祭五祀之神
　　○遣旗手卫官祭旗纛之神
　　○戊戌祫祭  太庙奉  懿祖皇帝  熙宗皇帝神主诣  庙享祀
　　○以明日正旦节遣驸马都尉蔡震崔元林岳分祭长陵  献陵  景陵  裕陵  茂陵  泰陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○是岁湖广靖州等处自七月至十二月大疫死者四千余人福建建宁卲武二府自八月始亦大疫死者众旱涝蝗虫递作
　　○是岁户九百一十四万四千五十六户口五千五百九十万六千八百六名口田一百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八升一合四勺五撮五圭三粟三粒七微麦四百六十二万六千六百四十八石七斗三升九合一勺八抄三撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七匹三丈六寸六分二厘□毫八丝三忽布一百六十六万六千四百六十匹四尺四分绵花一十一万二千八百九十四斤一十一两二钱二分二厘四毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十七万六千六十七贯七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三匹一丈八尺五寸五分八厘茶课一十一万三千三百一十一斤九钱七分屯田一十六万一千三百二十七顷一十八亩四分四厘四毫七丝一忽粮一百四万一百五十八石三斗九升一合五勺八抄九撮金银课三万二千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮一十七万一百一十一石八斗一合九勺三抄三撮五圭
　　明武宗毅皇帝实录卷之三十三
明武宗毅皇帝实录卷之三十四
　　正德三年春正月己亥朔  上诣  奉先殿  奉慈殿  太皇太后  皇太后宫行礼毕出御奉天殿文武群臣及天下朝觐官四夷朝使行庆贺礼  太皇太后  皇太后  皇后俱免命妇朝贺
　　○辛丑  宣宗章皇帝忌辰  奉先殿行祭礼遣驸马都尉林岳祭  景陵
　　○癸卯孟春享  太庙
　　○遣内官祭司户之神
　　○武进伯朱洁卒洁字源清山东沂州人弘洪己酉袭父霖爵尝坐三千营转五军营又尝领将校入直平生无所著见至是卒子本嗣爵
　　○甲辰以大祀  天地  上御奉天殿誓戒文武群臣致斋三日
　　○丁未大祀  天地于南郊祀毕  上还宫谒  太皇太后  皇太后毕出御奉天殿文武群臣行庆成礼
　　○狭西泾阳县天鼓鸣
　　○戊申以大祀庆成  上御奉天殿大宴文武群臣天下朝觐官四夷朝使
　　○己酉以上元节赐文武群臣假十日
