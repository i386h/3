<!-- { "loadSidebar": true } -->
　　○升大能仁寺国师那卜坚参禅师劄巴藏播为法王都纲那卜领占为佛子公葛端竹坚挫扎大为禅师大隆善护国寺剌麻绰即罗竹为佛子大慈恩寺国师乳奴领占为西天佛子革职国师拾剌扎为佛子剌麻也舍窝为禅师
　　○都御史朱钦巡抚山东时尝以官夫给故尚书秦纮家至是纮坐籍没钦已家居乃命巡按御史逮问府县官承行者各罚米百石
　　○己亥升太常寺少卿周文通为光禄寺卿仍供事制敕房
　　○山东济南卫春班京操军奏岁数不登家属流移乞暂放回兵部议军士情虽可悯但操备不可辍宜免其工役令所司恤其家从之
　　○庚子封左军都督府致仕署右都督神英为泾阳伯赐之诰券岁禄米八百石先是英自陈在边镇旧功下兵部谓功次年远无考且多移勘未报者有旨英亲冒矢石屡建奇功授钺四镇赏未酬劳准封伯爵已而吏部覆言英在边将中诚不易得然官至都督亦武臣之极矣至于剖符锡封所宜详慎乃复命会廷臣议咸谓英当封遂封为伯时昭旨屡下輙百余言且责兵部及抚按不亟勘报者皆出瑾意云
　　○升礼部郎中陆淞为光禄寺少卿
　　○户部奏给事中郑裕等查报长芦亏负盐课巡盐御史王凯运使赵亮等坐罚米三百石者二人二百石者七人以致仕为民减至五十石者十五人病故者宥之
　　○日本国使臣宋素卿本名朱缟浙江鄞县人弘治间潜随日本使臣汤四五郎逃去国王宠爱之纳为壻官至纲司易今名至是充正使来贡族人尚识其状貌每伺隙以私语通素卿輙以金银馈之乡人发其事守臣以闻下礼部议素卿以中国之民潜从外夷法当究治但既为使臣若拘留禁制恐失外夷来贡之心致生他隙宜宣谕德威遣之还国若素卿在彼反覆生事当族诛之仍行镇巡等官以后进贡夷使宜详加译审毋致前弊从之
　　○辛丑升太仆寺卿王寅为工部右侍郎治易州山厂
　　○升山西按察司佥事黄伟为本布政司右参议
　　○大理寺右评事罗侨言顷者一春不雨风霾累日  陛下特降纶音蠲连坐之法贳逋卒之限而大学士李东阳等又条＜锍-釒＞数事荷蒙嘉纳咸以天意之回在于旦夕而斋戒浃旬雨泽尚滞臣愚以为天心仁爱未已欲  陛下每事惩创扩充善端耳夫古者视朝游观皆有常度贤妃有鸡鸣之告大臣陈卷阿之咏今  陛下临朝或至日昃宫掖之戏喧嚣达旦殆非所以率群臣基大业也臣愿  陛下昧爽临朝晡时还宫便殿则阅奏牍暇豫则览经史宵旰图治率以为常右者三公论道工诵箴谏故我朝以辅导责之内阁言责付之科道迩者百姓流移赭衣载道民穷财尽元气索然群臣闻之不敢言以为有科道也科道知之不敢言以为有宰相也宰相言之不敢尽将复委之谁哉臣愿  陛下嘉纳谠言凡政事得失生民利病与宰执□确于内许科道直言于外明目达聪无致壅蔽古者进退大臣皆有礼貌黥劓之罪不及大夫迩者公卿随进随罢  先朝忠荩耆德如刘大夏者尤不免于窜戍恐非所以待耆旧劝大臣也愿赐放免使得生还以示保全之仁古者律以禁奸例以辅律我朝大明律并见行条例最为精密比者法司议罪比附深巧不协于中愿敕法司今后问刑止依正律果有情重律轻者奏请裁决仍乞如大学士李东阳等所议敕三法司通查正德以来条例议拟请自  圣裁行是数者庶几和气薰蒸灾生□月潜消天意可回矣＜锍-釒＞入内批侨回护大夏遂援他大臣事诘责至数百言仍命礼部会多官议及议上多顺内批意得旨侨妄言要誉宜罪姑改教职发江西原籍化导本土奸顽若能使风俗尽变奏闻起用时在朝为瑾积威所劫久无建白者侨既上＜锍-釒＞舆榇俟命于朝房交游僚友莫敢往视者比得此遣殊出意外云
　　○壬寅户科给事中谢讷等查盘广西仓库劾布政司俞深以下二十七人浥烂亏折及巡抚都御史刘大夏潘蕃陈金综理弗严之罪时大夏蕃已充军余多去任及物故者诏罚米轻重有差充军物故者免之
　　○癸卯升贵州布政司左参政田彭为狭西右布政使广西按察司佥事姚镆为福建副使
　　○狭西近边城堡有防冬官军及春例放还至是以虏驻河套不代者已三年总兵曹雄奏边事稍宁请如例暂放且自乞还镇兵部议许之
　　○谪徐州知州上官崇戍云南澜沧卫崇以供应荣王之国责徵雇役钱有死者为侦事者所发下巡按御史逮问当崇酷刑赎徒为民特令谪戍边卫
　　○夺晋府仪宾成德职为民仍罚米二百石坐诈侵粮银也  夜月犯建星东第二星
　　○甲辰巡抚宁夏都御史马炳然以母丧乞解任有旨起复炳然巡抚狭西罢巡抚狭西都御史黄宝令冠带闲住因召致仕都御史杨一清及为民都御史徐以贞赴京吏部言狭西及宁夏即今多事若以炳然代宝顾彼失此请令炳然仍旧巡抚宁夏而复宝原职令其竭力抚捕以立后效从之
　　○吏部奏近各部员外郎缺有自寺丞升署员外郎者称署员外郎事寺丞名称不顺请今后有自寺丞升者宜如主事例称署员外郎事主事其旧升者俱改正报可
　　○乙巳右春坊右谕德兼翰林院侍讲蒋冕服阕至命复职
　　○宁化王府奉国将军奇□□辇尝坐罪革冠带犹不歛戢与其子镇国中尉表木□还表＜木咨＞多畜无赖攫财于市或伪券取偿意满乃释其系官司不能禁潞城县岁运秋草赴场輙邀部运者曰吾为汝输既又请托于官以图免逋负常以千数事闻命大理寺丞蔡中孚及锦衣卫官往按之辞连镇守太监朱秀巡按御史弓元汤沐马昊仇惠先是山西参政臧麟副使王绍佥事故希颜太原知府鲍王□辇署都指挥刘宠诏以奇□□辇稔恶不悛并其二子革禄米三之二仍降敕切责之校尉从臾为恶者二十七人俱发边卫充军各官罚米有差元已为民王□辇谪戍免罚宠革其见任惠俟巡按还奏处秀姑宥之
　　○监察御史张禬往山东查盘劾奏管粮管屯分守等官布政使张泰等一十七人济南等府卫所州县及盐运使司等官知府赵璜等三百七十六人俱催科踰限请逮治诏各官已屡坐罚兹始宥之
　　○丙午巡抚都御史刘聪奏府州县正官百责攸萃若委之出境而以他官署印妨政滋奸宜行禁止吏部议以为旧有禁例人弗遵者由于惩罚太轻请自今正官惟境内不妨职掌者仍旧差委其出境之事委者与承委者各降二级如承委不行上官辄挫辱之者从重加降二级从之
　　○改南京太仆寺卿郑宗仁为太仆寺卿升贵州左布政使郭绅为南京太仆寺卿
　　○升贵州按察司副使朱玑为贵州布政司左参政南京刑部郎中钱俊民为山西按察司佥事
　　○湖广按察使王恩以亲丧将角□羊任楚王与镇守官奏恩尽心为政小民闻其将去如失父母乞留管事勿听守制许之
　　○虏寇辽东寺儿山台游击将军高钦率所部击却之镇守太监岑章总兵官李玙都御史王彦奇各以捷闻而彦奇所遣人乃其家僮为言官所劾有旨执付锦衣狱并议彦奇罪以闻章玙所遣人各升署职一级
　　○户部奏给事中郑裕等查报山东亏负盐课御史秦锐等九人运使王臣等七人及同知陈大经以下坐罚米有差致仕者半之为民病故者免
　　○命右都御史杨一清总制狭西延绥宁夏甘凉各路军务寘鐇反状闻兵部请以大臣总制乃起一清仍敕星夜驰赴镇时遭刘瑾之虐人人思乱及闻寘鐇举兵中外危惧
　　○升协守宁夏副总兵都指挥佥事杨英为右府署都督佥事挂印充总兵官镇守宁夏游击将军都指挥佥事仇钺充副总兵灵州守备都指挥佥事史镛充游击将军钺在边有名或传钺已附寘鐇者朝议以为忧故特用钺冀以间之
　　○命分守独石马营等处都知监太监张弼调镇守宁夏都知监左少监马良宁夏监枪印绶监太监姚远分守独石马营等处
　　○命户部右侍郎陈震兼都察院左佥都御史暂往陕西宁夏等处督调军马兼整理料草
　　○命都指挥佥事保勣实授充右参将分守宁夏东路勣以寘鐇之变驰报兵部言勣勇略素著且志节可嘉故有是命仍赐敕奖励
　　○罢延绥总兵署都指挥佥事马昂先是昂屡被劾命给事中蔡祐往勘未报会寘鐇反遂罢
　　○升协守延绥副总兵署都指挥佥事侯勋为右府署都督佥事挂印充总兵官镇守延绥协守延绥中路左参将都指挥佥事王勋充副总兵分守庄浪都指挥佥事张杰充左将将协守延绥中路庄浪卫土官都指挥同知鲁经充右参将分守庄浪
　　○己酉以寘鐇反下廷臣议于是兵部会英国公张懋等议曰我  祖宗深仁厚泽培餋宗枝恩同覆载今寘鐇不守  祖训与逆贼何锦周昂丁广等谋为不轨贼害重臣反形已具伏望断以大义先将寘鐇削去封爵选命武将一人与总制都御史杨一清声罪致讨且举泾阳伯神英可任将  上批答曰寘鐇反形已露即遣官祗告  宗庙革其王爵神英佩平胡将军印充总兵官同杨一清节制京营并狭西宁夏延绥甘凉各路军马讨之
　　○升兵部右侍郎陆完为左侍郎改户部右侍郎陈震为兵部右侍郎
　　○升四川右布政使高崇熙为贵州左布政使河南布政司右参议金冕为贵州按察司副使
　　○管河间府事山东右参政庄＜礻睪＞奏所属州县旱灾请发粟赈济许之且命各处原差丈量地土官俱回京
　　○湖广应山县巡检申旺坐勘事延迟罚米三百石输太仓旺奏家贫职微有地百亩并子女三人鬻之不足以充半乞减数改输本处仓户部为请遂贷之且命官吏有因事罚米未输仓者俱免
　　○兵部言今宁夏有事各边备冬官军宜仍存留听调但上班既久艰苦万状又宁夏各城及延绥甘凉官军亦皆可悯请量加赏以示优恤乃命发太仆寺银三十万两输各镇给赏上班马军人二两守城操备及步军人一两宁夏镇城从逆官军有能悔罪效顺出城者亦赏一两余者贮狭西官库以备边饷
　　○命发延绥官军一千五百人于宁夏属总兵杨英以宁夏官军多从逆英新任缺军故也
　　○赐甘肃游击将军都指挥佥事吴英金织飞鱼文绮一袭从其乞也
　　○庚戌升大理寺右少卿颜颐寿为左少卿寺丞董恬为右少卿
　　○命都指挥佥事韩斌协守灵州
