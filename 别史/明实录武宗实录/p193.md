<!-- { "loadSidebar": true } -->
　　○巡抚云南都御史王懋中奏广南府知府廖铉避瘴于临安以府印令故土官同知侬仕英子添寿护之添寿死家奴跛朋窃之并经历司印以逃归于其族叔侬仕祥于是通把季福等以仕英亲弟仕獬例得袭职请追印与之仕祥遂献地于泗城州土官岑接与之连婚欲构兵以灭仕□□角羊□之族未几仕祥死其子琳遂以府印送之接而经历司印仍为琳弟琼所匿臣等方调兵积饷以为攻计琼始出印归于通判周宪会承差李志聪道经泗城接调问我兵虚实志聪晓谕之接惧遂以府印付志聪归琼等今皆服罪已就约束请从宽宥之事下兵部议以为琼接等党恶抗命十有余年罪亦难宥但边夷素远声教况已输服似亦可矜宜令镇巡官谕以守护境土不得更为党恶以自取殄灭宪志聦宜各犒赏以酬其劳铉擅离府治以启祸端该道守巡失于抚处俱宜治罪诏从之铉已去任守巡官已遇赦皆勿究
　　○赏朱皋镇有功官兵永须宣慰司宣慰彭明辅等银两有差
　　○巡按直隶御史张鳌山奏会同提督边务侍郎陈玉巡抚都御史王淖镇守太监王忻吕安兵部员外郎陈簧兵备副使王铉参将叶凤仪等修过边墙一万八千四百三十四丈乞将倬加升忻等赏劳兵部议修边无升职例宜量赏得旨倬等各升俸一级忻及鳌山等各赏银十两文绮二表里
　　○太监温祥传旨锦衣卫指挥佥事赵玺令象房管事镇抚司理刑千户刘儒升指挥佥事儒太监云之侄也
　　○丙午以明日  万寿圣节遣驸马都尉蔡震马诚林岳祭告  长陵  献陵  景陵  裕陵  茂陵  泰陵
　　○遣仪宾杨淳祭告  景皇帝陵寝遣内官祭  恭让章皇后陵寝
　　○丁未  万寿圣节  上诣  奉先殿  奉慈殿  太皇太后  皇太后宫行礼毕出御奉天殿文武群臣行庆贺礼
　　○免群臣宴赐以节钱钞
　　○夜月犯轩辕大星
　　○己酉升河南怀庆卫指挥使颜龄为都指挥佥事以征四川流贼时管押赏赐功也
　　○庚戌升右给事中俞泰王爌罗方俱为左给事中给事中汪玄锡朱鸣阳为右给事中泰玄锡吏科爌礼科方刑科鸣阳兵科
　　○太监秦文传旨御马监太监张忠监督团营西官厅御马监太监佛保管神机营中军四司立威营御用监太监孔学管神机营右哨头司并鼓勇营
　　○巡按山东御史刘成德劾奏守备宁远地方指挥杨镇永安堡百户袁朗李显等防守不严致虏深入俱请逮治兵部议覆诏逮朗等问镇夺俸一月
　　○壬子升都察院左佥都御史陈天祥为左副都御史提督狭西诸路军务
　　○升守备宁远指挥使杨镇为都指挥佥事录兴水堡功也
　　○改巡抚河南都察院右副都御史萧翀于狭西
　　○荫巡抚保定等处右副都御史张淳子相为国子生以三年秩满也
　　○给赏沧州等处捕贼有功官舍人等朱达支华等二百二十二人布绢有差初流贼既平太监张忠孔学等为其部下屡乞升赏兵部奏功少人多难以概拟诏特赏之厮养亡赖尽被锡予至有查无卫所者恩泽之滥如此
　　○以明日十月朝遣驸马都尉蔡震马诚林岳祭告  长陵  献陵  景陵  裕陵  茂陵  泰陵
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　明武宗毅皇帝实录卷之一百二十九
　明武宗毅皇帝实录卷之一百三十
　　正德十年冬十月甲寅朔享
　　太庙
　　○赐衡阳王书堂名遵教以辽王请也
　　○乙卯太监秦文传旨调镇守贵州太监史泰于云南以太监李镇代之太监黎鉴令镇守山东兼管临清太监梁裕毕真俱取回
　　○署都指挥佥事张彪守备仪真以失事降百户至是奏部下有斩获功乞以赎罪兵部覆请革彪署职复为指挥佥事听用
　　○丙辰命靖州卫指挥佥事曹震备御广西地方
　　○初朵颜三卫夷人屡寇边提督侍郎陈玉等督兵前后斩贼五十二级夺马百六十余匹巡关御史张鳌山核实以闻因劾指挥谷永昌等失事之罪兵部覆请得旨永昌等逮问玉及都御史王倬太监王忻各赏银二十两纻丝二表里遂安伯陈鏸副使王鋐守备内臣徐顺高鼐王鉴参将程汉张铭都指挥马永各银十两纻丝一表里
　　○丁巳命服阕都察院右佥都御史颜颐寿本院管事
　　○升顺天府府尹李充嗣为都察院右副都御史巡抚河南
　　○南京都察院右都御史黄珂进表至京奏乞还卿祭扫许之令乘传归
　　○贵州巡按御史刘士元劾按察司佥事张腾霄以迷失子女通贿土官令冠带闲住
　　○南京监察御史范辂等言宋臣范镇谓置谏官为宗庙社稷计臣等谏官也不以宗社至计事其君是爱死嗜利之臣矣臣观今日大计未定大疑未决者以  升下独御于上而皇储不豫建也夫皇储者天下之本  陛下嗣大历服已逾十载前星未耀深宫不御孤立之势凛凛可畏且闾巷之人少有田庐倘未得子尚预立宗况万乘之尊四海九州之富乎且宗族之贤者孰与异姓义子  陛下日驰骋于骑射服习于戎阵曾念不及此其如  宗庙社稷何为今日计莫若择宗室之贤者置之储位俟有适嗣然后遣归藩府昔宋仁宗皇嗣未定韩琦进孔光传以劝曰成帝中材之主尚能立第之子况陛下乎仁宗纳琦言储位遂定况  陛下聪明圣智又远驾于仁宗乎伏望  陛下将臣所言下之廷议断自  圣衷则大计定大疑决而  宗社安矣＜锍-釒＞入不报
　　○降狭西延安卫都指挥同知孙隆为指挥使坐守备不设致虏杀掠故也
　　○兵科给事中许复礼言山东河南修塞黄河湖广四川采办木料各起土功未免动众恐蜂屯蚁聚易生衅端况地方累被灾伤剽掠驱此疮痍悲苦之民以就版锸斧斤之后荀抚之无恩防之无法几何不相率而为盗也乞敕总督大臣务择廉能官员均其力役及禁科歛之弊庶乎恩威并立用戒不虞工部议覆从之
　　○朝鲜国王李怿差陪臣吏曹参判赵原纪等贡方物马匹贺  万寿圣节赐宴并赏织金衣币布帛有差
　　○戊午陛锦衣卫指挥使钱璋为都指挥同知璋自陈叔祖太监钱喜钱福钱能有功  累朝乞升秩许之并及总旗钱明舍人钱英皆本卫实授百户家人钱宝等十人皆充御马监勇士
　　○都御史彭泽奏前征四川带千户汤澄等三十七人乞录其功兵部覆请得旨澄等各升一级
　　○己未贵州宣慰使安万钟差人贡马贺  万寿圣节赏彩叚钞锭
　　○庚申命都指挥佥事刘淮耀武营都指挥使李琮练武营都指挥佥事詹冕扬威营遂安伯陈鏸振威营都指挥同知朱国敢勇营恭顺侯吴世兴伸威营各坐营管操淮等兵部所拟内批并及国与世兴国亦义子也
　　○初锦衣卫副千户孔源韦敬从都御史彭泽征四川流贼获功当升一级而纪功御史册不载已加赏矣源等复奏乞升兵部尚书王琼等覆议宜准所奏且言上首论功嬴秦弊政行之边方犹未为害未有内郡盗贼生发而行首功之令者也顷年盗起本部官不学无术谬建大议差官纪功准及耳记致使官军惟贪首功无志破贼如江西四川等处妄杀平人奚止千万纵贼滋蔓贻祸数年滥升官爵至今未已皆贻谋不臧之所致也向使下令领军官有能剿灭剧贼者升赏必不吝惜惟不许开报首功则岂有今日之弊哉自今腹里地方征剿惟以荡平为功尽革前议从之
　　○升福建布政司左布政使胡韶为顺天府府尹
　　○革湖广黄梅县白水塘南北柴池桂家寨杨家穴及黄冈县团风口河泊所以湖面淤塞从巡抚右副都御史秦金请也
　　○辛酉升宝庆府同知蔡中孚为贵州按察司佥事
　　○六科都给事中安金十三道御史张羽等奏陕西榆林达贼入寇至绥德清涧宁夏达贼入寇至固原平凤参将阎勋都指挥彭楲许国总兵官潘浩王勋都御史边陈璘太监张昭王竞俱谋勇无闻緫制都御史邓璋则又调二镇精兵驻于固原山萌腹里之地以致边防疏阔乞将勋等建治宪等罢黜璋虽在告仍褫其职以示惩戒兵部覆请得旨璋已去任矣其余失事官令原差给事中等官并勘以闻
　　○壬戌升四川布政司右布政使伍符为福建左布政使
　　○荫致仕礼部尚书李杰子而遇于中书舍人习字出身从其乞也
　　○癸亥升都督同知朱宁为右都督兵部奏固安县民吴泽等妖言惑众宁提督官校先事摛捕勤劳茂著及副千户寇栩等俱宜升尝得旨宁勤慎老成忠诚体固练达时政屡有建明又能指示计逆贼潜消祸变朕甚嘉之升右都督照旧管事仍写敕奖励又升栩二级百户李钦等十九人各一级俱世袭赏旗校张镐等各银五两于是宁再辞俱优旨答之
　　○月犯垒壁阵东二星
　　○给益阳王府改奉国将军宠淏淑人胡氏养赡米岁五十石靖江王府故辅国中尉规端妻陈氏奉国中尉约麟妻韩氏各三十石
　　○甲子革湖广沔阳州黄蓬湖赛港湖二河泊所以抚治都御史任汉奏其课少民贫故也
　　○以水灾免真隶长洲常熟嘉定三县暨苏州卫秋粮有差从巡抚都御史邓庠请也
　　○升锦衣卫南镇抚司都指挥同知覃秦为都指挥使从都督同知朱宁等奏也
　　○乙丑升四川按察司按察使何珊为本布政司右布政使
　　○夺巡捕都指挥佥事盛瑾寺奉各两月坐坝上多盗故也
　　○丙寅初浙民曹祖有子鼎投国戚寿宁侯张鹤龄为仆刘瑾用事时祖上书数鼎恶且自言其生兆应天曹之祖语多幻妄瑾欲罪之寻止乃械还浙至是复来依鼎讐之祖遂并恨鹤龄兄弟诣登闻鼓诬以阴图不轨事  上震恕下多官廷鞠且令司礼监及东厂监之遂罢鹤龄兄弟朝参会祖自尽于狱中  上益疑降旨诘责刑部尚书张子麟等执巡风提牢原问主事三人皆系诏狱穷诘祖死状实惧而状毒所告事亦无左验乃寝不治子麟等夺俸有差  上于外氏素疏及祖上变阖门惶惧罪且不且不测  仁寿宫居间往来传语鹤龄兄弟亦厚有所献久之始得释竟罢其朝参云
　　○淮府德兴王见氵□郡薨王康第四子母王氏成化庚子生弘治庚戌册封至是薨辍朝一日赐祭葬如例谥曰庄僖
　　○丁卯巡视通州仓场监察御史周文光奏漕运成法以十分为率十七运京仓十三运仓比因脚价腾贵该部请为水兑令把緫一员往督其事而聂钦梁玺遂行垄断之计以致怨讟繁兴幸蒙特旨令遵成法而总督右都御史丛兰緫兵官顾仕隆谬信轻举乃复请定脚价致令水兑一行群弊滋蔓今计钦所开湖广一总水兑正粮共二十六万一千六百九十一石共该去耗米四万二千七百八十二石余米尚五万七千三百四十七名计银二万四千一十四两率皆浸克即此一总可验其他请通查各总都指挥余果丁辅卢英郭冕郭琮王臣等所余米粮通解仓库仍寘钦于法壐降调兰仕隆薄示惩戒果等俱坐以罪户部覆请得旨水兑已不许再行脚价等银令兰等查明量行追解把总等官姑免究问钦等罚俸有差玺仍留用兰仕隆宥之
　　○夜月犯天廪北第一星
　　○戊辰升四川右参政华琏为四川按察使
　　○南京工部尚书柴昇以病乞致仕许之令驰驿归有司给米月二石役夫岁二人
