<!-- { "loadSidebar": true } -->
　　○户部覆议漕运巡抚等官所言事宜一京通二仓晒米场基欲甃以甎庶雨后不以淖妨可免运卒久候之苦今宜令运卒自明年为始带运张家湾诸厂敝甎随粮转送听总督官佣匠甃砌其费于折收芦蓆方版银内给之不必限年以渐缮完乃止一涿鹿等卫屯田之在顺天保定等府涿州固安等县者多低下沙鹻之地正统中差官踏勘亩十折一徵子粒一斗二升近年差官清查额外新增地土亩徵银二分四厘虽视本色为轻然多非可耕之地宜如都御史周季麟所奏止徵银一分五厘在京者纳太仓银库在外者纳所在有司官库遇放官军月粮依时直间月支给他卫准此从之
　　○户部尚书韩文等言各边支费浩繁粮草年例等银接济不前无从处置惟遣官卖盐一策庶几少纾目前之急而□人谭景清等假托国戚名目买补残盐图规厚利虽经多官论奏不为停止将来徇私夹带谁敢盘诘□贾不行盐法沮坏实由于此宜从公论亟令住支给还原价得旨景清等业已许之矣其勿止盖是时寿宁侯家席宠  先朝每多奥援故景清夤缘是举牢不可破云
　　○壬申复除服阕福建按察司副使陈振于云南
　　○升云南嵩明州同知吴一贯为广西按察司副使整饬宾州兵备一贯初自大理右少卿降调今用诏例升也
　　○兵部覆议御史王仕昭所言抚安边方三事一广东惠潮二府多盗宜选按察司官一员奉敕驻长乐县整饬兵备兼理分巡一广东达官子孙其材力无异于土人而支给靴帽柴薪等银物犹如父祖时似为太滥宜查其承袭三辈以后者裁减一海贼出没固宜随机御捕而番人以货来通者当为酌处仍申袭杀匿货之禁诏如议
　　○兵科给事中杨一渶等奉敕点闸下场牧马官军疏拐马在逃之数以闻兵部议把总等官失于钤束宜令在逃十名以上者逮问而五名以上罚治有差上是之仍夺提督武平伯陈勋彰武伯杨质署都指挥庄鉴俸各三月
　　○巡抚延绥都御史文贵奏报修过榆林城等处新式墩台凡百四十七座先是各边墩台多前代之旧土木深厚且坚实甎石不如贵奏易以甎木中空外坚多留箭窗铳眼谓可伏兵御虏其后虏至毁其甎石因风纵火焚木熏烟从窗入军士伏其中多死者竟不可用云
　　○庆成王奇浈奏本府辅国将军奇滔因小忿輙自赴京具奏乃劳遣中官送之后有类此者宜令外衙门遣官押送庶不违于  祖训事下刑部覆奏将军中尉送以部寺属官庶人送以办事官郡县主君仍送以中官得旨今后将军而下越诉者不必馆馈止令办事官送回本府严加管束
　　○癸酉旌表节妇五人烈妇一人龚氏浙江平阳县民周朝宰妻□氏淳安县举人周忭妻薛氏余姚县举人杨芸妻许氏扬州府海门县生员孙祚妻陈氏海门县民殷洪妻俱夫亡守志无玷表其门为贞节孔氏河南辉县民袁浚妻夫亡匝月以年少无子自经殉表其门为贞烈
　　○都察院左都御史戴珊卒珊字廷珍江西浮梁县人天顺八年进士授四川道监察御史督学南畿考士必以文艺占器识请谒无所挠迁狭西按察司副使仍督学政每岁必遍历列郡所至表节孝以励风俗历迁浙江按察使福建右布政使左布政使都察院右副都御史抚治郧阳约束豪右令流民所垦田不得匿税蜀盗野王刚入竹山平利诸县奏请合兵平之释其胁从千余人召入为刑部右侍郎转左侍郎会勘荆府不法事皆得实议加重典从之迁南京刑部尚书召入为左都御史  孝宗皇帝亲鞫大狱诸司震悚珊从容开析天威为霁每廷宣面问移晷乃退引疾必优诏勉留章前后凡六上卒不得请乃遣家先归以身待命武宗初嗣位珊不敢輙言去力疾视事未几卒赠太子太保谥恭简珊和粹洞达无城府守法不阿而意每近厚居官四十余年家无余积扬历中外所至有声而学政尤著云
　　○甲戌户部集议凤阳高墙庶人已故者所遗使女皆疏放见在者使女无令过多其庶壻所生子女有冒滥衣粮者例应查革且高墙渐添至六处而庶人生衍日繁供亿浩大非一府所能给宜于凤阳寿州正阳钞关所徵□税支用不足则取诸州县无碍官钱给之  上是之诏庶人使女止许一二人已故者所遗如例疏放
　　○兵部尚书刘大夏言韦兴一人之用似乎未足深惜但朝廷治体之得失  皇上大孝之隆替胥此焉系非寻常用人比也臣请为  陛下言之夫添设守备内官非旧额者一体取回此近日明诏本部奏革齐玄又近日所奉旨也方革复用徒使新令不信于天下况兴于成化年间引用憸邪进献奇巧大坏朝廷之法  先帝嗣统之初斥兴不用臣民痛快天下共闻今泰陵之土未乾而令奸党之徒遽进恐于  圣孝不为无损其事似小所亏甚大乞从科道论列罢兴勿用庶几  圣孝隆治体得而地方亦可望其安矣不从
　　○论平思恩府功官军人等六千八十八人升赏有差永顺宣慰使彭世麒以部下擒斩功多进阶昭毅将军仍赐敕褒之
　　○巡按直隶监察御史夏时查勘宣府虞台岭失机罪状以上遂劾都指挥曹泰等二十员杀贼不勇参将张桓等十八员守备不设参将李稽轻率偾事副总兵白玉黄镇束手畏敌总兵官张俊调度失宜镇守太监刘清都御史李进兵部请会文武大臣议处  上以失机事重再令酌处以闻于是议上请逮清进俊玉镇稽来京究问分别其罪状轻重处之桓泰等三十八员则就彼逮问  上是之令推可用者代清进俊回而玉镇稽及桓泰等俱令戴罪杀贼待边情宁日究治
　　○致仕都察院右副都御史张玉卒玉字廷王□赞河间府景州吴桥县人成化二年进士授云南道监察御史升浙江按察司佥事福建按察司副使按察使布政司右布政使顺天府府尹都察院右副都御史巡抚辽东兼赞理军务弘治十三年致仕至是卒赐祭葬如例王居官三十余年虽无赫赫之声然端朴谨饬不为阿狥治家俭约子孙能奉其教人亦以是称之
　　○夜月犯房宿南第二星
　　○乙亥升大理寺右少卿张鸾为左少卿左寺丞邓璋为右少卿
　　○鲁王奏钜野王府镇国将军阳铢阳与□金少丧父即知哀慕触地流血几致殒生长能事母备甘旨谨医药有疾蕲以身代比殁哀毁葬祭咸与礼合兹年近六十言及犹哽涕不已其兄弟友爱笃至预修同室之圹即死亦不忍离山东旱饥又尝＜锍-釒＞减常禄以助赈恤愿建坊其门特赐嘉名以褒扬之礼部议覆  上曰宗室中有贤行如此朕甚嘉之其赐坊名曰彰善嘉义俾宗室有所劝焉
　　○南京监察御史陆昆奏修省之道在重风纪谨条陈八事一奖直言以警循默谓古者臣下不匡其刑墨宋制御史入台满十旬无章＜锍-釒＞者有辱台之罚乞将越职言事如李梦旸杨子器者量加奖擢以倡忠直之气仍乞令御史给事中考绩以章＜锍-釒＞多寡课殿家一复面劾以折奸邪谓旧制御史大班弹劾被劾者趋出俯伏待罪即唐御史对仗读弹文之意近惟施之朝会失仪及朝觐之年以应故事而大臣不法率具章劾中旨未报先事弥缝乞遵旧典仍令大班面劾一明淑慝以别人才谓尚书刘大厦王轼具以疾求去侍郎张元祯陈清皆屡劾未退贤不肖相远乞勉留大厦等以副  先帝眷托通查近日屡劾如元桢者放归田里一严纠察以励庶官谓如郎中黄俌张彩黄暐蔡栻之徒污浊贪邪虽皆黜罚而南京诸司未败者尚多其奉公守法则有郎中田岩姚汀张宪唐臣戴敏仰儒员外郎李承勋胡世宁张嵿胡锭顾璘杨一钧梁锦王济乔瑛郑毅吕夔寺正陈大纪寺副张芝司副秦文乞量加奖励以示激劝一稽词命以防欺毙谓言妨左右留中不报事涉所私命下不行乞令诸司章奏俱具数开送内阁事下各依期覆奏六科仍月奏所奉旨意已未施行以绝蒙蔽一惩沮坏以餋锐气谓御史论劾或为权贵所沮伤或为奸贪所欺诋固非宪纲专任之意而都御史御史淂互相纠劾则于文移行事之际不宜有所牵制乞申禁约以重风宪之权一均差转以消偏重谓御史差任迁转分限南北似有轻重以致士风颓陋或告病以图改官乞除差巡按面命外其他差遣及迁转之日均拟上请以昭平明之治一专委任以精考核谓河南道参考察之当否今与各道轮差时更月易无专任其事者人之贤否多未访求据成报以润色徇私旧而推奖乞今后非巡按督学清军重事不必差遣尤择公明刚正一二人专任考核务秉至公脱有私毙听都察院堂上官纠举下其奏于所司
　　○初周府世子安＜氵横＞娶妃杨氏其弟平乐王安泛以私怨拘妃之叔父仪妃轻出体仁门劝角□羊之事闻  先帝夺其冠服未几世子卒以其子袭为周王淂赠悼王至是周王氵□复请封杨氏为王妃礼部难之  上命详议以闻乃言安＜氵横＞既淂进封妃所犯罪轻亦宜封为王妃许之
　　○下公差复命失仪御史王涣李玺于镇抚司狱以紏仪御史邵蕃黄瓛不面紏令自劾既而宥之仍各夺俸两月
　　○丙子礼部上祭先农耕耤田仪注一择元年二月十五日耕耤田一前期一日太常寺卿奏祭祀文武百官致斋二日是日早銮驾出宫卤簿导从诣大次  上服衮冕典仪唱乐舞生就位执事官各司其事导引官导  上至拜位内赞奏四拜百官同典仪唱奠帛行初献礼奏乐执事官捧帛爵跪于神位前奠讫内赞奏跪百官同乐止内赞奏读祝读祝官跪于神位前右读讫奏乐奏俯伏平身百官同乐止典仪唱亚献礼奏乐执事官捧爵跪奠于神位前讫乐止典仪唱终献礼奏乐执事官捧爵跪奠于神位前讫乐止太常寺官进立于坛东西向唱赐福胙内赞奏跪搢圭光禄寺官以福酒跪进于  上右奏饮福酒以胙跪进于  上右奏受胙奏出圭俯伏兴平身奏再拜百官同典仪唱彻馔奏乐执事官诣神位前彻馔讫乐止典仪唱送神奏乐内赞奏四拜百官同乐止典仪唱读祝官捧祝掌祭官捧帛馔各诣瘗位奏乐礼毕乐止  上还大次更翼善冠黄袍讫太常寺奏请诣耕耤位导驾官同太常卿导引  上至耕耤位南向三公以下从耕者各就从耕位户部尚书北面跪进耒耜导驾官同太常卿导引  上秉耒三推讫户部尚书跪受耜太常卿奏请复位  上氵□复耕耤位南向坐三公五推尚书九卿九推讫各退就位太常卿奏礼毕导驾官同太常卿导引  上还大次伞盖侍卫如常仪顺天府尹及两县令率庶人终亩是日宴劳百官耆宿于坛傍銮驾还宫卤簿导从如来仪大鼓乐吹振作　　○兵科左给事中赵士贤论劾右都御史史琳老懦无耻顷者奉命北征闭门缩手大损国威令其子鹤入京奏捷已升实授总旗矣又夤缘陈乞觊图世职宜亟罢黜吏部覆奏以去留请  上曰姑置之
　　○礼部尚书张昇条奏四方灾异自今年正月至九月天鼓妖星山崩地震霪雨暴风雷火水旱之变凡百三十余处且言南京根本重地地亦震尤变之大者然兆于  先帝宾天之前示于  陛下践阼之始所谓天心仁爱欲  陛下正玑平衡宣化兴政操持而保全之也伏愿清心洁己延访公卿听用谏争屏去奸慝节省滥恩谨修边备兴利去害爱惜小民念虑举措一由正道则政事和人心协而天意回矣  上曰然朕初嗣大统灾异频仍天戒至严深切恐惧事当兴革者所司其各开具以闻
　　○赐朝鲜国正德元年大统历
　　○丁丑钦天监五官挈壶正李源等八人以传乞进官照例革职冠带闲住掌监事太常寺少卿吴昊等具本监官事例以闻吏部议源等习业已成宜留供事听本监钤束仍月给食米一石
