<!-- { "loadSidebar": true } -->
　　○遣永寿伯朱德高平伯谷大宽武进伯朱本永康侯徐源刑部左侍郎张纶安乡伯张坤宁阳候陈继祖泰宁候陈儒武安侯郑英东宁伯焦洵充正使刑部署郎中主事马文中书舍人尹继祖行人司行人张钦翰林院编修景旸兵科右给事中高淓翰林院编修徐缙鸿胪寺右寺丞张文澍工科左给事中朱玑尚宝司司丞刘皋行人司行人张文明充副使持节册封崇府崇靖王世子厚燿为崇王赵府赵王嫡长子厚煜为赵世子韩府通谓恭裕王庶长子旭杨为通渭王鲁府东阿荣靖王庶长子镇国将军当滰为东阿王邹平恭懿王庶长子镇国将军当潩为邹平王荆府荆和王庶第二子原焜为富顺王辽府长阳昭和王嫡长子恩钠为长阳王夫人黄氏进为长阳王妃周府河阴王安丘夫人张氏进为河阴王妃南城兵马副指挥牛端女牛氏为鲁府新蔡王妃东城兵马副指挥刘王□赞女刘氏为秦府郃阳王妃西城兵马副指挥贾仓女贾氏为沈府定陶王妃南城兵马副指挥彭镛女彭氏为代府和川王妃
　　○己丑兵科给事中田荆奏狭西兰州地瘠米贵乞敕管粮郎中张键便宜处置或收□银增价籴买或除脚价听自上纳兼收豆麦杂粮庶几边储可济户部覆奏诏侍郎冯清与达议行之
　　○巡按山东御史李玑奏临清仓场粮料原设主事收管其后间设内臣监督或增置不过二员顷年监督增至九员多方射利贻害颇众乞裁革止留二员庶官不烦而民不扰户部覆奏不听
　　○土鲁番据哈密敕都御史彭泽总督军务量调延绥宁夏固原官军驻甘肃御之哈密即古伊州乃西域诸国入贡之路永乐间封元遗派脱脱为忠顺王赐以金印俾世为藩篱传至王孛罗帖木儿无嗣母为守国成化间土鲁番速坛阿力王乘其微弱夺金印去阿力死守臣复哈密城请令忠顺王外孙都督罕慎摄守寻袭王爵阿力子速坛阿黑麻杀之弘治中立忠顺王孙狭巴复为阿黑麻所虏乃议兴兵讨其罪闭关绝贡阿黑麻惧归狭巴狭巴嗜酒国内不治属夷阿孛剌诱阿黑麻子真帖木儿侵之狭巴出走守臣定其乱乃覊真帖木儿于甘州立狭巴子速坛拜牙即为王正德六年赐赉真帖木儿归于土鲁番由是真帖木儿之兄速坛满速儿诱速坛拜牙即匿之他所复夺城印使头目火者他只丁守其国盖首尾为患者四十余年而他只丁者复要求赐与狂悖益甚总制狭西都御史邓璋奏其事请命重臣经略故以命泽各镇巡等官俱听节制仍敕哈密邻近赤斤蒙古等诸夷卫互相应援并力防守有功之日一体升赏
　　○庚寅监察御史张鳌山奏江西之贼自用兵以来每奏斩获不下万人若非虚词当必尽绝而乃日盛一日者盖由上下蒙蔽虚张贼级及至兵威日损盗贼日增于是倡为招抚之说以图逭罪招抚榜文不敢指斥贼首名姓一称新民有司待如过客百姓畏如官府公行劫掠无敢捕告愚民至相谓曰我何不胥为盗乎则新民者实盗贼之赤帜也且总制都御史俞谏愎而寡谋乞别选有威望者以代其任仍选举内外官员曾经战阵素有智谋者五六员添注江浙布按两司职任分领边土官军于广信饶抚衢州等处分营守备其守巡等官督调粮饷各守其境不得擅调遇有小警即便剿捕或有流劫转相截遏其斩获首功俟殄灭全胜然后奏报行赏或捷报未几而败亡随见则治以欺罔之罪若复招抚以缓寇遗患则以失机论之如是则委任责成而盗贼庶可平矣下其章于所司
　　○南京大理寺卿茆钦卒钦字宗尧应天溧水人徙卢龙成化戊戌进士授行人擢监察御史升江西按察司佥事坐盗起失防谪淮安府同知稍迁辽东行太仆寺少卿山西行太仆寺卿进南京光禄寺卿南京大理寺卿以疾乞休还溧水未几卒钦所历充位无所建明
　　明武宗毅皇帝实录卷之一百十二
明武宗毅皇帝实录卷之一百十三
　　正德九年六月壬辰朔宁王宸濠奏请铸护卫并经历镇抚司千百户所印凡五十有八诏予之仍致书于王
　　○癸巳传旨调守备朔州暖会隘口御马监太监满隆分守独石马营等处
　　○南京大理寺卿于凤喈卒凤喈字世和山东莱阳人成化辛丑进士历行人刑部员外郎郎中弘治十二年升浙江嘉兴知府正德二年升云南左参政以祖母张老得请终养五年入为太仆寺少卿六年升南京太仆寺卿八年转南京大理寺卿寻卒讣闻所司以凤喈历卿未及一考请赐祭而杀其葬礼凤喈勤敏有治才为嘉兴守时值岁歉赈济得宜多所全活以惠政称云
　　○云南楚雄府地连震
　　○乙未江西大池贼首张元二及邹仕兴朱奇龙曾受伍等蟠据乐安新淦二县万山中僣称王号流毒七八年杀人不可数计至是参将李隆游击将军冯安贾鉴等分路进剿元二等据山日守攻破之贼大奔溃于是新淦知县刘天锡获元二奇龙乐安知县穆世杰部下获仕兴佥事王弘部下获受伍元擒斩一千七百余人总督都御史俞谏总兵官刘晖以闻赐敕奖励奏捷者升赏如例
　　○丙申贵州程番府江告等寨贼首邓先等十人聚党僣号攻劫府治署都指挥使张泰等擒斩之镇守豊城伯李旻巡抚都御史陈天祥巡按御史邝约以闻赐敕奖励赍奏者升赏如例
　　○以协守松潘东路左参将都指挥佥事吴坤充副总兵分守松潘等处
　　○丁酉兵部尚书陆完等以甘肃粮草告乏米石至用银七两请以狭西应纳延绥宁夏固原等镇粮草不拘常例通融那补纾甘肃之急仍于山西河南起运数内拨补延宁等镇事下户部覆奏山西河南起运宣大粮草皆边储不可缺者若改拨延宁等镇则宣大边储又何以给之况奏派数目先以通行一旦更改不免迟误两失宜查各处解到折粮等银及太仓银共十万两输狭西布政司收贮仍移文侍郎冯清将今年起运甘肃粮料严督徵完以备支用从之
　　○升大理寺左寺正程文为广东按察司佥事
　　○广东布政司参议陈伯献奏岭南诸货出于满剌加暹罗瓜哇诸夷计其产不过胡椒苏木象牙玳瑁之类非若布帛菽粟民生一日不可缺者近许官府抽分公为贸易遂使奸民数千驾造巨舶私置兵器纵横海上勾引诸夷为地方害宜亟杜绝事下礼部议令抚按等官禁约番船非贡期而至者即阻回不得抽分以启事端奸民仍前勾引者治之报可
　　○戊戌广东道监察御史杨时周言国家每三年取士除两京外其浙江诸省主考官类以教职充之滥竽者不少自今宜于两京进士出身官员内访求才学为士论攸归者往膺主考之任庶得真才章下礼部覆奏谓旧制未可尽更且诸省乡试校文虽属于教官而监临实统于御史请申饬巡按者会布按二司预访教职有学行者以礼聘取不胜任者御史紏举则旧制不失而真才可得矣从之
　　○升赏大同吴家窑偏岭等处御虏有功并阵亡官旗军舍二百一十二人有差
　　○甲辰召镇守甘肃总兵官署都督佥事金辅还京以四川副总兵署都督佥事徐谦代之
　　○建州左卫女直都指挥佥事等官歹看等来贡赐宴并衣弊钞绢等物有差□直隶凤阳府天鼓鸣地震有声
　　○丙午黜监察御史成文为民文巡按狭西劾按察佥事赵应龙纵子纳赂逮系镇抚司鞫治文尝收廪米二日之直又听达官以夷妇献酒亦为应龙所讦遂并系且命给事中刑部郎中锦衣卫千户各一人往狭西按其事至是还报诏以文职居风宪清誉有亏黜为民既而镇抚司以应龙狱上亦黜为民
　　○丁未右军都督府署都督佥事吴玉卒玉初袭忠义中卫指挥同知以荐补守备历升参将总兵其后镇守蓟州坐虏入境抢杀遂降指挥佥事闲住寻复原职以右府署都督佥事卒诏赐祭葬
○夜月犯罗偃上星
○戊申升礼部署员外郎刘王□赞为云南按察司佥事
　　○宣府守臣奏达虏拥众四万入西海子剽掠兵部议令总制都御史丛兰督镇巡等官战守并调大同游奇兵驻近地应援仍选京营官军二万人以待遣从之
　　○降狭西署都指挥同知支永一级永坐失事当戍边以情轻宥之
　　○庚戌遣司礼监官祭中霤之神
　　○以都指挥佥事李兴充宣府游击将军
　　○壬子升翰林院编修汪俊为本院侍读仍加俸二级初俊以纂修实录当升二级与同官俱以忤瑾改调瑾诛复为编修至是九年秩满吏部以请故有是命
　　○甲寅以署都指挥佥事姜义振武营坐营管操
　　○四川叠溪千户所地连震威州震亦如之
　　○乙卯授进士张原范洵王俊民熊浃黄训余王□赞周文熙陈经田赋梁本茂翟王□赞行人黄重俱为给事中原洵吏科俊民重户科浃礼科训王□赞文熙经兵科赋本茂刑科王□赞工科
　　○驸马都尉马诚以宜兴大长公主之丧奏公主病时预买坟地修筑墙垣多称贷者乞偿之下户工二部议谓无例命给地价三十两墙垣工价百两
　　○云南澜沧卫军丁周达奏云南银矿如大理之新兴北崖洱海之宝泉楚雄之南安广运临安之判山及罗次县之铜锡青碌皆可采办以益国课奏下户科谓达谋起利端法不可贷于是户部执奏银矿之弊类派贫民陪纳而利归奸门况近年封闭已固岂可复开宜如户科所驳治达之罪诏不许令如先年崔安例采办且以镇守太监梁裕等管理
　　○夺巡抚甘肃右佥都御史张翼俸五月先是给事中田荆劾翼始赂逆瑾骤迁显宦边粮折价侵渔百出屡纵其妻冶游黩货又妄举劫巢资储费竭索金边将骚动夷情遂致升米百钱十夫九饿甘肃之死徒过半哈密之种落交侵皆翼之罪乞诛罚以快人心时翼与佥事张琎相奏讦遣给事中等官往按未竟都察院覆奏荆所劾翼事具得其真且不修边务而逞私忿误事非小宜如先年冯续例削夺为民诏惟夺其俸且言事多更赦不许指摘奏劾
　　○丙辰勒工部署员外郎主事韩邦靖为民邦靖上＜锍-釒＞言保国之道在得人心而已顷者诸臣因灾变极陈阙火将谓天启  圣衷延览听纳以图维新不意既无所采而部官黄体行复以言罢去人心莫不沮丧伏望采择群言而施行之前后以言得罪如体行辈俱召还录用以收人心＜锍-釒＞入下镇抚司狱会以天热＜锍-釒＞遣狱囚而不及邦靖给事中李铎等言邦靖虽狂妄之见亦发于忠乞原情速断以全国体及镇抚司以狱词上请付法司拟罪诏邦靖故违成命出位妄言黜为民且谕吏部自今凡言事黜谪者毋再起用
　　○授知县程启充马录张仲贤吕秉彝进士周文光萧鸣凤王经周鹓赵永亨朱裳行人卢楫沈灼俱试监察御史行人方凤进士虞守随国子监助教潘氵□禾俱南京试监察御史启充凤浙江道文光河南道录楫守随四川道鸣凤经云南道鹓狭西道灼广西道仲贤湖广道康彝山东道永亨贵州道裳福建道氵□禾江西道
　　○补荫户部右侍即吴原孙承忠为国子生
　　○丁巳  孝庄睿皇帝忌辰  奉先殿行祭礼遣驸马都尉林岳祭  裕陵
　　○戊午总制军务右都御史彭泽以平贼功升太子太保左都御史荫子为世袭百户泽具＜锍-釒＞辞曰人臣事君如子事父平居则随任尽职匡弼治道多事则输谋效劳以纾上忧皆其分所当为者顷岁治极孽生所至盗起  皇上大奋乾断四方悉平臣祗奉睿等何功之有况迩者上天示戒灾及官阑正上下交修以消天变之际臣虽至愚何敢冒非分之恩乎  上诏泽久劳于外大功已成特兹升荫不允辞
