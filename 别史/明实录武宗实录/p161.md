<!-- { "loadSidebar": true } -->
　　○总理河道右副都御史刘恺奏河决黄陵冈率众祭告越二日河南徙山川之效灵祚我国家如此工部尚书李鐩因请遣恺祭河伯之神而恺亦宜奖励诏赐恺羊酒恺于修河之役束手无策乃归功于神鐩从而献谀皆可罪云
　　○戊寅升山东布政司右布政使秦金为本司左布政使
　　○升南京监察御史郑锡文为云南按察司佥事
　　○辛巳南京六科给事中徐文溥等劾南京刑部尚书刘缨奸贪无厌廉耻不存右都御史李士实名行俱亡风纪不振南京兵部侍郎吕献龙钟太甚昏庸无补南京大理寺卿茆钦精力既耗尸素莫惭所宜亟去者也致仕户部尚书孙交谨厚忠勤足司国计致仕礼部尚书传圭刚方正大犹在壮年所宜召还者也今曰郊多垒方切用人进退人才诚宜如慎下所司知之
　　○升通政司左通政罗钦忠为南京太仆寺卿贵州按察司按察使陈恪为山东布政司右布政使
　　○壬午升翰林院侍讲学士吴一鹏为南京国子监祭酒
　　○癸未以旱灾免大同州县卫所夏税之半
　　○以旱灾免河南开封府等府睢阳等卫夏税有差
　　○升山西行都司都指挥同知潘浩为署都督佥事充总兵官镇守宁夏地方
　　○命逮镇守四川总兵官都督佥事陈珣协守狭西副总兵都指挥同知蓝海等至京治之初珣追喻老人于富村贼伪降因得逸去北走阳平都指挥朱鳌指挥高昇各退保贼遂渡江于时珣及指挥赵文等军米仓关分遣都指挥姚震百户周增追贼于沙坝贼夜袭杀之趋东西乡入巴山巴山贼故巢也寻出走大安镇珣军不敢前海鳌留军宁羗城会狭兵与贼战而溃贼遂越宁羌犯略阳击海军屯于柳池寺珣海及指挥苏澍千户高载等驻兵皆相近乃大鼓噪以恐贼贼夜走珣且追且止海鳌及都指挥把琮还保宁羌百户周辅御贼黄坝兵败千户何定亦不救贼度广元为指挥袁珠所遏还趋通巴复招蓝鄢余党以自益是时总兵时源病驻西乡游击将军阎勋率都指挥任玺等历竹溪大昌诸县不遇贼而返诸将率称病民兵复假贼名肆掠总制纪功等官相继以闻并劾都御史蓝章马昊参议苏乾副使边亿佥事郭东山知府杨一钧等罪兵部议覆诏珣海鳌昇俱逮系鞫问勋琮等革冠带并乾等俱停俸章昊降敕切责震赠都指挥同知其子及增子各袭升一级仍敕总制彭泽及源刻期殄贼凡有诈病者文职罢武职调广西边卫畏缩失事者如前旨即斩以徇
　　○甲申升锦衣卫署都指挥佥事湛臣指挥佥事丘成各一级以从太监谷大用出征冒功也
　　○升福建布政司右参政孙燧为贵州按察司按察使
　　○宁夏卫地震
○辽府长垣王恩钾薨王靖王第四子母妃余氏天顺庚辰生初封镇国将军成化丁酉封长垣王至是薨辍朝一日赐祭葬如例谥曰恭顺
　　○乙酉巡抚江西都察院右佥都御史王哲卒哲字思德直隶吴江人弘治庚戌进士由监察御史升山东按察司副使整饬临清兵备未几升广东按察使正德四年升南京都察院右佥都御史管理操江明年改都察院右佥都御史巡视江西寻改巡抚又明年以疾乞归至是卒赐祭如例哲为御史颇有风裁巡按江西时镇守太监董让怙势骄纵至隐盗贼不以闻哲首劾之其为副使于临清也外夷来朝贡者私市盐事觉哲请没入之而返其直人称得柔远体后为江西巡抚病不能事事时逆藩宸濠常以计去守臣不附已者哲自濠所宴饮归而病或谓濠中以毒云
　　○丙戌给故交城荣端王母妃安氏养赡米岁百石
　　○补荫故南京兵部尚书原杰孙应聘为国子生
　　○命山西行都司都指挥同知林宽充左副总兵协守大同地方
　　○命辽东都司都指挥佥事张椿三千营坐司管操
　　○丁亥鲁府邹平王阳鎕子当凉既革王爵犹与当潩争袭奏诉不已复命司礼太监赖义刑部侍郎黄珂锦衣指挥陆宣往勘还奏当潩当凉皆庶子而当潩为长礼部尚书费宏等前议以当潩袭封革当凉封号其事已明法已正矣而当凉争犹未已者由其父阳鎕徇私溺爱为其母子请封鲁王阳铸亦依违为之代奏而先任礼部尚书周洪谟倪岳等皆为所惑不能据礼以折之使得冒长子继妃之封已二十余年故当凉得藉以为辞群下包庆等利其复立实从臾之请置庆等于法逮问长史审理纪善以下鲁王及洪谟岳等已物故者惟  上裁之诏当凉累＜锍-釒＞强辩有违  祖训当重治姑从轻令以齐民巾服习礼满三载以闻仍夺其母原封金册鲁王既引咎举正停禄两月洪谟岳已故者宥之长史审理纪善以下俱逮治庆等五人谪戍边卫时当凉怨主议者奏词微侵宏欲以□□惑之宏不为动至是争遂息
　　○升通政司右通政刘达为左通政左参议任良弼为右通政
　　○升广东按察司副使方溢兵科都给事中艾洪户部郎中胡濂为右参政溢广东洪福建濂贵州
　　○山东布政司右参议徐永乞致仕许之
　　○戊子以明日  万寿圣节遣驸马都尉蔡震崔元林岳祭告  长陵  献陵  景陵  裕陵  茂陵  泰陵
　　○遣仪宾杨淳告  恭仁康定景皇帝陵寝
　　○遣内官告  恭让章皇后陵寝
　　○命大同前卫都指挥佥事麻循充右参将分守大同西路
　　○己丑  万寿圣节  上诣  奉先殿  奉慈殿  太皇太后  皇太后宫行礼毕出御奉天殿文武群臣行庆贺礼
　　○免群臣宴赐以节钱钞
　　○朝鲜国王李怿差陪臣户曹参判柳湄等贺  万寿圣节赐宴并赏金织衣彩币等有差
　　○总督京通等仓太监蔡用等奏弘治十六年每月支放米止二十八万石自正德七年以后每月支放三十三万石乞将漕运岁额遇灾蠲免者拨补足数俱运本色户部谓此由冗食增多所致宜查革诏姑免革嗣今各衙门毋得妄奏升职滥收军匠等役总督等官严督所属务革冒支重领之弊然其禁卒不行冗食者日益多云
　　○辛卯升刑部郎中黄天爵为广东按察司副使户部署郎中李鋐为山东布政司右参议
　　○命蔚州卫都指挥佥事章杰山西行都司佥书管事
　　○传旨赐宣府蔚州卫都指挥佥事江彬姓为朱氏同时赐姓者前卫右所正千户杨瑄大同右卫指挥使焦睿前所试百户焦椿舍人焦桂辽东前屯卫百户张天祐舍人张廷亦□鸟更瑄名璋椿名棕桂名松天祐曰海廷亦□鸟曰璧俱改锦衣卫带俸食粮
　　○壬辰虏入蓟州大青山口守臣以闻兵部议把总指挥吕昇守备奉御陈璋分守参将陈勋俱宜逮问且劾镇守蓟州总兵官马澄分守马兰谷参将芮锡之罪得旨璋勋姑宥之昇等令巡按御史逮问澄以衰老锡以贪懦俱罢
　　○甲午以明日十月朔遣驸马都尉蔡震崔元林岳分祭长陵  献陵  景陵  裕陵  茂陵  泰陵遣仪宾周钺祭  恭仁康定景皇帝陵寝遣内官祭  恭让章皇后陵寝


大明武宗毅皇帝实录卷之一百五
　　正德八年冬十月乙未朔享  太庙
　　○巡视居庸等关户部右侍郎丛兰奏大同各卫先年召选军士事故等项例不勾丁中有老弱不堪并事故逃亡者乞查革以省坐蠹之弊兵部覆议此弊非止召募军丁及大同为然宜通行各边镇拣选
　　○年召募并原伍军丁但有老弱者即革退佥补若原募军士有原将壮丁替补亦从其便从之
　　○丙申以辽东都指挥佥事杨镇守备宁远地方
　　○虏入宁夏宿嵬口守臣以闻因劾副总兵赵文都指挥江山郑卿等罪兵部覆议文等诚有罪而镇守太监张昭巡抚都御史冯清亦难辞责且总兵官魏镇已死宜促潘浩亟往代之诸失事者令巡按御史逮问从之
　　○传旨以御马监太监宋辅分守建昌行都司地方
　　○丁酉赐罕东左卫都督赤克等颜料金箔及彩币等物从其请也
　　○初淮康王世子见濂蚤卒无子康王老请以次子清江王见淀摄府事逮
　　○王薨见淀寻卒其长子祐棨袭为淮王已而见濂得追封淮安王其妃王氏为王妃时制册称安王为祐棨伯父故其常祭祝号安王称王伯清江王称王考且所居宫王氏仍世子府宫而本生母赵氏入居永寿宫辅导官谓其非宜言于王王奏其生在安王卒后未尝为嗣欲加重其私亲事下礼部移江西守臣令辅导官勘覆乃谓安王伯父之称本诸祭词惟称清江王为王考于义未协按礼诸侯之子为天子后者称于所后之天子而不得称于所生之诸侯别乎之子为诸侯后者子为天子而父非天子则必追尊之诏已播于天下乃
　　可称其父为天  □为诸候而父非诸候则必追封之请已允于天子乃敢称  □为诸候今之亲王即古诸候也今之郡王即古别子也亲王  主祭之王考则诸候之祢庙也淮王既不后于其伯则非为人后者欲乞以清江王追封入庙与安王同为三世之穆似两得之但今未得请王乃以亲王之爵主祭郡王之庙祝号称为王考是即子为诸候而父非诸候请未允于天子而輙称其父为诸候矣又生母赵氏未得进封遽称国母先居永寿宫此则其非据者于是礼部尚书刘春谓安王虽未封而卒今已追封为王祐棨虽生于安王卒后今既入继亲王则实承安王后矣皆朝廷之命非无所承也乃更欲追封其本生之父则安王封谥之命将安委乎徒欲顾其私亲而不知继嗣之重事体殊戾况安王既追封入庙为三世之穆清江王又欲追封则一代二穆岂礼哉祝号称呼不可以制册为据惟当以所后为称其清江王祀事宜令次子祐揆主之淮王无预焉所居宫则安王妃迁入永寿宫清江王妃退居清江府斯礼典法令皆得矣诏以其援据甚明从之
　　○大慈恩寺灌项大国师也舍窝死命工部造＜土答＞葬之工科给事中谓旧例无为国师营葬者工部亦据之执奏不听且令遂著为例
　　○戊戌升山东布政司左参政张宦为狭西行太仆寺卿  山西平阳太原等府汾沁等州所属赵城介休曲沃屯留等县大雨冰雹平地水深丈余冲毁人畜庐舍诏令巡抚官赈恤
　　○给韩府故镇国将军旭枞夫人高氏及其子女养赡米岁五十石
　　○己亥命大河卫指挥佥事王臣遮洋把总运粮以都指挥体统行事
　　○提督军务都御史俞谏奏姚源及东乡余贼久未平乞催原调湖广官军二千人及永顺两江口等处土兵二三千人会剿兵部覆请许之且令禁约土兵所过毋侵扰犯者即斩以狥
　　○庚子授翰林院庶吉士许成名刘楝张璧刘朴费采张潮王思孙承恩刘泉林文俊孙绍祖为编修金皋吴惠郭维藩陈寰张衍庆边宪为检讨黄臣祝续田荆刘夔张翀俞敦为给事中臣吏科续礼科荆夔兵科翀敦刑科张鳌山为浙江道监察御史
　　○夺总理粮储右副都御史王镇巡抚江西右副都御史任汉漕运参将梁玺俸各两月以兑运迟误故也
　　○初医士蒋勋除雍府良医副未赴任丁母忧服满乞改选为吏部所持医士鲍昭者复为代奏于是礼部按劾勋欲脱官藩府供事禁近为后日奔竞迁转之阶而昭利其私贿皆宜置于法得旨勋改太医院职事
　　○宁夏卫地震
　　○辛丑升礼科都给事中孙祯为山东布政司左参政
　　○命四川署都指挥佥事韩恩本都司掌印管事重庆卫署都指挥佥事李荫佥书管事铨注狭西都指挥佥事房怀刘玉于四川都司听调杀贼榆林卫指挥佥事李永定守备叙泸大坝地方
　　○壬寅命兰州卫都指挥佥事苗銮守备兰州地方绥德卫都指挥佥事杭雄守备西宁地方
