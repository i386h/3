<!-- { "loadSidebar": true } -->
　　○宣府等地方风火交作烧及民居人畜甚众
　　○莱州府雷雨大作冰雹交下海水溢
　　○己亥以明日  万寿圣节遣驸马都尉蔡震游泰林岳祭告  长陵  献陵  景陵  裕陵  茂陵  泰陵仪宾周钺告  景皇帝陵寝
　　○遣内官告  恭让章皇后陵寝
　　○夜月犯积薪星
　　○庚子  万寿圣节  上不受贺御奉天门百官行五拜三叩头礼免百官晏仍晏四夷朝贡使于阙左门
　　○壬寅命南阳卫指挥同知李鲸守备归德武平兴州卫指挥佥事王玉提督古北口四营俱以都指挥体统行事南京神机营指挥同知高腾援例奏求署职许以都指挥体统行事○癸卯礼部左侍郎王华以日讲赐冠服具＜锍-釒＞辞并辞免日讲盖方为言者所论心不自安  上曰华  先朝讲官朕亲简用赏赐冠服亦旧典不必辞
　　○翰林院编修谢丕乞归省所后毋许之
　　○钦天监五官监候杨源奏自八月初大角及心宿中星动摇不止大角天王之座心宿中星天王正位也俱宜安静而今乃动摇意者  皇上轻举嬉戏游猎无度以致然耳其占曰人主不安国有忧又北斗第二第三第四星明不如常第二曰天璇法星后妃之象后妃不遇其宠则不明广营宫室妄凿山陵则不明第三曰天机令星不爱百姓聚兴征徭则不明第四曰天权伐星号令不明则不明伏望祗畏天戒安居深宫绝嬉戏禁游猎罢弓马严号令毋轻出入远宠幸节赏赐止工役亲元老大臣日事讲习克修厥德仍敕内外廷臣同加修省章下礼部礼部言其覼缕上陈亦忧国爱君之忠悃伏望  陛下上畏天变下恤人言反躬自咎恐惧修省亲儒讲学正心修身听政以时起居有节不恣情而轻出禁廷勿玩狎而私行监局痛戒游逸悉屏玩好凡骑射驰骤狐兔鹰犬之事一切屏除软谀佞巧乞求升改之人一切罢黜廷臣建白为公者不沮于幸臣台谏敷奏尽言者必见诸行事停不急之工节无名之赏则圣德新治化著而天变自消矣  上是之源精于占候见象纬异常则忧形于色必据实具奏无所讳然为刘瑾所恶竟杖而毙之士论伤焉
　　○运送两淮盐价于辽东大同宣府各五万两宁夏四万两榆林三万五千两甘肃三万三千九百三十三两为市籴粮草之用
　　○甲辰光禄寺奏户部派纳本寺今年小麦三万六千石缘仓廒已毁无所于贮除解有本色如前收受其有愿纳价银者亦乞如该部题准例每石折银九钱贮库支用户部覆奏从之
　　○莱州登州府地震各有声如雷
　　○乙巳以明日十月朝遣驸马都尉蔡震黄镛崔元分祭  长陵  献陵  景陵  裕陵  茂陵  泰陵
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　明武宗毅皇帝实录卷之十七
　明武宗毅皇帝实录卷之十八
　　正德元年十月丙午朔享  太庙奉  孝宗敬皇帝神主诣庙享祀
　　○边爵等族番人掜古等贡马匹盔甲等物赐宴赏彩叚钞锭各有差
　　○四川播州宣慰使杨斌遣长官刘彬等贡马贺万寿圣节赐宴赏彩叚钞锭各有差
　　○丁未贵州左参议林沂奉表贺  万寿圣节中途闻诏免贺遂止不进上疏曰  陛下于节日不御正殿不贺朝贺所以存哀素之心示通丧之制此前代之主所难者也但臣子忠敬之心欲致君父于尽善尽美之地昔唐太宗生日谓群臣曰今日吾生日翻成伤感诗云哀哀父母生我劬劳柰何以劬劳之日而更为欢乐乎去今千载读之未尝不伤其意而称其孝今  先帝之丧方在小祥之外虽  陛下勉从遗诏以日易月而父母之丧无贵贱一也实孔子之训且  先帝于  太皇太后祖母也三年之内  圣寿诸节尚俱免贺今  陛下于  先帝父也其可行乎推  陛下平日惓惓孝思知于此必有所不忍也或谓今王府及诸司多已捧贺表至柰何臣闻宋宁宗诞日时有孝宗之丧群臣已班贺于外朱熹上言以为群臣班贺而朝廷从中郤之尤为美事伏望  陛下特降敕旨凡三节尚在通丧之内俱辍视朝不受贺表路费赏赐并行停止俟通丧毕然后如例举行且自今去通丧除期才数月耳  陛下于前既皆守礼矣后其有不能行乎陛下诚行之则上以光  皇天锡类之异中以全继述之孝下以为后圣法程庶几明王以孝治天下之义而人伦明风俗厚矣命所司知之
　　○戊申吏部言南京御史李熙等以灾异劾吏部侍郎兼学士张元祯礼部侍郎王华尚宝司少卿祝祥都御史李进毕亨欧信南京工部侍郎叶贽太仆寺卿王珩及按察使李善参政李文安王琳唐锦舟刘约参议蔡相黄皞林沂佥事范玶知府项经邓琛祝瀚杨逊陈晦不职请俱罢黜在内若华则已屡荷慰留进已养病信已物故亨虽有侵克赈济官银之劾宜核实区处在外若琛已致仕逊宜调简文安琳沂宜罢善等宜移文抚巡官访其不职之实以请惟元祯贽祥珩去留取  上裁有旨元祯等俱令如旧供职
　　○提督抚治郧阳等处都御史孙需奏续凊出荆襄郧阳南阳汉中西安商洛等府州县流民一十一万八千九百七十一户愿附籍者九万二千三百七十户户部言附籍者当给与户由从之
　　○浚滏阳河河旧在顺德府任县新店村之东北源出磁州经永年曲周平乡至穆家口会百泉等河北流两岸皆徵粮地景泰间漳水并入漫流冲曲周等县地方沿河各筑堤以备泛溢成化间旧河淤塞于村之西南冲决为新河合沙洺等河入穆家口两岸亦筑堤备之弘治初漳水徙入御河民弃堤不复修理近年漳水复入新河西岸地皆渰没任县民高旸等以为言下巡抚官勘处至是具奏言穆家口乃众河之委请从此先浚乃并浚旧河新河令两处分流以杀其势堤岸亦渐加修筑庶民患可除工部覆奏从之
　　○给赐宣府沿边墩堡守嘹官军夜不收人等一万二千三百一十七人折寒衣银两每袄裤一副折银一两四钱凡给银一万七千二百四十八两
　　○己酉初尚书林瀚等请清查南京御马监马匹给事中牧相监察御史吕镗奉旨清查给军太监李棠拘留不发相等疏言本监原设马匹年久无存后将牧马所送印种马遂行收养而滥役滥费之弊不可胜言夫一军足以饲一马本监见马仅八十九匹而养马旗军役占至七百余名皆按月输钱又有看守金鞍库料豆仓等余丁三百名此滥役之弊也计八十九匹之马岁用饲秣草三万余包豆一千六十余石今该部给草至六万包豆一千五百石又苜蓿园各有采取办纳此滥费之弊也况南京近年粮草告匮戎马缺乏岂可以有限之物供无穷之费哉棠贪婪无厌不知成命为重肆无忌惮宜明正其罪仍追其占留马匹今后该所及应天卫孳生马驹俱听南京太仆寺印烙给各卫旗军领养其苜蓿莞豆二园行南京兵部差官踏勘召人承佃起科庶事体归一而浪费可绝既而棠等奏系洪武初额设不可轻动有旨遽从之相等劾奏如初下兵部议宜如相等言不听
　　○肃州地震
　　○庚戌泰宁等卫都督孛来罕等遣头目忽秃都等来朝贡马赐宴并彩叚金织衣物各有差
　　○降辽东都司都指挥佥事费锦为沈阳中卫指挥同知广宁左卫指挥同知惠绮定辽前卫指挥同知王用俱为正千户坐贼入境杀掠失于备御也
　　○辛亥降守备临清署都指挥佥事刘全为署指挥佥事坐受赇及多役军丁罪也
　　○壬子升河南左布政使崔岩为都察院右副都御史巡抚大同地方兼赞理军务
　　○旌表孝子应纲等二人节妇朱氏等九人应纲浙江永康县人为归德州学训导幼丧父事其母至孝尝渡钱塘江舟覆同载者俱溺纲以母老孀居祷水中若有援者得不死人以为孝感黄文会福建侯官县人父死庐墓三年表其门曰孝行宋氏锦衣卫小旗李塘妻程氏顺天府霸州举人李裕妻孟氏霸州民赵裕妻吴氏万全都司永宁卫生员王纶妻冯氏浙江慈溪县民赵胜妻萧氏江西宜春县生员刘颙妻陈氏福建长乐县生员高伯明妻陈氏莆田县民林仲熹妻何氏山西猗氏县生员王臣妻俱少寡守节终始不二表其门曰贞节
　　○刑部右侍郎郝志义卒志义字宜之狭西清涧县人成化己丑进士授大理评事进寺副升山西按察司佥事整饬鴈门关等处兵备升副使坐事左迁福建都转运盐使司同知明年复升福建按察司副使以忧归服阕改山东升四川按察使历山西四川左布政使升右副都御史巡抚湖广进刑部右侍郎未上而卒子举人序奏乞祭葬逆瑾以其雅不附已衔之寝其奏仍革序举人瑾败乃复志义性严毅狷介持已处人皆循蹈榘矱居官以廉慎著闻人无能訾议之者
　　○癸丑都给事中艾洪等劾都指挥佥事高得林以司礼监太监高凤之侄命管锦衣卫事内外偏重恐非国家之福乞并赐罢黜不从既而监察御史潘镗亦奏凤内为心膂得林外为牙爪非朝廷之体亦非高氏之福且旧制锦衣堂上官俱从面简以慎重其事今旨从中下则宦官弟侄更相效尤而选法坏矣乞两罢之以惩垄断兵部覆请会凤先以病免  上曰得林既用矣已之
　　○莱州府掖县天鼓鸣
　　○甲寅升南京户部郎中胡振为贵州布政司左参议
　　○署内承运库事太监秦文奏内府财用不充事务繁剧适遇大丧即位之礼相继举行费已不赀近日举行大婚礼户部仅送银三十万两用之六礼用之铺宫用之赏赐及内官监造妆奁御马监造宝册银作局造仪仗诸类通计费金八千五百二十余两银五十三万三千八百四十余两是进入者少而费出者多将来何以应之况  圣诞千秋节所用秉舆服御所用诸王府册封所用皆不可缺而官军折俸每季该银十万余两春季未给而夏秋又至矣其将何所取办哉  上览其奏乃命集廷臣议处以闻户部臣言财货之在天下如水行地中其源不浚其流必竭若不能节俭用度无经而欲讲求足国之道良亦艰矣今以岁入正数言之夏税秋粮马草盐课折银及云南闸办各钞关船料银两通计仅一百五十余万两以岁出正数言之宣大等六镇年例三十四万两进库给军官俸粮共三十三万五千余两至于内府成造宝册之类其数不得与知大约并前折俸不下五十万余两通计用百余万两然入每亏于原额而出乃过于常数姑以弘治十八年五月以后言之诸边年例之外添送银二百七十七万四千余两给赏征进京军六万九千六百余两给过盐米商人二十五万余两赏在京官军七十二万四千二百余两各边官军六十九万三千三百余两狭西赈济二十万两密云居庸紫荆倒马等关召买粮草共一十二万八千余两大婚礼取四十万两买金送内库二万六千五百余两通前年例实用六百二十五万余两又四川进金四千两视旧例岁用之外加至五六倍矣欲望财用之足帑藏之充岂可得哉伏望  皇上悯生民财用之艰躬行节俭毋事虚文今后成造非乘舆器物及各王府宝册不得用金非  圣诞千秋令节不得用银凡游戏燕乐鹰犬玩好无益之费无名之赏一切罢止仍严敕该库之莅事者岁进银非军官折俸及成造仪仗妆奁一毫不许妄支其岁入五十万两之外一分不许妄取务敦俭约以图经久议入  上曰节以制度不伤财不害民此圣人明训理财之大道也今财用匮乏百姓艰难朕自当力加节省量入为出管库人员于每岁出入之数尤宜谨于会计不许滥费妄支□莱州府天鼓鸣声如雷
