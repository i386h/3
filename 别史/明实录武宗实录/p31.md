<!-- { "loadSidebar": true } -->
　　○管理马房太监陈贵叶阳以马房屋宇墙垣倾圮奏欲开耕草场地以资修理之费户科都给事中张文等言我朝餋马仿周人牧师之制于内甸民耕之外各营设置草场每岁以夏秋牧放纵其驰逐故马大蕃息而武事以修足以尊国势而防虏患也近日锦衣卫指挥傅聪御马监太监钱能各缘父兄之故请草场为业既误听之于是贵阳遂有此奏臣等考之正统时提督人员有侵其地者  英宗皇帝令改正戒再犯必杀无赦成化中太监李良都督李玉锦衣卫指挥刘纪等文各侵苜蓿地  宪宗皇帝罚玉俸三月仍遣官覆实以正其经界焉近年太监覃昌陆恺奏讨香河等县草场寿府仁寿宫奏拨永清等县草场给事中周旋等查出  孝宗皇帝又令照数还官夫莫尊于  母后莫亲于皇弟  先帝且不得而私之贵阳聪能何人乃敢以香火为请而留数百亩以修理为辞而乞数千亩是欲以一时之私情而坏累世之成宪将必至于草场荡废马政空虚而后已武备削弱戎狄生心为国大患有不可言者矣乞绝其私情令原差科道官通行核实辨别定界备揭累朝禁约之旨庶人知遵守不敢轻犯  上是之仍令修理工完即止
　　○寿王奏请湖广刘家隔税课局杨子港东山仑河泊所课税以备封内山川祭需户部言本府祭有常供出之有司诸税将以给官军俸粮岂宜轻动宜移文该府内外辅导官启王如复违例陈乞必究主谋之人寘于理从之
　　○掌大理寺工部尚书杨守随奏每岁天气暄热会审罪囚事例行于在京而不行于南京五年一审录事例详于在京而略于在外事体有偏刑或不当宜通行南京审囚之时三法司一同会审其在外审录所奏亦照此例会审具奏庶事体无一偏之弊刑法合众论之公  上从之且曰人命至重录囚有循情稽滞窥伺者令该科参究
　　○云南城地震次日再震有声
　　○甲寅夜流星如盏色青白光烛地起自紫微垣东蕃内东北行至云中
　　○云南木密关地震如雷凡五次坏城垣屋舍伤十有二人
　　○丁巳吏科给事中胡煜言今年来雷震南京皇墙京师又有流星如月天鼓随声如雷及白虹贯日白气亘天星斗昼见金星守轩辕近紫微垣至于各处奏报灾伤变异不可胜纪夫变不虚生必有由致臣惟人主一心与天心相为感通苟不务勤学则无以正心而修身一念之不纯一动之失中皆足以干阴阳之和故近古之君不但勤于昼学而又选择名儒夜直禁中不时召对盖所以防非窒欲为持守身心之助也今  陛下以英妙之年正力学之时暮夜既无召对之条昼日又无勤学之益虽曰日御经筵然儒臣之讲未毕而已有鸿鹄之思几席之读未几而倐兴逸乐之想惟闻与近幸导谀者不时游玩杂巧满前一暴十寒得之方微耗之已甚  圣学如此何以正心伏望日新以清化原远佞以端好尚又必选文学名臣侍从左右朝夕诵读以开广聪明凡内外章奏悉付内阁大臣议定而行则忧勤惕励之心胜宴安愉佚之志亡正心以正朝廷而远近莫不一于正何患天下之不治天变之不消邪下所司知之
　　○少师兼太子太师吏部尚书马文升上＜锍-釒＞谓臣历官已五十六年年今八十有一矣自七十以来累＜锍-釒＞乞休未蒙  先帝俞允今  皇帝嗣登宝位岂不欲誓死图报但藻鉴人物全籍精力强健耳目聪明方克有济而臣衰老愈甚诸疾交侵万一用人未当恐来物议况今灾异迭见滥居师保重任不能爕理寅亮亦当罢去以弭天变  上曰卿历事累朝劳绩茂著朕当新政委任方隆乃屡求休致情词恳切特允所请赐敕给驿以归有司给食米月五石役夫岁八人以示朕优礼老臣之意
　　○戊午翰林院进呈玉牒  上御奉天殿受之如仪
　　○诏修诸葛亮庙襄阳隆中亮所居之西旧有祠襄简王爱其地择为茔因迁祠于山左制既陋小久渐倾颓且逼近王坟长史林光以为非妥灵之所请于隆中之东山谷中修建祠宇春秋祭祀礼部覆议  上曰亮汉忠臣其许之
　　○革江西增设捕盗官南安府通判南康南城南丰新城四县主簿各一员
　　○己未赐纂修玉牒官宴于礼部
　　○增置苏州府长洲县塘捕巡检司
　　○庚申参赞机务太子少保南京兵部尚书王轼以老疾恳乞休致  上嘉轼老成清谨方膺留务重托以其累引疾乞休情词恳切特允之加太子太保赐敕给驿以归令有司给食米月三石役夫岁四人
　　○严天下僧道潜住京师之禁
　　○巡按直隶御史夏时奏镇守宣府太监唐禄议欲分兵剿寇总兵官都督佥事李杲沮之弗协遂至分争主将失和其何以令下且禄尝分守独石以轻进偾事以诱杀徼功幸而未宥乃弗悔悟而果于怙终殆不可畀之边寄也请召还弗许既而兵科给事中艾洪复奏并论杲乃皆降敕责之
　　○特许建州左卫夷黑答撒失保主成袭升其叔父及从兄之职为都指挥佥事以三人愬其父附顺效劳而死于边故也
　　○兵部奏遵诏查出内外诸司滥占旗校匠役凡八百六十人宜尽革惟用之  太庙  诸陵者可留  上是之乃并内外诸司所留用者俱令如旧惟皇庄东宫庄罢其数之溢于旧额者
　　○赐永寿王府故辅国将军诚瀯夫人苏氏餋赡米岁五十石
　　○宁夏左屯卫蒋鼎堡灾室庐尽毁死者二百六十五人伤者八十五人
　　○壬戌命陈继祖袭宁阳侯继祖革爵辅侄始封侯懋曾孙也
　　○礼科给事中葛嵩等清查军伍言后府所属京卫办纳柴炭军余三百二十三名及旛竿寺办纳柴薪军余一百五十一名俱合送营操练后府柴炭行工部改派易州山厂旛竿寺柴薪于台基厂给之工部议军民办纳柴炭已有定规出于京卫者行后府通融区处难复累山厂之民供给旛竿寺者则宜将别贮礼仪柴行寺遣所留军人赴厂领用  上是之而旛竿寺柴薪仍如旧办用寺本永乐年建日给光禄栗米三石后府属卫月办柴薪一万二千五百斤煮饭施贫其后监官刻削为弊滋多议者谓军士不得其所则与饥寒贫民何异本以济贫而反以贫人失  祖宗之美意矣
　　○癸亥兵科给事中杨一渶以  上好骑射时出微行上＜锍-釒＞言人君不可有他嗜好驰骤弓矢尤非所宜况深居九重必清道而后出岂宜轻易秦皇游幸变起副车武帝微行戒严柏谷盖天下重器置之安处则安置之危处则危万一不虞所系非细即今天下民穷财尽边报灾异无日无之  陛下正宜修政务学节用恤民庶足以维持治理至于声色奇巧亏损  圣德尤宜痛绝＜锍-釒＞入命所司知之
　　○少师兼太子太师吏部尚书华盖殿大学士刘健＜锍-釒＞请致仕谓臣已七十有四老病交侵且从一品职衔已历九年兹又三年惟龙飞之初励精治理方欲裁冗滥节浮费一新天下顾容哀朽不才之人强颜窃禄以首清班固难逭妨贤废职之罪岂不亦为新政之累哉  上曰卿耆旧重臣德望素著受遗辅政方切倚毗岂可辄求休致宜尽心匡弼不允所辞
　　○升建州卫都指挥同知广武为都指挥使都指挥佥事得力额撒剌奴俱为都指挥同知故都督佥事脱罗子脱原保都指挥使保能侄章成故都指挥佥事把搭孙子撒哈歹撒哈忒子产察各袭原职
　　○甲子南京国子监祭酒章懋乞致仕  上以懋老成端谨闻望素著不允
　　○赐钜野王府故辅国将军当□氵□□夹□夫人杨氏餋赡米岁五十石乐陵王府庶人当氵□再及其子健槐妻女月给米麦俱如例
　　○乙丑南京户部右侍郎陈金以旧患未疾且母老疏乞放归吏部欲听其还乡调理俟疾平及母终之日有司以闻仍议其任诏不允
　　○兵科给事中杨一渶言日者太常寺少卿刘棨奏乞葬祭其父光禄寺致仕卿张骏奏乞给驿还乡俱蒙赐允若此恩赉诚为太滥昔府尹王贤病故  宪宗止与祭一坛都御史谢士元致仕奏乞给驿  孝宗靳而不与今则葬及四品之父给驿径从内批恐非所以法  祖宗省费厚民意也乞加裁抑以惬舆情命付所司
　　○四川石柱宣抚司宣抚马徽遣把事陈济等贡马入贺赐宴并钞锭彩叚有差
　　○都察院左都御史张敷华奏臣闻天地交则泰不交则否是故君降心以访问臣竭诚以献替则庶政修治国家乂安君恶逆耳之言臣营便身之计则下情壅蔽众心离叛迩者科道官艾洪等陈举时政数事未为失当  陛下以累次奏扰不体宪纲责之臣闻之怅然盖非敢私于言者直为政体惜耳国家设置科道官以为天子耳目胡可一日无之书曰若跣弗视地厥足用伤设有人闭目塞耳跣足而疾趋前遇险阻能无伤乎震之以威厌之以重若此不已其流之极将使忠臣挫气言者相戒天下大事谁复陈之臣愿陛下于凡进言者少霁威严略加省览其有义理精长及事虽经断而理应改行者宜即施用而褒显其人其次取其所长舍其所短若言无可采或涉违妄报闻寝罢亦不加咎仍敕所司将洪等所言事情斟酌可否请而行之使天下晓然知朝廷乐闻善言  陛下虽深居九重四海之事如指诸掌举措施为自无差失而天下之治无难为者矣疏入诏所司知之
　　○丁卯升吏部左侍郎焦芳为吏部尚书芳疏辞不允
　　○改南京吏部尚书林瀚为南京兵部尚书参赞机务
　　○以旱灾免陕西延安府所属州县税粮四万六千石有奇
　　○降辽东纳粟都指挥佥事王钺为指挥使坐守备不设故也
　　○赐提督巡捕都指挥同知叶广银币其所统锦衣卫捕盗官校六十人陛赏有差
　　○戊辰翰林院学士武卫养病归援例乞驰驿上许之念卫侍春宫讲读尝有劳升太常寺少卿仍兼旧职
　　○吏科给事中安奎劾奏中外冗员奔竞成风贿赂未已大为新政之玷既而诸司集议以请有旨谓其所劾泛言无实令奎陈状奎具服有罪乃宥之仍夺其一月之俸
　　○庚午以  泰陵工完赐提督营造新宁伯谭祐工部左侍郎李鐩锦衣卫指挥佥事余寘银币钞贯羊酒有差
　　○初广东南海县之丰湖乐塘堡诸村盗魁禢玄祖等及清远县之池水乡黄华峒四会县之马山都番禺县之石马村诸猺各结聚肆掠稔恶弗悛总督军务都御史潘蕃等以闻时广西方用兵  先帝敕蕃等审度事势必不容已即移从征汉土官军征剿之及  上即位之诏听群盗自归免罪于是蕃等令乡老谕之玄祖等知罪无可宥寂无一人吐实乡民尝被其毒者又往往以剿请乃议进兵先豊湖乐塘而后及于马山等处左参将马澄佥事许目□旦攻蒋岸等八村都指挥同知王永佥事吴廷举攻望冈宗屋等十一村都指挥佥事何清左布政使柴昇攻军营等三村都指挥佥事王春右参议罗荣攻上李坑等四村俱破之移兵马山池水复破之黄华石马诸猺亦惧而遁乃罢兵最所斩获首从三千六百七十五人俘其属一千二百四十七人至是蕃以捷奏  上赐敕褒之及太监韦经总兵官毛锐升其奏捷者各职一级仍赏文绮衣一袭宝楮千贯
　　○辛未巡抚顺天等府地方都察院右副都御史柳应辰以被劾乞休不允
　　○南京吏部尚书林瀚引疾乞休且言养正心以去邪媚崇正道以绝异端务正学以辟邪说亲正士以远憸人皆  陛下初政已行万方所仰惟愿始终不替则正德之治隆于万年  上曰卿才德老成闻望素著宜勉膺参赞新命所辞不允
