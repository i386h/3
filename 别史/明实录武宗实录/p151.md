<!-- { "loadSidebar": true } -->
　　○壬寅总制四川军务太子太保刑部尚书兼都察院左都御史洪钟上＜锍-釒＞乞致仕许之仍令乘驿还乡
　　○南京十三道御史郑行等劾奏两淮都御史张缙丧师偾事保定都御史甯杲纳交逆瑾二人者百计取容屡劾不退乞罢缙罪杲下所司知之
　　○兵部以湖广总兵官方寿祥佥事郭韶功罪及死事都指挥曹鹏指挥吴勋等议请得旨寿祥巳停俸既有斩获功仍赏银二十两纻丝二表里韶准赎罪仍停俸三月鹏等赐祭其子令袭升土兵头目各给赏优恤
　　○武平卫署都指挥佥事石玺乞回原卫致仕许之仍赏银十两彩币一表里先是玺以盗贼猖獗起用至是盗平得请去然多称病避事劳绩罕著云
　　○大亦辖等族番人容中郭等来朝贡马及刀铠赐彩叚钞锭等物有差
　　○甲辰南京吏部右侍郎罗＜王巳＞乞致仕许之
　　○是日广东饶平县地震
　　○乙巳升南京太仆寺少卿蒋恭为南京通政司右通政
　　○丙午大慈恩寺僧三竹班丹往灵藏封赞善王回诏升一级
　　○升山西按察司副使汪获麟为本布政司左参政
　　○丁未调协守甘州副总兵徐谦分守凉州以与总兵王勋不协故也
　　○戊申升吏部郎中王守仁为南京太仆寺少卿
　　○己酉升大同知府张凤羾为山西按察司副使
　　○御史张士隆劾奏光禄寺卿李良少受学于大学士刘健当健在位时良为御史怙势求荣因以女许为健孙妇后良亲殁载之墓志云孙女某许聘脢庵刘公之孙承学此镌之于石不可磨也及健去位遽尔背盟托言其女疾革还健聘礼遂改适举人朱敬夫义莫重于师礼莫大于婚士莫先于廉耻即良此事视之人且不得为况可为卿在人上乎宜即罢黜于是良不能自安因餋病而去士论快之
　　○以获贼首赵风子及剧贼赵鐇贾勉儿李茂马五张仲威杨寡妇等功授湖广武昌卫军赵成为正千户仍赏银一千两军余赵宗民快徐必高为所镇抚各赏银五十两民快赵秀为百户俱世袭指挥郭锦老人王斌舍人仇镇升实授二级宁夏卫小旗许贵等一级余给赏有差
　　○庚戌免河南光州上蔡遂平磪山真阳新蔡息县光山固始□城裕州叶县泌阳唐县正德七年分粮草并徭役以贼残破也
　　○辛亥升起用给事中徐暹为山西按察司佥事
　　○以祈雪命顺天府官祭京都城隍及诸神祠
　　○升赏参将姚信等部下官军四千五百七十三人有差以平贼功也
　　○户部覆议漕运及各巡抚都御史所上地方事宜一近例兑军米每石别加五升以备蒸润耗损有司因缘为奸请革之一河南改兑粮小滩河道剥浅其费不赀请加耗米三升仍敕管河都御史流浚河道一江北运军过江领兑者近减脚米五升宜仍旧给之一被贼焚毁粮船千五百有奇宜行工部措价或各司府成造一各处兑运稽迟请遣户部官四员领敕监兑申严期限违者罪之一旧制运粮官缺皆由漕运衙门公选刘瑾乱政乃令南京府部及各巡按御史考选体统乖紊又立正运听运之名互相倾挤事多牵掣请改正一正粮一石除加四随船耗米俱兑本色其余耗米每石折银五钱载入议单使知遵守一阻冻粮船每军给耗米一石准作下年口粮其粮该纳京仓者改纳通仓每石加收脚价一斗该纳通仓者免其晒每石加收三升一苏松常州起运徐扬二仓粮米近因减派军粮不敷请仍徵减数之半愿纳折色者听一河东运司盐价支剩银二万二千余两准存留山西以给王府禄米一鴈门三关采纳秋青草束请会计合用之数余令折徵银两相兼支放一畿卫逃故京班军马其卫所官仍照旧例住俸拨补定数提问一长角□羊受财故纵新发充军人犯请比解军违限一年事例亦发附近充军诏如议
　　○壬子加工部尚书李鐩太子少傅升刑部左侍郎张子麟为尚书
　　○礼部左侍郎毛纪奔母丧诏驰驿还
　　○癸丑先是礼科给事中李贯行人刘宓奉敕往封占城国王沙古卜洛至广东宓疾卒遣行人刘文瑞代之未至贯＜锍-釒＞言占城在国初尝绝其朝贡迩者言官建白亦有不可远封之议请即于广城怀远驿开敕宣谕并赏赐王妃等物令遣来王叔沙系把麻等领回事下礼部议覆旧无领封之例诏复集廷臣议以占城沙古卜洛奏请袭封已余二年一旦无故中止非兴灭继绝之制万一沙系把麻不从或从之而去封匪其人以起争端何以处之乞如前议仍令贯等奉册之国庶不失信外夷而中国之体亦无所损从之
　　○升都督佥事朱宁朱安为都督同知千户汪王□赞等一百十六人升级有差以自陈缉捕功也
　　○甲寅赏四川兵备副使高江副总兵杨宏各银五两纻丝一表里部下官军升赏者六十七人以斩获番贼功也
　　○升四川泸州卫指挥使韩恩为四川都司署都指挥佥事佥书管事
　　○乙卯  贞惠安和景皇后忌辰遣仪宾杨淳祭  陵寝
　　○赠死事湖广都指挥佥事许凤为署都指挥同知赐祭仍令其子袭升
　　○丙辰升国子监祭酒王鸿儒为户部右侍郎
　　○给事中田汝耔劾奏山东左布政使夏时谄媚贪饕河南佥事孙磐刚愎无忌莱州知府辛文渊贪暴著声河间知府史鉴结纳权贵吏部议鉴文渊宜令冠带闲住时磐宜行巡按官核实裁处从之
　　○丁巳升刑部右侍郎黄珂为左侍郎改工部右侍郎张纶为刑部右侍郎
　　○戊午以灾伤免山东钜野聊城丘县粮草其武定淄川等七十余处各量灾递免之从户部议也
　　○升锦衣卫都指挥使谷大亮等四百二十五人各一级皆以太监陆訚谷大用张忠等奏带随军冒功者也
　　○己未命宁夏游击将军史镛充左副总兵协守甘州地方以都指挥同知郑廉代镛为游击将军
　　○庚申立春顺天府进春    上御奉天殿受之文武群臣行庆贺礼免群臣宴
　　○诏旌表大理寺右评事李吉故母陈氏之门曰贞节初所司以其事闻未报而陈氏殁至是吉援例请下礼部议覆许之
　　○辛酉升苏州府同知曾大显为河南按察司佥事
　　○壬戌命管理易州山厂工部右侍郎张遇回部管事
　　○初辽东三卫达子为恍惚达子所逐驱其牲畜入境以避难守备宁远都指挥佥事马骠与百户钱成谋邀杀之而分取其所有诡称犯边以希升赏既而三卫丑类夷人叩边索偿镇巡官审诘具得其情以闻都察院议三卫夷人为边境藩篱骠等贪利妄杀开惹衅端法不可贷当斩狱上得旨骠成依律处决官舍听骠指使者俱发边卫充军
　　○添设广西苍梧县东安巡检司以本县监生甘思忠为藤县县丞领之守臣奏思忠世为民夷所信故用之也○癸亥致仕巡抚宣府都察院右副都御史李进卒进字时勉平阳曲沃县人成化己丑进士授户部主事迁员外郎郎中督饷宣府公于出纳升广平府知府其地斥卤恒若旱进至特建石闸引河水灌田民利之改济南升四川右参政江西右布政使河南左布政使升右副都御史巡抚宣府时北虏寇边诸将失利于鱼台岭官兵多败死言者因劾进进亦上章自劾遂引疾归寻致仕卒
　　○甲子以旱灾免苏松常镇四府并镇江等卫秋粮有差
　　○沈府吴江王诠铿薨王庄王第五子母高氏成化庚子生弘治辛亥册封至是薨辍朝一日赐祭葬如例谥曰昭和
　　○以蝗灾免保定河间等府并沧州等卫秋税有差
　　○命怀柔伯施王□赞掌南京左军都督府事
　　○升辽东都指挥使张洪张玺为都督同知录讨贼功也
　　○乙丑增立狭西西乡县营堡一所于故县坝编发军士二千操戍仍立盐场关巡检司南郑县立青石关巡检司石泉县立饶峰岭巡检司平利县立镇坪堡巡检司从都御史蓝章请也
　　○丙寅升太仆寺卿刘永为工部右侍郎管理易州山厂
　　○升湖广按察司按察使张吉为贵州布政司左布政使
　　○致仕南京户部尚书王佐卒佐字廷辅山西和顺县人成化戊戌进士授吏部主事历员外郎郎中弘治甲寅升太常寺少卿丁忧起复除顺天府府丞升光禄寺卿户部右侍郎转左尝往常州勘处魏国公徐俌与民讼田事狥刘瑾意以田归俌事竣加俸一级后迁南京户部尚书月余坐事逮问寻令致仕又罚米千石至是卒赐祭葬如例佐无他长但以豊貌多髯尚书尹旻拔为吏部属遂积阶至正卿子云凤为祭酒亦以阿瑾为士论所鄙
　　○以旱灾免山西平阳太原二府所属四十二州县并镇西卫偏头关守御千户所民屯秋税有差
　　○巡按南直隶御史李云奏事失用印命锦衣卫官校执赴京治之
　　○以兵荒减免永昌甘肃山丹等十四卫所税粮有差
　　○丁卯少师兼太子太师吏部尚书华盖殿大学士李东阳致仕东阳屡以老病乞休不允至是复上＜锍-釒＞云每当具奏乞休实是哀鸣恳诉未蒙览察曲荷涵容顾在告之辰岁过其半素餐旷职累积愆尤况今岁暮祫享不能陪列正旦朝贺不能随班  郊坛大祀不能看牲分献而深居饱饭偃仰在床窹寐□八不宁食不下咽臣之狼狈实不知所以自处也伏望许臣休致则进退之节庶全始终  上始可其请赏银五十两文绮四袭荫其侄兆延为中书舍人仍锡敕曰朕惟君臣相遇自古为难而人臣事君才德相称始终一节者尤难其人卿资禀神异慧悟夙成爰自童年召见中禁应对称旨名动四方遂以宏博之学蜚英艺苑优游常调三十余年资历既深闻望弥重逮我  皇考简自  圣心擢居政府朝夕献替便殿之延访平台之赐问有怀必吐无言不从弘治之政光于  列祖惟是二三大臣佐理之功而卿之诚心直道不激不随无私无比尤为  皇考所眷注顾命之际推诚付托卿感激知遇益竭忠勤事涉忧违委曲匡救西鄙戡乱两河讨贼庙谟胜算多所赞画厘革弊政率循旧规乐育人才明扬善类代言足以宣朕意敷奏足以达民隐况文学词翰独步一时贯穿古今精练政务立朝仅五十年辅政十有八年清慎之操终始不渝自古大臣兼兹众美者代不数人朕仰承  先志图任老成属时多难方切倚仗卿年犹未至精力有余乃以止足为念动辍引疾乞休比年以来章＜锍-釒＞十上每奏愈切重违雅志特赐俞允降敕褒谕命有司时加存问岁给舆隶十名月馈官廪八石仍赐白金彩弊袭荫子侄一人为中书舍人用表朕怀旧优老崇德报功之意于戏功成名遂身退卿之自处善矣乃眷西顾居第伊迩国有大政尚将就而问焉卿其颐养天和茂膺寿祉以慰天下之望故谕
　　○以灾伤免河南开封等府许州祥符等州县睢阳等卫及赵府群牧千户所今年秋税有差
　　○初山西贼李五以妖术倡于延安惠庆邵进禄等信之遂谋乱杀巡捕指挥陈正陷洛川城进禄寻死庆攻宜川及白水等处榆林都指挥李良败之于烂柯山分界屯指挥崔嵩败之于三冢园都督杨英都御史蓝章复追之于白衙寨指挥关键张潜为所杀副使张禴益兵追击于麻线岭破之庆乃遁余党悉平章英及巡抚都御史舒昆山总兵侯勋各以捷闻赐敕奖励奏捷者升赏如例
　　○朝鲜国王李怿遣陪臣同知中枢府事申继宗等来朝贡马及方物赐宴并赏文绮布钞等物有差
　　○革怀仁王府辅国将军成鍱禄米三之一成鍱之亲有贷辅国将军成鈚资财者成鈚卒其夫人索之未尽偿成鍱俾还其券遂互相奏讦以成鍱不直罪之
　　○戊辰升四川按察司副使高江为湖广按察使
