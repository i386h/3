<!-- { "loadSidebar": true } -->
　　○丁未命兵部右侍郎阎仲宇大理寺左寺丞邓璋往大同核太监苗逵等用兵欺误事情先是六科给事中徐忱十三道御史李天赋等交劾逵及保国公朱晖都御史史琳老师费财欺罔愤事而晖听家人扰民其罪尤甚因及纪功御史刘淮不随军纪录巡按御史夏时不奏报虏情俱当罪事下所司会议请遣璋往勘之逵上＜锍-釒＞奏辩得旨尔奉命剿贼已有捷报其余浮论久当自明仍令璋查理原报功次文册不许偏枉科道复＜锍-釒＞逵等欺误实状以请命下璋并勘璋难其事言逵等报功之册二万余人而御史淮已去其半舆论犹以为滥宜取先后文册并拘官军人等参互详审以求其实仍须兵部侍郎一员同事  上是之遂命仲宇往仍留京军万人命参将神英李俊张澄游击将军李杲统之分驻大同宣府遇有虏警与指挥冯安等所领达官舍余及延绥游奇军马会合剿杀兵部复言虏闻班师或乘虚而入请敕守臣用心防御不许怠忽误事从之
　　○命泾王禄米再改支粳米五百石因王请也
　○传旨升右都督王浚为左都督带俸如故
　　○晓刻月犯轩辕左角星夜木星犯太微垣上相星
　　○戊申礼部续进  梓宫发引仪注一各衙门送葬官员免辞回日朝见一送葬官员人等本部行鸿胪寺多差官于大明门至土城外缘途布列以次序行吏典在前监生次之官员又次之禁嬉笑失仪者一自十七日至二十一日非送葬官员每日早仍素衣素冠腰绖于午门外伺候无事退本衙门宿一  梓宫启行有沿途官员人等进香及今后各王府等处进香者俱令鸿胪寺官每十日一次引赴  陵进献如例给赏
　　○赐韩府襄陵王所建书楼名荣恩从王请也
　　○故工部右侍郎罗明子云凤以父殁于边乞恩入监礼部言明历任未满一考例不当予  上特命予之
　　○监察御史刘玉以灾异陈六事一端治本宜亲近儒臣讲求心法燕闲则观经史勿使逸游技玩眩惑聪明二清化原宜慎选后妃必名家淑质足称母仪然后入正中宫其于圣治必获深助三亲大臣宜信任内阁大臣日加延问府部院长亦不时召对采纳其言以裨治理四励庶官谓今之居官者类多雷同苟且宜令吏部申严黜陟以作新士气仍行内外官僚各察所属加意激扬五择内侍谓左右内臣当慎其选勿以趋事为贤勿以阿意为忠如司钥库太监庞＜王票＞之奉命查盘抗言沮挠监督太监苗逵之损将挫师敢为欺蔽镇守河南太监刘琅之凌灭宗支科扰郡邑新政之初岂宜容此请严加戒饬六攘外夷谓宣大为京师之肩背其攘之之计当如捧漏沃焚窃恐议者以虏去为安而不虞其复至今宜急图战守励士马修墙壕远斥候多间谍添募土兵以资全力预审地利以俟后功而其大且重者则又在于选将士明赏罚此为安攘之长策也下所司知之
　　○户科给事中刘茝言  先帝临御十八年悯念民艰痛惩时弊极力振作以图维新不意此志不竟大渐之际召大学士刘健李东阳谢迁于卧榻托以  陛下垂泣而语期于克缵先业今  梓宫未葬德音在耳而政事多乖号令不信中外皇皇人皆失望如听商人李琳谭景清买补残盐张瑜刘文泰等不亟诛以慰  先帝之灵而容其奏辩太监刘琅贻害河南而仅得吏调蓟州边方多事奏取各处内官将官欺蔽奏差科道根勘户部奏革冗员兵部奏革传乞事皆报罢夫  先帝留健等三臣以辅  皇上而诸司章奏之下大率恩侵于法情掩夫公是健等不得与闻而壅蔽之所由始也今咎徵已应天戒凛然伏愿深思遗命信任老臣政无大小咨之内阁参详可否而诸司各具题奏之数赴内阁以查遗漏则凡天下大利害大得失密勿之地无弗与知而庶政举宗社安矣下所司知之
　　○升通政使司通政使田景贤为礼部右侍郎掌太常寺事
　　○巡抚山东都察院右副都御史徐源乞致仕许之令驰传归
　　○革光禄寺新添造酒内官杨俊郭文仍回本监供事以户科给事中薛金奏寺内官冗耗财故也
　　○旌表直隶英山县学生员叚弘仁曰孝行之门浙江武义县民徐信妻朱氏海宁县民郁承妻施氏鄞县学生员黄毅妻丘氏慈溪县民冯骏妻桂氏奉化县人御史项愫妻曹氏顺天府大城县学生员高选妻周氏直隶阜城县民钱铨妻唐氏太和县民范山妻刘氏丹阳县民孙绰妻姜氏狭西朝邑县民韩迪妻杨氏朝邑县民杨质妻张氏白水县民高思温妻庞氏俱贞节之门浙江富阳县民周道妻林氏河南河内县民赵刚女俱贞烈之门弘仁葬其父愚于先茔庐墓侧三年茔故有恶蛇为患祷而绝赵氏女许聘王锦未行锦病夭女随父刚奔锦丧愿留侍其姑张张老而殁女既襄丧事遂缢而死焉林氏以道死之日亦缢而死
　　○己酉户部侍郎王俨奏故事随征官军人日支行粮一升五合马日给料三升今延绥副总兵等官张安等各部官军多支粮五合料一升及保国公朱晖擅令关支俱应究治户部请如俨奏  上皆宥之
　　○辛亥以明日十月朝遣驸马都尉游泰崔元分祭  长陵  献陵  景陵  裕陵  茂陵
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　明武宗毅皇帝实录卷之五
明武宗毅皇帝实录卷之六
　　弘治十八年冬十月壬子朔享  太庙
　　○遣内官祭司井之神
　　○甲寅升陕西左布政使柳应辰为都察院右副都御史整饬蓟州等处边备兼巡抚顺天等府地方
　　○朝鲜国王李＜忄隆＞遣陪臣如中枢府事成洗名等进香别遣陪臣户曹参判权仍孙等赍进表文方物马匹庆贺并赐金织衣彩叚等物有差以  大丧免宴命辽东都司宴之
　　○泰宁等卫都督孛来罕遣头目脱罗台等贡马赐金织衣彩叚绢布有差亦宴于辽东都司
　　○鲁世子当漎薨讣闻辍朝一日命有司祭葬如例
　　○礼部覆祠祭司主事彭缙奏请令天下提学官严督各学会提调正官考访在学生员列为三等以学行兼茂者为上学不逮行者次之若行不逮学或有行而全无学者居下籍记于公俟学行有进以次迁之提学官每遇岁考参据以为进退从之
　　○辽东三万卫指挥同知侯恺副千户赵兴铁岭卫指挥佥事张镇百户饶徵各坐守备不设应谪戍以情轻律重宥之降其官一级带俸差操
　　○乙卯兵科给事中王珝言学士张元祯被劾见留久不入谢乃因  万寿圣节具奏先行入慰之礼谄  上希恩非馆阁大臣体宜罢归田里章下所司知之
　　○给大兴宛平二县养济院孤老男妇绵布人一疋共四千四百疋
　　○户部言临清□税每年折银几三万两而宣大边储告乏请将今年及明年以后□税俱折银角□羊边预买粮草俟边事稍宁仍旧兼收钱钞角□羊山东收贮支用从之
　　○户部以淫雨为灾运军到湾留滞苦甚米应输京仓者请令京通各卫官军临船水兑石取脚价一钱在后米至湾者量拨天津卫仓寄收石取脚价一钱五分送太仓都御史张缙等复言所取脚价太重且明加耗米免晒米折席米及兑支不尽之米俱难赴京仓输纳户部议原定脚价仍各免其十二加耗等米俱听输通仓无米则石输银五钱从之
　　○户部言顺天府近年添泒牺牲所岁收稻草六千包牛多不食徒费供输宜令如旧止供榖草五万束具稻草每包徵银五分角□羊部以备边需等用从之
　　○命武平卫指挥同知石玺驻扬州协同备倭以都指挥体统行事以巡抚都御史张缙言总督备倭都指挥常驻江南若淮扬有警远莫能济故也
　　○罢镇守狭西武安侯郑英升都指挥佥事曹雄为署□□事代之专在固原防守都御史杨一清劾英不职而荐雄可用故也
　　○夜流星如盏色赤光烛地起自轩辕西行至五车尾迹化为白气良久散
　　○丙辰升左给事中艾洪邹轩俱为都给事中洪兵科轩刑科右给事中张弘至赵士贤许天锡俱为左给事中弘至吏科士贤兵科天锡工科
　　○哈密忠顺王狭巴卒立其子速坛拜牙即为忠顺王给冠服彩叚盔甲弓箭等物命都督奄克孛剌仍掌哈密卫印信偕都督写亦虎仙协力佐之
　　○命京营参将神英李俊张澄游击将军李杲并原领京军一万回京以宣府虏遁故也
　　○虏入镇夷守御千户所境杀掠官军都指挥刘经以援兵不至督战死之指挥韩杰亦麟陈缙失机当坐死胡良等守备不设镇守太监杨定监枪太监沈让总兵官刘胜号令不严而让胜领军逗遛尤当罪巡按狭西御史杜旻上其状诏杰等准拟良等逮问定让胜姑宥之令戴罪杀贼胜仍夺俸两月
　　○刑部会官录重囚于朝得情可矜者十人可矜疑者十三人具狱上请诏皆宥死发边卫充军其杀人者仍杖之百乃遣妇人杖而释之
　　○午刻日生抱气及左右珥色赤黄鲜明良久散
　　○丁巳升湖广左布政使朱钦为都察院右副都御史巡抚山东地方
　　○转山东右布政使张泰为狭西左布政使
　　○改给詹事府少詹事兼翰林院学士杨廷和父母四品诰命廷和之父春由行人司司正升湖广按察司佥事致仕以其第三子兵部主事廷仪考满偕其配叶氏已拟授五品诰命矣至是廷和迁秩会恩诏言故事两子当封从一高者请改给乃有是命
　　○科道交章言寿宁候张鹤龄恳辞引盐给与原价物论稍平而庆云候周寿及商人谭景清马亨等所奏买者未见裁革停止揆之事体似有异同恐非不偏之法万一俯恤下情其买补已完曾经告验未得秤掣者仍给变卖亦庶乎其可也户部覆奏谓景清等假托皇亲声势缘买补而侵正课实亏国利宜酌量科道所拟各商未曾买补者给还引目价银其买补已完运至秤掣处所者并给与盐斤价银或谓  上令已行不可中止亦当暂停商课待变卖官盐足以济给赏之用然后议之  上犹念景清等艰难恐其失所如前旨给之引目听其以渐买补但令巡盐御史严加禁约不许假托皇亲之势违者罪之
　　○寄住毛怜卫女直林脱脱等乞入贡礼部覆议听每岁五人入关从之
　　○已未奉祧  熙祖皇帝神主遣驸马都尉樊凯祭告  太庙
　　○庚午以守备固原署都指挥佥事陈善充狭西固原等处游击将军先是宁夏守臣请复设将官统领狭西游兵外以策应花马池内以保障固靖兵部移文狭西巡抚都御史杨一清议处一清言宁夏花马池兴武营清水营直抵高桥等处乃套贼入寇之门户而其钞掠之利则在于环庆固原安会静宁隆德诸处以监牧马匹在焉且土汉杂处易于生变一失保障则腹心受害根本动摇游击之设往来防遏所以攘外而安内也宜复设便因荐善可用遂用之
