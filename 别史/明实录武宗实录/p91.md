<!-- { "loadSidebar": true } -->
　　○兵部言巡按河南监察御史赵斌勘过镇守太监廖堂下参随官舍张余安等擒获回贼功余安等十人宜升一级卢氏县知县李朝阳等三人宜赏太监廖堂已加禄米宜锡敕奖励从之
　　○戊子  孝穆皇太后忌辰  奉慈殿行祭礼遣驸马都尉樊凯祭  茂陵　　○以吏部尚书刘宇兼文渊阁大学士宇粗厉无才猷徒以躯干魁梧致显位其为总制时奢靡无度奏带仆从十数日责有司肆盛筵供亿之赂刘瑾入掌台事请敕箝制御史小过辄挞瑾以为贤擢兵部尚书举用将领赃贿狼藉迨转吏部索赂于缙绅不逮债帅之馈乃悔曰兵部自好何必吏部也未几张彩为侍郎凡所举措彩与瑾谋协而行宇尸位而已瑾重信彩亟欲授之尚书将罢宇以宇夙厚乃俾入合宇＜锍-釒＞辞且乞省墓许乘传还宇将践内合任请于瑾置酒合中瑾亲诣称贺明日宇犹入合瑾闻之曰此地岂容彼入哉宇乃不敢入而行踰岁淂请休致议者谓其流毒善良不及焦芳偃然黄扉不及曹元云
　　○四川酉阳宣抚司护印冠带舍人再廷玺及重庆卫邑梅洞长官司土官杨秀璇各奏湖广镇溪所洞苗聚众攻劫村寨杀虏男女牛马数多乞行湖广镇巡官调兵征剿兵部言若如所奏寔非细故宜移文各镇巡官勘寔议抚剿孰便仍参究隐匿误事者罪从之
　　○罢辽阳副总兵孙成开元参将马□□灾仍降实职一级停其俸回原卫闲住以镇巡官劾其贪懦不职故也
　　○己丑兵部言各驿马价角□羊发不时以致马头纷纷奏扰宜为之处马价俱于秋粮加耗内带徵正德三年以后务于每年十月内徵完属两京会同馆者年终起角□羊属在外各驿者差官支领如十月内不行徵完年终不行起角□羊官到不行给发者许领支官备呈巡按将各掌印守巡官停俸延至一月者参奏提问正德三年以前逋负逐一查出严限并角□羊如管角□羊领支官已领不即起程营运作毙者访察执问违限三月者系其家属各巡按并司府州县不行徵收及不与听理者查参究治会同馆工食刍豆缺乏准将马头寄收银内借支候解价至日补还＜锍-釒＞入从之仍命查历年不行徵收听理官以闻
　　○兵部言巡按御史孟醇勘过大同三路被虏入境杀掠官军百户张宗千户贾玉等十六员提调不谨守备指挥刘继等五员失于备御分守太监何名右少监韦祥参将陈勋许鉴纪律欠严俱宜究治但何名陈勋先因事系官许鉴徐俊已革职回卫淂旨命巡按御史逮宗等并名勋究问以闻降俊一级仍闲住鉴已降宥之
　　○庚寅升吏部左侍郎张彩为吏部尚书彩任文选郎中不一年躐进至此
　　○改巡抚宣府左佥都御史马炳然巡抚宁夏以按察使杨纶为左佥都御史代之
　　○罚给事中师夔御史王璠各米三百石输居庸关以查盘紏举有遗漏也
　　明武宗毅皇帝实录卷之五十一
　明武宗毅皇帝实录卷之五十二
　　正德四年秋七月辛卯朔享  太庙
　　○遣内官祭司门之神
　　○命前军都督府署都督佥事李玙充副总兵分守辽阳
　　○命守备宁远署都指挥佥事刘晖充右参将分守开原
　　○申刻狭西金县天无云而雷
　　○甲午  仁孝文皇后忌辰  奉先殿行祭礼遣驸马都尉黄镛祭  长陵
　　○襄城伯李鄌卒鄌以弘治十一年袭祖爵推管神机营操练寻坐显武营十三年以有虏警推领兵防守紫荆等关寻提督五军营管右府事十五年改后府正德元年修卢沟桥堤岸二年修海子行殿桥梁皆以鄌督之其年四月命掌前府印至是疽发背卒子全礼嗣赐祭葬如例以其总六师加一祭焉鄌为人言行碌碌晚与太监魏彬之弟英为婚其家人为英所乱丑不可言
　　○乙未升巡抚宁夏右佥都御史马炳然为右副都御史以参官得宜也
　　○雷震周府门柱人有避雨而死者
　　○丙申升吏部右侍郎柴昇为左侍郎改户部右侍郎孙交为吏部右侍郎
　　○丁酉命右春坊右谕德丰熙署南京翰林院事旧例两京翰林院掌印官缺本院推一员请用至是大学士李东阳请敕吏部推举二员量升学士以往吏部具熙及侍读朱希周上请时刘瑾久欲斥熙遂止以旧衔署印云
　　○升福建按察司佥事陶怿为广东布政司右参议
　　○升狭西按察司佥事俞振英为尚宝司卿
　　○赵府辅国将军祐椋奏迩来宗藩多违法制至劳  圣谕戒饬缘辅导官多不得其人国初以科贡任用故嘉谏直言有所匡捄所谓近正人则心术定也近年或以年老监生及保举舍人充之逢迎取悦无复箴谏或交通外人拨置取财所谓近邪人则心术乱也乞敕镇巡及巡按分守官从公考验各府长史以下官员明报履历但系保举及年六十已上者尽革为民吏部议下抚按考验察访如拨置生事遗害地方者＜锍-釒＞名参究其年力衰惫者令致仕  上命镇巡等官分别款目定拟去留以闻
　　○荆王请授左长史施鲁四品俸级纪善陈锦长史职名诏以王府官俸级职名成宪具在而越制妄请累有禁例鲁等辄导王犯之其黜鲁为民锦致仕仍戒谕天下宗藩
　　○隆平侯张禄卒禄字天爵其先为直隶临淮人正德戊辰嗣爵寻赐蟒衣己巳持节册封益王长子未成礼卒于道赐葬祭子玮嗣
　　○南京户部尚书张泰卒泰字叔亨广东顺德县人成化丙戌进士授福建沙县知县时邓茂七初平泰招集流移抚绥有方复成壮邑入为监察御史提督北直隶学校有公明之誉孝庙初中官何文鼎以劾寿宁侯得罪泰与同官草＜锍-釒＞极谏坐夺俸巡按云南滇池涨溢筑堤数十里患遂息蛮酋思揲为叛先事谕降之历升南京太仆少卿大理少卿右副都御史总督南京粮储召为工部右侍郎寻升南京右都御史掌院事正德戊辰捧  圣节表至京俄改南京户部尚书令致仕盖刘瑾意也抵家数月卒泰矜严好礼其清慎始终一节故瑾不能害后乃摘他事下其家罚米数百石瑾诛子珩乞祭葬诏如例予之
　　○戊戌先是监察御史乔岱往核两浙盐课自弘治初元至今亏折若干拟令巡盐御史及运司官以崇卑陪纳有差御史至二千五百两降杀至于判官犹一千五百两寻又令给事中郑裕御史舒晟备查各官历年浅深及欠课多寡以定陪银之数户部覆奏裕等所查甚明内御史张琎王润蓝章已有旨除豁彭程黄世经王温饶榶并同知赵哲判官周思礼黄昌已如数追完矣余如今拟陪纳则御史谢罃为六百五十余两张文为一千二百九十余两于茂为一千两刘绅为一千六百一十八两姚寿为一千三百二十余两汪璧为一百六十余两邢绍为二千四百四十余两方溢为二千五百六十余两运使杨奇为一千二十余两晏辂为三千九百九十余两宋明为九千四百八十余两梁万钟为二千四百七十余两同知亢通为一千一百两罗珦为二千七百三十余两郑洪为三千两副使王迪为一百六十余两李文用为七十余两孙简为一百余两判官李从辅为一千一百余两黎磐为一千二百余两岱所参遗漏若判官王明徐鹏举张材林芳庄表经历余本正邓海知事胡秉玉虽署事未久亦各负课应陪者宜通行巡按御史照数追陪果财产已尽他无措办者则具实上请得旨如所拟岱坐漏参罚米八百石输边时奇已死其妻诉家贫旅榇未归孤寡可悯户部请矜贷之诏必追不宥程以言事谪戍死久矣有司奉例追并罄家产犹不能偿仅一孙女鬻之富民取价不复议婚媾之礼余复取办于姻戚以足其数闻者无不伤之瑾之苛虐如此
　　○己亥以旱命顺天府属祷于都城隍等神
　　○命怀宁侯孙应爵掌前军都督府事
　　○庚子太监刘瑾奏旗校访核金华知府万福老疾废事苏州知府鲍王□辇同知王卺贪得无耻并乞罢黜吏部覆奏福年老无他过失宜令致仕王□辇卺赃贪宜罢为民因言王□辇所理钱榖宜行查筭巡按御史李廷梧坐视不举亦合有罪  上是之令查盘钱粮御史王珝逮王□辇查治之廷梧令自劾
　　○壬寅改浙江布政司左参政尚衡为山西左参政升湖州府知府何显为浙江左参政
　　○升按察司佥事查焕何宗理俞谏汪获麟王秩吴廷举陈珀俱为布政司右参议焕山东宗理山西谏江西获麟河南秩廷举广东珀浙江
　　○命监察御史柳尚义巡历顺天保定等府居天津甯杲巡历真定广平等府居真定薛凤鸣巡历应天淮扬等府居高邮潘锐巡历苏松徽宁等府居苏州时以四方盗起而屯田失实故特设御史携家专理之杲狼贪肆恶凤鸣狂悖不检锐倾险凶暴皆为瑾用缙绅耻言之
　　○甲辰升南京刑部郎中徐珤为浙江布政司右参议专理粮储
　　○升礼部郎中裘壤户部郎中左唐张瀚侯启忠狭西按察司佥事李玑为布政司右参议壤福建唐四川瀚湖广启忠玑狭西
　　○御史苏锡奏查盘蓟州永平山海等处仓库草束银两侵盗浥烂亏折数多并参监收官户部郎中王勤张鸾何文缙李杰赵鹤员外郎刘乾庄襗永平府知府张祯惠隆俱有罪内勤鸾已死文缙已致仕祯隆情罪为轻得旨情罪轻者罚米三百石重者五百石致仕者减其半病故者宥之
　　○三氏学生员颜重礼奏三氏子孙自成化初年开贡迄今颜氏未贡一人乞定为资格以均之礼部覆议以孔氏子孙在学者十九颜孟子孙在学者十一若孔氏仍旧三年一贡每及三贡颜孟轮贡一人则均矣  上是之且曰轮贡既均其勿令废学当贡者所司仍慎选以充
　　○乙己中元节遣驸马都尉蔡震崔元林岳分祭  长陵  献陵  景陵裕陵  茂陵  泰陵文武衙门分官陪祭
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
　　○升左给事中张贤御史胡晹署郎中杨惟康员外郎叚敏金逵同知张文俱按察司佥事贤文山西晹山东惟康浙江敏福建逵广东
　　○令京官病满三月者不许辄奏还乡调养著为令　　○诏行洪武永乐宣德弘治通宝等钱
　　○御史苏锡奏查盘蓟州永平山海等卫所仓库银粮刍料亏折数多并劾百户刘通千户田锐指挥刘翰等三十二员侵盗等罪时通已死得旨通侵盗情重令御史拘系其家属追偿罚锐等十五员米各二百石翰等十六员各百石
　　○丁未升工部员外郎边亿为狭西按察司佥事
　　○戊申  太宗文皇帝忌辰  奉先殿行祭礼命驸马都尉马诚祭  长陵
　　○命武定侯郭勋后军都督府佥书管事
　　○礼部尚书致仕张骏卒骏华亭人中乡试以字学进除中书舍人供奉文华殿历验封员外郎山东参议太常少卿光禄卿衔致仕正德二年起取其草书狂怪瑾独喜之会进呈通鉴纂要间有讹字令骏等再誊遂以为劳进礼部尚书复乞致仕至是卒得赐祭
　　○庚戍升吏科给事中尹梅为工科都给事中
　　○命庆云侯周瑛禄米如父寿例岁支一千三百石本色一千一百石折色二百石
　　○命狭西守备阶文地方署都指挥佥事张镐充游击将军升指挥佥事张鹏霄为署都指挥佥事守备环庆都指挥佥事房怀守备固原从总制都御史方宽请也
　　○狭西守臣奏四川流贼刘烈等转掠汉中有众二千余人  上命四川狭西湖广镇巡官随宜剿捕其愿归乡里及自首者免罪其能自相擒捕者一体给赏并切责四川守臣养寇致乱之罪既而又命三省并力夹攻毋致滋蔓
