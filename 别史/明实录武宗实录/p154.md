<!-- { "loadSidebar": true } -->
　　○壬戌命广州前卫带俸都指挥佥事殴儒本都司掌印管事
　　○夜辽东平虏堡城上旗杆有火光良久而灭　　○癸亥清明节遣驸马都尉马诚崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  恭仁康定景皇帝陵寝  遣内官祭  恭让章皇后陵寝  以久旱命顺天府官祈祷
　　○以河间保定等府灾命有司赈济
　　○江西纪功给事中黎奭奏姚源贼王浩八胡浩四等劫弋阳上饶等县众以踰万浙江镇巡等官亦奏贼入开化境虏同知杨磐等死者甚众俱乞调兵征剿兵部议令緫兵官李鋐领兵由衢州会参将李隆兵直趋开化江西兵宜趋饶州腹背夹攻之副緫兵李瑾以所部趋饶信与鋐隆合别敕南赣都御史周南调兵与都御俞谏并力参将桂勇统保定达官舍余千人趋浙江与隆军会南京操江及各巡抚官皆以兵趋南康徽州等处防御诏如议
　　○升赏山东海丰等县获功官舍旗军王彪等二百五人有差
　　○代王及大同镇巡等官各奏虏拥众联营意图大举乞早为之所兵部议各镇不相统摄宜更设緫制大臣又宣府兵数凡九千人今调之河间大同及京师兑调者已七千本镇所余无几乞发还兑调军以助防守得旨緫制官不必设令镇巡官互相应援兑调军仍留之
　　○兵部奏军国以马为先频岁出征太仆所积兑支一空又灾盗之处多已蠲免或截留军前而京营军往往克减刍秣以致马多耗损又出征官奏带参随头目太广皆用马今宜严为之禁从之仍令官军马死者岁具其数以闻
　　○甲子先是纪功给事中黎奭及两京科道等官屡劾江西緫制都御史陈金有旨俟事宁通查功过以闻至是南京给事中王子谟十三道御史许洪宥等复劾金师老无功倡为招抚以冒功赏后乞终丧而去贼复大炽拘执参政吴廷举其势十倍于前金非不知贼不可招徒以岑猛既不能效力狼兵又不能约束贼势日盛不能自角□羊故为此策冀舒目前复虽后作咎不在已耳緫兵张勇受贿释贼镇巡等官黎安任汉等阿成金志御史曹仿江万实捏奏掩过而兵部于平贼受赏皆属欺妄所宜救治章下兵部请付法司议所坐得旨亦如前
　　○乙丑分守庄浪左参将鲁经奏称所部土丁饥馑乞免徵原给种粮五百石诏许之且令巡抚官为赈济
　　○丙寅升直隶安庆府知府陶煦于福建按察司云南按察司佥事盛应期于本司俱为副使
　　○兵部覆河南纪功给事中吴王荣等所奏谓贼所过诸府州县卫所等官知府刘绎指挥颜龄等凡二百四十三人俱宜逮问内唐县知县陈顼钧州知州李邦彦及封丘等县知县张守等皆能守御而唐县钧州之功尤多其镇巡及三司掌印官守巡等官功罪相半宜议处阵亡指挥景端等三十三人守城被害盐运司同知徐文英御史任贤封御史朱纪及军民妇女不受贼污者俱宜褒恤诏盗贼已平诸失事官姑从轻分别处之龄等一百九十五人逮问去任者勿究绎等夺俸三月并镇巡三司掌印守巡官俱准以功赎罪镇巡官仍各赏银二十两守巡有功官半之顼邦彦各升二级封丘等五县官及千户县丞吏目等各一级文英赠太仆寺卿贤太仆少卿纪光禄寺少卿有司仍优恤其家诸死事并节义可悯者令核实以闻于是永城知县王鼎西华知县李景俱赠光禄寺丞沈丘县丞杜斌西平县丞毛绣俱知县
　　○命平凉卫署都指挥佥事赵文充副统兵协守宁地方
　　○丁卯升锦衣卫指挥佥事萧韺为指挥同知副千户萧通为正千户韺太监萧敬之侄通其孙也韺以副千户通以冠带舍人随太监陆訚讨贼冒功累升指挥佥事及副千户至是韺等又言所获功次乃剧贼与获从贼例不同得并功加升顷之韺又乞升复进指挥使
　　○升锦衣卫指挥使张林为都指挥同知林太监雄之弟也初以冠带舍人乞升百户后奏带辽东延绥宁夏及陆訚报捷累升指挥使至是复自言南皮莱阳有功及参随应升级欲辞免初乞百户止自冠带舍人以实历军功加累升职许之
　　○命咸宁侯仇钺充緫兵官署都督同知许泰副之同领操团营官军
　　○己巳  慈寿皇太后圣旦命妇朝贺赐群臣宴于午门
　　○怀来卫地震
　　大明武宗毅皇帝实录卷之九十七
　大明武宗毅皇帝实录卷之九十八
　　正德八年三月庚午朔  孝肃太皇太后忌辰  奉慈殿行祭礼遣驸马都尉马诚祭  裕陵
　　○起用原任刑科给事中吕翀为云南按察司佥事
　　○添设河南陈睢二州兵备佥事一员守臣言二州四通之郊盗所出没请添设兵备官时佥事冯相方需选遂以命之
　　○命绥德卫纳粟都指挥佥事高时充延绥游击将军
　　○壬申命故永康侯徐锜庶长男源袭爵岁给禄米千石本色折色中半兼支
　　○以江西用兵准存留正德五年停兑耗米八万六千九百石有奇以充军饷从巡抚都御史任汉奏也  四川纪功给事中王萱巡按御史王镗各言先緫制军务左都御史洪钟爱护土军纵容虏掠乞如马中锡事例逮系问罪或削官除名以为贪残不忠者之戒都察院覆议请命右都御史彭泽详究以闻有旨钟既致仕其以之
　　○癸酉荣王妃刘氏卒诏遣钦天监官一人往治葬事其一切丧葬祭礼并如例
　　○以浙江开化县地方贼势方张准支兑军米价并京库银已徵未角□羊者一十万两以供军饷从镇巡官奏也
　　○甲戌内承运库奏所贮各色纻丝纱罗缺乏乞敕工部收买万疋供用工部以库藏空竭请量减十之五从之
　　○降广西庆远卫署都指挥佥事王浚为指挥佥事以守备不设被贼入境故也
　　○升赏宁夏强家湃等处获功官兵百户吴杲等三百四十八人有差緫兵仇钺赏银二十两都指挥陈珣半之
　　○谪龙门卫指挥佥事王壐戍辽东夺都指挥佥事詹冕白春俸各半年以虏入境不能防御故也
　　○丙子召宣府餋病署都督同知张俊前卫右所正千户杨瑄大同右卫指挥同知焦锐来京
　　○丁丑山东齐河夏津历城三县大雨雹风雷交作拔伤稼民有击死者
　　○下试监察御史孟津洋于狱洋奏言文渊阁者机务所出尤慎任人近者大学士李东阳致仕已久不闻有推补之命臣见今掌知制诰礼部尚书靳贵阴狠奸柔徇私忌物恐其侧媚夤缘将求入阁蠹政病国殆不可言大学士梁储屡被论劾迟留不去意图身尚在朝可以弥缝私事伏望
　　○陛下将贵储并赐罢黜更推有德望者居之庶几政格君有裨治道有旨以洋排陷大臣命锦卫鞫治寻降为广西桂林府儒学教谕
　　○戊寅升南京尚宝司卿刘称为南京太常寺少卿
　　○建州等卫女直都指挥佥事完者秃等速平江等卫女直野人都指挥使速哈等各贡马赐宴给赏有差
　　○复严自宫之禁先是锦衣奉旨逐私自净身人还籍而人众不可制于是复有旨不如令者枷号三月谪边卫充军仍谕私自宫者如例处斩时律例屡申卒不能禁群聚京师号呼其进或拥入礼部挝堂鼓遮诉云
　　○己卯降南赣守备大兴左卫带俸都指挥佥事胡玉为指挥同知南昌前卫指挥使刘勋为指挥佥事指挥同知徐麒为正千户坐捕贼失事罪也
　　○壬午升狭西按察司副使聂瑄为甘肃行太仆寺卿  升都督佥事朱国为都督同知国本许姓以锦衣副千户侍上赐姓朱论沧州斩贼功累升都督佥事至是复敕兵部加升云
　　○升分守浪庄等处左参将都指挥使鲁经为署都督佥事前府带俸初经以回回墓水功升都指挥使至是又自言大营等处获功十七级乞升御史成文劾经屡失事功仅赎罪不宜许兵部亦执奏卒许之
　　○癸未命广州右卫带俸都指挥佥事王爵于福建行都司佥书管事
　　○降守备灵州金吾左卫带俸都指挥佥事焦洪为正千户坐守备不设当斩以部下有斩获功从末减云
　　○命立江海神庙于狼山岁致祭初巡抚淮扬都御史张缙言流贼败于狼山乘飓风之变实江海效灵宜立庙以昭神贶礼部议江海之神已秩正典此复立庙几于烦渎诏从缙所请
　　○甲申升兵部右侍郎石玠为左侍郎都察院右副都御史王璟为兵部右侍郎
　　○乙酉升监察御史王润为狭西按察司副使
　　○丙戌礼部尚书兼翰林院学士靳贵上＜锍-釒＞请罢黜且贷孟洋罪  上曰卿事朕久具悉素履宜如前旨安意供职毋再辞洋朝廷自有处
　　○升武平卫百户夏时为指挥佥事赏银一千两先是贼首杨虎自德德州义门镇率九骑渡河毕渡时兵猝至不知其虎也击之虎众复登舟覆皆死署指挥使石坚军至以虎死攘为己功时所胁依违不敢言及覆勘坚父壐赂报者故稽缓之为纪功御史所劾至是兵部议升赏时如例坚坐逮问玺以去任免
　　○虏千余骑入大同境寇马铺山梁緫兵官叶春率兵御之先后共斩首五十余级都御史公勉仁及椿以闻赐敕奖励奏捷者升赏如例
　　○升赏庄浪石棚沟获功官军指挥使王弼等六十四人有差
　　○丁亥令天下凡郡县无城廓者有司督民修筑从给事中董鏊奏也
　　○戊子诏留宣府官军于京师操习改太平仓为镇国府又欲毁廒口为府厅工部奏  祖宗稽古建官府部具有定制今改仓为府有乖旧典况位属乾方乾天门也且此地初为永昌寺再为新石厂又为太平仓屡改屡费推之地理察之人事俱未便若敏念边军乞止将本仓气楼廒口披檐拆改安设门窗以便栖止其府名府厅俱乞收回成命  上不从且责工部曰既以此为天门宜当通达前此闭塞之时胡不以闻其以实陈状工部再请罪乃宥之
　　○己丑升都察院右佥都御史陈玉为右副都御史仍理院事  吏部言诸司职掌内外官考察黜陟及宪纲内御史巡历纠劾有司各有定制刘瑾乃创不时考察之例已奉旨改正近给事中王萱等各因流贼进言欲纠黜有司之不职者此固专为有贼地方非通例也各抚按及出差科道等官乃循以为制劾奏太烦今去朝觐甚迩若使一概举行则是每岁皆考察之年而旧制紊矣且人才难得将责其成尤须久任亟黜亟补废事愈多请命都察院转行各御史等官惟事干军情者许劾其余悉照宪纲则事有定体人有固志  上曰内外官考察如旧制行之仍谕抚按官一体遵守
　　○庚寅升原任都察院经历张绎为四川按察司佥事
　　○辛卯命苏松兵备副使谢琛浙江佥事吴希由分管水利
　　○巡抚狭西都御史蓝章以岁荒请发各州县卫所仓库赈济凡徵役不急者俱暂停止从之
　　○癸巳四川贼首廖麻子复叛命逮系巡抚都御史高崇熙至京治之初贼伪听招抚崇熙信之遣副使张敏等于开县临江市买田安置比至新宁贼以为诱已遂执敏屠杀数百人是时汉土官军悉罢緫制都御史彭泽副緫兵时源奏请益兵乃调延绥兵千八百人升指挥同知杭雄为署都督佥事统之宁夏庆阳固靖三镇兵共千五百人委署都指挥佥事杨义统之听泽源节制以崇熙偾事不俟命罢兵逮赴狱敏等革冠带并镇守三司掌印官皆令戴罪杀贼
　　○甲午以今春少雨风霾屡作令文武群臣修省遣英国公张＜棥心＞成国公朱辅咸宁侯仇钺祭告
　　天地  社稷山川从礼部奏也
