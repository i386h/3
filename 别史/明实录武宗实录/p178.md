<!-- { "loadSidebar": true } -->
　　○辛亥治大同边将失机罪八年三月十七日虏大举入寇由灭胡等墩日渐南掠遂攻朔州围马邑掠东君等村杀虏居民孳畜甚众緫兵官潘浩守备刘日□敬指挥徐缙郑良盛杰等与战不利百户姚钺李宁等死马大同緫兵官叶椿遣都指郑恭迎战于马石沟参将谷琛指挥任玺王祥等战虎兕山日□敬及游击将军白春以众二千余人败贼于天城卫春复战于鲍家屯守备陈恭战新城堡琛及游击将军朱振复连与战贼乃退五月四日复以五千骑从八股泉入三千骑从靖虏墩入六千骑从镇虏墩入五百骑从沙河堡入三万骑从碌石□由河墩入又三千骑从灭胡墩入一万骑从沙沟墩入二千骑从怀远墩入复以百骑从接火窑山墩入来往石佛寺堡滑石岭安边堡至东山村诸处四散大掠越七日贼探知大同兵马至乃遁盖杀虏居民三千余人以掠孳畜以数万计巡视居庸等关都御史丛兰以闻  上命巡按御史于鏊查勘鏊劾奏恭日□敬玺及守备都指挥郝镇周镇程钺夏纲琛及参将林宽太监宋彬韦忠奉御王哲监丞满隆椿浩及巡抚都御史高友玑罪各有差事下兵部议覆以为大同三路地方达贼蹂践连洽旬日数百里烟火荡然盖数十年来未有受祸于此之惨者宜如鏊奏明治其罪于是都察院复以  上命会议各官情罪轻重上请诏以大同地方失事情重浩彬友玑姑免逮椿钺令巡按御史遣人械系来京送都察院审实周镇令带罪杀贼事完之日与隆宽哲及去任者具奏处之琛日□敬降二级恭一级郝镇俸半年纲及玺等俱夺俸三月失事稍轻者免究
　　○壬子升河南左布政使陈璘为都察院右副都御史巡抚湖广地方兼理军务
　　○巡抚甘肃副都御史赵鉴奏今秋民食颇足地方可保无虞且以所行均水利实屯丁垦荒田给牛种团耕牧五事条上户部请量加奖励从之
　　○癸丑户部覆户科都给事中周金等奏处粮运四事其一徵收遇期固有司之罪而刁难迟滞实运官之责今后运官有蹈前毙者监兑官开其揭帖送户部及漕运衙门年终会议具奏罢黜其二徐州安平等处管河郎中及管泉管闸主事近多规避巡视欠严宜令各照旧规于所管地方驻劄禁约奸豪时其蓄洩以济粮运违者该科劾奏其三通州张湾一带车户诈勒运军每银一两止为载米七石劳费加倍运送稽迟宜令巡仓等官定拟脚价仍先封收在官给票验支其四江西兵火连年公私困敝乞下户兵二部议推练达漕事者一员调管速运不致仍前废事诏如议行之
　　○命拨三大营团营官军共二万五千员名修理京都城垣从工部奏也
　　○升四川按察司副使张敏一级以其有斩获功也
　　○升提督四夷馆太常寺卿廖纪为工部右侍郎管理易州山厂柴炭
　　○命江西兵备副使许庭光于饶州府城驻劄从镇巡管官奏也
　　○命狭西都司都指挥同知阎勋充右参充将分守宁夏东路地方
　　○甲寅命各边巡按御史核实死事官军宜赠荫者以闻从给中傅钥奏也
　　○命都指挥同知薛澄于辽东都司佥书管事
　　○乙卯四川茂州及汶川县地震
　　○丁巳降守备九江署都指挥佥事陈翱四级坐流贼攻劫府城不能备御也
　　○升河南右布政司使臧凤为本司左布政使升署都指挥同知王宪为留守司署正留守掌印管事
　　○戊午以光禄卿沈冬魁为太常寺卿提督四夷馆
　　○令普安州女土判官适擦长女阿铎袭母官
　　○敕宣府游击将军郤永充緫兵官镇守大同地方命疾驰以往
　　○敕左都督刘晖充緫兵官镇守山西地方兼提督三关兵部侍郎陈玉兼都察院左佥都御史提督东西两路左佥都御史陈天祥提督山西三关先是兵部言达贼屡犯宣大三关深入为患今虽出境其谋叵测宜预为之处  上已敕都御史丛兰王珝预为经略会边臣来奏达贼复入忻州等处虏掠及朵颜等卫夷情变动欲行整兵截杀  上命廷臣会议三关前此虽时有侵犯然赖大同之威远平虏地方屏蔽于外犹若腹里自前岁神周失利之后重以叶椿之畏怯而反贼王良李悦之党多投入虏中诱以为寇则今之三关非复如昔宜特设緫兵官一员假以镇守山西兼緫督三关之名仍在偏头关驻劄遇有警报相机捍御其三关军士每增千人宁武迤西山势平坦宜修筑墙堡朵颜头目结亲北虏近颇桀骜紫荆倒马龙泉等关山路潜通亦所当虑且边事重大因革多端非巡抚都御史一人所能干理宜遣文职大臣二员一提督三关一提督紫荆等关防守事宜悉以委之镇巡等官俱听节制  上从之仍命各边镇守緫兵副将游击都司卫所官加意抚恤军士贪婪侵渔者改调烟瘴地方带俸差操应降级者如例子孙就所调地方袭替即遇赦不许还卫以示警
　　○降吏科给事中张原为贵州新添驿丞原上＜锍-釒＞言六事一汰冗食谓生民之本在于足食今天下水旱为灾贪饕在位食之所生其源已病矣加以内外衙门官员工匠投充影射日益月增或一家父子兄弟皆淂食公庾之粟则食如之何而不缺也诚宜申严旧规详加简阅其有因事建置而不可无者乃仍其旧或事在得已悉从改正其匠作勇士力士校尉各色人等几系近年投充即为裁革有占恡者论治以法庶几国计可纾一慎工作谓匹夫之家上父母下妻子皆仰赖以食苟使之经岁勤动不得力作食何由给况尺籍之兵所以御外侮京营之设又所以卫王宫也养锐且恐不足又可困其力耶今都城内外工作繁兴起拨军夫岁以千计计其工程不期可办恣其怠缓乃终岁不休利归私门怨归公室况内廷营建既不可已则其余大小工作宜悉停止庶几人有余力大役可成一禁贡献谓今天下幅员万里宜其财用之多然一举事而掌国计者辄至告乏何哉民贫故也民所以贫一由于守令之贪残一由于守巨之进贡近年均需杂输十倍旧制而皆取办于守令守令假以自殖而又十倍于上供至于守臣之进贡其毙又有甚焉者巧立名目竞出新奇以为孝顺彼岂肯捐己之财不过取之于民耳取于民者十百而贡于上者才一二朝廷何乐于是而受之诚宜禁其贡纳杜彼贪媒庶几法外之扰不及于民一明赏罚谓人君御下惟赏与罚赏罚明信人乃劝功今或无功受赏或有罪不罚庸才辄至封侯厮餋亦多腰玉政体隳废权柄下移载稽边功其舛尤甚足不出门而寄名受赏身未经战而迎合奏功御敌者或未沾恩覆军者多至免祸此士卒所以角□羊体夷虏因以跳梁也诚宜兼緫乾纲精核功罪凡所施行必合公道其或左右近习阀阅权势之人沮公挠法谓托夤缘肆无忌惮者听所司执奏或以得俞旨亦听科道参驳庶几公道昭明国是以定一广言路谓君以受言为德臣以直谏为忠必上下相济而后天下可理也今天下政事之兴革人才之进退人亦未尝不言之但言者虽众犹怀逆麟之惧诚宜和颜降志使人各尽其所见然后徐察其可否而见之即施行其或不当亦宜假借优□□大口□庶则群策必举政以不迷一进德学谓世无常治亦无常乱视人君修德所以善治而讲学又所以修德也诚宜清心窒欲励志省非深宫燕闲之余取论语孟子尚书及贞观政要大学衍义陆贽奏议时赐省览绎大义采其切近精实者而施之践履则必能助  圣学之高明成善治于永久＜锍-釒＞入不报寻传旨原骤升言路辄摭往事奏扰降远方杂职时原拜官未数月云
　　○四川大足县流星如火自东南往西北尾数十丈光芒烛地少顷雷震南方竟刻乃止
　　大明武宗毅皇帝实录卷之一百十七
　大明武宗毅皇帝实录卷之一百十八
　　正德九年十一月己未朔钦天监进正德十年大统历  上于奉天殿受之给赐文武群臣颁行天下
　　○给事中窦明等点阅京营官军多失伍者乃劾五军营中军坐营宁阳侯陈继祖提督广宁侯刘佶把緫指挥周宗等宜罪得旨宗等逮问继祖佶宥之夺给事中任忠刘夔周文熙徐之鸾张翀俸各六月以进历导驾仪失也
　　○庚申升福建按察使王恩山西左参政陈逵为布政使恩山东逵本司监察御史吴璋为山东按察司副使
　　○命兵部选团营官军六千人分前后二营与勇士并四卫营营各三千人以右督张洪都指挥桂勇贾鉴李隆分领之于西官操练洪勇士营勇前营鉴后营隆四卫营
　　○升赏宣府大同地方获功阵亡官军锦衣卫指挥同知张铠千户张兰齐佐等九百二人有差兰太监张锐侄佐钱宁婿也
　　○太监温祥传旨以御马监太监赵英分守辽阳等处印绶监左少监白怀广宁监枪
　　○辛酉降归善王当冱为庶人守凤阳  祖陵当冱健悍贼攻兖州时尝借护卫盔甲弓弩率家众登城射杀之鲁王以闻降敕褒谕由是喜弄兵闻袁质善射召与角胜因赏之时纵酒过多行与长史马魁有隙尝欲纳校余李志为家人属魁启王魁不应审嗾王重绳智谪为乐工当冱不能平欲縳魁辱之魁避匿畏王责之乃乘醉佯言欲反会梁榖告质等谋逆魁因譛之王且于不先发祸且及王王惧遂奏之既被执当冱曰我何罪而系我索其兵器乃前所借弓弩也魁恐事败乃讽所原陈环及啖术士李秀使诬证之复以书及贿抵镇守大监毕真使逮二人诘问已而二人者以实对书贿亦为真所发于是法司会勋戚府部大臣以质等及魁赴诸王馆与当冱验问皆知当冱无反状无敢为白者竟以违祖训成狱军校坐拨置戍者五人质其家属至戍肃州西凤竹屈昂徙口外魁以诬妄坐斩诸所连逮多瘦死者千户王王□赞亦死于途山东镇巡及三司掌印者以失觉察夺俸有差榖罪尤甚于魁独得免当冱之凤阳有旨令中官护送当冱犹未知所坐中官绐曰谒  祖陵耳比至问曰此何地曰高墙乃大恸曰冤乎即日以首触墙而死闻者伤之
　　○礼部言各处岁贡生员违例起送者多顾本部事例亦有开载未尽者宜酌处申明自今各学务依该贡年分及计到部期限预推食粮年深者正副各一人送提学官考定即给文起送令依限到部其有已考领有试卷特未给文而丁忧患病者服除病愈即三年之外仍许补应本年之贡若已给文又违限三年之上而称病者虽无情弊亦发为民以惩偷惰若当贡考遇考时有故听将以次考克候其服除病愈乃得应贡补贡年月俱以各地方到部期限为断如直隶限今年正月到部者考补贡生至明年正月以后即为一年之上不得以未及一年为角□羊者自今申明之后敢有再违及将老病之人充贡者所司并提学官本部参究庶旧制不失而人知所守从之
　　○楚雄府地震
　　○命开平卫指挥佥事靳英充宣府游击将军
　　○狭西巩昌府流星西北起坠于正北光如火有声如雷
　　○准补给岷王乐户十户
　　○壬戌命狭西署都指挥佥事安国充副緫兵协守大同地方
　　○镇守两广緫兵官武定侯郭勋以先调兵往江西剿贼师还亦具＜锍-釒＞奏捷兵部劾其违例邀功宜治得旨姑宥之
　　○癸亥  恭让章皇后忌辰遣内官祭  陵寝
　　○升江西按察司副使胡世荣为福建按察使
　　○转广东右布政使方良节为本司左布使
　　○四川茂州宣府怀来卫皆地震
　　○乙丑发户部银一万六千二百七十两于宣府大同二镇以备军饷
　　○太监蒋贵传旨御马监太监宋宝令守备峨嵋山等营
　　○丙寅改巡抚湖广地方都察院右副都御史陈璘巡抚延绥等处
　　○升提督誊黄右通政冯兰光禄寺卿
