<!-- { "loadSidebar": true } -->
　　○工科给事中潘埙奏古者伍大不在边伍细不在庭今为武臣者皆乳臭木偶有警则调边将边兵此倒持之势也臣愚以为宜如景泰天顺间例添设都御史一员专理京营戎务而兵部尚书仍每年二次会同阅视令伍兵中各报所长以类教习各取其优者递为伍兵之师务令兼通教之昼战办其旗物教之夜战辨其名号责成将领各以所部教习多寡为优劣而赏罚之年终大阅则仿洪武间御前试验之例以警其惰至于将军营四卫营亦各操练而大司马及都御史举得以综核之公侯伯等官及勋卫等年二十五以下者送国子监都指挥等幼官及嗣子送武学各讲读大小学论孟武经七书百将传及大诰武臣诸书仍每月定期演习弓马会操之日一体考验岁终行赏有能专其业及策学精通者送武举或可以为将不次擢用其怠于进者重罚之仍令天下学校生员亦兼习武经诸书以备缓急之用固文武一途之意也南京则责操江都御史以营务军士亦乘暇教习南京直隶及各省则遣科道官或卿佐等官分行整理三司等官朔明□王会操其幼官及应袭子亦送学教习举其能者如文官行取例如此则禁旅乡兵皆有实用安假边兵而示人以弱哉今都城内外或御人取货或剟帘剽金请稽周礼士师野庐氏修闾氏之职仿而行之使乡闾有伍道路有戒又问民疾苦有蠲免赈贷之实以监司察守令以使臣察监司贪酷病民者輙奏举此弭盗之本也虽然亦风俗有以移之自逆瑾窃柄人心大坏虽号为士大夫者亦或不畏清议以贿赂为得计钻剌为良谋廉耻之道几不复存氓之蚩蚩如之何其不奸且盗也  陛下如欲表正风俗饬励士夫宜旌举节义而又统之以纲纪辨贤否核功罪宰执秉持台谏补察则风俗庶乎其少变矣下兵部议谓埙言切当可行其欲举周礼之职虽非今制亦宜令巡抚官督所属略仿其意慎里甲之编严居停之禁谨道路之关申餋济之典庶几盗贼可息得旨各营提督俱仍旧公侯伯年幼者并应袭子不必送监都督以下幼官送武学读书余如议
　　大明武宗毅皇帝实录卷之九十三
　大明武宗毅皇帝实录卷之九十四
　　正德七年十一月辛未朔钦天监进正德八年大统历  上御奉天殿受之给赐文武群臣颁行天下
　　○升尚宝司司丞徐文焕为南京尚宝司卿
　　○壬申总制四川军务都御史彭泽奏讨贼事宜其略谓蜀盗凶狡非增兵选将不足以折其奸谋请选京营长箭神枪手一千统之以都指挥张洪指挥角□羊恒调河南镇守总兵官时源所部千人及狭西洮岷等卫官军二千合源与洪皆假以领兵名目庶可制贼又恐贼穷蹙必奔云贵请令两省守臣严兵防御并听节制总兵杨宏虽被劾罢尚堪策励可仍留之军饷则宜再发内帑十万以员外郎张嘉谟主事马应龙调度赏格亦宜视擒斩刘七等例而行兵部议覆泽言多可从惟京军不必遣宏已罢归洪留别用诏是之乃命源挂平贼将军印充总兵官提督四川军务延安卫都指挥同知阎勋充游击将军协同讨贼发太仆寺银五万两给之擒获廖麻子者赏银五千两世袭指挥同知职官升五级余皆如奏源复以所部军已疲惫请还镇更选千人以从许之
　　○癸酉夜湖广常德府天鼓鸣
　　○甲戌以明日冬至节遣驸马都尉蔡震马诚崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○乙亥冬至节  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷使行庆贺礼
　　○免文武群臣宴赐以节钱钞　　○江西巡按御史江万实以盗入萍乡县劫掠库藏劾府卫巡捕等官及分守参议林长繁分巡佥事王奎镇守太监黎安巡抚都御史任汉总制都御史陈金副总兵张勇俱宜罪得旨府卫巡捕官逮问安汉降敕切责长繁奎俱停俸金勇候事宁之日以闻
　　○丙子命保安卫赠都指挥同知李良子淮袭升都指挥佥事以良死于贼也
　　○戊寅升定辽前卫纳级都指挥佥事张椿为中府都督佥事铁岭卫纳级都指挥佥事傅铠为左府署都督佥事海州卫署都指挥佥事孙文为辽东都司署都指挥使万全都司都指挥佥事王瑚为都指挥同知宣府左卫都指挥佥事余震为署都指挥同知大同右卫指挥使孙镇为都指挥佥事保定后卫指挥使冯安为署都指挥佥事录讨贼功也　　○升大理寺右寺副刘鈗为尚宝司司丞
　　○己卯诏给终餋御史陈茂烈月米三石初茂烈以母老乞终养清苦自励吏部请改授晋江教谕以资贫乏茂烈辞至是有司复请继之廪粟乃有是命
　　○庚辰宣府太监王刚奏乞前镇守者地百二十一顷户部议宜覆核诏特与之
　　○癸未荫户部左侍郎王琼子朝翰为国子生
　　○甲申以灾伤免万全右等卫所今年粮草有差
　　○凉州镇守太监许宣奏带食茶有旨准带七百斤户部执奏不听
　　○直隶怀来卫隆庆右卫各地震有声
　　○乙酉郑王祐释奏臣先以郡王进封为王乞追封故父东垣端惠王为亲王并请入庙岁祀礼部议郑王进位盖以上绍康王之封东垣虽亲有不得而子之理乃不允
　　○丁亥先是太监萧敬传旨兑调京营宣府官军令其往来操习备御兵部即会官议处以闻后又传旨调拨往来额数各三千员名兵部奏边军赴京防守京军赴边操练则更代烦扰去住疲劳是乃无故而常勤数千之兵不惟虚费粮饷抑且示人以弱盖  祖宗成宪京军所以卫内不以无故而外出恐有四方窥伺之虞边兵所以捍外不以无事而弛备恐有一旦仓卒之患今使外兵拱卫内兵轻出恐非居重驭轻安内攘外之要也但当拣选各营将领明信赏罚猝有警急内兵自足用矣廷臣会议亦谓昔人云边兵弱则夷狄为患畿兵弱则边兵为患此乃国家动静之机不宜轻举以贻后悔有旨令再议廷臣复议臣子所当守者  祖宗一定之法也初立五军三千神机三大营后又添设奋武等十二团营使统领得人节制有方士气自倍必不在边兵下况今北虏在边黄河冰合边兵正宜在各镇防御请候明年河开或各边无警徐议兑调议入得旨卿等为国至意朕已具悉可即于宣府调三千人限十日至京京营赴宣府备御者亦如其数每年春秋更替人赏银一两
　　○大学士李东阳等言向因司礼监传示  圣意欲将京边官军兑调操习尝具陈利害未蒙俞允特下兵部会多官议处随该各官会议以为未便臣等展转思惟诚见有未便者盖京边官军各有分地必有急事乃可互相应援今无事而动一不便也京军备边不习战阵难保必胜恐损国威二不便也边军入京骇人耳目传闻各处未免惊疑三不便也京军出外倚恃强势占住房屋索要钱谷需索酒食强买货物奸污妇女将官护短而不肯禁边方受害而不敢言四不便也边军在内狎恩恃爱傲睨军民蔑视官府小则怠玩大则违犯治之则或不能堪纵之则愈不可制五不便也违远乡井抛弃骨肉或风气寒暖之不相宜或盘费供给之不相继六不便也粮草之外必用行粮布花之外必湏赏赉非紧急不得已之时为糜费无纪极之计七不便也往来交替无有宁息仓卒之际或变起于道途厌倦之余或衅生于肘腋八不便也示京营之空虚见中国之单弱九不便也西北诸边见报声息唇齿之地正湏策应脱有疏失咎将谁归十不便也凡此一事五府六部及科道等官皆以为不便臣等居辅导之地若委顺曲从是满朝之臣皆有为国之心而臣等独当误国之罪万死已不能塞责矣伏望  圣明博采人言务求至当实  宗社万万年无疆之福也亦不纳是后四镇四马团操于大内号为外四家军依凭威宠市里畏而避之
　　○命署都指挥佥事桂勇充参将分守保定地方四川都司都指挥佥事吴坤充左参将协守东路暂管松潘地方
　　○戊子以易州库银四千三百两借支涿鹿等卫官军月粮从户部奏也
　　○驸马都尉杨伟卒伟故兴伯善之孙也成化二年选尚崇德公主弘治九年领敕之南都奉祀  孝陵及历代帝王功臣等庙凡在南都十有七年至是卒赐祭葬如例官其子为锦衣卫指挥佥事
　　○己丑升山西按察司副使张维为山西布政司左参政
　　○复中府都督佥事温恭职恭先充大同总兵官失事降指挥同知寻充参将以杀贼功升都指挥同知至是奏乞复原职许之
　　○赐礼部左侍郎毛纪父赠礼部左侍郎敏母太淑人刘氏祭葬从其请也
　　○壬辰升礼部右侍郎李逊学为左侍郎南京礼部右侍郎吴俨改礼部右侍郎
　　○升山东布政司左参议吴江为山西按察司副使
　　○癸巳召巡抚保定都御史甯杲提调天津兵备都御史陈天祥回京以给事中潘埙御史于鏊劾其贪暴也
　　○甲午升刑科都给事中闵楷为山东布政司左参议
　　○初巡抚狭西都御史蓝章既去汉中廖贼收余党北掠巩昌之徽成复往御之及贼还走蜀有旨令章仍赴汉中经略章以汉中去徽成二千有余里兼之兵寡往来徵调未战先疲且贼穷必复入狭乃请专驻徽成境上以郧阳抚治都御史刘琬同副总兵蓝海屯汉中庶克两济兵部议章久历汉中不宜遽撒而荆襄郧阳亦贼奔突之所宜仍令章驻汉中琬驻郧阳为便俟事宁乃以汉中属琬从之
　　○乙未巡按狭西御史成文奏自六年正月以来虏酋阿尔秃厮亦卜剌为小王子所攻部众奔甘凉永昌肃州等处驻牧伤残疾疫死者甚众官军掩取虏尸辄以报功间有斩获不逮十之一二而镇守太监宋彬巡抚都御史张翼总兵官王勋同肆欺罔隐匿丧败致使分守太监张昭去任总兵官卫勇右副总兵苏泰右参将赵承序芮宁纷纭诈冒共受奖励
　　○敕书计三十八道升职者三十二人其迹皆可验乞将彬翼等俱逮问仍追夺敕书革罢升职以戒冒功兵部覆请命给事中郎中各一员会巡按御史查勘并按指挥以下官罪彬昭先已调任翼等亦宜代还得旨诸事情但令巡茶御史查勘翼等仍俟勘结奏处
　　○司礼监太监张永既罢以旧理御用监事托言欲有稽查令库官吴纪等窃出银七千余两舁入私宅造作玩好诸物御用监太监丘聚发其事执纪等付镇抚司鞫治具得情实以闻永多方营捄仅调御用监闲住纪等降调有差
　　○丙申升通政司右通政林廷玉为都察院右佥都御史巡抚保定等府兼提督紫荆关
　　○升顺天府尹杨旦为南京礼部右侍郎
　　○升河南布政司右参议王溱为狭西行太仆寺少卿
　　○免山东文登等县正德五年六年负欠税粮已徵者存留支用以为贼残破故也
　　○降监察御史雷宗为湖广浏阳县典史宗纪功河南以枉道汝宁失事为都御史彭泽所劾徵系锦衣卫狱会贼平法司议宗罪固当坐功亦可录乃降杂职调外任
　　○戊戌大慈恩寺法王乞修造僧房许之工部以民穷财尽为言不听
　　○己亥增置紫阳县于汉中府紫阳滩以地僻多盗故也
　　○庚子升南京左通政杨廉为顺天府府尹吏科都给事中杨禠为通政司右通政提督誊黄
　　○升南京礼部郎中石昭为河南布政司右参议起闲住户科左给事中徐昂为广东右参议
　　大明武宗毅皇帝实录卷之九十四
　大明武宗毅皇帝实录卷之九十五
　　正德七年十二月辛丑朔  上视牲于南郊
