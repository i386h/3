<!-- { "loadSidebar": true } -->
　　○兵部以给事中石天柱言请定为赏格对阵擒斩剧贼一人不愿升级者赏银三十两为从者半之非对阵缉捕一人者减三之二阵亡者重加优恤擒获僣号首贼不拘定数听所司倍赏仍以赏格刊布从之遂命发太仆寺银一万两于山东俟有功者纪功御史即时行赏
　　○命选真定保定河间达官军舍给以马匹操练听调从兵部议也
　　○潘王幼＜土学＞秦王惟焯等各议奏寘鐇罪恶宜并其子孙肆诸市以谢
　　祖宗奏至复下法司会多官详议乃请执寘鐇赴文华门外亲鞫之是日  上御文华殿皇亲公侯驸马伯府部大臣及六科十三道以次跪奏曰寘鐇大逆不道宜如诸王议割恩正法  上曰寘鐇图危  社稷得罪  祖宗既天下诸王及群臣皆欲正法论出于公朕不敢赦但念宗支令自尽焚弃其尸以示戒其子孙台溍等五人仍置西内严禁之
　　○丁酉罢巡抚苏松等处都御史罗鉴巡抚山西都御史胡瑞时给事中李铎御史邝约等劾奏鉴科歛公行馈送权要私庇赃吏不恤小民瑞虽无失德而风力不足才识无闻皆不可处重任遂俱令致仕
　　○海西益实并建州左等卫女直都督等官台束等来朝贡马并貂皮赏彩叚表里绢钞有差
　　○戊戌升广东右布政使舒昆山为陕西左布政使
　　○以灾伤免南京锦衣骁骑等三十四卫屯粮有差○己亥大学士李东阳等言今早发下工部所奏谓京城内外工役繁浩州邑坐派无遗民财剥削殆尽在处灾伤四方盗起况京营军士摘拨做工终岁不操相率逃避军民俱困诚可痛心乞将不急工程暂且停止臣等惟工部所言固为激切内添盖豹房一事尤为紧要谨昧死为  陛下言之盖自去年夏秋以来外间传闻豹房内添盖房屋又闻竖立旛竿似有创立寺宇之意臣等窃念寺观乃异端之教圣王之所必禁国朝之所姑存其间义理不暇深论但宫禁之体比与城市不同自古及今并无禁中创造寺观事例传之天下书之史册非徒上累  圣德亦无以垂法将来况番僧人等往来混杂又恐无赖之徒因为诈冒万一变生不测难以关防其于事体所关不细而财用之费耗军民之困苦又不足言矣切见成化间欲于内府建玉皇阁  宪宗皇帝因内阁之言而止弘治间欲于近城造延寿塔  孝宗皇帝因内阁之言而止天下传之史册书之以为  圣朝美事伏望  圣明仰体  二圣之谟俯垂鉴纳将前顷工程即赐停止其余不急之务大加减省以正国体以慰生民诚  社稷万万年之福也不报
　　○升浙江布政司左参政吴彦华山东按察使夏时四川按察使丁餋浩俱为右布政使彦华浙江时山东餋浩云南
　　○升浙江按察司佥事杭淮为本司副使
　　○命旗手卫署都指挥佥事徐永守备九江等处
　　○庚子  恭仁康定景皇帝忌辰遣仪宾周銊诣  陵寝行礼
　　○命南京右佥都御史张凤巡抚苏松等处地方总督粮储原任右佥都御史王璟提督鴈门等关兼巡抚山西
　　○兵科给事中朱玑劾奏兵部尚书王厂起官喉舌不谙兵务今四方盗起非敞所能办而累劾不退恐误国事请即罢遣诏令供职如旧
　　○命锦衣卫指挥佥事牟斌仍于镇抚司掌印理刑先是斌理刑执法不阿刘瑾恶之杖于朝堂降百户闲住瑾诛斌复原职至是给事中王珝等复荐之乃有是命
　　○命脩河工部右侍郎李堂还京初河决仪封考城等县命工部左侍郎崔岩往治未毕堂代之至是堂奏铜瓦厢等堤岸崩颓陈桥集等堤淤浅低薄俱应增筑请设副使一人专理下工部议以河南灾荒民穷盗起宜令堂将紧要堤岸决口及淤塞诸处速为浚筑其不急者且已之遂召堂还京专以副使领之
　　○辛丑礼部尚书费宏等上＜锍-釒＞言窃惟聦明睿智圣哲固本于天生高大光明君道必资于闻见盖朝廷之上日有万几而事物之来理欲难辨故崇儒讲学纳听谏言正人君所以成圣德而隆至治者恭惟
　　皇上即位之初日御奉天门以临百辟时御文华殿以亲儒臣莅政讲学兼资不废诚大有为之君而足以致太平之治者也况今奸侫既除百度厘正人有励精之望治当更化之时故台谏各摅悃忠上广  圣聦缕数条陈详明剀切如给事中潘埙等所谓御经筵以勤学谨视朝以勤政处宫寝以餋和节出入以养重亲君子而远小人斥异端而崇正道停不急之工戒无益之乐监察御史陈察所谓务讲学以明德节嗜欲以养心视早朝以听政凡此数实端本澄源之论而出于危明忧治之诚伏愿  圣明俯垂听纳见诸施行如尧之舍己从人如汤之检身懋德如此则大孝益隆于继述  圣德日就于崇高本原既正而政化自尔其更新内治既脩而外侮不忧其难御＜锍-釒＞入  上曰卿等忧国恤民之意朕已知之矣
　　○莫国公张懋自陈老疾辞免提督团营＜锍-釒＞再上皆不允
　　○浙江金华府知府赵鹤请以司府县赎罪米折谷每米一石输谷一石五斗贮仓以便赈济户部议从之
　　○十三道御史王廷相等劾奏兵仗局太监孙和先为逆瑾造衣甲牌面死有余辜今复倡为成造盔甲之请宜治和罪及寝所请  上曰业已停矣和姑宥之
　　○命亦迷河卫舍人赛哈袭其父掜克原职都督佥事
　　○壬寅巡视四川都御史高崇熙奏四川土汉官民兵不过二万已属都御史林俊今无见兵请召募土人及以川南川西之兵专听调用杨友骨内相残较之江津诸寇不同欲谕以利害许令立功赎罪下兵部集议谓杨友叛逆已著不先摄之以威而遽欲柔之以德恐纲纪懈弛蛮夷效尤宜合诸军示以必征意若友父子悔过畏威束身归罪然后驰奏定夺其召募土人及调二川兵皆可许诏如议
　　○停江西徵派物料及烧造磁器以巡按御史奏地方灾重故也
　　○癸卯升顺天府府尹张遇为工部右侍郎管理易州山厂
　　○命成安伯郭宁管领红盔将军
　　○甲辰复除王闰为云南道御史王崇献为兵部主事崇献已致仕闰为民至是皆起用
　　○升广东布政司左参政罗荣为本司右布政使莱州府知府杨志学为浙江左参政兵部主事储珊为浙江按察司佥事陕西副使袁经四川副使公勉仁俱为按察使经山东勉仁本司　　○乙巳致仕太子少保工部尚书刘璋卒□字廷信福建延平人天顺丁丑进士由户部主事郎中为山东参政浙江右布政使未几转左布政使成化二十年升右副都御史总督漕运兼巡抚凤阳等处盐法马政多所规画会河洛饥截漕米八十万石由河入汴以济之璋区画巨艘募舟人习河势者亲督以往米毕达民得免于死亡踰年改抚治郧阳寻改巡抚四川时刁农等寨夷人负险绝粮道璋督将领讨平之播州宣慰使杨辉庶子友谋夺嫡弟爱官以反诬之璋偕刑部侍郎何＜王乔＞新验治得友奸状竟裁以法二十三年召入为工部右侍郎弘治二年改户部四年升本部左侍郎是冬升南京礼部尚书七年召入为工部尚书又三年连＜锍-釒＞乞休加太子少保致仕至是卒祭葬如例璋性行端方举止凝重所至勤于职事在山东江淮四川连值凶歉赈济皆尽其力多所全活及为九卿镇静知大体□厂□(林□止)□官四十年既归敝屋潇然衣食仅给泊如也璋死无后闻者惜之  夜西比风有声至晓黄尘四塞雨土霾
　　○升应天府府丞杨旦为顺天府府尹
　　○丙午命湖广都司署都指挥同知王宪充江西地方参将听调杀贼
　　○丁夫升大理寺左少卿陈世良为南京都察院右佥都御史提督操江
　　○复除何塘为翰林院脩撰塘先以病致仕至是复起用
　　○升南宁府知府李雍为广东左参政陕西按察司佥事李昆常德府知府冯杰俱为按察司副使昆本司杰四川
　　○初四川流贼曹甫等改劫郡县积年讨捕不获至是移营黄舣驿将改泸州都御史林俊抚谕之甫等阳听命因令弟琯流劫小市厢指挥李荫等拒之斩琯首诸贼移江津分七营将攻重庆荫进至江津俊督发酉阳播州土兵助之破贼四营斩获甚重贼败入民家土兵围而焚之乘胜进攻老营贼发伏指挥汪洋为所杀我兵稍却贼并入大营荫复进兵至合山坪去贼十五里而军甫侦江津空虚以疑兵缀我将袭江津数十骑先行道遇荫兵而败贼弗知也遂合兵围其营贼仓卒闭门土兵四面纵火贼大溃斩甫等五百余人捕虏七百余人死于火者七百余人捷闻  上以俊有功并巡按御史俞缁俱赐敕奖励奏捷人升一级赏衣一袭钞千贯洋命有司给棺殓之其子袭升一级为署都指挥佥事诸将士赏赉有差死者仍恤其家  夜陕西宁夏有大星陨于西南光芒丈余顷之天鼓鸣良久乃止
　　○戊申礼部会试取中式举人邹守益等三百五十名
　　○礼部言
　　○礼部言自刘瑾乱政有司举奏孝子节妇多沮格不行非所以表正风俗宜仍令核报从之
　　○己酉起左都御史陈金总制江西等处军务兵部会议以江西盗贼蠭起官兵屡失利宜令大臣一人总制时金守制家居遂起之仍趣其就道军中得以便宜从事广东镇巡听协同议处江西及浙江福建湖广南直隶各镇巡听督同处置都布按三司官悉听节制军卫有司有罪者得自决之临阵不用命者都指挥而下以军法从事
　　○庚戌吏部尚书杨一清以江西盗久未平荐云南按察司副使吴廷举苏州府同知李嘉言俱有才略请升廷举为江西右参政嘉言为江西佥事统领土民平盗从之
　　○升大理寺右少卿俞谏为左少卿寺丞李良为右少卿
　　○升延平府知府朱应登为陕西按察司副使提调学校原任南京工科给事中牧相为广西布政司左参议
　　○命湖广都司都指挥佥事史春掌印管事
　明武宗毅皇帝实录卷之七十三
　　正德六年三月辛亥朔  孝肃太皇太后忌辰  奉慈殿行祭祭礼遣驸马都尉马诚祭  裕陵
　　○清明节遣驸马都尉蔡震马诚崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭景皇帝陵寝
　　○遣内官祭恭让  章皇后陵寝
　　○升赏广西柳庆杀贼有功官军荆州卫百户夏勇等二百一十八人有差
　　○复伏羌伯毛锐禄米锐弘治间镇守两广以功加太子太傅禄米二百四十石后以岑猛故刘瑾怒之夺其事任削其加秩并革其禄米五百石瑾败锐奏诉诏复给赐如旧　　○壬子罗家族番人药仲肖等来朝贡方物赐宴并赏彩段绢钞有差
　　○以刘瑾私置内刑名厂基地房屋给锦衣卫指挥孙锦初锦祖继宗天顺间以戚里恩赐临清空地为店瑾用事时没入官瑾败锦以为请有旨仍给锦为业工部奏业已与民宜弗与乃别以厂地赐之
　　○贼攻山东乐安滨州高苑城破之
　　○癸丑升监察御史王昊为云南按察司副使
　　○都给事中张王□赞等奏今四川山东江西福建盗贼猖獗虏复在套请选京营军精锐者充以才将操练听征其坐营候伯等官类不习事宜访其可用者充总兵官余悉罢之各处常以将才被荐者并宜推用兵部议选京营军万五千人置统领三人分番操练遇警调发堪为将者令九卿及科道官各举所知从之　　○甲寅建州喜乐温河等卫女直都督佥事并野人千户头目童子等来朝贡马赐宴及彩叚绢钞有差
