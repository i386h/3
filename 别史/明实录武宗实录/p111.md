<!-- { "loadSidebar": true } -->
　　○赐守分肃州左参将都指挥佥事苏泰大红纻丝飞鱼衣一袭从其乞也
　　○甲辰升湖广右布政使陈镐应天府府尹丁凤俱为都察院右副都御史大理寺少卿颜颐寿为右佥都御史镐巡抚湖广凤管理南京粮储颐寿管院事　　○浙江道监察御史舒晟等劾奏致仕大学士焦芳刘宇阿附权奸夤缘入相党恶之罪同于张彩去任侍郎韩福险诈回邪谄媚权奸兵部尚书王敞交结权贵荐陟崇阶通政吴釴小道取容擅权纳赂南京工部尚书李善都御史屈直贪婪桀骜刑部右侍郎张子麟南京太仆寺卿王彦奇清议不齿工部右侍郎胡谅处脂膏而大肆奸贪丁忧都御史马炳然司郡牧而首先纳赂南京户部尚书张澯催科急而存媚灶之心南京礼部侍郎常麟素行亏而滥春卿之位秦昂出按西藩而为营私第赵松违限赂免而反得美官左布政潘楷按察使张祯贪滥幸进府丞石禄按察使仲本奔竞取容检讨叚炅之阴险主事侯自明之轻浮负外郎徐璁寺丞纪世梁贪财怙势御史宇文钟陷害忠良皆刘瑾之党芳宇福虽已闲住致仕然罪恶深重必重治乃快人心会礼科左给事中李贯等亦以为言且及副使闾蒙郎中高选夤缘升迁并乞罢黜  上俱纳其言谓芳宇福已有旨姑置之敞釴子麟炳然澯麟仍留用善直彦奇谅致仕昂松璁世梁闲住楷祯钟为民禄本降三级澯选降二级自明炅对品调外任本寻调两浙盐运司同如洁延平府同知自明安庆府通判禄茶陵州知州选均州同知炅徐州判官炅为焦芳门客援致翰林又以狭人与刘瑾张彩皆厚善后瑾少厌芳炅彩因共倾之至是被谪众称快焉
　　○罢苏松等府新佥民壮始刘瑾添设江南巡捕御史点佥民壮所在骚扰至是巡捕御史已革故并罢之
　　○太监谷大用为官校指挥佥事韩端等乞升兵部覆请得旨大用提督官校缉捕奸恶数多岁加禄米十二石端等二十四人各升一级
　　○命都督佥事韩玉镇守狭西地方
　　○乙巳  宪宗纯皇帝忌辰  奉先殿行祭礼遣驸马都尉樊凯祭  茂陵
　　○敕太子少保南京吏部尚书梁储驰驿来京
　　○升监察御史陈和为河南按察司佥事
　　○丙午升河南左布政张勋为都察院右副都御史巡抚宁夏
　　○鸿胪寺请经筵期日命俟九月以闻
　　○命南京兵部员外郎徐穆刑部员外郎吴一鹏工部员外郎汪俊丁忧拟调南京兵部员外郎顾清礼部署员外郎贾咏吏部员外郎刘龙兵部主事李廷相户部主事温仁和吏部主事董＜王巳＞刑部主事翟銮南京吏部主事崔铣户部主事易舒诰礼部主事汪伟穆孔晖丁忧拟调南京礼部主事陆深俱复原职穆清翰林院侍读一鹏侍讲俊咏龙廷相仁和＜王巳＞銮铣深编修伟孔晖舒诰检讨初焦芳及其子黄中暨叚炅乘刘瑾恶翰林因挤其所索怨及所忌者假扩充政事之说调之及是瑾败穆等始复而黄中炅皆削夺云
　　○丁未祭太岁风云雷雨岳镇海渎山川等神遣惠安伯张伟行礼
　　○遣旗手卫官祭旗纛之神
　　○升吏部左侍郎柴昇为南京礼部尚书通政司通政使李浩为兵部□侍郎浙江右布政使夏景和为都察院右副都御史巡抚宣府南京大理寺右寺丞陈世良为大理寺右少卿南京光禄寺少卿王宸为南京太常寺少卿
　　○复革宁府护卫天顺初宁靖王有罪革护卫为南昌左卫隶江西都司已五十余年刘瑾纳宸濠赂矫诏复其护卫至是科道以为言兵部请改正故再革云
　　○戊申升南京吏部右侍郎孙交为南京吏部尚书
　　○命赣州卫指挥使董寰守备南赣二府地方以都指挥体统行事　　○刘瑾伏诛瑾狭西兴平人本姓淡幼自宫投中官刘姓者得进因冒其姓鸷悍阴狡有口辩常慕王振之为人在  孝庙时愤郁不得志每切齿文臣
　　上登极瑾以执役钟鼓司与同辈谷大用等俱得幸外廷攻之甚急瑾大言曰此由司礼监无人耳同辈以为能因共推引入司礼由钟鼓司而入司礼瑾以前盖无有也时  上希亲政且厌苦言者瑾揣知  上意巧为迎合乃变置大臣日求官僚细过深文以督责之言官小有触犯辄中以危祸散遣官校远近侦察使人皆自救不给莫敢进言  上喜谓瑾可任乃悉以机务委之大小章奏不复亲决瑾持回私第与孙聪张文冕辈撰伪旨付外施行多或累数百语任其恣睢往往有不可角□羊者诸司事无钜细必先关白而后奏闻在外镇巡以下官奏事皆先以红揭帖取进止谓之红本其下通政司者谓之白本由此大权一归于瑾天下不复知有朝廷矣始焦芳泄外廷谋瑾德之援入内阁芳亦欲倚瑾为奸中外附和凡瑾所言与芳如出一口其所中伤无不立应瑾又用乡里亲故曹元刘宇张彩并杨玉曹雄毛伦等布列要地以为心腹爪牙变易选法任情黜陟升官谢薄者随即革罢加贿又辄用之或径自传奉或别本带批惟意所欲无复顾忘各处镇守中官辄假以使宜行事抚按官亦以贿瑾故竞为苛敛将官或失律不究反加升擢有至伯都督者宁府已革护卫瑾受贿复之常与交通以养成其乱公侯勋戚以下因事私谒者率叩头为一拜礼瑾倨受之小拂其意麾叱如仆隶然往往惶怖踧踖不敢仰视至有奏内不书名直称为刘太监者凡公差官还馈送少不满意即诬以重罪官员坐事罚米动至千百石又钩致远年故牍钱粮亏损非侵盗者概加倍追陪以至身亡家破者不可胜数创为新例罪无重轻类决杖永远戍边或枷号发遣枷数日辄死数年死者殆数千人或一家有犯辄连坐左右邻有瞰河而居无右邻者以河外居民坐之屡起大狱加三品以下官及籍没已故致仕大臣并收其妻子谪戍冤号之声闻于道路民间稍有违禁事觉即举家收捕寘之重典故官校一出所过皆厚赂之虽远方小邑莫不畏瑾之威重足屏息惟恐得祸瑾又欲私取天下库藏及剥敛民财以益其富添设巡盐巡捕查盘等官四出搜索法令日繁又差官检核各边屯田倍增其税于是天下纷纷多事民不堪命盗贼乘之而起寘鐇之变移檄以诛瑾为名官司封上其檄瑾匿不以奏至是为张永所发系狱按治反状盖术士余曰明余纶余子仁辈常出入瑾家以瑾侄孙二汉者当大贵瑾遂有不轨图凡四方灾异及天象有变瑾俱禁令勿奏兵仗局太监孙和常私以衣甲遗瑾镇守两广太监蔡昭潘牛为造弓弩瑾皆私贮之又造伪玺藏刀扇中出入宫殿皆谓瑾罪大恶极反形已具当寘重典狱上命徇于市凌迟三日不必覆奏仍以招情并处决图状榜示天下行刑之日仇家每以一钱易一脔有得而生啖之者海内闻之莫不踊跃相贺瑾窃柄五年骄横无上生杀予夺皆自己出  累朝成宪变易几尽自古宦官肆虐未有如瑾之甚者  上信任既久威柄已移一旦震怒去之不疑卒能正其法由  上之英断也　　○谪前侍郎韩福戍固原卫福瑾乡人赈济湖广时敛银钜万馈瑾致所在盗起累年不靖后又差往辽东丈量屯田致锦义二城作乱瑾败为言官所劾令为民瑾狱词复连及福故治其罪
　　○复指挥徐鲲职鲲前得寘鐇檄文以示人瑾怒坐以斩罪举家戍边至是命复之
　　○己酉掌詹事府事吏部尚书兼翰林院学士刘忠以疾乞休上曰卿春宫旧臣闻望素著方切委用有疾宜善加调理岂可累求休致不必固辞
　　○命河南按察司张琎狭西按察司佥事李昆俱提调本处学校
　　○传旨镇守两广东宁伯焦淇召还别用以安远侯柳文充总兵官代之
　　○初瑾欲箝制言官令锦衣卫官朝夕点闸六科又用刘宇言敕都察院得挞辱十三道御史至是瑾败科道始以为请俱革之
　　○诏官员犯罪充军应放免者不分永远字样悉皆放释已放释者免赴伍其为民不犯赃者仍冠带闲住内迁发为民者仍查原犯事情以闻从都察院奏请改正瑾之弊法也
　　○庚戌复给兵部尚书刘大夏都察院左都御史潘蕃诰命大夏蕃以忤瑾为民追夺吏部议请改正从之
　　○传旨英国公张懋仍兼提督团营怀宁侯孙应爵免坐营本府官事懋＜锍-釒＞辞不允
　　○命镇远侯顾仕隆充总兵官提督漕运兼守淮安地方南和伯方寿祥充总兵官镇守湖广地方
　　○命分守肃州左参将苏泰充右副总兵分守凉州地方
　　○辛亥改服阕礼部尚书刘机为吏部尚书升总制狭西等处军务都察院右都御史杨一清为户部尚书时吏部以户部缺尚书举机有旨令再推复举一清乃并用之而以机为吏部机＜锍-釒＞辞不允
　　○升狭西苑马寺少卿陈璘为狭西布政司右参政巩昌府同知张檄为狭西按察司佥事
　　○狭西巡按御史周廷徵奏宁夏之变由太监葛全都御史曲锐失之宽缓总兵张安温恭等失之严刻都御史安惟学志在立法复为太监李增总兵姜汉所挠所以激而生乱即今进贡之途未塞需索之患未消忠孝之理未明宗室之骄未减科敛之弊未除军民之怨未息凡是数者悉宜图之太监张弼都御史马炳然以宽代严总兵杨英未协人望仇钺虽有功亦非任重致远之才俱宜更调监枪少监马良所过残酷宜取回宗室子弟宜严加教养使无蹈寘鐇之失宁夏应贡沙豹等物俱宜免之礼部议覆教养宗室子弟宜如尚书马文昇所奏例藩王有过专罪辅导官郡王有过专罪内使教授若私相隐匿听巡抚官具奏长史教授黜任远方从之
　　○命浙江都指挥佥事吴邈总督浙江备倭
　　○壬子升福建左布政使陈良器为应天府府尹大理寺右少卿陈世良为本寺左少卿广东按察司副使俞谏为右少卿
　　○复设云南贵州山东河南山西江西郧阳蓟州保定苏松凤阳巡抚都御史各一员先是巡抚为刘瑾所革吏部以请得旨此  累朝定制其复之时右佥都御史王哲巡视江西遂改为巡抚
　　○癸丑赐占城国请封夷使沙系把麻等绮帛袭衣并给冠带有差
　　○命定国公徐光祚神机营总管操练
　　○命署都指挥佥事赵承序充右参将分守肃州地方
　　○南京右都御史张鼐卒鼐字用和山东历城县人成化乙未进士授襄陵知县升监察御史宪庙末命数笤言官鼐＜锍-釒＞谏不报又常论妖僧继晓术士邓常恩辈左道惑政会吏部尚书尹旻败鼐以同乡坐累谪郴州判官弘治庚戌起为河南按察佥事历参议副使升右佥都御史巡抚辽东正德初巡抚宣府寻召入院升右副都御史兼清理军职贴黄会章丘知县訾绶犯赃当革职宁海卫军沈洪杀人当抵死皆重贿逆瑾欲为辩明鼐执不可瑾怒乃升右都御史令掌南京院事比去大学士焦芳之子黄中欲强市其居与其党通政参议魏讷鼐不从芳亦怨之仅旬日以辽东浥烂仓粮事嗾瑾矫诏逮系鼐罚米二千石三年方事竟褫职瑾败诏复其官而鼐已卒矣至辛巳  今上御极诏瑾时守正被害者畀恤典乃赐祭葬如例
　　武宗毅皇帝实录卷之六十六终
　明武宗毅皇帝实录卷之六十七
　　正德五年九月甲寅朔发太仆寺银三万两于宁夏买马
　　○革原武王府辅国将军安激为庶人坐擅杀商人也
　　○乙卯以旱灾免山东济南等府五十四州县济南肥城等九卫所存留额内税粮子粒有差
　　○太平宁国安庆等府大水溺死者二万三千余人巡按御史以开户部请令核实量蠲其税仍以所在公钱赈济从之
