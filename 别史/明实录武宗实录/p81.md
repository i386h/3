<!-- { "loadSidebar": true } -->
　　○阳曲王钟鍑奏本府诸将军府另有各省逃差游食人投充服役生事害人请严加禁治以安良善＜锍-釒＞下兵部议从其请  上是之令各该巡按御史通行榜示责限禁约各王府宜自遣之各还藉伍如仍前投托影射生事者民发口外军舍余丁发木□亟边卫分充军邻佑主家不出首者连坐○甲辰太监刘瑾请于狭西兴平县马嵬镇建义勇武安王庙赐额忠义令有司岁供祀事仍乞颁敕防护立碑镌祭器房屋之数以禁侵盗制可瑾擅权得志纳赂既多侈用无度于京师朝阳门外斥地数百顷创建玄明宫土木之费至以数十钜万计而马嵬镇则其家所在又立此庙盖欲侈大乡闾以夸示荣宠也
　　○以上元节赐文武群臣假十日免宴
　　○升河南府知府沈文华为狭西按察司副使提调学校转云南右布政使王纶于湖广山东右布政使张吉于广西俱左布政使
　　○丙午大祀  天地于南郊礼毕  上还宫谒  太皇太后  皇太后毕出御奉天殿文武群臣行庆贺礼
　　○丁未以大祀礼成  上御奉天殿大宴文武群臣及四夷朝使时满剌加使臣端亚智来朝在馆礼部请如朝鲜使臣例得与宴位于殿东第七班中
　　○升宝庆府知府曹祥为四川布政司左参政四川参政之缺吏部初推副使邵蕃知府王铎俱得旨令致仕既又推武昌府掌府事参政陈晦及祥诏用祥而数晦营私刻剥黜之
　　○户部覆奏给事中吴仪查盘宁夏固原等处仓场糠秕浥烂等项粮草及窄短布疋数多并劾节年管粮兵备等官副使李隆罗明翁遂王弁李端澄高崇熙胡经佥事王埙余金李经陈珍孟逵李政尚繻贾时白金及巡抚都御史张祯叔徐达璋崔让贾俊韩文张玮孙仁王珣冒政周季麟孙需杨一清张泰刘宪柴昇曲锐侍郎顾佐管粮郎中徐键失于督理觉察之罪下逮监收指挥钺通判董全等又一百八十八人皆宜查究诏以该管官员法当重治但年远人众姑罚米赎罪情重者各五百石轻者三百石致仕为民者半之冯钺等既已提问待追陪完日分别情罪轻重以闻虗出侵盗隐匿滥收私放情重者仍令巡按御史提问明白亦罚米二百石
　　○工科给事中吴仪等奏查盘宁夏固原等处所请马价盐课银弘治十五年至正德二年凡一十七万八千二百余两内三千七百六十余两有那移侵欺情弊因参巡抚宁夏右佥都御史刘宪巡抚狭西右副都御史杨一清苑马寺卿车霆佥事贾时平凉府知府陈逵同知岳思忠平凉卫指挥使赵文宁夏右屯卫指挥同知周冕左屯卫指挥使沈瑁前卫指挥使杨英宁夏卫指挥佥事冯钺陈珣百户李茂黄雄罪有差兵部议从仪请得旨刘宪以马价充俸粮市买驿骑妄费数多虽病故仍罚米五百石杨一清那移借补车霆经手支用虽俱已致仕仍罚米三百石贾时缘事俟结狱以闻周冕等情重者罚米二百石轻者百石
　　○己酉  宪庙废后吴氏薨大学士李东阳等言汉成帝废后许氏葬延陵友道厩西光武废后郭氏葬止邙山凡皇后废黜史册犹称废后书其葬地不曾有降为庶人之礼废后吴氏原奉  宪宗皇帝诏书止云退居别宫闲住  累朝以来服食供奉皆从优厚今日之事宜令礼部斟酌仪节凡事宜从简省而殡歛祭葬皆不可阙以存  皇上敬老念旧之心播之天下传之后世亦美事也  上谕礼部丧礼仿  英庙惠妃故事太常寺以祭仪请命岁时用素羞别祭于墓所
　　○是日晓刻金星犯建星东三星
　　○庚戌  英宗睿皇帝忌辰  奉先殿行祭礼遣驸马都尉樊凯祭  裕陵
　　○升应天府府丞李堂为南京光禄寺卿尚宝司女卿祝祥为本司卿夏昇为南京尚宝司卿武选司署郎中事员外郎周曾为尚宝司少卿○命守备南赣都指挥佥事赵钺江西都司佥书管事
　　○日生晕有左右珥青黄色良久散
　　○壬子巡抚湖广右副都御史张子麟奏广西苗贼四出寇钞恐越境为害宜暂调武冈轮戍下班指挥佥事王真所领官军一千一百员名驻永州操候以听调遣如贼遁散即掣回兵部覆请诏从之仍令广西湖广镇巡等官各设法抚捕随宜防御勿致滋蔓以靖地方若延纵如前罪不贷
　　○兵部言金吾左等卫指挥使等官陶满袁勋周茂萧通王镇阎昶萧英刘俊等先以大同征进功给赏旋蒙恩各升一级赏赐宜还官而满等迁延二载不行交纳宜查究命削满等所升官一级赏赐令巡按御史索之各卫掌印首领官失于查催各罚米三十石
　　○癸丑兵部尚书曹元上马政便宜八事一京营把总等官有推举各处总兵副参游击分守守备者赴任之日将原领骑操马匹即还本营无马官军不许奏带前去以致消耗一申明旧例行各营把总等官禁约官军勿得盗卖刍豆以致马匹倒死缉事衙门宜加访察一下班回卫官军勿得擅将官马带回以备警急一官军倒死马匹一年之内者责令自买还官一年之外者方许追徵椿头银两相兼朋银买补一民间孳牧马匹宜行两京太仆寺及各府州县管马官督令马户如法餧养依时群盖其本折色马匹除正德四年照旧起解外俟本年秋本部奏差御史二员会同两京太仆寺丞将买充种马通行印烙至五年以后照例二年科驹一匹以听次年差官印烙不许概作亏欠之数以求折银一管马官追补马匹本处抚按布按二司及府州县正官勿得干预沮挠以致掣肘难行无管马官去处责令掌印正官兼理一管马官不许奉承别项差委上司官亦不许擅自差占一洪武年间钦定马政条例宜令太仆寺转行各府掌印官刊印遍给马户讲读以便遵守诏从之
　　○升六合县知县赵崇贤为知州录其擒功也
　　○刑部尚书王鉴之以七十乞致仕诏嘉其清慎老成多著劳勚而念其恳乞退休许之赐敕听驰驿归命有司给食米月四石役天岁四人仍畀之应淂诰命
　　○甲寅升延安府知府王彦奇为应天府府丞
　　○泰宁等卫都督孛来罕等遣头目塔卜歹等贡马赐彩叚金织衣绢等物有差
　　○云南武定军民府土官知府凤英以授右参政职衔差把事等贡马谢恩赐彩叚宝钞如例
　　○曾卜庄大旌番人革秀等以腰刀来贡赐钞锭叚疋如例
　　○命大兴左卫带俸都指挥佥事胡玉守备南赣地方
　　○乙卯南京户部缺右侍郎吏部以应天府府尹黄宝南京通政司右通政程文请诏改南京吏部右侍郎王琼以补其缺遂勒文致仕文大学士刘健之壻也瑾衔健不已故去之
　　○准兴安伯徐良岁支禄米八百石本色三百石折色五百石
　　○赐浔梧左参将金堂银二十两文绮二袭玺书奖谕以抚徭贼功也
　　○晋府宁化王府镇国将军钟针因买仪宾潘玺宅有隙相讦奏针词多涉诬下巡按御史勘问御史马昊及参政沈杰副使王绍止据府卫官勘报盖未之亲鞫也都察院并劾昊等罪诏革钟针禄米三之一仍敕晋王约束昊待回京之日以闻杰诏各罚米二百石
　　○丙辰改工部尚书洪钟为刑部尚书升兵部侍郎才宽为工部尚书
　　○是日晓月犯房宿北二星
　　○德府奏原赐白云湖及新城等县芦荡田地共一千七百余顷为小民占种久负子粒鱼课府县等官不与追徵户部覆议因劾先任布政使张泰刘璟参政邓廷王□赞济南府同知耿文明通判张祐新城县知县叚莹曾委查勘议处未明移文镇巡等官核实上闻先是泰及文明祐莹俱致仕矣仍各罚米一百石璟既迁刑部侍郎矣仍罚米三百石惟廷王□赞已死获免
　　○晋府义宁王表槻薨王荣康王长子母妃张氏成化四年八月初七日生十七年七月封长子十九年十一月袭封至是薨辍朝一日赐祭葬如例谥曰僖裕　　○鲁府镇国将军当潩邹平王庶长子也父有疾汤药亲尝后虽出阁犹日问寝膳不废事后母如所生其子健铛亦以孝称至是鲁王请赐敕建坊用表其父子孝行为宗室劝礼部议覆  上嘉当潩父子俱有孝行乃赐名曰世孝
　　○戊午兵部上广西柳庆平贼功次首列有功当升二级者锦衣卫正千户魏英等十四人升一级量赏者副千户吕天瑞等七人升一级不赏者正千户王良等六十四人次及广西等都司官舍并阵亡旗军应升一级者四百二十六人升署一级者十人应赏者九千六百二十八人乃以总理调度等官太监潘忠都御史陈金等应加赏典请有旨英等十四人良及百户李清等四十一人如拟升赏千户毛汉等十七人各加赏不升广西等都司官舍旗军各如例升赏忠岁加禄米十二石金赏银二十两彩币二表里广西镇守太监蔡昭副总兵康泰赏如金纪功御史卢翊赏银十两彩币一表里分守参将马澄金堂官缨赏如翊协同监督进剿官左参政王臣左参议林璇右参议钱灏罗荣副使陈崇德佥事蔡炼王秩赏彩币如翊而银半之锦衣卫公差千户李钺以非奏带之数不准升赏兵部所拟升一级不赏者内有余珞等五人盖指挥余寘家僮而梁次摅则学士储之子也瑾以其夤缘冒功俱押发原籍为民遂谴寘而褫其职天瑞以纳粟夤缘近侍复冒功次并家属吕天祥等五人俱押发甘肃固原等卫永远充军又谕今后文武职官子孙人等敢有冒籍锦衣卫并各边官下者俱连坐调卫充军犯者该部并科道径自劾奏瑾因是裁抑侥幸可谓察矣然所升赏及八党弟侄英及魏天禄彬弟侄也刘杰刘元吉刘亨刘时纪瑾弟侄也马山马钊永成弟侄也谷大中谷春大用弟侄也盖徒挟权逞威以济其私殊无所顾忌云
　　○黜大理寺少卿季春为民春勘事福建途次纳妾又多载私货为东厂校尉所发逮系锦衣狱寻送刑部拟落职得旨春出使辱命行止有亏黜为民仍罚米五百石
　　○己未命南京守备掌中军都督府事成国公朱辅致祭钟山之神以南畿列郡灾伤故也
　　○改户部左侍郎胡汝砺为兵部左侍郎
　　○升河南布政司右参政马炳然为山东右布政使河南按察司副使杨寿为本司按察使
　　○夜北方流星如盏青白色起自北三魁东行至七公后五小星随之
　　○庚申升吏部文选司郎中冯兰为南京通政司右通政仍以文选司事重令推历练者以闻
　　○命给事中张禬叚豸胡玥王珝监察御史房瀛沙鹏复改户部署郎中胡文璧张诺冯颙刑部郎中朱流□玉张钥刘祥陆栋兵部员外郎屠奎为监察御史查盘南北直隶及浙江诸省钱粮先是诸司官朝觐至京畏瑾虐焰恐罹祸各歛银赂之每省至二万余两往往贷于京师富家复任之日取官库所贮倍偿之其名为京债上下交征恬不为异瑾闻之心不自安其党张彩乃献计差官查盘欲以掩其迹也于是各有司又歛银陪库天下骚然
　　○巡抚都御史罗鉴奏丹阳金坛二县民饥尤甚请借拨苏常二府各米一千石榖九千石赈之其苏松常及嘉湖等府米亦腾贵宜放预备仓粮减价量粜贮其银于官俟年豊籴榖备赈户部覆议如鉴言  上曰岁歉民饥朕所轸念借拨放粜俱如拟行之然赈济之惠当先及于小民务湏计处周详不可使豪右之家挟势规利致生奸弊
　　○命淮安卫指挥佥事吴镒把摠运粮以都指挥体统行事
　　○总督两广军务左都御史陈金等奏广东连山县旧治乃洪武初年建置土地衍沃山水环绕且通舟楫足以御防夷寇天顺中为贼攻毁暂迁小水坪岭险阻多瘴居民不便宜迁复故址岁拨官军民壮千人分番戍守从之
