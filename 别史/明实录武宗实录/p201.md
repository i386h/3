<!-- { "loadSidebar": true } -->
　　○礼部言近奉旨祷雨且令修省旬日以来旱乾如故风霾益作农事未兴咎徵迭见请择日遣官祭告  天池  社稷山川及城隍之神从之
　　○丁未升赏辽东开原镇夷堡获功阵亡官旗七十六人有差
　　○戊申补荫故礼部尚书张骏孙明相为国子生
　　○升监察御史曹仿为南京太仆寺少卿
　　○升兵部郎中刘鹤年为云南布政司右参议南京户科给事中赵官为福建按察司佥事
　　○升赏江西姚源等处获功官舍土兵蔡景淳等三千七百六十一人有差
　　○兵部尚书王琼奏都御史彭泽李昆前哈密城印俱已献还火者他只丁亦取回土番及译写亦虎仙帖文则谓止归金印而他只丁尚据城以要重赎又言速坛满速儿谋欲犯边为所劝阻遣使入贡宜行甘肃镇巡严兵防守俟原遣官通及写亦虒仙到日译审献城及抚还速坛拜牙即与否议处以闻其入贡使人加意抚劳仍严出入以备之报可
　　○己酉升刑部员外郎姚鹏为广西按察司佥事  左都督刘晖奏乞兼程往辽东选精兵三千于近京要地操候兵部议晖既有京营练兵之责宜令举可代者往选兵于蓟州听都御史李王□赞调度防守有□即命晖将之其随从人役令于本营取用从之
　　○庚戌[外国]琉球国中山王尚真差陪臣正议大夫梁能等来朝贡马方物马匹赐宴并赏彩叚布绢有差
　　○罢宣府参将张铭以都指挥同知马永代之  辛亥升南京刑部署郎中朱廷声为浙江按察司佥事
　　○命署都指挥佥事张彪把总南京运粮
　　大明武宗毅皇帝实录卷之一百三十五终
　明武宗毅皇帝实录卷之一百三十六
　　正德十一年夏四月壬子朔享
　　太庙
　　○甲寅给赏广东领军有功推官胡经等银币有差
　　○丁巳□国公徐光祚会昌候孙铭新宁伯谭祐礼部尚书毛纪以祷雨奉命祭告  天地  社稷山川及城隍之神
　　○发户部银三万两于蓟州以备辽东客兵支用从都御史李王□赞请也
　　○己未掌詹事府事礼部尚书兼翰林院学士蒋冕以灾异自劾求退  上曰卿学行素优典司诰敕今  上天垂戒正宜同加修省以副委任至意不允辞
　　○初山西郡王以下禄米例以三之二折银其一分给米庆成永和二王府多所克取民纳米者苦之刑部侍郎张纶等即讯二府狱情及归因以为言户部议二府禄米俱令折银其余郡王及将军中尉仍旧从之
　　○大学士梁储等言臣等误蒙  皇上简入内阁与闻机政官跻一品位列三孤窃自思之以学术则不足以代王言以谋猷则不足以裨国论徒冒辅导之名全无启沃之效况国家之大本未立中外之疵政尤多有司之征歛益繁生民之困苦已极凡若此类臣等虽知之而不能言言之而不能尽迹其不职之罪当罢无疑又况冬无瑞雪春有风霾小雨初零随即晴霁祈请虽切甘霖未降今二麦已枯五榖未种灾害叠见边报屡至若使雨再愆期年更荒歉则将来可忧之祸殆有不可胜言者伏望  皇上深思天戒即将臣等罢归田里别选天下才贤入阁办事天下之事必将尚有可为者若复顾惜优容待事变已极然后改图用贤则不惟无益于事而臣等之获罪于公论益又深矣惟  圣明在上垂察而曲成之盖臣一退之后既可以少逭乎罪愆而群贤汇进之初必有以大毗于新政是不惟臣等之幸而亦天下之大幸也得旨上天示戒正宜交修卿等职居辅导调元赞化以裨至治岂可自引求退所辞不允其安心办事
　　○庚申镇守云南黔国公沐昆有母丧乞扶柩归葬南京兵部尚书王琼覆奏昆守重镇难以离任宜差官护送令有司给其道里费又称昆能继承先德安靖地方且事母纯孝恳求归葬诚可嘉尚宜赐敕褒奖诏如所奏加太子太傅并赐之敕昆厚赂中官及琼得进秩自此遂挟以自大欲布按二司官从旁门入见皆琼假之也
　　○升分守庄浪西宁等处左参将署都督佥事鲁经为都督同知录其白土沟破贼功也
　　○辛酉广东左布政使兼按察副使吴廷举言江西德兴县有致仕布政使舒清者初以主事榷税于杭筑堤以捍水患继以郎中视事于钧州尝掘地得钱十八万缗尽发为国用又却广西土官之馈召集群吏示以国法归其金于府库以充军饷及致仕还家足迹不入城府乡人化之贼尝入境知为清家戒勿扰臣观清遗爱勇退近乎古人乞量授京职或赐养赡米庶足以激贪起懦下吏部事寝不行
　　○壬戌运银五万两于宣府备客兵支用从左佥都御史王纯请也
　　○升赏官旗军舍朱国等二百六十九人有差从太监张忠奏朔州井陉等处功也
　　○癸亥夺南京监察御史杨必进罗凤钟晓章概范辂蒋达俸各二月必进等因御史张经与太监于喜讦奏系狱上＜锍-釒＞申救之有旨责必进等朋比令首实至是奏至姑宥之皆夺俸
　　○给赏开原镇夷等堡获功官舍旗军银币有差
　　○甲子吏科给事中俞泰言迩者因灾谴修省臣工上＜锍-釒＞求退无贤不肖悉荷慰留虽险陂固宠如兵部尚书王琼贪饕无耻如工部左侍郎俞琳亦在包容之列姑所未论至若先升南京太仆寺少卿马陟者托言守坟抚子乞仍旧官居京师遂得候缺别用则凡远宦万里者岂尽无坟墓室家者乎陟之心必欲不出都门坐致卿贰苟患失之无所不至请亟罢黜以为群臣之戒不报
　　○监察御史刘廷簠伍希儒言  皇上春秋鼎盛储副尚虚天下之事宜无大于此者迩大学士梁储南京兵部尚书乔宇及御史吴华范辂等皆以为言乞详其奏于亲王中择其名分之正者简命一人建为储副则神器有托而亿兆有所系属矣不报
　　○录陕西镇羗等寨斩获番贼功升赏官旗军民范志名等六十一人有差仍赏督军指挥庞寿百户王世钦银币
　　○授翰林院庶吉士王元正为本院检讨
　　○乙丑楚府通山王荣濠薨王安惠王子也母妃尹氏景泰甲戌生成化壬辰袭封至是薨辍朝一日赐祭葬如例谥曰温定
　　○丙寅赐宁王宸濠书院名阳春从其请也是时宸濠阴怀异志厚赂中人凡所奏请朝入夕允又假以大墨诱致宾客迹其所为与淮南八公无异而奏章上请乃妄以东平河间自拟云
　　○西番僧短竹叫等四人桑呆叫等十人来贡方物请袭国师禅师职从之
　　○戊辰令各处巡抚都御史查勘灾荒地方赈济贫民从户科给事中刘洙请也
　　○己巳免湖广荆州岳州辰州四川重庆叙州马湖贵州思南铜仁八府正官来朝以采运大木故也
　　○吏部覆奏江西通判陈达奉碧梁奎照磨马聪县丞马环主簿孟祯典史孔卓江海区瑞巡检李雄马钦仓副使李刚驿丞林世美训术苏大观指挥邢世臣千户许政义官郭希祚俱死于贼宜有优恤请以其子或弟侄一人充司府州吏出身不愿者荣以冠带军职进袭署一级许之
　　○癸酉南京礼科给事中徐文溥等言顷因灾异礼部奏请修者伏读  圣谕曰事关朕躬者皆已知之臣惟兹一念之诚足以默孚  上帝迓续休命矣虽有灾沴何患焉  陛下诚能经筵以讲学早朝以勤政下宽恤以安人心躬献享以重  宗庙孝养以奉  亲诚敬以事天舍豹房而居法宫远嬖幸而近儒臣禁中不以贸易皇店不以罔利边兵归之原伍番僧斥之外寺俳优不昵积藏不私马氏已醮之女不充于下陈马昂枭獍之族不授以兵柄停各处之织造罢不急之土木裁官校之带俸革军匠之投充仓局门库之内官必裁其冗员河路鲜船之进奉必禁其骚扰出留中之章奏以达下情罢传奉之官员以慎名器则是  圣谕所谓事关朕躬者非徒知之一一见之行事如此而不转祸为福者未之有也不报
　　○甲戌  泰陵桃谷口西小长谷雷震山脊大起寻熄
　　○巡按贵州御史李显论劾巡抚都御史曹祥愎而自用疏而寡谋当都匀苗兵讎杀之初使能拊循未至为善顾轻信戴敏之言辄调永保等处土兵时侍郎刘丙都御史秦金皆谓未可祥独发檄迫遣土兵贪暴无纪遂恣凶残所遇清平兴隆等卫强夺军器焚毁署舍已不忍言至进哨之后又杀虏独山州民二百余人各塞财物被劫一空铜仁龙里威清皆不得免且故纵苗贼得以乘机烧毁清平屯堡十有八处关厢庐舍二千八百四十余间死者七十七人逐窜者百四十余人掠仓谷千一百九十余石其在民者不可数计今虽遁入香炉山塞而地方之受祸亦惨矣祥乃托疾闭门束手无策所调土兵莫肯用命者祥于此将何所逃责耶况纵书吏受赃又自纳土官赂为请袭职其不法尤多乞即罢黜别选贤能以代庶苗患可除吏部议覆乃召祥还京仍令法司以显所奏详勘议处
　　○乙亥翰林院侍读温仁和丁忧服阕复职
　　○补荫礼部右侍郎兼少詹事萨琮孙世荣为国子生
　　○湖广巡抚副都御史秦金以采取大木糜费不訾请以金沙州料银永留本处以备王府及军卫月粮支用户部尚书石玠等奏曰贵州地狭民稀其所用度率仰给于邻省前项料银旧例皆系贵州官军折俸支用先年虽尝奏留本省乃一时之权宜岂可遂以为例见今湖广拖欠贵州起运本色粮无虑数十万石若再扣留前银贵州地方其何以堪宜暂留本司候大木取完地方颇足仍照旧例听贵州关领回还以为官军俸粮支用从之
　　○鸿胪寺带俸大通事光禄寺署正舍诚九年考满吏部拟升中军都督府经历诏升诚鸿胪寺少卿仍旧带俸办事
　　○丙子改河南布政司右参政王溱为甘肃行太仆寺卿  河南原武县大雨雹
　　○丁丑礼部尚书毛纪覆奏太监刘允往乌思藏赍送佛供番夷道路险远劳费重大况今运道淤浅舟楫难进大木粮运沿途阻滞宜酌量轻重缓急以赐番诸物付其使锁南坚参巴藏卜等顺赍以回得旨谓已有成命锁南坚参巴藏卜等十名仍俟刘允同行
　　○南京吏科给事中孙懋等言织造太监史宣奏管闸主事王銮沛县知县胡守约俱下之诏狱南都初闻意銮与守约必有稽迟御用重情继闻宣在途酗酒作威肆行凶恶所过州县纵令家人索赂打乾多或百两且声言  上赐之黄棍听挞死官吏勿问已威逼宿迁主簿孙锦杖泰州船户孙富俱死矣宣所过邑里逃窜鸡犬不宁迩者朝廷用御史王崧言定为禁例曳船夫上水不过二十名下水不过八名违者许抚按等官奏闻重治此旨甫下而宣首犯之銮守约复为所中伤远近闻者莫不沮气何禁令之足行邪乞将宣寘之重典銮守约复其原任不报
　　○山西辽州和顺榆社县大雨雹伤田苗人畜有死者
　　○戊寅升湖广郧阳府知府王震为河南布政司右参政
　　○发银五万两于河南并移开封府东南州县及南阳汝宁汝州仓粮于有菑处所以备赈济从巡抚右副都御史李充嗣请也
○太监秦文传旨中军都督府带俸都督同知王瓛于本府佥书管事瓛起自军校不二年登五府朱宁之力也
○庚辰以灾伤命巡抚都御史等官赈恤顺天永平保定河间四府贫民从御史牛天麟请也
　　○荫故吏部尚书屠滽子仕为中书舍人
　　○太监萧敬传旨以御马监太监孙清镇守河南地方
　　明武宗毅皇帝实录卷之一百三十六
　明武宗毅皇帝实录卷之一百三十七
　　正德十一年五月辛巳朔
　　○壬午礼部尚书毛纪以灾异求去位  上曰卿职掌邦礼学行素著宜用心供职以副委任母再辞
