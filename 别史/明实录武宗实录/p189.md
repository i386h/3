<!-- { "loadSidebar": true } -->
　　○荫故吏部左侍郎张元桢孙默为国子生元祯孙鏊既荫为中书舍人至是默复以其祖三品秩满再得荫
　　○诏内外问刑衙门凡徵收部解官物虽未入官有所侵盗及遇革不改者俱照监守及侵盗仓库例科断敢故纵者坐之著为例
　　○升分守松潘等处副总兵都指挥佥事吴坤为署都督佥事充总兵官镇守四川以狭西绥德卫都指挥佥事张杰充副总兵代之四川旧无镇守总兵官会亦不剌走入四川境将掠彰腊坤以副总兵兼镇守欲避虏乃言松潘去省城远势难两及请更设总兵一人且私赂本兵者遂以命坤
　　○闲住惠安伯张伟乞复原禄朝参兵科议伟与马中锡同罪中锡死狱中而伟幸免若复给禄何以惩后不宜与诏伟已遇赦准给原禄之半
　　○升太监张忠部下官舍锦衣卫指挥佥事谷仓等二十人各一级赏朱泽等二百六十人有差以平流贼功也
　　○升锦衣卫指挥使张兰为本卫都指挥使兰太监锐之侄冒宣大功也
　　○庚午命成安伯郭宁南京前府佥书管事
　　○直隶巡按御史张鳌山奏通事程理聂勇与朵颜夷相缘为奸诏逮治理等继今通事每岁一更著为例
　　○加授四川播州致仕土官宣慰使杨爱昭毅将军给诰命仍赐麒麟衣一袭时爱之子宣慰使斌为其父请进阶及服色礼科驳之礼部因奏服色等威所系不可假借兵部以爱旧有剿贼功为言遂皆许之既而斌复为其子相请入学得赐冠带云
　　○总督甘肃都御史彭泽奏通事马骥等往谕土鲁番要以重赏其酋速坛满速儿悔过效顺乃付哈密金印及城池于都督满剌哈三写亦虎仙掌守之召监守头目火者他只丁还仍献所夺赤斤卫印哈密王速坛拜牙即尚匿于其弟把巴义营因其兄弟不睦故未释也必量给赏令颁之族众以相和辑事乃就绪兵部覆议以请诏总制都御史邓璋先将有劳之人量加犒赏仍责令原遣通事驰往抚谕务令释速坛拜牙即还于哈密其赏赉事宜悉具以闻
　　○夜月食既
　　○山西清源交城二县地震
　　○辛未大学士梁储等言日者窃闻  圣驾自西安门出外经宿而回不知临幸何所臣等初闻未敢遽信既而道路相传众口籍籍使臣等心志忧惶神魂飞越展转思惟莫知所处窃惟天子出入必备法驾必传警跸卫士环列百官扈从所以严至尊之分而防意外之虞也且如南郊大祀不过一宿虎贲之旅鹰扬之将周旋左右而直庐拱卫官军万余警柝之声夜以达旦至于皇城各门又令勋戚重臣守把  祖宗之法至为详备今  圣驾之出不知环卫者何兵扈从者何人居守者何官文武群臣茫不与闻若徒无故轻身而出率意而往扰扰尘埃中万一车马惊蹶之虞奸盗窃发之变出于意料之所不及未知何以备之虽天神协相决无是事而臣等私忧过计实切寒心夫千金之子尚不肯垂堂而坐  陛下一身乃  宗庙社稷之主纵不为身惜独不为  宗庙  社稷计乎仰惟  圣性高明天资英迈洞烛天下之事已非一日必不轻议举动窃恐左右群小贡谀希宠倡引事端蛊惑聪听  陛下偶未深思而遽从之上累  圣德下骇人心凡此导引之人其罪殆不容诛但事在秘密非臣等所知不敢妄有指议伏望  陛下念  祖宗付托之重体臣民瞻戴之情自今以后端拱穆清以保威重节宣劳逸以颐天和严内外出入之防正堂陛尊卑之分戒非时之宴游屏无益之玩好仍乞查究导引出入之人置之于法以彰刚断之德以解臣民之疑  宗杜幸甚天下幸甚臣等备员辅导平时既不能调护  圣躬弼亮治理兹有所闻若复忌避不言则欺君负国之罪死不足赎傥以为所闻不的冒千天威明示黜罚不敢辞避不报
　　○升赏江西新淦县获功阵亡官舍旗军民兵穆希周等一千三百六人有差
　　○山西太原府地震
　　○壬申升南京光禄寺卿王宸为应天府府尹
　　○甲戌直隶提学御史洪范奏预备赈济事宜一有力之家愿纳米八百石者旌以敕四百石者表其门仍各给冠带荣身一各处司府州县凡告充承差知印吏役者照纳银分数每银一两折杂榖四石俱贮所在仓场军民愿纳冠带及散官者入榖折银如之一预备仓之设在城在乡从民便也故有者宜修理以便出纳各乡堡欲修建者听之一凶散丰收古制也比年各处出纳弊多宜行各该抚按官此后遇所属年凶必验贫下应得之人而后支给丰年还官不拘米榖豆麦杂粮但令抵斗而止不得分外多收重致民困户部议覆从之
　　○命狭西巩昌卫指挥同知种勋守备河州
　　○以尚膳监太监王辈弟仲金为锦衣卫百户管事从其乞也
　　○给事中王良佐御史周伦主事侯纶奉命选各营卫官军操练是时食粮官军三十八万四千七百四十五人各监局供役者有旨免选既而锦衣卫腾骧四卫牺牲所各仓五军围子手义刀神机五千下官军军匠军斗军余长安左右东安门恩军皆以都督朱宁太监谷大用等相继奏免凡十六万二百八十五人  长陵等陵大木等厂蕃牧等所及红盔明甲将军例不选者又万四千七百四十六人内操西官厅六千六百四十二人从征二万九千十五人逃故万五千四百五十二人团营所存者十三万四千九百八十三人而新选中者仅二万三千三百二十三人良佐等以闻乃命太监萧敬兵部尚书王琼同良佐等覆选于是京卫得五万八千三百四十一人外卫原选八万八千七十二人春班已还及秋班赴而未齐者俱不覆选在营仅得一万三千八百二十八人
　　○乙亥提督边务兵部侍郎陈玉等奏边务二事一实边储言近年沿边仓场空虚应支粮草多与折色以致兵马困毙况今调集客兵益难支持乞措置本色以备急用一给战马言建昌三屯等营马死数多且每年草料止与折色以致马毙乞发顺天所属寄养马三千余匹以补诸营缺乏仍给与本色于是户部议覆顷已发太仓银四万于山海密云等处今宜行巡抚管粮官从宜招买务足主客兵之用其战马旧规每年支草五月豆一月每月豆九斗折银二钱七分今宜除支本色之外如或不足每月量增三钱听其自秣其领顺天寄养马亦如之诏如议
　　○升狭西榆林卫指挥佥事李永定为署都指挥佥事充左参将协守松潘东路
　　○丙子以江西饶信等处杀贼功赏官舍旗军乡兵总甲义民周铭等并锦衣卫官舍周瓒等凡五千一百二十二人银钞绢布有差王□赞故刑部尚书白昂家奴也冒功为锦衣指挥
　　○丁丑六科给事中安金等以朵颜福余泰宁三卫虏酋花当等屡肆侵掠劾奏镇守蓟州总兵官遂安伯陈鏸骄不知兵太监蒋廷玉都御史王倬镇守太监王欣应援失策兵备副使王玹简教无法都御史陈玉提督未周俱宜究治乞将鏸逮问廷玉欣倬罢黜玹降调玉切责仍令巡关御史张鳌山查勘十三道御史高公韶等亦以为言诏鏸还京倬等俱戴罪候勘报议处仍令兵部举堪任总兵者以闻
　　○戊寅升湖广平溪卫都指挥佥事铁宝为都指挥同知以征镇筸功也
　　○升南京通政使司右通政蒋恭为南京光禄寺卿
　　○巡抚四川都御史马昊奏虏亦卜剌屯松潘境上掠番夷诸寨诸番乘变亦紏众以侵松城兵部议令昊及总兵参将兵备等官整饬官军防守要害遣人分谕诸番令其效顺若果为虏所迫量加抚恤以慰其心仍敕狭西总制都御史邓璋等严备防其复犯洮岷从之
　　○己卯以江西南昌等十一府灾令税粮每岁带徵二分从布政使陈恪请也
　　○云南潞江安抚司土官安抚线捧夺其从弟掩庄寨三十八所掩屡讼于官未尽复捧遂集夷兵至掩寨纵火屠掠掩母子妻妾及夷民男妇死者八十余人因屯据自保云南镇巡官遣兵诱执之具上其状捧寻死于狱命仍戮尸枭首其子诏及党与皆斩
　　○初贵州铜仁府铜仁长官司与湖广镇溪千户所筸子坪长官司四川酉阳长官司梅洞长官司地犬牙相入弘治八年中镇溪苗民龙麻阳等与铜仁苗头龙童保聚徒攻剽杀虏人畜及焚荡官民庐舍不可胜筭土官李椿叚昂田宗玺等实纵之而筸子百夫长龙真与之同谋营逼司府其后遂率众千余四出三省之民骚然屡奏告急前后镇巡惟务抚谕终莫能制正德七年春贼闻将会兵征之乃分路出掠入大山深箐中为拒守计其冬巡抚都御史刘丙率土汉官兵进攻三日破其诸寨余党走□□处天生崖及陆龙山后都御史沈林继至连攻破之前后所擒童保等百九十五人斩首八百七十四级俘男女三百八十二人湖广都指挥潘勋破镇筸亚酉亚保等处擒贼龙麻阳等百六十三人斩首七百五十八级至是都御史萧翀御史邝约上其事请诛童保等其家口及幼弱皆论如叛法且言龙真宗强服众宜释而严饬之俾统余党反贼者椿等及镇溪所百户孙继勋纵贼皆宜罪诏诛童保等枭首示众宥龙真罪令湖广巡抚官戎谕使约束诸夷毋更侵乱继勋并椿等俱逮治
　　○辛巳  孝庄睿皇后忌辰  奉先殿行祭礼遣驸马都尉马诚祭  裕陵
　　○先是巡按江西御史徐赞言建昌巨盗徐九龄流劫江湖莫能禁捕后虽招抚还乡官司姑羁縻之而已乞令都御史俞谏剿平之诏可至是谏始奏九龄合于醴源盗颜曰春等多所残杀其势甚炽兵部因劾谏奉命剿捕已及半年而警奏始至隐匿显然乞敕徐赞核勘仍切责谏姑令戴罪责其成功及谕邻境镇巡等官防守策应毋令纵其奔越从之
　　○壬午署都督佥事桂勇奏带官旗舍人锦衣卫指挥曹松等一百三十人皆许之兵部奏其太滥请量减不听
　　○升赏山西代州御虏有功阵亡官舍旗军锦衣卫百户神同等三百五十五人有差
　　○升狭西都指挥同知戴钦为署都督佥事充总兵官镇守蓟州永平山海关地方
　　○癸未  孝穆皇太后忌辰  奉慈殿行祭礼遣驸马都尉崔元祭  茂陵
　　○改巡抚甘肃都察院右副都御史赵鉴于南京都察院
　　○升吏部郎中杨果为南京通政使司右通政
　　○甲申复给湖广忠峝安抚司忠建宣抚司高罗安抚司印以夷舍田隆田本忠田万金掌之永乐间施州等处民谭文昌谭暹廖汝凤秦忠亡入高罗忠建镇南忠峝各从其土官入贡诈称为前土官裔袭授倅职归乃诱夺其印子孙遂冒袭弘治间守臣擒之印贮于官至是巡抚都御史秦金奏隆在忠峝本忠在忠建万金在高罗皆真夷种故给之而镇南长官司为汝凤所冒者至是夷种尽亡其司遂废
　　○乙酉调广东布政使司左参政刘台于云南
　　○都督佥事张安卒安在成化间以指挥同知从征神木升指挥使弘治初充大同游击将军又充副总兵协守宁夏升左府署都督佥事寻实授佩镇西将军印充总兵官镇守延绥在镇尝以战功玺书褒美正德间仍佩印移镇大同寻乞休卒赠荣禄大夫
　　大明武宗毅皇帝实录卷之一百二十六终
　大明武宗毅皇帝实录卷之一百二十七
　　正德十年秋七月丙戌朔享  太庙
　　○丁亥升狭西按察司副使祝萃为广东布政司左参政
　　○戊子除服阕贵州按察司副使秦文于狭西提调学校
　　○己丑  仁孝文皇后忌辰  奉先殿行祭礼遣驸马都尉林岳祭  长陵
　　○升狭西左布政使李昆为都察院右副都御史巡抚甘肃地方
　　○升吏科给事中阎钦为河南按察司佥事整饬信阳兵备
