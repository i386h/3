<!-- { "loadSidebar": true } -->
　　○庚辰南京都察院右都御史致仕熊绣卒绣字汝明江西丰城县人其先以尺籍隶湖广宁远卫遂为道州人成化丙戌进士授行人擢贵州道监察御史巡按狭西风纪大振布政于璠素贪墨惮绣威名弃官遁去绣追之急时当路与璠同乡有连嗾璠诬绣它事逮至京按验无所得璠被黜绣亦坐谪知清丰县有惠政乙巳狭西大侵父子相食吏部举绣守凤翔清丰民遮留载道莅凤翔三日而两岁登郡以无事累擢山东左参政右布政使都察院右副都御史巡抚延绥三年以母忧去起复擢兵部右侍郎久之转左尝奉命清腾骧四卫勇士得其冗滥者几万人请裁革之权幸侧目未几擢都察院右都御史巡抚两广首征獞苖之负固者一境以宁旧例供亿甚厚绣一切裁之自廪米常给外秋毫无所取逆瑾用事密使人廉之卒无罅隙可指摘召还南京掌院事寻令致仕而憾犹未释乃以大同浥烂布豆为绣巡抚时事罚令输粟五百石于边仍勒其身往绣性简直清介临事有执致仕后闭门观书不预外事不殖生产自奉俭约尤惇孝友乡评重之至是卒赠南京刑部尚书赐祭葬如例谥庄简仍月给恤孤米一石盖异数也
　　○升监察御史张祐为广西按察司副使
　　○安南国王黎睭遣陪臣阮仲逵等贡方物赐宴赏彩叚有差并回赐国王彩叚十表里锦四叚
　　○癸未兵科都给事中安金奏京师四方之则比年俗尚太奢宴会丰腆居室壮丽锦绣珠玉下饰于倡优庵院祷祠深惑乎民庶乞禁制会南京吏部郎中欧阳诰奏请续增问刑条例礼部议以禁止奢俗载入条例通行天下报可时有设宴以会钱宁而一席之费到千金者盖风俗之坏自上导之虽有禁令亦徒为文具尔
　　○甲申实授理刑知县杨谷唐龙何鳌万镃成英李素王应鹏吴华行人何钺张文明孙方学正袁泽教谕高钺俱为监察御史谷龙河南道钺浙江道镃文明山东道方狭西道鳌泽云南道英素贵州道应鹏福建道华广东道高钺广西道
　　○致仕大学士焦芳投＜锍-釒＞乞辩雪下吏部看详以闻吏科驳之且历数其罪恶于是吏部覆奏谓芳当刘瑾用事时首先附和凡蠹政乱法黩货淫刑援引憸邪排陷忠良一切欺君误国之事瑾意所向而未发与所欲为而未敢者倡引助成无所不至故瑾凶焰日张余烈犹在又以其子黄中传奉要阶瑾既诛两京科道屡＜锍-釒＞论劾皆欲治以奸党明正典刑荷蒙宽贷止革散官犹得致仕黄中当连坐亦止为民中外臣民方切痛恨而芳不知悔感顾妄奏辩殆鬼神震怒驱令就诛也乞将芳父子械系法司彰天讨之公雪人心之愤为万世奸臣之戒得旨巳之时黄中挟重货入京图复官以公论不容乃潜去
　　○蓟州赚狗崖东墩及新开岭关雷火震伤三十余人
　　○顺天府蓟州山东海丰县俱冰雹杀榖麦
　　○丙戌命广西按察司副使陈伯献提调学校
　　○大学士梁储等言比者发下工部一本大意以为见今营建乾清坤宁二宫其役甚大而财用不足乞停止内官监所奏太素殿及天鹅房船坞等工臣等拟旨进呈未蒙批出中心惶惑不知所为切惟  陛下宫寝未建中外臣工日夕不安工部职掌工作已经计处差官分行采取木植烧造砖瓦但民穷财尽办集为难非惟工部以为忧臣等亦切忧之恨无方略以佐经费耳若不急之工一时并举则物料将何取给取之官则官无蓄积取之民则民已困敝夫以可缓之役而妨误大工该部计无所出利害切身其言非得已也伏乞  圣明速赐批行前项殿宇房屋待大工就绪民力稍舒之日而徐议之不报
　　大明武宗毅皇帝实录卷之一百二十四
大明武宗毅皇帝实录卷之一百二十五
　　正德十年五月丁亥朔命兵部尚书王琼同太监谷大用新宁伯谭祐提督团营操练
　　○戊子升都察院右都御史石玠为户部尚书改南京礼部尚书乔宇为南京兵部尚书参赞机务
　　○升河南布政司右布政使陈雍为贵州左布政使兵部署员外郎刘琛为山西按察司佥事
　　○赏大同等处获功官舍旗军叶完等五百六十一人银帛有差
　　○己丑狭西弘化显庆寺灌顶大国师锁南藏卜以其师星吉藏卜旧赐山场地亩奏乞护敕礼部驳奏且请绳以法特命给之不为例
　　○升府军卫带俸都指挥使李隆为署都督同知隆初以江西姚源功升一级复自陈功多于桂勇而升职不及遂得加升于左府带俸
　　○庚寅荫礼部右侍郎吴俨子骥工部右侍郎兼都察院右佥都御史刘丙子珙为国子生俱以三年秩满也
　　○辛卯升山东按察司按察使孙燧为河南布政司右布政使
　　○壬辰升礼部左侍郎李逊学为南京礼部尚书
　　○云南地震踰月不止或日至二三十震黑气如雾地裂水涌坏城垣官□厂角羊□民居不可胜计死者数千人伤者倍之地道之变未有若是之烈者也
　　○癸巳  孝宗敬皇帝忌辰  奉先殿行祭礼遣驸马都尉崔元祭  泰陵
　　○给宣府官军马匹料草一月不为例边军马匹夏秋牧放例不支料草至是因太监于喜参将杨玉奏特予之
　　○甲午升吏部左侍郎王璟为都察院右都御史命总制甘肃左都御史彭泽还治院事
　　○升浙江布政司右参政王良臣为山东按察司按察使
　　○乙未松潘大悲寺僧徒远丹领占岷州大崇教寺剌麻番僧官著肖等贡方物赐宴赏彩叚衣服有差
　　○苽咂等族番人居藏少等贡方物赐宴并赏彩叚衣服有差
　　○丙申周府鄢陵王同金□妥薨王安僖王第二子母丁氏正统丙寅生初封镇国将军弘治戊申袭封至是薨辍朝一日赐祭葬如例谥曰靖简
　　○复除服阕狭西布政使司右参政潘铎于浙江
　　○潞城王府镇国将军聪泏辅国将军聪涀尝率群下白昼夺人财物镇巡官以闻诏革禄米三之一群下拨置者俱谪戍边卫仍贻书代王并潞城王令严加约束
　　○丁酉追太常寺官祭都城隍之神
　　○盗二百余人入公安县劫库杀人遂驾舟趋新洲下河湖广守臣以闻兵部言群盗为乱所在官司略无捍御宜停俸责限缉捕且贼趋新洲下河东可入大江北通安沔亦宜令南京操江河南巡抚官各严兵防守从之
　　○京城内外多盗有旨议处兵部乃会部院锦衣卫等官议请巡捕军京城内增为七百九十二人城外增为一千一百二十人把总等官如故仍每年一易缉捕或对敌杀真盗三名为首者升一级为从者给赏对敌被杀者子孙升实授一级世袭委官部下获至二十名以上者升署一级五十名以上者实授一级把总官部下五十名以上者署一级百名以上者实授一级军人所捕不及数并愿赏者每名赏银十两对敌擒斩剧贼者二十两数人共事者均之把总并委官部下所捕不及数并愿赏者每名赏银一两已受赏者不许告退并功升级一年内地方失盗委官积至五起以上者降一级十起以上二级把总官十起以上一级二十起以上二级不及数者委官每起夺俸两月把总一月若把总委官私役卖放巡捕军人照例究问从之
　　○戊戌  仁宗昭皇帝忌辰  奉先殿行祭礼遣驸马都尉林岳祭  献陵
　　○诏宣府军职有犯笞杖以下者准随宜区处免劾逮从巡抚都御史王纯请也
　　○以来降夷人那孩帖木儿充御马监勇士
　　○荫致仕刑部尚书韩邦问子杲为国子生
　　○礼部尚书刘春奏西番俗信佛教故我  祖宗以来承前代之旧设立乌思藏诸司阐化阐教诸王以至狭西洮岷四川松潘诸寺令化导夷人许其朝贡然每贡止许数人贡期亦有定限比年各夷避远莫辨真伪至有逃移军匠人等习学番语私自祝发辄来朝贡希求赏赐又或多创寺宇奏乞名额即为敕赐朝贡不绝以故营建日增朝贡愈广此皆藉民财以充宴赏继继不已虽神输鬼运其何能应无穷之用哉乞酌为定例严其限期每寺给勘合十道狭西四川等处兵备仍给勘合底簿每当贡期比号相同方许起送其人数不得过多自后再不得滥自营造则远夷知戒民财可省诏显庆等二寺及洪福寺以后番僧来贡者赏赐视宝净诸寺例余如所议行之
　　○改服阕礼部左侍郎毛纪为吏部左侍郎升礼部右侍郎吴俨为本部左侍郎改南京吏部右侍郎石＜王卸-卩＞为礼部右侍郎
　　○己亥升陕西布政使司右参政刘麟为云南按察司按察使
　　○祭汉寿亭侯之神
　　○南京守备魏国公徐俌等奏户部主事王瑞之放支军粮违例擅辱千户王忠郑禧命锦衣卫官校逮系至京鞫之
　　○南京吏部会都察院考察南京太仆寺丞陈玑主事樊城俱贪郎中卞思敏张文渊符乐主事陈应武郭清吾翕御史贺洪李邦用太仆寺丞单麟等俱素行不谨员外郎杜蓁等俱年老主事吴吉等俱有疾郎中朱表员外郎欧阳申欧阳席主事戴吉俞敬御史马陈图等俱才力不及光禄寺少卿唐荣郎中索承学韩士奇丁奉刘瑜员外郎朱良周愚主事李文华评事况照给事中潘棠御史詹惠等俱浮躁浅露吏部为请如例令贪者为民不谨者冠带闲住老疾者致仕才力不及与浮躁浅露者降一级调外任从之
　　○四川镇巡官奏虏骑二万余破龙思阁儿阿召等寨将寇彰腊地方兵部覆奏此必亦卜剌残寇宜令四川狭西各严为之备从之
　　○庚子授播州土舍杨弘冠带弘故革职宣抚友之子初宣慰使杨辉嫡子曰爱友其庶也辉既令爱袭其职复溺爱友奏析凯离之地以居之授为宣抚俾分理苗寨由是兄弟交恶奏讦不已朝廷遣大臣勘处革友职置之保宁城及辉没爱横歛以贿刘瑾得加授按察使衔又怨友征取于凯离者独苛同知杨才居安宁乘之股剥尤甚诸苖皆愤怨凯离民为友奏复官弗得乃潜入保宁以友还紏众作乱攻播州焚爱居第及公私□厂角羊□宇略尽遂杀才多所残戮爱屡奏于朝  上乃命四川镇巡等官调兵征之会友死而川兵方征蓝鄢总制尚书洪钟及贵州镇巡官俱请缓师抚处兵部议友虽已死而其子弘尚存宜敕川贵镇巡等官先调兵食示以必征之威继加抚谕开其自新之路若弘束身归罪具奏上裁至是四川镇巡等官勘奏弘父友构乱法固难宥但友构乱时弘尚童稚今年渐长能悔过自新且善抚驭诸苗夷愿听其约束况友前所焚杀死者俱已随土俗折偿及还所侵夺于官乞授弘以冠带名为冠带土舍协同播州经历司抚辑诸夷其家众安置保宁者俱还之仍隶播州管辖且谕宣慰杨斌与弘协和不得追仇相残兵部议覆从之
　　○夜月犯建星
　　○辛丑南京都察院右副都御史欧阳旦卒旦字子相江西安福县人成化辛丑进士授休宁知县升监察御史历按察司佥事副使布政司参政左右布政使驯升应天府府尹其后乃升南京都察院右副都御史至是卒祭葬如例旦为人纯谨有文学名其在湖广浙江提督学政以宽厚得士心入仕三十余年贬议不及少时伯父敏待之甚厚及贵乃为其子鲁授室且择师诲之无异己子以是重于乡里
　　○升玉林卫都指挥同知贾鉴为署都指挥使以自陈贵溪斩贼有功也
　　○命金吾右卫署都指挥佥事卢英充参将分守保定地方
　　○壬寅升礼科都给事中王銮为狭西布政司右参政
　　○复荫故礼部尚书兼翰林院学士彭华次子勉肇为国子生先是华嫡孙师丙巳荫为中书舍人至是勉肇复援春宫讲读恩例乞荫特与之
　　○宥分守开原参将张廷锡太监王秩罪仍夺守堡提调指挥等官王钺等俸以虏入寇防御不严故也
