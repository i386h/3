<!-- { "loadSidebar": true } -->
　　○礼部言秦府永兴王诚澜薨秦王以二支从子秉榉为之其三支从子秉楶奏言秉榉庶出已嫡出宜为丧主谨按玉牒二祖皆庶支例以长次为序秉楶虽三支嫡长不当加于二支秉榉之上妄争图嗣失序非礼其教授辅导失职宜究治  上曰可教授其勿问既而秉楶又以其祖母奏欲奉祀渎扰不已礼部请究治教授罪许之仍命多官议奉祀事佥谓名分素定难变诏已之
　　○户部郎中刘绎往辽东总理粮储东厂校尉侦其违例乘轿及滥役人夫少给粮价多派斗头等事械系镇抚司狱狱具  上以绎违法事多难以常例处令荷重枷于户部门满一月乃奏○丙寅大学士李东阳言比奉旨罢日讲臣等窃惟经筵日讲皆  祖宗良法羙意而日讲尤切谓之日讲者盖逐日之义欲其工夫接续义理贯通以为政令之法程治化之根本也方今天气和暖正是讲学之时臣东阳面受  先帝顾命惓惓以常请读书为谕臣芳臣鏊讲读旧臣重荷简任皆欲少效微劳若不昧死恳请则瘝官旷职尸位素餐负  先帝顾托之隆孤  皇上倚毗之重伏望特降纶音仍旧日讲则  圣学缉熙生民有赖诚  宗社万万年无疆之庆也
　　○鲁府辅国将军当涎奏旧例郡王十岁受封必待十五出阁方与禄米今各处亲王之子请封时率称于某年月日出阁暂居本府他室以合出阁之例其实十岁即得滥支禄米二千石诚为妄费今宗支繁衍地方灾伤边陲多事请遵  祖训以复旧规下户部议当涎所奏诚为可行宜严敕所司有仍欺隐者逮辅导官究治仍夺其所冒禄米奏可□申刻大风扬尘蔽空日入乃息
　　○戊辰卯刻金星见辰位
　　○己巳以山西左布政使俞俊为顺天府府尹
　　○狭西行都司地震
　　○庚午先是礼部奉旨查奏文武官四品以上仪从并依旧制至是锦衣卫提督象房指挥使朱成奏乞用衙杖导引许之不为例
　　○辛未敕谕文武群臣朕以幼冲嗣位惟赖廷臣辅弼匡其不逮岂意去岁奸臣王岳范亨徐智窃弄威福颠倒是非私与大学士刘健谢迁尚书韩文杨守随张敷华林瀚郎中李孟旸主事王守仁王纶孙磐黄昭检讨刘瑞给事中汤礼敬陈霆徐昂陶谐刘茝艾洪吕翀任惠李光瀚戴铣徐蕃牧相徐暹张良弼葛嵩赵士贤御史陈琳贡安甫史良佐曹闵王弘任讷李熙王蕃葛浩陆昆张鸣凤萧乾元姚学礼黄昭道蒋钦薄彦徽潘镗王良臣赵祐何天衢徐珏杨璋熊卓朱廷声刘玉递相交通彼此穿凿曲意阿附遂成党比或伤残善类以倾上心或变乱黑白以骇众听扇动浮言行用颇僻朕虽察审尚务优容后渐事迹彰露彼各反侧不安因自陈俯遂其休致之请若自偾则公谴谪之典其敕内未罪者吏部查令致仕毋使恶稔追悔难及夫人臣以忠敬为本不闻以阿附为荣朕不明言暴白群臣何以知悉迩来朕一遵  祖宗成宪申明旧章除宿弊汰冗官欲臻治理尔文武群臣尚惟精白一心恪供乃职必以光明正大为期必以党比阿附为戒且如张懋等凡遇会奏论列并无片言随人符同辄听诡计列衔而行朕皆尔释以后毋蹈覆辙自贻累辱国有昭典朕不轻贷故谕是日早朝罢传宣群臣跪于金水桥南刘瑾以敕授鸿胪宣读之其文乃瑾私人属笔或曰焦芳为之
　　○授进士张王□赞谢讷郭楫行人曾大显博士张颙推官叚豸知县张云周钥白思诚张润吴仪为给事中王□赞吏科讷楫户科大显云礼科钥思诚兵科颙润刑科仪豸工科
　　○转四川右布政使杜忠为山西左布政使
　　○壬申晓刻金星犯外屏西第二星
　　○癸酉夜流星如弹色青白尾迹有光起自文昌发光如盏东北行至近浊
　　○南京右通政夏崇文卒崇文字廷章湖广湘阴人太师原吉之孙尚宝卿瑄之子也成化戊戌进士授南京吏部验封司主事历员外郎郎中升通政司左参议太仆寺少卿进右通政未几卒崇文虽宦家子然有文学端雅清朴为士林所重  孝宗践祚群臣争言事进士李文祥以忤执政谪咸宁丞崇文上＜锍-釒＞捄之名益著是后愈慷慨论天下事虽际  孝宗之明多见采行然其言每每传以家庭旧闻  祖宗成宪体验平实有自不能废者
　　○右副都御史钱钺卒钺字大用浙江仁和人天顺甲申进士授南京刑部主事历升员外郎郎中擢汝宁府知府升狭西左参政贵州按察使弘治戊申升右佥都御史巡抚山东庚戌进右副都御史巡抚河南寻调南京光禄寺卿转太仆寺卿丁忧服阕再以副都御史巡抚贵州久之致仕归至是卒钺有才智好事喜功巡抚山东浚治运河颇有成绩后贵州米鲁福佑之变钺实激成之遂致戕害宪使杀伤军民流毒者数年而钺竟以此去官性复贪鄙往往假公倡议务填欲壑自贵州归空青亦数十斛身后又遭刘瑾之毒籍其赀平其冢妻子编配得祸甚惨人谓天假手于瑾云
　　大明武宗毅皇帝实录卷之二十四
大明武宗毅皇帝实录卷之二十五
　　正德二年夏四月甲戌朔子  太庙
　　○升山西按察使李善为四川右布政使
　　○丙子赐钜野恭定王阳蓥碑名曰旌孝鲁王阳铸奏王事其继母妃李氏孝行笃至王弟阳锱等于其葬所自为立碑表之以名请  上特赐焉
　　○巡按广东监察御史陈霖奏官兵以正月二十九日进剿连山县猺贼贼乘夜袭韶州府同知韩铣营铣死焉我兵死者无筭是后诸军与战乃颇有斩获计首级一百八十七颗命有司知之
　　○巡抚大同都御史崔岩言达贼自去冬以来屡遣轻骑窥边今益肆輙入边牧马哨备官军久已绝粮而不得代近已分兵出二边防其深入且输送军粮请发宣府延绥游奇兵为助章下兵部议处之
　　○丁丑换安奉天门右吻朝遣英国公张懋行祭礼
　　○命恭顺侯吴鉴子世兴袭爵岁给禄米一千五百石本色七百石折色八百石
　　○升礼部右侍郎张澯为左侍郎翰林院学士白钺为礼部右侍郎
　　○升山东按察司副使潘楷为山西按察使狭西副使李端澄为云南按察使
　　○以旱灾免贵州地方税粮四万四百三十余石
　　○开云南散官冠带纳银例以备本处军饷
　　○戊寅大同总兵官都督同知吴江御虏于会宁斩首十有六级获马六百八十匹以捷闻而所亡军亦十有九人被伤者百二十七人所失马百九十匹  上命兵部议处
　　○己卯巡按狭西御史邢缨言都御史文贵及太监刘保都督张安更置甎墩于延绥镇自定边营达黄甫川延亘千里可为制敌之具宜嘉其绩诏俱赐敕奖励赏银二十两文绮二袭边故有土墩虽小而固至是贵倡改之以木构其中而衣之以甓糜费钜万其后多为虏所焚云
　　○以大同副总兵右都督毛伦理后军都督府事
　　○工部尚书李鐩奏正德三年元宵灯火所需宜预为角□羊办楠木等料则取诸荆州等厂桐油等料则取诸浙江等布政司保定等府芦苇柴炭及柳柴灰则取诸杨村易州台基等厂盖先是有旨明年鳌山诸灯俱欲更造新者鐩遂预奏行之时方以言为讳无复执奏者矣
　　○庚辰琉球国中山王尚真遣王舅亚嘉尼施等来朝贡方物马匹赐宴并绮币金织衣物有差
　　○鲁王阳铸奏本府先年受封郡王原佥厨校事故者例取补于故籍其郡王府长子长孙以至中尉从夫例徵银于有司是使民勤于力而官竭于财也继自今请皆以其府护卫之余丁充焉兵部覆奏从之　　○壬午四川按察使陈详奏乞致仕许之
　　○命金吾左卫都指挥佥事王瑾于山东都司佥书
　　○癸未授行人乔岱魏彦昭推官宇文钟知县陈鼐赵应龙李伸方德懋刘溥孟醇王注陈伯安原轩李纪储珊国子监学正王鼐教授杨邦祯教谕宋琏俱试监察御史岱琏四川道彦昭珊河南道钟广西道鼐应龙浙江道伸德懋山东道溥醇山西道注广东道伯安狭西道轩纪云南道鼐南京福建道邦祯南京山东道
　　○发正德三年年例银五万二千八百七十余两于狭西三边初以岁进金银不足供国用命各边运送银两如正统景泰年间例行不许例外加添户部乃条上正统景泰例前后凡十年者多寡不同以请诏如正统十二年例
　　○太监李荣传旨以锦衣卫百户姚景祥小旗张锦皆王岳党谪戍边仍杖之朝堂各四十兵部拟发肃州卫内批改辽东铁岭卫锦遂死于狱
　　○甲申给沈府黎城庄惠王所遗宫眷养赡米岁九十石代府辅国将军成金□耆所遗夫人及幼子养赡米岁五十石
　　○赐故建州右卫都督卜花秃及海西亦迷河卫女直都督佥事捏克祭各一坛从其子乞礼部为之请也
　　○乙酉升陕西按察司副使高崇熙为四川按察使
　　○真定府通判冯锐角□羊内厩马至兵部歛所部财赂该吏东厂缉获之于是尚书阎仲宇等皆引咎  上以其疏于防检以致吏弊罪宜究姑宥之
　　○丙戌命浙江都司署都指挥同知王宪充叠茂等处游击将军旗手卫都指挥同知王泰充松潘等处游击将军
　　○大学士李东阳等言刑部等衙门查开旧例乃钦奉  孝宗皇帝诏书会议裁定奏准施行者中间多系官吏军民人等问罪发落事例法司遵行已久及  累朝圣旨断发禁约事理合照旧如虏杀人民不多者免充军止令降级如窃盗三犯者贫难觅钱伪造印信者奏请饶死多令充军之类皆因情轻律重故不得不以活法求生又如砍伐  山陵树木者处以极刑冒保军职者揭黄罢职拨置王府者打搅仓场者兴贩私盐者手执凶器伤人者发遣充军因公酷刑致死人命者革职为民之类皆因情重律轻故不得不以严刑示戒又如上直守卫军少降级者私役军人降级者擒捕盗贼立限降级者操备官军迟误计日罚班者其例尤多皆有等级次数律不该载若不斟酌处置素有定格临期任意比附拟断必致轻重失中人难遵守凡此之类似亦难于尽革但中间亦有失于偏重及琐细难行或出于一时施于一方不可为常者应合革去其后开新例续奉  圣旨应合钦遵各衙门因事会奏间有停当可行者亦拟存留其申明者或至重复推广者尤多细碎亦拟革去谨各用小票贴出伏听  圣明裁择
　　○赐镇守狭西署都督佥事曹雄大红织金蟒衣一袭从雄请也
　　○琉球国使臣长史蔡宾奏乞自备材木修造入贡小船二只礼部议行镇巡官验实量修不必改造宾复奏  上曰宾夷人也宜从其请令镇巡官以二船如例拆卸听本夷自办材木补造第勿过式
　　○丁亥兵部尚书阎仲宇以病辞不允复上＜锍-釒＞恳乞休致  上曰卿居官勤慎历事有年委任方切而乃累陈休致特兹俞允加太子太保写敕给驿以还有司仍给食米月四石役夫岁四名
　　○己丑复锦衣卫闲住百户魏振原职振以传升革职至是求复许之振辅圣夫人魏氏孙也
　　○东路林家山等族番人居居等贡马及盔甲赐彩叚钞绢有差
　　○贵州宣慰使司土官宣慰使宋然遣舍把宋璇等贡马庆贺赐彩叚钞锭有差
　　○赐宁王宸濠音乐院色长秦荣等四人冠带濠奏旧仪宴有乐乐初奏皆色长跪启而其服未备闻教坊司自奉銮等官之外又有冠带乐官欲如例赐荣等冠带礼部议故事亲王之国虽拨有乐工原无冠带例况王府音乐院与天子教坊司事体有间  上特允之濠僣拟之心自是日滋矣
