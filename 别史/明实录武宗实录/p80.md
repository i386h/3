<!-- { "loadSidebar": true } -->
　　○狭西巡茶御史翟唐奏报狭西苑马寺长乐灵武二监并开城等七苑孳牧马数计一万三千八百二十六匹兵部议马之亏耗甚易请移文接管御史严督监苑官吏用心饲秣如例科驹以期蕃盛得旨茶易马匹积年数多未见给俵今后以前此孳牧者给各边军士骑操大同宣府各八百匹榆林宁夏各五百匹其余如议牧养以期蕃息兵部复奏榆林宁夏与甘肃每年轮关茶马今又给以孳牧马驹不无过多惟宣大二镇宜照数给之报可○辛巳升云南按察司副使陈振为狭西苑马寺卿
　　○升四川布政司左参政马懋为福建右布政使改河南按察司副使王纯为广东副使
　　○壬午命故兴安伯徐盛从兄良袭伯爵
　　○狭西守臣奏西北边方有五而狭西实当其三若以环庆洮岷兰河等卫所言之尤为要害诚非他处可拟计其粮料布花岁入之数不足以支岁出加之水旱免徵过半若遇动调其何以充乞预处以防警急户部覆奏诏许开中灵州盐课其狭西见贮生员等所纳银不必输京并四川纳例者亦听取至各边给备籴之用
　　○总督苏松等处粮储都御史罗鉴奏苏松杭州等府旱灾该徵兑军米并两京官吏俸粮俱不能足数请尽折银省其脚耗补之有余以备本处俸粮及赈济之用下户部议覆宜于无灾该徵兑军米内量准折银四十万石石五钱两京俸粮内准折银一十万石石七钱省其脚耗以补有灾不能起运之数犹不足则于临德等仓支运本处俸粮及赈济所需听从宜处置从之
　　○许故恩荫锦衣卫百户范广侄资袭广原职广故司礼监太监范宣义子也
　　○命湖广长沙卫带俸都指挥佥事王震备御广西地方
　　○左军都督府带俸都督佥事支玉卒赐葬祭如例
　　○癸未复昌平州为县先是议者以昌平近  陵寝供应烦劳奏改为州隶以怀柔顺义密云三县免其养马杂差而宛平大兴二县亦以差重民劳免养马既而太仆寺具奏兵部覆州县养一马例给免粮地五十亩今宜令宛大昌平三处仍养马而一马加给地一百亩庶几民力少宽且昌平未改州前未见废事今似宜仍为县  上是之乃复为县并怀柔等县各养马如旧
　　○甲申升太仆寺寺丞钱贯为知府致仕
　　○旌表孝子陈大用及节妇烈妇孝大任氏等十有五人之门大用湖广善化县学生父丧庐墓三年赵郡珍江西进贤县吏叔二之女也与母万氏随叔二办事客京师母病医祷不痊及卒悲恸甚亦自经而死旌其门曰孝行任氏山西汾州人樊鹤妻李氏山东滨州人左达妻赵氏河南汝阳县人胡冕妻姚氏山西沁州义官马骥妻庞氏淮安府山阳县人郁宾妻王氏山阳县人许宽妻杨氏松江千户所军余黄銮妻刘氏狭西岐山县李惇妻华氏苏州府长洲县人朱琳妻倪氏浙江会稽县学生胡诩妻张氏松江府华亭县学生王惠妻唐氏苏州卫军余杨贵妻马氏河南杞县人胡杲妻俱守节不贰旌其门曰贞节毕氏应天府六合县儒学生季文奎妻文奎病卒毕号恸誓不再适寻自经死旌其门曰贞烈
　　○乙酉兵科都给事中赵铎等言近年军官比试多姑息之弊请加严饬得旨旧制比试甚严岁久人玩视为故事兵部其即移文各都司应袭子孙必弓马熟闲乃听起送监比官必严比中式乃听袭赞不中者如例处分若监比似前怠玩必罪之仍令侦事诸司察其弊以闻
　　○丁亥直隶太平府灾知府龙夔奏存留俸粮及赈济无措户部议覆宜将本府正德四年当输扬凤二府小麦并见存生员等所纳银当解京者并存留应用从之
　　○戊子停徵南北直隶应天顺天顺德广平等府营州中屯等卫河南山东等布政司未完草场租银并俵解马匹放回滁徐颍宿四卫京操官军以地方灾伤故也
　　○建州卫女直都指挥谄巴等来朝贡马赐彩叚钞锭有差
　　○命山西行都司都指挥佥事李鈜充参将协守大同中路
　　○己丑湖广守臣奏下荆南上湖南湖北三道地方险远宜令分巡官各携家驻其地二岁一更从之
　　○旧制皇城外红铺七十二座铺设官军十人夜巡铜铃七十有八贮长安右门初更遣军人一一摇振环城巡警历西安北安东安三门俱会长安左门而止每十铃以兵部火牌一面后复造木牌五十六面付以上五门验发铃收铃之数其法甚严近渐怠弛侦事者以闻下兵部议宜复设郎中及添设主事各一人会同巡视五城御史锦衣卫五所该管地方千户巡行查点严督各卫指挥责令守卫官军照旧巡警得旨如议责各官专理其事毋摄他务官军有仍前失误直宿损坏铃牌者必罪之
　　○秦府郃阳王秉檄薨王悼安王嫡长子也母妃冯氏成化甲辰生弘治癸丑封辅国将军至是当封爵册命未至而薨赐祭葬如郡王礼谥曰安僖
　　○庚寅升提督南京粮储都察院左佥都御史储巏为户部右侍郎总督漕运都察院右副都御史李瀚为左副都御史掌院事时吏部推户部右侍郎以巡抚湖广右副都御史张子麟及巏请既用巏矣瑾又矫旨谓子麟不务公事姑令提督南京粮储再有过定加谪治人莫能测其故焉
　　○四川布政司左参政缺吏部推狭西按察司副使邵蕃马湖府知府王铎可补瑾矫旨数蕃督学无方不可用仍升铎左参政俱令致仕
　　○巡按直隶监察御史杨武论劾玉田等县知县等官杨经等十六员或贪滥不谨或罢软无为或年老有疾又论荐保定府推官等官谢国表等十二员廉能昭著抚字有方吏部覆奏诏经等罢黜如例国表等再加访实量材旌擢武激扬得体升俸一级又谓在外百司皆赖居官者秉公无治而选用得人则由吏部吏部因袭宿弊凡才力不及者仍调任他所所更之地其民何罪焉宜即查究等差如例罢黜又谕都察院亟行各省巡按御史务秉公廉访实进退巡按满日仍稽其功过以闻有容匿不如令者觉必不贷此虽出自瑾意然亦颇中时弊但瑾方诛赂无厌所谓令反所好者也
　　○户部奏今年罚俸官一百八十二员俱纳完为俸米四百四十八石为折俸银一千一百九十余两折俸绢一百三十五疋罚米赎罪官八十八员已纳者五十八员为米六千五百三十石未纳者三十员为米四千三百石有旨罚米未完者仍令巡按御史催督盖先是瑾矫旨命户部别设库廒以贮所罚年终具奏欲彰其聚歛之能也○命左参将都指挥佥事苏泰仍旧分守肃州地方召新任参将刘宝还泰先以地方失事拟罪宝代之至是泰以功赎故有是命
　　○庆成王奏侄奉国将军表木□朵先聘典仗所余丁田林女以祖丧未婚至是服阕＜锍-釒＞请  上曰王府子女禁于本府军校之家选配奈何违之其别选配后有违者礼部查出停婚被选之家戍边卫不贷
　　○协守延绥中路左参将王勋请给旗牌工部议与之  上谓旧无例不允且戒后不许妄请有给与不当者俱革之
　　○辛卯西河王上镇国将军钟铬子奇洋孝行诏旌表其门奇洋幼丧母泣血哀恸父有疽发于面亲为吮之跪进汤药膝肿如拳衣不解带者踰月及卒哀毁顿绝水浆不入口者三日既葬庐墓誓终丧制焉
　　○壬辰以岁暮祫享遣驸马都尉樊凯林岳告  太庙及  懿祖皇帝  熙祖皇帝祧庙
　　○以灾伤罢修理京城工役
　　○癸巳祫享  太庙
　　○以明年正旦节遣驸马都尉蔡震马诚黄镛分祭  长陵  献陵  景陵  裕陵  茂陵  泰陵
　　○遣仪宾杨淳祭  景皇帝陵寝
　　○遣内臣祭  恭让章皇后陵寝
　　○命武定侯郭勋领围子手官军入直侍卫
　　○是岁户共九百一十四万三千七百九户口共五千九百四十二万五千二百八名口田四百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八升一合四勺五撮五圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七疋三丈六寸六分二厘一毫八丝三忽布一百六十六万六千四百六十疋四尺四分绵花一十一万二千八百九十四斤一十一两二钱二分二厘四毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十七万六千六十七贯七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三疋一丈八尺五寸五分八厘茶课一十一万三千三百一十一斤九钱七分屯田一十六万一千三百二十七顷一十八亩四分四厘四毫七丝一忽粮一百四万一百五十八石三斗九升一合五勺八抄九撮金银课三万二千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮二百一十七万五千三百一十三石八合四勺五抄八撮
　　明武宗毅皇帝实录卷之四十五终
明武宗毅皇帝实录卷之四十六
　　正德四年春正月甲午朔  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼  太皇太后  皇太后  皇后俱免命妇朝贺
　　○免群臣晏赐以节钱钞
　　○命锦衣卫署都指挥佥事刘宝掌山西行都司事
　　○丙申  宣宗章皇帝忌辰  奉先殿行祭礼遣驸马都尉蔡震祭  景陵
　　○戊戌降金吾左卫百户王凤翟勇侯良李经陈能周海李宣王瑞为试百户仍调极边卫分带俸差操以承委监放官军月粮稽漫不如期故也
　　○己亥孟春享太庙
　　○遣内官祭司户之神
　　○庚子立春顺天府官进春  上御奉天殿受之群臣行庆贺礼免晏以所司奏办庆成宴期迫故也
　　○辛丑升广西左布政使王纶为都察院右副都御史巡抚胡广地方替理军务时吏部推南京光禄寺卿熊禄及纶可用乃用纶而令禄致仕
　　○升湖广左布政使邵宝为都察院右副都御史总督曹运
　　○朝鲜国王李怿遣陪臣户曹参判韩允亨等来贺正旦贡马及方物赐晏及金织衣彩叚钞绢如例
　　○狭西巩昌府礼县地震
　　○壬寅以大祀  天地  上御奉先殿誓戒文武群臣致斋三日
　　○兵部言羽林右卫百户吴祯弟祥废疾不堪承袭济阳卫千户邵真妻贾氏南京府军后卫百户孟景祥妻刘氏俱夫死无子请如例月给优养米祥三石贾氏刘氏二石诏三石者月给二石二石者一石著为令
