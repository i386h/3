<!-- { "loadSidebar": true } -->
　　○癸卯命云川卫纳级都指挥佥事蔡森大同坐营镇虏卫指挥使史浩守备阳和城
　　○甲辰巡抚保定等府右副都御史张淳巡按御史董建中卢雍各言礼部尚书傅圭致仕考终戒其子弟母乞恩典有古大臣之风乞加赠谥录荫以励臣工吏部覆议圭荫赠宜如言官所论诏荫其子为中书舍人而罢其赠
　　○降都督同知白玉为都督佥事都督佥事温恭为都指挥使初虏寇宣大玉充总兵恭为副受诸将赂金且令家人纳粮草罔利为缉事者所发言官因论请置重典诏宥之各降一级
　　○先是太监萧敬传旨令提督广东市舶司太监曹宏采取奇异香料并土物以进巡按御史丁楷极言不可状礼部覆请从楷言不纳
　　○命羽林前卫带俸署都指挥佥事张钺总督山东备倭
　　○丙午升河南按察司佥事陈和为山东副使
　　○调贵州布政司右参议孙清于山西时请进表还至中涂＜锍-釒＞陈有疾不宜南方水土故调之
　　○授为民土舍安宇为土官巡检宇父鳌故马湖土官知府也以罪死狱中宇安置广西遇赦不原及蜀盗起宇率家丁御之有功四川镇守太监韦兴为宇请升级兵部难之诏宇功罪不相掩乃授巡检并赏其家丁获功及死者百余人
　　○升延安卫带俸署都指挥佥事时陈为都指挥同知录川狭剿贼功也
　　○命江西都司署都指挥佥事白昂佥书管事
　　○宥提督三关副总兵都指挥同知神周罪初宣大有警命周防守三关后虏深入周按兵不动为提督等官所劾执归京师鞫问行至易州称病且自陈乃河堡等处功乞＜宀十见＞宥兵部论周握重兵寡谋退缩致贼虏牛羊数十万杀伤数千人纵有微劳岂堪赎罪请执问如前旨  上宥之令照实授降四级为总旗而纳粟指挥佥事如故
　　○丁未升南京太常寺少卿罗钦顺为南京吏部右侍郎
　　○升参将都指挥佥事宋赟为署都指挥同知赟初守备龙门城坐罪当谪戍止降三级至是复自陈剿流贼功乞准赎罪兵部覆不可有旨准升一级
　　○赏宁武关宣府雕鹗堡等处获功官舍旗军吴守志等三十七人银帛有差
　　○戊申升兵科右给事中高淓为南京光禄寺少卿
　　○升南京户部署郎中潘选直隶泰州知州韩廉俱为河南按察司佥事
　　○潞城王府辅国将军成环为群下拨置出市夺人财物镇巡官以闻得旨拨置者俱枷号一月发戍边卫成环停禄一年
　　○己酉罢宣府分守东路右参将都指挥佥事王辅以巡抚都御史王纯劾其累失事故也
　　○巡关御史张鳌山陈边防事宜一立重镇永平等处镇守巡抚总兵官各住一方兵分势寡出令不一而遵化一城东西适中请并治于此仍于腹里地方移兵数万屯营操备一并提调沿边关营各有提调者官主战守营主操练缓急不相援宜将董家口等关五重安营分割东属提调指挥窦济西属提调指挥陆继宗以便策应一增副将密云北去古北口等关各百里西去黄花镇百五十里遇警应援不能及惟石匣营为适中请添设副将一员选本处人马一千腹里三千驻劄操备仍于古北口添设守备指挥一员总理潮河新旧古北口等三营及密云两卫操练御备一备职官沿边管事军官逃亡事故及各卫所官往往假托军政取回不及原额之半官事不摄在京卫所冗官甚多请自今凡京卫武职袭替访其堪任边事及愿告外卫者选除兴营密云等卫以便委用各卫官员考选军政原任边关者不许取回一远驻牧沿边关塞驻牧达子叩关索乞盐米而架炮夜不收反出其外驻牧日久渐习华风熟知要害为患非轻宜令驻牧于架炮之外其索盐米立为定限或有侵犯则边墙之外架炮之内许我军蹑追兵部覆议备职官远驻牧二事可从仍以京卫军职有罪者调补余三事下提督镇巡等官详议于是提督侍郎陈玉等议以镇巡等官并治遵化便宜广旧城及调保定等卫军屯驻关营宜严应援之令提调不可并密云副总兵不必添古北口令宜参将防御石匣营及潮河川营益以兵千人亦便兵部乃复会官议皆曰紫荆诸关隘防守尚缺保定等卫军不可轻调石匣等营益无见兵可益广遵化城宜俟年豊徐议之诏如兵部议
　　○升湖广按察司佥事蔡潮为贵州布政司右参议
　　○辛亥升云南布政司左参议朱衮为云南按察司副使
　　○给赏宣大二镇保安等处地方获功阵亡官军人等张林等五百六十一人银帛有差
　　○大护国保安寺右觉义班丹伦竹为其祖师大善法王星吉班丹乞祭葬礼部执奏无例  上特许之命工部给葬价二千两
　　○壬子升翰林院检讨张邦奇为湖广按察司副使提调学校
　　○隆庆卫指挥佥事张永为署都指挥佥事充右参将分守怀来永宁等处地方
　　○癸丑夜北方流星如盏色青白起文昌东北行至近浊尾迹炸散
　　○甲寅升浙江按察司佥事汪大章为云南布政司左参议
　　○乙卯遣内官祭中霤之神
　　○命万全左卫指挥同知李洪守备保安新城
　　○南京前军都督府管府事彭城伯张钦有疾辞任许之
　　○孔提峪哈者等族番人族头玉巴等贡方物赐宴并赏彩叚衣服有差
　　○左副都御史王纶率纶字朝言山东滨州人成化丁未进士授礼科给事中升户科右给事中迁江西参议转参政历云南右布政使湖广左布政使正德己巳升南京礼部右侍郎未阅月改都察院左副都御史寻命巡抚大同赞理军务以殴人致死逮至京鞠讯遂罢归纶颇有才略在言路悻悻自好欲以伉直取名傲世性酷暴用刑惨刻在江西属吏递送少不如意必加笞掠或□□歹辱□其须鬓不少忍尝巡湖西有巨舟阁浅不能避纶命执其舟人即滩挞之时方盛署既惊悸又加痛楚死者至数十人其酷刻类此听断不论是非以先讼者为直下郡县按验或直被讼者纶輙怒之与弟绶相视如讐殊无士行公论鄙之
　大明武宗毅皇帝实录卷之一百二十六
　　正德十年六月丙辰朔贵州西堡阿得狮子孔阿江三种皆豸□革豸□□也初据沧浪六寨不供常赋土官温铠惧催徵自经死其子廷玉嗣请免赋不获乃往徵之为其寨长乜吕等所杀阿得把事阿惯亦以徵赋其众潜纠乜吕等杀之廷玉弟廷瑞奏愬且请兵征剿时正德六年也守臣恐其为变故缓之至是乜吕死指挥杨仁抚谕其党俱服罪巡抚都御史萧翀请因俗罚赎而责其输赋免用兵征从之
　　○丁巳镇守宣府太监于喜部下军私乘操马总兵官郤永枤之喜怒相争诟遂奏永专权自恣似为不轨永辞任且自辩兵部请遣给事中刑部郎中各一人往勘诏喜永受命镇守不能协心济事乃以小忿讦奏本当重治姑免勘喜降敕切责永调宁夏而以宁夏总兵官潘浩代之
　　○升南京监察御史胡训为浙江按察司佥事
　　○斩四川贼党雷伯定于市初蓝廷瑞等既平伯定等遁走复与廖麻子流劫杀人甚众都御史彭泽督兵擒获伯定等五人械至京穷治二人处死其三人李茂坚等称冤令巡按御史再审讯以闻
　　○戊午升吏科都给事中李阳春为南京太常寺少卿
　　○四川播州土官安抚宋淮奏贵州凯口烂土夷婚于凯离草堂诸寨阴相构结诱山苗为乱乞赐宣慰使杨赟敕令每年巡视边境会湖贵镇巡官抚处兵部议土官旧无领敕出巡例乃命镇巡官谕赟以朝廷优待至意从宜奖劳继今果能抚绥土民辑睦亲族许复以请
　　○己未升巡抚山东右佥都御史赵璜为工部右侍郎兼都察院左佥都御史总理河道
　　○革狭西潼关河南彰德等处兵备官盖皆以流贼添设也至是贼平乃革之
　　○庚申升礼科左给事中吕经吏科右给事中叶相刑科左给事中张云俱为都给事中吏科右给事中潘埙为左给事中兵科给事中金贤户科给事中黄钟俱为右给事中经吏科相礼科云刑科埙钟工科贤兵科以广东右布政使吴廷举兼按察司副使带治岭西兵备抚巡官奏猺贼窃发廷举才略可任故有是命
　　○巡按直隶监察御史陈言奏通仓近设添内员十一员供亿烦多事常掣肘乞将额外者取回户部议如所请且言京仓并临清徐州淮安等处俱有赘员宜通查革得旨各官已用者姑令供职以后京通总督仍依旧规二员监督临徐淮安三员永为定例中间有擅举者重治不贷
　　○先是巡按广东御史高公韶周期雍交章劾奏两广总兵官武定侯郭勋所行不法不宜久处重镇兵部屡请召勋还不许勋亦上章自辩时刑部郎中顾正等按事广西因下其章令并按之勋在广用法严酷尝挞都指挥以下有至死者物议诣其欲张威以取赂也又尝纵家奴贩鬻官盐数千引岁支用官钱不赀正等具上其状都察院覆议请寘之法别举贤者代之诏勋事已勘实法宜究治但贼盗未宁姑留任事以责后效其支□官钱既缘积弊又已赦其已之令改正已而御史张仲贤又劾勋罪宜黜不听
　　○兵部覆奏增附生员获功事例凡二级者入监一级者食廪不愿者荣以冠带其已授总小旗愿如今例改正者听制可
　　○辛酉荫总理河道右副都御史刘恺子端臣为国子生以三年秩满也
　　○命金吾左卫都指挥佥事马騘守备德州
　　○壬戌添设山东兖州府同知直隶大名府通判长垣东明曹县城武四县主簿各一员专管修河以河决陈家等口为患甚剧从巡抚山东都御史赵璜等奏也
　　○中府带俸都督同知张俊都指挥温恭俱奏有疾乞还原卫闲住许之
　　○山西徐沟太谷二县大雨雹伤禾稼
　　○命右都督许泰后府佥书
　　○复设神木千户所于朝阳门外从太监张鋹请也
　　○癸亥补荫故南京吏部右侍郎王克复孙继恩为国子生
　　○巡按直隶御史张羽查奏邳徐州卫失事等官罪因劾归德守备都指挥万广盗至弗捕杖指挥王辂忿郁致死诏各官已遇赦宥之广罪重仍夺俸半年
　　○甲子以水灾免河间府静海县庄田子粒银两有差
　　○命涿鹿卫指挥同知冯勋守备湖广九永施州地方以都指挥体统行事
　　○月犯房宿西咸南第二星
　　○乙丑夜南方流星如盏色青白起天市东垣内西南行至斗宿
　　○丙寅升应天府府尹黄瓒为都察院右副都御史巡抚山东
　　○以黄河水灾免山东曹单武城三县岁欠备用马匹
　　○丁卯自在州抚住达官都指挥佥事王佐坐索赃为巡按御史所劾逮问赎徒还职
　　○戊辰升锦衣卫指挥同知张瑄为都指挥佥事太监雄之弟冒大同贵州功也
　　○选狭西苑马寺马二千匹给延绥固原征调官军从都御史邓璋请也
　　○己巳朵颜卫夷人分道内侵升都指挥同知桂勇为署都督佥事充副总兵御之初花当子把儿孙帅千余骑由鲇鱼石关毁垣而入遂寇马兰谷参将陈乾及指挥谈茂马英等败死事闻诏切责镇巡官令督分守守备等官防御且疑为寇者非花当部落乃遣通事往诘问既而提督侍郎陈玉巡抚都御史王倬报虏五百骑入板场谷千骑内神山岭又千余骑入水关洞请调兵协剿巡关御史张鳌山亦极言发兵为便兵部议覆于是以勇充右参将统团营西官厅三千人调河间游击将军刘宝所部兵及保定定州等处达官舍共三千人御之发太仆寺银三千两以备赏功太仓银四万两付户部主事措置军饷而以鳌山纪功兵部复请假勇权任乃升署都督佥事充副总兵以署都指挥佥事李英充右参将守马兰谷
