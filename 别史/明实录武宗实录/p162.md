<!-- { "loadSidebar": true } -->
　　○命浙江署都指挥佥事陈璠本都司掌印管事
　　○升镇江卫指挥同知戴鹏温州卫指挥佥事张浩定海卫指挥佥事刘鼎俱为署都指挥佥事领兵防守衢州开化地方以江西万年县新民复叛故也
　　○命左府右都督神英孙隆袭为延安卫指挥使
　　○江西饶州府及永豊浮梁二县俱火焚民居各五百余家浮梁儒学毁马
　　○四川酉阳宣抚司俊溪洞土民夷老冉文质什勇毗等差通事冉景忠等贡马赏彩叚等物有差
　　○癸卯升翰林院检讨汪伟为南京国子监司业
　　○命给还故平江伯陈熊没人家产熊既复爵病卒其母袁氏奏诉乃尽给之
　　○甲辰免浙江开化常山江山西安龙游遂安六县下户正德八年之税以地方被贼及旱灾故也
　　○福建浦城县火
　　○乙巳升中都留守司指挥同知沈勋为副留守
　　○提督江西军务总兵官署都督佥事李鋐卒命镇守山东右都督刘晖往代之初万年县贼王重七胡念二等阳听抚实怀异志虽设县分司以羁縻之贼视官府若无者而所置吏胥又多贼党以故官府动息必闻兵备副使李情复用刑严酷贼众益愤怒欲叛时鋐军余干以八月十六日疽发背卒念二等乃杀县丞马环主簿冬祯典史孔卓于菱塘纵火毁公私廨宇殆尽遂杀情及浙江督捕指挥邢世臣饶州通判陈达秦碧千户许政隶卒死者甚众事闻兵部议令都御史俞谏严督所属分布防御毋令侵轶佗境复推晖代鋐兼领其众仍令率所部千人以行又增调保定定州河间等卫达官军舍千人统以都指挥冯安往助之鋐所部大同士马令指挥贾鉴统之俱听谏恽调度诏晖以所部五百人自随兼领鋐众及诸路兵协同谏提督军务事宁还镇鉴升署都指挥佥事并安俱充游击将军听提督官节制鋐大同右卫指挥同知尝守备阳和及右卫寻署行都司印充参将协守大同中路山东贼起升游击将军领边兵征剿以功升都指挥同知寻充总兵官守凤阳徐邳等处江西贼久未平升都督佥事充总兵官往督军务先是裴源之战贼据险从高用矢石射击我军几不能支鋐下马持刀督将士拥盾殊死攻之贼乃走我军追奔数十里遂大胜自是诸寨以次削平鋐死讣闻赠右都督赐祭葬如例荫子瑞都指挥佥事鋐两征流贼皆尽力盖勇而忠者也
　　○虏掠辽东开原既出境太监王秩参将高钦追之被围数日士马死伤甚众守臣以闻兵部议开原与泰宁海西建州诸夷接境各有界限边墙之外任其牧放无禁比年分守备御等官略不为备致虏深入及虏既去乃徐出境俘斩牧放夷人以掩罪冒功故诸夷愤怨报复为患不已今宜申饬边吏凡遇贼侵犯若在边墙之内即时斩获者方许报功若经宿或私出境及去边墙五里以外者虽有斩获功不论仍以失事启衅治罪钦及指挥惠绮王用俱宜罢回原卫指挥王宣陈钺等宜令原差给事中及巡按御史逮问秩去留惟  上裁之仍调游击将军耿贤统游兵三千于开原防御诏留秩及钦绮余如议后辽东镇巡官复奏酋虏贪残无厌今我拘于禁例画地自限使虏志益骄士气大沮非计也请自今追剿犯边达贼若抵其巢凡有斩获无论大小男妇俱令报功庶夷虏知畏兵部复议夷近边百里内为寇者方令出兵必长壮首级乃得论功若不犯边及百里外牧放者仍遵禁例从之
　　○丙午升西安府知府陈鼐为山东按察司副使
　　○免衢州严州处州温州金华府正官朝觐以有盗警也
　　○丁未江西东乡县听抚贼艾茹七乐庚二假马三等复叛提督都御史俞谏等讨擒之先是茹七等虽已听抚复聚党劫掠如故众至二千余守臣匿不以闻临川县民陈琦等连章奏之且言茹七等各有窝主潜为间谍不尽灭之乱无时已诏谏等相机抚剿至是谏遣参将桂勇李隆贾鉴等领兵分路讨之擒茹七庚二马三等及其家属窝主十九人俘斩三百余人捷闻兵部议传械茹七等至京家属编管两广窝主如例治罪而释诸胁虏者有功并阵亡人等令核实具奏从之
　　○以岁灾免顺天府所属州县夏税小麦六千五百石有奇
　　○先是传旨令大同镇巡官以所获达马具数进京于是巡抚大同都御史高友玑进马一百七十五匹总兵官咸宁侯仇钺进五十五匹俱令送御马监牧养
　　○泰宁等卫都督孛来罕等差头目＜土答＞卜歹等来贺  万寿圣节贡马赐宴并赏金织衣彩叚等物有差
　　○戊申礼部议覆都给事中李铎奏明春会试欲增取百十余名选补州县正官惟我朝进士之科初无定数洪武开科止取一百二十名永乐间增至四百七十名后又减至二百五十名近年数科多三百名间有三百五十名皆因时酌取以备官使今盗平之后宜选守令托以抚绥而守令之良多出于进士宜于明年会试定拟奏请以后额数仍旧报可
　　○提督宣大军务总兵官咸宁俟仇钺奏北虏已退边事稍宁诏钺审量虏势缓急乃班师散遣所调各镇兵召巡视都御史陈玉总督军饷侍郎丛兰还京
　　○升赏山东剿贼有功官军保定左卫指挥安宗等四千二百三十人有差
　　○己酉升长芦都转运盐使司运使杨璲为山东布政司右参政致仕从其请也
　　○庚戌兵部以通州等处屡为盗贼所掠请停分守都指挥王玉等俸责限擒捕从之
　　○壬子  诚孝昭皇后忌辰  奉先殿行祭礼遣驸马都尉马诚祭  献陵
　　○荫故南京吏部侍郎杨守阯子茂深为国子生以东宫讲读恩也
　　○癸丑升两浙都转运盐使司同知白翱为长芦运使
　　○命故锦衣卫都指挥佥事周贤子传袭本卫指挥同知管事不为例傅重庆大长公主之孙也
　　○晋府新化王表槏薨王靖王第二子母妃杨氏成化辛丑生初封镇国将军弘治壬子封新化王至是薨辍朝一日赐祭葬如例谥曰恭裕
　　○甲寅贵州宣慰使司应袭土舍安万钟差舍把人等来朝贡马赐彩叚等物有差
　　○乙卯革徽州府婺源县税课局
　　○降济阳卫署都指挥同知程汉为署都指挥佥事保定中卫署都指挥佥事田琮为署指挥使治沧州失事罪也
　　○甘肃守臣奏虏酋阿尔秃斯亦卜剌为患而本镇兵粮缺乏兵部议令总制都御史张泰亟往会镇巡等官议处仍调官军防守诏从之且敕泰毋生事要功重贻边患
　　○命遂安伯陈鏸充总兵官镇守蓟州等处地方
　　○丙辰四川容美宣抚司护印土官宣抚舍人田世爵差通事田广等贡马减其赏之半以不由布政司起送违例也
　　○宜兴大长公主奏乞预成坟兆工部言在礼不豫凶事况时值兵荒不急之务所宜停止乃不许
　　○兵部议宣大二镇累遭虏寇诸失事者不闻总镇抚按等官举奏疑有隐蔽请遣给事中一人会巡按御史查勘诏给事中不必差第令巡按者勘实以闻
　　○丁巳赠故御史蒋钦为光禄寺少卿荫侍郎刘宪子为国子生府丞周玺都给事中许天锡给事中周钥郗夔御史马颙涂祯佥事苏泰运使连盛署员外郎事主事何釴推官周臣各复官赐祭仍恤其家初钦等俱以忤瑾死至是科道官为暴其事故有是命
　　○己未制敕房办事光禄寺卿周文通卒文通字亨道初起翰林院秀才授鸿胪寺序班制敕房办事久之改中书舍人弘治癸丑秩满升大理右寺副丙辰用荐兼司经局正字历升礼部员外郎顺天府丞仍兼正字乙丑以  东宫侍从恩升光禄寺卿任事如故正德己巳  孝庙实录成刘瑾矫制夺前此修书所加秩降礼部郎中乃复以史劳升河南布政司右参议寄禄顺天府以陈乞又改太常寺少卿庚午瑾败复光禄寺卿以忧去而卒赐葬祭文通善楷书与姜立纲名相埒而遒劲或不逮守官勤慎父中书舍人璟寝疾十余年非公出未始不在侧其卒以执丧过哀论者贤之
　　○庚申宥都督同知阎纲罪纲为宁夏副将调陕西协守御蓝鄢等贼于汉中多失利为镇巡官所劾降敕切责俾图后效后又以领兵后期巡按者复劾之下狱坐失误军机当斩纲亦以所获功诉辩令法司会兵部议谓其功过相半乃特宥其死降五级带俸差操
　　○给德府军校月粮视衡泾二府例本色八斗折色二斗从王请也
　　○河东巡盐御史张士隆奏河东盐课每年额办数少开中数多以致盐课并引目俱不能敷请以见在引目不拘年分挨次给领欠少盐课额外从宜捞补引目移南京户部刷领以后暂停开中户部议从之
　　○江西临江府火焚毁公署及民居八百四十余家
　　○辛酉给革爵阳曲王庶人钟鍑宫人口粮月三石
　　○四川总兵官时源以疾乞休致得旨源督军有功宜与总制都御史协谋剿贼以安地方所辞不允
　　○升署都督同知许泰为右都督初伏羗伯毛锐军长垣为贼所围且被伤泰救之得免兵部追论其功故有是命
　　○甲子初交城荣惠王薨无嗣侄表木□□袭爵得追封本生父奇滽为王至是管府镇国将军奇洢请加封奇滽之女太平郡君为县主下礼部议尚书刘春言加封事例施于世次应袭王爵而未得者若世次不应袭其子虽进袭王爵惟以继嗣为重不得加封至于子女尤所弗论所以正统绪定名分也交城王表木□□以侄继伯追封其父已为过分乃又欲加封其女不可许且请申谕各王府今后有旁支进袭王爵者不得奏请加封父母及其父母所生之子女违者罪坐辅导官  上是之命著为例
　　○命龙里卫都指挥佥事王木守备永宁等卫地方
　　○添设贵州铜仁府等处守备官以贵州前卫都指挥佥事李宗佑充之
　　○诏有能捕斩喻老人者升赏如沙长孙例其党能捕斩者免罪升赏亦如之从总制彭泽请也
　　○江西新淦县贼首张元二等作乱知县刘天锡驿丞朱公俶等率兵剿之公俶通贿于贼弃兵逃去天锡为贼党饶崇所伤几死寻获崇及公俶巡抚都御史任汉以闻且劾佥事王奎知府熊希古及天锡等罪兵部覆请得旨公俶等令巡按御史同纪功勘事官鞫问奏处奎希古俱令停俸戴罪杀贼仍令都御史俞谏及镇巡等官克期剿灭以安地方
　　○湖广道御史余珊言近大学士杨廷和选留翰林庶吉士许成名等十七人皆铨注本院编修检讨臣惟编修检讨实兼史职所任者万世之事苟非有刘知几所谓才学识三者之长曷足以堪之我  祖宗虑斯人之难得也特重兹典每科选之不敢过多每选留之宁为过少盖恐一时滥及或非其人耳迩年以来其法寖弊取之或止于一地留之或尽于一科寒畯之士虽负豪杰之材终无以自达此偏之为害也今所选留十有七人其间如孙承恩如刘朴如边宪如费采可议者纷如也何冗滥若此请敕吏部会内阁覆试务拔其尤者而留之或十取三四人焉或五六人焉多不过十人而止余惟随其材器而任使之自是以后每科必选所选不务其多每选必留所留宁得其少初不以一时一地而限量之如此则立贤无方扬及侧陋庶几有真才者出而为国家用矣疏入得旨各衙门因材授官自有定规珊何为不察可否一概奏扰既而承恩等皆上疏辩理诏令用心供职
　　明武宗毅皇帝实录卷之一百五


明武宗毅皇帝实录卷之一百六
　　正德八年十一月乙丑朔钦天监进正德九年大统历  上御奉天殿受之给赐亲王及文武群臣颁行天下
　　○给兑调官军二千六百四十人衣鞋
　　○山西镇巡官奏达虏由朔州响石沟等处入境攻掠官兵却之然地广兵寡乞徵大同宣府延绥兵应援兵部议从之
