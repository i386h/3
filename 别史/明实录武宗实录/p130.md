<!-- { "loadSidebar": true } -->
　　○盗五千余骑复入青县杀致仕寺丞萧英大肆焚掠而去
　　○云南寻甸军民府地震声如雷
　　○丙申命参将陈勋兼守东安固安副总兵白玉改驻青县户部发银三万两以给军饷从提督军务侍郎陆完奏也
　　○丁酉升兵部署员外郎田墀为湖广按察司佥事
　　○给秦府庶人公金□□未赐名子女二十三名各米五石布五疋
　　○罢参将宋振所部官军属都督白玉领之
　　○太监张永传旨御史雷宗令遵奉敕旨禁革奸弊纪验功次军中进止机宜悉听提督军务侍郎陆完处置毋得干预
　　○太保保国公朱晖卒晖弘治丙辰袭爵戊午命坐五千营庚申提督三千营掌右军都督府印辛酉北虏犯延绥等处挂印充总兵官以御之癸亥兼提督团营乙丑北虏犯宣大二镇复挂印充总兵官统京营官军征剿凯旋赐敕奖励加太保至是以疾卒辍朝祭葬如例晖长髯广额躯干甚伟屡专阃外之寄论者短其才不逮父永然老成谨厚亦有足称者
　　○戊戌宥福建按察司副使张罍罪发为民罍为佥事时尝杖军人蒋逵者死于狱会泉州府同知于茂以他事为罍所按谪戍茂因奏罍故杀平人及受贿数事命三法司官勘问拟罍斩至是罍奏辨且遇赦得释以受贿例为民茂凶狠人畏避之罍与为敌卒致两败
　　○己亥  宪宗纯皇帝忌辰  奉先殿行祭礼遣驸马都尉樊凯祭  茂陵
　　○命给楚世子荣＜氵戒＞米不为例以世子居丧未封故也
　　○庚子升礼部署郎中彭夔为福建布政司左参议
　　○户部右侍郎邓庠乞餋病许之
　　○辛丑周府沈丘王同子镇国将军安潢安永选配成婚踰三月乃请封礼部言朝廷于宗室婚娶待奏而后许择授封而后成婚今婚踰三月而后请非制宜罪辅导并主婚者诏可
　　○壬寅顺天府霸州地连震
　　○癸卯四川崇庆卫有星流如箕尾长四五丈红光烛天自西北转东南变三首一尾坠地作白色复起绿焰高二丈余声如震雷
　　○甲辰巡按直隶监察御史邝约奏南京内府供应木料每岁二季监局差内臣四人取之芜湖抽分厂延住经时骚扰百端每季县驿所费计银九百六十余两而所取木枋不及千至于解运之时又多驾快船倍勒夫价蠹害日甚乞免差内臣止令南京工部委官会抽分主事拣运为便工部议覆得旨监局差官系旧例第令守备官择廉谨者以往不许扰人
　　○乙巳镇守陕西总兵官都督佥事韩玉卒玉由指挥同知以功历升至后府都督佥事正德五年充总兵官镇守狭西卒于边祭葬如例玉操履端慎善抚下人故所向辄有功时称名将
　　○复给故太子少保户部尚书秦纮诰命纮为刘瑾所害致籍没其家至是其妻杨氏奏乞给还诰命乃复与之
　　○下总制都御史马中锡惠安伯张伟参将宋振于狱初纪功御史吴堂劾奏中锡伟振及参将戴仪巡抚都御史边宪萧翀邓痒巡按御史陆芸罪下兵部会议谓中锡伟奉命讨贼计护身家不加一矢师老力屈乃倡为招抚之说既而信其诳诱交章请赦擅出告谕掣还官军以致贼益猖獗攻破郡邑杀虏男妇烧劫运船震动京师伤残畿甸方贼回自山西势已穷蹙伟又避之磁州不即追剿及劫堰头与贼相值乃复迂道潜遁振内怀奸谲遇贼枣强私与交语追贼夏津仅止半途仪畏缩寡谋武安之围不能克泊头之战不能援宪拥兵观望州县残破若罔闻知贼由堰头过黄冈相去仅数里一骑不发翀庠俱坐视劫掠攻剿无策芸既不闻紏奏又不能督捕堂始则扶同奏启希宥贼徒继因大坏方行紏奏冀免已责其济南东兖海右守巡兵备守备及领军官累次失事俱匿不以闻布政使姜洪夏时按察使袁经副使李举都指挥尹增遇贼齐河不能追捕参政邹文盛闻贼逃避都指挥桑玉受重赂逗遛纵贼请以中锡伟振仪宪翀庠芸堂玉下法司治济南等处守巡兵备守备领军官并洪等宜差给事中刑部郎中各一人勘实奏处中锡伟振玉遂俱下刑部狱宪翀并李贡俱令停俸戴罪杀贼芸堂及洪等俟差官勘实并议以闻仪既闲住庠致仕置之既而六科十三道交章劾中鍚等偾事  上曰尔等言是已令法司鞫问矣
　　○丙午山东夏津县地震声如雷
　　明武宗毅皇帝实录卷之七十八
明武宗毅皇帝实录卷之七十九
　　正德六年九月丁未朔以开平卫指挥使王来守备马营堡
　　○停广西副总兵署都督佥事张文渊俸三月逮治守备署都指挥佥事舒洪等坐贺县被贼劫掠不能捍御故也
　　○戊申升巡抚延绥等处都察院右佥都御史黄珂为户部右侍郎提督仓场
　　○侍郎陆完奏贼首杨和刘六刘七齐彦明东入乐安张兴南入峄县杨虎西南入东昌又有王某者从东光渡河而西众分为六势日滋蔓前所调延绥兵尚未至乞增调宣府游奇兵各一千辽东兵二千及令山西偏头等关备兵五六百人河南调集毛葫芦千人各守险隘以防突入得旨延绥兵已调至各边免再调偏头等关及河南军俱如奏仍令招募诸路土兵敢有违拗误事者奏处
　　○淮王请增食盐令岁给五十引　　○己酉广西怀贺等县猺贼平初贺县贼首覃公浪吴父昊等紏合怀集县贼覃父敬连山县贼李公旺等杀劫乡村遂引平乐县鱼狗等峒贼出府江东西两岸钩劫官商船货为患凡三年总兵安远侯柳文会都御史林廷选太监潘忠督副总兵张文渊左参将金堂等以兵讨之攻破岩峒巢寨二百七所擒斩四千四百七十余人俘获千二百三十余人捷闻赐敕奖励仍升赏奏捷者如例
　　○流贼杨虎等二千余人攻沧州夺船为浮桥列兵围之数重知州张奇盐运使杨鐩等分城守御焚其桥围三日不克虎等欲解而南刘六刘七等复至乃取车薄门下驾木为梯使小船行掩城濠复四面围之时浙江千户满正所解兵器至与广东指挥聂瓛俱在围中以所带弓弩药矢射贼复投火铳焚其梯攻围又五日刘六刘七中流矢所遣谍者亦被获遂焚掠城外民居及船只而去奇等以闻且请益兵防守兵部  议上诏奇御贼守城其功可嘉及与协谋并力对敌者俱令纪功御史雷宗核奏升赏仍命侍郎陆完分兵助之
　　○庚戌  孝恭章皇后忌辰  奉先殿行祭礼遣驸马都尉蔡震祭  景陵
　　○初贼刘七齐彦明等倡乱所至官兵辄望风先遁及副总兵许泰游击将军郤永等兵至霸州平口贼犹易之泰等迎战斩数百人贼始惧南奔于是天津指挥贺勇等遏之于信安镇湾贼复败泰追击于东光半壁店擒斩二百七十余人永再破之于景州鉴桥集擒斩亦如之提督军务侍郎陆完先后以捷闻各赐敕奖励仍劳完以羊酒
　　○升大理寺署左寺正潘珍为山东按察司佥事
　　○霸州桃李华　　○辛亥升狭西左布政使舒昆山为都察院右副都御史巡抚延绥
　　○壬子贼攻武城陵平原禹城临邑沾化茌平阳信蒲台乐安诸县皆破之
　　○升四川右布政使洪远为陕西左布政使
　　○癸丑升天津兵备太仆寺少卿陈天祥为都察院右佥都御史仍督捕盗贼天祥以兵备副使进少卿至是给事中朱玑请加宪职以便行事故有是命
　　○甲寅以宣府左卫指挥同知迟宣守备云州堡地方
　　○乙卯免宁夏左屯等卫所税粮有差以虏寇出没从镇巡官请也
　　○山东守臣奏兖州府单县旧五十二里近兵荒逃移者众请减为四十二里从之
　　○升刑部主事王希孟贵州道御史魏璄俱为鸿胪寺右少卿
　　○命参将王杲移驻东光侍郎陆完奏沧州以南德州以北宜置兵防守故也
　　○丁巳升四川布政司左参政曹祥为本司右布政使
　　○命户部左侍郎邵宝兼都察院左佥都御史催督运船户部奏今九月粮运未至者尚百六十余万请差大臣乘河未冻催督前运贮通州天津仓后运贮临清德州仓以免流贼焚劫故有是命
　　○贼破静海县知县武雷先遁获典史高佐挞之几死遂劫库焚官署而去
　　○戊午升尚宝司丞朱宏为本司卿以九年秩满也
　　○都察院右副都御史张诰卒诰字汝钦松之华亭人成化丙戌进士改翰林院庶吉士授监察御史出按湖广有能声升广东按察司副使改四川寻升按察使弘治初岁饥诰请截荆襄等卫兑运又发库银易米得数十余万石随在赈贷所全活颇多升贵州左布政使未几升都察院右副都御史巡抚云南平疑狱谕乱夷得抚绥体木邦孟密二部连兵不解诰檄诸道练兵为必讨计乃皆惧而自戢朝廷嘉诰之功有厚赏焉弘治戊午乞归至是卒诰有才干然颇事严厉其在云南时以措置失宜几及于祸幸而免
　　○己未以四川布政司右参政邵蕡为本司左参政
　　○降户部主事王崇庆为广东德庆州寿康驿驿丞初刑部主事宿进言事获罪崇庆请复其官忤旨下诏狱久之乃降远方杂职
　　○庚申命襄阳卫指挥佥事汤辅守备襄阳安沔郧阳卫指挥同知甄昂守备郧阳以西各以都指挥体统行事初郧襄守备止一人以流贼出没从巡抚都御史李士实奏也
　　○辛酉给庄浪土官军杨宣等一千人衣鞋恤其戍边艰苦也
　　○延绥副总兵冯祯破贼于阜城县宋门店擒斩八百六十四人宣府游击将军郤永破贼于枣强县礼义镇擒斩一百三十人永及副总兵许泰复破之于参老集及薛官屯擒斩四百余人皆杨虎党也余贼遂东奔提督军务侍郎陆完以捷闻复赐敕奖励赏奏捷者衣一袭钞千贯有功及阵亡官军令纪功御史查奏升赏阵亡者仍赐家属银三两
　　○四川贼蓝鄢余党三千余人复自陕西汉中流入宁羗州沔县等处遂及略阳县徽州成县破其城指挥王韶屯沔畏贼不出指挥王问卿等徽州知州任寅成县知县聂廷璋皆不战遁去略阳知县严顺及修城扶风知县孙玺兵败亦遁千户侯爵百户瓦劄舍人郭玘等皆死焉巡按御史张琮奏言贼势猖獗诸将不肯同心诏令总制尚书洪钟及川陕勋阳巡抚都御史并力会剿既而巡抚都御史蓝章上＜锍-釒＞自劾具以韶寅等罪闻并劾副总兵阎纲参政杨守隅参议姚昊副使叶永秀佥事张澜且请益调官军而巡按御史宋琏亦劾章等及副使来天球指挥杨大经等按兵失事之罪兵部覆上得旨章纲降敕切责准令益兵用心督捕无得仍前误事韶寅等巡按御史提问永秀天球大经等停俸杀贼郭＜王已＞等奋勇阵亡可悯宜加优恤各失事官令速勘报
　　○以湖广都指挥同知黄焘充右参将协守贵州兼提督清浪等处地方
　　○癸亥晓望月食
　　○授庶吉士盛端明为翰林院检讨　　○贼杨虎等破直隶威新河二城刘六等破山东日照海丰寿张阳榖丘宁阳曲阜沂水泗水费十城
　　○命都指挥张勇充副总兵往江西杀贼初兵部以总制都御史陈金奏江西贼势猖獗议调两广土兵令参将金堂都指挥张勇统领至是两广总镇官奏堂病且两广多贼堂分守浔梧不可令去请以勇统兵别置把总二人故有是命
　　○甲子命甘州前卫指挥佥事刘继宗操守镇夷地方以都指挥体统行事
　　○进士王蓂上＜锍-釒＞言兵事诏以轻躁诘责之
