<!-- { "loadSidebar": true } -->
　　○丙辰遣太监赖义驸马都尉崔元都御史颜颐寿往江西宣谕宁王宸濠先是御史萧准奏宸濠不遵  祖训凌轹官府虐害忠贞招纳亡命掠杀亡辜者数百人没富民资产万数西山牧马几万匹南康私船亦有千艘酷虐遍于江西而流毒及于他省所遣旗校及内使接踵京师或潜住终年不知所营何事且群奸为之党者如致仕都御史李士实仪宾顾官祥指挥葛江王信引礼丁璝内使陈贤寿山熊寿涂钦梁伟义官倪庆卢孔章徐纪赵七谢培省祭官黄海秦梁舍人李显忠校尉查五火信乐工秦荣皆入府昼夜密谋又招致建昌贼首凌十一闵廿四等以为羽翼不早制之臣恐将来之患有不丁胜言者乞敕锦衣卫逮其党至京诛之其溍住京师者缉捕重治所占田产皆给还军民仍革其护卫一裁以法镇守太监毕真同恶相济巡抚都御史孙燧巡按御史林潮不能纠正又为献谀宜究其罪原任江西副使李梦阳佥事李淳王奎参政白金参议王泰附势助虐宜削夺其官为民左布政使郑岳充军副使胡世宁因忤濠得罪者宜急起用未宁见之持其疏还家数日屡于  上前诋淮妄言离间宜罪  上曰虚实久当见之果诬淮将焉往  上遂以淮奏示内阁大学士杨廷和等令议处廷和曰宜如  宣宗处赵府故事遣贵近勋戚大臣各一员持书以往宣谕  皇上保全宗室至意令王改过自新庶彰朝廷亲亲之仁而法亦不废矣  上以为然会六科十三道徐之鸾沈灼交论其事  上复遣司礼监官召皇亲驸马文武诸大臣于左顺门谕令集议皆如廷和言于是敕义等赍书往谕略曰叔祖在宗室中属尊望重朝廷所以礼待者视他宗室不同但府中事多启物议流传道路不无可疑往者典宝副阎顺等奏诸不法朕未遽信近言官所奏亦与顺同在廷群臣咸谓  宗社大计宜存远虑朕念至亲且不深究然隐忍不言彼此怀疑亦非两全之道昔我  高祖考宣宗皇帝常因赵府有烦言特遣驸马袁容等贻书戒谕即□□番然改悔献还护卫至今永享富贵朕今亦为叔祖计遣太监赖义等赍书奉告可仿此意以原革护卫并屯田献还所夺官民田土亦皆复其故主贼首如凌十一等及其党散遣归乡诸拨置者俱不许在府出入朕亦俯从宽典并不深究则朝廷与宗室两尽其道永永享太平之福吴此朕至情  天地  祖宗实所共鉴叔祖其图之初濠知教坊乐官臧贤为  上所宠又与宁厚遣秦荣入京厚赂贤结为腹心凡府中侦事人皆主其家诸所奏请皆藉贤为先容而达于宁宁与东厂太监张锐相倚为奸锐亦与濠通不绝濠与其所亲密语及私书往来称宁锐曰厂卫贤曰臧家或曰良之良之贤字也盖贤与宁锐见  上无继嗣欲结濠为异日地已阴许取濠世子为东宫矣故濠势日横又胁抚按官上其孝行以求褒旨因遍赂近幸及诸大臣有谢仪者南昌人出入锐所奸黠善逢迎锐爱之仪同郡御史熊兰家受濠毒虐屡欲上变畏祸且及宗乃与仪谋劝锐却濠贿锐问故仪因备述濠将为不轨以危言动锐锐深觉悟且与宁方有隙亦欲藉外应倾宁许潜发宁与濠交通状仪与兰乃疏濠诸不法事及奸党姓名以授于淮故淮敢以身当之既而宁约锐同诣  上为濠求褒旨锐托故不往宁遂自言于  上盛誉濠贤宜褒奖如抚按言而锐言已先入  上不应宁已怀疑及欲罪淮不得而  上又用淮言遣宣谕之使宁乃白  上系濠所遣卢孔章等二人于锦衣卫狱又与锐谋归罪于贤拟谪戍远遣行未百里宁使校卒伪为盗乘夜杀之而孔章等亦毙狱中将以灭其口也时诸权珰及外廷公卿多受濠赂而阴左右之者濠私书亦称之为某家某家吏部尚书陆完素与濠通其得赂尤厚故濠所奏请无不行所求必获所恶必斥虐焰日张人莫敢言中外朋比养成乱阶至是事泄始遣义等宣谕冀以寝其谋而不知濠恶己稔非空言所能制也义等未至变遂作
　　○丁巳升赏三岔儿古城等堡获功阵亡及被伤官军刘瑞等一百一十四人有差
　　○免广西桂林府等府州县正官来朝以地方弗靖故也
　　○己未录广东乐昌及连州等处会剿猺贼龚福全等功升赏分守左参将都督佥事陈义及汉达官军土官头目乡夫五千四百六十七人有差非奏带者仍令巡按御史查勘以闻
　　○降山西行都司纳级都指挥佥事周岐为指挥使坐守备不设也
　　○升赏辽阳汤站堡地方获功阵亡及被伤官军王汝臣等八百二十五人有差
　　○诏自今大汉将军试百户五年实授著为令
　　○南京都察院右副都御史张凤卒凤江西宜春人成化辛丑进士历知江浦新城长乐内黄四县升太平府同知谪知沂州升云南府知府寻以参政知思恩府入擢南京太仆少卿进南京都察院右佥都御史提督操江正德辛未改都察院巡抚苏松等处粮储寻进右副都御史巡抚山东凤有吏才在沂州课为天下最故官军讨平岑浚始置思恩流官以凤为之虽有能声而贪婪特甚为土人所奏时刘瑾用事因厚贿得解乃遂亲昵连擢用后为御史张璇所劾去官
　　明武宗毅皇帝实录卷之一百七十四
　明武宗毅皇帝实录卷之一百七十五
　　正德十四年六月癸亥朔传旨提督军务兼巡抚甘肃地方右都御史邓璋革提督之名仍旧巡抚
　　○降山西振武卫都指挥佥事李钦为指挥使坐守备不设也
　　○大学士杨廷和等言各处设立镇守巡抚等官各有职任载在敕书先后相承遵奉惟谨未尝辄改一字盖朝廷既恪守  祖宗之法彼领敕之臣自不得不恪守朝廷之法孰敢轻易陈请以干国宪今早司礼监官传谕  圣意欲令臣等将延绥山西宁夏甘肃陕西辽东蓟州各总兵巡抚官职任俱增入各镇守太监敕内缘镇守巡抚虽□有地方之责而城池兵马钱粮狱讼各有所司职掌责任彼此不同此系定制令一旦无故轻易变更他日律以祖宗之法孰任其咎臣等不敢曲为河顺惟  圣明鉴纳
　　○甲子初巡抚四川都御史马昊掣松潘兵攻小东路番寨而茂州核桃沟上下关子番蛮惧遂纠白若虽打鼓诸寨生番攻围城堡游击将军张杰参将昺锡率兵讨之兵□杀指挥庞昇千户何英百户李高及军士死者四十余人杰亦死巡按御史黎龙因劾昊及锡等失机罪得旨昊等姑宥之令龙覆勘其用兵进止机宜仍令镇巡官审处
　　○乙丑复除病痊御史陈察于河南道
　　○南京给事中易瓒言地方饥荒奸谋不轨之言日至都人惊疑请令科道官各一人点闸门禁关防奸细兵部覆议宜敕内外守备参赞等官练兵严备仍暂令南京科道官每月一再出其不意分行阅视而治失伍者罪从之
　　○敕南京内外守备参赞并操江提督巡抚等官练兵沿江巡哨防御以江洋贼作乱从兵部议也
　　○兵部覆南京给事中孙懋所陈江防六事一南京军职数多宜足各营把总之用如果缺人方许举外卫官之贤者一新江口官军宜选精壮者补之有骑射精熟者听提督操江官加赏一军器自内军关领者年久损坏宜令操江巡江官验之一战舰宜令南京兵部会工部以时修备一新江口有左右二河宜先浚右河□深广可通潮汐左河俟年丰议处之一水战宜募吴越舟子教习无事虚文诏如议
　　○丙寅遣司礼监官祭中霤之神
　　○给事中吴兼王子漠御史杨百之并敕光禄寺卿冯兰奸贪奔竞诟辱言官百之又劾提督军务右都御史邓璋机巧奸深贪迹素署吏部以去留请诏皆留之
　　○给宁化王府故奉国将军表折母夫人及宫眷养瞻米岁五十石
　　○太岳太和山太监许满复奏乞长芦运司盐三千引给散道众户部言前此太监潘真已有此请一年之间不宜再给诏仍与之
　　○丁卯太监萧敬传旨加宣府巡抚左佥都御史甯杲赞理军务
　　○升赏潮州箭灌禾村等处地方获功官军民壮□夫猺兵广州右卫都指挥佥事杨懋等二千四百二十七人有差
　　○戊辰今江西把总运粮署都指挥使王佐充参将协同漕运以广西署都指挥佥事王继善代佐把总运粮
　　○大学士杨廷和等言各镇守总兵官巡抚都御史及镇守太监各有一定职掌敕书彼此不同皆有深意此  累朝成法也是以臣等于宣大镇巡等官敕书惟遵成法如旧稿进呈不敢苟从一时新命盖虑他日  圣心悔悟责怒臣等以为不能固诤加以罪戾则臣等死有余愧矣令甯杲敕书仍宜如前任巡抚者敢以旧稿进得旨览奏已悉但前次巡狩各官随侍有事辄往返者数次今特通降便宜敕书吏易于行事耳是后永为定规
　　○己巳陕西西安府大风拔木
　　○辛未命右佥都御史李钺清理军职贴黄
　　○癸酉升户部右侍郎郑宗仁为本部左侍郎改刑部右侍郎边宪为户部右侍郎
　　○乙亥升赏辽东清河堡获功阵亡被伤官军定辽后卫正千户查敖等二百四十七人有差
　　○升锦衣卫正千户齐良为指挥佥事并授其弟四人为副千户所镇抚世袭皆仁和大长公主子援例陈乞也
　　○以长芦运司盐四千引给南京供应机房太监刚聪以供织造先是巡盐御史王完言军国之需仰给盐课  祖宗立法甚严近年乃以资织造之用阻坏盐法乞停止户部议如所请不许
　　○淮给南京文武官员四月八月俸俱以本色不为例时南京米价踊贵也
