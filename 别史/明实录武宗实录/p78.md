<!-- { "loadSidebar": true } -->
明武宗毅皇帝实录卷之四十四
　　正德三年十一月乙未朔钦天监进正德四年大统历  上御奉天殿受之赐亲王及文武群臣颁行天下
　　○户部议覆南京工部右侍郎毕亨赈济湖广河南事宜一湖广各项事例纳银二十六万二百余两浙江池州等府解银一十七万一千三百余两已经题准通运来京以补该省起运两京粮数于内准量留一十万两赈济一湖广今年漕运粮储二十五万石已准留本处赈济而岁荒不能徵完饥民失望宜将左侍郎韩福徵完米七十七万八千二百余石内先支二十五万石赈济候秋粮徵完补还一河南南阳汝宁等府灾伤查得二府钱粮粮足赈济宜行本官就将仓库无碍钱米酌量兼支如果不敷将灾轻别府各项纳银未解未纳者具数上请一湖广并河南灾重府分一应不急工程杂泛差徭尽行停止以宽民力其内府供应钱粮及紧急军需通融改派无灾府县办纳俱准议
　　○巡抚辽东都御史刘瓛等陈济边足饷六事一本镇当差舍余十三万二千一百余名内摘出十分之二为二万六千四百人各令出银一两五钱岁可得三万九千六百余两一原佥金复盖并右屯四卫修边丁夫一万四千三百余名离边八百余里往返艰苦宜免其动调亦各纳银如舍余岁可得二万一千四百九十余两一先年于各卫舍余三丁抽一分拨操守又各与帮丁一名共万有七千二百九十余名今边事宁息宜放回耕种各纳银如丁夫既省粮赏岁可得二万五千九百余两一金复盖并右屯卫地方旧设防倭守墩军五百余名及金盖右屯三卫守城虚占舍余五百四十余名及所属二十五卫杂役舍余二千八百二十余名俱可查革令纳银如前数岁可得五千八百余两一属卫轻差余丁二千八百八十余名宜免其纳米纳纸纳草纳柴等役令纳银如前岁可得四千三百二十余两一苑马寺养马军三百四十四人无他重役宜尽革其月粮事下兵部议覆得旨舍余出银供饷仍令巡按御史会审可否必人实乐从乃以闻养马军人月支米五斗余多从之
　　○户部言凤阳淮安扬庐等处灾荒重大累经守臣奏请简命大臣往理钱粮以救饿莩先已敕侍郎王琼赈济南京矣南京离凤阳不远宜命琼往来凤阳等府会同镇巡官从长计处设法赈恤本部先运事例银十万两前往接济仍量支南京各卫仓粮三十万委官搬运验口给散仍拨补未解事例银十五万两送南京户部折放官军月粮  上从之仍令琼设法赈济务使民沾实惠若有救荒事宜其悉以闻
　　○大同府蔚州地震声如鼓
　　○丙申刑部尚书王鉴之以疾乞休诏褒慰令善加调摄以副委任不允辞
　　○夜大雾次日卯时渐散○降礼科给事中曾大显为浙江布政司照磨贵州道监察御史刘金为直隶桃源县丞大显与金以查勘钱榖参官忤瑾意系狱各杖二十而降之
　　○丁酉命隆平侯张祐从弟禄袭爵
　　○赏大同小寺岭获功官旗军舍姜义等一百四十一人银绢有差
　　○户部言宣府缺乏粮草守臣先已召商籴买分拨各仓接济宜以本部运去银十五万内照数给还商人余存银六万八千三百余两令及时籴买粮料于极边紧要缺粮仓场上纳其腹里蔚州等处官军月料姑照时折支  上从之
　　○管大汉将军驸马都尉樊凯题据管班千户孟文达等呈称大汉百户宋锦病狂易不受约束乞下兵部审验而处之锦称无疾讯诸其邻亦然兵部覆请行法司鞫问得旨文达等并锦锦衣卫俱执送镇抚司考讯仍行缉事衙门访察待得实并凯以闻既而罢凯不用
　　○戊戌户部奏原任户科都给事中韩智河南按察司副使韩普各坐事罚米输宣大今智普皆死其子诉乞分豁诏以各官既死令其家各输米百石于京仓
　　○命永兴荣惠王诚澜再从侄奉国将军秉榉袭永兴王爵  祖训及故事无有以庶堂侄袭堂伯爵者诚澜薨无嗣惟秉榉与之同出恭宪王后先已命之主丧至是诚澜妃杨氏以袭爵请下礼部议之再三乃许之
　　○己亥升南京山东道监察御史罗善刑部署员外郎王金临江府同知顾景祥真定府同知陈暐俱为按察司佥事善狭西金浙江景祥湖广暐四川○夜东方流星起自井宿东北行至轩辕青白色发先如蓝尾迹烟散
　　○台州临海县火焚毁县治及军民庐舍三千余间男女死者二十六人
　　○庚子镇守延安庆阳等处太监刘保奏称榆林在库银两并各营堡粮草不勾主客兵马支用乞要开中淮浙引盐及催徵狭西地方递年拖欠税粮户部议覆该省见报灾伤未经定有分数其各处运司盐课又经题差科道官定价变卖银两有碍开中宜转行巡按御史勘灾伤州县从实定拟仍通查一省每年该起运若干本年除灾伤外该徵若干生员上纳银两可勾若干设使召商开中引盐每引定米若干或草若干督同布政司掌印管粮官不分延绥甘肃宁夏通融会计明白造册奏缴以凭查议上请  上是其言
　　○赐襄垣王府镇国将军仕坏  祖训条章  皇明典礼洪武礼制各一部从其请也
　　○吏科给事中何绍正户科给事中卢纶颁历导驾俱以失仪为侍班御史所纠下锦衣卫狱绍正杖二十调海州判官纶杖二十释之
　　○辛丑升广西按察司副使陈崇德为广西布政司左参政
　　○给事中白思诚监察御史储珊查奏辽东仓库自弘治十五年迄于正德三年各年滥费那移等项银两并劾都御史王宗彝陈珤张鼐马中锡韩重原任兵部尚书马文升侍郎熊绣原任户部尚书佀钟顾佐韩文侍郎王俨李孟旸王佐张缙郎中陈大章刘鉴王济王荩刘绎罗荣居达杨志学参政缪昌甯举冒政参议方矩佥事王中巡按御史王献臣胡王□赞盘粮给事中吴蕣去任太监孙振总兵官定西侯蒋骥俱合提问户部议覆李孟晹陈珤刘鉴王中俱病故其各官统乞裁处  上以宗彝等不以钱粮为重巧取浪费有负重托各罚米赎罪宗彝重济昌举绎各罚米一千石献臣蕣王□赞缙荣文升绣大章钟佐佐文达志学五百石俱输宣大仓还令御史督限完足回奏中锡鼐荩绎政矩见缘事追陪粮草待事完以闻骥振非监管人员不必究问思诚珊查盘允当各升俸一级时刘瑾用事权倾中外思诚珊承望风旨以参官过当升级士论鄙之
　　○丁忧参议贾璇坐监凉州粮草有亏折为科道官所劾责令倍偿璇奏亏折乃附余况丁忧与去任同乞原宥许之仍罚赎罪米百石输京仓
　　○癸卯撒马儿罕番王沙亦癿王等各遣使马黑麻火者等贡马驼及方物赐彩叚等物有差
　　○致仕南京户部尚书郑纪卒纪字廷纲福建仙游人天顺庚辰进士改翰林庶吉士授检讨  宪庙登极献太平十二策寻移疾归踰二十年再起供职升浙江副使提督学校弘治二年召为国子祭酒会  万寿节修斋醮礼部预取监生供事纪以为不可上＜锍-釒＞谏不听踰年改南京左通政升南京太常寺卿南京户部右侍郎久之进本部尚书致仕至是卒年七十余赐祭葬如例纪姿貌英特气象方整为文章明白条鬯而尤以用世之学自许其为提学时正乐舞行乡射毁淫祠皆有裨风教既调官南京犹数言事上在东宫行冠礼纪采自周文王以来嘉言善行凡百条各绘图作赞名曰圣功图以进在户部尤多建明皆关钱榖大计中间屡被论劾盖以其家食既久一旦复出而骤至通显不免有积薪之议然纪之才略实有过人者大学士刘健以同年故知之最深故浮言卒不能撼而  上亦任之不疑也纪次子主敬亦举进士为户部主事卒
　　○哈密卫忠顺王速坛拜牙即遣使臣都督写亦虎仙等贡驼马赐彩叚等物有差
　　○甲辰升山西按察司佥事萧渊为福建副使广西佥事丁隆为本司副使
　　○升顺天府尹胡汝砺为户部左侍郎○兵部奏西南捕盗指挥王英日久无所获其怠事可知宜送原营收操得旨西南强贼累劫夺官银英乃坐视不理仍降一级送营操备
　　○河南卫辉府地震
　　○乙巳赐仁和大长公主定兴新安二县庄田三百七顷九十余亩因其请也
　　○户科给事中谢讷等奏会同左少监韦霦等盘过广东布政司库藏金一百五两各项银二十六万一千一百三十六两玻璃器一十九事诏送内承运库贮之
　　○丁未暂免凤庐淮扬四府滁和徐三州正德二年以前积欠马匹以地方灾伤重大故也
　　○巡抚延绥都察院右副都御史杜忠卒忠字世臣河南河阴县人成化戊戌进士授山东新城知县历监察御史平阳府知府山西左参政四川右布政使山西左布政使擢右副都御史巡抚延绥忠醇笃谨愿不事表暴故所至虽无赫赫声而克举厥职在平阳治政不苛民颇宜之抚延绥甫一载以老疾乞休已得请矣未受代而卒
　　○戊申夜月犯六诸王东第三星
　　○以驸马都尉游泰管领大汉将军宿卫兼率奉天门东西姜擦上侍卫带刀勋卫等官
　　○致仕工部左侍郎潘礼卒礼字嘉会归德卫人天顺庚辰进士授给事中转左给事中擢通政司参议右通政以忧去服阕改南京入为太仆寺卿管易州山厂迁工部左侍郎任如故厂有嬴利礼一无所取由是以廉洁知名弘治中三＜锍-釒＞请老进资善大夫给驿归归十三年为正德丙寅于时年八十有一矣草舍饭蔬意恬如也巡抚河南都御史韩邦问言于朝诏有司月给米三石以示优老养廉之意初归德有河患礼归乃居乡一日寇至无可取物礼曰有酒可饮寇诺群饮之去礼缘是复居城中然简交际在城中常徒步出城乃御车其敦朴如此既卒其乡人愈益称之
　　○己酉礼部左侍郎管国子祭酒事谢铎致仕铎素尚恬退弘治间奏乞养病奉  孝宗旨令病愈起用至是年已七十有五矣吏部因通查给假养病等官言铎已老难复起用诏致仕并谕今后养病踰年者并致仕不必起用
　　○是夜望月食○月犯井宿钺星
　　○壬子升河南按察司佥事薛英为福建副使
　　○升建宁府同知胡瑛池州府同知刘宗儒抚州府同知曹暠为按察司佥事瑛广西宗儒山西暠云南
　　○癸丑以明日冬至节遣驸马都尉樊凯黄镛崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  恭仁康定景皇帝陵寝
　　○遣内官祭  恭让章皇后陵寝
　　○夜月犯轩辕右角星
　　○甲寅冬至节  上诣  奉先殿  奉慈殿太皇太后  皇太后宫行礼毕出御奉天殿文武群臣行庆贺礼
　　○  太皇太后  皇太后  皇后宫俱免命妇朝贺
　　○免群臣宴赐以节钱钞
　　○命西安左卫署都指挥佥事任玺守备潼关地方
　　○乙卯罚副使高崇熙米五百石以尝监督固原州等仓场粮料致浥烂亏折故也
　　○丙辰罚给事中王宸主事谢忠米各三百石坐奏支内库布疋估计未当也
　　○兵科给事中周钥自刎于桃源舟中钥勘事淮安还忽自刎比舟人觉之已不能言取纸强书字多糢糊惟识赵知府误我可怜十数字时瑾用事凡出使还者皆索赂钥与淮安知府赵俊有旧许以千金贷之竟食其言故钥忧愤而死事闻系俊至京按治钥死状乃坐俊罪巡按御史赵时中以失于奏闻亦罢为民
　　○戊午升翰林院编修吴一鹏为本院侍讲以九年秩满也
　　○工部尚书李鐩以疾乞致仁诏允之赐敕给驿归令有司给食米月四石役夫岁四人仍特与诰命
