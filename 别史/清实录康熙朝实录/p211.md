<!-- { "loadSidebar": true } -->
○户科给事中孙蕙、题参原任广东提督今升銮仪使严自明、任广东提督时、甘心从逆、反正之后、皇上宽恩、待以不死、且授以将军、升为銮仪使、自应闻命驰赴、乃严自明、迟至二年后、始行到任、莅任未几、又疏请往云南找寻眷口、行至扬州、托疾逗留、日肆声歌、且纵其子严愈、在泰州地方、肆虐殃民、请斥革究拟。疏入、下部察议。寻兵部议、严自明、应革职、并革三等阿达哈哈番、妻子家产、交内务府。伊子知州严愈、交吏部议。得上□日、严自明、著革去銮仪使、三等阿达哈哈番。从宽免交内务府。著入旗。余如议　　

○己亥。上诣太皇太后宫、问安　　

○辛丑。升护军参领喀岱、为正黄旗蒙古副都统　　

○升正白旗参领邵凤翔、为杭州副都统　　

○旌表山东节妇、临淄县齐氏、寿光县王氏、烈妇、曹县石氏、潍县孙氏、并给银建坊如例　　

○壬寅。上诣皇太后宫、问安　　

○予故辅国公巩安、祭葬如例　　

○癸卯。予福建阵亡佐领张廷福、祭葬如例　　

○甲辰。上诣太皇太后宫、问安　　

○文华殿大学士冯溥、以老乞休。得上□日、卿辅弼重臣、端敏练达、简任机务、效力有年、勤劳素著、倚毗方殷、览奏、以年迈请休、情词恳切、准以原官致仁、乘驿回籍、著差官护送、以示眷怀　　

○以内阁学士王国安、为浙江巡抚　　

○乙巳。命奋威将军平凉提督王进宝、驰驿来京。兵马事务、令伊子王用予、暂行带管　　

○翰林院掌院学士陈廷敬、撰拟乐章十四章进呈。得上□日、该衙门敬慎肄习　　

○以故三等公图海子诺敏、袭爵　　

○升护军参领巴土、为镶黄旗满洲副都统　　

秋。七月。丙午朔。享。太庙。上亲诣行礼　　

○戊申。理藩院题、进贡厄鲁特丹津鄂木布来。使额尔克等、因无噶尔丹博硕克图汗票文、不许进关、令回归化城贸易。得上□日、丹津鄂木布来使、如不许进关、恐非柔远之道。著进关贸易　　

○己酉。上诣太皇太后宫、问安　　

○谕吏部、图治首在安民、劝善莫先惩恶、必咨询廉访、责有专官、而后民隐得以上闻、奸顽为之敛戢。近闻直隶各省地方、多有绅衿势要、土棍豪强、及旗下凶恶人员、并庄头等、纵暴恣行、武断乡曲。有司畏威而不敢问、大吏徇隐而不能纠、非特遣大臣巡察、难以祛除积弊。直隶为畿辅重地、尤宜首先澄清。今应遣大臣一员、前往会同该抚、巡历地方。有势要豪强、旗人庄头、大为民害者、廉访确实恶迹、指名题参、重加惩处、以警奸徒、用安良善、副朕移易风俗、爱养民生至意。应遣大臣、尔部开列具奏　　

○以故二等精奇尼哈番晋布子苏尔泰、袭职　　

○予故一等精奇尼哈番噶尔玛、祭葬如例　　

○予湖广阵亡六品官觉罗郭和礼、八品官觉罗萨鼐、江西阵亡七品官觉罗达林、觉罗星德、致祭银两　　

○庚戌。上诣太皇太后宫、问安　　

○升盛京刑部侍郎杭艾、为都察院左都御史　　

○壬子。升内阁侍读学士金世鉴、为内阁学士兼礼部侍郎　　

○癸丑。上诣太皇太后皇太后宫、问安　　

○旌表福建烈妇何氏、黄氏、钟氏、郑氏、贞女林氏、给银建坊如例　　

○甲寅。遣刑部尚书魏象枢、吏部侍郎科尔坤、巡察直隶地方　　

○以二等阿达哈哈番佐领颁迪、为昭陵总管　　

○户部题、工科给事中姚缔虞条奏、常平等仓积贮。应行严察。查常平等仓、前经严饬、加意收贮、应无庸议。得上□日、各省常平等仓、积贮米数、甚属要务。有此积贮、偶遇年谷不丰、彼地人民、即大有禆益。虽先经奉上□日通行、恐有名鲜实、一遇水旱议赈之时、未能接济、致民生艰困。今将某省实心奉行、某省奉行不力、其逐一察议具奏。寻议、州县卫所官员、设法劝捐、一年内劝输米二千石以上者、纪录一次。四千石以上者、纪录二次。六千石以上者、纪录三次。八千石以上者、纪录四次。一万石以上者、准加一级。如定有处分之例、恐有不肖官员、畏罪过派、苦累小民、是以难定处分之例。从之　　

○乙卯。先是、上以三逆荡平、武功耆定、谕大学士觉罗勒德洪、明珠等曰、今天下乂安、应遣大臣、使厄鲁特、喀尔喀、大加赏赉、俟时和草青举行。至是、议政王大臣等、奏请遣使择吉起行。得上□日、厄鲁特噶尔丹博硕克图汗处、著内大臣奇喀特、一等侍卫觉罗孙果、阿南达等去。喀尔喀左翼土谢图汗处、著领侍卫内大臣费扬古、一等台吉额驸阿喇布坦等去。泽卜尊丹巴胡土克图处、著大喇嘛垂重格隆去。车臣汗处、著散秩大臣博落特、一等台吉吴尔图纳苏图等去。额尔克戴青台吉处、著精奇尼哈番副都统班达尔沙、二等台吉额驸诺木齐等去。墨尔根台吉处、著内大臣寿世特、副都统杨岱等去。右翼所萨克图汗处、著都统阿密达、二等台吉根都什席布等去。盆楚克台吉处、著内大臣觉罗吴默纳、一等塔布囊鄂摩克图等去。厄尔德尼济农处、著都统宗室喇克达、二等台吉扎木扬等去。色冷阿海台吉处、著一等侍卫拜音察克、一等台吉拉第等去。达尔玛布里台吉处、著一等塔布囊鄂齐尔、前锋参领札木素等去。罗卜臧台吉处、著一等侍卫多尔济扎卜、二等台吉额林辰等去。各加赏赉。上召奇塔特、费扬古等、谕曰、尔等俱系贵显之臣、凡事须仰副盛典、以正大行之。尔等皆属一体、勿以满洲蒙古、各分彼此、务须同心协和。满洲大臣、不谙蒙古语言、凡议事、尔台吉塔布囊等、译宣于满洲大臣、一同商酌确妥、对答之、勿致失言。尔等所言、伊等所答、及一切传闻事件、俱备录来奏。至内地蒙古、向与喀尔喀互相盗窃、以致盗风大作、如妄行作乱生事者、各自擒拏惩究、盗何自生。盗贼既弭、则牲畜可以散放牧养、牲畜既肥、则入冬不瘦、春时孳孕、无后可虞、蒙古何至贫困。又加以各置汛哨、遇有妄行作乱之人、即从公究处、则民庶得安其生矣。其以此晓谕之。奇塔特等奏曰、敕书赏物、臣等作何交授。上曰、我朝威灵德意、天下外国、无不知之者。谅厄鲁特、喀尔喀、必大加恭敬。然伊等向行之例、俱用蒙古礼、今若凡事指授而去、或致相岐、行事反多滞碍。厄鲁特、喀尔喀、依彼蒙古之例、大加尊敬、则已。奇塔特等又奏曰、厄鲁特、喀尔喀之汗、贝勒、有赴达赖喇嘛、或至他处者、则待之乎。上曰、在旬日半月内归者、则待之。如迟、则不必待。谁为之首、即交为首之人而来。多尔济扎卜等奏曰、近闻人言、罗卜臧台吉、已为扎萨克图汗所执。如其说果真、则敕书赏物、将如之何。上曰、尔等可于沿途、细加采探、如果被执、尔等即归可也。多尔济扎卜等又奏曰、罗卜臧设有子弟代袭、则敕书赏赉、可与之乎。上曰、不可与也。虽有子弟代袭、须喀尔喀通国保奏、授为扎萨克、准纳九白之贡、始可加以恩赉。奇塔特等奏曰、理藩院移文、令臣等查询定议、收捕厄尔德尼和硕齐、巴图尔额尔克济农等、并给发贡使符验之事。伏请训上□日。上曰、此无庸多议也。尼尔德尼和硕齐等、如系噶尔丹属下。即限日收捕、如非彼属下、不能收捕、我朝另有裁夺。至给发贡使符验、前已谕檄噶尔丹矣。近见来使、有给符验者、亦有不给符验者、何项人等、给以符验、须询明。至无符验不准放入之例、亦明白晓谕之。尔等行路、如马驼等物、被小盗偷窃、当优容之、勿令追赔。更须约束随从人等、毋使妄行争斗。厄鲁特、喀尔喀、有至尔等旅寓者、须以礼貌、和蔼接待之、和则可以识其心志。奇塔特等又奏曰、厄鲁特、喀尔喀、如因皇上重加恩赉、有所馈遗、臣等可受之乎。上曰、受之　　

○赐厄鲁特噶尔丹博硕克图汗敕曰、朕惟自古帝王、统驭＜宀禹＞内、遐迩同仁、无分中外、沛恩膏于万方、布声教于四海。其历年久远、诚敬职贡者、愈加隆眷、优锡殊恩。尔噶尔丹博硕克图汗、自尔父兄、历世相承、虔修礼好、敬贡有年。延及尔身、笃尽悃忱、往来不绝、殊为可嘉。朕久欲加恩赉、以示优恤至意、祗以机务殷繁、是以未逮。兹海＜宀禹＞昇平、惠泽宜溥、特遣臣侍卫官员等、赍捧重赏、大沛恩施。尔承此宠锡、当益戴德意、殚心敬顺、以仰副朕柔远同仁、协和万邦之至意。赐喀尔喀汗、济农、台吉等敕、亦如之　　

○丙辰。予故江西巡抚刘如汉、祭葬如例　　

○丁巳。上诣太皇太后宫、问安　　

○镶红旗三等阿思哈尼哈番孟熊弼、病目失明、以其子孟绎祖、袭替戊午。上诣太皇太后皇太后宫、问安　　

○多罗平郡王罗可铎薨。上辍朝一日。予祭葬。谥曰比　　

○庚申。中元节。遣官祭永陵、福陵、昭陵、孝陵、仁孝皇后、孝昭皇后陵　　

○兵部议覆、广西提督哲尔肯疏言、怀集营官兵、已经奉裁、但僻处深山、必得官兵弹压、今议酌拨浔协守备一员、兵三百名布防、归并浔州副将兼辖。应如所请。从之　　

○辛酉。升内阁学士噶尔图、为盛京刑部侍郎　　

○癸亥。上诣太皇太后宫、问安　　

○吏部题、一等精奇尼哈番阿拉密故。开列应袭之人。奉上□日、著与原立职准塔巴图鲁亲近之人承袭。应将此一等精奇尼哈番、以准塔巴图鲁兄子抒输、袭职。其阿拉密袭职后、遇恩诏所加拜他喇布勒哈番、应销去。从之　　

○贵州威宁总兵官柯彩、以不服水土致病、乞休。得上□日、著来京候缺　　

○甲子。上诣太皇太后宫、问安　　

○召岳州投诚新补南汝总兵官王度冲、至瀛台门。上问曰、岳州陆路两次攻战、并湖中对敌情形、尔在岳州、知之宜悉、逐一详奏。王度冲奏曰、岳州初战、贼众被吴三桂诳称满洲兵力衰弱、无知者信从、遂敢对敌、以致被杀几尽。及满兵二次攻取岳州、贼兵藏在鹿角楯牌内死拒、被杀被伤者、又甚于前、故畏惧满洲锋锐、再不敢出敌。贼船高大、火器甚多、必待顺风、始行出战。然每战受伤失船、且吴应麒骄恶、运道断绝、馈运不至、属下俱思离散、又畏皇上天威、遂率兵来投。吴应麒无以自存、故即逃遁。上谕曰、尔到南汝任、必须安辑兵民、协和文武、爱惜兵丁、不可扣克钱粮、及生事地方、负朕任用之意　　

○乙丑。上诣太皇太后宫、问安　　

○予故原任尚书品级副都统觉罗外库、祭葬如例　　

○丙寅。上诣太皇太后宫、问安　　

○升侍读学士喇巴克、为内阁学士兼礼部侍郎　　

○戊辰。予故都察院左都御史达都、祭葬如例　　

○己巳。彗星见井宿度。尾长二尺余　　

