<!-- { "loadSidebar": true } -->
○工部等衙门议覆、河道总督张鹏翮疏言、修工应用材料、转运维艰。旧有运料小河一道、年久淤塞、应加挑浚深通、便于运料。武家墩、至小黄庄一带、临河旧有石堤、仅出水面二三尺不等、必须加砌。高邮、宝应、江都一带、西岸土石堤工宜修。高邮城南石坝、于秋尽水落、照前河臣所估、将五坝改为四滚水坝、办料兴修。于坝下开引河、使水有去路。桃源县黄河南岸堤工、臣亲看近长湖一带土堤、长四千二百余丈、应动帑加帮高厚、以资捍御。归仁堤临河石工、尚有罅隙桩朽之处、饬其补砌。古沟至六坝、俱系土堤、每年□山戊不□修抢修、糜费钱粮、似宜修砌石堤、以省□山戊不□修。高家堰减水坝、前河臣于成龙等、将六坝改为四滚水坝。臣覆加相度、地势相去不远、并为三滚水坝、于坝下就原有之草字河、塘漕河、开为引河、并筑顺水堤。清河县运口、至高邮州界首、一带里河、宜加挑浚深通。运口以至滨海一带、两岸堤工、伏汛届临、水势恐甚于往年、必须加帮高宽。王家营减水大坝、应酌开十余丈、两头下埽裹住、洩黄涨漫溢之水、由盐河而出。王家营引河、饬革职河道冯佑、作速挑挖深通、准其赎罪。如不成河、不准赎罪。骆马湖口正对、原筑有竹络坝一座、节宣黄湖大涨之水、今黄河身高、自去□山戊不□水涨、漫缺二段、黄河反流入骆马湖口、汇入中河、亟宜堵筑、以御黄水。俟此口堵后、然后将中河头煞堵塞、引骆马湖水、由旧中河、进石闸、入黄河、助黄刷沙。如遇黄水大涨、恐其倒灌、则闭闸以御之。此闸向因金门下窄上宽、不能下板到底、应改修合式、挑挖引河深通、然后议堵中河、引水入黄。王家堂缺口、所修月堤、系浮沙单薄、应培修高厚、作为正堤。徐城对岸沙嘴、应挑挖引河、资其冲刷河嘴、以杀大溜水势。郭家嘴、旧有石工、至北门迤西而止、臣率河官量度、自北门石工头起、至段家庄止、长六百五十余丈、加砌石工、与旧石工一律平整、不惟可保城池、且可省□山戊不□修之费。苏家山石嘴、挑出河心、以致韩家山一带冲溃、应自杨家楼起、至段家庄月堤止、筑月堤长四百丈、以作重门之障。黄运中三河堤岸、见在勒限修筑。徐州、邳州、雎宁、宿迁、桃源、清河、山阳、安东、各州县黄河险工、臣逐一勘明、应动支□山戊不□修钱粮、进埽防护。仍饬该管官、当伏秋二汛、昼夜防守、务期保固。均应如所请。从之　　

○己卯。上诣皇太后宫、问安　　

○辛巳。工部郎中蓟赛等、差往镇江等处、察勘战船、请训上□日。上曰、朕南巡时、见坏船俱置江岸。尔等今去察明坏船数目、一面具题、一面交总督作速修理。尔等系保举之员、故特委以要务、所察之数、不从直具奏、并所修不坚、朕必归过尔等矣　　

○癸未。户部题、署四川陕西总督礼部尚书席尔达咨称、游击冯君洗二十员、既奉上□日给与世职、其拖沙喇哈番之俸、并见任柴薪等项银、均请支给。查各省绿旗官员内、有本身立功、并承袭之员、职任虽同、而支给俸银、多寡不等。嗣后绿旗官员内有世职者、将伊等。见任俸禄、并柴薪等银、与世职之俸、两项合算、择其多者、将一项给与。通行各省将军督抚提镇、一体遵行。从之　　

○以江西南昌总兵官石如璜、为广州左翼汉军副都统　　

○刑部题、盛京刑部侍郎额赫礼、理事官顾仪、审理逃人花色一案。不将司官徇情之处察出、应革职。得上□日、额赫礼、顾仪、著革职、留于盛京披甲效力　　

○乙酉。上诣皇太后宫、问安　　

○以吏部右侍郎兼翰林院掌院学士韩菼、充经筵讲官　　

○喀尔喀多罗郡王色冷阿海故。部议、此爵并非世袭不替者、应否承袭、请上□日定夺。得上□日、著其子拉玛札卜、袭多罗贝勒　　

○丁亥。上谕大学士九卿等曰、考取举人进士、特为得人耳、若或行贿夤缘而得之、则出身之本源不清、而欲冀他日之为忠臣良吏、得乎。今朕意欲凡系大臣子弟、另编字号、令其于此中较阅、自必选择其文之优劣。大臣子弟、既得选中、又不致妨孤寒之路。如此、则于考试一事、大有禆益、尔等议奏。又谕曰、今科乡场、曾令宗室考试。宗室朕素加恩、何患无官。嗣后停其考试　　

○旌表山东烈妇、杨小隆妻赵氏、持刀拒奸、被伤殒命、给银建坊如例　　

○己丑。上诣皇太后宫、问安　　

○庚寅。升顺天府府尹甘国枢、为都察院左副都御史　　

○升直隶大名副将朱廷柱、为云南开化总兵官。孝陵副。将管源忠、为江西南昌总兵官　　

○辛卯。河道总督张鹏翮、条奏河工九款。一、堤工宜坚筑加帮之堤、应将原堤、重用夯杵、密打数遍、俾极坚实、而后于上再加新土。创筑之堤、先将平地夯深数寸、而后于上加土建筑、层层如式夯杵行硪、务期坚固、不许近堤取土、亦不许挖伤民间坟墓。该道厅不时往来巡查。如有此等情弊、即将承筑官揭报、以凭参究。一、桩工宜用整木、签钉入地极深。埽用整柴镶压、极其坚固。如仍前将木柴截用、修筑不坚、旋修旋坏、该道厅指名揭报、以凭参拏追究。一、平常工程、概用龙尾埽、稀钉排桩、一遇风浪、即行塌卸、虚糜帑金、应行停止。一、修砌石工宜得法。马牙、梅花等桩、皆须用整木密钉、务极坚深。面里丁头等石、务极平整。石灰须用重筛筛过、多用米汁、调和捣杵、极其胶粘、以之灌入、令其无缝不到。又用铁锭铁锔、联络上下、合为一片。如或料物不堪、短少灰米、以及修砌草率、立即指名揭报、以凭据实参究。一、□山戊不□抢各工、用埽最多、而工程以平报险、用料以少报多、不无虚冒之弊。本年修理、次年估销、新陈相因、易于牵混。嗣后呈报险工、一面估计数目申详、如系假捏、即以谎报题参处分。一、挑河工程、务将挑出之土、尽堆于原估堤上、层层夯硪成堤、使之高宽、以资捍御。挖河人员、务须照估挑挖宽深、不许将散土堆积、以滋假河之弊。倘复蹈前辙、以及引水淹漫、虚报淤塞者、除挑过土方、用过钱粮、一概不准销算外、仍以侵冒误工、严参拏问。一、臣查阅河工、见顶冲大溜之处、对岸必有沙嘴挺出、此河曲之故也。从此曲处、挑挖引河、以杀水势、则对岸险工可平、诚有如圣谕指示者。因询河官、何以不即遵行、据称挑挖引河、需费钱粮甚多。挖后引水大溜、始能成河、若逢缓水、必致沙淤、例应追赔、是以人心惧缩。臣思河工虚应故事、挑挖不如式者、理应赔修。若实心任事、挑挖之后、偶致淤垫者、应请圣恩免其赔修、庶几人无畏缩。我皇上挑直之谕、可以实见之奉行、而河工有底绩之期矣。一、河工官员、有实心任事、不避劳怨、不侵帑金、修防坚固者、工成之日、优叙即用。其怠玩推诿、虚冒钱粮、工程不坚固者、即应纠参、严加治罪。一、挑河筑堤、雇夫动至数千、寒暑风雨、极其劳苦、工成之日、应给印票、该地方查验、免其杂项差徭、以酬其劳。以上各条。仰请天语申饬。勒石河上、永远遵守。得上□日、览奏、条陈河工弊端、详悉切要、极其周备。著九卿詹事科道、会同速行确议具奏　　

○敕谕第巴等曰、边境向有定处。尔纵放营官喋吧昌侧集烈、将四川打箭炉内土司蛇蜡喳吧居住地方、恃强尽行霸占。渐次侵踞河东乌泥、若泥、凡州三处、潜有窥伺嘉庆擦道之意。又因内土司蛇蜡喳吧漏言、遂致于死。种种狂悖、实难宽假。川陕总督席尔达、已经具题、据此岂非尔私示所属人等、侵犯边境生事。边境地方、岂可让与寸地。此等事情、尔俱违悖妄行。敕上□日一到、将渐次侵占打箭炉、及版图内土司地方、俱著退还。打死内土司蛇蜡喳吧之营官、即拏解送。不然、生事之罪、归与尔身、彼时悔之不及矣　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十九


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿

大学士仍兼管史部户部尚书翰林院学院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉

敕修　　

康熙三十九年。庚辰。秋。七月。壬辰朔。享太庙。遣内大臣都统公鄂伦岱行礼　　

○升内阁学士布泰为盛京刑部侍郎　　

○癸巳。上诣皇太后宫、问安　　

○甲午。谕河道总督张鹏翮、归仁堤、便民闸等口、俱已堵塞。其毛城铺迤下等口、尚未堵塞、将便民闸等口堵塞、则毛城铺等口所出之水、由何处洩去、必致散漫各处、民受大害。此关系紧要、宜速筹一策　　

○乙未。上召刑部侍郎常绶、并员外郎费养古、谕曰、张鹏翮深悉河务、条奏详明。但任事伊始、即如此严切、后将难继。其所奏下桩处、朕南巡时、亦曾面谕于成龙。今张鹏翮所奏如此、方见朕言之当。治河石料、抛置水次、以致冲没者颇多。于成龙监修河务、尝身立淤泥中、竭力督催、故人皆奋勉。但彼偶离其地、属员则安逸是图、无所顾恤矣。且闻或于河岸陡峻处、略加削直、即冒称堤工者有之。张鹏翮、见奏事宜、固为详明、但彼所辖地方辽阔、不得不分委属员、后来功效、难以预必。尔等视河屡矣、今观此奏、以为何如。常绶奏曰、后效难于逆料、诚如圣谕　　

○理藩院题、商南多尔济等、所奏策妄阿喇布坦、遣人往青海台吉处等事、毋庸议。上曰、此事、目前观之、虽属甚小、将来大有关系。该部拟以毋庸议、倘青海台吉等、遣人以所奏闻事、问商南多尔济、则商南多尔济、何以答之。策妄阿喇布坦、人甚狡猾。其口称往征第巴、或因力不及而虚张声势、或欲往征、以此问曾往彼处侍郎常绶等、再行具奏　　

