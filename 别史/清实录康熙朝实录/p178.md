<!-- { "loadSidebar": true } -->
○郭尔罗斯三等台吉鄂齐尔等、自荆州凯旋。遣内大臣寿世特等、迎劳之　　

○甲辰。上诣太皇太后宫、问安　　

○杜尔伯特三等台吉俄木布等、自荆州凯旋。遣内大臣塔达等、迎劳之　　

○谕议政王大臣等、将军王进宝、副朕超擢显用之意、亲统官兵、冒险前进、首先恢复汉中。提督赵良栋、亦副朕优擢之意、亲统官兵、恢复徽州、随取略阳。彼等皆报朕之恩、实心效力。今乘此破贼之势、即恢复保宁、平定四川、亦有何难。进取汉中各路官兵、王进宝、赵良栋等、作何调遣、前取保宁、平定四川、可详加定议、知会大将军、酌量而行。大将军公图海、率领大兵之半、屯驻凤翔、防守狭西通省。以护军统领吴丹为将军、率大兵之半、继王进宝、赵良栋后。务俾粮饷无或断绝。与总督哈占等、会议而行。提督孙思克、止率其所部兵、驻防原守汛地。湖广提督徐治都、速统舟师、乘兹胜势、沿江直取重庆。将军噶尔汉、总督杨茂勋、提督佟国瑶等、已进兴安、迄今尚未奏捷、怯懦已甚。俟恢复兴安之日、噶尔汉等、俱撤还原守地方。前所有功绩、尽行削去。该部严察议处。噶尔汉、佟国瑶、令防守郧阳诸处。杨茂勋率所部官兵、速自郧阳启行。由荆门当阳、迅至彝陵、与徐治都直从江路而进、奋力平定四川、以赎其罪　　

○升狭西按察使麻尔图、为狭西布政使司布政使　　

○升浙江衢州副将李承恩、为福建同安总兵官　　

○裁浙江水师提督、并提标中军参将、守备、千、把、等员。设总兵官一员、镇守黄岩　　

○乙巳。谕户部、兵部、前据大将军等、疏称王屏藩诸贼、于汉中兴安诸处、拥众数万、坚守抗拒。以此推之、必广储粮饷、为数年之备。今我大兵骤入、恢复之地、贼所聚粮、必已多得。当此逆贼军败怀疑、人心涣散之会、削平地方、似尚不难。惟蜀路运粮、最为重要。宜于所复城池村落、遍访贼积米谷、悉行察收、俾进蜀官兵、不误支给、则于国家大事、裨益非细。诸将军大臣等、俱宜殚心储备、所获汉中诸处钱粮米谷、节省支用、副朕灭寇安民至意。嗣后所至之地、惟宜以此为急务。尔部即遵谕速行　　

○户部议覆、直隶巡抚金世德疏言、本年地震、通州、三河、平谷、被灾最重。应将本年地丁钱粮、尽行蠲免。其香河、武清、永清、宝坻等县、被灾稍次者、蠲免额赋十之三。蓟州、固安县、被灾又次者、免十之二。应如所请。得上□日、依议。通州等处人民被灾。朕心深为恻悯。这蠲免钱粮、著该抚率地方官、殚心料理。务俾小民得沾实惠、以副朕轸恤灾伤之意　　

○丙午。荆州出征被创身故扎鲁特二等台吉和克津、阵亡科尔沁骁骑校扎木束等、丧至。遣内大臣公噶布喇、散秩大臣博落特等、以茶酒往奠之　　

○免长芦灶地、本年分旱灾额赋有差　　

○奋威将军平凉提督王进宝疏报、伪将军杨永祚、伪总兵孙启耀等投诚。下部知之　　

○戊申。上诣太皇太后皇太后宫、问安　　

○己酉。湖广总督蔡毓荣疏言、辰沅水路、直达武陵。贼据上游、于白溶诸处、泊船最多。贼既依陆路之险、又从水路窥伺。若我师悉由陆路进攻、恐贼轻舟顺流、以袭我师之后。上谕、贼据水路。我师船舰、不可不备。该督其动支正项钱粮、造八桨小船二百、配拨官兵。水手舵工、训练熟习、以济剿御　　

○庚戌。冬至。祀天于圜丘。上亲诣行礼　　

○停止次日朝贺　　

○遣官祭永陵、福陵、昭陵、孝陵、仁孝皇后、孝昭皇后　　

○福建总督姚启圣疏言、臣以进攻厦门、金门等岛、酌拨兵一万四千名、赴水师提督万正色军前。第沿海诸汛地、兵力单弱。请召募新兵补额。得上□日、进取厦门金门诸处、事关重要。该督调发兵丁、听万正色统领、克期破贼。其所请募兵补额、俟大将军康亲王、题明满兵应撤应留之处、再议　　

○辛亥。岳州阵亡护军校署章京希礼布丧至。遣二等侍卫达尔赛、以茶酒往奠之　　

○补行福建戊午科乡试。以户部郎中刘元勋、为正考官。大理寺评事白梦鼐、为副考官　　

○壬子。谕议政王大臣等、今将军王进宝等、率领官兵、直入汉中诸处。逆贼王屏藩等、分道败遁。当此蜀贼震动之际、速由重庆、夔州进兵、则恢复蜀省不难。今湖广船舰已成。前虽有上□日、令提督徐治都等、率舟师溯江而上、直取重庆。又令总督杨茂勋、速往会徐治都、协力进剿。恐复观望迟延、亦未可知。著差郎中苏赫臣、赴杨茂勋军前、趣兵速赴彝陵、克期前进、并令与杨茂勋同行、不时侦探军情以闻　　

○先是、福建巡抚吴兴祚、请修理战舰。上遣吏部郎中萨耳图等、往闽督修。至是、吴兴祚又疏言、战舰二百五十艘、见在修理。若待竣工齐发、恐误风汛之期。请以修缮已毕者、同新造鸟船、配兵先发。余俟萨耳图等、督趣告竣。上谕、战舰乃破贼急需。其令巡抚吴兴祚、同萨耳图等、速行修治。无误万正色师期　　

○安南国王黎惟祯、庆贺大捷疏言、逆贼吴三桂、变乱数年、阻臣国入贡之路。又屡差伪官、多方胁诱、令臣服从。臣区区忠悃、不敢从逆。乃有本国逆臣莫元清、背恩从贼、与吴三桂密相缔结、领兵马万余、潜入臣国高平、图为掩袭。今幸仰仗天威、滇南逆党、指日成擒。臣请缮修贡仪、一面遣陪臣、赴京朝贺。一面遣兵、擒追逆党莫元清、明正其罪。得上□日、著议政王大臣等会议。寻议覆、该国王不忘皇恩。竭尽忠诚、不肯从逆。今又庆贺进贡。应交与礼部、照安南国王进贡旧例遵行。至该国王既称莫元清投顺逆贼、差兵追擒。应无庸议。从之　　

○甲寅。狭西提督赵良栋疏言、臣攻取略阳、随发兵三路进剿。数次击败贼众、共斩六千余人。恢复阳平关。上谕议政王大臣等、阳平关逼近宁羗、系入蜀之路。沔县亦与汉中相近。今提督赵良栋、恢复徽州、直取略阳阳平关。其意或欲进定四川。倘不及与将军王进宝等共议、乘机径往定蜀、则满洲大兵、不可不为后继。兹事最关重大。其檄趣将军吴丹、偕总督哈占、速统大兵、为进定四川官兵后应、运致粮饷、相继不绝。毋使军机有误　　

○昭武将军福建提督杨捷疏报、江西贼首伪都督吕贵等、率贼三千余人犯崇汛。建宁城守游击李英、率领官兵、破贼于岑阳山、悉歼其众。下部议叙　　

○乙卯。定远平寇大将军和硕安亲王岳乐疏言、臣等遵上□日公议、每佐领留兵十二人、防守武冈州诸处。其每佐领八人、前锋二百人、护军每佐领三人、骁骑并汉军每佐领五人、俱行遣还。令固山贝子章泰、内大臣阿密达、护军统领桑遏、署护军统领伯郎肃、辅国将军宗室瓦山、前锋统领硕岱、副都统伊巴汉、署副都统穆森、雅哈喇等、率之而行。其留守之兵、令实授都统品级穆占等统领。于是议政王大臣等议奏、顷者大将军贝勒察尼、每佐领发回兵八人。奉上□日每佐领撤还六人。今安亲王军前、所有满兵、亦宜每佐领撤还六人。大臣官员留者、与发回者、俱如王奏。上谕、安亲王自统兵以来、各处立功甚多。随往官兵亦多效力。如王所题、令其亲率每佐领兵八人还京。固山贝子章泰、授为定远平寇大将军。以王敕印、留与章泰。令章泰、穆占、同心协意、商搉而行。但见在与贼对垒。所撤之兵数虽不多、而湖南初经底定、投诚之兵甚众、乘此撤兵之时、恐奸宄窃发、亦未可定。章泰等、宜熟计防守。其间有可行之机、务乘时进取、毋失事会　　

○岳乐又奏、岳州今系内地。岳州兵每佐领二人、似宜撤还京师。上曰、岳州今不必守。大将军顺承郡王、应于岳州、荆州诸处兵内、拨征行在先、进剿劳苦者、每佐领二人、与安亲王率还大兵、一同启行。又汉中诸处、已经恢复。顺承郡王所统兵内、若有应发回者、速行奏闻　　

○升福建驿传道王国泰、为江南安徽按察使司按察使　　

○丁巳。谕兵部、江西提督赵国祚、老病不能效力。准以原品解任。提督员缺、停其补授。全省地方、俱令提督许贞统辖　　

○免山东邹平等十州县、本年分旱灾额赋有差　　

○己未。奉命大将军和硕康亲王杰书疏报、靖南王耿精忠、平南将军都统赖塔等、调遣官兵、败海寇于鳌头山。下部议叙　　

○庚申。升护军统领喇赛、为镶蓝旗蒙古都统　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十六




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十七　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十八年。己未。十二月。壬戌朔。升护军统领马缉、为镶白旗满洲都统　　

○先是、湖广总督蔡毓荣疏言、大兵进取辰龙关、必由枫木岭一路齐进。请专责一人总统之。至是、议政王大臣等、以蔡毓荣周有德二人、请上□日简用。上命蔡毓荣为绥远将军。赐敕谕曰、大兵进剿云贵、各路绿旗官兵、必须专责一人、总辖调遣、始克允济。特授尔为绥远将军。总辖常德武冈等处。所有各省调拨官兵、及湖广全省绿旗兵马、听尔酌量调度前进、底定疆圉。总督董卫国、周有德。提督桑峨、赵赖、周卜世、俱听尔节制、商酌而行。一切平定云贵、及剿抚事宜、惟尔专责。至楚中见任文职官员、听尔遴选贤能、携赴军前调用。如有能备刍粮、克济军机、及官兵有能首先夺关、冒险直入、击败贼众者、尔即开列劳绩、具疏奏闻、论功加等议叙。如有临阵退缩、运粮违误者、副将、知府以下各官、即以军法从事。其以上各官、指名飞章参劾、从重治罪。水陆兵将不相习者、尔即具奏、酌行更调。尔定期进取、恢复地方。将破贼事宜、密行知会广西、狭西等处、王、将军、提督等、齐乘机会而行。尔须严督兵将、相机前进、力行剿除。毋得迟延、坐失时会。仍严加侦探、毋致疎虞。大兵一到、抗拒不顺者戮之。有先被贼胁从、即时迎降者、俱免诛戮。有能擒杀贼渠投诚者、分别升赏。须严禁兵将。申明纪律。经过地方、毋得骚扰百姓。归顺良民、加意抚恤。尔膺兹重任、宜摅忠竭力、筹画周详、剿抚兼施、早奏肤功、以副朕简擢至意　　

○升长史殷图、为正红旗蒙古副都统　　
