<!-- { "loadSidebar": true } -->
○命抚远大将军伯费扬古。自京起行赴归化城上克期四月下旬、令会中路大军于土喇若噶尔丹从克鲁伦河而下、与中路兵近、西路兵远、则中路待西路之兵。若噶尔丹在土喇与西路兵近、中路兵远则西路待中路之兵。　　

○先是、以冲天炮三门神威炮十门景山制造子母炮二十四门江南炮五十五门发往大同以备西路、兵之用。至是谕兵部、著于新造炮四十八门内选八门、派每旗炮手一名作速增解大将军费扬古军中。　　

○谕领侍卫内大臣等、近视口外来报噶尔丹情形亦有东行之状。著黑龙江将军萨布素立刻整备属下兵马远设侦探。如有用盛京宁古塔兵之处、许彼星赴往召总辖调遣其左近蒙古亦当小心防备。口外所报噶尔丹之事、悉发与萨布素知之。盛京宁古塔将军处、亦著檄知。　　

○升大理寺卿喻成龙、为刑部右侍郎。　　

○升长史费仰古、为镶红旗汉军副都统。　　

○颁赐绵甲于从征将士。　　

○丁酉。孝康章皇后忌辰。遣官祭孝陵。　　

○戊戌。以江南江准兴武二卫漕船、去冬冻阻不能回南命每船赏银二十两。　　

○己亥。上奉皇太后幸畅春园。　　

○厄鲁特策妄阿喇布坦遣使囊素等请安进贡。又奏噶尔丹奸恶、乞遣还回子归已。上赐以敕书敕曰、朕为万国元后、惟以率土乂安、咸享乐利为心。其能体朕覆载之怀、敬慎自持者、朕必爱恤教育之。其或不循分谊包藏祸心、悖安和之理者、朕必惩创匡正之。此朕统御寰区、为人君之大道也、今尔策妄阿喇布坦、遣使请安贡献方物又以噶尔丹奸诈为所侵凌、与尔有不共戴天之讐披沥情实赍奏入告诚心求恤朕为一统万邦之主有不眷尔诚心效顺之人乎。查尔所奏回子之事今噶尔丹处虽无回子前来贸易此后或来、朕必交该部查明、发尔所请发往尔尚永怀敬顺朕将洊加恩赐焉前噶尔丹猖獗横行阑入乌阑布通之时朕遣偏师大败之。欲即穷追将尽歼矣而噶尔丹乃长跪于达赖喇嘛所遗威灵佛前而誓曰不敢复侵中华皇帝之喀尔喀、与众人民。载书加印。姑免其诛灭而纵之。朕殊不喜征诛。今噶尔丹悖弃誓言、戕我赉尔之使、劫喀尔喀之人、阻止班禅胡土克图之来今又至巴颜乌阑、动摇我人民。内怀诡诈、欲行祸乱其迹显然朕为一统万邦之主何得不加创艾是以发三路大军诛讨凡罪皆在噶尔丹他无与也。但三路大军甚众、声灵赫濯恐边外之民不无震惊尔其遍谕尔之属众以至吐鲁番诸处各令照常安居、勿致惊溃特遣内阁侍读常明理藩院司务英武为使赐尔花缎二十匹银茶桶茶盆各一具狐腋、蟒袍一袭貂帽一项、玲珑鞓带一围皮鞾蟒袜各一对尔如有所欲言其遣人偕使臣来奏　　

○宴赉策妄阿喇布坦使臣囊素等如例。　　

○辛丑。上诣皇太后宫、问安。　　

○抚远大将军伯费扬古疏言所遣看路副都统阿迪云汛界以外郭多里巴尔哈孙一路共十三站噶尔拜察罕库腾一路共十七站每站皆有井十余处俱令浚凿非深掘不能得水臣到汛界外当酌量掘井、以往上谕议政大臣等据阿迪等奏其浚凿之处仍系旧井并未尝另行掘视井泉关系军行、著喇嘛商南多尔济同副都统阿玉玺等驰驿赴伯费扬古处谕上□日一到即令遣人前往掘井大兵仍照常进发商南多尔济著留伯费扬古处一同办事　　

○壬寅谕大将军伯费扬古、米粮牲口关系紧要尔当遣兵防护其前后闻根敦戴青贝勒、已进洪郭罗之内齐斯希卜地方尔两队兵、勿误认喀尔喀为厄鲁特也特谕。　　

○癸卯。春分朝。日于东郊遣领侍卫内大臣公福善行礼。　　

○甲辰谕礼部兵部朕统御中外、念切抚绥惟务休养民生、未尝远事征讨比年以来海宇昇平闾阎乐业四方固已无事独厄鲁特噶尔丹荒裔狡寇肆逞凶顽自乌阑布通败遁之后不自悔祸仍行。狂逞悖天虐众违蔑誓言侵掠我臣服之喀尔喀潜入巴颜乌阑之地心怀叵测、逆状已彰乘其窜伏近边自应及时扑剿。倘目今不行剪灭、恐致异日沿边防戍益累兵民声罪迅讨、事不容己。用是遣发各路大兵、分道并进。朕特躬莅边外相机行事。以众击寡。以正诛逆天意人谋无不允协此寇一殄则边尘荡涤疆圉辑宁内安外攘实在此举告祭天地宗庙社稷、并一切应行事宜、著察例详议具奏。　　

○予故奉国将军齐尔弼祭一次。　　

○予故议政大臣镶蓝旗蒙古都统巴海祭葬如例。　　

○丙午。遣官祭先农之神。　　

○谕议政大臣、前命于成龙等、用内帑钱粮、督造中路运米车四千辆又两次增造一千五百辆。今朕营需用车辆、不必令地方官预备。即于增造车内、分拨二百辆供应。　　

○谕领侍卫内大臣等、军士接战当预编队伍。头队兵必多诸王可俱编入二队两胁之兵、亦应派定。所选取勇士、可编入头队。头队二队及左右两胁之兵为最要。军士不得以前进相争。尔等其集议之。寻议、头队军正中排设鹿角及绿旗兵次以左右翼汉军火炮鸟枪之兵继之。继此则派左右翼满洲火炮兵四百名。鸟枪护军、每佐领一名。护军一名亲随护军、鸟枪骁骑俱两佐领合一名勇士、及情愿效力者、俱派在头队其二队、每佐领护军一名亲随护军两佐领合一名。皇子及王贝子、公等俱定在二队其左右两胁每佐领护军一名。鸟枪护军、鸟枪骁骑、俱两佐领合一名。行李令在二队后、各随本旗参领、立于百步之末。再每佐领前锋一名。鸟枪护军、两佐领合一名。内府护军各执事人等、及部院大臣官员笔帖式、俱令在御前、以备调用察哈尔兵八百、扎什王兵五百、另作一队预备追击众扎萨克之兵一至、即令与察哈尔兵会合。其派领兵接战之大臣、伏候钦点。上从之。又谕、火器营军士既派在头队二队。其火器营大臣、即率之接战。至于都统、护军统领、副都统等、俱系特简大臣、人材伟岸、并无庸懦者。头队、二队、及两胁、可照各翼派定。昔太宗文皇帝时、公彭春之祖和硕图、于南苑交战、横冲而入、奋勇破贼。故封以公爵。今有能越众效力者、朕自不靳爵赏。若退缩不前者、治罪无赦。都统兼前锋统领硕鼐、著统前锋而行。提督张云翼、著与都统公鄂伦岱、一处效力。副都统吴达禅齐兰布令随驾行。穆森等随从皇子不必编入队伍。领侍卫内大臣、目下无庸派出。俟临期再行拨派于是头队、派都统苏努、杜思噶尔、石文英、护军统领鄂克济哈、苏丹、副都统崇古礼、胡什巴、阿尔纳、莫尔浑、扎喇克图。二队派都统齐世噶尔玛、副都统席柱噶尔璧、阿喀纳握赫。左胁、派都统阿席坦、副都统达礼善、那秦。右胁、派都统周卜世、副都统法喀。龙西库。　　

○领侍卫内大臣等、遵谕议定中路兵营皇上驻跸处为一营八旗前锋军列作二营八旗护军及骁骑列作十六营八旗汉军火器营兵随炮兵炮手绵甲兵列作四营、部院大臣官员笔帖式等、列作一营。左翼察哈尔兵、列作二营宣化府及古北口绿旗兵、各为一营。至守护御营官兵、及执事人员、俱交领侍卫内大臣、护军统领、及内务府总管、约束督理得上□日、镶黄旗大营内、著皇七子允祐、都统杜思噶尔、副都统达礼善、内大臣额驸尚之隆、督捕右理事官温达、镶黄旗小营内、著贝子苏尔发、副都统喀尔沁、席柱、正黄旗大营内、著皇五子允祺、都统侯巴浑德、副都统阿喀纳、学士嵩祝、内大臣布克陶、正黄旗小营内、著宗室公普奇、都统周卜世副都统莫尔浑、正白旗大营内、著信郡王鄂札、都统阿席坦、副都统阿尔纳侍读学士席尔登、正白旗小营内、著宗室公吞珠、都统石文英、副都统胡什巴、正红旗大营内、著皇四子公长泰都统齐世、副都统法喀原任尚书顾八代侍读学士觉罗华显正红旗小营内著宗室公齐克塔哈护军统领鄂克济哈副都都统扎喇克图、镶白旗大营内、著恪慎郡王岳希、都统噶尔玛、署护军统领桑遏、副都统那秦、镶白旗小营内、著贝子吴尔占、护军统领苏曷、镶红旗大营内、著皇三子允祉、公福善、副都统孙渣齐、侍郎席尔达、学士三宝、镶红旗小营内、著宗室公苏努、副都统握赫、正蓝旗大营内、著显亲王丹臻、副都统禅穆布、侍郎常绶、正蓝旗小营内、著闲散宗室哈尔萨、副都统崇古礼、镶蓝旗大营内、著康亲王杰书、原任内大臣阿密达、副都统宗室鄂飞、镶蓝旗小营内、著贝子鲁宾原任都统喀岱、副都统龙西库、率领。再八旗汉军火器营镶黄正白两旗合为一营著都统公鄂伦岱副都统公孙徵灏、正黄正红两旗合为一营、著都统王永誉、副都统张所知、镶白正蓝两旗合为一营。著都统李正宗副都统雷继尊、喻维邦、镶红旗蓝两旗合为一营、著都统。诺穆图、副都统宗室巴赛、费仰古、赵钺、张朝午、率领。其察哈尔兵、著贝勒多尔济渣卜、散秩大臣吴巴锡、统领。余如议行。　　

○命裕亲王福全、恭亲王常宁简亲王雅布从征于营后行。　　

○谕理藩院、官兵马驼、及坐台马匹关系紧要应檄知众扎萨克及喀尔喀扎萨克等严禁各旗偷盗如有干法者枭首。示众。家产籍没入官。该扎萨克及该管人员从重治罪可遣拨什库驰驿前往遍行晓谕。　　

○礼部题、直隶各省节孝等、应旌表者亦照八旗例俱于年终汇题从之。　　

○改江南里河同知为江南通省管河道高家堰同知为山盱同知。　　

○以云南故芒市安抚司放弥高子放天球、袭职　　

○丁未谕议政大臣等军士所赍米粮、务如数携带。自启行以至在途、该管官员、不时严查。倘有减数带往者、将本身及该管官员、一并从重治罪有盗米粮马匹逃回、及军士纵酒杀人、或斗殴伤人、扎萨克蒙古等、盗我军马匹、军士及厮役等、盗贸易蒙古马匹者、俱立行正法。昔时行军、以厮役牧放马匹此番既派出军士守视其庸劣不堪之厮役可停其带往。至于随军贸易人、固不可少。若纵其贸易又至紊乱应于某营相近、即令某营之夸兰大、派出章京、于一里外驻扎。准其贸易。严禁諠哗火烛。并戒沽酒。倘贸易人不遵法禁、偷盗马匹米粮者、亦即正法。带往之人一并治罪军士或将米私售贸易之人、或强买抢夺者、定加重罪。可遍行晓谕、使咸知凛遵。　　

○理藩院奏、大兵经行蒙古地方、应令蒙古等、沿途贩卖驼马牛羊等物。得上□日、尔院可另设一营。其贩卖人等、即在尔营内贸易大军十六营中每营派官一员、专司贸易之事如有指称贸易行窃者、不分首从、枭首示众、妻子家产籍没入官、尔等即行晓谕。　　

