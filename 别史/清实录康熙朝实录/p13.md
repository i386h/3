<!-- { "loadSidebar": true } -->
○巡视中城御史何可化、条奏四款。一、武弁当照文职定衔。不宜再加署字。一、司坊官□山戊示□终甄别、荐者必俸满一年。劾者必详开劣迹。一、停解黄册、以省派费。一、饬禁鼓状通状、以警刁风。下部议　　

○丁卯。纂修玉牒成。进呈御览　　

○戊辰。谕吏部、在京部院各衙门官员、已经甄别。在外直隶各省督抚、亦应加甄别、以示劝惩。除新经简用者、不必甄别外。其旧任各督抚、尔部会同都察院、将伊等任内功过、称职与否、详察甄别议奏　　

○兵部遵旨议覆、汉世职注卫之例。除一二三等精奇尼哈番、照顺治八年定例、注入銮仪卫外。将阿思哈尼哈番以下各官、停注銮仪卫。仍照题定旧例、各注原注卫所。其前注入銮仪卫各官、亦应改归原注卫所。从之　　

○庚午。左都御史甯古礼等疏言、边外蒙古到京、多置兵器。因而闲散蒙古、托名兵丁、任意购买。甚且有买去转鬻者。请敕关津、严行搜察。又直隶各省设立官兵、原以扑灭贼寇、平定地方。顷者小丑窃发。或啸聚数千人。总督提镇等官、不率所属官兵、预为堵御。竟请大兵。以此观之。在外营伍、有名无实。请敕总督、提、镇、嗣后无得輙请大兵、以致糜饷扰民。又直隶各省有罪人犯、应解部审问者、请敕部密行文督抚、递解。停止差官、以省驿递供应之费。从之　　

○壬申。谕兵部、盛京边外居住庄村、俱著移居边内。其锦州以内、山海关以外、应展边界。著议奏　　

○癸酉。岁暮。祫祭太庙。上亲诣行礼　　

○遣官祭永陵、福陵、昭陵　　

○遣官祭太□山戊示□之神　　

○升湖广巡抚杨茂勋、为贵州总督。以都察院左副都御史刘兆麒、为湖广巡抚　　

○甲戌。上诣世祖章皇帝宝宫前、行除夕致祭礼　　

○旌表八旗节妇、满洲、布舒库妻卫氏等二十七人、汉军、甯古德妻高氏一人、烈妇、满洲、吴迈妻塞氏等二人、各给银建坊如例　　

○是□山戊示□、人丁户口、一千九百一十三万七千六百五十二。田、地、山、荡、畦地、五百二十六万五千二十八顷二十九亩。徵银、二千五百七十二万四千一百二十四两有奇。米、豆、麦、六百一十万七千五百五十八石有奇。草、二百二十六万四千六百四十束。茶、十五万七千八百二十三引。行盐、四百一十二万八千三百八十七引。徵课银、二百七十二万一千二百一十二两有奇。铸钱、二万九千一百五十八万四千六百有奇。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙元年。壬寅。春。正月。乙亥朔。上诣世祖章皇帝宝宫前行礼。还宫。诣圣祖母皇太后、两宫圣母皇后前请安。遵懿旨、免行庆贺礼　　

○免王以下、文武各官、外藩王、及使臣等朝贺　　

○朝鲜国王李棩、遣陪臣柳庆昌等、进世祖章皇帝上尊谥表文曰、世德作求、既孚下土之式。尊亲为大、聿举上谥之仪。庆同遐迩。欢均内外。钦惟皇帝陛下圣自天纵。孝冠人伦。诞受多方命维新于邦国。肇称殷礼。事有光于宗祊。益衍锡类之休。用覃普被之渥。伏念臣叨守先绪。偏荷皇灵。迹滞箕封、莫预虎拜之列。心悬魏阙、苐切鳌忭之诚。又表贺冬至、元旦、万寿节。及进岁贡礼物。宴赉如例　　

○辛巳。上诣世祖章皇帝宝宫前、行期年致祭礼　　

○乙酉。孟春。享太庙。上亲诣行礼　　

○遣官祭太岁之神　　

○丙戌。工部遵旨议覆、遣官发帑修筑近京八旗护庄堤岸。应遣臣部司官、同八旗官、监视修理。其取土刨挖地亩、户部另拨补给地主。从之　　

○丁亥。吏部议覆、山西巡抚白如梅疏言、布政使王显祚、请将本身封诰、移赠本生祖父母。查会典移封移赠、虽止开京官。但覃恩内外自应一体。王显祚应准移赠。嗣后内外官、遇诏有奏请移封移赠者、俱准一体遵行。从之　　

○己丑。赐朝正外藩王、贝勒、贝子、公、台吉等、银币鞍马有差　　

○江南提督梁化凤、丁父忧。令在任守制　　

○平南王尚可喜疏言、许龙自投诚以来、屡建功绩。已奉谕旨、以总兵官用。查南洋与南澳相对、最为要地。请授许龙为潮州水师总兵官。驻劄南洋、以资弹压。从之　　

○庚寅。谕吏部、原任大学士希福、范文程、寗完我、额色黑、皆自太宗文皇帝时、历任内院、赞理机务、效力最久、勤劳素著。其子宜加擢用、以示鼓励。范文程子范承谟、额色黑子塞色黑、已补内院学士。希福、寗完我、各一子亦著以学士用　　

○辛卯。祈谷于上帝。遣都统辅国公穆琛行礼　　

○壬辰。升都察院左佥都御史董安国、为左副都御史　　

○癸巳。以精奇尼哈畨济世、为正蓝旗满洲副都统　　

○予故原任工部左侍郎孙肇兴、祭葬如例　　

○刑部题、凡官吏审实赃银、内有短少民间价值之类。追给原主。其诈骗逼勒者、被害之人、自行首告、给还原主。非自行首告、经督抚科道参发者、概追入官。著为定例。从之　　

○甲午。升内秘书院侍读学士王清、为内弘文院学士　　

○升礼部郎中石琳、为山东按察使司按察使　　

○予故原任都统三等精奇尼哈畨朱马喇、原任副都统三等阿思哈尼哈畨吴士俊、各祭葬如例　　

○平南王尚可喜疏报、逆贼萧国隆、劫掠广、肇、二府。臣分遣官兵、水陆进剿。自顺治十八年八月至九月、平贼寨武定屯等一十三处。萧国隆、穷迫焚巢、投水身死。擒杀贼党一千五百余人。获军器船马无算。广、肇、地方悉平。下部议叙　　

○丁酉。以故三等侯墨勒根侍卫之子海尔图、袭爵　　

○吏部以正白旗议政大臣员缺请补。得旨、满洲蒙古都统、及尚书、俱系议政大臣。其每旗所设议政大臣二员、可以裁去。著议政王、贝勒、大臣、会议具奏　　

○礼部尚书乌赫、以年老乞休。令以原官致仕　　

○己亥。上御太和殿。陈大驾卤簿。奏中和乐。王以下文武各官、及外藩、俱谢恩行礼。赐王以下文武各官坐。茶毕。上回宫　　

○升参领佟辅圣、为山东沂州总兵官。张公谅、为山东登州总兵官　　

○吏部议江宁巡抚朱国治、藉口已报丁艰、不候交代、委弃职掌、遽行离任。应降五级调用。得旨、巡抚职任、关系重大。朱国治遽委弃职掌离任。殊违法纪。著革职　　

○庚子。给广东阵亡博罗营守备何瑞、拖沙喇哈畨世袭　　

○辛丑。山东道御史赵祥星条奏、江南省上江下江学道二员湖广省湖北、湖南、学道二员、应俱裁并归一。部议如所请。从之　　

○壬寅。予阵亡拜他喇布勒哈畨索布杜、祭葬如例　　

二月。乙巳朔。春分。朝日于东郊。遣都统图海行礼　　

○丁未。遣大学士卫周祚。祭先师孔子　　

○戊申。祭大社、大稷。上亲诣行礼　　

○兵部题、汉世职各官、已遵旨注入原籍卫所。应改给敕书。从之　　

○浙江总督赵国祚疏报、郑逆下伪官柳会春等五十九人、率众投诚、缴伪关防。下部知之　　

○己酉。兵部议覆、福建总督李率泰疏言、漳州为全闽门户、应添水师兵二千、副将一员、游击二员。应如所请。从之　　

○庚戌。升礼部左侍郎祁彻白、为礼部尚书　　

○辛亥。遣官祭历代帝王　　

○吏部都察院遵旨甄别督抚。得旨、郎廷佐、朱之锡、张长庚、李率泰、赵廷臣、李国英、王登联、白秉真、刘秉政、佟凤彩、袁懋功、俱留任。赵国祚、著解任。彭有义、著休致。苏弘祖、著以原官致仕。张瑃、著降一级调用　　

○理藩院题、请差大臣往科尔沁乌朱穆秦等四十七旗会盟。得旨、著内大臣尚书博罗色冷、侍郎绰克托、前往　　

○予故二等阿思哈尼哈畨萨毕图、祭葬如例　　

○壬子。圣祖母皇太后圣寿节。上率王以下文武大臣、侍卫等、诣圣祖母皇太后宫行礼。遵懿旨、停止筵宴　　

○以故三等精奇尼哈畨朱马喇子博通俄、袭职　　

○给江南阵亡浦口营守备吴应昌子吴宗起。拖沙喇哈畨　　

○癸丑。云南总督赵廷臣、以广罗镇总兵官狄三品病故、疏请选补。得旨、狄三品投诚功大。其标下官兵、不应令他人管辖。应令伊子、或伊兄弟接管。该督察明速奏　　

○乙卯。转礼部右侍郎布颜、为左侍郎。升内国史院学士查布海、为礼部右侍郎　　

○丙辰。谕吏部、翰林院已裁并内三院、其侍讲学士、侍讲、俱著裁去。内三院各增设侍读学士二员、侍读二员　　

○改广西全州总兵官刘应志、为贵州镇远总兵官。移驻镇远府　　

○丁巳。免湖广黄梅、广济、二县、及沔阳一卫、顺治十八年分水灾额赋十之三　　

○庚申。清明节。祭世祖章皇帝　　

○遣官祭永陵、福陵、昭陵　　

○升郧阳抚治白秉真、为山西总督　　

○以原任狭西巡抚张自德、为河南巡抚。原任河南巡抚贾汉复、为狭西巡抚。升广西左布政使胡文华、为南赣巡抚　　

○予故一等阿思哈尼哈番张成、祭葬如例　　

○驻防江宁佐领垢勒深、以临阵受伤、创发身故。给拖沙喇哈番。予祭葬如例　　

○辛酉。以原任大学士希福子荫生帅颜保、为内国史院学士　　

○癸亥。遣官祭　　

○先农之神　　

○升监察御史崔澄、为江南布政使司左布政使　　

○己巳。以顺天府府尹王来任、为郧阳抚治　　

