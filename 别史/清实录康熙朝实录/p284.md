<!-- { "loadSidebar": true } -->
○癸丑。上谕理藩院尚书阿喇尼曰、闻蒿齐忒、贫困实甚。应赈济米粮。且赐以银两、买牲畜养、庶有禆于生理。拜察地方、有米五百石。并发白金千两、令侍读学生喀拉等、持往量给之　　

○是日、上驻跸伊玛图地方　　

○升江南安徽按察使多弘安、为江西布政使司布政使　　

○甲寅。赐随围管八旗察哈尔兵各官弁等、紀疋银布有差　　

○蒿齐忒多罗郡王巴扎尔、来朝　　

○乙卯。上驻跸色尔白格里昂阿地方　　

○阿霸垓、阿霸哈纳、奈曼、科尔沁、王、贝子、台吉等、来朝　　

○升光禄寺卿迈涂、为内阁学士兼礼部侍郎　　

○兵部尚书张玉书、刑部尚书图纳、左都御史马齐等疏言、臣等钦奉上谕、勘阅黄河水势、两岸出水颇高、河身渐次刷深。数年以来、虽遇大水、未经出岸。河身淤垫之说、甚属虚妄。其海口两岸、宽二三里。黄水汛溜入海、并无阻滞。至黄河南岸减水各闸坝、见在虽不过水、但从前俱酌量形势、建立以防异涨。俱无庸更易。北岸朱家堂等减水坝、前河臣靳辅、因修中河、有拆毁者、亦有闭塞者。应无庸议。其王家营西减水坝、向未过水、且在仲家闸下流。相应仍留。朱家堂等坝、既经闭塞。应将北岸之大谷山减水闸坝、并镇口闸、照旧仍留。其减水闸坝之引河、既无常流之水、必致淤塞。除已经挑成引河者不议外、应将未挑引河者、停止挑浚。至白洋河之便民闸、地势视归仁堤、较高八九尺。见在之水、俱可由归仁堤五堡减水坝宣洩、则便民闸引河、亦应停止挑浚。其高家堰等处有减水坝六座。内因武家墩、高良涧等坝、所减之水太甚、今移设于茆家围等高阜之处、则流入高邮宝应等湖之水、较前差少。应将所移之坝、仍留。清口流入运河之水、一由太平闸、一由七里闸、两道分行、水势平缓、甚便漕挽。又使运口去黄稍远、亦无倒灌之虞。此修建之处甚善、无庸更改。至洪泽湖所洩之水、由高邮宝应邵伯等湖、流入运河。关系运道。应将高邮宝应等处所有减水闸坝、照旧仍留。其微山湖、荆山口、入里运河之水、由猫儿窝、马庄集、万家庄等、三座减水坝宣洩、入骆马湖。仍应存留、至于中河、宽八九丈至十余丈不等、深五六尺至一丈四五尺不等。若从中河安流以济舟楫、免黄河一百八十里之险、事属甚便。但中河逼近黄河、不便挑宽。而里运河及骆马湖之水、俱入此河。河窄难以容纳。勘阅萧家渡、杨家庄、新庄口、三处、有黄河冲决入海旧河形。应交与河臣、量建减水坝三座。水小之时、勿致漫流。水大之时、即行减洩。其河形稍有浅窄之处、亦另行酌量挑浚。至骆马湖进黄河之口、应照靳辅原议、建减水坝二座。今年水势甚大、俟水落之时、令河臣验明建造。支河口、亦应照靳辅原议闭塞、于邻近处建板闸一座、令随时启闭。仲家闸出黄河之口太直、如遇黄水泛涨、必致倒灌。应稍向东南斜挑、于口西下埽、以避黄流、庶免黄河倒灌。至中河既经挑浚、其宿迁县北拦马河减洩黄水坝三座、不便令更入中河。应将此三坝闭塞。又骆马湖减水坝三座、内二座所减之水、虽注入中河、但今中河建立闸坝减水。相应将此二坝、仍留其一座、在遥堤外、从旧河形入海。而出水之口、逼近遥堤、亦应交与河臣、帮修堤根、保护遥堤、无致他虞。至于运河内永安堤、两面受水、势甚危险。又归仁堤五堡减水坝、被水冲坏、并黄运两河被刷坍塌之处、俱一并交与河臣、修理坚固。得上□日、九卿詹事科道会议具奏　　

○丙辰。翁牛特、克西克腾、贝勒、台吉等、来朝　　

○丁巳。上驻跸森济图和洛　　

○戊午。上驻跸乌阑哈达地方　　

○阿霸哈纳多罗贝勒等、来朝　　

○庚申。上驻跸格尔齐老地方　　

○扎鲁特、阿禄科尔沁、克西克腾、巴林、科尔沁、蒿齐忒、贝勒、台吉等、来朝　　

○辛酉。升督捕理事官单璧为光禄寺卿　　

○盛京礼部侍郎席兰泰、以老疾乞休。允之　　

○予四川阵亡佐领拖尔碧、祭葬如例　　

○予故汉军都统雷继宗、祭葬如例　　

○调福建福宁总兵官康调元、为河南河北总兵官。升狭西中卫副将许靖国、为福建福宁总兵官　　

○壬戌。上驻跸乌喇岱和洛　　

○癸亥。喀尔喀洪俄尔戴青台吉等、率其属来朝。上谕曰、尔等喀尔喀、与厄鲁特、世世进贡。朕心宠眷、从无偏庇。一体优待、恩赉有加。今闻喀尔喀、厄鲁特、互相结怨。亟遣使臣、令其和睦。使臣未至、而喀尔喀败遁、悉至哨探地方居牧。朕一体加恩。今乱尚未定、故留之未遣。尔母达赖达熙纳、闻朕大兵往尼布潮地方、预备糇粮牛羊以待。朕甚嘉之。尔先众人、报厄鲁特横肆情形、又先众人、请安进贡。尤为可嘉。谕毕。上取所带珊瑚数珠赐之、以示优眷　　

○赐扈从诸王、内大臣、侍卫、八旗文武官员、兵丁、及敖汉、翁牛特、土默特、喀尔喀、扎鲁特、阿霸垓、巴林、诸王、贝勒、贝子、公、台吉、塔布囊等宴　　

○是日、上驻跸乌里雅苏台达巴汉地方　　

○甲子。上驻跸乌里雅苏台　　

○丙寅。上驻跸乌喇岱和洛　　

○丁卯。上驻跸巴隆桑古斯台地方　　

○设站侍郎文达、侍卫阿南达疏报、土谢图汗、与噶尔丹、于八月初三四等日、相遇于鄂罗会诺尔之地、鏖战三日。厄鲁特兵、夜袭善巴额尔克戴青之营、破之。喀尔喀属下诸台吉星散。土谢图汗力弱、乃越瀚海、奔至泽卜尊丹巴所。上谕领侍卫内大臣舅舅佟国维、领侍卫内大臣伯费扬古、内大臣明珠、尚书阿喇尼等曰、今喀尔喀、厄鲁特、交恶作乱。境上急宜防守。其令见随八旗骁骑兵丁、及下五旗护军前锋、以其半往驻张家口外形势之地、以听调遣。两苏尼特、四子部落、三旗、派兵二千、以郡王萨穆扎额驸将之、贝勒博木博等副之。喀尔喀达尔汉亲王、毛明安、三吴喇忒、五旗、派兵二千、以达尔汉亲王诺内将之、于四旗扎萨克内、选贤能善于约束者一人、又于三旗协理台吉内、每旗派出一人副之。鄂尔多斯旗分、派兵二千、以贝勒松阿喇布将之、贝勒古鲁西希布、台吉阿尔赛等副之。此所拨兵俱令环我边汛、驻备形势之地。再令归化城两旗、备兵一千、都统阿拉纳、副都统阿第等将之。于彼两旗、拨人材雄健、善于约束之员、即令屯驻归化城内、以备紧急调遣　　

○升通政使朱善、为盛京礼部侍郎　　

○升狭西潼商道高梦说、为安徽按察使司按察使　　

○升参领张朝午、为镶蓝旗汉军副都统　　

○戊辰。秋分。夕月于西郊。遣礼部尚书麻尔图行礼　　

○上驻跸噶海图昂阿地方　　

○护军统领杭奇故。遣大臣一员、侍卫十员、往奠茶酒。赐银五百两　　

○己巳。上驻跸克勒乌里雅苏台　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十六


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十七　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿

大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉

敕修　　

康熙二十七年。戊辰。九月。庚午朔。上驻跸爱里昂阿地方　　

○时泽卜尊丹巴胡土克图、遣使报称、噶尔丹分兵三路、尚途劫掠、约会于我边哨爱必汗喀喇鄂博之地。侍郎文达以闻。上谕尚书阿喇尼等曰、喀尔喀所告之言、虽未审虚实、而我边塞、不可不为之防御。应派京师八旗护军每佐领七名、骁骑每佐领二名、前锋二百名、火器营兵一千、子母炮八门、限五日内起程。再令大同宣府总兵官鲍敬、蓝理、各选精兵一千、亲率而来。我军俱应在归化城驻备。此系备兵、不用将军印。每翼置都统一员。右翼、著公苏努率之。左翼、著公化善率之。即以苏努为统帅。左翼副都统迈图、那秦、查木扬、杨岱、右翼副都统希禅、阿尔法、牛尼有、达尔泰、令一并前往　　

○云南贵州总督范承勋疏言、楚省兵哗、滇南讹言四起。标兵郭之盈、密首营兵张麻子等、欲谋倡乱。旋擒获叛首十三人、审实正法。得上□日、据奏营兵结党、欲谋哗噪。该督即行擒获、审明正法。消弭未形。安靖地方。深为可嘉。其出首人等、各加赏赉、以示鼓励　　

○辛未。上驻跸穆禄喀喇沁昂阿地方　　

○壬申。谕兵部、前者侍郎文达、奏言噶尔丹分兵三路、追土谢图汗、将近我汛界。朕以边疆事关重大、故颁谕上□日、派京师大兵以备之。今闻噶尔丹、于我朝所遣使臣、待之有加礼、殊为恭顺。且又闻其遣使、与我阿齐图、拜里等、偕来请安。应将京城大兵、暂且停其起程。仍今各为预备候上□日。大同宣府总兵官之兵、亦暂停起行、令其候上□日。行在所有之兵、每佐领派护军二名、前锋派二百名、火器营兵全派、令赴安亲王军前。其存留官兵、拣选肥壮马匹、给发前去之兵。将青城运来之米、计口授之。此去之兵、著都统诺敏、彭春、护军统领托伦、惠兰、副都统康喀拉、尚图、酌量派发章京、统率前往　　

○癸酉。上驻跸克勒和洛　　

○升光禄寺卿单璧、为通政使司通政使　　

○乙亥。上驻跸西尔哈和洛　　

○丙子。科尔沁、巴林、喀喇沁、乌朱穆秦、扎鲁特、克西克腾、王、贝子、公、台吉等、来朝　　

○丁丑。先是、巴林、乌朱穆秦、蒿齐忒、克西克腾、科尔沁、阿霸哈纳、苏尼特、阿霸垓、扎鲁特、归化城、土默特之各旗蒙古王、台吉等、节次奏报、喀尔喀戴青台吉等、共二十八人、各率所属人众、入边请降。奉上□日令来降。之喀尔喀、准于汛界以内游牧。至是、土谢图汗、与其弟西地西里巴图尔台吉、率左右两翼台吉等、又泽卜尊丹巴胡土克图、亦率其弟子等、偕入汛界乞降。沿边一带阿霸哈纳诸台吉、皆愿从之内附。理藩院以闻。下议政王大臣集议。寻议厄鲁特、喀尔喀、向来归化、职贡有年。今交恶相攻、喀尔喀国破、土谢图汗、泽卜尊丹巴胡土克图等、诚心请降。应受而养之、俾其得所。即令尚书阿喇尼前往汛界、面见泽卜尊丹巴胡土克图、土谢图汗等、备宣谕上□日。从之　　

○己卯。云南巡抚石琳疏言、滇省鹤庆、剑川等处、于本年五月十七、十九、二十等日地震。得上□日、著该抚速发银米、赈济灾民　　

