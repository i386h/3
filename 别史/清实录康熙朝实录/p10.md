<!-- { "loadSidebar": true } -->
○己酉。谕吏部、礼部、兵部、国家用人、文武并重。职任虽异、效绩维均。明朝陋习、偏重文臣、以致武臣灰心、不思报效。国祚倾覆、实由于此。今应将文武职掌、分别更定。向来满官考满、赐羊酒缎疋。汉官考满、赐羊酒、荫子入监。满汉之例互异。满官已故、恤典止给纸张羊酒、祭一次。汉官已故、恤典祭至九坛、造葬。此外又有加祭。及父母妻室、亦有祭葬。满汉参差、殊非一代典制。宜酌议画一。以垂永久。著议政王贝勒大臣九卿科道、会同速议妥确具奏　　

○庚戌。予故义王孙徵淇、祭葬以年幼、不赐谥立碑　　

○增设贵州湄潭镇。以投诚右都督王友进、为湄潭镇总兵官　　

○辛亥。以吏部左侍郎伯宜理布、为正白旗蒙古都统　　

○壬子。吏部遵旨议覆、尹大器举首郑芝龙、在狱私与逆子郑成功、往来通信、密行事款。鞫勘俱实。应授拖沙喇哈番。得旨、尹大器、著授拜他喇布勒哈番　　

○癸丑。月祭世祖章皇帝　　

○甲寅。升护军参领希佛、为镶白旗满洲副都统　　

○户部遵旨议覆、查明季加增练饷。并无旧案。止有遗单一纸。每亩派徵一分。直隶、山东、河南、江南、山西、浙江、江西、湖广、广东、福建、狭西、广西、四川、十三省、共计五百七十七万一千余顷。每亩一分派徵、计银五百余万两。请敕该抚于十八年为始。限三月徵完解部。至云、贵、系新辟地方、无旧案可查。敕该抚于见徵田地内、照数徵派。汇册报部。得旨、如议速行　　

○达赖喇嘛、及干都台吉、请于北胜州互市以、马易茶。允之　　

○乙卯。太宗文皇帝忌辰。遣官祭昭陵　　

○平西王吴三桂疏言、遵旨铸行满汉字制钱。其云南厘字钱、应请停铸。下部知之　　

○平西王吴三桂又疏言、元江克平。其土民粮差、仍照旧例。至酋长私庄、应徵钱粮、请编入元江府赋役全书。下部知之　　

○丁巳。太祖武皇帝忌辰。遣官祭福陵　　

○戊午。叙安庆守城功。给推官黄熙缵、守备张琦、三等阿达哈哈番。准袭四次。其余官弁、各授世职　　

○己未。遣官祭历代帝王　　

○遣官祭城隍之神　　

○谕户部、前因江南、浙江、福建、广东、濒海地方、逼近贼巢。海逆不时侵犯、以致生民不获宁宇。故尽令迁移内地。实为保全民生。今若不速给田地居屋、小民何以资生。著该督抚详察酌给。务须亲身料理、安插得所。使小民尽沾实惠。不得但委属员、草率了事。尔部即遵谕速行　　

○命直隶各省、各设总督一员。驻劄省城　　

○丁卯。兵部议覆、云南巡抚袁懋功疏言、卫所屯田、与府州县同城者、宜归并有司官催徵。其不同城、如杨林所等处、山阻路遥、难以兼摄。应照旧设卫所官管理。又云南省全系山路、转输必须夫役。差务繁多、军饷孔急。每堡请加夫一百名。均应如所请。从之　　

○戊辰。浙江总督赵国祚、以病乞休。慰留之　　

○户部题请改铸康熙字钱。轻重如旧制。从之　　

○庚午。授四川投诚伪广平伯陈建、右都督职衔。伪总兵傅汝友等、各授职衔有差　　

○苏松提督梁化凤、以病乞休。慰留之　　

○壬申。转吏部右侍郎折库纳、为左侍郎。升通政使吴达礼、为吏部右侍郎。光禄寺卿额黑里、为通政使司通政使　　

○甲戌。谕吏部、父母之丧、天下通义。治丧守制、人子至情。满洲原有守制之礼。后因文武各官、内外职任不同、姑定限月治丧之礼。今思在内各官、尚得躬亲治丧。在外各官不得回家、躬尽送终之礼。揆诸人子之情、殊为未慊。尔部详察太祖太宗时旧例、参酌时宜、另行确议定例具奏。务于职任无妨、子情克展、以称朕孝治天下之意　　

○吏部等衙门、遵旨甄别各官。请照例处分。得旨、甄别各官俱如议。内阴应节、于顺治十七年甄别时、世祖章皇帝念其曾发江南科场奸弊、留用。今仍著留任　　

○以喀尔喀故卓礼克图郡王古木布子达尔扎吴喇忒镇国公白尔图勒弟白尔图、各袭爵　　

九月。丁丑朔。吏部遵旨议覆、湖广、福建、广东、三省左布政使员缺、应转右布政使内、虽无俸满之人、与其将按察使、及支三品俸加一级郎中优升。不如将右布政使不拘俸满无事故者、转补。广东、狭西、二省右布政使员缺。将应升按察使内不拘俸满无事故者升补。至山东、两淮、福建、河东、运使员缺。与其将支四品俸郎中升转。不如将应升知府、运同、不拘俸满无事故者、升补。从之　　

○工部议覆、工科给事中王曰高、条奏芦政利弊四款。一、严催徵以惩积欠。一、清踏勘以核实数。一、按地形以清课额。一、酌久任以专责成。俱应如所请。得旨、江南、江西、湖广、每省差满汉司官各一员、笔帖式一员、严行清查　　

○以鄂尔多斯故固山贝子额林臣子达尔扎、袭爵　　

○己卯。升太仆寺卿祁通格、为内国史院学士、工部郎中罗敏、为内弘文院学士　　

○升都察院左佥都御史苗澄、为左副都御史。兵部督捕理事官阿世熙、为光禄寺卿　　

○辛巳。命阿达哈哈番觉罗絣爱、守福陵　　

○谕兵部、向来提督总兵官缺出。应升各官、俱系九卿会推。今思武官战守功绩、案卷俱在尔部。九卿未必悉知、嗣后专著尔部详查开列。不必会同九卿　　

○壬午。兵部议覆、吏科给事中何澄条奏、武闱考试之法较射之时、如马步娴熟、箭数合式者、选取。其马步生疎、式样不如法者、虽幸合箭数、不准选取。仍照旧例、详注卷面、以便阅卷分别名次。不得专凭策论、定为高下。得旨、武闱著先试策论。后试马步箭　　

○癸未。月祭世祖章皇帝　　

○以太子少保兵部尚书苏纳海为内国史院大学士　　

○甲申。予故总兵官连得成、祭葬如例　　

○乙酉。以太常寺卿董笃行、为宗人府府丞　　

○丙戌。设兵一千名守护世祖章皇帝陵　　

○谕刑部、近览尔部章奏。徐胜等、被掳下海。旋经投归。仍按律拟罪。但念此辈、先虽从贼、乃能不忘故土、乘间来归。著免罪。以后凡有此等投诚者、俱著免罪　　

○转工部右侍郎李呈祥、为左侍郎。升通政使冀如锡、为工部右侍郎。兵部督捕理事官杭爱、为太仆寺卿　　

○兵部题、铜山伪都督郭义、蔡禄、罗珰等、率众投诚。应请议叙。得旨、郭义、蔡禄、俱授左都督。加太子太保。仍给三等阿思哈尼哈番。世袭八次。罗珰、授右都督。仍给三等阿达哈哈番。世袭四次　　

○丁亥。调云南贵州总督赵廷臣、为浙江总督。浙江总督赵国祚、为山东总督。改四川狭西总督李国英、为四川总督。江南江西总督郎廷佐、为江南总督。广东广西总督李栖凤、为广东总督。升江西巡抚张朝璘、为江西总督。山西巡抚白如梅、为狭西总督。贵州巡抚卞三元、为云南总督　　

○升内秘书院学士刘清泰、为河南总督。广西巡抚于时跃、为广西总督　　

○庚寅。吏部遵旨、详查太祖太宗满洲守制旧例。吏、礼、二部、并无旧册可考。惟顺治十年三月、礼部覆原任广东道御史陈启泰、请行通制一疏、奉有三年丧礼、著照会典定例遵行、有难拘常制者、请旨定夺之旨。又顺治十年六月、臣部题满洲、蒙古、汉军、各官、不便离任丁忧、奉有依议之旨。遵行已久。今议得在京部院、满洲、蒙古、汉军大小文官、仍应照定例、守制一月。服满、即出理事。私居持服、尽三年丧礼外。其奉差出兵文官、以回京闻丧之日为始。亦照定例遵行。至各省驻防、及在外出仕汉军文官、伊父母在任病故者仍应照例遵行。父母在京病故者准其解任回京。以到日为始。守制半年。仍私居持服、尽三年丧礼所遗员缺、相应另补从之　　

○辛卯。转福建布政使司右布政使王孙蔚为左布政使。山西右布政使蓝润、为湖广布政使司左布政使。河南右布政使祁彦、为广东布政使司左布政使。广西右布政使颜敏为狭西布政使司左布政使。升狭西按察使甯之凤、为陕西布政使司右布政使。河南按察使范廷元、为广东布政使司右布政使　　

○吏科给事中雷一龙疏言、三年大计、国典攸关。民生所系。勿得遗大吏而摘微员。惩去位而宽见任。请敕部院定议、阅册之日、令该藩臬两司、赴部面同指实、按册详察。如大计之后、或有败类、贻害地方者、即治两司以徇庇之罪。再藩臬入觐、例有条奏。本省应行应革事宜、据实敷陈。不许浮泛塞责。庶不负表率有司之责。下部议　　

○免山东金乡、定陶、二县、本年分旱灾额赋有差　　

○壬辰。裁江安提督、庐凤提督二缺。改苏松提督梁化凤、为江南通省提督　　

○添设直隶、山东、山西、河南、云南、五省提督。调江安提督刘良佐、为直隶提督。庐凤提督杨捷、为山东提督。湖广提督柯永盛、为山西提督。升随征福建中路总兵官许天宠、为河南提督。云南临元广西总兵官张勇、为云南提督　　

○癸巳。以侍讲学士杨永宁、为武会试正考官。侍读熊伯龙、为副考官　　

○以礼部郎中孔印樾、为河南按察使司佥事、提调学政。兵部郎中王成功、为狭西按察使司佥事、提调学政。刑部郎中李可乔、为湖北按察使司佥事、提调学政。侯良翰、为广东按察使司佥事、提调学政。孙允骥、为湖南按察使司佥事、提调学政　　

○吏部开列本部司官、内升外转职名具奏。得旨、吏部司官、与各部例应一体。此内升外转不必行。以后著与各部司官、一体升转　　

○户部题、民间地土房屋、禁止旗人置买。已于顺治七年三月内、定例遵行。后顺治十三年、奉有顺治七年未禁以前、所买地土房屋入官、户部给发原价、其钱粮行文地方官除免之旨。应将未禁以前、所买地土房屋、发觉者、请不给原价、免其入官。禁止以后、所买地土房屋、仍照定议尽行入官。买者、卖者、一并治罪。从之　　

○甲午。转理藩院尚书明安达礼、为兵部尚书　　

○以原任通政使司通政使曹国柄、补原官　　

○以内国史院学士董卫国、为江西巡抚　　

○升随征浙江总兵官董学礼、为湖广提督　　

○乙未。以原任侍读学士杨熙、为山西巡抚。顺天府府尹罗绘锦、为贵州巡抚　　

○喀尔喀车臣济农、遣使进九白年贡。宴赉如例　　

○戊戌。刑部遵旨议覆、各省审结叛案内、流徙入官家产人口、应令各省督抚、以文到为始、定限一月起解。仍将起解日期报部。违者、督抚以下各官、从重议处。其臣部移咨应解者、立限两月起解。途间定限起发。违者听本部题参。从之　　

