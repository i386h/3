<!-- { "loadSidebar": true } -->
责令地方官晓谕停止。从之　　

○庚午。免湖南浏阳等十一州县、衡、常、二卫、本年分旱灾额赋有差　　

○辛未。刑部等衙门遵上□日议定、限内禁毙处分例。凡承问案件、各官将正犯俱审取口供后限内监毙者免其议处。虽在限内、并不审理、取供迟延、一案之内、监毙一二人者、罚俸六个月、三四人者、罚俸一年、五六人者、降一级留任、七八人者、降二级调用、九人以上者革职、将牵连及无干之人、监毙一二人者、罚俸一年、三人者、降一级留任、四人者、降二级调用、五人者、革职。若上司不据实题奏者、降二级调用。至于逾限、虽取录口供、不行审结、将正犯监毙者、照限内不取口供致死者例处分。将牵连及无干之人、监毙一人者、降一级调用、二人者、降二级调用、三人以上者革职。上司不据实题奏者、降二级调用。若限内不能完结、再行展限、仍照限内监毙例处分。如在展限外死者、亦仍照逾限例处分。从之　　

○壬申。上诣太皇太后皇太后宫、问安　　

○予故原任广东左翼总兵官左都督许尔显、原任广东右翼总兵官右都督吴进功、各祭葬如例　　

○癸酉。升吏部左侍郎艾元徵、为都察院左都御史　　

○免直隶开州、元城等二十五州县、山东商河等五县、及青州左卫、河南胙城、汲县、本年分旱灾额赋有差　　

○吏部都察院、遵上□日会勘御史李之芳、参劾大学士魏裔介一疏、一、魏裔介兄魏裔鲁、任山东运使敕书内、增写府字。虽系大学士李霨、卫周祚看稿、魏裔介并未举正其误、欲令伊兄将知府统辖、显有隐蔽之迹。一、魏裔介于顺治十八年四月、再补左都御史、本年正月恩荫、需次各员、例不获与。至康熙三年、魏裔介身为吏部尚书、将伊子魏嘉、援前诏准荫、故违令典。一、魏裔介叔魏櫆祥、任江宁府同知。弟魏裔讷、任淮安府桃源县知县。本非属员。钱谷刑名、略无关涉。特以桃邑荒残、巧图回避、当该抚具题之日、魏裔介方为吏部、不行驳正、私觊伊弟获改美任。三事皆实。理应议处。缘在康熙九年五月初六日赦前、勿论。第魏裔介奉上□日回奏、不据实引咎、乃称已曾劾过大学士刘正宗。李之芳与刘正宗同乡、挟仇诬构。又伊子请荫、在魏裔介为吏部尚书时、始行具题。乃隐讳不言、而以都御史任内送荫为解、殊非大臣之体。应削去所加之级、罚俸一年。魏裔鲁敕书、送部销毁改给。魏嘉削去荫生。魏裔讷不许回避、仍候桃源缺出补用。至考选庶吉士、及举刑部主事杜镇、纂修实录二事、魏裔介并无市恩徇情之处、李之芳所言涉虚。亦应处分。但疏内三事既实、例得免议。得上□日、魏裔介免其削级罚俸。嗣后益宜勤慎供职、以副朕宽宥之意。余如议行　　

○甲戌。以淮扬数被水灾、特命高邮、宝应等十五州县、应徵康熙九年并带徵七八年漕粮漕项、概行蠲免　　

○乙亥。定理藩院郎中、与六部满郎中、一体升转　　

○添设光禄寺满署丞三员。笔帖式四员　　

○刑部题、直隶各省审理人犯、援赦具题、内有拟罪舛错者、臣部将犯人之罪改正、仍援赦豁免、而承问各官舛错在赦后者、仍交该部议处、似属太过。此等不过一时错误、并非有心擅为重轻。嗣后凡正犯已经援赦免罪者、其承问舛错各官、应免其交部议处。从之　　

○丙子。裁江南西新关户部差、归并龙江关工部管理。芜湖关工部差、归并本关户部管理　　

○安徽巡抚张朝珍、以病乞休。慰留之　　

○丁丑。免山东济宁州、本年分水灾额赋十之三　　

○己卯。礼部题、皇上弘敷教化、特颁圣谕十六条、以示尚德缓刑、化民成俗至意。应通行晓谕八旗、并直隶各省府州县乡村人等、切实遵行。从之　　

○庚辰。升参领蒯齐、为宁古塔副都统　　

○辛巳。上诣太皇太后宫、问安　　

○转吏部右侍郎王清、为左侍郎。礼部右侍郎曹申吉、为吏部右侍郎　　

○礼部题、据国子监呈称、世祖章皇帝时、八旗官学生、不论文武官员子弟、每佐领下、选择二名、移送国子监教习。后顺治十八年、奉有文官子弟、不许送官学生之上□日。但官学生、俱系部院衙门录用、关系紧要。且今奉上谕、文武荫监、仍以部院衙门录用。以后相应仍遵世祖章皇帝时例、不论文武官员子弟、令本佐领将可学之人、移送本监教习。应如所请。从之　　

○壬午。改内秘书院大学士魏裔介、为保和殿大学士兼礼部尚书　　

○吏部尚书马希纳、以病乞休。得上□日、准其解任调理、病痊起用　　

○癸未。免江南太仓、娄县、无锡等十二州县、本年分水灾额赋有差　　

十二月。甲申朔。上诣太皇太后皇太后宫、问安　　

○浙江巡抚范承谟疏言、前奉恩诏、以宁波府前明翰林院编修葛世振、举山林隐逸。奉有赴京录用之上□日。今本官呈称抱病、不能起程、请俟葛世振病痊之日赴京。得上□日、该抚既称葛世振品行端重、才学优赡、仍著力疾前来、以副朕求贤任用之意　　

○乙酉。命文华殿大学士管刑部尚书事对喀纳、管吏部尚书事　　

○戊子。设翰林院满汉侍读学士各三员。侍讲学士各三员。侍读各三员。侍讲各三员。典簿孔目各一员。待诏各二员。习满字笔帖式十六员。习汉字笔帖式十六员　　

○江西巡抚董卫国、以病乞休。慰留之　　

○升参领翁爱、为西安副都统　　

○己丑。升文渊阁学士田种玉、为礼部右侍郎　　

○庚寅。上诣太皇太后宫、问安　　

○丙申。封故镇国公高色子牛钮、为辅国公　　

○戊戌。免江南高邮、宝应等十二州县卫、本年分水灾额赋有差　　

○以科尔沁故多罗贝勒绰尔济子鄂缉尔、袭爵　　

○己亥。上诣太皇太后皇太后宫、问安　　

○庚子。皇后千秋节。照例行礼。停止筵宴　　

○辛丑。户部议覆、甘肃巡抚花善疏言、宁州地处边鄙、土田瘠薄、而科赋独重。近因岁歉、民逃地荒。请将本州钱粮、照真宁县一例徵收。其逃荒地丁、悉与豁免。应如所请。从之　　

○癸卯。升山西陕西总督莫洛、为刑部尚书　　

○丁未。顺天府进春　　

○免浙江乌程等五县、本年分水灾额赋有差　　

○以鄂尔多斯故镇国公札穆素子索诺穆、袭爵　　

○旌表节妇、浙江仁和县卓人月妻丁氏、钱塘县汪知元妻王氏、孙学敏妻杨氏、杨士毅妻王氏、王之辅妻邵氏、富阳县章希义妻杨氏、长兴县徐圣妻莫氏、山阴县骆元裕妻俞氏、俞一和妻冯氏、萧山县周万纪妻童氏、何之楠妻黄氏、临海县冯元鼎妻陈氏、冯继祖妻戴氏、各给银建坊如例　　

○戊申。上诣太皇太后皇太后宫、问安　　

○谕大学士等、朕近日披览章疏、于科道官条奏、有合于事理、裨益政治者、虚怀听纳、不惮见之施行。其所言无益、不可行者、非剿袭陈言、则浮泛塞责。尔诸臣宁有不知。今后有言关政理、切实可行者、照常票拟、朕亲加裁夺。其或不可行者、若悉下部议、既属无益、徒令章奏繁多、反致应行事务稽迟。尔等可详酌事理、以不准行拟上□日、朕仍审择而执其中。古之圣帝贤王、虽迩言是察、亦无稽勿听。用言致治之道、盖当如此　　

○庚戌。以二等精奇尼哈番许弘德、为平南王藩下右翼总兵官　　

○予故三等阿思哈尼哈番额克锡纳、祭葬如例　　

○辛亥。岁暮。祫祭太庙。上亲诣行礼　　

○遣官祭永陵、福陵、昭陵、孝陵　　

○遣官祭太岁之神　　

○旌表八旗节妇、满州敦多辉妻布氏等二十四人、汉军祖文弼妻刘氏等三人、烈妇、满洲法古妻胡氏等四人、各给银建坊如例　　

○是岁。人丁户口、一千九百三十九万六千四百五十三。田、地、山、荡、畦地、五百四十五万五千五十六顷八十一亩有奇。徵银、二千五百八十九万七千九十二两有奇。米、豆、麦、六百二十一万一千三百四十石五斗有奇。草、二百三十万五千六百五十五束。茶、十六万八千五十引。行盐、四百四十二万五千三百六十一引。徵课银、二百七十八万三千四百八两有奇。铸钱、二万九千五十四万三千二百五十有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十四




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十五　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十年。辛亥。春。正月。癸丑朔。上诣堂子行礼。还宫。拜神毕。率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫、行礼。御殿。王以下、文武各官、外藩王、及使臣等、上表朝贺。照例筵宴　　

○朝鲜国王李棩、遣陪臣李楠等、表贺冬至、元旦、万寿节、及进岁贡礼物。宴赉如例　　

○乙卯。上诣太皇太后皇太后宫、问安　　

○戊午。孟春。享太庙。上亲诣行礼　　

○遣官祭太岁之神　　

○朝鲜国王李棩、遣陪臣李楠等、表贺孝康章皇后升祔太庙。表文曰、加隆显称、咸仰尊亲之典。升祔明祀、聿彰配祢之仪。情文罔愆。远迩胥悦。钦惟皇帝陛下仁深锡类。诚切奉先。慈恩莫追、违孝养于天下。缛礼斯举、形孝理于寰中。宜见庆福之毕臻。亦令涣渥而普被。伏念臣猥荷皇眷。忝守藩邦。助祭周庭、纵阻骏奔之列。驰神魏阙、第申鳌忭之忱　　

○己未。世祖章皇帝忌辰。遣官祭孝陵　　

○辛酉。祈谷于上帝。上亲诣行礼　　

○赐朝正外藩王、贝勒、贝子、公、台吉、塔布囊等、银、币、鞍、马、有差　　

○甲子。谕礼部、朕仰体世祖章皇帝遗志。欲躬诣太祖太宗山陵展祭、以告成功。前命议政王贝勒大臣等会议、议政王等以去年各处、多有水旱灾荒、且为时甚迫、应用之物、预备不及、具题暂行停止。今思太祖太宗创业垂统。功德隆盛。山陵在望、刻不能忘。去年恭谒孝陵礼成。今已数月。若再久延、孝思莫殚、朕怀靡宁。兹当海内无事、欲乘此躬谒福陵、昭陵、以告成功、用展孝思。事关大典。著议政王、贝勒大臣、内阁、九卿、科道各官、会议具奏。尔部即遵谕行　　

○乙丑。上诣太皇太后宫、问安　　

