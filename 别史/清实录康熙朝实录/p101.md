<!-- { "loadSidebar": true } -->
○庚辰。上诣太皇太后宫、问安　　

○命另设江西总督员缺。升江西巡抚董卫国为之　　

○辛巳。调宣府总兵官拜音达礼、为随征福建后镇总兵官。升驻防山海关参领品级李栖芳、为随征福建右镇总兵官　　

○浙江巡抚田逢吉疏报、嘉兴湖州二府、土贼猖獗。臣发标下官兵。委驿传道李之粹统领。会同二府文武各官往剿。大败贼于湖州白鹤岭。生擒贼首朱二胡子、羊子加等一百余名。俱各斩首。余贼陆续擒抚。地方安宁。下部议叙　　

○壬午。先是、上命副都统苏朗、署副都统额思赫、率蒙古兵二千之江宁。即留付将军阿密达、令之驻防。其原驻江宁喀喇沁土默特兵、令苏朗等率赴浙江。至是、浙江贼寇蜂起。衢州告警。将军喇哈达奏闻。上以衢州正在危急。令副都统伯穆赫林、率喀喇沁土默特兵。自江宁速赴浙江。与将军喇哈达等、会同剿御。副都统苏朗等、仍率蒙古兵。镇守江宁。将军喇哈达、赖塔、侍郎达都、总督李之芳、既同任剿抚之事。一应军务、须公同商酌。毋分彼此。如浙江何处有警、即相机应援　　

○广东广西总督金光祖疏报、梧州失陷。我兵据守梧江。上谕、将军根特巴图鲁等兵、由袁州取长沙。进广西。以袭贼后。则取道广东。必致迟久。可令平南王尚可喜、总督金光祖、提督马雄、会同酌议。添发官兵。规取梧州。否则固守梧江诸处。相机剿御　　

○西安将军瓦尔喀等疏报、进征四川总兵官王怀忠标兵。因饷匮逃散。今欲剿贼。兵力单薄。运馈不至。乞发兵救援。上谕、康亲王杰书、及贝子准达、所部骁骑。俱令贝勒董额、率之以行。其大兵或仍据壕堑、围守保宁。或因粮运艰难、暂还广元。令经略莫洛、将军瓦尔喀等、公同商酌。王怀忠标下逃兵、姑宽其罪。应如何抚纳、亦令莫洛、商酌速行　　

○癸未。以原任山西巡抚杨熙、为福建巡抚。原任总督仓场工部尚书白色纯、为江西巡抚。驻劄赣州　　

○理藩院会同吏部遵谕议覆、奉使达赖喇嘛朱拉齐格隆、中途病故。应追赠班第达尔汉卓礼克图名号。赏银二百两。丹巴德穆齐、应赐扎萨克喇嘛品级。住持归化城庙宇。员外郎拉笃祜、应以通政使司左通政、大理寺少卿升用。笔帖式鼓鲁、应以理藩院主事升用。从之　　

○杭州将军都统喇哈达疏报、伪总兵阎标、率贼万余、自温州、处州、来犯金华。副都统鄂申巴图鲁、亲率满汉官兵连战。大败之。杀贼七千有余。阵斩伪官以百计。擒伪总兵阎标等一百七十二员斩之。下部议叙　　

○甲申。镶白旗副都统博通俄、以病乞休。命以原品解任　　

○四川总督周有德疏报、伪总兵彭时亨等、领水陆贼兵三千、犯广元。三面攻城甚急。副将张登科等、分率官兵力战。大败贼众。下部议叙　　

○乙酉。上诣太皇太后皇太后宫、问安　　

○免山东青城等十一县、本年分旱灾额赋有差　　

○宁南靖寇大将军多罗顺承郡王勒尔锦疏报、宜都县伪将军刘之复、穆升、率贼船百余。陈兵江岸。烧白杨村。副都统苏虎济、署护军统领图尔度浑等、率八旗官兵击败之。下部议叙　　

○平南王尚可喜疏报、官兵恢复程乡后。镇平、平远、二县文武各官。俱赴军前。投缴伪印伪劄。恢复二县。下部议叙　　

○丙戌。升太仆寺卿袁懋德、为太常寺卿　　

○江西总督董卫国疏报、闽贼侵犯宁都。南赣总兵官刘进宝、调发游击周球等、击败贼众。斩获无算。保全宁都。下部议叙　　

○丁亥。升参领阎可权、为宣府总兵官　　

○宁南靖寇大将军多罗顺承郡王勒尔锦疏报、贝勒察尼、将军尼雅翰等、分部满汉官兵。水陆齐发。进攻岳州。贼将吴应麒等、率兵七万余。陆路相拒。我兵奋击。大败之。斩首万级。舟师抵七里山。以炮攻贼。沉其船十余艘。下部议叙　　

○己丑。奉命大将军和硕康亲王杰书、帅师之浙江。定西大将军多罗贝勒董额、帅师之四川。上御太和殿。各赐敕印。命和硕裕亲王福全、和硕庄亲王博果铎、及内大臣、尚书、侍郎等、分送出郊　　

○广东巡抚刘秉权疏报、贼首李唐宗、藏匿伪隆武敕印。盘踞永安县南岭山巢。值云贵告变。即乘机啸党。蓄谋通逆。随发兵搜捕。李唐宗势迫投见。即于军前正法。遣兵分路、搜斩贼夥殆尽。下部议叙　　

○辛卯。免直隶霸州、本年分水灾额赋十之三　　

○谕兵部、耿精忠身虽背恩反叛。念其祖父投诚效力。累世旧勋。朕岂肯以耿精忠之罪、及其先人。大兵平定闽省之日、其祖父骸骨、仍许收葬　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十八




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十三年。甲寅。八月。壬辰朔。江西总督董卫国疏报、闽逆盘踞石城。南赣总兵官刘进宝、遣游击周球等、击败贼众。恢复石城。得上□日嘉奖、下部议叙　　

○癸巳。上诣太皇太后宫、问安　　

○谕科尔沁公图纳黑、我太祖太宗以来、尔祖父同心效力、佐定天下。尔国赋税、听尔自取。若尔国穷苦、朕加意抚养。今闻调至尔所属兵卒、有掠取民物者。在京尚如此、况离此远去、岂不益肆抢夺。尔久历行间。务宜严禁兵卒、毋得恣行强横。如有乱法者、即会同贝勒、议行惩治。且中夏炎热。尔众早晚饮食、各宜自慎、以副朕轸恤军士之意　　

○谕兵部、诸路大将军、止各给一印、倘分兵赴剿、别无印信、则招抚贼寇、宣谕百姓、及调遣防守地方、两军移会机宜、何以为凭。其再给大将军顺承郡王勒尔锦印二。至大将军康亲王杰书处、有将军赖塔印一。再给印一。大将军贝勒尚善处、有将军尼雅翰印一。再给印一。大将军贝勒董额处、既有将军赫业、瓦尔喀、印二、不必另颁。若分兵他往、即以所颁印信、付统兵者。复合一处、则收回所颁、止用大将军印　　

○江西总督董卫国疏报、饶州营兵变。余干贼势猖獗。上谕、将军希尔根、速调副都统公倭赫兵赴江西。同副将军哈尔哈齐、总督董卫国、提督赵国祚、商议剿灭贼寇、平定地方。仍檄江南总督阿席熙、安徽巡抚靳辅、于饶州接壤所在、增设官兵、严加防守　　

○浙江总督李之芳疏报、耿逆兵在衢州杜泽大洲等处。都司姚世熙、守备晋大忠等、两路进剿。大败之。又耿逆兵勾连土贼、从处州进逼金华。副都统鄂申巴图鲁、副将陈世凯、率领满汉官兵、击杀逆贼七千有余。生擒一百七十余人。追奔二十余里。获器械旗帜无算。下部议叙　　

○甲午。安远靖寇大将军多罗贝勒尚善等、帅师之岳州。贝子准达等、帅师之荆州。上御太和殿。赐之敕印。命和硕安亲王岳乐、内大臣辅国公常舒、及内大臣、尚书、侍郎、侍卫等、送之出郊　　

○上至巩华城。月祭仁孝皇后　　

○乙未。谕兵部、王师进剿湖南、须用绿旗官兵。总督蔡毓荣、管辖通省。可率所部兵、随王师协力平定地方。又荆州地关紧要。进兵时、大将军顺承郡王勒尔锦、宜酌拨官兵防守　　

○升大理寺少卿金鼐、为太仆寺卿　　

○丙申。湖广总督蔡毓荣、丁父忧。命在任守制　　

○平南王尚可喜疏报、潮州叛镇刘进忠之党刘斌、据普宁。都统尚之孝等、遣发官兵进剿。被陷知县段藻、潜遣人通款。诱贼出城迎战。因闭门拒之。我兵剿杀甚众。恢复普宁县城。得上

□日嘉奖、下部议叙　　

○丁酉。遣大学士图海、祭先师孔子　　

○上诣太皇太后皇太后宫、问安　　

○福建总督郎廷佐疏言、耿逆背叛、勾连海寇、虚张声势。但海寇止习水战、陆地非其所长。宜剿抚兼施、乘机底定。上谕、郎廷佐入闽之日、海寇宜用抚。耿进忠宜用剿。或用间。相机便宜以行　　

○平南将军都统赖塔等疏报、逆贼侵犯金华。副都统喇哈等、率领官兵、自七月十三日至十八日止、九次合战、擒斩贼众甚多。恢复诸暨、义乌、二县。得上□日嘉奖、下部议叙　　

○戊戌。祭大社、大稷。遣内大臣坤巴图鲁行礼　　

○以刑部郎中张为仁、为广东按察使司佥事、提调学政　　

○两河堤工告竣。加河道总督王光裕、兵部尚书衔　　

○免山东泰安、济阳等十二州县、本年分旱灾额赋有差　　

○庚子。太宗文皇帝忌辰。遣官祭昭陵　　

○以敖汉故多罗郡王布达子萨穆珀尔、袭爵　　

○浙江总督李之芳疏报、臣标下随征福建游击王世望等、率领官兵、搜剿龙游逆贼。擒斩甚多。又严州副将鲍虎、率领官兵、奋勇杀贼。连夺险隘四处。一日六战六捷。焚毁贼巢。恢复寿昌。得上□日嘉奖、下部议叙　　

○李之芳又疏报、逆贼犯绍兴之新昌县。知县陈大典、乘间出奇、杀贼全城。贼犯郡城。知府许弘勋、率乡兵堵御。败贼于郡城外。嗣援剿守备吴良骏等、率兵分道截杀。斩伪总兵等。贼遂遁走、犯台州之仙居县。都司汪国祥等击败之。黄岩土贼窃发。守备王有功等、斩获无算。下部议叙　　

○壬寅。太祖高皇帝忌辰。遣官祭福陵　　

○上诣太皇太后宫、问安　　

○以科尔沁故和硕土谢图亲王巴雅斯呼朗子阿拉善、袭爵　　

○平寇将军根特巴图鲁、卒于军。命副将军哈尔哈齐、为平寇将军　　

○谕兵部、大军进剿、急须火器。著治理历法南怀仁、铸造火炮。轻利以便登涉　　

