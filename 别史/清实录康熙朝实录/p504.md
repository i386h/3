<!-- { "loadSidebar": true } -->
○朝鲜国王李焞、遣陪臣郑载仑等、表贺冬至、元旦、万寿节。及进岁贡礼物。宴赉如例　　

○辛卯。上奉皇太后、辛畅春园。　　

○甲午。孟春。享太庙。遣领侍卫内大臣侯巴浑德行礼　　

○遣官祭太岁之神　　

○丙申。世祖章皇帝忌辰。遣官祭孝陵　　

○丁酉。上诣皇太后宫、问安　　

○戊戌。上自畅春园、回宫　　

○庚子。皇子允禧生　　

○辛丑。祈谷于上帝。上亲诣行礼。　　

○上幸畅春园。　　

○癸卯。上诣皇太后宫、问安　　

○以上元节、赐外藩阿霸垓、鄂尔多斯、敖汉、科尔沁、毛明安、喀尔喀、厄鲁特、杜尔伯特、阿霸哈纳、乌朱穆秦、扎鲁特、郭尔罗斯、巴林、蒿齐忒、王、贝勒、贝子、公、台吉、及内大臣、大学士、侍卫等宴。　　

○甲辰。上元节。赐外藩王、贝勒、贝子、公、台吉、及内大臣、大学士、侍卫等宴。　　

○乙巳。上诣皇太后宫、问安。　　

○戊申。先是、上谕领侍卫内大臣公鄂伦岱曰、延庆州地方、藏匿盗贼逃人甚多。常行劫掳。扰害居民庄头、未获安处。尔率前锋参领丰盛额、护军参领沈保、前锋护军八十人、声言放鹰、前往缉捕。刑部尚书齐世武、带贤能司官、同往审理。寻鄂伦岱等、前往独石口外营盘口等处、擒获盗贼逃人李得功、陈大等百余人交齐世武审理至是、齐世武奏、李得功等六人、俱拟斩立决。逃人陈大等照例系旗人给还原主系民人发回原籍。得上□日、李得功方小嘴白达子黑子刘八短子刘四俱著即处斩。逃人陈大等依议。此案内额楚系圈禁家中之人。今逃遁村庄、夥同贼盗、肆行不法情罪可恶。著交与伊父英赫紫伊母舅齐世武、处死　　

○己酉。转吏部右侍郎哈山、为左侍郎。调盛京兵部侍郎傅绅、为吏部右侍郎。转礼部右侍郎二鬲、为左侍郎。以镶白旗满洲副都统冯忠、为礼部右侍郎　　

○科尔沁台吉毕力克图故。赐银五百两　　

○庚戌。上诣皇太后宫、问安。　　

○礼部议覆、朝鲜国王李焞疏报、伊国人李玩枝等、越界杀人、劫夺财物。应将该犯、严拏候审。查朝鲜国王李焞、将此事并未审明。不便遽议。应移咨朝鲜国王李焞、令其审明、具题到日再议。得上□日、此事该将军及地方官、并未举报。这被杀者、或系逃往彼处偷刨人参之人。不可与越界杀掠者比。著将此处问明、详议具奏。　　

○升偏沅衡永郴道王朝恩、为偏沅按察使司按察使。　　

○降镶黄旗蒙古副都统觉罗阿腊纳、为镶白旗护军统领。正红旗满洲副都统琅图、为镶蓝旗护军统领。　　

○升陕西波罗营副将赵良佐、为陕西兴汉总兵官。　　

○辛亥。理藩院题、喀尔喀扎萨克多罗郡王额林陈故。查康熙四十九年奉上□日、贝勒额林陈曾在昭莫多地方效力、著晋封多罗郡王、至袭封时、仍著以多罗贝勒承袭。今应令伊子垂扎木苏、承袭多罗贝勒。从之。　　

○赐朝正外藩王贝勒、贝子、公、台吉等、银币鞍马有差　　

○以内阁学士潘宗洛、为偏沅巡抚。　　

○升右通政载梦麟、为太仆寺卿　　

○壬子。达赖喇嘛、拉藏汗、遣使进贡。赏赉如例　　

○以故青海多罗贝勒额尔德尼那木扎尔子罗卜臧察罕、袭爵。　　

○癸丑。上诣皇太后宫、问安上巡视通州河堤命皇太子允礽皇四子和硕雍亲王胤祯皇五子和硕恒亲王允祺、皇八子多罗贝勒允禩、皇十四子固山贝子允禵。皇十五子允禑、皇十六子允禄、随驾。自畅春园启行。是日、驻跸鹅坊。　　

○升内阁学士色尔图、为盛京兵部侍郎。通政使司左通政刘相、为通政使司通政使。　　

○以吏部右侍郎傅绅、内阁学士觉和托、俱充经筵讲官。　　

○甲寅。上驻跸瑚琳店。　　

○乙卯。上驻跸王奚营。　　

○谕吏部、兵部、给事中王懿、奏请禁止海洋商贾。不知海洋盗劫、与内地江湖盗案无异。该管地方文武官。能加意稽察、尽力搜缉、匪类自无所容。岂可因海洋偶有失事、遂禁绝商贾贸易。王懿所奏无益。下所司知之　　

○丙辰。上至苑家口登舟。泊保定县　　

○丁巳。御舟泊赵北口　　

○升内阁侍读学士博音岱、为内阁学士兼礼部侍郎　　

○戊午。御舟泊郭里口　　

○升詹事府少詹事胡作梅、为内阁学士兼礼部侍郎。　　

○二等阿思哈尼哈番沙津达赖、因病解退。以其弟图古思、袭替　　

○己未。以镶蓝旗护军统领琅图、为右翼前锋统领　　

二月。庚申朔御舟泊叚付　　

○辛酉。御舟泊圈头　　

○调镶黄旗蒙古都统班滴、为正蓝旗满洲都统升镶黄旗护军统领善丹、为蒙古都统。正白旗满洲副都统苏克肫、为镶黄旗护军统领　　

○壬戌。春分。朝日于东郊。遣都察院左都御史穆丹行礼。　　

○癸亥。御舟泊赵北口。　　

○遣官祭先农之神。　　

○甲子。御舟泊苑家口。　　

○免直隶庆云县、康熙四十九年分水灾额赋有差。　　

○调正白旗满洲副都统英赫紫、为镶白旗满洲副都统。升前锋参领五鬲、为镶黄旗蒙古副都统。调正白旗蒙古副都统宝色、为满洲副都统。升护军参领赫迓图、为正白旗蒙古副都统。调正黄旗蒙古副都统毛奇塔特、为正红旗满洲副都统。升护军参领吴勒、为正黄旗蒙古副都统　　

○工部议覆、河道总督赵世显疏言、徐州洪福寺西、及清河县之天妃坝、两处石工、俱宜修砌、以为永固之计。应如所请。从之　　

○乙丑。上登陆。驻跸西镇。率诸皇子及善射侍卫等射。上发五矢皆中的　　

○丙寅。上驻跸张家营　　

○丁卯。遣大学士萧永藻、祭先师孔子　　

○上自和韶屯乘舟。往阅匡儿港减水坝。谕监修河工主事牛钮曰、引河前崖、应建一挑水坝。减水坝之前、亦建一挑水坝。或长三丈。或长四丈。其高应与旧挑水坝相等。是日、上回驻和韶屯　　

○户部议覆、四川陕西总督殷泰疏言、打箭炉土司、及暖歹土千户、马喇长官司等、各愿纳马输粮。请于康熙五十年起徵。从之。　　

○户部议覆、原任偏沅巡抚赵申乔疏言、镇溪所苗民麻隆德等、愿归版图纳粮。请将此等苗民、令乾州同知管辖。辰沅靖道统辖。应如所请。从之。　　

○升正黄旗满洲副都统宗室扎尔图、为镶蓝旗护军统领。　　

○戊辰。祭大社、大稷。遣领侍卫内大臣公傅尔丹、行礼　　

○谕监修河工主事牛钮曰、三里浅之二挑水坝、偏在上流。朕已钉桩。于钉桩处、再添一挑水坝。或长三丈。或长四丈高与堤相等　　

○上自和韶屯乘舟阅河。至河西务登岸。谕监修河工主事牛钮曰、挖河不碍村落方善。若从此挖去、恐于村落有碍。因步行二里许。指示曰。此沙地著挖河。宽十丈。长四百七十余丈。平坦处深四五尺。高阜处或七八九尺不等。其河湾处、著建二小挑水坝。挖河之土、即置两边。对新河上口、旧河下流、著建两挑水坝。一、长二十丈。一、长十丈。其高与岸相等。于是取仪器插地上。令将豹尾枪纵横＜监-皿立＞立。上亲视仪器。定方向。命诸皇子大臣等、分钉桩木、以纪丈量之处。又于尾处立黄盖、以为标准。取方仪盘、置于膝上。以尺度量。用针画记。朱笔点之。算毕。令从尾处丈量、至所插仪器处。其丈尺与所算之数、些微不爽。因谕诸皇子大臣等曰、用此可以测量天地、推算日月交食。至此等微事、算之甚易。因令大学士温达等、及直隶巡抚赵弘燮至前。谕赵弘燮曰、尔为巡抚、丈量田地、不可不知。朕将大概示尔知之。于是量绳二丈、以五尺各为一面、按定四角、指示曰、辟如此一区、四面各称、丈量之亩数、俱与绳数相符。但地有犬牙相入、势不能如此丈量者、则丈量之人、必任意折丈欺诳。有破此弊之法、惟从中横量一绳、而亩数即出。彼技无所施矣。丈量田地关系甚大。天下隐匿田地亦不少。但不可搜剔耳。夫算法之理、皆出自易经。即西洋算法亦善。原系中国算法。彼称为阿尔朱巴尔。阿尔朱巴尔者、传自东方之谓也。凡有推算、七九之奇数、不能尽悉。十二二十四之偶数、方能尽之。此皆体象十二时二十四气也。复取矢、画地作数圈、示诸皇子大臣曰、此即定位之理。虽千万品类、不能出此。今凡物若干、几人应得若干之数。用此顷刻可得。即推而至于声音之高下、亦可测而知也　　

○上驻跸羊坊地方　　

○礼部议覆朝鲜国人李玩枝等、越界杀人、劫夺财物一案。臣等遵上□日、问朝鲜国使臣郑载仑等。据云、不知被杀之人姓名来历揆此、其被杀者或系偷刨人参之人、或系无赖之徒、逃往彼处、俱未可定。令其酌量议结。得上□日、此案派部院贤能司官一员、盛京司官一员。著朝鲜国遣官一员、在凤凰城、会同审明议奏　　

○谕大学士等曰、河务甚难。朕昔因挖子牙河、亲身往视。有大城、武清县民、跪于两岸、互相争诉。朕慰之曰、尔等勿得争竞。朕自有处置之法。因一一指授监修官员而回。后河工告成、于两处百姓、俱有裨益。前张鹏翮任总河时来陛见。朕训之曰、尔于河工、不可任意从事。但守成规、遵奉朕训而行。及修御坝之时、朕亲身指授钉桩。张鹏翮遵朕指授修建。自此坝告成、清黄二水、始会流入海矣。黄河水性、善于更移。朕幸宁夏时、由黄河行二十一日至湖滩河朔。因边外无修治之人、故黄河处处更移。视水性每向南流。北岸尚可。南岸多被冲决。古时黄水、由天津碣石而流。此言载在书经禹贡。后又移流在德州。自后渐移于南方矣。治河固宜顺水性。亦在随宜调度。今使诸水入大海者、岂尽随水性哉。　　

○己巳。上驻跸绍歌庄　　

○庚午。孝康章皇后忌辰。遣官祭孝陵。　　

○上驻跸南苑　　

○吏部右侍郎仇兆鳌、以病乞休。允之　　

○壬申。上回驻畅春园。诣皇太后宫、问安　　

○遣官祭历代帝王　　

○乙亥。以内阁学士噶敏图、李仲极、彭始抟、俱充经筵讲官　　

○调正红旗蒙古副都统鄂代、为正黄旗满洲副都统。升护军参领吴法、为正红旗蒙古副都统。　　

○丁丑。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○升翰林院掌院学士陈元龙、为吏部右侍郎。仍管翰林院事。　　

○升福州协领周良相、为京口左翼副都统。西安协领刘起芳、为京口右翼副都统。江宁协领戴色、为杭州左翼副都统　　

○以户部右侍郎石文桂、为正白旗汉军副都统　　

