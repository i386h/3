<!-- { "loadSidebar": true } -->
十二月。辛丑朔。河道总督于成龙、陛辞。上谕之曰、闻淮扬河水泛涨、清江浦百姓所居之地、皆已被水。夫洪泽湖、实黄河之障。洪水强盛、力可敌黄、则黄水不得灌入运河。今淮水势弱、不能制黄全注运河黄水又复灌入。且两河相距甚近、清江浦地处其中。其一带地方、受泛溢之水、势所必然。惟淮水三分入运、七分归黄、运道始安。复顾大学士等谕曰、朕昔年巡视河工曾至大墩堤、步行十五里、详加阅看今寰宇昇平、海内宁谧。惟河工关系运道民生。朕数十年来、夙夜萦怀、留心研究、故河道情形、熟悉已久。总之上流既理、则下流自治矣。桑额所奏、开浚下河一事朕不即允行、正是有益于彼。桑额固居心平和、为人诚实。然遇事不免迟钝、易被人欺。如此纷繁事务、何以责其成功。于成龙屡委以事、尚克勉效。河工事情紧急、与于成龙敕书内、须入各部不得掣肘之语、使得相机料理。庶不误事。河务浩繁、于成龙年已渐老、且一身难以兼顾。奉天府府尹徐廷玺、曾任河工。尚谙练。著即令前往、协理河务。又谕曰、河务紧要、董安国修筑工程繁多、恐致与于成龙等、彼此推诿。可遣部院堂官、并率贤能司官前往、会同漕运总督桑额、将已完未完之工、并所用钱粮数目、逐一详明察丈、细造清册赍来。寻命户部尚书马齐、督捕侍郎喻成龙、工部侍郎常绶、前往。　　

○以工部左侍郎提督顺天学政李光地、为直隶巡抚　　

○壬寅。以原任工部右侍郎李楠、补原官。　　

○癸卯。以原任奉天府府尹王国安、补原官。　　

○议政大臣等议奏、盛京乌喇等处官兵、不知法度不谙军令、皆由协领等员、不能约束之故。嗣后乌喇等处、自协领以下骁骑校以上、官员缺出、俱于在京八旗内、拣选才能者补授。从之。　　

○甲辰。云南贵州总督王继文、来京陛见。上谕大学士等曰、督抚乃封疆大臣陛见之时、应将有司贤否、小民疾苦、详明陈奏、以裨治理。夫民之苦乐、皆系于官之贤否。官贤则民安。否则民之困苦、无所底止矣。是以考察官吏、以奖励廉洁为要。今云南贵州总督王继文入觐、并不陈奏及此。如广西提督李林盛、居官甚优。前者陛见、所奏绝无隐讳。问及广西武弁贤否皆从公敷陈。其言朕皆书而志之矣。　　

○乙巳。上御太和殿视朝。文武升转各官谢恩。　　

○丙午。命裁詹事府满洲少詹事一员、谕德一员、中允二员、赞善二员、正字二员录事二员。　　

○户部议覆、山西巡抚倭伦疏言大同府属地丁粮米、原徵折色。自康熙三十三年、因驻防右卫官兵应支一半本色将粮米改徵本色。查蔚州、灵邱、广灵、广昌四州县、距右卫四、五百余里俱在万山之中、岭高路狭、运粮甚难请将蔚州等四州县粮米仍改徵折色。应如所请从之。　　

○丁未。谕大学士等曰运河一带、惟黄水清水交汇之处、甚属紧要此处得宜、则他处易治。前日于成龙、亦谓大墩地方紧要、此处修筑坚固、始可无虑此言极是。夫河务深微、不访土著之人不可、而全听其言亦不可。如向日天妃闸、以板阻水。启板行船、须五六百人撁挽、方得过闸今已平缓、船只不需撁挽、坦然而行。以此观之乃时候之不同也。　　

○转工部右侍郎李楠、为左侍郎。升内阁学士顾藻、为工部右侍郎。　　

○升陕西西宁道刘殿衡、为江苏布政使司布政使。　　

○免浙江归安等四县、本年分旱灾额赋有差。　　

○戊申。以左春坊左谕德杨大鹤、提督顺天学政。　　

○添设保定府理事通判一员。从升任直隶巡抚于成龙请也。　　

○以故湖广椒山安抚使刘元敏子刘跃龙、袭职。　　

○己酉。镶蓝旗满洲副都统科尔代、以老病乞休。允之。　　

○庚戌。谕宗人府、近日朕传集诸王、及闲散宗室、于景山校射者、将以劝惩贤否也。及试以射、善射者颇多。朕心甚悦其有品秩之宗室、俱为王府护卫官职。有迁转之阶。惟闲散宗室虽有干济之才、亦无路上进。兆姓中、凡有材者、尚选择录用。而朕宗室中之有才干者、不获登用。良可惜也尔衙门、将宗室中材干壮健、长于骑射者、详查奏闻。朕将授为阙廷侍卫职官、视其效力。若材力果优、勤于供职。即授以副都统、参领职任。安于庸劣者、方罢斥之家贫无力者、一并查奏朕将筹其生计。　　

○谕大学士等、缘事妇人、拘唤至部院衙门、对簿鞫问。于理未协。朕因此故、曾屡次颁发谕上□日。今见因事牵连之妇人、仍有拘至公庭质讯者、嗣后除亲身犯罪外无论官员民人之妻、有事属牵连、应行质讯之处、可遣司官、笔帖式往其家问取口词其拘至公庭、永行停止。　　

○辛亥。理藩院奏蒙古宾客供给、应行裁减。上谕大学士等曰、满丕意见庸劣、所议殊属不合。凡扎萨克、皆有额设都统、副都统等官。其诸王、则有长史护卫、典仪及各项杂职。非谓按其品秩、赐以食物、为妄费也。伊等供给、岂可概议裁汰。所宜核查者、实授职官之外、又妄开寨桑头目、及部下数百人、指名冒取供给。议裁盖谓此耳。观其所议、必理藩院官员、通同蒙古、捏造虚名、瓜分肥己。是以不愿朕之研究。此等情事、朕洞知之。伊等不即改前非、竟议裁减。俟蒙古叩阍之时、仍复欲准行耳。至喀尔喀、前者未附我朝、故私设有寨桑头目之名。今俱来降、已设扎萨克授以护卫职官、又安得有寨桑之称乎。若按其见授秩衔、赐之食物彼亦知中国官爵之尊愿效力而服官矣。满丕为人、朕素知之其材力虽有可取、品行则甚不端也尔等其召而责之　　

○理藩院又奏、四十九旗哨兵、安置各旗汛地善巴王等、请将伊等移居瀚海之外。上谕大学士等曰、喀尔喀游牧之地、自色冷额以内为佳。察罕脑儿者、止一线之地。朕意欲东自户轮贝尔、鄂嫩巴尔济、北至色冷额河。自色冷额、至西陲南界伊克敖拉、翁金、枯伦百尔齐尔古尔班塔米尔、自齐老图之北至色冷额、应指定疆界。今虽无兵戎之事、而安设斥堠于喀尔喀所居之地、甚属紧要。必须措置妥贴。可传谕议政大臣。　　

○命添设光禄寺大官署等四署、满署丞各一员。　　

○吏部等衙门议覆、四川巡抚于养志等疏言、东川土府、应改为东川军民府。设知府一员、经历一员。属永宁道。设游击一员、守备一员、千总二员、把总四员。属永宁协。其驻防兵丁一千、于云南、贵州、四川、三省、就近东川地方兵内抽调。应如所请。从之。　　

○以土默特故固山贝子拉斯扎卜子颁弟、袭爵。　　

○癸丑。升大理寺少卿胡会恩、为内阁学士兼礼部侍郎。　　

○免湖广钟祥等七州县、本年分旱巡额赋有差。　　

○甲寅。户部尚书马齐等、往查河工。请训上□日。上谕之曰、河防之事、甚属紧要。关系民生之休戚、田庐之存没。当不时巡视、稍有可虑、即行修补、乃不致大坏、淹没田庐也。董安国亲勘之日甚少、以致河道溃坏。尔等前往核视河工、已修者几处、未修者几处但从公勘明、则于成龙、董安国、交代甚易矣。　　

○吏部议覆、都察院左佥都御史王绅疏言、广西省南宁等四府、道员以下、教授以上官员、该督抚例将熟悉风土廉员、保题补调。自巡抚王起元、到任以后、从未将一人题升、一人题参。应行令该抚查明具题再议。得上□日、此事情、著王起元明白回奏。　　

○云南贵州总督王继文、以老病乞休。允之。　　

○乙卯。以内阁学士布泰、充经筵讲官。　　

○丙辰。湖广道御史朱廷鋐条奏、服满候补人员内、有特简者有卓异者、应不论班次、即行录用。上谕大学士等曰、览朱廷鋐所奏未必无故。但所言之事、有当于理。夫治国家者、以人才为要。朕亲简之官、如丁忧服满起补、与降级及一概丁忧者、校年补授、何时得录用乎。凡条奏合宜、即为准行。其间有私与否、朕不问也。　　

○京口将军董元卿、以病乞休。允之。　　

○丁巳。原任内阁学士黄茂等、前往教养蒙古。请训上

□日。上谕之曰、蒙古之性懒惰、田土播种后、即各处游牧。谷虽熟、不事刈获。时至霜陨穗落、亦不收敛。反谓□山戊不□歉。又因盗贼众多将马畜皆置之近侧、夜则圈之宿处、以致马畜瘦毙、生计窘乏。且蒙古王、贝勒、贝子、公等俱各承袭父爵。年在童穉、率皆不能教养所属、安辑民人。兼之族类性贪、见所属有马牛刀带诸物、亦必索取。遂至困苦难存、四散糊口。不能禁止、亦不能收集。是以人皆穷乏。尔等至彼、查明实无生计者、赈给之。至于劝善惩恶、尤为要务。应会同蒙古王扎萨克等、严禁盗贼如拏获系两旗下者、尔等即会同取供。情实、立刻正法示惩。又必加意鞫讯、勿得枉杀无辜。蒙古地方、多旱少雨。宜教之引河水灌田。朕巡幸所至、见张家口、保安、古北口、及宁夏等地方、皆凿沟洫、引水入田、水旱无虞。朕于宁夏等地方、取能引水者数人、遣至尔所朕适北巡、见敖汉、奈曼等处、田地甚佳百谷可种。如种谷多获、则兴安等处、不能耕之人、就近贸易贩籴均有裨益。不须入边买内地粮米、而米价不致腾贵也。且蒙古地方既已耕种、不可牧马。非数十年、草不复茂。尔等酌量耕种。其草佳者、应多留之。蒙古牲口、惟赖牧地而已。且敖汉、奈曼等处地方。多鱼。伊等捕鱼为食、兼以货卖、尽足度日。此故宜知之。凡有利益、朕不时指示。尔等当尽心勉励、以副朕意。其王、贝勒等、尔等宜与和好、凡事相商而行。有训诲之处、须服其心、驯致协睦。蒙古性情、怠玩愚蠢者固多。然亦朴直。但董理教导得宜、此辈亦易从也。　　

○戊午。谕大学士等兴起教化、鼓舞品行、必以孝道为先。节妇应加旌表、孝子尤宜褒奖。八旗岂无孝子。其居官殷实者、行孝乃分内事耳。贫人克尽孝道、诚为非易。如有身处贫寒、能尽孝于父母者、察明奏闻。　　

○升光禄寺卿高裔、为太常寺卿。　　

○己未都察院左副都御史吴涵疏言、编修检讨等员、升转壅滞。请酌复变通编修检讨照李涛、汪楫之例、外补一二人少詹事侍读学士、侍讲学士等官、照王士正、徐潮、顾藻、王九龄等之例、以京堂各衙门。调补一二人。上谕大学士等曰、览吴涵奏翰林官壅滞所奏极是翰林官员、系进士内选拔者教习三年、又行考试择其善者、始留衙门不但伊等应升缺少、以致壅滞。即满洲、汉军翰林官亦皆壅滞。其应升缺出、俱与笔帖式、较俸升补是以伊等升转甚迟。近见满洲、汉军翰林、所学皆好、亦不减汉人。此奏朕已知之。不必令部议也。　　

