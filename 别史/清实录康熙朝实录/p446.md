<!-- { "loadSidebar": true } -->
○赐将军博霁总督觉罗华显、巡抚鄂海、甘肃巡抚齐世武、四川巡抚贝和诺、固原提督潘育龙、四川提督岳昇龙、总兵江琦、何天培、魏勋等、御书匾额、及貂帽、裘褂等物。　　

○赐西安添设左翼驻防兵银两。　　

○命谕德查昇、传谕巡抚鄂海曰、盩厔县处士李颙、人好读书、明理学、屡徵不出、朕甚嘉之。特手书操志清洁匾额赐之。　　

○喀喇沁多罗杜楞郡王扎什故。遣官致祭。　　

○壬戌。上御箭亭。率诸皇子、及善射侍卫等射。上亲射。五矢皆中。　　

○癸亥。授西安骁骑索伦等十九人、为额外骁骑校。以其祖父阵亡故也。　　

○是日、上自西安回銮。驻跸临潼县温泉。　　

○河南巡抚徐潮等来朝。　　

○甲子。上驻跸渭南县城内。　　

○乙丑。上驻跸华阴县台头村。　　

○丙寅。上驻跸潼关城内。　　

○丁卯。上驻跸阌乡县十五里铺。河南绅衿士庶、跪迎圣驾。　　

○戊辰。上驻跸灵宝县摩云寺南。　　

○谕吏部、河南布政使李成林、衰老。著解任。按察使甘国基、已调云南、尚未赴任。著升补河南布政使司布政使。　　

○免直隶南皮、任邱县、本年分水灾额赋有差。　　

○免山东武定、福山等五州县、本年分水灾额赋有差。　　

○己巳。上驻跸陕州张茅镇村。　　

○命皇三子允祉、及侍卫等往阅三门底柱。　　

○庚午。上驻跸渑池县城南。　　

○皇三子允祉、及侍卫等、以往阅三门底柱情形回奏。报闻。　　

○辛未。上驻跸新安县城内。　　

十二月。壬申朔。上驻跸河南府城内。　　

○癸酉。上由孟津渡河。驻跸孟县下孟镇。　　

○甲戌。上驻跸河内县董张镇。　　

○乙亥。上驻跸修武县城内。　　

○谕兵部、怀庆总兵官王应统标下兵下、射技不堪、营伍不整。即王应统本身、射亦荒疏。令其介胃送驾、官兵铠甲全无。将王应统、并伊标下千总陈起蛟、把总聂廉、王宝、俱械系带往京师、俟开印鞫审、严加议处。　　

○丙子。上驻跸新乡县三里铺。　　

○丁丑。上驻跸卫辉府城内。　　

○谕河南巡抚徐潮、朕念西土兵民生计、乘冬令农隙之时、特事西巡。返辔京师、道由豫省。自入潼关、见阌乡以及河南府、民生甚艰、而怀庆少裕。至卫辉府、则又艰苦。赖薄有秩成、尚能糊口。倘遇歉□山戊不□、必至流亡。此皆大小官吏、互相容隐、虽有衰老病废、懒惰退诿之员、仍使在任、以致贻误地方。河南百姓、质朴愚鲁、输赋从未稽迟。而今□山戊不□所欠乃至四十万两。显系州县官、闻朕蠲除秦晋积欠钱粮、希冀恩免、于中渔利。见今民欠、俱免催徵。著将河南通省俸工银两、补足所欠之数。如有不完、停其升转、俟完日开复特谕。　　

○赐巡抚徐潮、总兵官方凯、御书。　　

○戊寅。上驻跸浚县大人店。　　

○授镇国公准达之女为乡君。壻祝兆燕、为镇国公壻。秩四品。　　

○免湖广监利县、本年分水灾额赋十之三。　　

○己卯。上驻跸彰德府城东。　　

○庚辰。上驻跸磁州杜村铺。　　

○御书贤哲遗休匾额、命悬先贤子贡墓前。　　

○辛巳。上驻跸永年县临洺关。　　

○予故山西太原总兵官韩天伏、祭葬如例。　　

○旌表湖南烈妇寻猪妻首氏、守贞拒暴、惨遭锋刃、全家毙命。给银建坊如例。　　

○壬午。上驻跸邢台县蓝阳冈。　　

○免直隶景州、新安等十州县、本年分水灾额赋有差。　　

○追赐广西殉难富川知县刘邻、谥忠节　　

○癸未。上驻跸柏乡县城东。　　

○赐真定府迎驾副将标下兵丁银两。　　

○甲申上驻跸栾城县城内。　　

○乙酉。上驻跸真定府大阜城驿。　　

○谕大学士等曰、直隶学院杨名时、考取生员、以能背诵五经者、即取之。照例考取文字、人心自服。如考取背诵五经、事繁亦不合例。且杨名时秉性好异。考取时、但系富室文字、虽好断断不取。倘贫寒内有粗知文意者、即取之考校应论文学优劣岂得论其贫富耶。　　

○免浙江诸暨等五县、本年分旱灾额赋有差。　　

○山东巡抚王国昌疏言、东省蒙皇上截漕发帑、差官赈济、万姓欢呼、吁请代题谢恩。上曰、王国昌疏称小民感戴祝颂等语、朕自御极以迄于今、但以民生为念、未尝一刻不廑诸怀。民无灾伤、各得其所、小民虽不行祝颂、朕心自怿。闻今山东、直隶、河南、谷价腾贵、朕愈加轸念。此所奏已知之。　　

○丙戌。上驻跸定州清风店。　　

○丁亥。上驻跸清苑县徐河桥。　　

○戊子。上驻跸新城县高碑店。　　

○己丑。上驻跸良乡县城内。　　

○礼部尚书韩菼、以病乞休。得上□日、韩菼以工于时文、故屡经擢用至礼部尚书。前管翰林院事务时、于庶吉士并不勤加教习、每日率领饮酒、以致庶吉士亦皆疎于学习。至于九卿会议之处、不以国事直言、惟事瞻徇、所行甚为非体、殊不逮其所学。今自知其非、称病求罢、殊属不合。著仍留任。严饬行。　　

○庚寅。上回京师。诣皇太后宫、问安毕回宫。　　

○上谕大学士等曰、前南巡多由舟行、官民群集两岸迎驾顷西巡、皆由陆路、凡临幸郡邑、官民无不扶老携幼、欢腾道左每清问及之。又令在乘舆左右、备咨地方之利弊彼皆抒诚陈奏是以风俗民情、靡不洞悉。朕巡幸七省畿辅秦晋、民俗丰裕江浙、则较三十八年时更胜。山东近因水旱、大异畴昔。河南百姓、生计甚艰。此二省之民、深廑朕怀。又闻各省火耗、俱是加一。钱粮最少者、惟有甘肃。通计正额共二十八万有奇。加耗亦止二万八千。州县官钱粮既少、加耗无几、不敷用者、宜或有之。其余赋额皆多、如一州县、正额有二三万、加耗即至二三、宜敷用矣、而州县官仍有以艰难告者、其故安在。朕随地咨访、督抚虽有不受馈遗者、然馈藩臬者若干、馈道府者若干、岂可尽云廉吏乎。　　

○以故一等精奇尼哈番赵良。栋次子赵弘燮、袭职。　　

○免江南徐州卫、本年分水灾额赋有差。　　

○旌表江西烈妇李广生妻陈氏、守贞拒奸、被刃殒命。给银建坊如例。　　

○辛卯。上谕大学士等曰、朕顷巡幸西省、阅视汾渭二水、俱属大河、直与黄河相通。河南等处米谷、似可由黄河转运。但闻三门底柱水势极溜、船不能上。朕欲亲往阅视、因陕州知州奏无路径断难行走遂未果行。特命三贝勒允祉同近御侍卫往视、据回奏言、伊等遣人乘骑、涉河一道、阅有神人鬼三门、俱系凿石开通、水从三门流出、其势甚宽、其流甚急。古人于崖上凿有曳船眼孔、但未经以船试验、不知可否行走。前总河靳辅、亦曾奏黄河通于汴河、但淤垫年久、若行疏导即可运粮。朕至河南、阅河南府、居各省之中、水路四达、最为紧要之地、应于此处、储积米谷。每年田亩岂能必皆丰收。倘山陕等省间或收成歉薄、即可将此积贮米谷、修造船只、由黄河挽运。若到三门底柱、船不能上、亦可于三门底柱、造船剥运、以至山陕。诚使河路疏通、则商贾人民、大有禆益。所宜于无事之时、预为筹画者也。豫省每年解京漕粮、二十万石有奇。若将豫省三年漕粮、截留备用、则陕西等省、虽值歉收之年、将此米谷、运至彼处赈济、殊属有益。俟明岁遣大臣往视。又谕曰、朕今番西巡、见直隶、河南、陕西、山西、四省接壤、山西泽州人、如授河南怀庆府地方官、虽云隔省、相去实不过百里、得无徇庇伊宗族亲戚之私意乎。又直隶人、在河南接壤处、河南人、在直隶接壤处、居官者甚多。嗣后补授外官时、掣签所得地方、如隔伊原籍五百里外听伊赴任。如五百里内、虽隔省、著回避。　　

○封和硕恭亲王常宁庶出子海善为多罗贝勒。　　

○调西安副都统祖良璧为正蓝旗汉军副都统。　　

○壬辰。调杭州副都统许廷臣、为镶白旗汉军副都统。　　

○升陕西汉中城守副将韩忠、为贵州威宁总兵官。　　

○免直隶滑县、本年分水灾额赋有差。　　

○四川道监察御史刘若鼐、疏参山西巡抚噶礼、贪婪无厌虐吏害民、计赃数十余万。太原府知府赵凤诏、为噶礼心腹专用酷刑、以济贪壑。得上□日、著噶礼明白回奏。　　

○癸巳。旌表直隶烈妇陈利常妻陈氏、愤烈拒奸、母子殒命。给银建坊如例。　　

○丙申。孝庄文皇后忌辰。遣官祭暂安奉殿。　　

○己亥。□山戊不□暮。祫祭太庙。遣领侍卫内大臣公坡尔盆、行礼。　　

○遣官祭太岁之神　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○以御史黑硕咨为内务府总管　　

○庚子顺天府进春。　　

○赐朝正外藩科尔沁、敖汉、柰曼、翁牛特、蒿齐忒、喀尔喀扎赖特阿霸垓厄鲁特、吴喇忒、鄂尔多斯、王、贝勒、贝子、公、及内大臣、大学士侍卫等宴。　　

○旌表八旗节妇、满洲萨哈那妻那氏等八十一人、蒙古雅图妻阿氏等二十一人、汉军祁熊嘉妻傅氏等四人、直隶各省节妇姚大成妻杨氏等四十二人、贞女、王桓聘妻计氏等二人、孝子、王松龄、曹超、张大龄三人、孝妇、钱氏一人、各给银建坊如例。　　

○是岁、人丁、户口、二千四十一万一千四百八十。田地、山荡、畦地、五百九十八万六千九百五顷六十五亩有奇。徵银、二千六百八十九万七百六十九两有奇。米、豆、麦、六百九十六万八千七百九十二石有奇。草、二百八万一千六百八十五束。茶、十五万七千四百七十八引。行盐、四百三十一万九千三百七十八引徵课银、二百六十九万六百一十八两有奇、铸钱二万三千八百六万六千八百有奇。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百十四




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百十五　　

康熙四十三年。甲申。春。正月。辛丑朔上诣堂子行礼。还宫。拜神毕。率诸王、贝勒、贝子、公、内大臣、大学士、侍卫等、诣皇太后宫、行礼。御殿。王以下、文武各官、外藩王、及使臣等、上表朝贺。停止筵宴。　　

○朝鲜国王李焞、遣陪臣李枋等、表贺冬至、元旦、万寿节。及进岁贡礼物。宴赉如例。　　

○壬寅。上奉皇太后、幸畅春园。　　

○丙午。孟春。享太庙。遣领侍卫内大臣宗室鄂飞行礼。　　

○遣官祭太岁之神。　　

○丁未。世祖章皇帝忌辰。遣官祭孝陵。　　

○戊申。上回宫。　　

