<!-- { "loadSidebar": true } -->
○福建总督李率泰疏报、官兵会剿茶仔畬山寇、生擒贼首余角、余党俘斩无算、各峒寨悉平。下部察叙　　

○甲寅。免直隶乐亭、大城、献县、文安、四县、本年分水灾额赋　　

○乙卯。孝慈高皇后忌辰。遣官祭福陵　　

○广西总督屈尽羙疏报、剿平恭城县猺贼、生擒逆酋黄天贵、斩获余党无算。其附近唐王等猺寨、相率归降。下部察叙　　

○以户部郎中查克旦、为领侍卫内大臣　　

○以扎赖特故固山贝子色棱子毕立克、袭爵　　

冬。十月。己未朔。享太庙。上亲诣行礼　　

○遣官祭永陵、福陵、昭陵、孝陵　　

○颁康熙四年时宪历　　

○命武职三品官用豹补、四品官用虎补　　

○以兵部督捕左理事官多诺、为内弘文院学士　　

○吏部题、汉军监察御史缺出、以通政司知事等官补授。其御史升缺、则为左右通政、大理寺少卿等官。是以六品七品之人、补授御史、而所升之缺、品级太优。今后汉军御史缺出、请以正五品郎中补授。如无五品郎中、以正五品员外郎补授。从之　　

○彗星见轸宿度　　

○庚申。吏部遵上□日议奏、满汉官员、画一相对。今汉军汉官、既一体升转。各衙门有汉军汉官两员者、应裁去一员。得上□日、汉军侍郎学士以上。一衙门不得过一员。其余各官、俱著照旧。仓场事务繁多、汉军汉人侍郎各一员、仍照旧存留　　

○辛酉。皇太后圣寿节。遵懿上□日、免行礼　　

○福建水师提督施琅疏报、郑逆商人蓝英、带货物投诚。下部知之　　

○甲子。以福建右布政使张扬、为广东布政使司左布政使。升山东东兖道张弘俊、为福建按察使司按察使　　

○乙丑。飞牙喀地方二村、奇勒尔地方四村头目、各贡貂皮。赏赉如例　　

○刑部议、广西逆贼雷神全、罗神会、卢道晓、扰害地方、官兵进剿、势穷就抚、仍应正法。从之　　

○丙寅。先是、吏科给事中杨鼐劾奏、康熙二年顺天乡试春秋题目、邾子误邾人。将考试官白乃贞、詹养沉、及同考官罗继谟、革职。其写人字中式九人、写子字贴出三人、交礼部覆试。寻命中式九人、不必覆试、将贴出写子字三人覆试、优者准中举人。至是、命内弘文院检讨郑之谌、为正考官。李棠、为副考官。照乡试例三场考试。俱不合式。不录　　

○靖南王耿继茂疏报、荷兰国出海王、于八月十六日、带领畨船十只、畨兵千人、抵闽安镇。约九月二十至围头取齐。于十月初旬、往澎湖攻贼巢、候风便进取台湾。下部知之　　

○戊辰。以查哈太、为镶红旗蒙古副都统　　

○海逆张煌言、伏诛　　

○己巳。升西安驻防协领岳鼐巴图鲁、为西安副都统　　

○庚午。命内大臣监试武举步箭、于左翼门外　　

○免狭西西宁卫、本年分水灾额赋　　

○辛未。谕吏部、兵部、都察院、近见考满内外各衙门具奏、吏部等衙门、又行覆题。以致事多繁冗、贤否甚难甄别。内外大小文武各官、除今年考满外。以后每三年汇考一次。其到任未经三月者、不必考。向来自陈等官仍照旧例自行陈奏、候上□日定夺。至于司属汉官、定例升授时、如无考满之人、论俸深者升授。又于一年一次考核无益、著停止。应行事宜、尔部院酌议具奏　　

○巡视两淮盐政御史赵玉堂疏报、通州所属、八月初一起、至初三日、风潮冲倒堤岸、水深丈余。引盐庐舍、地土人民、淹没无算。章下所司　　

○癸酉。传胪。赐殿试武举吴三畏等一百人、武进士及第出身有差　　

○吏科给事中傅感丁疏言、升任官员、一经奉上□日、督抚即应查明本官任内钱粮督缉各案、果无违误。凭到之日、速赴新任。如有侵粮未楚、积案未清、前此捏报全完、隐匿朦混情弊、直至升后察出者、立行题参。督抚徇庇、一并议处。章下所司　　

○甲戌。拨投诚兵二千名、隶海澄公黄梧下、合旧兵三千名、立中左右前后五营　　

○乙亥。免江南宿州等九州县卫、本年分水灾额赋有差　　

○清察湖广芦地员外郎王秉仁、报增湖广省芦课银三千五百两。下部知之　　

○戊寅。以刑部郎中李如桂、为浙江按察使司佥事、提调学政。刑部郎中王鑨、为山东按察使司佥事、提调学政。升云南分巡屯田水利道吉允迪、为贵州布政使司参议、提调学政。云南府同知何起鹏、为云南按察使司佥事、提调学政　　

○己卯。工部议覆、浙江总督赵廷臣疏报、海宁县飓风大作。海水过塘。淹没内地。令动支额编银两、修筑塘工。从之　　

○庚辰。福建总督李率泰疏报、总兵官马化麒、于古雷山、遇贼船三十一只。奋勇力战、阵斩一百七十余人、擒获一十三人、得获器械船只。因无水手撑驾、即时焚毁。兼报礟伤官马三匹。得上□日、斩杀贼夥、得获器械、因无撑船之人焚毁等语、系从何来之贼、其贼首为谁。且近地所得船只、焚毁是何缘故。既云官马三匹、被礟倒毙、其战士何以无一被伤者。其中或边地官员、欲行邀功、杀投来之人谎报、亦未可知。著该督严行察明具奏　　

○乙酉。巡视长芦盐政御史贾弘祚疏言、长芦引课、因近京就便上纳。自顺治十五年引发运司、积欠日多。至十八年引归部纳、旧逋始清。今奉部题、仍发运司、固为淮浙盐法一体起见。但芦商附近京师、自应令其就近赴部交纳。章下所司　　

○丙戌。升狭西西宁总兵官柏永馥、为狭西提督　　

○吏部、兵部、议奏、官员赴任违限、武职降级。文职降级调用。但文武一体、武职应照文职例调用。从之　　

○吏部、兵部、都察院、遵上□日议覆、内外文武官考满例。在内官员、于康熙四年正月二十日考起。在外官员、于四月内考到。正月二十内到任、未满三月者不考。应自陈者、仍令自陈。在外各官、每人一本具题、事务繁多、今定考一等、二等、平常、及办事不及不称职者、各一疏、每省会齐具题。其办过事件功过、亦造册送部院、部院官仍照例覆考。从之　　

○清察江西江南芦地员外郎阿金太、报增江西省芦课银一千一百一十七两、江南省芦课银五千五百两。下部知之　　

○丁亥。升狭西宁夏总兵官胡茂桢、为湖广提督　　

○彗星见翼宿度、指西北方　　

十一月。戊子朔　　

○庚寅。升京口驻防协领喻明简、为狭西兴安总兵官。以原任江南右路总兵官刘芳标、为湖广彝陵总兵官。升参领阿尔泰、为湖广辰常总兵官。以投诚左都督杨来嘉、为湖广襄阳总兵官。投诚左都督三等阿思哈尼哈畨蔡禄、为河南河北总兵官。升杭州驻防协领佟浩年、为四川建昌总兵官　　

○壬辰。冬至。祀天于圜丘。上亲诣行礼　　

○遣官祭永陵、福陵、昭陵、孝陵　　

○癸巳。上御殿。王以下、文武各官、上表朝贺　　

○甲午。内秘书院大学士孙廷铨、以疾乞假。允之　　

○镇守福宁总兵官吴万福疏报、叛镇苏利贼党、密遣贼艘、从外洋潜入闽地。官兵哨探堵截、斩获贼众、焚夺贼船、片帆不返。下部知之　　

○靖西将军都统穆里玛、定西将军都统图海等、荡平西山贼寇、班师　　

○免江南泗州等十二州县卫。本年分水灾额赋有差　　

○丙申。遣官祭和硕简亲王德塞祖母和硕妃　　

○平南王尚可喜疏报、遣右翼总兵官尚之廉、往东海窖地方驻劄、相机剿抚。于八月前至窖洋渡口、有游奕贼艇、官兵扑剿、贼众奔溃、擒斩甚众。沿途剿洗、至葛州岭、复遇余党、随分遣各弁、搜获殆尽。下部察叙　　

○丁酉。免狭西河州所属地方、本年分水灾额赋有差　　

○彗星犯张宿　　

○戊戌。吏部议覆、吏科给事中傅感丁疏言、各部送差、每一司留俸浅者一员、在署办事、如有剩员、方准咨送。倘各司止有一员、不妨以乏人移覆。查先经奉有六部官轮流差遣之上□日。今如科臣所请、则与定例有异。应仍照旧例遵行。得上□日、六部轮流差遣、虽有定例。但各部司官、如尽出差、以致办事乏员、亦属未便。著照科臣所奏行　　

○庚子。喀尔喀丹津喇嘛、遣使进九白年贡。宴赉如例　　

○彗星犯井宿　　

○辛丑。江西总督张朝璘疏言、吉安府向食粤盐。但距粤千余里、更有十八滩之险、商贾裹足、民多淡食。请以康熙三年为始、改食淮盐、仍照粤额完课。下部知之　　

○壬寅。以原任江宁右布政使孙代、为福建布政使司右布政使　　

○甲辰。升贵州提标中军参将王可臣、为狭西西宁总兵官。参领桑峨、为狭西宁夏总兵官　　

○乙巳。喀尔喀车臣汗、土谢图汗、遣使进九白年贡。宴赉如例　　

○丙午。孝陵隆恩门成　　

○湖广提督董学礼疏报、伪国公王光兴、全夥薙发。遣伊亲子王世德、同伪巡抚蒋尚膺、赍缴阖营伪官敕印、并各官职衔、兵丁花名册。已于十月二十三日、抵荆州。下部知之　　

○彗星犯胃宿、尾指东北方　　

○丁未。升吏部尚书魏裔介、为内秘书院大学士。转户部尚书杜立德、为吏部尚书。刑部尚书王弘祚、为户部尚书　　

○赐定南武壮王孔有德女孔四贞、银三千两、糚蟒色缎四十疋　　

○戊申。予故二等阿思哈尼哈畨罗拖、祭葬如例　　

○庚戌。免湖广沔阳等十一州县、本年分水灾额赋有差　　

○壬子。赐故福建提督三等侯马得功墓地　　

○癸丑。升左都御史龚鼎孳、为刑部尚书　　

○免浙江西安、江山、常山、开化、四县、本年分水灾额赋有差　　

○甲寅。兵部议覆、湖广总督张长庚疏言、房县、保康、竹山、竹溪、与兴山巴归一带、皆楚省边险之地。被郝摇旗、李来亨等逆寇盘踞、今寇巢尽皆捣洗。新辟州县、宜设兵以资保障。请酌拨荆彝郧襄四镇额兵、各于紧要地方驻防。应如所请。从之　　

十二月。戊午朔。日食　　

○以工部尚书喇哈达、兼镶黄旗蒙古都统　　

○福建汀州总兵官董大用、以老病乞休。允之　　

○己未。谕吏部、向来裁缺患病丁忧等官。有缉贼未获、钱粮未完之案、止议罚俸、令其离任。其未完事情、责成接任官员管理。及前任官补授别缺、照常论俸升转、而接任官、反因前人未完之事、不得升转、于理未合。今或将前任官补用之日、不补别缺、仍授原任、责令归结未完事情。或作何处分、方补别缺。至于因别案降调者、仍应增入未完案件处分、方许离任。九卿科道、确议具奏　　

○以故阿思哈尼哈畨齐墨克图子常保、袭职　　

