<!-- { "loadSidebar": true } -->
○癸亥。皇太后谕诸王、贝勒、贝子、公、内大臣、侍卫、大学士、都统、尚书、及文武官员等、尔等思报朕子皇帝之恩、偕四大臣同心协力、以辅幼主。则名垂万世矣　　

○上谕礼部、及议政王、贝勒、大臣等、禁中设立上帝坛、及奉先殿祭典、著查历代有无旧例、定议具奏。寻议历代旧制、祇有冬至祀天于南郊。宫中上帝坛、应请罢祭。至奉先殿、应照洪武三年例、朝夕焚香、朔望瞻拜、时节献新、生忌致祭、用常馔、行家人礼。从之　　

○礼部等衙门、请上节哀亲政。得旨、朕哀痛方深、未忍遽理政务。但国事重大、不可久旷。各衙门章疏、著于二十一日进奏　　

○免直隶各省总督、镇、巡、三司、差官进香　　

○甲子。王以下及大臣官员、齐集大光明殿、设誓。亲王岳乐、杰书、率贝勒、贝子、公、内大臣、侍卫、大学士、都统、尚书、及在廷文武诸臣、誓告于皇天上帝曰、冲主践阼。臣等若不竭忠效力、萌起逆心、妄作非为、互相结党、及乱政之人、知而不举、私自隐匿、挟讐诬陷、徇庇亲族者。皇天明鉴、夺算加诛。大行皇帝神位前、誓词与此同　　

○乙丑。议政王、贝勒、大臣等、遵旨详议祀典。议得圜丘、方泽、祈谷坛、太庙、时享、祫祭、朝日坛、夕月坛、社稷坛、三皇庙、先农坛、历代帝王庙、文庙、太□山戊示□坛、关帝庙、城隍庙、红衣礟等祀。应照旧致祭外。其大享合祀、太庙阶下合祭之礼。相应罢祭。又金朝诸陵、应照前致祭。明朝诸陵、亦应照前供献。从之　　

○己巳。上诣梓宫前、行常祭礼。上每日三次尚食。哀恸不已。皇太后挥泪抚慰。左右无不感动　　

○庚午。谕宗人府、吏部等大小各衙门、朕以冲龄践阼。初理万几。所赖尔大小臣工、同心协力、矢效赞襄。尔等职掌、各有攸司。国计民生、关系甚重。必精白乃心、公廉正直、力图振作、谨慎勤敏。始可仰报先帝厚恩。匡辅朕躬不逮。嗣后务须敬修职业。凡事之得失、言之是非、果有真知确见、即当商酌力行。期于上裨国事、下济民生。其一切处分问罪、尤当虚公平恕。使情法允孚、无纵无枉。乃不负朕委任尔等之意。如或视为虚文。必罪不宥　　

○谕吏部、都察院、国家设立言官、职司耳目。凡发奸剔弊、须据实指陈、乃可澄肃官方、振扬法纪。嗣后指陈利弊、必切实可行。纠弹官吏、必确有证据。如参款虚诬、必不宽贷。尔部院即通行严饬　　

○辛未。改会试期于三月初九日　　

○封多罗豫郡王多铎子董额、为多罗贝勒　　

○兵部尚书管左都御史事阿思哈等、遵旨严议巡方事宜十款。一、禁地方官谄媚巡方、私派供应。一、察州县官于额外私派。果有私派、即行纠参。如巡按不纠。以溺职论。一、巡按于属官内、清廉贤能者、不举、而反劾。贪酷阘茸者、不劾、而反举。被臣衙门及科道访察纠参。革职、从重处分。一、纠参大贪。应首严于藩臬道府。今后若但以庸冗老病塞责者。将该御史从重治罪。一、巡按于地方利弊、要必实心详察。差满后、曾兴何利、除何弊、册报臣衙门详核。真实者、以优等论叙。草率虚诳者、题参惩处。一、访拏衙蠹。必先本院衙门奸恶。其次督抚司道府厅州县分司衙门、及地方棍豪。实系大奸大恶之人。务须严拏。毋致巧脱漏网。其该管官隐匿、即行参处。如己揭报、而御史故为宽纵。指称访拏名色、捉拏无罪之人、诈取财物、随复纵放者。该抚即行纠参。一、巡按入境、及出巡地方。铺陈等物、应自携带。蔬薪、发银买办。如地方官献媚取荣、及巡按携带主文书役家人厨役前站之类、以致扰驿累民。督抚访确、即行题参。一、巡按入境后。属员不得越境参谒。其随巡该道刑官。办理公事之后、即令速回。其督抚按互相馈遗结纳、照旧禁革。一、互纠之法、原欲彼此觉察。然从未有督抚指参一巡方者。今后御史倘有不法、而督抚明知不纠者、一并议处。一、考核御史、立为上中下三等。其在地方清慎端严、恪遵上谕、洁己爱民、奖廉去贪、兴利除害、听断明恪、锄蠹捍患、轸恤民瘼、察核钱粮、招抚流移、垦荒兴学等事、无不修举。又能大破情面、纠察地方恶宦劣衿者。臣等照例酌量分别加级、纪录。回道管事。其次谨慎奉法、察吏安民者。准其回道管事。其行事碌碌、无实政及民者。参送吏部降调外用。至于有徇情贪贿等弊。臣等访确、即据实纠参。革职治罪。得旨、这所议各款、务须恪遵力行。不得视为虚文。著通行严饬　　

○安徽操江巡抚宜永贵、以病请代。慰留之　　

○壬申。免湖广蕲州广济县、顺治十七年分。蝗灾额赋有差　　

○兵部议覆、江南总督郎廷佐疏言、随征右路总兵官刘芳名标下官兵、奉有发回本镇之旨。但宁夏健卒、方到江宁。一旦撤回、虑省会单虚。且往返滋扰、应准暂住江宁、以资防御。从之　　

○广西道御史张志日条陈三款。一、州县久任宜恤。一、盗案参罚宜清。一、序俸则例宜平。下部议　　

○癸酉。户部议覆、福建道御史胡文学疏言、江南、浙江、江西、三省漕粮、改折收银。恐有杂派。乞严饬抚按、痛除积弊。止许照价徵收。不得仍借兑漕为名、恣行科索、以致输纳稽迟、有误兵饷。应如所请。从之　　

○巡按苏松六府御史张凤起疏言、苏、松、常、镇、四府、差繁赋重。漕米折价。请仍照原议、每石折银一两。下部知之　　

○狭西巡抚张瑃、疏请除宜君县、荒地钱粮。从之　　

○丁丑。吏部议覆、山西道御史胡来相条奏、科道纠参、必据所闻具奏。定有具揭之人。嗣后科道纠参、应注明身经目击、或某人具揭字样。若审系情虚、即行反坐。诬揭之人亦反坐。从之　　

○戊寅。和硕安亲王岳乐等、议上大行皇帝尊谥。谨按、自古有天下者、祖有功而宗有德。故凡勋高大定、功垂奕叶者。类皆称祖以尊之。其庙祀百世弗祧。此世所由称也。又按谥法、法度大明、敬慎高明、曰章。洪惟大行皇帝、神武止戈。崇文劝学。恩泽覃敷于庶物。孝治立极于人伦。德固懋昭。功尤隆著。是以化行教洽。远至迩安。生民以来。莫斯为盛。臣等谨咨群议。载考彝章。大行皇帝尊谥。宜天锡之曰、体天隆运英睿钦文大德弘功至仁纯孝章皇帝。庙号世祖。得旨、是。著该衙门拟撰册文进览　　

○转刑部左侍郎宜理布、为吏部右侍郎。升原任工部启心郎雷虎、为工部右侍郎　　

○己卯。谕吏部、户部、钱粮系军国急需。经管大小各官、须加意督催、按期完解、乃为称职。近览章奏、见直隶各省钱粮、拖欠甚多。完解甚少。或系前官积逋、贻累后官。或系官役侵那、借口民欠。向来拖欠钱粮、有司则参罚停升。知府以上、虽有拖欠钱粮未完、仍得升转。以致上官不肯尽心督催、有司怠于徵比、支吾推委、完解愆期。今后经管钱粮各官、不论大小、凡有拖欠参罚、俱一体停其升转。必待钱粮完解无欠、方许题请开复升转。尔等即会同各部寺、酌立年限、勒令完解。如限内拖欠钱粮不完。或应革职。或应降级处分。确议具奏。如将经管钱粮未完之官升转者、拖欠官、并该部、俱治以作弊之罪　　

○谕吏部、兵部、国家设官分职。立法黜陟、用示劝惩。其有法应惩创、而罪不致于实降黜革者、降级留任、以观后效。乃使过之钜典也。向来题定京官降级留任者、一年之后、题请开复。并未议及外官。内外各官开复之例、自应画一。嗣后凡内外大小文武官员、有因事降级仍留任者、三年无过、准与题请开复。如三年之内、复有过被降、即以后降之日为始。计满三年、方与题请开复。其三年之内、如有罪过罚俸、仍照日月扣除。至于拖欠钱粮、能作速完解。缉拏盗贼、能依限捕获者。俱即准题请开复　　

○吏部议覆、江南总督郎廷佐保奏、崇明县革职知县陈慎留任。得旨、崇明县知县陈慎、当贼围攻崇明、坚心守御。全城功大。因拖欠钱粮革去之官、著复还。再于此上加一级、以知州用。新选知县龚榜、仍著留崇明县任　　

○山西道御史余缙疏言、舟山宜守。小门宜防。请于小门、安置礟位、严添防戍、以保全东南疆土。下部速议行　　

○翁牛特固山贝子搜色、台吉亲达哈、布路鲁格隆等、各进香。并献马。酌纳之　　

二月。辛巳朔。以奉移梓宫日期、告祭大行皇帝　　

○户部议准礼科给事中成肇毅疏言、浙江南米、不宜滥委通判收放。并令督抚厘革一切勒索陋规。从之　　

○壬午。奉移梓宫至景山寿皇殿。上扶龙舆步行。号泣。王以下、满汉文武官员、伏地悲恸。既至寿皇殿。安奉毕。上哀恋不已。皇太后再三慰谕。乃回宫　　

○转工部右侍郎介山、为兵部右侍郎。刑部右侍郎尼满、为左侍郎。升左副都御史对喀纳、为刑部右侍郎。通政使科尔科代、为工部左侍郎。原任都察院启心郎图尔特、为左副都御史　　

○癸未。上诣梓宫前、行初祭礼　　

○是日释服　　

○甲申。上诣梓宫前、行绎祭礼　　

○丁亥。上诣梓宫前、行月祭礼　　

○遣大学士额色黑、祭先师孔子　　

○戊子。祭大社。大稷。遣都统穆里玛行礼　　

○圣祖母皇太后圣寿节。遵懿旨、免行庆贺礼　　

○己丑。免江南崇明县顺治十六十七年旧欠钱粮。以被贼围城时、城内人民协力保守故也　　

○庚寅。兵部议覆、巡视南城御史徐越条奏、校尉干连词讼、不服拘提。应令承审衙门、移关该卫提究。如有校尉亲属、冒称校尉名色者。巡城御史、竟行提究重处。得旨、嗣后校尉等犯罪者、著先拏议罪。后移文銮仪卫　　

○壬辰。谕礼部、皇考大行皇帝御宇时。妃董鄂氏、赋性温良。恪共内职。当皇考上宾之日、感恩遇之素深、克尽哀痛、遂尔薨逝。芳烈难泯。典礼宜崇。特进名封、以昭淑德。追封为贞妃。所有应行礼仪、尔部察例具奏　　

