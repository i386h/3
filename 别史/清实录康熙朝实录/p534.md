<!-- { "loadSidebar": true } -->
○癸未谕领侍卫内大臣等连日甚热大臣等早朝毕即令散去免其晚朝伊等俱在此环居如有差遣往召可也侍卫等亦如之巡守及执事人等除值班外亦著免到似此大热天气谅无多时最甚亦不过十日耳尔等传谕扈从文武大臣、知悉。　　

○谕兵部、报上递来事件每限傍晚时到。今值酷暑驿递人马交困、应著少缓限次日日出前到暑退后仍照常行。　　

○谕刑部、朕避署塞外驻跸山庄、素称清凉之地、尚觉烦热想京师自然更甚。朕时以民生疾苦为念。今天下承平、农商乐业。惟有罪人拘系囹圄、身被枷锁当兹盛暑恐致疾疫轸念及此不胜恻然应将在京监禁罪囚少加宽恤狱中多置冰水以解郁暑其九门锁禁人犯亦著减其锁条至枷号人犯限期未满者暂行释放候过暑时照限补满尔部、即遵谕速行以副朕法外施仁至意　　

○丙戌。谕领侍卫内大臣等天气甚热贸易人等多夜行者伊等但知为利不顾其身朕甚念之嗣后有紧要事方许夜行朕视商民皆如赤子无论事之钜细俱当代为熟筹也至于一应随行官员兵丁执事人等如有公事不必过亟缓缓前行。将此交与兵部、自喀喇和屯以至口上俱遍张告示。并于各该管处、通行晓谕　　

○以翰林院侍读学士吴垣、为浙江乡试正考官编修庄令舆、为副考官。翰林院侍读学士熊苇、为江西乡试正考官编修郑任钥、为副考官内阁学士沉涵、为湖广乡试正考官编修查嗣庭为副考官。　　

○戊子湖广彝陵总兵官王允昌、以老病乞休。允之。　　

○己丑。翁牛特多罗杜楞郡王额驸苍津、来朝。　　

○辛卯升浙江按察使吕犹龙、为湖北布政使司布政使。贵州按察使李世仁、为江苏布政使司布政使。　　

○癸巳。科尔沁和硕土谢图亲王鄂尔斋图、来朝。　　

○丁酉。喀喇沁多罗额驸门都。来朝。　　

○己亥。科尔沁和硕额驸多尔济塞棱、来朝。　　

○户部议覆、四川巡抚年羹尧疏言、增引行盐、原属裕课便民。查成都所属犍为等七州县灶民、请增水陆盐引一千一百四十五张徵税银七百三十两有奇。于康熙五十三年为始徵收应如所请。从之。　　

○先是、镶白旗满洲副都统额尔锦、疏参原任都统朱麻喇、等冒领库银一案。奉上□日朱麻喇等交都察院查审具奏至是都察院审奏原任都统朱麻喇、内阁学士芭格等俱冒领银两三百两以上应照律拟斩监候伊等内有世职者著应袭之人承袭骁骑校常禄等、冒领银两、未至三百之数照银数分别枷责。得上□日、朱麻喇等、俱依拟应斩监候余依议。　　

秋七月。庚子朔。享太庙。遣领侍卫内大臣公傅尔丹行礼。　　

○巴林荣宪固伦公主、来请安。　　

○辛丑。以翰林院侍读杨名时、为陕西乡试正考官。编修索泰、为副考官詹事府少詹事梅之珩为江南乡试正考官编修汤之旭、为副考官。　　

○癸卯。科尔沁多罗贝勒巴克什古尔来朝。　　

○甲辰乌朱穆泰和硕车臣亲王色登敦多卜来朝。　　

○旌表江南黟县烈女卢颙聘妻叶氏、闻讣即往拜墓服满绝食而逝给银建坊如例。　　

○乙巳。巴林多罗郡王固伦额驸吴尔衮来朝。　　

○丙午。上自热河幸汤泉是日、驻跸中关。　　

○喀尔喀扎萨克台吉旺布、来朝。　　

○丁未。上驻跸汤泉。　　

○己酉。孝懿皇后忌辰。遣官祭陵　　

○谕礼部、直隶各省学臣文武乡试两闱后闲居候代毫无所事嗣后新学臣于乡试之年、秋间点出限十月终到任则旧学臣免旷职之愆新学臣得以从容考试矣　　

○旌表直隶烈妇张自友妻李氏不受奸污宁甘惨死给银建坊如例。　　

○辛亥。上驻跸中关。　　

○谕大学士九卿等朕听政年久深悉民生利弊凡国家要务、无时不豫为筹画膋前来奏摺之人皆曾问及咸称江南天旱江浙米价亦不甚贱今春山东河南田麦歉收交冬米必腾贵彼时即急为料理、亦不能及朕详悉思维将漕粮拨三十万石江宁府十万石苏州府八万石淮安府扬州府共五万石杭州府五万石开封府二万石著漕运总督亲身阅兑速行运至令其加谨照数收贮有此米石军民心安而米价自不骤贵且与通仓无甚关系较之一年所缺之数亦属无多至豫省漕粮该部亦应豫行详议今若雨泽及时田禾丰收则此项米石由水路拨给他处亦可著议奏寻议江宁淮安扬州等处已报雨泽沾足凤阳府属及淮安府属之桃源等县见报旱灾浙江所属州县见报水灾查淮安至凤阳水路不达应将所拨淮阳五万石尽运至淮安府收贮。江宁所拨十万石留五万石在江宁。余五万石运至杭州并杭州所拨五万石、俱存杭州府收贮苏州所拨八万石仍存苏州府收贮开封府所拨二万石水运迂远陆运艰难且见今豫省贮谷甚多请暂存临清州仓收贮如豫省或有当拨给之处、题请拨给得上□日依议速行　　

○宗人府题镶黄旗护军参领觉罗阿尔图等呈称觉罗阿哈纳、乌达哈系伊亲叔祖马福塔之子生而为父母所弃康熙五十二年已赐伊等红带子为觉罗。请将伊等附入族内上谕大学士等曰伊等有无出嗣承业之处著查奏如已出嗣承业者亦不过给与红带以别之而已前者原任内大臣觉罗塔达之子与包衣佐领下人抚养为嗣但给与红带并未令附入族内也寻大学士等查奏、觉罗阿哈纳乌达哈已经出嗣承业伊等呈称虽将我等附入本族仍不敢忘抚育父母之恩愿子子孙孙在伊坟前祭奠上曰善若如此著伊等附入本族　　

○壬子。上回热河行宫驻跸。　　

○喀尔喀和硕恪靖公主、来请安。　　

○癸丑喀尔喀土谢图汗妄扎尔多尔济、来朝。　　

○甲寅中元节遣官祭永陵福陵昭陵暂安奉殿孝陵仁孝皇后孝昭皇后孝懿皇后陵。　　

○戊午。皇四子和硕雍亲王胤祯恭请上幸王园进宴。　　

○以刑部郎中陈元为河南乡试正考官编修王謩为副考官刑部郎中李士瑜为山东乡试正考官检讨卫昌绩、为副考官。吏部郎中叶弘绶、为山西乡试正考官检讨彭维新为副考官　　

○免河南郑州祥符等二十六州县本年分旱灾额赋有差　　

○刑部议覆江苏巡抚张伯行疏言秋审大典臣应与督臣赴常州府会审但臣所属地方近海苏松一带五方杂处最易藏奸前有上海奸民张元隆通贿肆行经臣特疏奏闻近又有奸民张令涛潜匿江苏布政使牟钦元署内屡提不出臣恐苏州地方不无可虑请俟新任提督穆廷栻到松后臣再往常州与督臣会审应不准行得上□日张伯行居官清洁素所闻知清则众心无有不服纵有一二匪类小人国法具在苏州府有何可虑张伯行疑惑恐惧殊为过甚这所奏不准行著仍照旧例速赴常州府会审。　　

○工部议覆河道总督赵世显疏言睢宁县黄河水势南徙逼近堤根须于坍塌之处建挑水坝三座以保堤工应如所请从之。　　

○己未。谕大学士等曰朕理事年久洞悉钱法钱价随时不同铜价贵即毁小钱作铜卖铜价贱、即盗铸小钱用小钱则私铸之人有利用大钱则私铸之人无利然小钱又不可禁今大小钱兼用于民甚便钱法流行莫如我朝南至云南贵州北至蒙古皆用制钱从古所未有也治天下当宽裕仁慈以因人性不可拂逆即如满洲蒙古各方之人饮食日用其性各殊必欲一之亦断不可行也问学士关保曰尔曾居蒙古一年用汉人之道可治蒙古否关保奏曰不可上曰拂人之性使之更改断乎不可譬如陕西江南百姓令其易地而居则不但彼处田土此不能耕此处器械彼不能用即水土亦多不服惟天赋忠孝之性无有异同即穷荒僻壤亦有至忠至孝之人不可以地论也庚申克西克腾扎萨克台吉齐巴扎布来朝　　

○辛酉升江苏按察使甘国璧为山东布政使司布政使陕西西宁道杨宗仁为浙江按察使司按察使　　

○升浙江严州副将周士元为福建福宁总兵官湖广宝庆副将邵登云为湖广彝陵总兵官　　

○工部议覆河道总督赵世显显疏言巡河兵丁、与绿旗兵丁不同千总、把总足以管辖所设游击一员守备二员俱可裁去应如所请。从之。　　

○甲子以翰林院侍讲查嗣瑮提督顺天学政。　　

○户部议覆直隶巡抚赵弘燮疏言直属旗人退还田地原有二项一系退还民人当差纳粮永行停圈者一系退还民人承种输租应圈之时例令圈拨者沧州旗人退还田地系奉上□日永行停圈之地今庄头李必达等具呈内务府指圈沧州旗人退还地六百余顷查此田地沧州民人耕种当差纳粮已久若听圈拨必致失所请于各属旗人退还输租地内均匀拨给应不准行尚书赵申乔另议沧州旗人退还地原系奉上□日停圈之地应如该抚所请于输租地内、均拨得上□日著照赵申乔所议行　　

○阿霸哈纳多罗贝勒索诺穆喇布坦来朝　　

○乙丑厄鲁特辅国公多尔济色卜腾、来朝。　　

○丙寅谕大学士等曰拉藏汗题请打箭炉地方朕思打箭炉原系本朝地方我朝之人实处其地于拉藏汗大有裨益我朝之人若行彻回则茶市亦停大无益于伊等倘必要此地著伊亲来与我诸王大臣等会议如此议行则伊断不来矣。　　

○丁卯户部等衙门遵上□日议覆查豫省漕粮例每石折徵银六钱五分该抚委官就近于卫辉府水次采买今据该抚题报豫省开封河南彰德怀庆等府属二十州县各被灾六七分不等卫辉府属六县被灾七八分不等本年漕粮、二十三万三千余石若仍于被灾卫辉水次采买恐秋冬之间米价腾贵。臣等议将豫省康熙五十三年分漕粮暂行停买令其于康熙五十四五六等年分买补运从之。　　

○戊辰翁牛特多罗达尔汉贝勒额尔德布鄂齐尔来朝　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百五十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百六十　　

康熙五十三年甲午。八月庚午朔。以故辅国公纳墨孙之子镇国将军讷图、袭爵。　　

○升浙江金衢严道祖业弘、为江苏按察使司按察使　　

○癸酉。予故甘肃巡抚乐拜、祭葬如例　　

○甲戌封和硕恒亲王允祺之女为郡主。壻纳穆赛、为和硕额驸。　　

○乙亥。上行围。命皇三子和硕诚亲王允祉、皇十五子允禑。皇十六子允禄、皇十七子允礼、随驾。是日自热河启行。驻跸中关　　

○以国子监祭酒徐日暄、为顺天乡试正考官。河南道御史田轩来、为副考官。　　

○丙子。上驻跸博洛和屯。　　

○科尔沁台吉厄尔得卜图、来朝。　　

○丁丑。遣大学士萧永藻、祭先师孔子。　　

○上驻跸张三营。　　

○喀尔喀扎萨克多罗贝勒旺扎尔、来朝　　

○戊寅。太宗文皇帝忌辰。遣官祭。昭陵。　　

○上驻跸汗特木尔达巴汉昂阿地方　　

○己卯。上驻跸云特木尔昂阿地方　　

○移甘肃庆阳府捕盗同知驻劄靖远卫、与卫守备协同理事。其庆阳捕务、归并知府兼管以阿霸垓故多罗郡王吴尔占噶喇卜子巴特玛滚楚克、袭爵。　　

