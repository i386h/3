<!-- { "loadSidebar": true } -->
○户科给事中姚文然条奏、一、各部互议之事、应各捐成见、以尽虚公。一、开复戴罪停升诸项、该抚报明完案。该部覆本、应即题明注销。一、钱粮驳查既清、无事屡题屡覆。一、部内可结之案、即应一部径结。疏内可以通结之案、即应一疏通结。上是其言。下部议行　　

○予故镇国将军胡世布、祭葬立碑如例　　

○丁卯。孝康章皇后升祔奉先殿。上具礼服。恭捧孝康章皇后神位、奉安于世祖章皇帝神位之右。致祭。行礼如常仪　　

○己巳。中元节。遣官祭永陵、福陵、昭陵、孝陵　　

○庚午。上诣太皇太后皇太后宫、问安　　

○壬申。免江南丹徒、金坛、二县、康熙七年分水灾额赋有差　　

○癸酉。予故兵部侍郎石图、祭葬如例　　

○乙亥。户部议覆、浙江福建总督刘兆麒疏言、请展报灾限期。查康熙七年会议、夏灾不过五月、秋灾不过八月、地方官每虑愆期、匿灾不报。应如所请。仍照顺治十七年定例、夏灾不出六月终旬。秋灾不出九月终旬。从之　　

○予故狭西巡抚白清额、祭葬。谥清献　　

○丙子。故太子太保刑部尚书李化熙之母宋氏、寿臻百□山戊示□。给银建坊　　

○丁丑。以原任江西提督严自明、为广东提督　　

○戊寅。上诣太皇太后宫、问安　　

○己卯。以杜尔伯特故固山贝子塞冷子诺尔布、袭爵　　

○庚辰。以故二等精奇尼哈番沙里代从侄达尔查、袭职　　

○壬午。湖广巡抚林天擎、以病乞休。命以原官致仕　　

○甲申。免直隶博野等二十九州县、本年分水灾额赋有差　　

○旌表节妇、山东泰安州杨光廷妻房氏、滨州张宿龙妻庞氏、城武县潘九鋐妻张氏、寿光县李应明妻王氏、烈女、海丰县李格聘妻王氏、俱给银建坊如例　　

八月。乙酉朔。上诣太皇太后皇太后宫、问安　　

○奉安孝康章皇后神位于孝陵。遣内大臣辅国将军额奇致祭　　

○以故二等阿思哈尼哈番阿育玺子达都、袭职　　

○丁亥。遣大学士图海、祭先师孔子　　

○免河南磁州、安阳等九州县、本年分旱灾额赋有差　　

○戊子。祭大社、大稷。上亲诣行礼　　

○谕都察院、国家朝仪。大体所在。贵于整齐严肃。不止系堂陛之观瞻。亦以见臣心之敬肆。诸王大臣、有踰越班行、交相接语。或轻佻嬉笑。礼不踰阶而相与言。又况其甚乎。尔衙门监察御史侍班切近。见而不纠。岂真目未之睹。皆缘畏事徇情、所以如此。都察院职任重大。朕躬有失、尚尔指陈。王及诸臣、乃不参奏。揆之事理、实所未协。今后有失仪者、毋得容隐　　

○升右通政梁鋐、为太仆寺卿　　

○免直隶赞皇、元氏、二县、本年分旱灾额赋有差　　

○辛卯。以喀尔喀故和硕达尔汉亲王奔塔尔楚虎尔子诺内、袭爵　　

○壬辰。免江南泰州、本年分水灾额赋　　

○以正蓝旗副都统一等伯释迦保、为汉军都统　　

○癸巳。太宗文皇帝忌辰。遣官祭昭陵　　

○免江南泗州、临淮等五州县、并凤阳等三卫、本年分水灾额赋有差　　

○吏部、兵部、遵上□日议覆、官员殉难阵亡、俱系殁于王事。优恤之例、文武应行画一。从前已结之事、无庸议。此后文武官员、或系殉难、或系阵亡、俱应照例录用子弟一人。给与加赠祭葬银两。从之　　

○甲午。秋分。夕月于西郊。上亲诣行礼　　

○予故归化城都统托波克、祭葬。谥果壮　　

○乙未。太祖高皇帝忌辰。遣官祭福陵　　

○以内秘书院学士董国兴、为湖广巡抚　　

○命改内三院为内阁。其大学士学士官衔、及设立翰林院衙门等官、具著察顺治十五年例议奏　　

○礼部议覆、户科给事中张爱疏言、八旗佐领下穿孝、有并非亲族而服孝。并非特赐佐领、及功臣之佐领、而令属下人员服孝。与礼不符。且与别旗别佐领居住远族弟兄服孝、不但执事之人、有误公务。且属烦扰。应如所请。严行禁止。从之　　

○丙申。以恭谒孝陵。上诣太庙、行告祭礼　　

○丁酉。午刻。上奉太皇太后、皇太后启行。皇后随行。是日、驻跸通州　　

○戊戌。上驻跸烟郊　　

○己亥。上驻跸夏店　　

○庚子。上驻跸邦均　　

○辛丑。上驻跸蓟州　　

○壬寅。上驻跸淋河　　

○甲辰。上驻跸新城　　

○免湖广汉阳等六县、并沔阳卫、本年分旱灾额赋有差　　

○乙巳。驾至昌瑞山。太皇太后、皇太后、皇后先行。上率王以下侍卫参领等官、随后行。进红门。入隆恩门。上亲扶太皇太后辇。至明楼台阶前降辇。皇太后、皇后俱随行。至祭台前。举哀。行礼毕。还行宫　　

○遣官祭历代帝王　　

○遣官祭城隍之神　　

○丙午。上诣隆恩殿大祭。祝文曰、孝子嗣皇帝玄烨敢昭告于世祖体天隆运英睿钦文大德弘功至仁纯孝章皇帝、孝康慈和庄懿恭惠崇天育圣章皇后、孝献庄和至德宣仁温惠端敬皇后尊灵曰、仰惟皇考、功兼创守。德并乾坤。肇一统之弘模。开万年之景运。升遐以来、忽已十载。山陵在望。未获展祭。臣怀罔极。凄怆弥深。今遵慈命。躬侍太皇太后、皇太后。率诸王贝勒文武群臣、敬谒隆恩殿。虔将祀事。用展孝思。伏祈圣灵歆鉴、俯纳微忱。尚飨。礼毕。还行宫　　

○丁未。上诣宝城致祭。祝文曰、孝子嗣皇帝玄烨敢昭告于世祖体天隆运英睿钦文大德弘功至仁纯孝章皇帝、孝康慈和庄懿恭惠崇天育圣章皇后、孝献庄和至德宣仁温惠端敬皇后尊灵曰、惟皇考龙驭升遐、忽已十载。瞻望山陵、未获躬亲展祭。凄怆之怀、时切于中。恭奉太皇太后、皇太后。率诸王贝勒文武群臣、于八月二十二日、敬诣隆恩殿致祭。今复恭祀于宝城。恪将牲帛。用展孝思。伏祈圣灵、俯垂歆鉴。尚飨。礼毕。还行宫　　

○赏赉守陵官员兵役有差　　

○是日、驻跸淋河　　

○戊申。上驻跸蓟州　　

○己酉。上驻跸邦均　　

○庚戌。上驻跸夏店　　

○吏部议覆、广东巡抚刘秉权疏言、广东驿传、请归并盐法。改为盐驿道。即以驿传道、改为广肇道。辖广、肇、南、韶、四府。从之　　

○予故镇国公高色、祭葬立碑如例。谥悫厚　　

○兵部议覆、贵州巡抚佟凤彩疏言、贵州有红黑二苗、傍居险要。时出劫掠。乃亘古不服王化之逆种也。仰赖皇上恩威远播。今那磨等共三十六寨苗人、倾心向化、呈送户口粮册。应行该督抚、加意抚绥、务令得所。从之　　

○辛亥。上驻跸通州　　

○以故一等精奇尼哈番祖良栋弟祖良璧、袭职　　

○喀尔喀戴青台吉、遣使进九白年贡。宴赉如例　　

○免直隶元城清丰南乐、三县、亡丁缺额徭银　　

○壬子。驾还京师。太皇太后、皇太后、皇后、俱回宫　　

○上诣太庙。告祭毕。回宫。诣太皇太后皇太后宫、问安　　

○甲寅。以谒陵礼成。上御太和殿。王以下、文武各官、上表行庆贺礼　　

○免江南睢宁县、本年分水灾额赋有差　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十三




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十四　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙九年。庚戌。九月。乙卯朔。上诣太皇太后皇太后宫、问安　　

○户部议覆、吏科给事中莽佳疏言、遇灾蠲免田赋。惟田主沾恩、而租种之民、纳租如故、殊为可悯。请嗣后徵租者、照蠲免分数、亦免田户之租、则率土沾恩矣。应如所请。从之　　

○丙辰。谕礼部、太祖高皇帝创建鸿图。肇兴景运。太宗文皇帝丕基式廓。大业克弘。迨世祖章皇帝诞昭功德。统一寰区。即欲躬诣太祖太宗山陵。以天下一统致告。用展孝思。因盗贼未靖、师旅繁兴、暂停往谒。朕以眇躬、缵承鸿绪。上托祖宗隆庥。天下底定。盗贼戢宁、兵戈偃息。每念皇考未竟之志、朝夕寝食、不遑宁处。本欲先诣太祖太宗山陵。再诣世祖山陵。因奉太皇太后慈命。以世祖升遐十年。未得一诣陵寝。于本年八月前往。朕是以恭侍太皇太后。先诣孝陵展谒。礼成言旋。今欲仰体皇考前志。躬诣太祖太宗山陵、以告成功、展朕孝思。著议政王、贝勒、大臣、内院、九卿、科道掌印不掌印各官、会议具奏　　

○喀尔喀车臣汗、遣使进九白年贡。宴赉如例　　

○以苏尼特故多罗杜楞郡王楮鲁木子公额、袭爵　　

○工部议覆、河道总督罗多疏言、修河工程、额用协夫三万四千八百余名。请于江南、山东、两省佥派协济。查佥派夫役、恐道远民艰、又官吏借端滋扰、不便准行。其协济夫役、应行召募。查旧发工役银、每日四分、今加给二分、则工程不致违误。得上□日、河工关系重大、时近冬寒、势不容绥。倘临期应募无人、复行佥派、必致迟误。著该督先行竭力召募、尽所得人夫供役。如万不能得、就近量行佥派协济、仍一面作速题明。该管官员、务须加意抚恤、不得借端科扰、困累小民。余依议　　

○丁巳。升贵州镇远副将石玉贵、为浙江宁海总兵官　　

○戊午。谕礼部、天文关系重大、必选择得人、令其专心学习、方能通晓精微。可选取官学生、令其与汉天文生、一同学习。有精通者、俟钦天监员缺、考试补用。寻礼部议、于官学内、每旗选取十名、交钦天监分科学习。有精通者、俟满汉博士缺出补用。从之　　

○己未。先是、吏部疏言、臣部处分官员条例、间有事迹相同、轻重不一者。请将顺治十八年后题准之例、汇集参酌、务令画一简明、以昭法守。奉有俞允之上□日。至是、遵上□日更定例款、颁行天下　　

○庚申。上诣太皇太后宫、问安　　

○议政王大臣等遵上□日议奏。皇上仰体世祖章皇帝前志。欲躬谒太祖太宗山陵、以告成功、用展孝思、允合孝道。但今岁北地苦旱、南方患水。兼之黄运二河、大兴工役。今皇上已于八月内、躬诣孝陵。今复往谒二陵、路途遥远。凡一切应用之物、预备难及。请暂停今岁恭谒。得上□日、谒陵典礼。关系重大。今年暂行停止。其举行日期。著候上□日行　　

○和硕简慧亲王德塞无嗣、以其弟喇布、袭封和硕简亲王　　

