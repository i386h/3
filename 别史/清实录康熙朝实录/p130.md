<!-- { "loadSidebar": true } -->
○丙子。谕吏部、兵部、抚远大将军都统大学士图海、器识老成。才猷练达。赞襄机务。宣力累朝。以文武之长才。兼忠爱之至性。劳绩茂著。倚毗良殷。前察哈尔布尔尼、背恩反叛。命图海为副将军、帅兵征剿。运筹决胜。克振军威。未及一月、捷功立奏。逆贼歼灭。疆圉敉宁。近以平凉阻兵日久。屡命剿抚、罔有成效。特简图海为大将军。统率大军、节制各路。果尔谋略渊深。调度得宜。军锋所至、一战克捷。更能体朕好生之心、宣布恩威、开诚招抚。遂使平凉、庆阳、固原等处、文武官员兵民、倾心向化、悔罪归诚。生灵免于涂炭。边境赖以保安。数日之间、关陇悉定。皆由筹画周详。布置神速。剿抚并用。克建肤功。图海以心膂大臣、膺秉钺重寄。实心为国。克副倚任。朕心深为嘉悦。于军功议叙外、应从优加恩封三等公、以示朕眷注忠勤、酬答勋庸至意　　

○谕兵部、自逆贼煽乱以来、奸徒附和、侵扰地方。关陇以西、疆域辽阔。大兵一时未集。人心不无动摇。靖逆将军侯张勇、提督王进宝、总兵官孙思克、一闻兰州之变、即率兵星驰渡河剿御。收复城邑。条奏机宜。举发伪劄。缉获奸谍。绥定边陲。厥功甚大。及大兵攻取平凉。专任靖逆侯张勇等、镇守秦巩。复殚心筹画、调度合宜。剿御川贼。屡奏捷音。纾朕西顾之忧。功尤茂著。伊等皆宿将重臣。矢志报国。同心协力。展布谋猷。兼以训练士卒、忠义素孚。故能身先行阵、所向克捷。其所属将卒、亦皆效力、共建功绩。朕甚嘉之。于军功议叙之外、应从优加恩、以示朕奖励忠贞、酬答勋劳至意。张勇、著加为一等侯、袭十次。王进宝、加一等阿思哈尼哈番、袭八次。授为奋威将军。仍兼管平凉等处提督事务。孙思克、升为一等阿达哈哈番、凉州提督　　

○转吏部右侍郎宋德宜、为左侍郎。以原任山西提督撤回候补陈一炳、为吏部右侍郎　　

○戊寅。先是、杭州将军图喇、以病乞休。上令图喇来京。以副都统马哈达署理。至是、命马哈达、为杭州将军　　

○河南总兵官傅魁疏报、永宁县砦贼倡乱。臣于八月初二日、发兵赴剿。斩获甚众。逆渠张开等投诚。下部议叙　　

○己卯。上诣皇太后宫、问安　　

○加江西赣州总兵官哲尔肯、署都督同知。叙举首伪将军高得捷等逆书功也　　

○喀尔喀土谢图汗墨尔根台吉等、遣使进九白年贡。宴赉如例　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十二



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十三　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十五年。丙辰。九月。庚辰朔。停止狭西康熙十五年荐举。以地方新复、官属贤否、未经详察、从督抚等奏请也　　

○浙江总督李之芳疏报、闽逆伪将军马九玉败走。大将军和硕康亲王杰书、遣副都统胡图等、率兵追击。破之。复常山县。又遣将军赖塔、副都统马哈达等、于八月二十日、进至仙霞关、分路夹攻。次日伪参将金应虎等、献关迎降。官军长驱而进。二十三日、攻拔浦城县。得上□日嘉奖、下部议叙　　

○谕兵部、移会康亲王杰书等、于仙霞关投诚伪官内、择深知闽事者一人、并曾经攻克仙霞关章京一员、驰驿来京　　

○辛巳。上诣汤泉太皇太后行宫、问安。是日、驻跸巩华城　　

○先是、抚远大将军都统大学士公图海疏言、原任广西提督马雄、陷身从逆。其母及族人、俱在固原。今马雄之母、欲令其孙马承先、马承霄、持书赴广西、招雄归降。上令马承先等驰驿来京。至是、抵京师。给以游击衔劄。遣赴粤西、招抚马雄。并令录马雄披陈原疏、持以为信　　

○壬午。上回宫　　

○湖广总督蔡毓荣疏报、逆贼洪福等、出犯均州骆驼岭地方。副将四十六等、率满汉官兵、追至芝河。大殪贼众。夺回难民。并得器械甚多。下部议叙　　

○癸未。扬威大将军和硕简亲王喇布疏报、醴陵陷贼。臣已檄署副都统杨古代等、固守袁州一带。闻署副都统多诺、兵驻庐州。并檄催驰赴江西。上谕、袁州镇标、近已增设多兵。又署副都统杨古代、率兵驻防。兵力不少。醴陵为大将军安亲王大兵后路。今既陷贼。不可不速规取。著大将军简亲王等、速檄杨古代、及总兵官赵应奎等、率领官兵、亟取醴陵。并间道移会安亲王、发兵夹攻。再檄署副都统多诺、副都统席山等、星夜驰赴江西、听简亲王等调度　　

○扬威大将军和硕简亲王喇布疏报、署副都统尼满、席布、总兵许贞等、进取南丰。伪总兵揭思进等十七员、并贼兵二千余名投诚。下部议叙　　

○甲申。升詹事府詹事陈廷敬、为内阁学士兼礼部侍郎　　

○授固山贝子章泰女、为县君。壻福善、为固山额驸　　

○靖逆将军甘肃提督侯张勇疏报、大兵于八月初三日、进取阶州。伪总兵陈友功等、献城降。得上□日嘉奖、下部议叙　　

○丙戌。上诣汤泉太皇太后行宫、问安。是日行围。驻跸墙子路　　

○丁亥。上驻跸固山川　　

○戊子。上驻跸西喇塔拉　　

○己丑。上驻跸固山川之西　　

○庚寅。上驻跸陈家庄　　

○辛卯。上驻跸密云县　　

○壬辰。上驻跸怀柔县　　

○癸巳。上诣太皇太后行宫、问安。驻跸汤泉　　

○。予故阿思哈尼哈番辛太、祭葬如例　　

○总理大兵粮饷、兼理浙江地方兵马事务、户部侍郎达都疏报、浦城县石塘地方、系由浙入闽之要隘。耿逆令伪都尉连登云等、重兵盘踞、以阻我师。八月二十二日、固山贝子传喇塔、令副都统倭申巴图鲁、总兵官陈世凯、温处道姚启圣等、带领满汉官兵、分路进剿。自寅至亥、连破九营。杀贼甚众。直抵石塘贼寨。焚毁木城。获伪关防马匹铳礟无算。又于本月二十四日、乘胜发兵、进取云和县。得上□日嘉奖、下部议叙　　

○狭西总督哈占疏报、商州参将拜思哈、恢复山阳县。得上

□日嘉奖、下部议叙　　

○以翰林院掌院学士徐元文、为武会试正考官。詹事府少詹事项景襄、为副考官　　

○甲午。上诣太皇太后行宫、问安毕。回宫　　

○予故刑部侍郎张尔素、祭葬如例　　

○乙未。先是福建总督范承谟陷贼。耿精忠多方逼诱之。誓死不屈。至是遇害　　

○升河南按察使徐惺、为湖北布政使司布政使　　

○丁酉。谕奉命大将军和硕康亲王杰书、王率领大兵、大败贼众。已入闽境。耿精忠虽背恩反叛。念小民遭罹贼乱、困苦已极。朕心深为恻然。其以时事晓谕耿精忠速降、以副朕安辑生民至意　　

○升詹事府少詹事王扬昌、为詹事府詹事　　

○户部遵上□日议覆、钱粮项款繁多、督抚以下、及经管衙门、各宜殚心料理。查定例、数目舛错、造报遗漏者、各府州县卫所各官、罚俸三月。督抚司道都司、罚俸一月等语。今议府州县卫所官员、所造册内、有数目舛错遗漏、督抚不行查出、经该部查出者。将府州县卫所官员、罚俸一年。督抚及转报司道都司、各罚俸六月。如督抚司道都司、所造册内、有数目舛错遗漏者。亦应各罚俸六月。又奏销钱粮、祗凭册结磨对。今议司道都司府州县卫所官员、将册结迟延不送、经该督抚题参。违限一月者、罚俸六月。违限二月者、罚俸九月。违限三月者、罚俸一年。违限四五月者、降一级留任。违限六月以上者、降二级调用。违限一年以上者、革职。如司道都司府州县等官、将册结申送督抚、而督抚迟延、不随各案一并送部者。经该部查出题参之日。将督抚违限五月以下者、亦照司道府县等官例处分。如违限六月以上者、降二级留任。违限一年以上者、降三级调用。从之　　

○郧阳抚治杨茂勋疏言、贼渠谭弘、由水陆来犯、欲断我师饷道。得上□日、粮饷系大兵急需。杨茂勋等、宜协力攻剿。速通水路。仍著湖广督抚、设法陆运、至郧阳接济。毋致匮乏　　

○戊戌。调正白旗蒙古副都统博济、为满洲副都统　　

○山西提督周卜世疏参、巡抚达尔布、徇庇属员。侵渔百姓。得上□日、达尔布、并本内官员、俱著解任。本内事情、著兵部侍郎郭四海、带领司官二员、前往察审　　

○予故一等阿思哈尼哈番张仲第、祭葬如例　　

○浙江总督李之芳疏言、贼帅马九玉、虽已败走、余贼四窜、潜匿尚多。马鹏等、拥众屯踞新建诸处。地连徽、饶、广信、不可任其蔓延。上谕曰、大将军康亲王、已统领大兵、大创逆贼。深入闽境。应乘机扫除余贼、平定地方。著大将军简亲王、副将军希尔根、江西总督董卫国、将军华善、江南总督阿席熙等、迅檄驻守建昌署副都统尼满、驻守徽州署副都统岳尔多等、各率兵并力夹剿徽、饶、广信、诸郡逆贼。务期扑灭、以壮浙闽大兵声势　　

○己亥。上诣皇太后宫、问安　　

○庚子。准江南宿迁县康熙十五年漕粮、改徵粟米。以宿邑地不产稻、邻境复有蝗灾、采买为难、从漕臣奏请也　　

○扬威大将军和硕简亲王喇布疏报、于八月十一日、副都统额赫纳等、进兵芝苹地方。击败贼众。烧毁逆贼营盘、共二十余座。斩获甚众。下部议叙　　

○以阿霸垓故达尔汉贝子绰博会子车林敦罗布、袭爵　　

○辛丑。上诣汤泉太皇太后行宫、问安毕。回宫　　

○停止浙江康熙十五年荐举。以连年用兵、新任之员、未能即定贤否、从督抚等请也　　

○甲辰。上御太和殿视朝。文武升转各官谢恩　　

○乙巳。上诣汤泉上皇太后行宫、问安毕。回宫　　

○丙午。孝慈高皇后忌辰。遣官祭福陵　　

○予故刑部尚书艾元徵、祭葬如例　　

