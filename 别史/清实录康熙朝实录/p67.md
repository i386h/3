<!-- { "loadSidebar": true } -->
○以内秘书院学士鄂善、为都察院左副都御史。内弘文院学士多诺、为山西狭西总督。升侍读学士张凤仪、为内弘文院学士　　

○乙卯。以故阿霸垓卓礼克图多罗郡王色尔折尔子德穆白尔、袭爵　　

○和硕康亲王杰书等遵上□日议覆、文武既分职掌。巡抚例不管兵。但有未设总督之省、如遇军需急务、提督总兵官、仍应会同巡抚料理。至副将以下、武职官员。若有贪酷殃民侵饷等事、亦应巡抚察实题参。从之　　

○丙辰。正红旗都统王国光、以病乞休。命以原官致仕　　

○掌銮仪卫事銮仪使王鹏冲、以年老乞休。命以原官致仕　　

○丁巳。孝慈高皇后忌辰。遣官祭福陵　　

○升参领诺迈、为江南狼山总兵官　　

○戊午。上诣太皇太后宫、问安　　

○己未。谕理藩院、昔我太宗皇帝、遣发王师、获额哲等以归。念其为察哈尔林丹汗之子、乃元朝苗裔。不忍废绝。特沛殊恩、加封和硕亲王。迨额哲既殁。以其弟阿布柰袭王爵。阿布柰宜思世受恩眷、竭诚图报。乃上负国家豢养之仁。累失外藩朝贺之礼。情罪重大。理宜削封。但念皇祖太宗、皇考世祖、优容抚恤之意。不忍夺其封爵。其以阿布柰子布尔尼、仍袭封和硕亲王　　

○升正蓝旗蒙古副都统毕理克图、为蒙古都统　　

冬。十月。辛酉朔。享太庙。上亲诣行礼　　

○遣官祭永陵、福陵、昭陵、孝陵　　

○颁康熙九年时宪历　　

○厄鲁特鄂齐尔汗故。遣官致祭　　

○壬戌。鄂罗斯察汉汗、遣使进贡。宴赉如例　　

○癸亥。皇太后圣寿节。上率王以下文武大臣侍卫等、诣皇太后宫行礼。遵懿上□日、停止筵宴　　

○谕吏部、朕思部院事务殷繁、诸司官职掌、必得贤能、方克胜任。今尔部但就部院见任官员调补、其随旗上朝者、岂无贤能可备擢用乎。可谕满洲汉军都统副都统等、于阿达哈哈番以下、拖沙喇哈番以上、有明习满文、或通晓汉文、夙具才干、堪任部院者、从公详择一旗数员、咨送尔部。俟各旗缺出、与应升者并题补用　　

○原任户部尚书冯迩赛、因鳌拜案内获罪、其所袭伊父谭拜之二等阿思哈尼哈番、令谭拜侄孙佛保、承袭　　

○甲子。上幸南苑行围　　

○谕户部、朕巡历所至、凡御用器物、皆系所司由京城供办。毫无取于地方。除内厩之马、不用饲秣。即部拨马匹、所需刍豆、亦属无多。向闻地方官、指称御用、私派民间、预为储偫。既不销算。又不还民。贪污官吏、侵肥入己。苦累小民。重违法纪。自后务加严禁。倘有仍前借端科派者、所司官严察参奏重惩。如匿不上闻。事发一并治罪。尔部即通行严饬、刊示晓谕　　

○乙丑。以工部左侍郎罗多、为河道总督　　

○以内国史院学士马雄镇、为山西巡抚。升山西布政使达尔布、为狭西巡抚　　

○丙寅。升监察御史莫洛浑、为通政使司通政使　　

○丁卯。升兵部督捕右理事官哈占、为内秘书院学士。刑部郎中塞赫、为内弘文院学士　　

○己巳。以重修芦沟桥告成。御制碑文。其词曰、朕惟国家定鼎于燕。河山拱卫。桑乾之水、发源于大同府之天池。伏流马邑。自西山建瓴而下、环绕畿南、流通于海。此万国朝宗要津也。自金明昌年间、芦沟建桥伊始。历元与明、屡溃屡修。朕御极之七年、□山戊示□在戊申。秋霖泛溢。格之东北、水啮而圯者、十有二丈。所司奏闻。乃命工部侍郎罗多等、鸠工督造挑浚。以疏水势。复架木以通行人。然后庀石为梁。整顿如旧。自此万国梯航、及民间之往来者、咸不病涉。实藉河伯之灵、丕慰通济之怀。盖万世永赖焉。爰勒丰碑。用垂不朽　　

○壬申。升刑部右侍郎吴达礼、为工部尚书　　

○喀尔喀车臣汗、遣使进九白年贡。宴赉如例　　

○授固山贝子温齐女为县君。壻阿禄科尔沁多罗郡王朱尔扎哈子巴忒马、为固山额驸　　

○癸酉。上自南苑回宫。诣太皇太后皇太后宫、问安　　

○丁亥。山西狭西总督莫洛疏言、提督张勇、病废宜罢。得上□日、张勇久任边疆。著有劳绩。著仍留原任　　

○戊子。一等精奇尼哈番兼一拖沙喇哈番济世、因鳌拜案内正法、其世职、以其弟卓保子卓林、承袭　　

十一月。庚寅朔。免江南江宁等四卫、本年分水灾额赋有差　　

○免湖广黄梅县、本年分旱灾额赋十之三　　

○喀尔喀戴青台吉、遣使进九白年贡。宴赉如例　　

○辛卯。升狭西按察使穆成额、为山西布政使司布政使　　

○奉天将军吴玛护、以年老乞休。慰留之　　

○癸巳。免直隶无极等六县、山西汾西、寿阳、二县、本年分雹灾额赋有差　　

○户部题、准宗人府咨开差往祭陵多罗贝勒董额、镇国公兰布等、所带人役、共八百有余、马驼二千有零。盛京地方钱粮短少、沿途驿站不能应付。定例、宗室公等出差、许带人役十名、马三十匹。惟贝勒、贝子、从无定议。今议贝勒跟随人二十五名、马五十匹、贝子、跟随人二十名、马四十匹。口粮马草、沿途照数支给。从之　　

○甲午。上诣太皇太后皇太后宫、问安　　

○升右通政靳辅、为内国史院学士　　

○兵部题、海上投诚郑缵昌、于大海、并授左都督。今已归入正白旗。应照例改为精奇尼哈番。从之　　

○兵部又议、福建水师提督施琅、自海上投诚、授为右都督。今已归入镶黄旗。应照例改为精奇尼哈番。但施琅投诚后、劳绩甚多。请加伯衔。从之　　

○丙申。复设广西左江巡道、驿盐巡道、二缺　　

○予故原任兵部左侍郎管右侍郎事熊文举、祭葬如例　　

○丁酉。授固山贝子傅喇塔女为县君。壻义王孙徵淳、为固山额驸　　

○追赐故都统三等精奇尼哈番朱马喇祭葬。谥襄敏　　

○戊戌。以原任刑部右侍郎纳布、为户部右侍郎　　

○升正红旗汉军副都统王国诏、为汉军都统。护军参领哈克山、为正蓝旗蒙古副都统　　

○以吴喇忒故镇国公海色子插穆察、袭爵　　

○己亥。升刑部郎中吴努春、为狭西按察使司按察使　　

○甘肃巡抚刘斗、提督张勇、狭西提督柏永馥、会疏保留革职总督莫洛。又西安百姓赵琏等、叩阍奏称总督莫洛、巡抚白清额、居官清正。万民爱戴。乞留原任、以慰舆情。得上□日、原任山西狭西总督莫洛、狭西巡抚白清额、已经甄别处分。本当不复任用。近据甘肃巡抚刘斗等、合词奏称莫洛、有益地方、兵民数千、哀求代题留任。又据百姓赵琏等、奏称莫洛、白清额、实心实政、老稚感悦、保奏留任。朕思简用督抚、原欲绥辑地方、爱养百姓。今莫洛等、既为地方爱戴。特顺舆情、免其处分。莫洛、白清额、俱著复还原官留任。以后著殚心供职、以副朕宽宥任用之意。达尔布、著改为山西巡抚。马雄镇、著候缺另用　　

○改新授山西狭西总督多诺、为刑部右侍郎　　

○庚子。免河南睢州、陈留等十三州县、本年分水灾额赋有差　　

○除狭西南郑县、被水冲没地方田粮　　

○壬寅。上诣太皇太后宫、问安　　

○癸卯。予故二等精奇尼哈番硕色纳、祭葬如例　　

○免江南高邮、兴化等四州县、本年分水灾额赋有差　　

○喀尔喀达尔汉亲王奔塔尔楚虎尔故。遣官致祭　　

○甲辰。升山西冀宁道缪正心、为湖广布政使司布政使　　

○庚戌。上诣太皇太后宫、问安　　

○授和硕简纯亲王济度女为郡主。壻和善、为和硕额驸　　

○辛亥。升光禄寺卿达都、为内秘书院学士　　

○予故三等辅国将军伊尚阿、祭葬如例　　

○壬子。以修造太和殿乾清宫告成。遣官祗告天地、太庙、社稷　　

○癸丑。上御太和殿。王以下文武各官、行庆贺礼　　

○是日、上由武英殿、移居乾清宫　　

○甲寅。以太和殿乾清宫告成。颁诏天下。诏曰、自古帝王、统一寰区、营建宫室、匪特崇壮丽之观。实以隆出治之体、甚钜典也。朕御极以来、以保和殿为清宁宫居住。今春、奉太皇太后上□日、不宜以殿为宫、宜于乾清宫居住。朕恪遵慈命。爰敕所司、重加修理。又因太和殿建造年久、颇有损漏。遂命一并鸠工重修。今俱告成。祗告天地宗庙社稷。于康熙八年十一月二十四日、进御宫殿。懋图治理。念缔造之维新。宜臣民之协庆。于戏。绍丕基而勤宵旰。思益弘垂裕之规。抚黎庶而沛恩膏。期永洽盈宁之乐。布告中外、咸使闻知　　

○诏内恩款、凡十五条　　

○以一等精奇尼哈番王之鼎、为正红旗汉军副都统　　

○乙卯。改云南新附十八寨钱粮、归安笼所通判管辖　　

○戊午。冬至。祀天于圜丘。上亲诣行礼　　

○遣官祭永陵、福陵、昭陵、孝陵　　

○己未。上率王以下文武大臣侍卫等、诣太皇太后皇太后宫、行冬至庆贺礼。御殿。王以下文武各官、上表朝贺　　

十二月。庚申朔。云南贵州总督甘文焜疏报、赧牛等四十九寨野苗、慕义来归。得上□日、野苗慕化归顺可嘉。著加意抚绥。勿致失所　　

○甘文焜又报、遂贼阿戎梗化、已非一日。遣兵扑剿、杀贼百余人。复聚踞阿鲁山。副将冶秉忠、阵斩阿戎。擒杀七百余众。逆党悉平。下部议叙　　

○厄鲁特僧厄台吉、遣使进贡。赏赉如例　　

○壬戌。上诣太皇太后宫、问安　　

○免湖南平江等七县、本年分旱灾额赋十之三　　

○癸亥。免江南萧县、盐城所、本年分水灾额赋有差　　

○甲子。予故原任南汝总兵官张应祥、祭葬如例　　

○乙丑。升大理寺少卿廖旦、为光禄寺卿　　

○调天津总兵官徐治都、为湖广彝陵总兵官　　

○丁卯。金星昼见　　

○戊辰。升吏部郎中马斯良、为湖广按察使司按察使　　

○复设广东惠潮道、高雷廉道、琼州道、三缺。改巡海道为广肇道。管理盐法　　

○己巳。以原任山东右布政使徐国相、为江南安徽布政使司布政使　　

○庚午。上诣太皇太后宫。问安　　

○令甘肃藩臬二司、由巩昌移驻兰州。临洮道、由兰州移驻临洮。陇右道、由秦州移驻巩昌　　

○裁江西九江等卫所守备五员、千总八员。以屯粮归州县徵收议裁也　　

○辛未。皇子承祜生　　

○予故南汝总兵官马呈正、祭葬如例　　

○壬申。以故二等精奇尼哈番硕塞纳子蒙古、袭职　　

○甲戌。户部题、江南泗州虹县等五州县、从前捏报开垦地亩、及见被水沈地亩、共五千二百九十六顷。此二项钱粮、请永行豁免。从之　　

○以故阿思哈尼哈番金维垣子金世铎、袭职　　

