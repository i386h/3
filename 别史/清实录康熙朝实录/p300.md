<!-- { "loadSidebar": true } -->
○户部议覆、直隶巡抚于成龙疏言、长芦新增盐引、原因军兴需饷、暂议加增。数年以来、积引难销。请赐豁免。查康熙十四年、因军需、按引加增五分、已于康熙二十五年停止。今所增新引、乃康熙十七年、按人丁加徵。并非因军需所增。应不准行。得上□日、长芦新增引课、著照该抚所题豁免　　

○丁卯。上诣皇太后宫、问安　　

○升镶黄旗护军参领觉罗海笃、为蒙古副都统　　

○免江西宁州等二十八州县、袁州等四卫所、本年分旱灾额赋有差　　

○戊辰。升礼部左侍郎张英、为工部尚书。光禄寺卿邬赫、为大理寺卿　　

○先是、上以江南仪真河闸、关系运道、命河道总督王新命、江南江西总督傅拉塔、漕运总督董讷、详阅议奏。至是、王新命等疏言、仪真河闸、为上江漕艘经由要道。闸外江口北新洲一带、俱系乾涸。而北新洲之外、又有沙漫洲、平铺于江中、横亘二三百丈、难以筑坝。若自沙漫洲尾、从北新洲腹内、向东北斜开引河、以通四闸、不能保无坍淤。似应仍挑北新洲旧河身、直通四闸。一切粮艘、令循沙漫洲尾、转入新河口、可以通行。其日久或有淤阻之处、应听河臣酌量挑浚。下所司知之　　

○庚午。以敖汉故多罗郡王萨穆珀尔子阿敏达赖、袭爵　　

○辛未。达赖喇嘛、遣使善巴陵堪卜、入贡请安。且密奏言、我起行时、往达赖喇嘛所、未见。第巴出语我曰、达赖喇嘛、令奏圣上、但擒土谢图汗、泽卜尊丹巴胡土克图、畀噶尔丹、则有利于生灵。此两人身命、我当保之。奏入、上遣班杂尔喇木扎木巴、额木齐格隆等、赍敕谕达赖喇嘛。敕曰、朕恭膺天命、统御率土人民。无分中外、皆欲使之罢征息战、各享安乐、以免散亡。诸处之民、有困穷来归者、必使之得所、初无异视。尔喇嘛承奉释教、济度众生。朕与尔同一意也。厄鲁特、喀尔喀、向于朕为职贡之国。亦供奉尔喇嘛为施主。闻两国交恶相攻、朕与尔会同谕其罢兵、使相和睦。发敕遣使、不啻再三。此朕与尔念厄鲁特、喀尔喀相攻、必有一家败亡失所。而欲止其战争、同归于好。原非有偏徇一家之意也。后厄鲁特、喀尔喀、不从朕与尔之言、竟至交战。喀尔喀败、穷极来归。朕受之。安插边塞内外、给米粮牲畜、以济其困。若等如往归尔喇嘛、想喇嘛亦必如是以养之也。今尔喇嘛所遣使人善巴陵堪卜、奏称尔之言曰、当擒土谢图汗、泽卜尊丹巴胡土克图、畀噶尔丹、伊等身命、我当保之。凡作君作师者、济穷继绝、乃不易之常经。今如擒土谢图汗、泽卜尊丹巴胡土克图、而畀噶尔丹。是偏于一家矣。朕与尔向来欲厄鲁特、喀尔喀、相与和好之意安在乎。朕与尔向来之意、举无所偏庇、是以屡屡遣使往谕。即今亦仍冀其和好也。目下朕遣尚书阿喇尼、使于噶尔丹。据其所奏、言噶尔丹败于策妄阿喇布坦、下人散亡略尽。又极饥窘、至以人肉为食。喇嘛使人、亦曾到彼、想亦闻之耶。倘噶尔丹不得已而来归朕、朕亦当爱养之、使得其所。有执之以畀其仇者乎。朕抚视万邦、有如一体。意无偏徇者如此。尔喇嘛行事、利济众生。想善巴陵堪卜所奏、未必为喇嘛之言。如果喇嘛之言、何以不具疏来奏乎。朕心疑之。特撰敕遣询。著将此项原由、明白具本回奏　　

○壬申。升通政使李光地、为兵部右侍郎　　

○癸酉。上诣皇太后宫、问安　　

○升福建漳州总兵官金世荣、为浙江提督　　

○甲戌。谕领侍卫内大臣等、孝庄文皇后再期致祭。朕本欲亲诣行礼。因头痛灼艾、至今未愈。祭期已在目前。太医院官、再三劝阻、谓候值寒威、不可出行。其令皇太子、诸皇子前往、恭代行礼　　

○升广储司郎中多弼、为光禄寺卿　　

○乙亥。以广东左翼总兵官刘显芳、为镶蓝旗汉军副都统　　

○丙子。厄鲁特噶尔亶多尔济奏言、蒙圣明轸念鄂齐尔图汗、赐罗卜臧滚卜游牧之地。正将迁移、闻喀尔喀、厄鲁特、交乱兴戎、因率兵前往、未能全徙。地方远隔。且去年遭遇旱灾、牲畜倒毙、人民困苦、难以迁移。伏乞鉴恤。得上□日、噶尔亶多尔济、著授为诺颜。遣达虎前往传上□日。并查贫民　　

○先是、领侍卫内大臣索额图等奏、臣等抵尼布潮城、与鄂罗斯国来使费要多罗、额礼克谢、会议。彼初犹以尼布潮、雅克萨、为所拓之地、固执争辨。臣等以鄂嫩、尼布潮、系我国所属毛明安诸部落旧址。雅克萨、系我国虞人阿尔巴西等故居。后为所窃据。细述其原委、开示之。因斥其侵犯之非。复宣谕皇上好生德意。于是费要多罗等、及鄂罗斯国人众、皆欢呼诚服。遂出其地图、议分界事宜。共相盟誓、永归和好。疏入、上命议政王大臣集议。议政王大臣等奏言、罗刹潜据雅克萨诸地、扰我虞人、三十余年矣。皇上念其冥顽无知、不忍兴师剿灭。发官兵驻黑龙江、待其悔罪。因执迷不悟、乃命攻取雅克萨城。所俘概行释放。未几、罗刹重至雅克萨、筑城盘踞。复令官兵围困。势极穷蹙、会其主遣使乞和。皇上即许撤围。兼令大臣以义理晓譬之。鄂罗斯国人、始感戴覆载洪恩、倾心归化、悉遵往议大臣指示、定其边界。此皆我皇上睿虑周详、德威遐播之所致也。应于议定格尔必齐河诸地、立碑以垂永久。勒满汉字、及鄂罗斯喇第讷蒙古字于上。今虽与鄂罗斯和好、边界已定、但各省有官兵驻防例、应仍照前议、于墨勒根、黑龙江、设官兵驻防。至是、遣官立碑于界。碑曰、大清国遣大臣与鄂罗斯国议定边界之碑。一、将由北流入黑龙江之绰尔纳、即乌伦穆河、相近格尔必齐河为界。循此河上流不毛之地、有石大兴安以至于海。凡山南一带、流入黑龙江之溪河、尽属中国。山北一带之溪河、尽属鄂罗斯。一、将流入黑龙江之额尔古纳河为界。河之南岸、属于中国。河之北岸、属于鄂罗斯。其南岸之眉勒尔客河口、所有鄂罗斯房舍、迁移北岸。一、将雅克萨地方鄂罗斯所修之城、尽行除毁。雅克萨所居鄂罗斯人民、及诸物、尽行撤往察汉汗之地。一、凡猎户人等、断不许越界。如有一二小人、擅自越界捕猎偷盗者、即行擒拏、送各地方该管官、照所犯轻重惩处。或十人、或十五人、相聚持械捕猎、杀人抢掠者、必奏闻、即行正法。不以小故沮坏大事。仍与中国和好、毋起争端。一、从前一切旧事不议外。中国所有鄂罗斯之人、鄂罗斯所有中国之人、仍留不必遣还。一、今既永相和好。以后一切行旅、有准令往来文票者、许其贸易不禁。一、和好会盟之后、有逃亡者、不许收留、即行送还　　

○丁丑。上诣皇太后宫、问安　　

○升贵州贵西道高起龙、为江南安徽按察使司按察使　　

○戊寅。喀尔喀达尔汉亲王诺内等题、扎萨克信顺额尔克戴青善巴、扎萨克丹津额尔得尼台吉等、请于宁夏横城平罗等处、准其贸易。理藩院议、此等地方、向来并不令蒙古贸易。其可否贸易之处、行文总督提督详议具奏。上曰、信顺额尔克戴青善巴等、既称宁夏等处地方、准其贸易、甚有益于穷人。不必行文于总督提督议。且暂令其贸易。不为例。俟来年盟期再议　　

○升内阁学士凯音布、为总督仓场户部右侍郎　　

○转礼部右侍郎王扬昌、为左侍郎。升内阁学士顾汧、为礼部右侍郎　　

○以顺天府府尹黄斐、为通政使司通政使　　

○予故大理寺卿拉弼、祭葬如例　　

○予湖广阵亡永定营守备赠游击孟泰、祭葬如例　　

○朝鲜国王李焞、遣陪臣朴泰尚等、进孝懿皇后香。赏赉如例　　

○己卯。谕大学士九卿詹事科道等、今□山戊示□京畿遇旱、小民糊口维艰。数经蠲免钱粮、散给赈济、而雨雪尚未及时。朕心未安。兹虽值新正上元令节。朕轸念小民生计、弥切忧勤。汝等亦宜体朕轸恤民生至意、共加惕励、时廑乃心。今当封印之时、慎勿各图逸乐。每日皆齐集午门前、以救灾恤民之道、详悉计议　　

○升广东雷州副将张仕选、为福建漳州总兵官。调直隶宣府总兵官蓝理、为浙江定海总兵官。以原任湖广襄阳总兵官许盛、为宣府总兵官　　

○命建造浙江定海县城　　

○户部议覆、户部郎中郑都等疏言、臣等遵上□日、会同盛京户部、奉天府府尹、亲至各属地方、详察旗民地亩、分立界限。嗣后分界之地、不许旗人民人、互相垦种、以滋争端。如有荒地余多、旗民情愿垦种者、将地名亩数、具呈盛京户部。在各界内听部丈给。庶界地分明、旗民各安生业、不致互相争告。应如所请。从之　　

○叙出征罗刹功。授镶红旗前锋参领牙尔泰、为拜他喇布勒哈番。正蓝旗佐领鄂洛顺、为拖沙喇哈番。余一百三十一人、各纪功有差　　

○庚辰。上诣皇太后宫、问安　　

○甲申。孝庄文皇后再期致祭。命皇太子允礽、皇三子允祉、皇四子胤禛、前往行礼　　

○乙酉。上诣皇太后宫、问安　　

○谕礼部、今岁直隶地方亢旱、小民粒食艰难。已经蠲免钱粮、兼发帑金仓粟、及准输助米谷赈济。但三冬雨雪鲜少。朕心仍切焦劳。即进饍羞、亦为损减。无非轸念民生、自竭诚悃。来□山戊示□正月祈谷祝文、著该衙门更撰。将朕肫恳恤民之意、切实撰写进览　　

○丁亥。孝庄文皇后忌辰。遣官祭暂安奉殿　　

○顺天府进春　　

○戊子。谕大学士等、今□山戊示□直属地方亢旱、谷未收获、民生困极。被灾九分十分之民、钱粮俱经蠲免、又行赈济。惟七分八分被灾者、钱粮虽经蠲免、恐有不能度日、至于穷困者、亦应赈恤。可交与直隶巡抚于成龙、速行察明以闻　　

○又谕大学士等、近直隶巡抚于成龙奏称、直隶地方被灾之民、蠲免钱粮、又行赈济、俱获生计。止有旗下庄头、度日维艰等语。大臣官员、及富家庄头、其业主犹可给粟赡养。若穷兵、何能养及庄屯之人。其被灾州县居住旗人、有不能赡养伊庄屯人口者、亦应察明赈济。尔等可与九卿酌议以闻　　

○己丑。上诣皇太后宫、问安　　

○大学士等遵上□日会议、今□山戊示□亢旱、我皇上轸念八旗护军兵丁、已增与一倍钱粮。伊等庄屯人口、足以养赡。应将护军兵丁庄屯人口不议外。或穷寡妇、及屯居倚田为生者、又或家无披甲人、止食一铁匠之粮、此等穷人、应察明酌量赐恤。上曰、兵丁虽已增添钱粮。其穷困之人、见在家口尚不能养、何能养及庄屯人口。可将此等人、察明再议　　

○辛卯。命山西、巡抚叶穆济、亲往蔚州、广昌等处、被灾地方、动支存库银两、并附近存贮米谷、赈给饥民　　

○壬辰。岁暮。祫祭太庙。遣领侍卫内大臣公舅舅佟国维行礼　　

