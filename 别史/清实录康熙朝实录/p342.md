<!-- { "loadSidebar": true } -->
○丁丑。奉差往谕噶尔丹侍郎满丕、以噶尔丹疏回奏上赐噶尔丹敕曰、朕承天命统御万邦凡恭顺者奖劝以示优恤。若谲诈者亦必匡正其非、使归于善而止。尔噶尔丹于乌阑布通之地为我兵所击、溃败而走。于时即可破尔矣。朕轸念尔向来通贡不忍遽灭不使穷追停止各路进剿之兵遣内大臣吴丹等出使于尔尔在威灵佛前坚誓永不敢犯。印文誓书犹在也朕谓尔不背盟许尔使照常往来待尔无异意。此情已屡经敕谕、不必一一悉数今阅尔奏、欲依达赖喇嘛使人前所定之议、请将泽卜尊丹巴胡土克图、土谢图汗畀尔。按尔前奏内、有索泽卜尊丹巴胡土克图土谢图汗三言内以一言为定。将七旗发回故土。已蒙许畀以泽卜尊丹巴胡土克图、土谢图汗之语。想此乃小人欲自脱其身、而为此言尔。果有此上□日、岂有不授尔敕者乎。执来归之人、以畀其讐可乎。敕谕甚明何尝不解尔奏内之言。尔亦未尝不解敕内之言然皆乌阑布通战前之事。誓后不得复引以为辞。况尔违朕前上□日、及达赖喇嘛之令、伐喀尔喀。致喀尔喀等穷迫来降。朕赐之银米牲畜、以为养赡、达赖喇嘛闻之甚善奏言惠济喀尔喀、真如我佛慈悲。噶尔丹者、大君所当责而诛之者也。而俯恤众生、有如赤子、复加宽宥。达赖喇嘛此奏前已并敕谕发尔矣。即安插喀尔喀之事亦敕尔知之矣。倘尔噶尔丹为喀尔喀所败、而来归命、朕亦当受而养之断不擒以畀喀尔喀也。此即朕万邦一体之意。朕从来降敕与尔、俱布至诚。今尔不将马迪被害之故、回奏覆上□日。又将前者跪顶威灵佛之誓、付之不论。徒以使臣喇嘛为辞。又将达赖喇嘛与朕处置已毕之事、屡屡翻覆包藏祸心以图构衅、遣回子于内地、为奸宄侦探以此观之、则尔外奉宗喀巴之法、而实入回回之教、不欲朕扶助宗喀巴、并达赖喇嘛之法、彰彰明矣。尔所行之事、蒙古皆知之。反侧如是。朕已秣马厉兵、但视尔举动耳。尔又请沛如海之仁、赐银五六万两。原谕谓近朕之前来请、则加恩赉、且许之互市。尔皆不副朕上□日、岂有赐银之理尔奏内又云、扎木巴儿藏布言欲往西方。我向不拦阻往西方之人夫扎木巴儿藏布者坏达赖喇嘛之教、行事悖乱。尔知而故留不即发回、是亦已矣。至尔所遣回子奸细未识尔知而遣之、抑尔种类中潜为之也。今已将尔使人所留奸细内、顾尔马哈穆特一人活之、令归报尔。余皆正国法矣。此事若尔果不知、尔种类潜为之、则此等坏事之人、不可复留。可将此人、并顾尔马哈穆特、即于尔地正法。虽然、尔厄鲁特喀尔喀之事、朕与达赖喇嘛、始终教诲、发敕遣使不少矣尔不依誓书、索喀尔喀不已、且又以不解我言语为辞。是虽发敕遣使、终无了期朕反覆思维、不得不会阅以定之。此会也遣他人亦终无用、必须尔亲来与朕面议方可定也且以此情事敕谕达赖喇嘛、尔如遵朕上□日可速奏定会阅之日与期约之地。其遣奏时须尔丹济拉、丹津俄木布、两人内遣一人来。其他微贱之人、不能洞晓。如尔难于会阅、则当如前誓不复及喀尔喀之事、速诛害马迪之人、具奏请罪则仍许尔使往来互市。如仍执迷不悟欲行诡谲则永绝尔使贸易尔覆奏未到、虽有使来亦不许入尔现来之使、本当不许市易。但回子事或者尔原不知故权使市易、并与前所留纳秦和硕齐、同遣出境。达赖喇嘛处、亦以此敕谕之矣。今以谕尔敕书付尔使纳木喀喇克巴喇木扎巴诺颜和卓、赍往　　

○丙子。谕工部、保护中河堤岸之子堤、总河于成龙、前奏称最为紧要、请急行修筑今又奏言水势盛、长难以兴工、俟水涸时始行修治。朕思河务、所系甚重。必待水涸始修、倘夏秋水泽泛涨、保无有冲决堤岸之事乎。可速敕于成龙、再加详悉酌定具奏　　

○升护军参领崇古礼、为镶黄旗蒙古副都统。　　

○丁丑。升长史齐世、为正红旗满洲副都统。　　

○升浙江严州副将王友臣、为福建福宁总兵官。　　

○翰林院题、兵部督捕左理事官熊赐瓒、于瀛台御试日、所作文字内、用宗庙二字不擡写。又妄用不应用之语。显系不敬应将熊赐瓒革职拏问。得上□日熊赐瓒系朕从优擢用、乃不思图报。顷御试时、见理学真伪论题、即大拂其意于文内应擡写之字、竟不擡写。不应用之语辄行妄用。本当严加治罪。姑念其愚蠢无知。从宽免处分。　　

○庚辰。上诣皇太后宫、问安　　

○内阁学士田喜雨□冓、以病乞休允之　　

○刑部等衙门题、太监钱文才殴死民人徐二应绞监候。上谕大学士等曰、凡太监犯罪、断不可宥。尤宜加等治罪朕观古来太监善良者少、要在人主防微杜渐、慎之于始、苟其始纵容姑息、侵假事权。迨其势既张虽欲制之亦无如何。如汉之十常。侍唐之北司、窃弄威权甚至人主起居服食、皆为所制。此非一朝一夕之故。由积渐使然也太监原属阴类其性情与常人不同有年已衰老、而言动尚若婴儿。外似谨厚。中实叵测。必人主英明、此辈始无由弄权。朕闻明代诸君将本章批答、委之司礼监。司礼监委之名下内监。此辈素无学问、不知义理。委之以事、其能免于舛谬耶。钱文才此案、尔等记之。至秋审时、勿令幸免。　　

○壬午。升吏部左侍郎管右侍郎事傅腊塔、为都察院左都御史　　

○乙酉。调正黄旗汉军副都统开音布、为满洲副都统。升一等侍卫宗室阿喀纳、为正黄旗汉军副都统。广东碣石总兵官韩佐周、为镶蓝旗汉军副都统。　　

○镶黄旗汉军副都统兴永朝、以病乞休允之。　　

○丙戌。旌表河南节妇、胙城县张氏、杞县刘氏、舞阳县席氏、张氏祥符县许氏、延津县郑氏、孟县贾氏、山东节妇、曲阜县王氏、沂州彭氏、诸城县徐氏、胶州江氏、并给银建坊如例。　　

○己丑。调仓场侍郎常书、为吏部右侍郎。仍兼翰林院掌院学士。升内阁学士德珠、为总督仓场户部侍郎。翰林院侍读学士席密图为光禄寺卿　　

○庚寅。上诣皇太后宫、问安。　　

○甲午。旌表直隶烈妇李氏、山西烈女王氏、拒奸殒命、各给银建坊如例　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百六十三


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百六十四　　

康熙三十三年。甲戌。六月。丁酉朔升内阁侍读学士陶岱、为内阁学士兼礼部侍郎。　　

○升前锋参领达佳、为镶红旗蒙古副都统。　　

○吏部议、盛京运米、原有船一百只。因工部侍郎星安等无故朦混具题拆毁、以致山东天津所运米石、乏船转运、遂至迟误。殊属不合。应将侍郎星安、理事官额尔赫图、俱革职得上□日、星安、额尔赫图、俱著革职。即于盛京、披甲当差效力。　　

○谕大学士等、江南江西总督、居官善者、自于成龙以来、惟傅拉塔一人。傅拉塔和而不流、不畏权势、仰体朝廷委用之意、爱恤军民。甚属可嘉。兹闻溘逝、深为悯恻。著从优赐恤　　

○辛丑。上诣皇太后宫、问安　　

○升左副都御史傅德、为盛京工部侍郎　　

○授湖广提督徐治都、为镇平将军。仍管提督事升狭西定远副将董大成、为凉州总兵官　　

○旌表安庆节妇、徐氏、赵氏、程氏陈氏、姚氏、江氏、各给银建坊如例　　

○丙午。以原任户部侍郎阿山、为都察院左副都御史。　　

○升左春坊左赞善陆葇为内阁学士兼礼部侍郎　　

○升浙江象山副将曾成为广东碣石总兵官　　

○庚戌。予故蒙古副都统雅途、祭葬如例　　

○旌表直隶烈妇李氏、青年守节、逼奸不从殒命、给银建坊如例　　

○壬子。上诣皇太后宫、问安。　　

○以詹事府少詹事努赫、充日讲起居注官　　

○甲寅。镶白旗汉军副都统祖植椿、以老病乞休。允之　　

○丙辰。大学士等奏、江南江西总督员缺、九卿保举吏部左侍郎布彦图等十二人。上曰、布彦图先在理藩院内阁时、犹能效力。自任吏部、所行甚□禾山戊示□。声名不堪。朕以江南地方紧要、欲得一端方之人、命尔等大臣保举。似此等人、亦皆举出、尔大臣等、意欲欺朕耶。是谁所举、著问明具奏原任云贵总督今升左都御史范承勋行事坚定、为人平易。著补授江南江西总督。令驰驿速赴新任　　

○升护军参领瓦珥达、为正白旗蒙古副都统。　　

○甲子。上奉皇太后、自畅春园回宫　　

○添设山西右卫同知一员。　　

○丙寅。大学士等覆奏、侍郎布彦图系吏部尚书熊赐履保举。上问吏部尚书库勒纳曰、布彦图与尔同旗同部、其人果可保举耶。库勒纳奏曰、布彦图品行秽恶非可保举之人。上曰、如是尔何不阻之。尔为尚书、当矢志忠诚、勉图效力。如布彦图之贪婪秽恶、举国共知、何得听人妄行保举。库勒纳免冠谢罪。上曰、自古汉人结为党类、各援引同党之人、以欺其上、习以为常。满洲素朴诚忠实今观旗员、亦各自结党。其中于成龙、最为强胜。此中惟尚书索诺和并无党类。亦不来往大臣之家。愿悫安分。此外孰无党者。焉。能欺朕朕因布彦图在理藩院时、塞外效力、渐升至侍郎。不思图报朕恩、所行贪婪秽恶。朕甚恶之布彦图著革去侍郎。仍授为理藩院员外主事之职、服劳以愧之。尔侍郎等、不奋勉以副朕任用之恩、如布彦图者朕亦必加处分、断不宽贷也。　　

○户部议覆、漕运总督王梁疏言、随漕轻赍行月粮等项钱粮、因限隔年奏销、是以各州县卫、支解不清请照地丁钱粮例、于本年冬季、奏销考成以杜徵新补旧之弊。应如所请。从之。　　

秋。七月。丁卯朔。享太庙。遣领侍卫内大臣公舅舅佟国维行礼。　　

○升户部左侍郎蒋弘道为都察院左都御史。转户部右侍郎王士正、为左侍郎。升内阁学士王掞为户部右侍郎。　　

○戊辰。上诣皇太后宫、问安。　　

○己巳。转吏部右侍郎常书、为左侍郎、仍兼翰林院掌院学士。调兵部右侍郎安布禄、为吏部右侍郎。　　

○庚午。予故原任宁古塔副都统胡巴克泰巴图鲁、蒙古副都统牛尼有、各祭葬如例　　

○辛未。升护军参领党艾、为镶白旗蒙古副都统　　

○壬申。谕大学士等文选司甚属紧要近闻文选司郎中刘始恢、声名颇劣可令休致。先年文选司郎中宋文运才虽平常而操守声名甚好朕不次擢用洊升刑部侍郎今文选司无一能及之者。尔等将朕上□日、晓谕吏部　　

○予殉难福建巡海道加赠工部侍郎陈启泰、浙江温处道加赠通政使司通政使陈丹赤、俱追谥忠毅。　　

