<!-- { "loadSidebar": true } -->
○壬子。上幸南苑行围　　

○免江南高邮、宝应等五州县、本年分水灾额赋有差　　

○礼部等衙门题、治理历法南怀仁、疏参奸民杨燝南、捏造真历言一书、讥剌钦天监历。审据杨燝南、称钦天监历、开载今年立春立秋闰月俱错。得上□日、著大学士图海、李霨、杜立德、学士哈占、达都、郭廷祚、宋德宜、傅达礼、熊赐履、及九卿科道等官、会同测验　　

○癸丑。太祖高皇帝忌辰。遣官祭福陵　　

○谕礼部、帝王致治、首在维持风化、辨别等威。崇尚节俭。禁止奢侈。故能使人心淳朴、治化休隆、近见内外官员军民人等、服用奢靡、僣越无度。富者趋尚华丽、贫者互相效尤、以致窘乏为非、盗窃诈伪、由此而起。人心嚣凌、风俗颓坏、其于治化所关匪细。今应作何分别、务行禁止。著九卿科道、会同严加确议、定例具奏　　

○甲寅。上诣太皇太后宫、问安　　

○谕兵部尚书明珠、左都御史多诺、历法乃国家要务、关系匪轻。已有上□日命尔等、会议南怀仁、杨燝南、互相参告之事、朕于内外、总无异视。尔等务体朕心、勿执偏见、孰是孰非、虚公看验。务期永行无弊。至飞灰候气、法久不传、难以凭信。尔等其知之　　

○乙卯。升靖南王藩下左翼总兵官马九玉、为藩下都统　　

○大学士图海等、以杨燝南不谙飞灰候气之法、无从测验覆奏。命将杨燝南、交刑部议罪　　

○议政王大臣等遵上□日再议、义王降为公爵、应称为慕义公。伊斯丹津、系厄鲁特顾实汗幼弟之子、怨其兄弟、抛弃妻子部属、诚心归命、封为多罗郡王、实为太优。但已经年久、相应止将伊斯丹津本身、仍留王爵、随旗上朝。从之　　

○丙辰。上诣太皇太后皇太后宫、问安　　

○以蒿齐忒故多罗郡王阿拉布坦之子车布登、袭爵　　

○旌表江南潜山县烈妇、龚自成妻苏氏、给银建坊如例　　

○丁巳。上御太和殿视朝。文武升转各官谢恩。次喀尔喀、厄鲁特、进贡使臣等行礼　　

○予故太子少保浙江水师提督张杰、祭葬如例　　

○以户部郎中迟煊、为广东按察使司佥事、提调学政　　

○己未。上诣太皇太后皇太后宫、问安　　

○都察院左副都御史任克溥疏言、定例、在外王公将军、既不管理民事、其逃人事情、亦不必令其察审。嗣后直隶各省王公将军所属逃人、请交与就近各该督抚审理。奉天将军所属逃人、交与盛京刑部审理。惟宁古塔地方、仍听该将军审理。从之　　

○以苏尼特故多罗贝勒丹津之子沙利、喀喇沁故多罗杜楞郡王班达尔沙之兄札什、各袭爵　　

○庚申。上御经筵。讲毕。赐大学士、九卿、詹事、及讲官等宴　　

○以靖南王藩下副都统曾养性、为藩下左翼总兵官　　

○辛酉。上诣太皇太后皇太后宫、问安　　

○壬戌。上以太皇太后圣躬违和。奉太皇太后、幸遵化县汤泉。扶辇步行数武。然后上马随行。至进膳驻跸处。上皆扶掖升降。是日、驻跸通州　　

○癸亥。上驻跸三河县城南　　

○甲子。上驻跸蓟州城西　　

○阅蓟州官兵射。谕城守都司佥书蒋元泰等曰、尔等训练甚善。但兵以食为天、须全给军饷、俾沾实惠、勿得侵克。地方如有盗贼、须严行追缉、勿致疏纵　　

○乙丑。上驻跸稻地里村　　

○丙寅。上驻跸明月山前　　

○丁卯。车驾将近汤泉。上先驰往、详阅太皇太后行宫、复驰回、随太皇太后行、至牌坊外下马。步行扶辇。至行宫。候太皇太后降辇入宫。上素服。率王、贝勒、大臣、诣孝陵行礼。举哀　　

○是日、上驻跸鲇鱼池城内行宫　　

○遣官祭历代帝王　　

○遣官祭城隍之神　　

○工部左侍郎觉罗查哈喇、右侍郎禅布、俱革去侍郎、仍留世职、随旗行走、以太皇太后幸汤泉时、伊等修桥草率故也　　

○戊辰。上诣太皇太后行宫、问安　　

○己巳。上诣太皇太后行宫、问安　　

○庚午。上诣太皇太后行宫、问安　　

○辛未。上诣太皇太后行宫、问安　　

○免山东武城等三县、本年分蝗灾额赋有差　　

○予靖南王藩下故都统夏有功、祭葬如例　　

○壬申。上诣太皇太后行宫、问安　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十一年。壬子。九月。癸酉朔。上诣太皇太后行宫、问安　　

○甲戌。上诣太皇太后行宫、问安　　

○乙亥。上诣太皇太后行宫、问安　　

○升靖南王藩下参领易明、为藩下副都统　　

○免江南沭阳县、本年分水灾额赋有差　　

○喀尔喀色冷阿海台吉、遣使进九白年贡。宴赉如例　　

○丙子。上诣太皇太后行宫、问安　　

○谕翰林院掌院学士傅达礼、侍读学士胡密色曰、朕奉太皇太后幸汤泉。昨蒙慈谕、令朕游览近地、访问民生。其以翌日往三屯营、幸景忠山　　

○升中和殿学士哈占、为工部左侍郎。以原任兵部右侍郎图尔泰、为工部右侍郎　　

○丁丑。上诣太皇太后行宫、问安　　

○上幸景忠山。过遵化县。阅兵于西门外。驻跸三屯营南　　

○戊寅。上驻跸滦河　　

○免湖南各属、康熙七八九年分、捏报垦荒钱粮　　

○免山东博平等五州县、本年分蝗灾额赋有差　　

○己卯。上回鲇鱼池城。过三屯营。阅兵于东门外、至汤泉。诣太皇太后行宫、问安　　

○科尔沁和硕卓礼克图亲王鄂辑尔、辅国公图纳黑等、来朝　　

○庚辰。上诣太皇太后行宫、问安　　

○辛巳。上诣太皇太后行宫、问安　　

○上谕大学士等曰、江西庐陵、吉水、上高、宁州四州县、暨南昌九江卫、频年荒旱、灾疫流行。荒芜田地五千四百余顷。命户部蠲其逋赋。仍敕巡抚。速行招垦　　

○壬午。上诣太皇太后行宫、问安　　

○翁牛特镇国公奇塔忒、来朝　　

○癸未。上诣太皇太后行宫、问安　　

○甲申。上诣太皇太后行宫、问安　　

○乙酉。上诣太皇太后行宫、问安　　

○丙戌。上诣太皇太后行宫、问安　　

○上幸黄家营。驻跸稻沟峪　　

○乌朱穆秦车臣亲王苏达尼、来朝　　

○丁亥。上回鲇鱼池城。诣太皇太后行宫、问安　　

○戊子。上诣太皇太后行宫、问安　　

○柰曼台吉鄂齐尔、来朝　　

○己丑。上诣太皇太后行宫、问安　　

○庚寅。上诣太皇太后行宫、问安　　

○辛卯。上诣太皇太后行宫、问安　　

○壬辰。上诣太皇太后行宫、问安　　

○礼部议覆、四川湖广总督蔡毓荣疏言、川湖二省、移驻弁兵、既经安插、即同土著。伊等子弟、有读书者、似应准其入籍考试。应如所请。从之　　

○喀尔喀车臣汗、扎萨克图汗、遣使进九白年贡。宴赉如例　　

○癸巳。上诣太皇太后行宫、问安　　

○甲午。上诣太皇太后行宫、问安　　

○乙未。上诣太皇太后行宫、问安　　

○福建总督刘斗、以留用克饷废弁叶禄、降五级调用　　

○山西道御史马大士、疏参广西将军孙延龄、原无奇勋异绩、皇上垂怜定南王乏嗣、令其掌管王旗。异数殊恩、蔑以加矣。为孙延龄者、自宜凛遵国宪、以尽臣子之谊。乃有可异者、如题补营弁薛起凤一事、部议以广西非系题补省分、覆奏不行、屡经奉上□日。孙延龄屡行陈奏。必欲违国家之成例、用本旗之私人、是诚何心。伏乞严敕、以为恣肆不臣者之戒。下部察议　　

○丙申。上诣太皇太后行宫、问安　　

○丁酉。上诣太皇太后行宫、问安　　

○命福建总督、自漳州移驻省城　　

○戊戌。上诣太皇太后行宫、问安　　

○巴林固山贝子满朱习里故。遣官致祭　　

○己亥。孝慈高皇后忌辰。遣官祭福陵　　

○上诣太皇太后行宫、问安　　

○庚子。上诣太皇太后行宫、问安　　

○辛丑。上诣太皇太后行宫、问安　　

○科尔沁和硕土谢图亲王额驸巴雅斯呼朗故。遣官致祭　　

冬。十月。壬寅朔。享太庙。遣都统觉罗巴尔布行礼　　

○遣官祭永陵、福陵、昭陵、孝陵　　

○颁康熙十二年时宪历　　

○癸卯。上诣太皇太后行宫、问安　　

○甲辰。上奉太皇太后回銮。驻跸明月山前　　

○皇太后圣寿节。在京诸王大臣侍卫等、照例行礼。遵懿上

□日、停止筵宴　　

○乙巳。上驻跸颜家工。是日闻皇后违和。上召学士傅达礼谕曰、前日自京城来奏、皇后有恙。朕召太医院官武超众、问以方药。因谕云、朕以太皇太后圣躬违和、奉驾来幸汤泉。若得太皇太后霍然全愈。朕怀庶慰。尔勿得妄行奏闻。恐致太皇太后忧虑。而武超众不解朕意、遂尔奏闻。蒙太皇太后慈谕云、我已痊愈。中宫有恙、可速往视之。朕奏云、臣特奉太皇太后来此、岂敢顷刻违离。遂尔不行。适又自京城来奏、皇后病剧。太皇太后慈谕云、尔欲奉我同行固是。但中宫病剧。可速往视。若病势痊可。不妨再来相迎。况尔奉我同行、固为孝思。遵命前往、亦孝道也。朕不敢违太皇太后慈上□日。即刻起行。一省皇后。仍即来迎。遂于申时起行　　

○丙午。上回宫。诣皇太后宫、问安　　

○丁未。上以皇后病痊。遂往迎太皇太后。至平家潭。命众缓行。上减从前行。至邦均。迎见太皇太后问安。并奏皇后病痊。遂奉太皇太后、至三河县、驻跸　　

○以故三等阿思哈尼哈番费雅思哈子苏旦、袭职　　

○戊申。上驻跸平家潭　　

○己酉。上入神武门。随太皇太后辇、至慈宁宫、亲扶太皇太后降辇、入宫后、上诣皇太后宫、问安毕、回宫　　

○以故义王孙徵淳之弟孙徵灏、降袭慕义公　　

○庚戌。上诣太皇太后宫、问安　　

○壬子。升浙江巡抚范承谟、为福建总督　　

○转吏部右侍郎陈敱永、为左侍郎。升左副都御史李之芳、为吏部右侍郎　　

○旌表福建漳浦县节妇、蔡邦兴妻李氏、给银建坊如例　　

○癸丑。礼部右侍郎田种玉、以先一日拆看考官红本、降三级调用　　

