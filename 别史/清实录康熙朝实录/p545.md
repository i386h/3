<!-- { "loadSidebar": true } -->
○阿禄科尔沁多罗贝勒汪扎尔、来朝。　　

○庚寅。秋分。夕月于西郊。遣户部尚书穆和伦行礼。　　

○上驻跸额尔滚皋地方。　　

○扎鲁特多罗贝勒毕鲁瓦、来朝。　　

○辛卯。谕都统穆赛、朕以尔为人可用、特令前往统领大兵。其右卫、黑龙江、喀喇沁、察哈尔、土默特、鄂尔多斯、喀尔喀等处兵丁、务令共相和好。至管摄兵丁、不可失之柔弱。其效力赎罪诸人、可分在各满洲蒙古绿旗兵内、勿任其聚于一处祁里德、谙练蒙古事务且诚实、有胆气、娄徵额虽老病、曾随朕行兵熟识地利诸事、应与伊等酌议奏闻。朕所派往之新满洲等、行走熟练、可令同我兵往汛界哨探。再彼处有黄羊沙米等物、应令兵丁采取食用。如省一月口粮、即得一月之益。总兵官蓝理、颇骁勇、熟谙军机著随尔办事。其原有官爵效力军前者、可拣选署理章京、护军校、骁校等官。特谕。　　

○壬辰上驻跸布尔哈苏台。　　

○銮仪卫銮仪使董大成疏报、臣于六月二十二日、领兵从肃州出嘉峪关、自嘉峪关至噶斯口、三千余里行至常马尔河、因山水暴发、所有运米牲口、及兵丁所乘马匹、多致伤损倒毙。今于八月十二日、抵噶斯口。得上□日、自边上至噶斯口、一千七百里、曾经阿南达奏过。今董大成何以又称有三千余里。噶斯口路径甚窄、策妄阿喇布坦、断不由彼行走。今正寒冷之时、著董大成将噶斯口迤内、放火烧荒、领兵回赴肃州　　

九月。癸巳朔。谕议政大臣等、今年既不进兵、令富宁安、回至肃州、料理一应军务钱粮。俟明年进兵时、再令前去。　　

○喀尔喀和硕额驸策零、来朝。　　

○甲午。上驻跸巴颜和洛。　　

○乙未。上驻跸五虎尔济地方　　

○丙申。上驻跸弩湖代地方　　

○丁酉。上驻跸鄂尔楚克哈达地方　　

○戊戌。谕兵部著遣司官一员赍羊袍狐帽、各一千六百件、驰驿送往右卫将军费扬固军前给右卫兵丁之少冬衣者。恐有不足、并携银二千两于喀尔喀扎萨克处购买、酌量赏给。　　

○己亥。上驻跸得尔吉惠汉地方。　　

○科尔沁和硕达尔汉亲王和硕额驸罗卜臧滚布、来朝。　　

○庚子。议政大臣等议奏、厄鲁特贝勒额驸阿宝、先经奉上□日、为将军费扬固、散秩大臣祁里德参赞今阿宝等兵、既令归将军席柱等军伍。应令阿宝为席柱等参赞从之。　　

○辛丑。上驻跸克尔木台地方。　　

○壬寅。上驻跸永安拜昂阿地方　　

○喀尔喀扎萨克台吉根敦、来朝。　　

○癸卯。上驻跸齐老图地方。　　

○甲辰。上驻跸乌阑哈尔哈地方。　　

○乙巳。上驻跸巴颜拖罗海地方。　　

○以内阁学士王之枢、为武会试正考官。翰林院侍读学士李绂、为副考官。　　

○丙午。上驻跸布尔哈苏台。　　

○丁未。上驻跸纳穆生噶山地方。　　

○戊申。遣官祭历代帝王。　　

○遣官祭城隍之神。　　

○上驻跸博洛和屯。　　

○赐喀喇沁翁牛特、乌朱穆秦敖汉、科尔沁喀尔喀土默特、阿霸垓、阿禄科尔沁、蒿齐忒、扎鲁特王贝勒贝子、公、台吉等、银币鞍马有差　　

○赐随围喀喇沁官兵人等银两布疋有差　　

○己酉。上驻跸中关。　　

○刑部等衙门议覆、吏部尚书张鹏翮疏言、原任江苏巡抚张伯行、以海上有贼、欺君妄奏、监毙良民数人之处、皆实。应照律将伯行拟斩、监候秋后处决。应如所请。得上□日、张鹏翮回京、将张伯行带来、到日再奏。　　

○和托辉特公博贝疏报、招抚吴梁海、已经归顺。大学士等奏曰、四年前、吴梁海头目和罗尔迈、为我哨兵擒获。皇上宽恩不杀、又加重赏遣回、以此感恩、早欲投顺。但于妻子艰于携带、恐为厄鲁特所追、故迟延至今。顷闻策妄阿喇布坦侵犯哈密之信、已先遣子胡洛虎纳等、前来输诚。适博贝兵到、吴梁海即时归顺。此皆由皇上之恩沦肌浃髓、故不发一矢、而远人向化如此。上曰前吴三桂遣猓猓数万到平凉、助王辅臣、与我军对敌。后来归顺、诸大臣皆欲杀之朕谓何以杀为、归顺即良民矣。悉加恩宥、发回原籍。后进四川至保宁、贼又欲率伊等与我军对敌。猓猓头目陆道清云、我等虽无知识、前蒙圣主不杀之恩、岂忍对敌即登山去平贼之后、伊等方下山引导我军极其效力。再攻取尼布潮雅克萨城之时、鄂罗斯数千人诸大臣亦欲尽杀之。朕从宽遣回西洋国闻之皆云攻其城而遣回其人、亘古未有今吴梁海归顺固自然之理也。　　

○科尔沁多罗扎萨克图郡王鄂齐尔、来朝。　　

○镶黄旗蒙古副都统德勒慎、以病乞休。允之。　　

○庚戌。上驻跸热河行宫。　　

○免湖南安乡等四县、及岳州卫。本年分水灾额赋有差。　　

○署理总督仓场事务礼部右侍郎荆山题、泗州卫粮艘、在通州张家湾遭风、损坏十二只。沉米五千二百余石。得上□日、今□山戊示□北河水发、风大溜急、以致船坏米沉。著照大江黄河漂没之例、免其赔补。　　

○乙卯。巡视南城御史任奕弥□金、疏参左都御史刘谦、令家人柴敬臣等、同伊壻侍卫王廷梅家人顾光祖等十余人、登臣门毁骂。复亲同其子翰林院编修刘自洁、至臣寓、令家人击伤臣头面手足诸处。得上□日、著吏兵刑三部严察议奏。　　

○戊午。正蓝旗汉军副都统范承烈、以病乞休。允之。　　

○己未。孝慈高皇后忌辰。遣官祭福陵。　　

○辛酉。议政大臣等议覆、西安将军席柱、吏部尚书富宁安疏报、策妄阿喇布坦属下特木尔、白克木忒等、首先投诚、应赏赉袍帽等物、归并八旗蒙古佐领下为兵、给与粮饷产业妻室。从之。　　

○又议覆、西安将军席柱、吏部尚书富宁安、疏言、臣等于六月二十九日、自甘州率领头队官兵起程、于八月十八日、至巴尔库尔、阅视地方形势。除总兵官路振声、已于吴尔图等地方、设立哨探外。所有吴图布拉克、库勒墨图搜济等处、俱添设哨探。再巴尔库尔东西两边、俱系大谷、地方宽长、且水草甚好。已令见到之兵、自巴尔库尔、接连立营、安设斥堠。俟兵丁全到、于巴尔库尔东边一百里尽处奎苏地方、遍立营盘。应将席柱等所奏、无庸另议外。查前哈密白克额敏、曾报称策妄阿喇布坦、欲于秋时复来哈密。见今投顺之厄鲁特人特木尔等、亦言策妄阿喇布坦、传令治办器械预备行粮、不许属下人、私骑骟马。凡有人问、但云向哈萨克地方出兵。今大兵见于巴尔库尔一路、阿尔泰一路整备正欲策妄阿喇布坦前来。然哨探之地、最属紧要。应令将军席柱等、严加防范、不时巡查。从之。　　

○又议覆、侍卫阿齐图等疏言、臣等至会盟处、传集青海两翼诸贝勒、台吉等、宣谕皇上仁爱之意。贝勒色卜腾扎尔等、皆言应遵上□日将胡必尔汗、送至西宁口内。而贝勒戴青和硕齐等、仍诿云、胡必尔汗年幼、未出疹痘。且今年不宜出行等语。应行文阿齐图、暂驻西宁、探其信息。从之。　　

○冬。十月。癸亥朔。享太庙。遣都统崇古礼行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙五十五年时宪历。　　

○乙丑。皇太后圣寿节。上率扈从王、以下文武诸臣、诣皇太后行宫前行礼。遵懿上□日、停止筵宴。　　

○丙寅。谕大学士等曰、阅刑部秋审奏章、繁复者甚多。皆由府州县司道各官、审录供招、尽行全载所致。该府司道、果谳有别情、自应叙入。若无互异之处、但注明该府司道与州县各官、历审皆同一语。止将州县初招、并督抚等大吏审拟之处、叙明本内、足矣。此非为朕便于省览。案牍繁多、则事务亦必致迟延矣。又谕曰、各处奏摺所批朱笔谕上□日、皆出朕手、无代书之人。此番出巡、朕以右手病、不能写字、用左手执笔批上□日、断不假手于人。故凡所奏事件、惟朕及原奏人知之。若有漏泄、亦系原奏者不密。朕听政年久、未尝轻以语人也。又谕曰、办理事务、固不可不知文理。然亦须谙练政务之人方善。若遇大事、不可徒执虚文。又如外省督抚、但以不贪为尽善。以朕观之、清乃居官一端之善。苟于地方生事虽清亦无益也。　　

○戊辰。銮仪卫銮仪使董大成疏言、臣至噶斯口巡查、并无来往人迹。噶斯地方、三面雪山、中有一线水草、皆系芦苇。其大路在得布特里地方。西南走藏东南走青海。西宁。大通河。半月即到永固城。西北走柴旦木、吐鲁番等处。乃策妄阿喇布坦出入咽喉要路。又据夸兰大吴通保等、各报兵丁两月口粮已完。运米官又不能全运至噶斯地方。是以臣于九月十一日、移驻得布特里地方。得上□日、董大成、已有上□日。著回肃州。到后、著勒限驰驿来京。其官兵、交尚书富宁安统辖　　

○户部尚书穆和伦、以老病乞休。允之。　　

○升浙江定海总兵官吴升、为浙江提督。　　

○壬申。上奉皇太后、自热河回銮。是日、驻跸喀喇和屯。　　

○癸酉。上驻跸鞍子岭。　　

○甲戌。上驻跸两间房。　　

○乙亥。上驻跸巴克什营　　

○丙子。上驻跸遥亭。　　

○丁丑。上驻跸密云县。　　

○喀尔喀泽卜尊丹巴胡土克图、土谢图汗、遣使进九白年贡。宴赉如例。　　

○戊寅。上驻跸怀柔县。　　

○宗人府题、定例、贝勒以下之子照父爵降一等袭封。今已故多罗贝勒延寿、行止悖戾应降二等、将伊长子奉恩将军揆慧、袭封镇国公从之。　　

○予故原任刑部尚书胡会恩、祭葬如例　　

○以故云南永昌府芒市安抚使放天球之子放仁、袭职。　　

○己卯。上驻跸汤泉。　　

○庚辰。谕大学士等曰、刑部等衙门所奏各省缓决罪犯案件、并不将缓决情由声明。只书某人打死某人、应行缓决一语。嗣后应照旧例、声明情由。其情实可矜犯人等案、亦著照旧例声明。　　

○辛巳。上奉皇太后回驻畅春园　　

○癸未。上诣皇太后官问安。　　

○丙戌。上自畅春园回宫。　　

○丁亥。上御太和殿视朝。文武升转各官谢恩。　　

○是日、上幸畅春园。诣皇太后宫、问安。　　

○吏部等衙门议覆、左都御史刘谦及子编修刘自洁、纵仆殴伤御史任奕弥□金、是实。刘谦、刘自洁应革职。其家人柴敬臣等、照律治罪。侍卫王廷梅、身在热河、应无庸议。得上

□日、刘谦、器量褊浅。考试进士、声名亦甚不好。率仆殴伤御史、殊玷官箴。刘谦、刘自洁、俱著革职。余依议。　　

