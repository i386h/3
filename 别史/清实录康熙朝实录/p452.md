<!-- { "loadSidebar": true } -->
○辛巳。谕户部、朕宵旰孳孳、惟以康济生民为念。每□山戊不□四方水旱谕令各督抚、不时奏闻。仍间遣人员、驰往各路、咨询农事。有自外省来者、必详问所过地方雨。旸耕作之状。凡以民生所重、无如粒食、不得不预为经画也。康熙四十一年冬、朕巡幸至山东德州、闻知莱芜等六州县、民被灾伤、即与豁免四十二年钱粮。及四十二年春、南巡视河。经行奉安一路、见其闾阎生聚、远不逮于从前。随下谕详察被灾州县、蠲除额赋。并动仓谷赈济。但蠲赈虽行、而人民甚属窘迫。非以赡养蒙古之法行之。不能立遂生计。再三筹策乃命官民愿效力者百余人、星速前赴山东、计口授粮、给衣济用、兼量助牛种等物。贫窭之民、皆赖以全活。比朕避暑口外、觉夏月雨水颇多、即命行文、移问山东等省。而东省果告潦灾、秋禾失收、民滋困苦。但地方人情、犹帖然安堵。此即遣官养民之实效也。因又下谕增益多员、分往被水失收处、再加赈济。顾各州县地广人众、需费浩繁。犹必大加赈施、方能遍及。特命漕臣、亲赴东省、截留漕粮五十万石分贮沿河镇市冲要之地、散赈而外、即平价发粜又谕八旗满洲蒙古、汉军每三佐领各派一人。计得四百余人。此所派人员、每佐领、领帑金一千两给之。并备车辆驼马等物。令分往山东各州县、照前遣人员赡养、以至来年七月为期。其登、青、莱、三府。则截留漕米、由天津海道、运至其地。每府各三万石。又遣大臣三员、分三路往来巡视、稽核散赈事宜、酌定平粜价值、而民间始尽沾实惠。至于未经散赈之际、饥民有流入京城者、老幼仳离、急于得食。爰于今□山戊不□正月、命八旗王、贝勒、大臣、内务府官员、并汉大臣官员、设厂数十处、煮赈一月有余。复念饥民抛弃乡土、久住京师、究非长策。于是遣官雇募船只、悉送还籍。仍给以银两、为日用籽粒之资。而流移之人、遂得复安本业入夏以来、风雨调和、三麦稔登、秋田多稼。该省呈进榖穗。合之往来人等奏对之语。朕心始为大慰。夫水旱灾伤、事所时有。非恃庙堂之上、多方赈救、则民将何依。朕为山左劳心筹画者、两载于兹迺幸奏有成效。今三路大臣、及该抚、俱奏年榖顺成、民生得所、赈事告竣。前后效力诸臣、宜加奖劝。去□山戊不□春秋二次、遣往养民各员、著察明议叙。内有自出已力赡养者、从优议奏。其在京捐银、及资送回籍人员、亦著一并议叙。东省停升转官员、俱令照常升转。　　

○予故原任兵部左侍郎杨雍建、祭葬如例。　　

○壬午。予故江宁副都统朔色、祭葬如例。　　

○归化城左翼都统古木德故。以其子二等侍卫丹金、补授归化城左翼都统。　　

○癸未。谕大学士、及户部尚书等、户部呈样之斛与斗升、朕俱注水、详加测量。其样升上下四角、宽窄不匀。算积数见方、得三万一千三百八十二分有零。其样斗上下四角、宽窄亦不匀。算积数见方、得三十一万六千七百六十四分有零。其样铁斛、算积数见方、得一百六十万分。其数不相符。查性理大全嘉量篇第十二内、每斛积一百六十二万分。与今之铁斛、校多二万分。因铁斛用之已久、不可轻改、是以依今之铁斛五斗为准。造新样斗一具、方径八寸、深五寸、积数见方、得三十二万分。又造一新样升一具、方径四寸、深二寸、积数见方、得三万二千分。若依此样、十升一斗、五斗一斛、毫厘不差。谕毕。因出新样铜斗升、付户部堂官等曰、照式以铁为之。　　

○升左通政周清原、为光禄寺卿。　　

○以一等侍卫马武、为镶白旗汉军副都统。　　

○乙酉。转工部右侍郎姜橚、为吏部左侍郎。以原任礼部右侍郎李录予、为吏部右侍郎。转兵部右侍郎王九龄、为左侍郎。升福建巡抚梅鋗、为兵部右侍郎。大理寺卿李斯义、为都察院左副都御史。　　

○丁亥。以户部尚书徐潮、充经筵讲官。　　

○升内阁侍读学士赫寿、为内阁学士兼礼部侍郎。　　

○戊子。升山东布政使赵弘燮、为河南巡抚　　

○己丑。九卿等议覆、四川陕西总督博霁等疏请于三门、及汾、渭、贾鲁等河、运米事、应交与河道总督张鹏翮查议具奏上谕大学士等曰、曩者赈济陕西灾荒、曾交总河靳辅、由河南运米。靳辅将运米河名、及沿途地名、详开摺奏与黄河不相关涉。另从一河道运之。想是今徐潮所查之河。如挑通此河、其利无穷。无事之时、虽不甚紧要。倘至有用之时、诚不易得也。此河与黄河无涉、何必交总河。该部另议具奏、寻工部议覆、汾河、渭河、贾鲁河、著各该抚设法挑浚。从之。　　

○刑部以议处吏部郎中陈汝弼案启奏。上谕大学士等曰、部审此事、明系徇庇。其书办妻子产业、俱在于此。既获其子、则其父岂有不获者。且陈汝弼家人、亦不曾与陈汝弼对辞。吏部之弊无穷若此者犹加徇庇。则恶人何所惩戒。此本发还。再议具奏。　　

○又谕曰、理藩院侍郎满笃、办事不妥。工部侍郎穆和伦、山东养民甫还。工部满堂官俱有人。著穆和伦署理藩院事于两处行走　　

○庚寅。升福建按察使范时崇、为山东布政使司布政使　　

○辛卯。上阅永定河。命皇太子允礽、皇十三子胤祥、随驾。自畅春园启行。是日驻跸同苑。　　

○壬辰。上驻跸华家营。　　

○升都察院左佥都御史程文彝、为工部右侍郎　　

○内阁学士兼礼部侍郎李铠、以病乞休。允之。　　

○以都察院左副都御史李斯义、为福建巡抚。　　

○癸巳。上临阅齐苏。勒等所勘薛家庄、拟筑减水坝之处。谕大学士等曰、此处迎溜顶冲、若筑减水石坝、遇水涨时、石坝虽不妨、而两边土坝可虞。见在河势、南岸露出矶嘴、北边暗被冲刷、今已近北岸矣。朕向巡幸西塞之外、见黄河一边露出矶嘴、则一边必然冲刷。水性原如此、朕故知之。此处断不可筑减水坝也。因问之土民、皆云三十年前、河流原近南岸。众皆惊服。　　

○上驻跸顿邱。　　

○甲午。上阅视筐尔港堤工。谕大学士等曰、昨日踏勘之处、迎溜顶冲。彼处若筑减水坝、甚为可虞。倘水发时、冲刷其东。则所筑减水坝、反在河中、徒费人工矣。其杨村以南河岸、离堤虽远、而相其地势、亦难修筑。此筐尔港近处有矶嘴、与河堤相去不远。且河路又直通旧河、取道甚顺。况东边原因修筑坚固、屡经大水、并无妨碍。此处修筑减水坝甚好。若虑项冲、当于东边、酌量修筑数处、挑水坝、以分水势。　　

○上驻跸和韶屯。　　

○乙未。上驻跸大营　　

○丙申。上驻跸南苑。　　

○转吏部右侍郎李录予、为左侍郎。兵部左侍郎王九龄、为吏部右侍郎。升大理寺少卿陈诜、为都察院左副都御史。太常寺卿劳之辨、为大理寺卿。　　

○调镶白旗蒙古副都统勒色礼、为黑龙江左翼副都统　　

○予故原任户部侍郎田雯、祭葬如例　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百十七


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百十八　　

康熙四十三年。甲申。十一月。丁酉朔。日食　　

○上回宫。诣皇太后宫、问安　　

○戊戌。谕大学士等、明□山戊不□春间、正青黄不接之时。当自正月为始、于京师、及通州地方、发仓米、照今年例平粜。尔等会同户部议奏　　

○己亥。谕钦天监、初一日、日食。朕用仪器测验、午正一刻十一分初亏。未初三刻二分食甚。申初一刻复圆。查七政历、未初三刻二分日月合朔。新法推算、必无舛错之理。这舛错、或因误写字画、或因算者忽略、将零数去之太多、亦未可定。著详察明白具奏。寻钦天监监正常额等、以推算未尽请罪。上从宽免之。　　

○以故二等阿思哈尼哈番恩克尔之子达尔玛、袭职。　　

○庚子。上诣皇太后宫、问安。　　

○辛丑。升江南驿盐道党居易、为福建按察使司按察使　　

○壬寅。理藩院题、阿禄科尔沁多罗郡王楚依故。其子穆宁、应袭爵。查楚依原系多罗贝勒、以战功优升郡王。其封册无世袭字样。其子应请上□日袭爵。得上□日、穆宁著袭封为多罗贝勒　　

○升詹事府詹事蔡升元、为内阁学士兼礼部侍郎。　　

○癸卯。刑部题覆、朝审案件。上谕大学士等曰、观今年秋审朝审、外省罪犯、议出者少。京城罪犯、议出者多。用法岂可如是原任工部郎中费仰嘏于内外河分司之事、不但侵蚀帑金、凡诸弊端、皆专擅而行诸大臣既不肯以此人应正法之处、公同奏请反谓之情罪可矜。朕今断不宽宥。凡人出身为笔帖式、即思尽忠效力、日后始可用为大臣。费仰嘏各处差遣。惟知贪贿、竟不为国家效力。如留此等人将于何处用之。费仰嘏、著改情实　　

○免湖南武陵、桃源、二县、本年分旱灾额赋有差　　

○甲辰。上诣皇太后宫、问安。　　

○丙午。免广东南海等六县、肇庆一卫、本年分水灾额赋有差。　　

○己酉。转兵部右侍郎梅鋗、为左侍郎。升内阁学士曹鉴伦、为兵部右侍郎。光禄寺卿周清原、为太常寺卿　　

○庚戌。上诣皇太后宫、问安。　　

○兵部议覆、四川巡抚能泰疏言、土司争告词状、俱系汉字而原告全不知汉语。皆内地不法之徒、潜住土司地方、代写词状之故请严禁外省游棍、不许擅入土司土司自有土字。此后一切往来公文词状、俱用土司之字。更请于土司属内、年力精壮之人。选三四十名。于臣标、及提镇标下、匀拨顶补额兵之缺。倘遇土司事务、责令跟随差遣之同往、可以得彼处实情。应如所请。从之。　　

○辛亥。吏部议覆、四川巡抚能泰疏言、行取知县、请停其督抚保题。但将无钱粮盗案者、一概行取引见候用。应不准行。上谕大学士等曰、览能泰此奏、其中大有深意。保题行取知县时、不能无情托之弊。且知县等、虽居官甚好、若有钱粮盗案、不便行取。钱粮盗案之有无、皆注在部册可查。嗣后督抚保题之例、著令停止。即令该部于无钱粮盗案知县内、论俸每省行取三四员。如此、则可塞知县奔竞之路。但伊等俱补用言官、所系紧要。俟行取到日、再应详察用之。尔等可以此问九卿。寻九卿遵上□日议覆、嗣后行取知县、不用保举。每省限定额数、照部册较俸行取。从之。　　

