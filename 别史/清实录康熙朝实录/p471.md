<!-- { "loadSidebar": true } -->
○谕八旗都统部院大臣等、溜淮套工程俟朕往阅之后酌量开浚尔等将八旗部院官员内选择敬慎笃厚操守洁清家计殷实者、从公保举。每员派给帑银三千两带往预备修河之用。如所保人员内、有在地方生事、恣肆非为、扣克侵蚀等情发觉之日、将保举大臣、一并严加治罪。　　

○戊辰以上元节赐外藩乌朱穆泰翁牛特科尔沁蒿齐忒鄂尔多斯苏尼特喀喇沁阿霸垓敖汉喀尔喀毛明安巴林王贝勒贝子额驸公台吉及内大臣大学士侍卫等宴。　　

○己巳上元节赐外藩王贝勒贝子额驸公台吉及内大臣大学士侍卫等宴。　　

○庚午以工部尚书希福纳为户部尚书升户部右侍郎赫硕咨为工部尚书。　　

○乙亥升大理寺少卿张世爵为太仆寺卿。　　

○革都察院左都御史梅鋗职以审湖广土司田舜年一案回奏不实故也。　　

○赐朝正外藩王贝勒、贝子、额驸、公、台吉等、银币鞍马有差。　　

○理藩院题青海。多罗郡王额尔克巴尔都尔故、其子盆苏克旺扎尔、应袭爵。查伊封册、内并无世袭字样相应请上□日得上□日、盆苏克旺扎尔著袭封为多罗贝勒　　

○喀尔喀和硕达尔汉亲王诺内和硕亲王善巴故俱遣官致祭。　　

○福建浙江总督梁鼐疏言黄岩总兵官仇机与前任黄岩总兵官今升京口副都统许国桂互参一案令臣察审因皆系见任职官、难于提审请暂行解任。从之。　　

○丙子。上诣皇太后宫、问安。是日上南巡、阅溜淮套河工。命皇太子允礽、皇长子多罗直郡王允禔、皇十三子胤祥、皇十五子允禑、皇十六子允禄、随驾。自畅春园启行。驻跸南苑。　　

○丁丑。上驻跸东安县古贤村。　　

○直隶巡抚赵弘燮、天津总兵官师懿德、提督学政梅之珩、子牙河分司原任礼部侍郎许汝霖来朝　　

○戊寅。上驻跸武清县前新庄。　　

○己卯。上至静海县杨柳青登舟　　

○庚辰御舟泊静海县陈官屯。　　

○辛巳。御舟泊青县兴济村。　　

○宣化总兵官康泰丁父忧命在任守制。　　

○升兵部右侍郎萧永藻为都察院左都御史。　　

○升直隶三屯营副将段腾龙为云南永顺、总兵官。陕西定边营副将张宪载为陕西兴汉总兵官广东罗定营副将李腾芳为广东碣石总兵官。　　

○以左副都御史赫申为户部右侍郎。　　

○予故工部尚书熊一潇祭葬如例。　　

○壬午。御舟泊沧州剪子屯。　　

○癸未御舟泊东光县大龙湾。　　

○河道总督张鹏翮山东巡抚赵世显登莱总兵官王文雄提督学政赵申季来朝。　　

二月甲申朔。御舟泊山东德州第六屯。　　

○衍圣公孔毓圻、来朝。　　

○山东绅衿士庶、数十万众。跪迎圣驾。为蠲免通省旧欠钱粮、感戴欢呼、叩乎谢恩。　　

○乙酉。御舟泊德州杨家湾。　　

○予故原任福建台湾总兵官王杰祭葬如例。　　

○喀尔喀多罗贝勒罗布臧故遣官致祭。　　

○授镇国公。登色之女为乡君壻宁武齐为镇国公壻秩四品。　　

○谕吏部子牙河分司原任礼部侍郎许汝霖守堤三年阳满著仍以侍郎用。　　

○丙戌。御舟泊恩县方阡　　

○丁亥遣大学士席哈纳祭先师孔子。御舟泊武城县朱官屯。　　

○漕运总督桑额、来朝。　　

○戊子祭。大社、大稷。遣散秩大臣宗室德宁行礼。御舟泊武城县陈家窰地方。　　

○己丑。御舟泊临清州。　　

○调户部左侍郎范承烈为兵部左侍郎管右侍郎事转户部右侍郎汪晋徵为左侍郎以原任礼部左侍郎许汝霖补户部右侍郎升通政使牛祜纳为都察院左副都御史。　　

○云南曲寻总兵官陆进忠以年老乞休允之。　　

○庚寅御舟泊堂邑县李官营。　　

○辛卯。御舟泊东昌府。　　

○壬辰。御舟泊东阿县张秋。　　

○河南巡抚汪灏、河北总兵官阎定国、来朝　　

○大计天下官员。卓异官三十三员、贪酪官三员、贪官二十七员、酷官六员、不谨官三十八员、罢软官二十五员、年老官六十四员有疾官五十五员、才力不及官四十七员、浮躁官三十五员分别升赏处分如例。　　

○旌表浙江烈妇刘仕显妻周氏拒奸自尽给银建坊如例。　　

○癸巳。御舟泊东平州王坝老口地方。　　

○甲午孝康章皇后忌辰遣官祭。孝陵。御舟泊济宁州安居。　　

○乙未。御舟泊济宁州花家阡。　　

○谕大学士马齐等。山东巡抚赵世显向以条奏、小钱一事革职留任。朕此行见其勤慎效力著削去加二级复还原品。　　

○添设广西义宁等十三县教谕十三员永宁等七州平乐等三县及思明土府训导十一员。　　

○调福建汀州总兵官王元为台湾总兵官。　　

○旌表直隶烈妇郑氏拒奸殒命安徽烈妇龙氏拒奸自尽各给银建坊如例。　　

○河南巡抚汪灏疏言河南布政使许嗣兴缘事降调例应赴部另补但许嗣兴莅、任二载于地方之利弊民生之休。戚皆能实心竭力筹画经理仰祈皇上加以格外弘恩准带所降之级留用河南以图后效。如有不职请治臣以徇庇之罪得上□日许嗣兴、著照该抚所题准其降级留任。　　

○丙申。御舟泊滕县新庄桥地方。　　

○江宁将军诸满副都统鄂克逊、达尔华、京口将军侯马三奇副都统蔡毓茂、江南江西总督邵穆布、安徽巡抚刘光美、江苏巡抚于准提督江南学政魏学诚江宁织造曹寅、苏州织造李煦杭州织造孙文成松江提督张云翼狼山总兵官刘含高崇明总兵官穆廷栻、来朝。　　

○丁酉。御舟泊峄县韩庄闸地方。　　

○戊戌。御舟次江南境台庄地方士民数十万人进献食物、跪请圣主暂停龙舸少伸瞻仰微。忱上为之登岸。御龙亭。命耆老近前。谕令停止进献。耆老等复再四叩恳收纳命受食物一二种又问以农事生计良久。登舟。启行是日御舟泊邳州贾沟地方。　　

○己亥御舟泊宿迁县皂河口地方。　　

○庚子。御舟泊宿迁县白洋河地方。　　

○辛丑。春分朝日于东郊遣兵部尚书马尔汉行礼。御舟泊清河县武城。　　

○杭州将军宗室诺罗布。副都统觉罗噶珥图道福塞福建浙江总督梁鼐浙江巡抚王然、提督浙江学政彭始抟、江西巡抚郎廷极浙江提督王世臣、江西南昌总兵官高文熠、来朝。　　

○壬寅。御舟泊清河县运口地方。是日、上往阅武家墩。　　

