<!-- { "loadSidebar": true } -->
○丙辰。兵部议覆。古北口总兵官马进良疏言、关口出入、多砍木烧炭之人、例由兵部给发关票、又造人数年貌清册、发守关官弁点验近因不行确查、以致匪类混冒、于口外地方、任意盗窃。请敕令领票头目将部领小票、并年貌册、俱编列字号、到关时、令该管官弁、照册验票、严查出入。如票内之人有逃盗者、罪坐票头。有病故者、准票头禀明守口官弁存案。其诈称病故者、日后得其原人、将票头一并从重治罪。管关官弁不行详查、有混冒放出及遗留在外匪类之人、不行查拏者、均照例议处。如口外庄头、恃其财势、容留匪类者、事发从重治罪。将此例刊刻木榜、竖于口外屯庄通衢要路、庶几人知警惕、各爱其身家、而盗源可息矣。应如所请。从之。　　

○戊午。上奉皇太后、自畅春园回宫。　　

○御制训饬士子文。颁发礼部。命勒石太学。其文曰、国家建立学校、原以兴行教化、作育人才、典至渥也。朕临御以来、隆重师儒、加意庠序、近复慎简学使、厘剔弊端、务期风教修明、贤才蔚起、庶几棫朴作人之意。乃比来士习未端儒教罕著、虽因内外臣工、奉行未能尽善、亦由尔诸生积锢已久、猝难改易之故也。兹特亲制训言再加警饬尔诸生其敬听之从来学者、先立品行、次及文学、学术事功、源委有叙。尔诸生幼闻庭训、长列宫墙、朝夕诵读、宁无讲究。必也躬修实践、砥砺廉隅敦孝顺以事亲、秉忠贞以立志穷经考义勿杂荒诞之谈。取友亲师悉化骄盈之气。文章归于醇雅、毋事浮华。轨度式于规绳、最防荡轶。子衿佻达、自昔所讥、苟行止有亏虽读书何益若夫宅心弗淑、行己多愆、或蜚语流言、胁制官长、或隐粮包讼、出入公门、或唆拨奸猾、欺孤凌弱、或招呼朋类、经社要盟乃如之人、名教不容、乡党弗齿、纵幸逃禠扑、滥窃章缝、返之于衷能无愧乎。况乎乡会科名、乃抡才大典、关系尤钜。士子果有真才实学、何患困不逢年。顾乃标榜虚名、暗通声气夤缘诡遇、罔顾身家。又或改窜乡贯、希图进取、嚣凌腾沸、网利营私、种种弊情、深可痛恨。且夫士子出身之始、尤贵以正。若兹厥初拜献、便已作奸犯科、则异时败检踰闲、何所不至、又安望其秉公持正、为国家宣猷树绩、膺后先疏附之选哉。朕用嘉惠尔等、故不禁反复惓惓。兹训言颁到、尔等务共体朕心、恪遵明训、一切痛加改省、争自濯磨。积行勤学。以图上进。国家三年登造、束帛弓旌、不特尔身有荣、即尔祖父、亦增光宠矣、逢时得志、宁俟他求哉。若仍视为具文、玩愒勿儆毁方跃冶、暴弃自甘、则是尔等冥顽无知、终不能率教也。既负栽培、复干咎戾、王章具在、朕亦不能为尔等宽矣。自兹以往、内而国学、外而直省乡校、凡学臣师长、皆有司铎之责者并宜传集诸生、多方董劝、以副朕怀。否则职业弗修、咎亦难逭勿谓朕言之不豫也。尔多士尚敬听之哉　　

○调江宁副都统鄂缉尔、为正蓝旗蒙古副都统。升协领鄂克逊为江宁副都统。　　

○己未。上奉皇太后避暑塞外。命皇太子允礽、皇长子多罗直郡王允禔、皇四子多罗贝勒胤祯皇十三子胤祥、皇十四子允禵。皇十五子允禑、皇十六子允禄、随驾。是日启行。驻跸顺。义县三家店。　　

○谕礼部、训饬士子文、若令各府州县学宫、一体勒石、恐有不产石州县地方、或致借端扰派、应俟国子监勒石后、以搨本汇颁各省、转发所属学宫、一体遵行。　　

○转刑部右侍郎苏赫纳、为左侍郎。工部左侍郎舒辂、为刑部左侍郎、管右侍郎事。刑部右侍郎吴涵、为吏部右侍郎。　　

○升提督江南学政大理寺卿张泰交、为都察院左副都御史。仍留督学任。　　

○调西安副都统西尔哈达、为正白旗蒙古副都统。升骁骑参领佛包、为西安副都统。　　

○庚申。上驻跸密云县城外。　　

○辛酉。上驻跸遥亭。　　

○壬戌。上驻跸古北口。　　

○癸亥。上率诸皇子、及善射侍卫等射。上发五矢、皆中的。　　

○御书道德仁艺四字扁额、赐翰林院。德业仁义四字扁额、赐詹事府。都俞吁咈四字扁额、赐都察院。　　

○转工部右侍郎常舒、为左侍郎。升大理寺卿恩特、为工部右侍郎。　　

○以革退吏部右侍郎仍留为翰林官徐秉议、为詹事府詹事。　　

○广东右翼总兵官刘虎、丁母忧。命回籍守制。　　

○乙丑。兵部议覆、四川提督岳昇龙疏报、四川省大凉山、小凉山野猓、向来梗化、令猓目马比必等、率众归诚、请授马比必为土千户之职、颁级印信。应如所请。从之　　

○丙寅上驻跸三岔口。　　

○升光禄寺卿张睿、为大理寺卿。　　

○河南巡抚徐潮疏言、臣奉命察审湖南宁远县民李诚廷等家被劫一案盗首关四未获。其同夥之关翰方、马德隆、应斩枭示。余黄天驷等三十八人、照原拟斩监候。陈奇震等、分别减等。逸盗关四、俟缉获另结。从之。　　

○丁卯。上驻跸偏岭　　

○己巳。以翰林院检讨高其倬、为四川乡试正考官。户部主事王璋、为副考官。编修汪倓、为广东乡试正考官。吏部主事张翔凤、为副考官。编修车鼎晋、为广西乡试正考官。行人司行人吴一蜚、为副考官。礼科给事中许志进为福建乡试正考官。大理寺左寺正索柱、为副考官。　　

○庚午。上驻跸喇嘛洞。　　

○扎赖特固山贝子纳逊故遣官致祭。　　

○乙亥上驻跸七间房。　　

○丙子赐大学士马齐御书太极图说。　　

○己卯。传谕领侍卫内大臣等曰、昨见沿河之地、驻扎人众若遇暴雨、山水骤涨、趋避不及。伊等未经身历不及知也。且地形洼下、更多蚊蠓。尔等通行宣谕、俾各择高阜之地驻扎。嗣后凡驻扎之处、尔等应不时察之。　　

○升提督江南学政左副都御史张泰交、为刑部右侍郎。仍留督学任　　

○升大理寺卿张睿为都察院左副都御史盛京户部理事官哈鼐为大理寺卿。　　

○升广东按察使张仲信为江西布政使司布政使。　　

○予故福建陆路提督加太子少保王万祥、祭葬谥敏壮。　　

○升广西浔州副将范时捷为广东右翼总兵官。　　

○庚辰。上驻跸喀喇和屯升土默特参领古木德、为归化城左翼都统　　

闰六月辛巳朔。　　

○壬午。步军统领开音布故。赐马二匹。银五百两。予祭葬。谥肃敏。　　

○予故都察院左都御史萨海。祭葬如例。　　

○癸未。户部议覆、山西巡抚噶礼疏言、右卫驻防官兵、浮给康熙三十六年分草束折色银两。请交各该旗追还。得上□日、此浮给官兵草束折色银两复行追赔。殊为可悯。若向误给官吏追补必致派累小民其免之。　　

○戊子。升大理寺少卿李斯义、为大理寺卿右通政阮尔询、为光禄寺卿　　

○予故西宁总兵官张岳。祭葬如例。　　

○工部议准河道总督张鹏翮疏请修宝应县弘济闸。从之。　　

○辛卯宗人府以副都统觉罗佟吉等查牧场马匹不实请革职议罪。上谕大学士等曰。佟吉品行不端。其父勒德洪、曾任大学士、素行谨厚、今声名俱为其子玷辱矣。朕闻公福善往查时、其牧马诸人、本欲以藏匿马匹自首、佟吉等逐回不允、著革职治罪。又顾马齐曰、为人谨慎循分犹恐人伺其隙而攻之、况多事妄行岂能守其成业乎。凡人彼此挟讐阴行诬陷、甚属可畏急躁之徒、不过陷人于一时、能陷则陷之不能则已阴险之人、一时不能陷、后必曲为设计害之、其行事尤为狠毒。若此等人、不特不能荣其身、且殃及其后。朕听政四十余年、凡若此者、断不能欺朕也。又谕曰、人有言部中定例不一、不知应遵何例。此皆不谙事务之论。国家诸务、恃有成例。苟无成例、何所遵行。曩者部中、常有欲为人宽免、而故从重论者、朕以所议太过驳回、彼即从中宽释、朕灼知其弊、概不允行、此风今已息矣。　　

○甲午。上驻跸热河下营。　　

○吏部议覆、山西道御史刘子章疏言、各省官员赴任者、携带奴婢、多至数百人衣食之费皆取给于所属官民、为累不少。请严加裁汰、制为定数。应如所请凡外任官员、所带奴仆、督抚、限五十人、藩臬、限四十人道府、限三十人同知、通判州县、限二十人、州同县丞以下限十人所带仆妇女婢亦不得过此数至旗员任边疆之事、非汉官可比旗下督抚家口不得过五百名。其司道以下等官、视汉官所带家口、准加一倍。如违定数多带者、降一级调用。请著为令其见在各省官员、或多带家口者、文到日、限三月内发回原籍。从之。　　

○兵部议覆、奉差打箭炉都统满丕等疏言、鸦陇江瞻对地方策冷滚布等、及喇滚地方喇嘛布木等。各带领所属人口投诚、缴明代印信。请授为五品安抚使之职、换给印信、仍令管辖瞻对喇滚之地。应如所请。从之。　　

○丙申。河道总督张鹏翮疏言、桃源城西烟墩埽工、夙称险要、今年黄水大长、积至二十四日不消、堤根甚为危险。复据士民乔世臣等、呈称烟墩堤下近城有越堤一道、年久残缺、应筑高宽、既可保护险工又可捍卫城池。臣亲阅形势果于河道民生两有禆益请修理旧堤、接筑新堤、以资捍御。下部议行。　　

○丁酉。以河南道御史傅作楫、为浙江乡试正考官。翰林院检讨阿珥赛、为副考官。山西道御史刘子章、为江西乡试正考官。检讨陈允恭、为副考官。太仆寺少卿李旭升为湖广乡试正考官。大理寺评事拔海、为副考官。　　

○戊戌。差往广东剿抚猺人都统嵩祝等、事竣回奏、臣等谨遵训上□日、招抚各排猺人、俱已受降此皆皇上天威、无远弗屇、故无知垂发之猺人、咸归德化。臣等面请训上□日时皇上豫揣五月内、受抚之事必成今果如圣明洞鉴分毫不爽三省之督抚提镇、以及军民、无不钦服上随赐御书各一幅。　　

○吏部议覆、云南道御史王度昭、疏参户部尚书李振裕、勒取属员礼物。查李振裕、收属员贺寿围屏是实。应革职。上谕大学士等曰、吏部此议甚谬。李振裕果如王度昭所参勒取属员礼物。其罪宁止革职。若止收一围屏。岂宜以细故轻黜大臣。凡堂官受属吏围屏。亦常事耳。即彭鹏、李光地、赵申乔皆称清吏。岂皆一物不受。孟子谓伊尹一介不以与人、一介不以取诸人此诚罕有。顷嵩祝等自粤东来、奏总督石琳、巡抚彭鹏、张志栋、所馈皆受。因此亦将伊等议处、可乎。席尔达自陕西来时、曾奏藩库羡余、每岁分受万金。今见为吏部尚书。若以受一围屏之人、即议革职。如伊每岁分受万金者更以何罪处之。山东人喜于挟讐。王度昭此参、未必不为其同乡司官、快其私怨。其令九卿詹事科道、会同王度昭、面质详问、定议以闻。　　

