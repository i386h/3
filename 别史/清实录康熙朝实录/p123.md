<!-- { "loadSidebar": true } -->
○乙未。上御太和殿。王以下文武各官、上表行庆贺礼。颁诏天下。诏曰、朕惟帝王绥理万方、首崇孝治。尊亲之典、因事加隆。至建立元储、懋敦国本、尤必推原懿德、上晋徽称。此历代不易之盛轨也。钦惟我圣祖母昭圣慈寿恭简安懿章庆敦惠温庄康和太皇太后、佐皇祖太宗文皇帝、肇造丕基。启皇考世祖章皇帝、恢弘大业。圣母仁宪恪顺诚惠皇太后、母仪茂著、克嗣徽音。朕奉事慈闱、并承训育。绍基图治、宵旰靡宁。兹者祗遵懿命、册立皇太子礼成。仰惟垂裕之仁、式举显扬之典。谨告天地。宗庙、社稷。于康熙十五年正月十一日、率诸王、贝勒、文武群臣、恭奉册宝、加上圣祖母昭圣慈寿恭简安懿章庆敦惠温庄康和太皇太后徽号曰、昭圣慈寿恭简安懿章庆敦惠温庄康和仁宣太皇太后。圣母仁宪恪顺诚惠皇太后徽号曰、仁宪恪顺诚惠纯淑皇太后。庆礼告成、恩纶宜沛。于戏。崇仪显号、昭令范于千秋。锡类推恩、洽欢心于四海。布告中外、咸使闻知　　

○诏内恩款、共九条　　

○上诣太皇太后皇太后宫、问安　　

○上御景山前殿。命亲王以下、宗室十五岁以上、齐集校射。赐宴　　

○丙申。谕礼部、工部、仁孝皇后陵寝、已卜定于孝陵附近之山。理应备依典制营建。但目今军需浩繁、民力维艰。著将地宫先行修造。其余一应工程、候国用充足之日、次第举行。著即选择吉期、并应行事宜、详议以闻　　

○扬威大将军和硕简亲王喇布疏报、逆贼围困东乡县。随遣夸兰大索伦、游击牛凤翔等、于十二月二十八日、杀败贼众。阵斩逆贼朱三。其城内总兵官蔡璋、亦出城合剿。追杀数里。东乡围解。下部议叙　　

○先是、宁南靖寇大将军多罗顺承郡王勒尔锦、奏请益兵。诏上□日诘责。至是、疏请处分。上复切责之曰、勒尔锦统领大兵、进剿逆贼。二载有余、未获尺土、以致师老饷匮、坐失机宜。今不直陈其罪、又巧饰具奏。殊为不合。应即处分。但见在进兵。俟旋师之日、严治其罪　　

○扬威大将军和硕简亲王喇布疏言、署副都统尼满、雅秦率兵来自江宁、臣即遣往更替建昌之兵。又令夸兰大纪图堪、色赫、率广信兵每佐领一名、于正月初三日、自南昌先赴广东。其建昌兵到时、令副都统额赫纳率往。得上□日、粤省需兵甚急、故前拨江省大兵每佐领二名、寻拨每佐领一名、复屡催速赴广东。乃至今尚未全发、殊误军机。自后一切调度事宜、务遵上□日速行　　

○靖逆将军甘肃提督侯张勇疏言、天津总兵官赵良栋、向随臣征剿著有功绩。精明历练、才略过人、臣所深悉。请调补宁夏总兵官、敕由边路兼程速赴。得上□日、宁夏要地、职任宜重。其总兵员缺、著改为提督。即以赵良栋升补。令其兼程速赴。提督陈福、为国捐躯、忠诚显著。陈福弟涿州参将陈奇、即著超补天津总兵官　　

○丁酉。谕兵部、督捕衙门、逃人事情关系重大。前因立法太严、恐致百姓株连困苦、故将条例、屡行更改减定、期于兵民两益。近见各该地方官、奉行疏玩、缉获日少、深有未便。应遣部院大臣、会同尔衙门、将新旧条例、逐一详定、务俾永远遵行　　

○升通政使马喇、为礼部右侍郎。内阁学士禅塔海、为刑部右侍郎　　

○以翰林院侍读牛纽、充日讲起居注官　　

○随征福建中路总兵官黄芳世疏报、海逆郑锦、攻围漳州。臣弟海澄公黄芳度、率众坚守。于康熙十四年十一月二十日、总兵官吴淑等、潜通逆贼、引兵入城。臣弟奋力巷战、势不能支、遂赴开元寺、投井身死。贼复捞尸寸磔。全家男妇、尽被杀戮。故叔海澄公黄梧、亦遭劈棺抛弃。标下将弁蔡隆、朱武等、悉遭惨杀。臣见在少傅公尚之信军前、闻信惨切、具疏报闻。得上□日、海澄公黄芳度、保守孤城、力拒逆贼、矢志忠贞、劳绩素著。今据奏叛弁通贼、以致城陷。黄芳度全家殉难、深可悯恻。作何恩恤、著从优议叙　　

○戊戌。上御太和殿视朝。文武升转各官谢恩。次喀尔喀进贡使臣等行礼　　

○浙江巡抚陈秉直疏报、招抚遂安县等处耿逆下伪官汪飞龙等、一百五十余员、兵五千名。下部议叙　　

○辛丑。上诣太皇太后皇太后宫、问安。是日、幸南苑行围　　

○升平南王下副都统尚之瑛、为都统　　

○癸卯。升潼关副将费雅达、为狭西汉中总兵官　　

○予故太子太保议政大臣满洲都统觉罗伊尔门、祭葬如例　　

○扬威大将军和硕简亲王喇布疏报、副都统额赫纳、席布等、大破麻姑山贼王永召、及从姑山贼李懋珠等。擒斩甚众。又游击陈启善等、破贼余流保于万年县。下部议叙　　

○江西总督董卫国疏报、逆贼杨玉太、占踞界山、窥伺建昌。抚建广总兵官许贞、率兵攻却之。又破贼于敖家渡、萧家垆等处、贼众奔溃。斩获甚多。下部议叙　　

○甲辰。上幸西安祖行围　　

○乙巳。授多罗贝勒察尼庶出子德福、多罗贝勒昌阿岱庶出子席伦、席图、俱为奉恩将军。辅国公化善子善代、为辅国将军　　

○予故经筵讲官兵部督捕左侍郎食一品俸折库纳、祭葬如例　　

○丙午。上自南苑回宫。诣太皇太后皇太后宫、问安　　

○戊申。上御太和殿视朝。文武升转各官谢恩　　

○谕大将军多罗贝勒董额等、今将军侯张勇、请赴宁夏。秦州诸处、兵力甚单。大将军贝勒董额、将军席卜臣、总督哈占等、视地方缓急、将西安近地之兵、应撤者速行撤回、发往秦陇、听将军佛尼勒、提督王进宝等、酌量调遣、以禆战守　　

○己酉。上诣太皇太后宫、问安　　

○遣宗人府府丞马汝骥等、祭岳、镇、海、渎、历代帝王陵寝、先师阙里　　

○命索额图、熊赐履、梁清标、介山、折尔肯、达哈塔、田六善、详定逃人律例、颁行天下　　

○达赖喇嘛、班禅胡土克图、遣使进贡。赏赉如例　　

○庚戌。上召开列经筵讲官塞色黑等、至御前亲试。命各讲书　　

○升太仆寺卿党务礼、为内阁学士兼礼部侍郎。詹事孔郭岱、为通政使司通政使　　

○升镶红旗满洲副都统肯车黑、为都统　　

○以覃恩、加一等公内大臣法保、一等公彭春、三等公倭赫、和硕额驸尚之隆、耿聚忠、和硕额驸品级耿昭忠等、太子太保。加一等公噶布喇、坡尔盆、三等公内大臣费扬古、衍圣公孔毓圻、慕义公孙徵灏、和硕额驸讷尔杜等、太子少师　　

○予故太子太保内大臣穆福祭葬。谥襄壮　　

○扬威大将军和硕简亲王喇布疏言、总督董卫国、前请亲统官兵、进剿余干诸处逆贼。留抚臣佟国桢于南昌、整理地方事宜。臣思省城兵力单弱、督臣不便他出。赣州为江西门户、投诚将士杂处弹压需人。请留总督董卫国于省会。令巡抚佟国桢、速赴赣州经理。从之　　

○壬子。上诣太皇太后宫、问安　　

○以兵部督捕左侍郎郭四海、翰林院侍讲学士库勒纳、充经筵讲官　　

○赠福建阵亡守备李吉、为游击。予祭葬。荫一子以卫千总用　　

二月。癸丑朔。平南王尚可喜疏言、臣病日剧。寇在门庭。臣子尚之孝、又统兵在潮。臣躯恐有不测、则粤省渐至危急。请遣威望大臣、星驰抵粤、以资弹压。疏入。得上□日、王累世勋旧。奇猷重望。久镇岩疆、劳绩懋著。自逆贼变乱以来、王笃守忠诚、殚抒筹略。训练士卒。保障地方。剿御贼寇。朕所倚毗。今览王奏称年老渐衰、身婴疴疾、请遣大臣经理广东事务、具见王实心为国、计虑周详。朕与王情同父子、谊犹手足。览疏未竟、朕心恻然。但王属官兵、驻镇日久。地方宁谧。措置咸宜、军民依赖。若别遣大臣前往、恐该省之事、一时未能周知。所关匪细。王可于诸子中、择才略素优者、遣赴潮州、整理军务。大将军平南王尚之孝、回省城、侍王左右、捍卫封守。王其加意调护、期于平复、以慰朕忧虑眷念至意　　

○乙卯。升刑部郎中萨穆哈、为太仆寺卿　　

○丁巳。上诣太皇太后宫、问安　　

○上谕兵部、湖南百姓、遭乱以来、困苦万状。贼粮匮势穷、恣行劫掠。百姓罹其荼毒、如在汤火。今大兵克期进发、正解民倒悬之日。其令大将军等、遣贤能官、同地方官、宣布抚民敕谕。凡恢复城池后、勿妄杀掠、以辑人心、以绥地方　　

○升兵部督捕左理事官卲甘、为詹事府詹事　　

○戊午。春分。朝日于东郊。上亲诣行礼　　

○命大学士李霨、礼部尚书吴正治、为会试正考官。吏部右侍郎宋德宜、左副都御史田六善、为副考官　　

○平南王尚可喜疏言、逆贼马雄、董重民等、乘高雷变叛、益肆猖獗。满汉大兵、退驻肇庆。潮逆刘进忠、引海寇入犯。提督及平南大将军等、皆退至惠州。请大兵兼程前赴应援。上谕兵部、顷据简亲王报、以每佐领护军一名、骁骑一名、交副都统额赫纳、于正月初十日、前赴广东。今粤省告急、可令额赫纳等、倍道速进　　

○调镶红旗蒙古副都统洪世禄、为满洲副都统　　

○平南王尚可喜疏报、副都统穆承格等、率领官兵、恢复始兴县。得上□日嘉奖、下部议叙　　

○己未。经筵讲官喇沙里、徐元文、奏经筵讲章。上谕曰、嗣后经筵讲章、称颂之处、不得过为溢辞。但取切要、有禆实学。其谕各讲官知之　　

○赐新授宁夏提督赵良栋、鞍马弓矢甲胄、及貂衣一袭、白金五百两。并撤御馔一筵赐之　　

○加銮仪卫銮仪使许天宠、太子太保。充广东援剿提督、兼管水师营事　　

○庚申。太皇太后圣寿节。上率诸王以下文武大臣、侍卫等、诣太皇太后宫、行礼。遵懿上□日、停止筵宴　　

○谕兵部、粤东用兵二载、各将弁劳苦。自总兵官以下、把总以上、俱各加一级。仍领本职如故　　

○先是、宁夏提督陈福遇害。上令副都统恰塔等、驻守灵州定边诸处。至是恰塔等疏言、臣等移驻灵州定边、中有黄河之隔。宁夏有事、猝难即至。臣请率所部兵、屯于黄河对岸、以扼两路要害。上因命恰塔等协守宁夏、以安抚军民。又谕兵部、提督赵良栋、今兼程速赴宁夏。军机紧要、赵良栋抵宁夏之日、一切军务机宜、恰塔、拉笃祜等、俱与赵良栋会商行事　　

○辛酉。旌表烈妇狭西会宁县典史汪玉虹妻陈氏、以骂贼不辱、投井身殁、给银建坊。并令立碑于墓　　

○江西总督董卫国疏报、伪都督萧镇国等、率领贼众、窥伺新昌县城。游击林科、知县卢煌等、分路冲杀、攻破黄茆岭等处营寨。阵斩伪副总兵陈敬等、二十七员、贼兵一千四百余级。获伪印劄器械无算。下部议叙　　

○壬戌。恭建仁孝皇后地宫兴工　　

