<!-- { "loadSidebar": true } -->
○上以厄鲁特兵入汛界。马场亟宜防护。乃遣副都统马锡、调察哈尔兵、往驻形胜之地、以备之　　

○喀尔喀扎萨克台吉额尔克阿海等、率千余人劫掠。学士布彦图以闻。上谕发察哈尔兵备之。遣军校檄阿喇尼、令与额赫纳、阿南达兵会。毋以前战未捷、遽怀退怯。其收集兵马、严行警哨。如各扎萨克之兵不足恃。皆令内移。喀尔喀有横行者、禁辑之。自古北口、至西巴尔台、令兵部遣坐驿笔帖式设站。自西巴尔台、至阿喇尼所、令蒙古设站。学士布彦图设站毕。撤张家口驿。其坐驿笔帖式军校、赴伊处酌用。兵部侍郎沙穆哈、前往安驿、直至布彦图所。令巡抚于成龙、星速来京、整理近京驿站。其标下所调之兵、及天津镇标兵、俱选贤能将弁、率往遵化。兵部遣官、疾驰往谕　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十六



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十七　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和

殿大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修　　

康熙二十九年。庚午。秋。七月。庚寅朔。享太庙。遣领侍卫内大臣公舅舅佟国维行礼　　

○调工部尚书张英、为礼部尚书　　

○升京口副都统董元卿、为京口将军　　

○户部议覆、直隶巡抚于成龙、长芦巡盐御史江蘩疏言、长芦行盐地方、惟宣属最苦。请将额引除去。听民自煎食盐。仍照旧额纳课。应如所请。从之　　

○科尔沁土谢图亲王沙津、遣署副都统苏尔米、二等护卫根都等、往侦噶尔丹。至察克墩、望见噶尔丹前哨、次第屯列。且营垒甚近。沙津即率所备兵前进。具奏以闻。上谕曰、大兵陆续前进、朕亦亲往。姑勿与战、以待各路军至齐发、毋失机宜。其檄王沙津知之　　

○辛卯。噶尔丹深入乌朱穆秦地。上命和硕裕亲王福全、为抚远大将军。皇子允禔副之。出古北口。和硕恭亲王常宁、为安北大将军。和硕简亲王雅布、多罗信郡王鄂扎副之。出喜峰口。内大臣舅舅佟国纲、佟国维、内大臣索额图、明珠、阿密达、都统苏努、喇克达、彭春、阿席坦、诺迈、护军统领苗齐纳、杨岱、前锋统领班达尔沙、迈图、俱参赞军务。诸军前发。惟佟国维、索额图、明珠、留京。俟大将军至阴山、驰往会之　　

○谕兵部、本朝自列圣以来、战必胜、攻必克、所向无敌者。皆以赏罚明、法制严、兵卒精锐、器械坚利、人思报国、殚心奋勇之所致也。今军行、其令各该都统以下、察核军实。凡甲胄弓矢诸器械、务令犀利坚好。其盔甲俱系号带、马鬃尾书旗分佐领姓名。其行也、视大纛整队齐发。有零星前后错行、及醉酒者、该管官立拏惩责。其止也、各按旗分队伍、分列屯扎。有前后错乱者、罪及该管大臣。马无印、箭无名、各罚以银、给拏获者。窃取鞍辔什物马匹者、视其多寡治罪。失火者、亦从重究惩。官兵厮役、所过百姓蒙古地方、毋骚扰。毋抢掠。毋践踏。有擅离营伍、入村落山谷、夺人财物者、军法从事、罪及本主、及该管官。军士厮役逃亡。在汛界内、立行察拏治罪。如出汛界外、该管大臣、即遣官兵穷追务获、立斩以徇。如不能获、则将往追将卒、从重治罪。其逃人之主、及该管官、一并严行察惩。既出我境。哨探斥堠、务期严密。如旷野交兵、对阵见敌、王、贝勒、贝子、公、大臣、不按次序、搀越前进、及见贼兵寡弱、不复请令、冒昧前进者、有功不叙。仍治以罪。其进也、须齐列缓辔、按队前行。如自离其队、而附人后。或自弃其伍、而入别行。或他人已入、而独留不进。身死、家没、及重责革罚、分别治罪。如整齐而进、击败贼兵、厥功维均。勿以略分先后、致生争竞。至彼不抗我军而奔溃、则选精兵良马逐之、列队蹑踪而进。如前忽遇伏、或贼兵有旁抄者、则后队接战。夫兵者、所以讨逆而安顺也。领军大臣、果能严束其下、不使良民受害、朕不靳厚赏。否则罚亦无赦。凯旋之日、有以兵器私售蒙古者、本人治罪、并及该管官。马乃大军急需。须视水草善地、小心护养。起行时、则留将卒察遗失之马、视鬃尾所系字样、交还原主。如系疲马、则开明马色数目、交所在官司人民蒙古、善行牧养、报知兵部。如有匿而骑用、及杀之、弃之者、治以罪。其遗失疲马之人、亦开明马色、报兵部存案。恐官兵未能遍知。尔部其刊布晓谕之　　

○兵部题、抚远大将军和硕裕亲王福全等奏、杀虎口、密迩归化城。请拨大同禄旗兵前往、以听调遣。应如所请。于大同镇标、遣马兵六百。步兵内、或藤牌、或火器、一千四百。令参将游击等率之。于七月初十日内、至杀虎口。其总兵官王璧、尚未受事、或径赴大军、或仍留大同、应候上

□日行。上曰、此所拨兵、系鲍敬旧辖、即令率之前往听调。王璧莅任后、仍留防守地方　　

○谕理藩院、大将军裕亲王、率大兵出古北口其令侍郎沙穆哈、学士布彦图、自阿喇尼设站之处、酌拨附近旗分人马、尾随大军、设立驿站　　

○壬辰。副都统噶尔玛疏言、臣率兵往会阿喇尼等。六月二十七日、至阿霸垓。闻前军已与噶尔丹交锋。乃遣人探两尚书所在往会之。以兵力单弱、便宜于附近调察哈尔左翼四旗兵、每旗百名以行。越二日、与阿密达军会于冈阿。得上□日、前已调发察哈尔兵八百。左翼兵、无庸再调。今抚远大将军将出塞、应令阿密达等、暂驻冈阿、侦明苏努军行实信、与之齐赴克勒、以候大将军至。如闻厄鲁特内向、即回与大军合。其檄知之　　

○升广西按察使李鈵、为福建布政使司布政使。广东按察使李炜、为湖北布政使司布政使。浙江按察使马如龙、为浙江布政使司布政使。湖广下荆南道张勄、为福建按察使司按察使　　

○抚远大将军和硕裕亲王福全等奏、臣等既身率重兵、其切近噶尔丹处、侦探奏报机宜、似宜备文、令臣等知之。上曰、自后奏报军机、皆令驰赴军前。尔等接视封进。有所见、即附奏以闻　　

○谕理藩院、额赫纳军、从何路往达阿喇尼所、较为捷近。其谕阿喇尼等、遣能员速往迎之、兵力薄、恐突遇敌兵也。阿喇尼所驻地、如有可虞、渐移入内、谨防斥堠。又闻喀尔喀行劫驿马、其晓谕严禁之　　

○癸巳。谕户部、朕抚育黎元。勤思治理。足民之道、宜裕盖藏。从来水旱靡常。必丰年恒有积储、庶歉□山戊示

□不忧饥馑。如康熙二十七年、颇称岁稔、诚使民间经营撙节、早为储偫、何至康熙二十八年、偶遇旱灾、室皆悬罄。总因先时无备、遂至糊口维艰。比蠲除正赋。特发帑金、分行赈济。所在官司、悉仰体朕怀、竭力从事。被灾之众、始获安全。倘非拯救多方、则茕黎必流移失所。今霖雨时降。黍苗被野。刈获在即、可望有秋。惟恐愚民不知爱惜物力、狼籍耗费、祗为目前之计、罔图来岁之需。纵令年获屡丰、亦难渐臻殷阜。应行直隶各省督抚、严饬地方官吏、家谕户晓。务俾及时积贮、度终岁所食、常有余储、用副朕轸念民依、绸缪区画至意。尔部即遵谕行　　

○一等侍卫阿南达疏言、臣等六月初十日、自伊克噶扎尔起行、至布尔汉布喇克、尚书阿喇尼、檄令臣等率察哈尔兵、并炮、至他奔他什海。臣因选兵五百、前赴至冈阿、则阿喇尼已回就大军。臣乃疾行至阿霸垓、闻阿喇尼在西喇西巴尔台集兵。噶尔丹已东走矣。臣等马疲粮乏、仅以归化城副都统阿毓玺、所运来米一百石、散给士卒。尚余米百＜马犬＞、阿毓玺护之、与臣等同行、迎就大军。上命阿南达

等、与阿喇尼、噶尔玛两军、就其近者往会之。额赫纳兵、恐亦粮尽势迫、其檄阿南达、速往迎之入汛界。副都统阿毓玺、所解米百＜马犬＞、量给阿南达兵、余留以给额赫纳军、令阿南达酌行　　

○安北大将军和硕恭亲王常宁奏、臣既出喜峰口、当由何道进兵。上曰、视其道之近者、往与大军会。其出古北口之兵、粮储多。尔等未会之际、粮宜节省。出边后、有助糗粮者、听助、籍其姓名以闻。所助牛羊、俱收畜、及时以散给之。炎暑军行、恐人马劳苦。其令昼止夜行　　

○乙未。上御太和门。遣抚远大将军和硕裕亲王福全、帅师出征。赐之敕印。上出东直门。视诸军启行毕。回宫　　

○丙申。命内大臣阿密达、率兵与阿喇尼、阿南达、巴林、翁牛特等军、齐至克勒。候抚远大将军和硕裕亲王福全军　　

○谕内大臣舅舅佟国维等、京城大军、络绎出边。阿霸垓、阿霸哈纳、苏尼特、蒿齐忒等兵、无所调用、不必赴尚书阿喇尼军前、著于各旗形胜之地驻扎。严防喀尔喀新来之众妄行　　

○内大臣苏尔达疏言、臣于六月三十日、至科尔沁。见达尔汉亲王班第、驻图思噶尔图山、兵到者仅半。喀喇沁、阿霸垓、柰曼、两土默特兵、亦未到。臣俱移文、及檄盛京兵、促其前来。俟到日、整饬军伍进发。奏至。命议政王大臣集议。其恭亲王兵、应否停止、一并议奏。寻议、苏尔达去时、敕谕甚悉。其恭亲王兵、且勿去、但令预备。前已檄王沙津等、姑勿与厄鲁特战、以俟大兵。今苏尔达等、亦应俟诸军齐集、遣人约大将军兵、协力以进。得上□日、恭亲王兵、可勿备。余如所议。其令裕亲王、及参赞大臣等知之　　

○丁酉。上诣皇太后宫、问安　　

○戊戌。升广西左江道唐宗尧、为广西按察使司按察使。山西河东道刘元勋、为广东按察使司按察使。浙江金衢道孙允恭、为浙江按察使司按察使　　

