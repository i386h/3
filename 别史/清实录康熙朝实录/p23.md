<!-- { "loadSidebar": true } -->
冬。十月。乙未朔。享太庙。遣辅国公赖护行礼　　

○遣官祭永陵、福陵、昭陵、孝陵　　

○颁康熙三年时宪历　　

○丁酉。皇太后圣寿节。遵懿上□日、免行礼　　

○吏部议覆、四川道御史李之粹条奏、部属升转之法。户工二部、旧例在差升郎中者、回部办事一年、始准升转。今六部司官缺出、既按俸互相升转、则户工二部、不便独异。应与各部一体较俸序升。有在差者、差回赴新任办事。至假满起复之官、应仍补本衙门后、再与各部序俸互升、以杜趋避。从之　　

○福建总督李率泰疏报、伪副统领何义、乃郑锦所倚为左右臂指得力之人。今同伪总兵魏明等、率众来归。请从优录叙、以示鼓励。下部知之　　

○苏尼特多罗郡王腾机忒故、遣官致祭　　

○己亥。升内弘文院侍读学士张士甄、为内国史院学士　　

○升大理寺卿王度、为总督仓场户部右侍郎　　

○平西王吴三桂疏报、粤西苗蛮、焚掠安笼。总兵官王会、闻信救应、屡败群蛮、重围立解。游击高汝砺、出城协战、劳绩可嘉。下部察叙　　

○庚子。以内弘文院侍读萧惟豫、为顺天武乡试正考官。内秘书院侍读张贞生、为副考官　　

○四川总督李国英疏报、巨寇刘二虎、李来亨、郝摇旗、袁宗第、党守素、塔天宝、马腾云、七家。出犯巫山。水陆诸将、戮力战守、得全危城。乞迅发大兵、乘胜剿灭。下部知之　　

○壬寅。福建总督李率泰疏报、延建等处、皆高山峻岭。贼首王铁佛等、倚险结巢。建宁、延平、邵武、将弁。统兵克期夹剿。三路齐进、奋勇力战、杀贼一百一十七人。生擒王铁佛等六十八人。审明正法。下部知之　　

○李率泰又疏报、海逆郑锦、遣发伪副将林维等、率舟师由海门、欲乘风直入海澄、烧新造船只。提臣施琅、密遣守备汪明等、统率水师、夜半直抵海门。贼＜舟宗＞前来拒敌、我兵奋勇、阵杀伪副将林维等、生擒贼将兵丁共一百二十五名。夺获船只器械。得上□日嘉奖。下部察叙　　

○癸卯。平西王吴三桂密奏、陇纳妖人阿仲叛逆。得上□日、阿仲僭称伪号、聚众狂逞。屡经平西王奏报。虽系贵州。作乱起于广西。广西将军、总督、提督、将此大事、若为弗知。屡经邻省奏闻、犹隐匿不报。著明白回奏　　

○丙午。升湖广按察使吴嵩印、为河南布政使司右布政使　　

○免直隶庆云县、本年分水灾额赋十之一　　

○辛亥。礼部题、请换造中和乐、丹陛乐等项乐器。从之　　

○三等阿思哈尼哈番李朝云、老病解职、以其子李人龙、袭替　　

○壬子。升左副都御史曹国柄、为兵部右侍郎　　

○乙卯。免浙江江山等十四县、本年分旱灾额赋有差　　

○一等阿思哈尼哈番王眷故、无子袭替、命以其职授伊父王孟寅　　

○丙辰。吏部议覆、江南总督郎廷佐、疏请淮徐道事务、归并淮海道管理。扬州道事务、归并驿盐道统辖。再查江宁路当孔道、过往大兵、船只应付、难以稽迟。仪真县在扬州境内、旧有盐道衙门、去江宁百里而近、亦系过往必由之路。扬州有事。令驿盐道移驻仪真。无事则仍归江宁。往来照应、彼此职掌、两不旷废。应如所请。从之　　

○戊午。以故三等阿思哈尼哈番吴学礼之子吴尔鼎、袭职　　

○免湖广衡阳、安仁、耒阳、三县、本年分旱灾额赋有差　　

○授福建投诚伪伯施福、都督佥事衔　　

○己未。授福建投诚伪官何义、左都督衔。林雄、李胜、都督同知衔。吕勇、吴建、魏明、都督佥事衔　　

○庚申。谕吏部、庶吉士吴本植等、教习已久、今加考试、应分别授职。除马世俊、白乃贞、李仙根、吴光等、已授修撰、编修外。其吴本植、朱世熙、翟延初、张玉书、刘芳喆、王豫嘉、郑之谌、郑开极等八员、俱著授为内三院编修、检讨　　

○授福建投诚伪官陈舜穆、周家政、周腾、陈蟒、左都督衔。林必遴、王秉耀、陈应、詹世好、林先、都督佥事衔　　

○云南道御史梁熙疏言、近畿田地、分发八旗。今□山戊示

□夏雨连绵、各处堤岸溃决、田禾损坏、收成绝少。河间一带庄屯、淹没更甚。请遴差才干官员、周行相看。凡堤岸之应修者、实行培筑。淤浅之应疏者、实行挑浚。庶河流有归、潦不为灾。下部知之　　

○甲子。予故少师兼太子太师大学士致仕胡世安、祭葬如例　　

○给八旗水淹地方、米二百五十八万石　　

○礼部议覆、狭西总督白如梅疏报、当哈尔佛僧进贡。查会典并无当哈尔佛僧进贡之例。但倾心向化、应准其进贡。从之　　

十一月。乙丑朔。户部遵上□日议覆、凡外国进贡之人、带来贸易物件、应令崇文门监督、止记册报部、不必收税。从之　　

○刑部议覆、山东总督祖泽溥、审鞫原任按察使宋琬等、通同于七谋反一案、两议上请。一拟极典、一拟流徙、将原审总督祖泽溥议处。得上□日、据审宋琬等、原无通贼情节。干证唐进夏、吴八等、亦坚称乌有。叛逆重罪、理应详审。情实即应正法。如虚即应免罪。尔部将无确据之事、悬揣定拟、两议俱属不合。宋琬等著免罪。总督祖泽溥、亦免议处　　

○福建总督李率泰疏言、汀州城守两营、归并镇标。其左右营游击、守备、千把总等官、俱改镇标统辖。从之　　

○丁卯。升宗人府府丞董笃行、为都察院左副都御史　　

○免直隶东安、南皮、静海、三县、本年分水灾额赋有差　　

○福建总督李率泰疏报、海寇五百余人、由梁山侵犯海疆。总兵官王进功、参将折光秋、夹击、大败之。杀贼一百六十余人、生擒九人。下部察叙　　

○戊辰。靖南王耿继茂疏报、伪平国公郑芝龙子郑世袭、素蓄归顺之心。缘郑成功擕往台湾、及郑成功暴亡、复被逆孽郑经、带回厦门、脱身无术。至是乘间、率伪文武官二百二十四员、水陆兵一百二十名、家口船只、盔甲器械等物投诚。又伪都督郑赓、系同安伯郑鸣骏之弟、擕带官兵共三百一十五员名、家属共三百四十二名口投诚。下部议叙　　

○庚午。广东道御史张志尹疏言、百尔臣工、品秩不同、宣力则一。必迁转无碍、立法均平、庶无壅滞之虞。近见铨政、如升补方面一项。守、巡、二道、经年有补无升、致俸满各官、一概停滞。请敕部确议。凡遇方面缺出、俱照大小各官、双月推升、单月急选之例。使升者与补者、两不相碍、庶铨法画一、永久无弊。下部议　　

○甲戌。免江南太和、来安、霍山、三县、本年分旱灾额赋有差　　

○喀尔喀土谢图汗、遣使进九白年贡。宴赉如例　　

○乙亥。靖南王耿继茂疏报、伪左都督杨富、统率伪都督佥事陈宗等、文武官二百三员、兵丁三千二百五十五名、并战舰、盔甲、器械等物、投诚。下部议叙　　

○浙江总督赵廷臣疏报、伪靖波将军侯阮美、率弁兵家口、共三千六十六员名、投诚。下部议叙　　

○戊寅。河道总督朱之锡疏言、管河分司、旧例三年为满。今部议改为一年更替。第河工关系甚重、与他事不同。若一年一换、初则生手未谙。及稍熟练、而差期已满。年复一年、不免贻误。请仍以三年为满。俟回部考核、准与叙升。从之　　

○己卯。免四川建昌等卫。顺治十八年分水灾额赋　　

○庚辰。升大理寺少卿李昌祚、为大理寺卿　　

○以江西右布政使王锳、为江南布政使司左布政使。原任山东按察使石琳、为江南按察使司按察使、升贵州贵宁道陈丹陛、为湖广按察使司按察使　　

○壬午。免直隶沧州、蓟州、献县、本年分水灾额赋有差　　

○癸未。礼部题、福陵、昭陵、孝陵、四季大祭之时。神牌安设座位致祭。其圣诞、忌辰、十月初一日、及每月朔、望、祭祀、既无祝帛。应不动神牌、揭幔祭献。得上□日、是　　

○乙酉。冬至。祀天于圜丘。上亲诣行礼　　

○遣官祭永陵、福陵、昭陵、孝陵　　

○丙戌。上御殿。王以下、文武各官、上表朝贺　　

○庚寅。户科给事中吴愈圣条奏、州县因钱粮被参、继经督抚报完开复。部议辄以未经题明本官任内续完、或接管官续完、其续完银两、见贮何处、推敲不已、重叠驳查。保无奸胥夤缘索诈。嗣后开复各官、如某年参欠钱粮、于某年某月续完、其银系交该司、或该府、或发某处兵饷、俱一一开明。该部据疏、即为注销。下部议行　　

○狭西西宁临巩总兵官柏永馥、进黄鹦鹉。却之　　

○癸巳。以原任宗人府府丞宋徵舆、补原官　　

○四子部落达尔汉卓礼克图郡王巴拜故、遣官致祭　　

○以鄂尔多斯故多罗贝勒善达子索诺慕、苏尼特故多罗贝勒噶尔玛子丹津、各袭爵　　

十二月。甲午朔。靖南王耿继茂、福建总督李率泰等疏报、十月二十一日、臣等统率大军渡海、攻克厦门、贼众惊溃登舟。水师提督施琅、会荷兰国夹板船、邀击之。斩首千余级、乘胜取浯屿、金门、二岛。逆贼郑锦、周全斌等、势穷宵遁。得上□日、据奏官兵进剿海逆、克取厦门、金门、焚毁贼巢。具见王等调度有方、将士用命、克奏肤功。深可嘉尚。荷兰国出海王、率领舟师、协力击贼、亦殊可嘉。在事有功人员、俱著察明议叙　　

○乙未。升浙江按察使法若真、为湖广布政使司右布政使　　

○赠狭西殉难按察使司佥事袁生芝、光禄寺卿、予祭葬如例　　

○丙申。靖南王耿继茂等疏报、十有二十八日、逆贼郑锦等、遣兵五千人、突犯云霄。右路总兵官王进功、率官兵逆击之、斩杀过半、余众尽赴水死。请将官兵分别赏赉、以示鼓励。得上□日嘉奖。下部察叙　　

○丁酉。升云南永顺总兵官张国柱、为云南提督　　

○庚子。授四川投诚伪富平伯贺道宁、左都督衔　　

○甲辰。以顺天府府尹刘格、为四川巡抚　　

○升云南腾越副将李世耀、为永顺总兵官　　

○免湖广安乡等十四县卫、本年分旱灾额赋有差　　

○免云南昆明县、及左右六卫、本年分水灾额赋有差　　

○乙巳。予故蒙古副都统塞冷、祭葬如例　　

○戊申。免江西鄱阳等四县、本年分水灾额赋有差　　

○己酉。平南王尚可喜疏报、官兵进剿蜑贼、擒伪恢粤将军周玉、伪军师林辅邦、及贼兵二百七十六名、斩首二千六百三十七级、焚贼船一百三十一只。下部察叙　　

○庚戌。授福建投诚伪平国公郑世袭、左都督衔　　

○户部题定徵收地丁钱粮、总作十分考成则例　　

