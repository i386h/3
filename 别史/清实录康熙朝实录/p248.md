<!-- { "loadSidebar": true } -->
○刑部题易州知州韩文煜等、诬良为盗。应革职遣戍。知府以上、降革有差。得上□日、此案可如所议。不肖官员、止为一己考成、诬良为盗者甚多。百姓受冤莫诉、深可悯恤。自后应作何立法劝惩、俾善良得安、民无冤抑。庶不负朕祥刑之意。其令九卿詹事科道、集议以闻。寻议、凡有盗案。其关系人命之事、该督抚亲加详审、务得实情。使无辜良民、不致冤抑。如有地方不肖官员、仍有诬良为盗、并关系人命之事、该督抚亲行审出、据实题参。将诬良官员、照律例从重治罪。督抚免其议处。若督抚不自审出。或部院衙门察出。或被害之人告发。将督抚一并严行议处。从之　　

○己亥。上幸玉泉山驻跸　　

○免江南徐州、康熙二十三年分水灾额赋　　

○免江西宜春、鄱阳、乐平、三县、并袁州卫。康熙二十二年分水灾额赋有差　　

○调福建兴化总兵官吴英、为浙江舟山总兵官。升陕西提标中军副将王万祥、为福建兴化总兵官　　

○阿霸哈纳固山贝子滚楚克扎卜故。遣官致祭　　

○辛丑。谕户部、朕抚驭方夏。爱养黎元。早作夜思、勤求治理闾阎疾苦、无时不深轸念。欲使民生乐业、比屋丰盈、惟当己责蠲租、万姓得沾实惠。直隶地方、频遇旱灾小民匮乏。宜加恩恤。顺、永、保、河等处圈占地方、应徵康熙二十一年地丁钱粮、已经诏行蠲免。所有直隶八府、康熙二十三年未完地丁钱粮、尽与豁除。其顺、永、保、河、未经圈占地方、及真、顺、广、大、等处、康熙二十四年应徵地丁各项正赋、俱著免三分之一。尔部速行该地方官、遵行晓谕。务使人人得被膏泽。以副朕勤恤民隐至意。如有不肖有司、借端朦混、私行重徵者。或经参奏。或被告发。定行从重治罪。尔部即遵谕行。特谕　　

○谕太医院官、朕研究经史之余。披阅诸子百家。至黄帝素问内经诸篇观其义蕴、实有恻隐之心。民生疾苦、无不洞瞩。其后历代医家、虽多著述各执意见。若难经、及痘疹诸书、未能精思极论文义亦未贯通朕甚惜之。当兹海宇昇平。正宜怀保吾民跻春台而登寿域。尔等可取医林载籍、酌古准今博采群言折衷定论。勒成一书、以垂永久副朕轸恤元元至意　　

○调兵部尚书哈占、为礼部尚书　　

○壬寅授一甲进士陆肯堂、为翰林院修撰。陈元龙、黄梦麟、为翰林院编修　　

○甲辰上回宫。诣太皇太后宫、问安　　

○上幸瀛台　　

○升太常寺卿葛思泰为通政使司通政使　　

○命奋威将军王进宝、率标下官兵、由平凉移驻固原　　

○丙午孝端文皇后忌辰。遣官祭昭陵　　

○兵部议覆、四川陕西总督禧佛疏言、洮州接界诸番、因逆贼变乱之际、将守备驻洮、副将驻岷。原为易于调遣。今内地承平已久。边疆为要。宜照旧制、令副将仍驻劄洮州、守备驻劄岷州。应如所请。从之　　

○丁未翰林院奏、皇上聪明天纵。好学敏求。洵从古所未有。臣等会同詹事等官、正在昼夜撰拟日讲讲章。伏乞皇上少缓进讲、俾得陆续。撰拟进呈。得上□日、仍著按日进讲。其讲章、尔等撰拟后、节次进呈　　

○戊申。上诣太皇太后皇太后宫、问安　　

○议政王大臣等会议、定例内、旗人身故无子孙者、其家产、惟族人同旗者、始准承受。若别旗有一族之人、不准承受。情有可悯嗣后同祖子孙、无论在别旗别属、视其近者、令承受家产。著为例从之　　

○礼部议覆、福建总督王国安疏言、外国进贡船只。请抽税令其贸易。应如所请。上谕大学士等曰、外国进贡船只、若行抽税、殊失大体。且非朕柔远之意。王熙等奏曰、大哉王言。非臣等所能见及也　　

○兵部议叙秦州、平凉。诸处军功。上谕大学士等曰、朕观所叙穆占、希佛等、击秦州内外贼众、议为头等第一功。太过。可改为头等军功。翁爱等、击败秦州后营贼众、议为头等军功。可改为二等。及议叙招降伪道员、及沙窝击败贼众等案、俱应减等改定。其平凉之贼、为我兵击败。王辅臣势穷来归。遂得恢复平凉。今所叙尚轻。头等军功、可改为头等第一。二等军功、可改为头等。击败护山墩贼众、头等军功、亦改为头等第一。至盐关诸处贼众败北、并不穷追。吴之茂等、未曾擒获。佛罗诺等、乃称矢尽兵劳、妄供觊幸。情殊可恶。佛罗诺等、皆不许请功。其官兵所叙二等军功、减为三等　　

○兵部议覆、户科给事中王又旦疏言、各省武闱。一场、二场、校骑射。试技勇。乃监临之责。至三场阅卷、各省参差。似当酌为一定经制。查武闱乡试例。在京、钦点主考官出题。在外、巡抚出题。而监射衡文官员、听巡抚酌量选用、遂至各省参差不一。嗣后应令巡抚总任其事。至同考官。于有司中进士出身者、选用四员。如无进士出身之有司。乃以举人贡生各官内选用。从之　　

○予福建海澄阵亡拜他喇布勒哈番陈振元、祭葬如例　　

○己酉。福建兴化总兵官王万祥、陛辞。上谕曰、今天下太平。尔到地方、毋骚扰百姓。务使军民相安。此尔统辖封疆之责也　　

○庚戌。谕内务府、今见内府佐领人员、善射及读书善文者甚少。可专设学舍。选可教之人、令其学书习射。优者录用。劣者罢黜。学舍应立于朕常见之处俾习学之人、黾勉肄业　　

○辛亥。升鸿胪寺卿穆称额、为太常寺卿　　

○吏部议覆都察院左副都御史胡昇猷疏言、京师首善之地。藩臬责任、归之守巡两道。非寻常监司可比两道员缺。请以道府中廉明素著者通行开列。应如所请。嗣后守道缺出开列盐运使按察使司副使佥事等官巡道缺出。开列布政使司参议知府等官。具题请上□日。从之　　

○甲寅。上御太和门视朝。文武升转各官谢恩、次喀尔喀。使臣等行礼　　

○予故内大臣二等阿思哈尼哈番鄂摩克图、祭葬如例　　

○乙卯。免山东济宁海丰沾化、三州县、本年分水灾额赋有差　　

○丙辰。命广东花山地方。设立县治从户科给事中王又旦请也　　

○丁巳。颁发御制桧树赋、勒碑阙里孔庙　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二十


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二十一　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十四年。乙丑。五月。庚申朔。上御保和殿。选进士张希良、甯世簮、许承家、沈辰垣、仇兆鳌、宋大业、李殿邦、徐元正、汪灏、谢陈常、宋衡、高曜、冯瑞、汪薇、许贺来、郑昆瑛、陈迁鹤、李懋、吴之瑜、魏男、俞长城、安箴、樊泽达、王之枢、吴垣、鲁瑗、宋如辰、李朝鼎、邓咸齐、刘坤、梅之珩、张明先、刘涵、刘伟、孙勷等、为庶吉士。谕之曰、士子读书稽古、原期穷理致用。平居砥砺廉隅、敦修品行、皆为异日服官莅政之本。迨一登仕路、志在功名。未免专意求进、干营奔竞、丧其怀来、往往有之。尔多士从田间来、甫通仕籍。务宜率其素履、不改初心。凡授内外职任、其各加黾勉。清操自矢。恬静寡营。循分尽职。洁己爱民。以副朕造就人才至意　　

○户部议覆、郎中塞楞额疏言、福建设炉二十座铸钱。将明代旧钱、悉行销毁。应如所请。上谕大学士等曰、旧钱流布、不止福建一省、他省亦皆有之。止可听其从容销去。若骤为禁止、恐不肖之徒、借端生事、贻害平民、亦未可定。所奏不准行　　

○壬戌。仁孝皇后忌辰。遣官祭陵　　

○丙寅。皇子允禌生　　

○庚午。上诣太皇太后宫、问安　　

○壬申。遣官祭关圣帝君　　

○免山东临清等四州县、本年分旱灾额赋有差　　

○癸酉。旌表福建烈妇游氏、捐躯殉节、给银建坊如例　　

○己卯。夏至。祭地于方泽。上亲诣行礼　　

○遣官动支宣府仓粮、赈济阿霸垓多罗郡王沙克沙僧厄、属下穷丁　　

○庚辰。上诣太皇太后宫、问安　　

○四川川北总兵官赵弘灿疏言、保宁地气湿热。臣生长西北、水土最不相宜、以致抱病。乞调臣边方寒苦之地、得以尽力报效。部议不准行。得上□日、赵良栋父子、效力行间、勤劳素著。著准赵弘灿所请、以原衔调补直隶总兵官。王秉耀、以原衔调补四川总兵官　　

○漕运总督徐旭龄疏言、臣衙门向无满洲披甲。自康熙八年间、漕臣帅颜保、请拨给四十名。见在漕标绿旗兵三千余名、尽足充用。应将满洲披甲撤回。从之　　

○辛巳。吏部题、汉军官员、既与汉官一体升转内外员缺。必须通晓文义。应行考试。见任汉军侍郎学士以下、有无品级笔帖式以上、及候选候补内外员缺官员。俱概行考试。其文义通者、仍留任补用。不晓文义者、停其以文职用。如无品级者、即行罢斥。得上□日、汉军内见任及候补旗缺官员、著考试翻译。有愿作汉文者、准其作汉文。见任及候补汉缺官员、著考试汉文。有愿翻译者、准其翻译。余如议　　

○壬午。免湖广沔阳州、本年分水灾额赋有差　　

○癸未。谕大学士勒德洪、明珠、巴图尔额尔克济农、违离彼土、向化而来、宜加爱养、经理其居处。迺彼等原为鄂齐尔图汗所属、累世进贡、诚恳。恪恭。鄂齐尔图汗之孙罗卜臧滚布、与巴图尔额尔克济农、当使聚合一处。于所宜居之地、为之经理、令其居处。赐之封号。给以金印册。用昭示朕继绝举废之至意焉。可遣贤能台吉、与理藩院堂官、侍卫、晓谕巴图尔额尔克济农云、以尔等抢夺毛明安、及三吴喇忒之故、本宜遣兵征剿、悉行翦灭。但念鄂齐尔图汗、累世进贡、诚恳恪恭。特加矜恤。尔等罪戾、尽皆宽宥。罗卜臧滚布、乃鄂齐尔图汗之孙。尔等皆属一国、为亲近兄弟。今令尔等、皆与罗卜臧滚布等聚合、封以名号。与罗卜臧滚布等、可以同居之善地、相度定居。遣使于达赖喇嘛、以如此措置、颁朕谕上□日。其宜居之地、亦与罗卜臧滚布、巴图尔额尔克济农等、公同相视。令所遣台吉等还奏。此事于今年八月、即宜举行。尔等与议政王大臣、蒙古大臣、会同详议以闻　　

○皇子允祚薨　　

