<!-- { "loadSidebar": true } -->
○庚子。喀尔喀土谢图汗、戴青墨尔根台吉、遣使奏言、噶尔丹书至、我等曾。遣使致覆、彼意终不释然。且喀尔喀之在厄鲁特处者、及厄鲁特之向与喀尔喀通好者、俱言噶尔丹、分南北两路来攻、喀尔喀右翼人等、除扎萨克图汗、及得克得黑戴青台吉之外、余俱言噶尔丹兴兵是实。我界上人等惊惶、屡促出兵、赴彼应敌、是以率兵起行。再去年盟誓时、扎萨克图汗之情形、非特尚书阿喇尼见之、他人亦尽知之。彼见今与厄鲁特杜噶尔阿喇布坦台吉、一处游牧、视其情状、恐属窥伺。为此驰奏。得上□日、著议政王大臣等会议。安亲王素谙蒙古事宜、亦令与议。寻议覆、厄鲁特、喀尔喀、俱系本朝职贡之国。应遣敕令其罢兵、同归于好。仍敕达赖喇嘛、令其遣使、谕令罢兵。其土谢图汗敕书、即发来。使布延图寨桑等赍去。噶尔丹敕书、即交来使陶赖哈什哈等、乘驿赍去。达赖喇嘛处敕书、发与喇嘛商南多尔济、郎中布颜图赍去。上从之。赐噶尔丹敕曰、据喀尔喀土谢图汗、奏称厄鲁特内向游牧、两路来攻、我界上人等、屡请赴彼、故出兵迎之等语。朕统御宇内、无分中外。尔厄鲁特、喀尔喀、两部落、若果互相残害、朕心大不忍焉。曾于康熙十六年、檄谕尔等、务期共相和好。且尔噶尔丹博硕克图汗、累世恭顺、职贡有年、如果举事、无不奏闻于朕者。因道路辽远、真伪难明、朕尚未之深信。或不逞之徒、两地构煽、亦未可定。尔两部落如果兴兵、必有一方、至于败亡。不但重负朕向来一视同仁之至意、群黎之死亡离散、朕心深为悯恻。敕书到日、即为息争修好、则尔恭顺之心、朕实嘉之。已敕谕土谢图汗、令其罢兵矣。特谕。又赐土谢图汗、及达赖喇嘛敕。略同　　

○辛丑。上诣太皇太后皇太后宫、问安　　

○予故护军统领杭奇、祭葬如例　　

○壬寅。孝慈高皇后忌辰。遣官祭福陵　　

○癸卯。上诣太皇太后宫、问安　　

○甲辰。转礼部右侍郎张英、为左侍郎、兼管詹事府詹事事。升原任詹事府詹事王扬昌、为礼部右侍郎　　

○乙巳。调正白旗蒙古副都统胡西塔、为满洲副都统。升护军参领拖伦、为正白旗蒙古副都统　　

○升通政使凯音布、为内阁学士兼礼部侍郎。工部郎中噶世图、为通政使司通政使　　

冬。十月。丙午朔。享太庙。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

○颁康二十七年时宪历　　

○谕大学士等、黑龙江官兵口粮、关系至重。屡次转运米数、并黑龙江墨尔根地方接续所种米数、宜加察明、自盛京等处、广运米石、以为久远裨益之计。此皆当周详区画。又发遣彼处游手无事之人甚多、其口粮作何酌给。前至黑龙江一带、乃径直通衢、往来转输、断不致稍有阻滞。如蔡毓荣等巨富之人、并殷实之家、概予口粮、殊觉未当。彼处汉军、皆著察出、披甲当差。游手无事之人、可分设官庄、广开田亩、以为恒产。令户兵二部贤能司官、速往逐一察明、到日确议具奏　　

○戊申。皇太后圣寿节。上率王以下、文武大臣、侍卫等、诣皇太后宫行礼。遵懿上□日、停止筵宴　　

○升太常寺卿王遵训、为都察院左副都御史　　

○己酉。上诣太皇太后皇太后宫、问安　　

○上幸南苑行围　　

○特准顺天乡试浙江钱塘县监生查嗣韩、福建侯官县贡生林文英、五经中式　　

○癸丑。上巡幸畿甸。命皇太子允礽、随驾。是日启行。驻跸永清县　　

○甲寅。上驻跸霸州　　

○乙卯。上驻跸雄县十里铺　　

○丁巳。上驻跸赵北口　　

○升山东按察使宋荦、为江宁布政使司布政使　　

○升护军参领洪海、为镶黄旗蒙古副都统　　

○裁京通巡仓御史二差　　

○戊午。上驻跸霸州苑家口南　　

○谕吏部、庶吉士魏希徵等、教习已久、今加考试、应分别授职。魏希徵、张希良、甯世簮、许承家、沈辰垣、仇兆鳌、李殿邦、徐元正、汪灏、许贺来、郑昆瑛、陈迁鹤、著俱授为翰林院编修。胡作梅、俞长城、樊泽达、王之枢、吴垣、李朝鼎、邓咸齐、刘坤、梅之珩、张明先、刘涵、孙勷、著俱授为翰林院检讨。尔部即遵谕行　　

○己未。上驻跸永清县信安镇　　

○赐直隶巡抚于成龙、上乘黄鞍马一匹。银一千两　　

○庚申。上驻跸永清县韩村北　　

○湖广巡抚张汧、疏参上荆南道祖泽深、勒诈婪赃十二款。枝江县知县赵嘉星、私派殃民五款。通山县知县邢士麟、才短误公。请分别革职究拟。得上□日、这所参、著刑部右侍郎塞楞额、前往察审　　

○辛酉。上驻跸南苑　　

○壬戌。上谕大学士王熙等曰、乡试为抡才大典、出题理宜详慎。今年乡试主考、朕未尽知、于开列中、酌量分遣。今览各省所进题名录中、其题目多有未当。如福建三场策问台湾事宜一道、于地方情形事势、毫未通晓、乃茫昧命题、殊为悖谬。其余各省、亦未尽当。尔等将各省呈览题目、及题名录、详加检阅。若有悖谬最甚者、察出参奏。于是察看福建、云南、河南三省、第三场策问命题、词义多有未当、均属悖谬。部议将主考王连瑛等、分别各降级调用。从之　　

○大学士等奏曰、前总河靳辅疏称高家堰之外、再筑重堤、请停丁溪等处工程、奉上□日著问巡抚于成龙。今于成龙覆称、挑下河、有益于民。若照靳辅之疏修理、则民反受其害。上曰、挑浚此河、原欲有益七州县生民、靳辅疏称高家堰等处筑堤、以为屯田、可获百余万钱粮。朕从利益民生起见、非为钱粮也。此挑河关系紧要、著户部尚书佛伦、吏部侍郎熊一潇、给事中达奇纳、赵吉士、会同江南总督、总漕、确勘议奏　　

○予故原任刑部尚书魏象枢祭葬。谥敏果　　

○予故散秩大臣萼齐尔、祭葬如例　　

○谕大学士等、今当军政之年、闻直隶各省提镇、敛取兵丁、以为定规、馈送兵部。此等情事、朕不传上□日指明、然亟应禁绝。又闻每年奏销兵马钱粮册、亦称定规、敛取兵丁、馈送该部。此皆勒索于军民者也。其弊亦宜永行禁止。可传谕兵部　　

○甲子。上回驻畅春园　　

○升吏部右侍郎熊一潇、为工部尚书　　

○以原任云南按察使王梁、为山东按察使司按察使　　

○丙寅。上回宫。诣太皇太后皇太后宫、问安　　

○戊辰。上谕大学士等、侍郎拉笃祜、宜以武职用。著解任。遇有副都统员缺、即行补用。左副都御史舒淑、昏庸、亦著解任。交与该王为护卫　　

○己巳。谕兵部尚书鄂尔多等、黑龙江至为要地、兵丁劳苦、朕罔不知。曩者鄂罗斯渐次入犯、占踞我打虎儿、索伦等处、扰害边疆、四十余年、未经安辑。后备足军食、永戍黑龙江以困逼之、鄂罗斯遂窘迫至极、乃屡次求和。今彼之使臣已来、尚未曾至。苟粮储不足、则如沙尔呼达、塔海等之往征而不能成功矣。此事尚未年远、朕亲所闻知、且亦众所共悉也。朕所委曲区画、自盛京等处转输粮食、及令所种米谷、积贮至裕。彼地大臣官员、皆不思撙节、滥给与无用之人、苟且草率、希图军储罄尽、势必将彼等撤回。彼等诚能以身家性命、力保鄂罗斯断不来犯、朕自撤之回也。我之官兵撤回、鄂罗斯大众、难以齐来、彼地将军官员、固皆稔知。然或一二人、或十余人、陆续聚集于黑龙江、松花江之间、构造木城、盘踞其地、则我取之维艰、是鄂罗斯为主兵、而我反为客兵也。今我惟多贮粮食、永戍官兵、则我兵得逸、而鄂罗斯兵为劳矣。如此、则鄂罗斯轻兵来犯、断所不能、欲大队侵入、则彼粮食何能挽运耶。若黑龙江我兵不行永戍、自松花江、黑龙江以外、所居民人、皆非吾有矣。尔等皆系选择差遣、往至彼处、殚心竭虑、务期为久远充裕之计、详加筹议、惟此一举也。亦无事再遣矣　　

○理藩院题、巴图尔额尔克济农、移文自请往援土谢图汗、如有奏报紧急大事、旧路甚远、若由鄂尔多斯、河水未冻时难渡。宁夏路近、又不敢擅行。上命满大学士、及兵部、理藩院、会议。寻议覆、已奉上谕、敕令喀尔喀、厄鲁特、息兵修好、兹巴图尔额尔克济农请率兵往援之事、无庸议。倘有紧急事情、遇冰冻之时、经鄂尔多斯、著贝勒松阿喇布、派人引路、送至京城。若冻消时、从宁夏入口、宁夏总兵官、派人引路、送出横城口。至鄂尔多斯、贝勒松阿喇布、仍派人引路、送至京城。其遣奏紧急重情、不许过三四人。若常贡遣使、仍照前行。议入。从之　　

○予故蒙古副都统二等伯噶都、祭葬如例　　

○喀尔喀额尔克台吉等、遣使进九白年贡。宴赉如例　　

○庚午。上御太和门视朝。文武升转各官谢恩。次厄鲁特进贡使臣等行礼　　

○上诣太皇太后宫、问安　　

○调户部左侍郎管右侍郎事张鹏、为吏部左侍郎管右侍郎事　　

○辛未。谕大学士等、凡人之行、莫先于孝。近者汉军居父母之丧、亲朋聚会、演剧饮酒、呼卢斗牌、俨如筵宴、毫无居丧之体。至孝服鞍辔等类、所用素帛、皆异常华美。丧礼止当服用粗恶、岂宜华美耶。居丧演剧、满洲所无、汉人亦未有、特汉军为然耳。百行以孝为大、如此所行、以为孝道、其他又何足观也。又汉军外官赴任、每借京债、整饰行装、务极奇丽。且多携仆从、致债主抵任索逋、复谋赡仆从衣食。势必苛敛于民、以资用度。且亲朋债主、叠往任所、请托需索、不可数计、是官虽一人、实数人为之、以致朘削小民、民何以堪。又汉军外官、不能骑射、乃自称行猎、多带鹰犬、借宿村庄、滋害于民。禽兽本在山野、岂在村庄耶。又汉军服用、多僣越非分、终日群居、以马吊饮酒为乐、此等物力、从何而出、有非苛取诸民者乎。汉军习尚之恶、已至于极。如原任总兵诺迈、原任提督哈喇库、祖永烈等、于任所多买良民带归。原任总督张长庚、原任巡抚张德地、韩世琦等、皆贪婪虐民、居官甚劣。今著汉军都统、副都统等、凡有居丧演剧饮酒、呼卢斗牌者、照赌博例、严行禁止。在外汉军官员任所、有亲朋债主、前往请托需索、贻累小民者、亦令查访指名题参。朕此谕上□日、总为敦厚风俗、陶淑人心而起。使汉军居官者、皆似总督范承勋、巡抚于成龙之善、朕又何谕之有。此上□日、令徐廷玺传谕　　

