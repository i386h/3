<!-- { "loadSidebar": true } -->
监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿

大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉

敕修　　

康熙二十八年。己巳。三月。戊辰朔。御舟自江宁府启行。泊上元县朱家嘴　　

○升扬州府知府高承爵、为江苏按察使司按察使　　

○调镶白旗蒙古副都统尚图为满洲副都统。升护军参领噶尔玛、为镶白旗蒙古副都统　　

○以功加左都督何应元、为云南楚姚蒙景总兵官　　

○赏江宁镇江杭州驻防兵丁、一月钱粮　　

○己巳。御舟泊金山寺　　

○工部题、前管理下河户部右侍郎开音布等、疏请挑浚串场河、并丁溪、草堰、白驹、石＜石达＞、及车儿埠下滔子河起、至苦水洋之处、经臣部议如所请。嗣复差侍郎徐廷玺、巡抚于成龙、勘阅回奏、自丁溪至白驹、有通海之口三处。又滔子灶上有归入丁溪场之冯家坝小河一道、若将此处挑浚、则河垛之水、可由丁溪流入苦水洋。应如所题挑浚。余悉停止。再上河为下河本原、互有相关。责成一人总理、则上下河道、可以兼顾。应将下河事务、一并交与河道总督王新命管理。开音布撤令回京。从之　　

○庚午。御舟泊扬州宝塔湾　　

○谕扈从诸臣曰、朕前阅中河、初疑狭隘。今行经丹阳、阅视河道、亦复狭隘、又闻众官民、俱言中河挑浚有益。所关甚大。尔等会同总河、总漕、确议以闻　　

○河道总督王新命、遵上□日议覆、尚书张玉书等奉命看河、奏称拦马河洩黄水三坝、原以宣洩黄河异涨之水、似应仍留、随机开放。再骆马湖减水坝三座、议留二座、减水入中河。留一座于遥堤之外。又以中河逼近黄河、而运河、骆马湖水、俱入此河、恐河窄不能容纳。令于中河往东萧家渡、杨家庄、新庄口、有黄河冲决入海旧河形之处、量建减水坝三座减洩。臣窃谓既以运河骆马湖水、俱入中河、河窄不能容纳、何必又留此二坝之水、减入中河、复于萧家渡等处、建坝减出。不若将此三座减水坝、俱留遥堤之外、令由旧河形入海。于萧家渡旧河形三处、量留缺口二处、用竹络装入石块、酌水势高下、堵塞宣洩、以免冲漫。又以支河口议令闭塞、于邻近处、建板闸一座。查支河口、乃北运河、会同微山湖、荆山口、彭河、沂河、泇河、白马等河、并镇口闸之水、流入黄河之口。一板闸岂能宣洩。不若仍旧听其流通。如水势浅阻、则建草坝闭塞、令其全入中河、以济运道。又骆马湖入黄河之口、令臣验明、建减水坝二座。臣两次亲验、堤外湖口、水深二丈有余、难以建坝。不若用竹络装石、高出水面二三尺。成造堵塞。再查骆马湖、原止汇沂河、白马河、运河、微山等湖、泛溢之水、会入黄河。至沭河、本东流由沭阳入海。郯城之东八里许、迎沭水之口、有禹王台。相传禹治水引沭水穿山而西、恐其害郯、故筑此台以遏水势。及明代毁台取石修城、以致数年来沭水西流、由郯城北、会白马河、沂河等水、入骆马湖。不惟沂、郯、邳、宿、峄、各州县、岁受淹没之害、而骆马湖、黄河、亦愈觉泛滥。应于禹王台旧基处、亦迎水用竹络＜衷-中壮＞石堵塞。内筑土堤断流、令其仍旧由故道入海。非但骆马湖、黄河、水势得以减杀、而郯、沂、邳、宿、峄、各州县、亦可免淹没。再归仁堤五堡减水坝、被水冲坏、议令修理。臣查倒坏漫溢之口、不止一处。若止修五堡减水坝、仍然无益。请暂停修筑。得上□日、本内事情、著扈从诸臣确议具奏　　

○辛未。遣官祭历代帝王　　

○御舟泊扬州府　　

○壬申。御舟过淮安府　　

○癸酉。御舟泊清河县清口　　

○甲戌。上率扈从诸臣、自七里闸、太平闸、阅视高家堰一带堤岸闸坝。顾诸臣曰、观此堤岸、颇为坚固。此堤亦不可无减水坝。若将减水坝轻塞、湖水势大、堤岸安保无虞。但旧堤之外、更筑重堤。实属无益。盖湖面高、堤势卑、若旧石堤果不能保、以土新筑之重堤、何足以遏之。徒使石堤两面、皆受水耳。凡事必亲历乃知。尔等其详加阅视。又谕诸臣曰、前总河王新命奏言、天长、盱眙、六合等处雨水、皆自洪泽湖入高邮诸湖。湖水渐溢、田庐往往淹没。闻天长、盱眙、六合、旧有河通江、其形尚存。今若疏浚此河、使诸处雨水、归之于江、则淮流减而不溢、堤岸不至冲决、下河之水亦少而易涸矣。朕于治河之事、究心年久。盖黄淮水势相敌、则清口刷而海口开。淮水弱、则黄水倒灌、湖底淤垫、堤势危而海口闭塞矣。此千古不易之定理。先年因高家堰冲决、淮水东流、无敌黄之力、黄水倒灌、湖底淤垫、海口闭塞。此其实验也。高家堰既有减水坝、不可又令分流、使淮河水弱。但遇大涝之年、淮水盛涨、出清口不及、则堤必受伤。故朕意以王新命所奏、亦有可行。何则、通江之河、若果挑浚、必于淮水会合之处、修置板闸。苟淮水盛涨、则启闸以分其流。黄淮均敌、则闭闸不令旁溢、如此、庶可无患矣　　

○是日、御舟过桃源县　　

○乙亥。御舟泊宿迁县　　

○尚书张玉书、图纳、苏赫、左都御史马齐、侍郎赛弼汉、席尔达、张英、徐廷玺、河道总督王新命等、会议中河事、奏言、从前挑浚中河、原避黄河一百八十里之险、且束散漫之水、使不致淹没民田。止因黄河逼近、不便挑宽。应将中河无庸另议。其骆马湖减水三坝、应如张玉书等所奏、将二坝之水、令流入中河、其一坝之水、留在遥堤之外、令流入海。至张玉书等奏、骆马湖入黄河口、建减水坝二座、支河口建闸一座、中河北堤、建修减水坝三座、俱应停止。如王新命所议行。上曰、尔等疏言骆马湖三减水坝、以二坝水归中河、其一坝令水从遥堤外入海。不致淹损民田否。张玉书等奏曰、遥堤外向有通流故道、可无淹损。上曰、所建诸坝、尔等议用竹络盛石、可保永远乎。王新命奏曰、若建石坝、所费不赀。不如竹络、费省易成。且臣乡川江泛溢、亦常用此奏效。上曰、中河之水、取资于骆马湖。汝欲修禹王台、以御流入骆马湖之水、倘遇大旱之岁、中河不致浅涸否。王新命奏曰、湖水甚大、似可无虑。上又问诸臣曰、中河逼近黄河。黄水泛涨、恐为中河害。奈何图纳奏曰、清江浦诸处堤岸、与黄河止隔一线。从来亦未有冲决。上又顾王新命曰、中河工尚未成、善后事宜、尔须留心随处修治遥堤减水坝、所关尤要。天时旱潦不齐、尔当相其缓急、先时整理。至于黄河险工、靳辅修挑水坝、令水势回缓甚善。王新命奏曰、圣谕至当。臣当竭力奉行　　

○丙子。吏部等衙门议覆、山西巡抚叶穆济疏言、大计不谨罢软等官、虽经具疏、必俟部文到日、方行委官署理、交代离任。诚恐此等官员、自知被劾、官箴民瘼、益罔顾恤、且致衙役乘机滋弊。请嗣后计参之官、及督抚不时题参之官、于拜疏之日、即行遴官委理。再武职官、有不职者、其被劾之后、亦照文职例举行。应如所请。从之　　

○叙平楚逆夏逢龙功。给湖广提督徐治都、辰州副将郭忠孝、各一拖沙喇哈畨。其余将弁、俱加等授职有差　　

○赠湖广阵亡永定营守备孟泰、为署游击。荫一子以卫千总用　　

○戊寅。御舟泊济宁州天井闸　　

○吏部议覆、工科给事中谭瑄疏言、各省大计所参年老一条、多开教职充数。臣思教职、专司训饬生员、无刑名钱谷之责。若果衰迈聋瞆者、仍令照例题参。其年纪虽老、而精力未衰、尚能课士者、停其开列年老。应如所请。从之　　

○调杭州副都统董元卿、为京口副都统　　

○予故江西提督赵国祚、祭葬、谥敏壮　　

○己卯。御舟泊寿张县西河湾　　

○庚辰。御舟过东昌府　　

○辛巳。御舟过临清州　　

○以盛京旗民日增、较前稠密、事繁员少、添设刑部郎中二员、员外四员、笔帖式十四员　　

○吏部议覆、广东道御史阮尔询疏言、各部员外等官、由外官升授者、历久未经到任、以致事多废弛。请严违限处分之例。查定例、官员赴任、捏称患病迟延者、及出结各官、俱罚俸。今应将捏称中途患病迟延者、改革职。出结之官、改降级调用。从之　　

○升杭州府知府马如龙、为浙江按察使司按察使　　

○壬午。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后陵　　

○是日、御舟过故城县　　

○乙酉。万寿节。停止行礼筵宴　　

○遣官祭福陵、昭陵、暂安奉殿、孝陵、仁孝皇后、孝昭皇后陵　　

○遣官祭真武、东岳、城隍之神　　

○是日、上至天津。皇太子、诸皇子、在京内大臣、侍卫等、迎驾。上由陆路启行。驻跸武清县　　

○丙戌。上进崇文门。因和硕安亲王岳乐薨逝、未发引、亲临其第。奠酒、举哀毕。还宫。诣皇太后宫、问安　　

○升福建汀州副将薛受益、为广东潮州总兵官　　

○丁亥。兵部议覆、兵科给事中能泰疏言、考取满洲生员、宜试骑射。应如所请。上命如议。又谕曰、满洲以骑射为本。学习骑射、原不妨碍读书。考试举人进士、亦令骑射。倘将不堪者取中。监箭官、及中式人、一并从重治罪　　

○谕大学士等、总漕马世济有疾、著原品休致。其员缺、以兵部右侍郎董讷补授　　

○以镶黄旗满洲副都统黄海、正白旗满洲副都统胡西塔、懒惰、才力不及、俱著解任　　

○戊子。谕大学士等、朕巡行南省、阅视河道。江南淮安诸地方、自民人船夫、皆称誉前任河道总督靳辅、思念不忘。且见靳辅浚治河道、上河堤岸、修筑坚固。其于河务、既克有济。实心任事劳绩昭然。著复其原品　　

