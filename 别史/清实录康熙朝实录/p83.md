<!-- { "loadSidebar": true } -->
○免顺天府霸州、本年分水灾额赋十之三　　

○丙辰。上出德胜门观禾。还。诣太皇太后宫、问安　　

○戊午。中元节。遣官祭永陵、福陵、昭陵、孝陵　　

○上御太和殿视朝。文武升转各官谢恩。次厄鲁特进贡使臣等行礼　　

○翰林院掌院学士傅达礼等、进呈翻译大学士衍义、并请即付剞劂、广行颁布。得上□日、书留览。余依议　　

○己未。礼部尚书龚鼎孳、以病乞休。命给假调理、病痊供职、不必解任　　

○庚申。谕吏部、殚心效职者、臣子之当然。晋爵酬庸者、朝廷之大典。兹皇考实录告成、克昭一代之典章、永垂万世之谟范。其监修总裁等官、著有功劳、宜加宠锡。监修总裁官内大臣吏部尚书中和殿大学士巴泰、总裁官都统吏部尚书中和殿大学士图海、户部尚书保和殿大学士索额图、太子太保户部尚书保和殿大学士李霨、太子太保礼部尚书保和殿大学士杜立德、俱著加太子太傅。原任太子太保礼部尚书保和殿大学士魏裔介、亦著加太子太傅。副总裁、其纂修以下各官生监、著分别议叙　　

○升通政使任克溥、为都察院左副都御史　　

○以翰林院侍讲沈荃、为浙江乡试正考官。大理寺右评事姚祖顼、为副考官。光禄寺少卿于嗣登、为江西乡试正考官。中书科中书童钦承、为副考官。礼科给事中朱裴、为湖广乡试正考官。行人司司正刘梅、为副考官　　

○辛酉。上诣太皇太后宫、问安　　

○召狭西按察使巴锡、谕曰、臬司职典刑名、关系最重。兹特简授尔此职、凡事须精详公慎、勿枉无辜、以副朕任用之意　　

○丙寅。上诣太皇太后皇太后宫、问安　　

○丁卯。赐福建兴化总兵官马惟兴、錽金盔甲全副、表里各二疋。遣一等侍卫吴丹传谕曰、兹授尔福建滨海重地、特加恩赉、异于别镇、尔须加意镇守、以尽厥职　　

○戊辰。上御太和殿视朝。文武升转各官谢恩。次喀尔喀进贡使臣等行礼　　

○升太常寺卿周之桂、为通政使司通政使　　

○己巳。以翰林院编修汪肇衍、为狭西乡试正考官。户部主事叶映榴、为副考官。刑部员外郎詹惟圣、为江南乡试正考官。内阁中书沈印范、为副考官　　

○免湖南衡州卫、康熙六年分未完屯饷　　

○庚午。上诣太皇太后皇太后宫、问安　　

○辛未。河南巡抚郎廷相、丁母忧。命回旗守制　　

○予故正黄旗散秩大臣顾应、原任河南开归总兵官高第、祭葬如例　　

闰七月。甲戌朔。升正红旗副都统杰殷、为护军统领　　

○乙亥。上诣太皇太后宫、问安　　

○谕宗人府、贝子尚善、性行端良、凡事小心敬慎、勤劳为国。著仍复多罗贝勒　　

○丙子。予故蒙古副都统哈什马、祭葬如例　　

○户部议覆、吏科给事中赵之符滇省赋税一疏、查顺治十六年、出征云南时、平西王并经略巡抚等会议、因粮米不敷、以四斛作一石徵收。今地方已定、此加徵两斛米麦、应于康熙十二年为始、除免。从之　　

○丁丑。以候补副都统喇哈、为镶黄旗蒙古副都统　　

○达赖喇嘛、遣使进贡。赏赉如例　　

○以吴喇忒故镇国公阿玉锡子诺门、袭爵　　

○戊寅。上诣太皇太后皇太后宫、问安　　

○升太仆寺卿钱綎、为太常寺卿　　

○己卯。予故致仕太子太保礼部尚书乌赫、祭葬如例　　

○免浙江太平、松阳、景宁三县、康熙六年分民欠地丁银两　　

○庚辰。上诣太皇太后宫、问安　　

○免湖南常宁县、康熙三四五年分民欠地丁银两　　

○调正红旗蒙古副都统觉罗杜尔巴、为满洲副都统　　

○辛巳。户部议覆、浙江巡抚范承谟浙省白粮一疏、查全书内、嘉兴府、每正米一石、加耗米八斗、湖州府、每正米一石、加耗米五斗五升、俱征糙米、令运丁舂办。今据该抚疏称、运丁舂办稽迟、请将两府正白米一石外、概给白耗米四斗五升、诚为军民两便。应刊入全书遵行。从之　　

○予故护军统领费雅思哈、祭葬。谥僖恪　　

○壬午。吏部尚书对喀纳等疏言、九卿会议、凡书办犯赃、系在京部院者、司官虽不知情、拟罚俸六个月。其在外省者、或官吏通同婪赃、官则脱卸、吏承其罪、亦未可知、仍照失察例革职。若官果不知情、免革职、罚俸一年。上责之曰、衙役作弊、小民受害无穷。所司官、理应从重处分、以清积蠹。今尔等俱已富贵、不念小民困苦、惟恐重处属员、致有干涉。故将在外在京、分别定议、明系瞻徇。朕擢尔吏部尚书、自应殚心为国。矢公报效、乃粉饰阿徇、毫无主见、殊负朕委任之意　　

○甲申。免顺天府固安县、本年分水灾额赋、直隶内黄、魏县、本年分旱灾额赋有差　　

○乙酉。上诣太皇太后宫、问安　　

○升左通政白尚登、为太仆寺卿　　

○丙戌。喀尔喀车臣济农台吉、遣使进九白年贡。宴赉如例　　

○以原任贵州巡抚佟凤彩、为河南巡抚　　

○丁亥。召狭西布政使杭爱、谕曰、朕以尔才能、向欲内用、今因外省事重、特授此职。督抚之下、藩司职掌重大、不但所司钱谷、凡属员臧否、皆关系焉。尔须持身清正、表率下僚。若有贪恶官史、勿得徇纵、申详督抚、即行参奏。地方百姓、尔必加意抚绥。克尽忠诚、以副朕简用之意。如果贤声克著、朕当优擢　　

○谕刑部、设立刑法、原以戢奸禁暴、必事情重大、方可用刑严讯。近见内外问刑衙门、尝有滥用夹棍、致毙人命者、朕心殊为不忍。以后审问事情、尔等务加详慎、勿得轻听问官、不分轻重、动辄夹讯、希图草率结案。仍将审事官员、严加申饬、不时稽察。其有任情滥刑者、即行指实题参。务使重刑不得滥及无辜、以副朕矜恤民命至意。若有不应夹讯之人、擅用夹棍、及罪不至死、径行夹死者、应作何处分、尔部会吏兵二部、定议具奏。寻议、若内外问刑官、将案内应夹罪不至死之人、夹讯致死者、罚俸一年。将不应夹讯之人、擅行夹讯者、降一级留任。或被夹之人、即时身死者、降三级调用。或叠行夹讯致死者、革职。若有别项情由、按罪定拟。其司官有将不应夹讯之人回堂、堂官不行详慎、轻听夹讯者、罚俸六个月。从之　　

○以多罗顺承郡王勒尔锦、掌宗人府事　　

○以故三等阿思哈尼哈番雅喇亲弟之子杨寿、袭职　　

○戊子。上御太和殿视朝。文武升转各官谢恩。次朝鲜国使臣李木□垔等行礼　　

○以翰林院编修郭棻、为河南乡试正考官。户部主事邓秉恒、为副考官　　

○己丑。上诣太皇太后皇太后宫、问安　　

○谕讲官等、方今秋爽、正宜讲书。尔等即于二十五日进讲　　

○喀尔喀厄尔德尼伊尔登台吉、遣使进九白年贡。宴赉如例　　

○癸巳。上诣太皇太后宫、问安　　

○文华殿大学士冯溥、以老乞休。慰留之　　

○予故义王孙徵淳、祭二次、造坟立碑　　

○升前锋参领纪尔他布、为正红旗蒙古副都统　　

○甲午。以江南沭阳县水灾、将本年分正耗漕米、俱令折徵、并免漕赠银米　　

○免山东鱼台县、本年分虫灾额赋十之三　　

○内阁、翰林院题、翰林职掌、专事纂修、与部院衙门不同。若非优通文义、难以办理。嗣后满洲侍读学士以下各员缺、应听该衙门、照品级考开载应升官员内、择文义优通者、拟正陪咨送吏部题补。从之　　

○乙未。免河南汲县、新乡、胙城三县、本年分旱灾额赋有差　　

○丙申。以翰林院检讨杨仙枝、为山东乡试正考官。内阁中书张鹏、为副考官。行人司行人余国柱、为山西乡试正考官。内阁中书张衡、为副考官　　

○丁酉。谕吏部、庶吉士李录予等、学习已久。今加考试、应分别授职。除蔡启僔、孙在丰、徐乾学、已授修撰、编修外。李录予、张英、牛纽、李光地、朱典、陈梦雷、耿愿鲁、赵文煚、王掞、朱阜、王维珍、孟亮揆、王宽、祖文谟、俱著授翰林院编修、检讨。车万育、唐朝彝、黄斐、孔兴釪、俱著以科道用。德赫勒、博济、沈独立、程文彝、李玠、李梦庚、张鹏翮、高璜、许孙荃、刘恒祥、吴本立、俱著以部员用　　

○予故正黄旗散秩大臣马哈、祭葬如例　　

○戊戌。上御太和殿视朝。文武升转各官谢恩　　

○己亥。上诣太皇太后宫、问安　　

○索伦副都统品级扎木素等、进贡貂皮。赏赉如例　　

○辛丑。上诣太皇太后皇太后宫、问安　　

○吏部议覆、河南道御史严曾榘疏言、凡异途出身之人、不得以正印官用。如果有才能称职之员、该督抚特疏保举、吏部方以正印推升、此定例也。伏见卓异之员、皆令该督抚疏内、开列本官所行事实。保举异途人员、反不开列事实、恐庸才得以冒滥。请嗣后督抚保举异途出身等官、亦于疏内开列事实。应如所请。从之　　

○命狭西富平、蒲城、二县粮米、永行改折　　

○免狭西西安、凤翔、汉中三府属、康熙四五六年分未完存留银米　　

○壬寅。免江南仪真卫、康熙元年三年分军欠地丁钱粮　　

八月。癸卯朔。免山西潞城县、本年分雹灾额赋十之三　　

○以鄂尔多斯故镇国公索诺穆子杜棱、袭爵　　

○甲辰。秋分。夕月于西郊。遣都统觉罗画特行礼　　

○命发淮安库银、赈济邳州、宿迁、桃源、清河四州县、水灾饥民　　

○丙午。上诣太皇太后皇太后宫、问安　　

○免山东潍县、本年分蝗灾额赋　　

○丁未。遣大学士李霨、祭先师孔子　　

○议政王大臣等议覆、御史孟熊飞疏言、孙可望、系流寇张献忠余党、扰乱边陲。后为夥贼李定国所败、众散势孤、穷蹙乞降。前有重大之罪、后无纤微之劳、我国家格外殊恩、授以义王显爵。及伊身死。已袭替二次、今孙徵淳故、若仍令再袭原爵、则后此世世冒滥无已。况本朝定制、从无投诚官员、世袭罔替之例。请将孙可望王爵、停其袭替。或减等降封。查孙可望投诚来归、越封义王、两次准袭、实已过分、应如所请、降授义公。又疏称伊斯丹津、单身来归、锡之王爵、无非柔远至意。但上朝时、与宗室诸王、比肩同列、似亦非宜。或随本旗行走、或应另坐何处、乞敕部定议。查伊斯丹津、投顺封王、已经与宗室诸王、同列年久、应无庸议。得上□日、义王降为公、其公衔止加一义字、于例不合。又伊斯丹津、单身逃归、并无大功、遽授王爵太优。著一并再议具奏　　

○戊申。祭大社大稷。上亲诣行礼　　

○以翰林院修撰蔡启僔、为顺天乡试正考官。编修徐乾学、为副考官　　

○辛亥。太宗文皇帝忌辰。遣官祭昭陵　　

