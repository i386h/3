<!-- { "loadSidebar": true } -->
○议政王大臣等、会议都统阿密达、在平凉攻战时、我兵退回、不能禁阻、拟革都统佐领。上曰、阿密达为人颇优、且劳绩甚多、著革去佐领、降五级、从宽留都统任　　

○升参领阿毓玺、为归化城右翼副都统　　

○以镇国公哈尔萨、为宗人府右宗人　　

○户部议覆、河南巡抚王日藻条奏、开垦豫省荒地事宜。一、宜借给牛种、请将义社仓积谷、借与垦荒之民、免其生息、令秋成完仓。一、宜招集流移、凡外省民垦田者、如遇他处已往事发、罪止坐本人、勿得株连容隐。一、宜严禁阻挠、凡地土有数年无人耕种完粮者、即系抛荒、以后如已经垦熟、不许原主复问。一、新垦地亩、请暂就该县下则、承认完粮、俟三年后、仍照原定等则输粮。均应如所奏。得上□日、依议。这开垦荒田地方、仍著该管官员、严行稽察。勿得借端、招集逃盗奸顽匪类、致滋扰害　　

○庚申。万寿节。上率诸王、贝勒、贝子、公、内大臣、大学士、侍卫等、诣太皇太后皇太后宫、行礼毕。御太和门。王以下、文武各官、上表行庆贺礼。次厄鲁特使臣等行礼。停止筵宴　　

○遣官祭福陵、昭陵、孝陵、仁孝皇后、孝昭皇后陵　　

○遣官祭真武、东岳、城隍之神　　

○辛酉。升参领张素义、为正白旗汉军副都统　　

○复设直隶阜平县知县、典史、教谕、各一员　　

○兵部议覆、云南驿传道郭廷弼等、解送部拨赖塔军前马二千匹、止送到七百余匹、其余马匹、行查违限未报、应交与吏部议处、其马匹、仍令该抚确查。上曰、此马原拨闽省、由闽省转送粤东赖塔军前、因赖塔进剿云南、又追送至滇中、此三省路途遥远、山径崎岖难行、马匹多毙是实。伊等不能赔补、故不报明、以致违限。如责令赔补、似属冤抑。从前定例、令赔补马匹者、因用兵之际、不如此、恐送马人员、任意怠惰、以致马匹多毙耳。今四方平定、著免行查赔补。其迟报各官、亦免议　　

○壬戌。大理寺卿张云翼、疏请回籍省亲。允之　　

○以三等阿思哈尼哈番苏永祚、为正白旗满洲副都统　　

○癸亥。上幸南苑行围　　

○调刑部右侍郎熊一潇、为兵部督捕右侍郎　　

○甲子。谕刑部、国家设立问刑衙门、期于明罚敕法、弼教化民、必审鞫精详、谳决平允、而后民情悦服、冤抑毕伸。近见尔部审理大小事件、每多草率因循、瞻徇舛错、全无振刷省改。如听讼之时、两造是非、自应分别定案、因意有偏私、往往不问曲直、勒令和息、或逼撤原状、含糊完结、以致奸顽幸免、良善含冤。又如入官财物、奉差籍没官员、不能廉洁自持、据实册报、乃恣意侵盗、竟饱私囊、贪黩成风、暋不畏罪、殊非人臣奉公守法之谊。至于审事官员、胶执己见、听断不公、或更改口词、图遂私意、或恐吓犯证、不令直供、或妄肆株连、稽延月日、或怠玩疎忽、苟且告竣、此等弊端种种、难以枚举。嗣后堂司各官、俱著洗心涤虑、痛改前非、一切刑名事务、必令情法允协、无枉无纵、恪遵法纪、持廉秉公、以副委任之意　　

○又传谕、前朕知工部情弊、逐一厘剔、今少觉整理、尔刑部弊端、朕无不悉知。自后永行改革则已、倘仍因循如故、将尔等弊端摘发一事、毋望幸免、亦毋望止于罢斥已也。伊等又每云、身为堂官、笔帖式胥吏所作弊端、焉能悉知、止因才力不及、未能察出、伊等暨禅塔海、岂非笔帖式出身乎。断难以不知情弊为辞。朕时加咨访、诸事尚且知觉、伊等诿为不知、可乎。朕已洞鉴、故尔申饬。务将夙弊、尽行除革。毋忽　　

○宴衍圣公孔毓圻等于礼部　　

○理藩院议覆、多罗贝勒松阿喇布、游牧地方狭小、应令于定边界外、暂行游牧。上问大学士、此事尔等云何。明珠奏曰、臣等之意、若此地暂予游牧、将来撤还、彼必谓久许游牧、又何撤为、如此、则日后似有未便。上曰、理藩院甚为含糊、并未详加揆度。著遣该衙门堂官一员、详阅地方情形来奏　　

○乙丑。升甘肃布政使雅思哈、为都察院左副都御史　　

○二等侍卫梁鼎、以行贿革职、将所袭三等阿思哈尼哈番世职、以其子梁祚昌、袭替　　

○丙寅。上诣太皇太后宫、问安　　

○贵州贵西道杨大鲲疏言、贵州平大黔威四府、原系水西一隅、吴逆务张其功、设立四府、并设流知府、通判、经历、各四员、及三镇一协、其实民少官多、请将四府、酌改二府、其粮差各务、仍设土官分掌。至协镇官兵亦行裁并、量留二镇。得上□日、著差兵部侍郎库勒纳、会同该督抚提督一并议奏　　

○丁卯。上御太和门视朝。文武升转各官谢恩　　

○福建提督施琅疏言、进剿台湾、选派水陆官兵、已足办贼、平阳总兵官朱天贵所部之兵、似不必更留福建、虚糜粮饷、请发回原汛。议政王大臣等、议知所请。得上□日、提督施琅、进剿台湾、深入海岛、朱天贵及原带官兵、仍留福建、在后策应、听施琅调遣　　

○戊辰。赐军政卓异山东文登营副。将王秉耀等八人、蟒袍有差　　

○己巳。谕差往贵州酌议土司事宜兵部侍郎库勒纳等、曩时逆贼吴三桂、见土司富厚、因起兵收服之、今既归顺、议者往往不同、或云、土司系外彝、即令土官管理、易于行事、不可遂取其地。或云、土司予以大职、令其管理事务、恐有权柄、不为我节制。或云、我所取之地、何复令彼管理、仍取之为便。或云、设流官管理、可多得钱粮。朕思土司地方、止有大定、黔西、威宁、平远四府、钱粮亦不甚多、今遣尔等前往、务善为区处、使可永远遵行、尔等即定议来覆、毋得游移两可　　

○议政王大臣等议、正黄旗蒙古都统穆占行间情罪、应即行处绞。籍没家产。上曰、穆占在保宁、谎称粮米已经运到、在秦州交战时、不临阵指挥、远立观望在辰州、推诿不救永兴、以此坐罪、固宜。但伊劳绩、约有二百六十处、他人劳绩四五十处、尚行抵罪、伊有如许劳绩、独不可相抵乎。这所议稍过、著再议。寻议覆、穆占应革去都统、阿达哈哈番、籍没家产妻及未分家子、交内务府。得上□日、著革职。余俱从宽免　　

○和硕简亲王喇布、以军机削爵、命以其弟雅布、袭封和硕简亲王　　

○以左春坊左庶子王封溁、右春坊右庶子邵吴远、俱充日讲起居注官　　

○调正红旗蒙古都统彭春、为满洲都统　　

○庚午。议政王大臣等会议、原任正红旗都统、今升西安将军希福、与长沙出城拒敌之贼交战失利、应革去将军、及恩诏所得拜他喇布勒哈番。至伊父所有二等阿达哈哈番、仍令应袭之人承袭。上曰、希福劳绩甚多、著革去拜他喇布勒哈番、从宽仍留将军、及伊父二等阿达哈哈番。又议镶蓝旗蒙古都统喇赛、在永兴时、贼兵来犯、尚未立营、不能攻破、应革去都统佐领。上曰、喇赛、在永兴固守甚力、颇有劳绩、为人亦优、著革去佐领、仍留都统　　

○给广东南澳阵亡官兵、恤银有差　　

○户部等衙门议覆、各省粮船重运回空违限处分。得上□日、漕运关系重大、一切定例、务期永远可行。河道浅深、风势顺逆、各有不同、或遇积雨泥泞、纤路阻坏、易致稽迟、若一概从严处分、恐经管各官、徒被参罚、旗丁人等、亦受苦累、究于挽运无济。漕运总督、管理粮船、是其专责。漕粮过准、及回空之时、应令漕督身往来催趱、毋致贻误　　

○辛未。上诣太皇太后宫、问安　　

○先是、上谕、秦省地方辽阔、西安、汉中、关系更为紧要。应将八旗满洲蒙古汉军官兵添设、镇守省城、于此内酌量分拨、驻防汉中。寻兵部议、江南乃承各省水陆要地、亦应与西安一体均派、添设八旗满洲蒙古兵丁驻防、请将西安右翼四旗三千满洲兵丁内、留兵二千。其一千兵丁、发往江宁。再将京城右翼四旗满洲蒙古一千兵丁、发往江宁、添设驻防。江宁左翼三千兵丁内、留兵二千。其一千兵丁、发往西安。再将京城左翼四旗满洲蒙古一千兵丁、发往西安、添设驻防。再从京城将八旗汉军甲兵、拨出二千名、发往西安。此二千汉军甲兵内、每翼设汉军副都统一员、每旗设驻防协领各一员、防御各四员、骁骑校各四员、于西安驻防兵内、拨出满洲兵丁一千名、汉军兵丁一千名、在汉中驻防。其副都统等官、量其兵丁、派出驻防、仍令西安将军统辖。查近议荆州驻防、发往兵丁三千六百余名、每旗设驻防协领各一员、佐领七员、防御七员、骁骑校七员、今西安江宁设八旗驻防官员、亦应照荆州设立、将西安、江宁、所有兵丁、及从京发往左右二翼兵丁、抽调分驻。得上□日、江宁、西安官兵、互相抽调驻防、道路遥远、恐驿站烦扰、致累兵民。应将自京发往荆州官兵、分驻江宁、西安。将江宁西安互调官兵、移驻荆州。著再确议具奏。至是、部覆将江宁、西安、所调兵丁各一千名、佐领各三员、骁骑校各三员、移驻荆州。见从京师拨往荆州、八旗满洲蒙古、每佐领下甲兵各六名内、左右两翼、各兵一千名、每旗佐领各三员、骁骑校各三员、发往江宁、西安。余俱照前议。从之　　

○升奉天府府尹高尔位、为刑部右侍郎　　

○升参领毕力克、为归化城左翼副都统　　

○以内大臣伯四格、掌銮仪卫事务　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十二年。癸亥。夏。四月。癸酉朔。享太庙。上亲诣行礼　　

○上幸玉泉山　　

○甲戌。议政王大臣等议、将军噶尔汉、既闻贼信、不即亲统官兵、赴房县救援。以功抵罪、应革将军。免籍没。上曰、噶尔汉原因其人堪用、简授将军。著降五级留任　　

○乙亥。命添造京仓廒、八十一座　　

