<!-- { "loadSidebar": true } -->
监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿

大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉

敕修　　

康熙二十七年。戊辰。十二月。庚子朔。升内阁侍读学士星安、为内阁学士兼礼部侍郎　　

○以西安将军希福、为正红旗蒙古都统　　

○升参领燕泰、为荆州副都统　　

○兵部题、礼部尚书熊赐履、奉差浙江审事。适丁母忧、应回籍守制。请另遣部院大臣一员前往。得上□日、著兵部尚书张玉书、前往审理　　

○辛丑。兵部遵谕议覆、凡赴部候选武职人员、应查有战功实绩者、应免其部考、即准注册推补。其余各项人员、仍照定例、以考射合式者序用。至考射之时、臣部堂官亲身分阅。从之　　

○壬寅。免江西宜春等十二州县、本年分旱灾额赋有差　　

○癸卯。升左副都御史李廷松、为总督仓场户部右侍郎　　

○以散秩大臣一等伯阿席坦、为前锋统领　　

○甲辰。恭建福陵神功圣德碑。御制碑文曰、惟天眷祐下民、绥靖方域。笃生我皇曾祖太祖高皇帝、肇兴东土。奋师一旅、式辟皇图。大武布昭。深仁洋溢。用造我国家万亿年丕丕基。骏德鸿功、于烁显懿。驾轶亘古。予小子纂承洪绪。既奉册宝、崇上尊谥。载辑徽猷、炳垂方策。惟陵寝宜有功德之碑。敬述大略、永勒贞珉。叙曰、太祖承天广运圣德神功肇纪立极仁孝睿武弘文定业高皇帝、姓爱新觉罗氏。讳弩尔喀齐先世发祥长白山之阳。祯符神贶、历著休徵。至皇始祖肇祖原皇帝、式廓旧业、寖炽寖昌。又五传、至显祖宣皇帝、世济其勤。流长积厚。景运懋集。神器攸归。诞启我太祖高皇帝、显祖之长子也。宣皇后娠十有三月、乃生。龙颜凤目。丰颐大耳。天表玉立。举止非常。少不饮酒嬉戏。称为聪睿贝勒。及长、骑射绝伦。雄略盖世。用兵无敌。而又至诚御物。大度容人。先是有望气者、言满洲将生圣人、统一诸国。至是满洲长白山、及东海扈伦诸部落、争相雄长。癸未春、苏克苏浒河部图伦城、有尼堪外兰者、阴构明军、首逞大难于我。时太祖皇帝年二十有五、泣血誓师、枕干问罪。以遗甲十三副、攻尼堪外兰。克图伦城。复攻之于甲板。诛诺米纳、奈哈达。取撒尔湖城。时异已猜忌、包藏祸心、伺间窃发。天威所慑、罔弗兽惊鸟散。遂俘兆佳城长李岱。取马儿墩。平定董鄂、哲陈、浑河等部。丙戌、秋、擒斩尼堪外兰于鹅尔浑城。戎首服辜。先声震叠。环境诸国、相继削平。既而叶赫、哈达、吴喇、辉发、科尔沁国、席北、卦尔察、朱舍里、纳殷路九姓之国、合兵三万人、分道来侵。侦者夜告。太祖皇帝安寝达旦。蓐食济师。歼其渠首。余部皆溃。斩级四千。获马三千匹。铠胄千副。群方詟服。及增筑城墉。修饬法制。创制国书。开金银矿铁冶。所产蠙珠织皮、通厥贸易。财用殷阜。肇立军制。师律精严。国势日盛。丙午冬、蒙古五部落尊太祖为神武皇帝。岁时朝贡。络绎相望。而哈达、辉发、吴喇、数渝盟。先后征讨、悉定其地。每当军行、輙见五色云亘天、祥光四塞。立奏钜功。远迩翕服。益四旗为八。设固山、梅勒、甲喇、牛录额真、递相统辖。命佐领下、各出牛种屯田。积谷贮仓。置理政听讼大臣。缓刑慎狱。野无剽窃。路鲜拾遗。国中大治。帝业已成。贝勒大臣、集议劝进。丙辰春正月、恭上尊号曰、覆育列国英明皇帝。建元天命。时年五十有八。越二年、定策征明。明政久弛。弃绝和好。援我仇讐、荡摇我边陲。于是誓告有众、类帝祃旗而行。遂拔抚顺、降台堡五百所。继下清河。明大举称兵、会于沈阳、号四十七万、张左右翼。左翼以杜松、王宣、赵梦麟、张铨、由浑河出抚顺关。马林麻岩、潘宗颜、由开原合叶赫兵、出三岔口。右翼以李如柏、贺世贤、阎鸣泰、由清河出鸦鹘关。刘綎、康应乾、合朝鲜兵、出宽奠口。向董鄂四路来侵。太祖皇帝分精骑奋击、大破其众、五日而悉歼之。城界凡。取开原。破铁岭。灭叶赫。五年、克辽阳、沈阳。定议建都。始筑东京。寻取广宁。拔抚顺。十年、迁都沈阳。由是东渐海。西讫辽。南及朝鲜。北暨嫩、乌龙江。以至使犬、诺落、诸路、罔不臣服太祖皇帝神武天锡。决几制胜。变化若神。每战、輙单骑深入。裹创斩馘、神色不动。善驾驭材雄、推心置腹。抚纳降附、弃捐忿隙、恒予擢用。法所当坐、虽亲昵罔所私。攻拔城邑、严禁军士、安辑居民。是以群策竞奋。率土思归。御极以后、拓地开疆、日不暇给。而躬勤于听览。留神于载籍。修德纳谏。亲贤远奸。建二木于门、俾下情欲达者、书之以进。尚宽大。崇节俭。睦宗亲。厚风俗。重农桑。赈穷乏。垂示典训、荡平正直、允为万世法程。猗欤盛哉。天命十一年、八月、庚戌、崩。圣寿六十有八。在位十有一年。天聪三年、二月己亥、葬福陵天柱山。崇德元年四月、上尊谥承天广运圣德神功肇纪立极仁孝武皇帝。庙号太祖。康熙元年四月、加上尊谥。于戏。有明德衰。海＜宀禹＞板荡之时、生民颠隮之会。我太祖皇帝应运蹶生。手提天戈、披榛辟莱、栉风沐雨、扫边陬如破竹。定辽左若建瓴。戡乱求宁、非富天下。功极于配天。道隆于昌后。历稽曩代创业垂统之君、未有迈此缔造忧勒、经纶宏远者也。瞻赫濯之如新。抚承平之永赖。歌思光烈、曷罄名言。谨拜手稽首而作颂曰、天造大邦。勃兴东极。长白山高。苞符开辟。＜鸟乚＞鸟生商。履武诞稷。奕叶炳灵。肇基王迹。太祖龙飞。旋乾转坤。齐徽炎昊。比烈羲轩。时惟草昧、陟巘降原。一成奋起、雷动云屯。蠢尔仇方、敢作牙檗。赫斯一怒、恭行天伐。寝甲枕鞍、神勇迅发。巨憝授首、戎心式遏。奇谋倜傥。远略深沉。内构者挫。外讧者禽。单师十百、摧彼强邻。九邦溃糜。四路扫尘。□□隹冏□贰则诛。归诚则抚。义问宣昭。仁施恩普。大畏小怀。实扬我武来庭来王。日辟疆土。疆土既辟。历数在躬。膺图受箓。响应景从。三才协轨。百灵潜通。指麾荡涤。振落发蒙。觇敌乌集。济师冰泮。夹日贯月、卿云糺缦。不义是征。功成惟断。秉钺称干。帝心厌乱。环山负海。风靡云披。朱旗疾卷。汗马争驰。后我斯恫。歌舞迎师。纪元颁朔。建策开基。爰定军营、森罗鹅鹳。步伐止齐。井牧相捍。爰建国都、屹峙屏翰。扼吭拊背。皇居攸焕。爰命分职、勖哉臣邻。爰慎折狱、恤哉祥刑。爰达民隐、鞀铎重陈。爰制国书、蚪斗更新。訏谟孔彰。风规浑噩。禹誓汤征、千秋继作。声灵覃敷、东西南朔。大统乃膺。新命乃廓。既诒既翼。如镐如丰。九围是式。万国来同。卜年卜世、惟太祖功。巍巍荡荡。昭格苍穹。右享郊坛。敷时思绎。炳耀图书。辉煌球璧。景瞻福陵、神丘是宅。百川萦朝。群山拱揖。葱茏王气。松揪郁苍。玉衣永镇。弓剑长藏。亿载顾慕、春露秋霜。树兹穹碑。锡嘏无疆　　

