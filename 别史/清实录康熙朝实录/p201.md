<!-- { "loadSidebar": true } -->
○甲午。上诣太皇太后宫、问安　　

○上御太和门视朝。文武升转各官谢恩、次喀尔喀、厄鲁特、吐鲁番、使臣等行礼　　

○丁酉。上诣太皇太后宫、问安　　

○定远平寇大将军固山贝子章泰疏言、署副都统郗佛、率每佐领兵一人、自四川来至云南。今云南粮饷甚艰。且满汉官兵、亦已足用。大渡河与云南相去甚远。恐后来劳惫之兵、难以全至、不可不预为筹画。上谕、云南见在粮饷未充、兵已足用。其自蜀赴滇之兵、已渡大渡河者。副都统席卜率之、驻建昌、仍听大将军贝子章泰等调遣。未渡河者。令席卜委一人为首领、还驻成都、听总督哈占统辖　　

○以翰林院侍读学士董讷、为顺天武乡试正考官。编修王顼龄、为副考官　　

○喀尔喀彭楚克台吉等、遣使进九白年贡。宴赉如例　　

○戊戌。上幸芦沟桥。阅放红衣大礟。回宫　　

○叙恢复海澄厦门功。加福宁总兵官黄大来、为右都督。漳州总兵官吴三畏、为都督同知。余员俱加等授职有差　　

○己亥。喀尔喀车臣汗、遣使察罕衣忒黑尔图等进贡。上命理藩院尚书阿穆瑚琅等、传谕曰、朕闻边地之人、与尔边人、互相窃夺。念尔汗每年进贡不绝。朕即戒饬我边地之人。尔亦须加慎钤束。又巴尔虎、纳木渣尔、喀木济汉人等、于我边地、每行窃盗。此皆尔之所属。因念尔恭顺、不加处分、已行文尔处往察。如果尔之所属、尔即拘齐照例治罪。若非尔所属、即回文报明　　

○叙投诚杀贼恢复铁索桥功。加土司总兵官龙天祜、为左都督　　

○庚子。上诣太皇太后宫、问安　　

○以理藩院差遣事烦。令每旗添设员外郎各一员　　

○以固山贝子章泰、为宗人府左宗正　　

○辛丑。上诣太皇太后宫、问安　　

○壬寅。以乌朱穆秦故多罗额尔德尼贝勒莫利海子鄂齐尔图、袭爵　　

○予故内大臣二等阿思哈尼哈番塞尔格克、祭葬、谥勤敏　　

○癸卯。上诣太皇太后皇太后宫、问安　　

○礼部议覆、吐鲁番贡物、请照康熙十二年例进贡。得上□日、吐鲁番地处僻远。犬马等物、嗣后免其进贡　　

○殉难四川提督王之鼎丧至。遣内大臣塔达、公福善、赍茶酒、往郊外迎奠　　

○予故散秩大臣佐领巴特玛、祭葬如例　　

○甲辰。谕礼部、朕恭奉圣祖母太皇太后慈谕。自古帝王、慎简淑德、备秩宫闱、以襄内政。历稽往制、典礼攸隆。贵妃佟氏、温惠端良。壸仪懋著。今进封为皇贵妃。钮祜卢氏、恭和淑慧、令范克昭。今册封为贵妃。惠嫔纳喇氏、宜嫔郭罗洛氏、德嫔吴雅氏、荣嫔马隹氏、秉质柔嘉。恪勤内职。今进封惠嫔为惠妃。宜嫔为宜妃。德嫔为德妃。荣嫔为荣妃。尔部即选择吉期。开列仪注。具奏　　

○议政王大臣等议奏、云南大兵、供亿浩繁。将军总督赵良栋、自狭西率领进剿官兵、宜暂留五千于云南。余俱令发还狭西。俟云南省城既复、所留之兵、亦即发回。上谕、将军总督赵良栋、宜设督标经制官兵。可取前任云贵总督标下随征之兵补入。如不足、更以云南投诚支粮之兵补入。其管兵官员、听赵良栋选才能拟补具题。既设此兵。其原统进征云南绿旗官兵、劳苦日久、俱令发回狭西、固守各汛。狭西为边疆重地、关系甚要。赵良栋进剿时、曾留官兵于四川、防守要隘。总督哈占、可拨四川官兵、更代防守。此狭西官兵、亦速发回原汛、固守疆圉　　

○调吏部右侍郎管刑部左侍郎事陈一炳、为兵部右侍郎　　

○乙巳。上幸南苑行围。回宫　　

○赠狭西阵亡副将李弘鉴、都督佥事。守备米之顺、都司佥书。予祭葬。各荫一子、以卫守备用　　

○丙午。理藩院题、盗马罪犯阿毕大等五人、应立决、家产妻子、请给失马之人。上曰、朕念人命关系重大。每于无可宽贷之中、示以法外得生之路。书所谓罪疑惟轻也。阿毕大等、家产妻子、既给失马之人。若本犯免死、给与为奴。则失马者、得人役使、于法未为不当。嗣后著为定例　　

○福建水师提督施琅疏言、督抚均有封疆重寄。今姚启圣、吴兴祚、俱决意进兵。臣职领水师、征剿事宜、理当独任。但二臣词意恳切、非臣所能禁止。且未奉有督抚同进之上□日。相应奏闻。得上□日、总督姚启圣、统辖福建全省兵马、同提督施琅、进取彭湖、台湾。巡抚吴兴祚、有刑名钱粮诸务。不必进剿　　

○丁未。上诣太皇太后宫、问安　　

○升左通政张可前、为太仆寺卿　　

○湖广提督徐治都疏言、臣所领在重庆夔州绿旗官兵、多患病疫。得上□日、徐治都标下官兵、进剿四川、效力日久。今哈占已经回川、将徐治都所属官兵、著令速回湖广　　

○谕兵部、凡驰递军机、转输兵饷、所关綦重、刻不容缓。今修造铁索桥、恐稽迟时日。闻盘江可造浮桥。贵州巡抚杨雍建、速行监造浮桥。其铁索桥、俟钱粮充足之日、该督抚题明、动支正项钱粮修造　　

○戊申。上诣太皇太后宫、问安　　

○苏尼特多罗杜楞郡王阿毓锡等、来朝进贡。上命内大臣奇塔特等、传谕曰、去岁因尔国饥荒、朕心悯念。近状如何。阿毓锡奏曰、去岁甚苦、今岁蒙皇上赈济、米粟牲畜、已得苏息。又谕曰、观尔属下众台吉、服用甚是不堪。尔为部落之主。所属人等、当矜恤抚养、岂可不抚恤下人、独自享用乎。且尔国之人、与喀尔喀不和、互相侵扰偷盗、亦为非宜。理应各加严禁。视尔等所属相宜地方、饲牧牲畜、令得遂生。朕为尔外藩人等、每常留意、是以凡事尽知。朕所以再三教诲者、无非欲俾天下人民、各得其所、安生乐业耳。尔其切识朕谕、善养尔民　　

○己酉。免直隶保定县、本年分水灾额赋十之三　　

○予故狭西兴安总兵官都督同知陈奇谟、祭葬如例　　

十一月。庚戌朔。转刑部右侍郎杜臻、为左侍郎。升翰林院掌院学士叶方蔼、为刑部右侍郎、兼翰林院学士　　

○辛亥。上诣太皇太后宫、问安　　

○谕大学士等曰、近日言官参奏、原任太仆寺卿王继贞、原任总兵官郭义。朕念从贼者、前既有上□日宽宥、今又加诛戮。于前上□日未符。若大恶如马宝、夏国相、胡国柱、王永清等、朕决不恕。其余若尽论诛、则金光祖等诸人、亦皆诛之、不太甚乎。其失节从贼者、令革职放回原籍、以示宽典　　

○壬子。增顺天乡试生员中额五名　　

○甲寅。上御太和门视朝。文武升转各官谢恩、次苏尼特、喀尔喀、进贡使臣等行礼　　

○以原任福建提督诺迈、为镶蓝旗汉军都统　　

○光禄寺卿马世济疏言、孙延龄反叛时。父马雄镇、母李氏、妻董氏、全家殉节。今父已追封太子少保兵部尚书。乞照父品级、封母李氏、赐给诰命。得上□日、马雄镇矢竭忠荩、全家死节、深为可悯。李氏、照其夫所封品级、给与诰命。董氏、亦照夫品级、给与应得诰命　　

○丙辰。谕吏部、兵部、总督哈占、蔡毓荣、率兵剿贼、直抵云贵。劳绩懋著。可复其原官　　

○免直隶霸州、本年分水灾额赋十之三　　

○丁巳。上诣太皇太后皇太后宫、问安　　

○以原任翰林院掌院学士陈廷敬、补原官　　

○戊午。上诣太皇太后宫、问安　　

○辛酉。冬至。祀天于圜丘。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

○上谕大学士明珠曰、朕顷驻固安、任邱、闻户部官员、将各州县均派草豆、甚为扰民。工部向民间私借柴炭、亦多扰累。又闻部院各官、借称预备差遣、传集穷民、跟随苦累、俱宜严禁。每次巡幸、骚扰百姓者、多系部院各官。可传谕严饬。以后毋得再蹈前辙　　

○予故固山贝子顾尔玛浑、祭葬、谥温简　　

○壬戌。上率王以下、文武大臣侍卫等、诣太皇太后皇太后宫、行冬至庆贺礼。御太和门。王以下、文武各官、上表朝贺。次吐鲁番进贡使臣等行礼　　

○上诣太皇太后皇太后宫、问安　　

○兵部议覆、浙江总督李之芳疏言、海岛贼寇、相继来归。浙省地方无事。请撤回巡察海口郎中布詹等。并停止更换差员。应如所请。从之　　

○癸亥。定远平寇大将军固山贝子章泰、征南大将军都统赖塔等疏报、十月初八日。臣等统率满汉官兵、进薄云南省城下、并力环攻。贼势惶迫无措。二十八日夜。伪将军线緎、胡国柱、吴世吉、黄明、原任都统何进忠、原任巡抚林天擎等、谋擒逆首吴世璠、郭壮图、以献。吴世璠闻变自杀。郭壮图、及其子郭宗汾、皆自刎死。二十九日。线緎等率众出城降。遂擒首谋献计之伪大学士方光琛、及其子方学潜、侄方学范、至军前。磔之。戮吴世璠尸、传首京师。伪官弁一千五百八十余员、兵五千一百三十余名、俱投诚。云南平。得上□日、览贝子等奏、统领满汉官兵、遵奉成命、恢复云南省城、疆宇荡平。具见筹画周详、调度有方。剿抚并用、克奏肤功。朕心深为嘉悦。著从优议叙具奏　　

○章泰、赖塔等、又疏报、伪将军夏国相等、败遁广南。臣檄令土官侬朋、及防守临安总兵官李国梁、率师追剿。直抵西板桥。环围之。塞其去路。夏国相、与伪将军王永清、黄福、李攀龙、杨松魁、率伪属官兵、至军前。各缴伪印劄降。臣等公议、斩李攀龙等于军前。夏国相、为吴三桂壻、乃贼渠著名者。宜送京师正法。又都统希福、追剿逆贼胡国柱等、至云龙州之青里屋。胡国柱度不能脱、遂自缢。伪帅王叙、李匡、皆自焚死。伪将军王公良等、率余众来降。下部议叙　　

○上以云南报捷。诣太皇太后皇太后宫奏闻。行礼。王以下、文武各官、集乾清门行庆贺礼。上命大学士明珠、传谕文武大小官员曰、云南底定。朕当速诣孝陵、躬行昭告。尔等闻之、想有同庆。王以下文武各官奏曰、恭闻捷音、普天同庆。皇上躬诣孝陵致告。上慰世祖章皇帝在天之灵。下遂中外臣民引领之望。臣等不胜欢忭　　

○是日、上诣孝陵。驻跸蓟州　　

○琉球国中山王世子尚贞、遣陪臣毛见龙等、表贡方物。并疏言、臣父尚质、于康熙七年十一月十七日卒。谨遵旧典、请赐袭封。下礼部议　　

○予故内大臣三等伯阿喇密、祭葬如例　　

○甲子。上谒孝陵。率皇子、王、大臣、侍卫等、行礼。奠酒举哀毕。至皇后陵寝。上亲奠酒。皇子等、行礼举哀。是日、驻跸蓟州孙家庄北　　

○乙丑。遣皇子等、诣和硕纯亲王隆禧墓奠酒　　

○丁卯。上率皇子、王、大臣、侍卫等、诣孝陵。读文行大祭礼　　

○戊辰。上驻跸遵化州汤泉　　

○遣皇子等、诣仁孝皇后、孝昭皇后陵。读文致祭　　
