<!-- { "loadSidebar": true } -->
○谕满洲管汉军副都统、参领、向因汉军习俗不善、故以尔等补授汉军副都统、参领、欲训炼其骑射、导率以矩范、一如满洲也。近见并不教以骑射、凡事又不能使之效法满洲、反有不肖者、恐吓汉军、指摘其短、希图索诈。此朕所深悉。嗣后尔等、务加悛改、善为教训汉军可耳　　

○壬申。升内阁学士襌布、为兵部右侍郎。光禄寺卿开音布、为都察院左副都御史　　

○都察院题、商人杨国清等、捐送楠木、日久未收、应将工部堂司官降调。上曰、阿兰泰、傅拉塔、在任未久。傅拉塔、居外任颇优。俱免调用、降级留任。沙赖、饮酒呼卢、陈一炳、旷职无能、俱著革去侍郎。余依议　　

○癸酉。上诣太皇太后皇太后宫、问安　　

○乙亥。升左副都御史王遵训、为户部右侍郎　　

○漕运总督慕天颜疏言、江浙漕运过江、间遇风涛、应设法救护。查民间有渡生船、甚为有益。请仿其式、造船十只、分治两岸。漕船遇风、并出救护。部议不准。得上□日、朕南巡时、亲见京口与瓜洲对峙、往来过渡人等、所关甚重。预备船只、拯救沉溺、多有裨益。此渡生船只、令如该督所题行　　

十一月。丙子朔。上谕都统纪尔他布、御史巴什、锡米图、郎中迈图、员外郎沙拜曰、喜峰口、冷口外、盗贼藏匿山谷、恃强霸占人之妻女、劫掠财物、庄头居民、受其扰害。尔等将喜峰口、冷口、满洲绿旗官兵、酌量带往搜缉　　

○戊寅。转工部右侍郎孙在丰、为左侍郎。升内阁学士徐廷玺、为工部右侍郎　　

○己卯。转工部右侍郎傅拉塔、为左侍郎。以伊尔格图、为工部右侍郎。翰林院侍讲学士赵山、为内阁学士兼礼部侍郎　　

○庚辰。升顺天府府尹徐诰武、为都察院左副都御史　　

○予湖广永兴县阵亡镶白旗拖沙喇哈番吴鲁礼、祭葬如例　　

○辛巳。以礼部左侍郎张英、充经筵讲官　　

○壬午。吏部议覆、左都御史王鸿绪、疏参广东巡抚李士桢、贪污不法、年老昏愦各款。除事在赦前、及款无确据者、无庸议外。李士桢年六十九岁、昏愦是实。应照年老例休致。从之　　

○癸未。升内阁侍读学士石文桂、为内阁学士兼礼部侍郎　　

○甲申。以一等阿思哈尼哈番李正宗、为正蓝旗汉军都统　　

○升左庶子伊图、为光禄寺卿　　

○予故工部尚书汤斌、祭葬如例　　

○乙酉。升左佥都御史卫执蒲、为顺天府府尹　　

○壬辰。冬至。祀天于圜丘。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

○癸巳。上率王以下、文武大臣、侍卫等、诣太皇太后皇太后宫、行冬至庆贺礼。御太和门。王以下、文武各官、上表朝贺　　

○考察天下军政。贪酷官二十六员、不谨官四十二员、罢软官四十四员、年老官八十三员、有疾官四十一员、不及官一百十二员、浮躁官五十八员、分别处分如例　　

○乙未。升正白旗蒙古副都统拖伦、为护军统领　　

○谕大学士等、近见支用修造等项奏销钱粮时、该部不准驳回者甚多。此等奏销、屡行驳回、官员未必捐橐补给、亦止派取民间耳。如此、则百姓愈苦。向因需用孔亟、故奏销者未即准行。今公帑并非匮乏之时、奏销案件、不必驳回、即应完结。此等事不行驳回、在官员既可省案牍、而于百姓、尤大有裨益也。可传谕九卿詹事科道　　

○又谕曰、凡参劾贪官、其受贿作弊之处、因未曾亲睹、无所凭据、畏缩而不行参劾者甚多。今间有弹章、亦止据风闻参劾耳。岂有身与之通同受贿作弊、而顾肯参劾之耶。向者、原有风闻纠弹之例。辅政大臣停止。今再行此例、贪官似有儆惧。若有挟讎参劾者、审明果系挟讎、自有反坐之典在。可传谕九卿詹事科道　　

○又谕曰、今闻外藩蒙古、出汛界、侵害抢掳喀尔喀之巴尔虎等蒙古者甚多。以后著严行禁止、毋使妄行。可传谕理藩院　　

○直隶各省提督总兵官、以军政自陈。福建海坛总兵官傅魁、山东登州总兵官林宗、各降二级调用。狭西凉州总兵官高孟、以原品休致　　

○科尔沁辅国公图纳黑故。遣官致祭　　

○丙申。太皇太后圣体违和。上在慈宁宫侍疾。亲尝汤药。昼夜不离左右。传谕内阁、非紧要事、勿得奏闻　　

○丁酉。升直隶守道朱弘祚、为广东巡抚　　

○己亥。调正白旗蒙古副都统迈图、为满洲副都统。以一等侍卫文达、为正白旗蒙古副都统　　

○吏部题、顺天学政李应廌差满。得上□日、李应廌声名好。著留任三年　　

○辛丑。谕户部、朕惟自古帝王、统御万方、乂安九有、殚心怀保、节爱攸先、期于物力充裕、爰以惠养黎元、俾膏泽旁流、咸蒙美利。朕自御极以来、轸恤民依、力图休养。惟理财为裕国之大经、蠲贷为爱民之实政、历年敦崇节俭、严核浮冒、盖欲为布德行惠之资。频年以来、各省钱粮、虽已次第蠲免、但江苏所属各郡县、为财赋重地、额徵钱粮、甲于他省。且累岁输将供亿、效力惟勤。兹用大沛恩膏、除漕项钱粮外。所有康熙二十七年应徵地丁各项钱粮、俱令蠲免。二十六年未完钱粮、亦悉与豁除。又狭西省钱粮、前虽已行蠲免、但念该省人民、用兵之际、转输馈饷、效力可念。再宜加恩、以弘乐利。其康熙二十七年应徵地丁各项钱粮、及二十六年未完钱粮、亦俱与豁免。尔部速行该地方官、通行晓谕、务使小民均沾实惠、以副朕爱育苍生至意。如有不肖官吏、借端朦混、及私行重徵者、该督抚指名题参、从重治罪。如该督抚徇隐、不行纠举、或经参奏、或被告发、定行一并从重治罪。尔部即遵谕行　　

○以翰林院侍讲孔俄岱、充日讲起居注官　　

○调河南南汝总兵官柯彩、为狭西凉州总兵官。湖广襄阳总兵官蔡元、为山东登州总兵官　　

○壬寅。谕刑部、朕侍奉太皇太后、朝夕承欢、祗遵慈训、竭诚奉养。今者圣躬偶尔违豫、朕夙夜滋惧、寝食靡宁、仰冀上天眷顾、俯垂默佑、惟思好生以迓天庥、宽大以延遐寿。所有内外问刑衙门、见监重辟人犯、除十恶死罪、及贪官光棍不赦外。其余已经奉上□日监候死罪重犯、概行减等发落。以昭朕祈天永佑至意　　

○癸卯。以一等侍卫郎伊达、为正白旗蒙古副都统　　

○吏部议覆、都察院左都御史徐乾学、疏参江西巡抚安世鼎、才守俱劣、不宜久尸厥位、应照不谨例革职。得上□日、安世鼎、著革职。布政使张所志、系安世鼎同城之官、巡抚科派营私、必与布政使通同作弊。布政使果能清正、巡抚岂能独自妄行。张所志素行不谨、有玷官方、亦照不谨例革职　　

○旌表江南节妇、吴县陆禹鳌妻毛氏、朱尚仁妻钱氏、吴江县陈孝若妻沈氏、昆山县王思友妻张氏等、各给银建坊如例　　

○甲辰。谕大学士等、自太皇太后圣体违和以来、多方医治、罔克奏效、病势渐增、甚为可虑。朕夙夜忧惧。兹欲躬诣郊坛、虔行祷祀、保佑太皇太后慈躬和豫、永获康宁。可将朕意、传示九卿。九卿等奏曰、皇上至孝。超越万古。太皇太后违和、皇上朝夕在慈宁宫、席地奉侍、亲调药饵、寝食俱废。圣孝之诚、必当感格穹苍。臣等愚见、似不必诣坛致祭、天心自为默佑。大学士等转奏毕。复谕曰、自太皇太后违和以来、朕在宫中、无日不虔洁精诚、默行祈祷。乃太皇太后圣体大渐、似无一分可以冀望矣。如稍有可望之机、亦不敢起躬祷天坛之念。今竟毫无冀望、何计可施、惟有竭抒诚悃、叩祈上天之眷佑耳。并非沽取虚名、徒事粉饰为也。皇皇上天、其可欺乎。将此谕上□日、向诸臣传示之　　

○礼部奏、请择斋戒告祭日期。上传谕诸臣曰、朕在宫中、每日斋戒、可即于明早步行、恭祭祈祷　　

○吏部议、礼部左侍郎额星格、理藩院左侍郎喇巴克、监养蒙古马、司官侵蚀钱粮、失于觉察。又将私马擅同饲养。俱应革职。从之　　

○升江西袁州副将梁鼐、为江南苏松水师总兵官。广东肇庆副将史孔笔、为河南南汝总兵官　　

○免江西万载等七县。本年分旱灾额赋有差　　

○旌表直隶节妇、大兴县黄凤妻王氏、三河县曹持裕妻张氏、固安县周郁妻祖氏、吴桥县刘接武妻丁氏、宝坻县杜立言妻张氏、元城县张鸿涛妻成氏、烈妇、开州李大成妻张氏、长垣县李镛妻张氏等、各给银建坊如例　　

○喀尔喀墨尔根济农、遣使进九白年贡。宴赉如例　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十一


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十六年。丁卯。十二月。乙巳朔。上率诸王、贝勒、贝子、公、及文武官员等、步诣天坛致祭。上亲撰祝文曰、嗣天子臣玄烨敢昭告于皇天上帝曰、臣仰承天佑、奉事祖母太皇太后、高年荷庇、藉得安康。今者、疹患骤作、一旬以内、渐觉沉笃、旦夕可虑。臣夙夜靡宁、寝食捐废、虔治药饵、遍问方医、罔克奏效。五内忧灼、莫知所措。窃思天心仁爱、覆帱无方、矧臣眇躬、夙蒙慈养。忆自弱龄、早失怙恃、趋承祖母膝下、三十余年、鞠养教诲、以至有成。设无祖母太皇太后、断不能致有今日成立。罔极之恩、毕生难报。值兹危殆、方寸愦迷、用敢洁蠲择日、谨率群臣、呼吁皇穹、伏恳悯念笃诚、立垂照鉴。俾沉疴迅起、遐算长延。若大数或穷、愿减臣玄烨龄、冀增太皇太后数年之寿。为此匍伏坛下、仰祈洪佑。不胜恳祷之至。读祝版时、上涕泪交颐。陪祀诸王大臣等、无不感泣。祭毕、上即诣慈宁宫侍疾　　

○丙午。以故镶黄旗二等伯噶都子唐保住、袭爵　　

○己酉。升四川按察使王业兴、为江西布政使司布政使　　

○以蒿齐忒故多罗郡王车布登子巴扎尔、袭爵　　

○柰曼多罗达尔汉郡王鄂齐尔故。遣官致祭　　

