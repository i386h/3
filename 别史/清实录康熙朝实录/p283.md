<!-- { "loadSidebar": true } -->
○兵部议覆、礼部侍郎多奇、工部侍郎傅拉塔疏言、臣等奉差审云南提督万正色、虚冒兵饷、贪取贿赂是实。应按律论死。总兵官王珍、诬拏皮破玉等、以良为盗。例应发边卫充军、因热审减等、革职杖徒、准收赎。应如所奏。得上□日、万正色前陷贼时、抗志不屈。行间血战、劳绩甚多。从宽免死。著革去提督。留伊所得拜他喇布勒哈番。王珍、著革职　　

○甲申。喀尔喀洪俄尔戴青台吉疏报、噶尔丹来掠达赖台吉、至枯伦贝尔地方。上谕和硕裕亲王福全等曰、厄鲁特已至枯伦贝尔地方、去我汛界、仅七八日程、宜豫为备御。其令科尔沁土谢图亲王沙津、达尔汉亲王班第、派所属十旗兵一万、量委才能都统、副都统、参领等管领。其盛京将军副都统等、令派所部兵一千、副都统穆泰、率往科尔沁地方、于所指之地备御。尚书纪尔他布、都统巴海、护军统领佟宝等、自京城往科尔沁地方、传谕土谢图亲王沙津等、王、台吉、量留数人于家、余悉令前往、又参领巴查尔、侍读学士马拉、速会同科尔沁王等、点派出征官兵　　

○科尔沁一等台吉阿喇纳故。遣官致祭　　

○乙酉。中元节。遣官祭永陵、福陵、昭陵、暂安奉殿、孝陵、仁孝皇后、孝昭皇后陵　　

○以礼部尚书熊赐履、左都御史徐元文、内阁学士董讷、充经筵讲官　　

○以翰林院编修吴涵、张希良、充日讲起居注官　　

○江南江西总督傅拉塔、陛辞。上曰、尔此去当洁己行事。前任江南总督诸人、无过于成龙者。尔如其所行可矣战船关系军务、连行修理、毋致迟延、有防于用。前者提督杨捷、奏给发兵丁口粮、不曾给与。兵乱之际、行役为劳。当使得所。尔至彼时、须善抚恤之　　

○福建提督靖海侯施琅、入京陛见。上召入乾清宫。谕之曰、尔前为内大臣、十有三年。当时因尔闽人、尚有轻尔者。唯朕深知尔。待尔甚厚。其后三逆反叛、虐我赤子。旋经次第平定。唯有海寇游魂、潜据台湾、尚为闽害。欲除此寇、非尔不可。爰断自朕衷、特加擢用。尔果能竭力尽心、不负任使、举六十年难靖之寇、殄灭无余。诚尔之功也。迩来或有言尔恃功骄傲者、朕亦颇闻之。今尔来京、又有言当留尔勿遣者。朕思寇乱之际、尚用尔勿疑。况天下已平、反疑尔勿遣耶。今命尔复任。自此宜益加敬慎、以保功名。从来功高者、往往不克保全始终。皆由未能敬慎之故。尔其勉之。更须和辑兵民、使地方安静、以副朕爱兵恤民、并保全功臣至意。施琅奏曰、臣年力已衰。封疆重大、恐精神不堪。上曰、为将尚智不尚力。朕用尔以智耳。岂在手足之力乎　　

○丙戌。上巡幸塞外。命皇长子允禔、皇三子允祉、随驾。启行时、传谕曰、今天时暑热、大臣侍卫、有体肥及老疾者、不必急行。可于阴凉之地、暂为止息。晚至行在。勿致劳苦。是日、上驻跸河漕庄　　

○添设看守孝陵千总二员、把总四员、兵四百名　　

○吏部议覆、四川狭西总督葛思泰疏言、狭省黄龙山地方、旧设捕盗同知一员。后经裁缺、归西安清军抚民二厅兼理。查黄龙山、系西、延、二府孔道、山深人少、盗贼易滋。请复设捕盗同知、专司捕务、实资弹压。又理事同知、系管理旗下事务。嗣后请以满员补授。应如所请。从之　　

○丁亥。上驻跸石匣城内　　

○戊子。上出古北口。驻跸鹌鹑沟　　

○己丑。上驻跸八间房　　

○庚寅。上驻跸察罕郭尔地方　　

○辛卯。上驻跸新房　　

○壬辰。上驻跸喀尔必哈哈达地方。是峰旧名纳哈里、状如浮图、高百余丈。上率文武诸臣、以次仰射。上连发数矢、皆过峰顶。侍卫桑革、纳拉善二人、射至其巅。余不能至。上更其名、为喀尔必哈哈达　　

○癸巳。上驻跸海拉苏台。敖汉二品台吉额林陈、来朝　　

○敕谕湖广巡抚丁思孔曰、楚省督标裁兵煽乱、无知兵民、或被迫胁、或为招诱、一时仓猝入其夥党。官兵一到、若不分别加诛、朕心深为不忍。应速行开示。此等乱兵、原系食粮营卒、各有室家、均属朝廷赤子。乃为一二倡乱奸徒煽惑、自新无路、情属可悯。今特开一面以广好生。如有悔罪投归、即行免罪。仍准安插、务令得所。果能将倡乱贼首、擒献军前。或杀贼来归者、仍与论功叙录。毋得心怀疑畏、自失事机、致罹大法。尔奉敕谕、即刊刻告示、通行晓谕、务令翻然悔悟、争先投首。早平鼓噪夥党、奠安民生、副朕宽大矜全至意　　

○设站侍郎文达疏报、七月十六日、阿霸哈纳班第戴青、及车陵戴青等、钦遵谕上□日、派兵一千五百名。以二百防守泽卜尊丹巴。以一千三百往戍瀚海前后。又车卜登额尔克台吉、索诺楚扬寨桑、愿以二十人前往、躧踪设哨。报闻　　

○南阳总兵官史孔华疏报、七月初十日、臣率师自云梦起行、进讨夏逆。贼据汉阳府城。我师破门直入。贼遁走武昌。十八日、恢复汉阳。得上□日嘉奖、下部议叙　　

○湖广提督徐治都疏报、七月十五日、逆贼夏包子、亲率贼众、驾舟至鲤鱼潦地方、近岸驻扎。臣随遣参将郑兴等、奋力剿杀、枪炮并发。贼船尽遭焚毁。余贼来犯大营者、官兵击走之。阵斩、及溺水死者、四千余人。生擒伪总兵一员、副将、参将、都司、千总、把总、二十余员、伪兵三百余人。贼首夏包子、仅以身免。得上□日嘉奖、下部议叙　　

○徐治都又疏报、七月十八日、武昌城内伪总兵胡耀乾、及伪文武官弁等、献城投降。差人赍献伪军师妖僧大原首级、并大元帅伪印一颗、总督巡抚参将关防三颗。口称逆首夏包子战败之后、带领余贼数百、逃回武昌、在城伪官弁等、闭门不纳。夏贼复行逃窜其妻子家口、俱已收系城内。臣于十九日、带领官兵、入武昌府、安抚军民。又二十二日、振武将军瓦岱、移文内、称我师至武昌县、贼众闻风逃遁。我师追剿至黄州府、伪总兵赵得等、于二十日献城投降。有黄冈县、生员宜畏生等、擒献贼首夏包子。磔斩军前。武昌、黄州等府、俱已恢复。谨密疏奏闻。得上□日嘉奖、下部议叙　　

○甲午。上驻跸塔尔虎地方　　

○上谕内阁、顷驿站笔帖式等所报、我兵近抵武昌、贼渠以三人遁去。武昌城中民、羁贼渠妻子、献城降。由此观之、城中贼皆已降。余贼略尽。地方提督总兵绿旗官兵、自可追擒抚辑。江宁、京口、荆州、诸路兵、仍赴武昌、则转输供应、民力维艰。满洲、汉军、及调集绿旗兵、皆令各归本汛。又遇难官民之妻子、或恐株累。可令其地巡抚、察明奏闻　　

○丙申。上驻跸鄂尔哲图阿尔宾敖拉地方　　

○先是、喀尔喀、厄鲁特、构兵。上命追还赴鄂罗斯边界会议官弁。令索额图等率兵回驻汛界。至是、调回尚书阿喇尼。谕之曰、索额图等所带官兵、驻彼无用。著撤回。其索额图、佟国纲、马喇、仍前留驻　　

○丁酉。敖汉巴尔当台吉、来朝　　

○以故二等精奇尼哈番鄂特浑之子鄂鄯、二等阿思哈尼哈番雅岱之子僧保、各袭职　　

○戊戌。上驻跸乌尔图布拉克地方。苏尼特、喀喇沁、敖汉、王、贝勒、台吉、塔布囊等、来朝　　

○己亥。上驻跸海拉苏台　　

○庚子。上驻跸汤泉。科尔沁冰图郡王额济音、来朝　　

八月。辛丑朔。盛京户部侍郎莽色、以老乞休。允之　　

○升直隶三屯营副将林葵、为云南鹤庆总兵官　　

○壬寅。谕大学士等、徐治都、标兵、屡次大战、受伤阵亡者必多。且系各营镇调集之人、若待回汛察核、又需日月。今应遣户兵二部贤能司官、会同提督巡抚、即于武昌给赏、则穷兵得沾实惠、而日后无浮冒缺少、迟延时日之弊矣。其令司官殷达礼、温保、驰驿速往　　

○癸卯。上驻跸巴颜沟地方。是日、上行围。射殪一虎　　

○苏尼特、敖汉、王台吉等、来朝　　

○甲辰。上驻跸博哲博格图尔地方。敖汉、喀尔喀、翁牛特、王、贝勒、台吉等、来朝　　

○吏部题、原任枝江县知县赵嘉星、系论绞监候之犯。于楚兵变动时、胁逼不从、奔投前来、愿伏国法。请令巡抚察明再议。上曰、赵嘉星、虽系重犯兵变之日、胁逼不从。奔投愿受国法。情属可矜。其免之　　

○丙午。以内阁学士赵山、为盛京户部侍郎　　

○以镶蓝旗副都统诺穆图、为云南提督　　

○丁未。遣大学士梁清标、祭先师孔子　　

○湖广粮储道叶映榴遗疏言、康熙二十七年五月初九日、臣署理湖北布政使印务。忽于本月二十二日、督标裁兵夏包子倡乱、闭城造反、劫夺抚臣敕印。分兵围臣衙署、百计胁从。臣幼读诗书、粗知节义、虽白刃当前、岂肯丧耻苟生。臣此时微服匿影、或可幸免以图后效。伏念臣、守土之官也。城存与存城亡与亡义所当然。臣于本月二十六日、朝服向阙九叩谢恩毕、随升臣衙门公座、骂贼自刎、勉尽一死、以报国恩。上览毕、集诸王大臣等谕曰、凡地方官、城存与存、城亡与亡者、乃人臣之分。近者武昌兵乱、叶映榴守义不屈、骂贼自刎。朕阅其遗奏、五内伤悼。王大臣等其共听之。因令展读奏疏闻者莫不感泣。随谕吏礼二部曰、叶映榴值裁兵鼓噪、抗志不屈、捐生殉难、忠节可嘉。今览遗疏、情词惨烈、朕心深为恻然、不忍披阅。应从优赐恤、以表忠贞　　

○戊申。祭大社、大稷。遣吏部尚书阿兰泰行礼　　

○上驻跸昆都仑布拉克地方　　

○己酉。太宗文皇帝忌辰。遣官祭昭陵　　

○理藩院题、据奉差侍卫阿南达等咨称、职等于七月二十七日、行至克鲁伦河迤北、喀喇乌苏之地、探知噶尔丹、因达赖喇嘛使人至、由克鲁伦河托尔会之地、退回疾行。又闻噶尔丹、向达赖喇嘛使人言、我若与土谢图汗和、则吾弟多尔济扎卜之命、其谁偿之。我尽力征讨五六年、必灭喀尔喀、必擒泽卜尊丹巴也。今噶尔丹退回、既过土喇、往索土谢图汗。职当相机追往、于交战之前、以敕书授之。上谕尚书阿喇尼、撤科尔沁十旗所调之兵。其绰诺果尔河所驻之兵、应于阿南达未到之前、暂留防汛　　

○升江西粮道吴延贵、为江西按察使司按察使　　

○先是、武昌兵变、湖广总督笔帖式克锡类、探知贼有犯荆州之意自城沟内遁出、报荆州将军噶尔汉、令豫为防守。乃驰归京师。上以克锡类捐弃妻子、遁归报信、甚嘉矜之。令兵部议叙。至是议、克锡类、应遇升缺、即行擢用。从之　　

○庚戌。上驻跸乌阑哈尔哈地方　　

○辛亥。太祖高皇帝忌辰。遣官祭福陵　　

○科尔沁、土默特奈曼、阿禄科尔沁、克西克腾、王、贝子、台吉等、来朝　　

