<!-- { "loadSidebar": true } -->
○谕吏部、朕以勤求民隐、阅视河工、特行巡省。一切供御之费、皆自内庭储偫、不取用于有司。而经过山东、江南、地方各官备办夫船等项、效力殊属勤劳。此等官员、有因公诖误、罚俸、住俸、降俸、降级、革职留任者、著察明、悉从宽免。尔部即遵谕行。　　

○谕户部、东南为财赋重地、朕时加轸念。频□山戊不

□以来、虽在边塞用兵之际、未尝不早夜殷殷、眷怀宽恤。兹以中外昇平、特事巡省、并阅河工。比至江南、亲察民间饶瘠之状。见淮南北地方、叠罹水患、深用恻然已经屡蠲屡赈。仍命截留漕粮、减价平粜。其各州县、虽市肆安辑、耕凿恬熙、而额赋浩繁、民生拮据、历年逋负。计算日增。江苏安徽所属、旧欠带徵钱粮几及百万念小民方供新税、复急旧逋、物力维艰、势难兼办。应沛特恩、豁免旧欠除康熙三十三年恩诏内、已经赦免外。其康熙三十四五六年、奏销未完民欠、一应地丁钱粮、米豆麦杂税、尔部行文该督抚、察明俱著免徵。务饬有司、悉心奉行、俾穷檐蔀屋、均沾实惠。如有已徵在官、诡称民欠、希图侵蚀肥己者、一经发觉、定从重治罪。凡厥官吏军民、宜咸知朕意。尔部即遵谕行。　　

○谕刑部、朕爱养民生、慎重刑狱。凡有奏谳、时示矜全。兹銮舆南巡、见沿途老稚男妇环跪欢迎。朕甚嘉悦念此编氓、皆吾赤子。原期生聚教训、共底善良。其或陷于刑章、致困囹圄、改过无路。恻然伤之。所经过山东、江南、两省、见在监禁人犯、除十恶死罪、及诏款不赦等罪、并官吏犯赃不宥外。其余自康熙三十八年三月十五日以前、死罪以下、已结未结、俱著宽释。此朕巡幸所至、欲使并生之至意。可通行晓谕、令咸悉朕怀。尔部即遵谕行。　　

○癸未。御舟至苏州。阖郡绅士军民、跪迎圣驾。是日上驻跸苏州府。　　

○甲申。福建浙江总督郭世隆、浙江巡抚张勄提督浙江学政张希良、福建提督王万祥、温州总兵官李华、原任吏部侍郎彭孙遹等、来朝。　　

○谕大学士等、朕巡阅河道将高邮州之湖、与河水比量河水高四尺余夫湖水既低四尺有余纵水长一丈亦不至泛越且湖水亦断不至高长丈许朕意欲暂留毛城铺、高家堰等处减水坝将高邮州以北减水闸坝、尽行堵塞。筑高东岸堤防、使在西之水、不得泛越则下河之水归海、而河道湖身皆出。其时作何导浚、再行定夺。至于邵伯以南、河湖合流、奔江归海、想不至冲决其他处河道、朕亦可保无虞。独黄河工程尚难决定相其形势、当缓图之。　　

○户部题、刑部尚书傅腊塔等、察审狭西籽粒一案。上谕大学士等曰、凡审事者、必当审明结案复命、岂可疎略。观傅腊塔等、前往狭西察审籽粒一案。畏人怀怨、草率具覆。张鹏翮于此事、亦稍罢软俟回京之后、再行请上□日。　　

○乙酉。谕兵部、前者京口、江宁、接驾官兵、亦曾扈送。朕恐践损麦田、尽行遣还。今往浙江塘路甚狭隘。可传谕该管官员、不必令官兵扈从。　　

○苏州府属官兵士民、齐集行宫、跪留圣驾。传谕、尔等既再三诚请、再留三日。于十九日起程。　　

○丁亥。万寿节。停止庆贺筵宴。　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○遣官祭东岳真武城隍之神　　

○赐扈从文武大臣官员、侍卫护军等、银币有差。　　

○戊子。谕吏部、户部、兵部、朕以黄淮冲决为患、兼欲周知东南民生风俗、特行巡省。比亲历堤堰详加相度。以疏导修筑之法、指授河臣、刻期兴作随南涉江表、遍察民依。顷至苏州府有浙江文武官吏及在籍官员等、迎谒于行在言浙民望幸之心、至殷且切合词谆恳不啻再三。朕俯顺舆情、扬旌前发。以三月十九日启行自出京师以来、一切供御之需、皆出储备。其沿途日用、令该衙门、照各地方时价采办、一无有累于民。如有官吏、借名科派致扰闾阎者、察实以军法从事。地方大小文武官员、与扈从官员私相馈遗。及扈从大小官员随从人等、有横行生事者、一并以军法从事。凡经过地方百姓、各安生业、皆如常时。务令廛无废市、陇不辍耕。毋得遑遽引避。方今正届农时、所过田亩、勿令践踏。其军民人等、怀挟私怨、受人指使、擅于驻跸处所、辄行告讦者、一概严禁不准仍照冲突仪仗例、严加治罪尔部即传谕扈从大小官员人等。并行该督抚、于各府州县城市乡村、遍张告示、悉行晓谕务令亿兆通知、以副朕体恤惠爱至意。　　

○谕扈从翰林、尔等有苏松人、不必随至浙江可到家省亲展墓。　　

○御舟泊吴江县平望　　

○己丑。御舟泊皂林。　　

○庚寅。御舟泊谢村。　　

○辛卯。御舟至杭州阖郡绅士军民跪迎圣驾。是日上驻跸杭州府。　　

○谕户部、朕因淮扬地方、数被水患躬临巡省目击田庐淹没之苦、深加轸恤既截留漕粮、以济民生仍蠲除积欠、以纾民困。其昨□山戊不□淮扬两属、被灾钱粮、曾经该督抚具题、部议照例减免三分。今念百姓糊口维艰安能办赋。应破常格用沛特恩。淮安府属海州、山阳、安东、盐城、扬州府属高邮、泰州江都兴化、宝应、九州县、并淮安、大河二卫、康熙三十七年未完地丁漕项等银一十九万两有奇米麦、十一万石有奇、著全与蠲免。尔部行文该督抚、即饬各州县、张示晓谕。务体朕悯恻群黎之至意、俾穷乡僻壤、均沾实惠。如有不肖官吏、私徵侵蚀者、察出定治重罪。　　

○户部题、山西布政使齐世武、呈称革职太原府知府孙毓璘亏空库银巡抚倭伦勒令各府知府公派认赔。又革职大同府知府郑润中亏空库银仓米详请题参巡抚倭伦批驳不允明系徇庇。乞部题明、遣官察审。应行该抚倭伦一一明白回奏。从之。　　

○癸巳改山西太原府通判为理事通判　　

○甲午。赐扈从额驸台吉等及内大臣侍卫护军等、银币有差　　

○福建浙江总督郭世隆浙江巡抚张勄等率浙江满汉文武大小官员绅衿兵民齐集行宫、跪留圣驾。传谕、因天气渐热、原拟明日起程。尔等既如此敦请、再留一日。　　

○乙未。谕吏部、朕顷自江南、巡历浙省。沿途供御、悉经储备、不以纤毫取办闾阎。而地方官料理夫船等项、一无缺误殊属勤劳。此等官员有因公诖误、罚俸、住俸降俸、降级革职留任者、著察明、悉从宽免。尔部即遵谕行。　　

○谕户部、朕以省方问俗巡历三吴。比至浙省、见沿路农桑、虽遍陇亩、而地有肥硗、时有丰歉。历年正供钱粮、因输纳维艰、致多逋负。已准分年带徵。而新旧之赋、取给一时、恐力作之民、终难兼办。应通行蠲豁、以弘庥泽。除康熙三十三年以前、恩诏赦免外。其康熙三十四五六年、奏销未完民欠地丁钱粮、米豆麦杂税、著一概免徵。尔部行文该督抚、责令有司、悉心奉行、务俾均沾实惠。如有官吏以完作欠、诡词侵蚀者、察出定从重治罪。尔部即遵谕行。　　

○谕刑部、朕巡视东南、行次浙省。因官吏军民、依恋诚恳、特留跸数日、以慰喁喁奏请之情。独念获罪人犯、身淹刑狱、一干法网、无由自新。兹乘舆经临、恻然矜悯用沛好生之泽、聿示格外之仁。该省各属地方、有罪犯见在监禁者、除十恶死罪及诏款不赦等罪、与官吏犯赃不宥外。其余自康熙三十八年三月二十六日以前、死罪以下、已结未结、悉著宽释。可行文该督抚、遍传所属、张示晓谕尔部即遵谕行　　

○福建浙江总督郭世隆、浙江巡抚张勄等、又率浙江满汉文武大小官员齐集行宫、跪留圣驾。传谕、尔等如此谆请明日再留一日。　　

○丙申。上幸演武场。亲率诸皇子射上亲射二次发矢皆中。又命十五善射硬弓侍卫等射。次命官兵分班校马步射。既毕。上复率诸皇子、及善射侍卫骑射。上初骑射中的。的跃。又骑射纵辔近的。马忽左逸。上即调执弓矢。左射中的。的跃。众环跪云、皇上神武。洵天纵也。　　

○上谕大学士等曰、朕今观杭州满洲汉军官兵、皆善骑射。娴熟满话。此皆将军查木扬训练所致。今查木扬已故。殊为可惜。大学士伊桑阿等奏曰、皇上今日骑射、马忽斜驰。臣等以为不及发矢矣皇上輙转弓矢、以左手射之。且中的。众无不叹异上曰、朕以马逸而转射。何足称奇耶。　　

○赐浙江湖州府知府陈一夔父故温处道陈丹赤、御书名垂青史匾额。谕曰、尔父为国殉难、朕至今悯之赐此、特表尔父之忠。　　

○丁酉。浙江满汉文武大小官员、绅衿兵民齐集行宫、跪留圣驾。上不允。　　

○戊戌。上奉皇太后回銮。舟泊塘栖。　　

○己亥。御舟泊三塔寺。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十二


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十三　　

○康熙三十八年。己卯。夏。四月。庚子朔。享太庙遣领侍卫内大臣公坡尔盆行礼。上驻跸苏州府。　　

○辛丑。谕户部、礼部、朕子育黎元。勤求治理。日孜孜以施德泽、厚民生为急务。而江浙二省、尤东南要地。朕时切轸念比□山戊不□以来、蠲豁田赋。赈济凶荒。有请必行。无灾不恤。虽漕项钱粮、向未蠲免者、亦曾特上□日蠲免。爱养之道、备极周详。庶几民生日益康阜。用是乘舆时迈、于视河事竣、巡历江浙、咨访民间情形。见淮扬一路、既困潦灾。而他所过州县察其耕获之盈虚、市廛之赢绌、视十年以前、实为不及。此皆由地方有司、奉行不善、不能使实惠及民。所以小民虽怀爱戴之诚、而朝廷恩泽、卒未下究。朕目击廑怀、亟思拯恤。截留漕粮。宽免积欠。另有谕上□日。惟各盐差关差、向因军需繁费、于正额外、令在差官员、以所私得赢余、交纳充用。今思各官孰肯自捐私橐。必仍行苛取。商瘠民困、职此之由。著将加增银两、一概停罢、以纾商民之累。其两淮盐课、康熙十六年曾加增四十万两。今恐商人办课维艰、有渐致匮乏者。著减去二十万两。此外有应行应革事宜、朕还都以后、仍加商确次第举行。该督抚藩臬、皆地方大吏、亦著悉心体访。凡有可为民兴利除害者作速勘实陈奏。严革杂派。禁止刁讼。俾胥吏不能作奸。良民得以安业倘官吏有悖上□日妄行者、许商民首告。该督抚察出即行参奏。朕视民如伤惟恐一夫不获其所。兹值海宇昇平兵革不事、正当与民休息之时。故特涣沛德音、减徵宽税以为闾阎留有余之力。至于江南浙江、人文称盛。入学名数前已酌定增额。今著于府学大学中学、小学、各增五名举行一次以示奖励人才至意。尔部即遵谕行。　　

○乙巳。御舟泊望亭。　　
