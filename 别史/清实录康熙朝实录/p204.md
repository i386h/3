<!-- { "loadSidebar": true } -->
○壬寅。以加上太皇太后皇太后徽号。遣官告祭天地、太庙、社稷上诣太皇太后宫行礼。恭上奏言。恭惟圣祖母昭圣慈寿恭简安懿章庆敦惠温庄康和仁宣太皇太后陛下。仁覆如天。坤贞应地。臣祗遵懿训、绥靖寰区。叛逆削平、兵民休息。属神人之胥庆。合宇宙以同庥。此皆垂裕之恩。莫罄显扬之愿。敬稽彝典。仰奉徽称。用将率土之欢。永介万年之寿。伏祈圣慈俞鉴。俾展微忱。益昌有永之休、普鸿名于宝册。共上无疆之祝、绵景运于金瓯。又诣皇太后宫行礼。恭上奏言。恭惟圣母仁宪恪顺诚惠纯淑皇太后陛下。厚德凝祥。至和集祉。臣祗遵慈佑、荡定边方。反侧悉平、兵民永息。既腾欢于遐迩。宜增喜于宫闱。聿臻绥靖之休。弥念尊亲之戴。敬稽彝典。仰奉徽称。伏祈圣慈俞鉴。俾展微忱。答臣民欣忭之心、光崇典册。衍朝野昇平之庆、瑞洽寰区　　

○裁直隶各省、添设驿站、并加增协济夫马　　

○癸卯。上率诸王、贝勒、贝子、公、内大臣、大学士、都统、副都统、尚书、侍郎、侍卫等、恭奉册宝、诣太皇太后宫行礼。册文曰、厚德发祥、锡中天之景命。鸿称归美、合万国之欢心。宗社凝庥。家邦衍庆。钦惟圣祖母昭圣慈寿恭简安懿章庆敦惠温庄康和仁宣太皇太后。仁恩持载。圣则含弘。泽上际而下蟠、运开昌历。化东渐而西被、功出慈宸。乃者凶逆背恩。乱常干纪。遂致八年之久。重贻圣善之忧。赖光训之昭宣。属兵戈之永戢。太平有象、弥彰燕翼之勤。盛德难名、莫罄尊亲之戴。谨告天地、宗庙、社稷。率诸王、贝勒、文武群臣、恭奉册宝、加上徽号曰、昭圣慈寿恭简安懿章庆敦惠温庄康和仁宣弘靖太皇太后。伏愿永隆启佑。长享怡愉。绵宝祚于重闱、福延奕世。绥皇图于函＜宀禹＞、寿并两仪。宝文曰、昭圣慈寿恭简安懿章庆敦惠温庄康和仁宣弘靖太皇太后之宝。又恭奉册宝、诣皇太后宫行礼。册文曰、慈仪垂裕、符泰运于三阶。鸿号显扬、播徽音于万国。承颜有喜。介福无疆。钦惟圣母仁宪恪顺诚惠纯淑皇太后。德备安贞。道偕博厚。仁庥锡祉、衍家邦昌炽之祥。寿域凝和、洽海＜宀禹＞清宁之庆。乃者逆渠犯顺。边徼弗宁。仰赖弘慈。聿臻大定。获际昇平之诞奏。爰晋崇显之隆称。谨告天地、宗庙、社稷。率诸王、贝勒、文武群臣、恭奉册宝、加上徽号曰、仁宪恪顺诚惠纯淑端禧皇太后。伏愿纯嘏弥增。嘉徵洊至。珙球咸集、九州奉尊养之欢。文轨来同、亿载永升恒之颂。宝文曰、仁宪恪顺诚惠纯淑端禧皇太后之宝　　

○上御太和门。王以下、文武各官、上表行庆贺礼。颁诏天下。诏曰、朕惟帝王缵承鸿绪。首重尊亲。显号洊加。彝章具在。矧式遏祸乱。耆定厥功。实禀诲育之恩。应极尊崇之典。比者逆贼吴三桂反叛、煽动多方。朕夙夜靡宁、肆张天讨。仰承圣祖母昭圣慈寿恭简安懿章庆敦惠温庄康和仁宣太皇太后。圣母仁宪恪顺诚惠纯淑皇太后懿训。次第翦灭。克奏荡平。上慰宗庙之灵。下拯生民之厄。非藉慈庇。曷克臻此。兹用晋休称。载扬盛德。谨告天地、宗庙、社稷。于康熙二十年十二月二十四日、率诸王、贝勒、文武群臣、恭奉册宝、加上圣祖母昭圣慈寿恭简安懿章庆敦惠温庄康和仁宣太皇太后徽号曰、昭圣慈寿恭简安懿章庆敦惠温庄康和仁宣弘靖太皇太后。圣母仁宪恪顺诚惠纯淑皇太后徽号曰、仁宪恪顺诚惠纯淑端禧皇太后。礼既备于两宫。泽宜敷于四海。于戏。庆洽宫闱、聿展因心之孝。恩覃中外、丕昭锡类之仁。布告天下。咸使闻知　　

○诏内恩款、凡十二条　　

○升福建巡抚吴兴祚、为广东广西总督。直隶巡抚于成龙、为江南江西总督。以左副都御史余国柱、为江宁巡抚　　

○封故固山贝子顾尔玛浑子瓦山、为辅国公　　

○甲辰。上诣太皇太后皇太后宫、问安　　

○顺天府进春　　

○丁未。□山戊不□暮。祫祭太庙。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

○遣官祭太□山戊不□之神　　

○上诣太皇太后皇太后宫、问安　　

○戊申。赐朝正外藩王、贝勒、贝子、公、及内大臣、大学士、上三旗都统、副都统、尚书、侍郎、学士、侍卫等宴　　

○旌表八旗节妇、满洲渣哈喇妻伊氏等二十七人、烈妇、满洲噶布喇妻朱氏、蒙古奇塔特妻孙氏、各给银建坊如例　　

○是□山戊不□、人丁户口、一千七百二十三万五千三百六十八。田、地、山、荡、畦地、五百三十一万五千三百七十二顷六十亩。徵银、二千二百一十八万三千七百六十两有奇。米、豆、麦、六百二十七万一千一百八石四斗有奇。草、二百四十五万五千七百五十束。茶、十五万五千三百六十五引。行盐、三百九十八万三千七十二引。徵课银、二百三十九万九千四百六十八两有奇。铸钱、二万三千一百三十九万八千六百有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经延讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十一年。壬戌。春。正月。己酉朔。上诣堂子行礼。还宫。拜神毕。率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫行礼。御太和门。王以下、文武各官、外藩王、及使臣等、上表朝贺。筵宴如例　　

○朝鲜国王李焞、遣陪臣李潗等、表贺冬至、元旦、万寿节。及进岁贡礼物。宴赉如例　　

○壬子。上诣太皇太后皇太后宫、问安　　

○乙卯。世祖章皇帝忌辰。遣官祭孝陵　　

○丙辰。孟春。享太庙。上亲诣行礼　　

○遣官祭太岁之神　　

○丁巳。上诣太皇太后宫。率王以下、满汉文武二品官以上、进庆贺太皇太后七十圣寿、金银紀疋等物　　

○戊午。上诣太皇太后皇太后宫、问安　　

○辛酉。祈谷于上帝。上亲诣行礼　　

○上诣太皇太后皇太后宫、问安　　

○壬戌。以上元节、赐外藩科尔沁、巴林、苏尼特、阿霸垓、吴喇忒、杜尔伯特、土默特、翁牛特、郭尔罗斯、王、贝勒、贝子、公、台吉、及内大臣、大学士、上三旗都统、副都统、尚书、侍郎、学士、侍卫等宴　　

○上御乾清宫。宴内阁大学士、学士、各部院寺堂官、翰林院学士、讲读学士、侍读、侍讲、及日讲官、编修、检讨、詹事府坊局等官、科道掌印官、九十三员。上命学士张英、侍讲高士奇、传谕曰、向来内殿筵宴、诸臣未与。今因海内乂安、时当令序。特于乾清宫赐宴。君臣一体、共乐昇平、同昭上下泰交之盛。诸臣当欢忭畅饮、以副朕怀。大学士李霨奏曰、皇上特恩旷典、千载一遇。臣等不胜感激。奏毕、分左右班、以次序进。乐作。各就位。叩头坐。上进膳。诸臣乃饭。上命各饱饫尽量。少选、彻馔。更设肴核。酒觞既陈、大学士勒德洪至御前。跪进酒。上寿毕。上命大学士、尚书、都御史、侍郎、学士、以次至御座前亲赐饮。以下诸臣、俱命至御前赐饮。又命学士张玉书、张英、传谕曰、今日内殿嘉宴、特敕诸臣、笑语无禁。诸臣奉诏、畅饮极欢。乐奏二阕。上复命张玉书、张英、传谕曰、宴毕时、诸臣可近御座前观灯。朕更赐以卮酒。于是大学士、尚书、都御史、以次至御座傍、观鳌山灯。又命侍郎以下诸臣、俱至御前赐饮。特命光禄寺卿马世济、右通政陈汝器、至御座前。亲赐饮。以马世济为殉难巡抚马雄镇之子、陈汝器为殉难副使陈启泰之子也。既撤筵、诸臣以次出。上命群臣有沾醉者、令内官扶掖而行。上召张玉书、陈廷敬、张英、谕曰、每见汉唐以来、君臣同乐、有□□羽□贝□和之诗。今朕虽不敢效古先圣王、亦欲纪一时之盛。可仿柏梁体赋诗进览。陈廷敬奏言、臣等草野贱士、得睹天家景物。蒙圣恩深厚。真明良喜起之休。且百工熙、庶事康、皆君臣交儆之辞。自是唐虞盛事。臣等身际休明、受恩愈深、但愧报称愈难。于是陈廷敬等、出宣旨。群臣奏曰、臣等敢不歌咏太平。但恐不能□□羽□贝□扬圣德。大学士李霨言、柏梁体诗、首一句、当恭请皇上御制。陈廷敬复入奏、上曰、明日早发　　

○遣中使至大学士杜立德第、赐酒馔。谕曰、卿弼亮老臣、久任机密、端醇恪恭、勤慎素著。兹海宇荡平、时当令序、内殿赐宴廷臣、念卿卧病、不克同此欢、特遣中使慰问、赐以醴馔。卿其加餐珍摄、以副朕惓惓至意　　

○癸亥。上元节。赐外藩王、贝勒、贝子、公、台吉等、及内大臣、大学士等宴　　

