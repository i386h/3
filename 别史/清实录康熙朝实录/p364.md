<!-- { "loadSidebar": true } -->
○谕大学士等此番出征地方形势。守亦可、战亦可、但得天时甚难。兵早出、则天寒、无草乏水、兵不能行。迟出、则天暑、雨水多。倘连日霪雨、则樵采不敷、必致窘乏。此番兵出、遇无水之地而得水、无草之地而草生、寒暑俱调、此特上天眷佑、故灭寇而成大功、并非人力之所能也。其以是传谕九卿。　　

○又谕、朕兹出师、见察哈尔之军、人皆肚健、效力为最。其护军每月应加饷一两。至四十九旗士卒、连年出征、巡哨、往返劳苦。每兵一名、□山戊示□以六两为率、给与三年。　　

○副都统阿南达奏言、问降人、言噶尔丹逃向何方、知之不明。丹济拉、诂津鄂木布、会丹津阿拉布坦于博罗之地、不久即别。率其属下百余人、往觅噶尔丹。丹津阿拉布坦、率其属下五百余人、顺博罗河下流而去。我等俱自彼地来。闻滚占之妻、率其属下人、从憨山南渡土喇河、溯塞棱河遁走。其内自乱。伊德顺柯尔寨桑等、叛而内来。滚占之妻、率兵与战。伊德顺柯尔寨桑败。又噶尔丹所设尾后兵、明吾特、布喇特、两处千许人。正当噶尔丹败乱之时、见丹津阿拉布坦属下人妇子、从特勒尔济口、向博罗河而走、此千许人追及之、夺其畜产妇子中之佳者、往投喀尔喀和托辉特之根敦戴青而去。上以示议政诸大臣。　　

○谕大学士等、军士所乘出征马匹、到时监收、仍给钱粮、照常饲养。缺者毋令按补。每佐领骆驼二只、马或二十匹、或三十匹、定数饲养。凡有军事、可供需用、为益良多。至内厩发与骑乘之马、到时亦俱交送内厩。隐匿不交者、亦或有之、著各都统严察、令其尽数送入。　　

○抚远大将军伯费扬古疏言、五月二十三日、内大臣明珠等、送到米一百七十余石、面七千斤、于多罗特地方、均给兵丁。二十六日、臣至拖讷。明珠等续运到米八百七十余石、给右卫、及狭西、宁夏、大同、发回官兵。俟至纳喇特、将西路运到之米、支取口粮、各赴本汛。六月初一日、臣至克勒河朔。以克勒河朔之米一千二百余石、计京城官兵、及赴京之西安宁夏官兵、及厄鲁特降人、口数、均给十五日米讫。上谕议政大臣等、伯费扬古奏称、右卫及宁夏兵、自拖讷遣回纳喇特、未报西路之米、已到何地。著御史钟申保、运湖滩河朔之米、前往迎之。　　

○丙申。上诣皇太后宫、问安。　　

○丁酉。振武将军孙思克奏言、奉命召臣来京、续又令西安官兵、绿旗官兵、赴京安息。臣与将军博霁会商、以牲口疲瘦、京城距肃州遥远、空劳往返。今将军博霁等、酌带满洲、汉军兵五百名。臣与总兵官潘育龙等、酌带绿旗兵五百四十五名。随大将军一齐赴京外。余悉由归化城一路入边、各自遣归本汛。又官兵及仆从、在克鲁伦一带沿途地方、蒙皇上屡次加恩、赏给口粮。俱叩头谢恩。得上□日、运送西路米石未到。恐大兵乏食、朕心深切轸虑、预先筹画、将中路所运之米、迎至拖讷山、量兵丁所用拨给。今据奏、知兵丁得食、不致匮乏。朕心始宽慰矣。　　

○吏部议奏、大学士伊桑阿、理兵部事、不预严饬坐台官阿林、看护马匹、致多倒毙。又不劾奏惩治。应革职。得上□日、伊桑阿、著降三级。从宽免革职　　

○戊戌。先是、上遣大理寺卿贝和诺、往漕河封闸蓄水、放粮艘抵通、较速于昔。至是、贝和诺还奏。上曰、济宁以南各闸、止赖一峄山湖之水、以济其流、岂可令其启闭不时耶。此法既于漕运有益、著每□山戊示□遣官行之。　　

○己亥。转户部右侍郎阿尔拜、为左侍郎。升内阁学士陶岱、为户部右侍郎。　　

○都察院左都御史蒋弘道、以目疾乞解任、允之　　

○升镶红旗满洲副都统孙渣齐、为护军统领。　　

○命停止本年朝审秋审　　

○庚子。谕议政大臣曰、萨布素见领兵驻索岳尔济地方。军中所备之米、扣至七月初五日为止。今不预为筹度、兵丁必致乏粮。盛京兵千名、著遣回。萨布素、携来兵千名、科图地方、有见贮米、可至此驻防侦探。著侍读学士伊道、随将军萨布素往。　　

○以右春坊右中允袁佑、为浙江乡试正考官。吏部主事唐孙华、为副考官。翰林院编修郝士钧、为江西乡试正考官。户部郎中陆德元、为副考官。翰林院编修姚士藟、为湖广乡试正考官。户部郎中赵之随、为副考官。　　

○辛丑。授乡导万舒克、博罗、扎卜、达济、桑阿、伊鲁尔图、索诺木、马哈杜喇尔等、为达尔汉。　　

○督运左都御史于成龙奏言、臣奉上□日与内大臣明珠、同在拖陵。给平北大将军马思喀、抚远大将军伯费扬古官兵、及土默特蒙古、厄鲁特降人口粮、俱照人数散给。臣等于六月初九日、自拖陵起行。带回余米一千六百一十三石、向察罕诺尔。报闻。　　

○壬寅上诣皇太后宫、问安。　　

○癸卯。转兵部右侍郎马尔汉、为左侍郎。升内阁学士嵩祝、为兵部右侍郎。　　

○以原任兵部左侍郎朱都纳、为内阁学士兼礼部侍郎。　　

○以吏部左侍郎常书、为翰林院掌院学士。刑部右侍郎尹泰、为詹事府詹事。俱仍带侍郎品级。　　

○以湖广施南故宣抚司覃懋楶侄孙覃龙光、袭职。　　

○予故正蓝旗一等精奇尼哈番索诺幕、祭葬如例。　　

○丙午。先是、上遣侍读学士喇锡、传谕大将军伯费扬古曰、科图地方、水草佳美。伯费扬古兵到科图后、当暂驻守。至是、伯费扬古报、遵上□日率官兵于六月十九日、已到科图。上谕议政大臣等、近日谕将军萨布素、率兵千人、往科图驻扎。今伯费扬古疏、但言奉上□日已到科图。其兵数、及投诚俘获人、绿旗兵、并于成龙之米、作何截留之处、并未明晰。况阿尔萨阑卫寨桑、进追噶尔丹。喇锡又率车陵扎卜之兵五百、进而追之。至遣回绿旗兵、西安满兵、席尔哈达兵、运米之车若何、宁夏官员、未尝一报。著将军舒恕、侍郎满丕、乘驿速赴归化城。将伊等遣回之兵、席尔哈达等、率领留驻翁金之兵、已到何地。米得接济与否。查明具奏。伯费扬古、俟措置诸事已毕、萨布素到科图后、著令回京。　　

○丁未。侍郎西拉等奏言、厄鲁特降人丹巴哈什哈、察罕西、达里哈什哈等、一百六十一口、到张家口外十八里台地方居住。丹巴哈什哈等言、愿得赴京、以供道路洒扫之役。上曰、著谕丹巴哈什哈云、尔等虽系降人、俱有用之材。今天时炎热、不宜入京、尔等姑在口外。俟以后军中所解降人俱到之日、当另有谕上□日。又丹巴哈什哈等、无衣服铺盖、著于张家口章京何芳处支领。　　

○己酉。上诣皇太后宫、问安　　

○谕议政大臣等、副都统兼长史穆森、随皇七子在镶黄旗军中。倨傲作势。奏请已给兵丁之米、令伊执事人员支取。皇子日用之物、俱迟误不给。其副都统长史职、俱革去。　　

○庚戌。调西安副都统巴麟、为镶红旗满洲副都统。　　

○赏奉差侦探蒙古、布帛有差。　　

○辛亥。理藩院奏言、据大将军伯费扬古咨称、前奉上□日、时方炎热、著厄鲁特降人、暂居张家口外。即遵上□日、将回回国王阿卜都里什特、厄鲁特台吉塞冷扎卜、米寨桑等、共八百九十八名、交付土默特副都统阿迪、阿毓玺、拨官兵防护、送往张家口侍郎西拉处。查厄鲁特降。人、既俟秋凉安插善地、其押送官兵、应暂驻防守。俟安插后回京。此项官兵、及厄鲁特降人口粮、应交户部、将张家口所有之米拨给。从之。　　

○谕礼部、原任领侍卫内大臣一等公噶布喇之女何舍里氏、选入宫中。未经册封、倐以疾逝。良用轸恻。今追封为平妃。应行礼仪、尔部察例议奏。　　

○以翰林院检讨潘宗洛、为狭西乡试正考官。刑部郎中刘体元、为副考官。翰林院检讨张明先、为江南乡试正考官。户科给事中吕振、为副考官。　　

○以故正白旗三等阿思哈尼哈番萨赖亲兄三等侍卫萨哈查、袭职。　　

○壬子。转吏部右侍郎安布禄、为左侍郎。调户部左侍郎阿尔拜、为吏部左侍郎、管右侍郎事。转户部右侍郎陶岱、为左侍郎。调盛京礼部侍郎庸爱、为户部右侍郎。升都察院左副都御史阿山、为盛京礼部侍郎。　　

○升湖广总督吴琠、为都察院左都御史。　　

○调江南提督张旺、为福建水师提督。福建陆路提督张云翼、为江南提督。　　

○癸丑。调镶白旗蒙古副都统喀住、为本旗满洲副都统。升前锋参、领图席希、为镶白旗蒙古副都统。　　

○皇长子允禔、遵谕自中拖陵、回至京师。　　

○达赖喇嘛使人戈尼尔罗卜赃帕克巴格隆等、奉谕自西宁至京。上命领侍卫内大臣索额图、大学士伊桑阿、传谕曰、噶尔丹败于乌阑布通、遁走之时、首顶威灵佛像、设誓云。不但圣上属下人民、即喀尔喀降人以外、再不敢复犯矣。去年又背誓、至克鲁伦地方。残害喀尔喀、掠我降人纳木扎尔陀音。于是朕亲统大军往讨。噶尔丹惧而奔遁、适遇我防御之兵、诛杀过当。噶尔丹率数人逃窜。余者尽降。厄鲁特遂灭。厄鲁特降人告曰、达赖喇嘛、久已脱缁矣。天下蒙古、皆尊奉达赖喇嘛。如达赖喇嘛身故、理宜报闻诸护法主、以班禅主喇嘛之教、继宗喀巴之道法。乃匿达赖喇嘛之丧、指达赖喇嘛之名、唆诱噶尔丹。朕屡遣使问之。第巴皆不使与达赖喇嘛相见、伪居高楼之上以示之。第巴原系达赖喇嘛下管事人、朕优擢之、封为土伯特国王。乃阳奉宗喀巴之道法、阴与噶尔丹比。欺达赖喇嘛、班禅、而坏宗喀巴之法。前遣济隆胡土克图、至噶尔丹所、为噶尔丹诵经、选择战日。朕为众生往召班禅、沮而不遣。朕无责达赖喇嘛、达赖汗、青海诸台吉之意。朕今遣使于达赖喇嘛。果达赖喇嘛尚在、则面见朕使臣、晓谕噶尔丹、遵朕上□日行。朕凡事俱略无介意。若仍诳我使人、不令相见。断不轻止。至噶尔丹之誓、济隆胡土克图等、见在其地、问之岂有谬乎。今将遣使往彼。其来人或欲全归、或欲数人先归、尔等可询明、随其意遣之。　　

○以宁古塔将军佟宝、所属兵丁、粮饷缺乏、不先奏闻。命革职　　

秋。七月。乙卯朔。享太庙。遣领侍卫内大臣公舅舅佟国维行礼　　

○升内阁学士绥色、为刑部右侍郎。　　

○丙辰。上诣皇太后宫、问安。　　

