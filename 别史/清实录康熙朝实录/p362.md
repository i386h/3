<!-- { "loadSidebar": true } -->
○奏皇太后书曰、臣自出京畿、军行在道。日惟训习军士。爱惜战马。周防哨了。申明赏罚。计程行四十日、可抵其处。因待伯费扬古期会之兵、沿途驻师、不能如期而至。至于上天仁爱。事事默垂眷佑。水泉乏绝之地、倐尔清流沸涌。前克鲁伦地旱甚草枯如冬。噶尔丹马畜瘦毙我兵甫至而雨、草遂茂生。来降之厄鲁特、问我军云、此地数日前、青草曾无一茎、今何以忽焉而生。汝军中诚有善于求雨者乎。又见我军于河中捕鱼。彼云、汝军捕之、辄尔多获。我等捕之、一无所得。于此见我等口禄绝矣。我军追逐厄鲁特凡五日。见其所遗佛经、帐房所自杀妇人、稚子、及疾病之人。釜鬵、酿具、网罟、甲胄、鞍辔、衣服、食用、木器、并在釜之羹、在草之酪、尽其所有贫穷度日之物、率皆委弃。其垂首鼠窜之状、殊不堪观矣。比问蒙古及喀尔喀等、如此捐弃逃窜、尔等视之以为何如。皆云、此不但弃其重物、虽轻物亦弃之、度日之资咸尽矣。惟仓皇求生。并其所属之人、皆不暇顾、又喀尔喀言、此即我等当日情形。我等叨蒙圣主恩养、得以有生。否则尽委沟壑矣。今噶尔丹谁复豢养、必穷困尽绝而已。其言如此臣观之果然。噶尔丹已经逃遁、料其断不能复来。因灼见其情形踪迹如此。遂酌遣将士穷追。往迎伯费扬古之军。此行臣统大兵深入、贼望风遁逃、全师凯旋者、诚大庆幸。至蒙古之性情、地方之水草、兵法之宜守、宜战、宜招徕、宜遣使、宜焚燎、及断其道路、防御堵截、难易机宜、目所洞悉、身所经历咸已知之。自兹以后、亦甚易易矣。臣于六月初十日内、可至京师。臣此行乃国家福祉。上天眷佑。为此不胜欣喜惓切。具奏以闻。　　

○上班师。驻跸克勒河朔地方。　　

○是日清晨、五色云见　　

○诸王、贝勒、大臣等奏言、噶尔丹肆行暴虐。皇上亲统大军、出塞征讨。一应调遣粮饷、营垒斥堠等事、俱烦圣虑。筹画周至。噶尔丹震悚天威、望风鼠窜。庙谟骏烈、超越往古。今日功成振旅。臣等请行庆贺礼。上曰、朕自出师以来、惟欲前进、并不退却一步。或因驻跸处、稍有未妥、欲回数步安设行幄、朕亦不允。今大将军费扬古兵稍迟、想亦将至巴颜乌阑。且所给兵粮日期将满。六军以粮饷为命、关系最要。凡此兵众、俱属朕多方保全至此。其中若有一二人艰于粒食、心实不忍。故一面以马思哈为大将军。将众兵粮、凑足二十日给之、令其前讨。扈从兵、止留七日口粮。一面回军至拖陵、迎接粮饷。而路兵、及两路饷、皆未如约而至、不称朕心、朕犹有憾。诸大臣固请。又谕曰、朕预料噶尔丹必遁。已密谕费扬古等、截其归路。今马思喀兵、又进巴颜乌阑。两路夹攻。噶尔丹料应难逃。大事已成。尔等欲称贺良是。但从征诸王、大臣官员、以及兵卒、皆欲在朕前效力、奋勇交战、而不得一见敌以遂其意。于朕心犹觉歉然。噶尔丹虽遁、必为伯费扬古、马思喀兵所大败。捷音数日内即到。姑暂俟之。　　

○谕行在兵部、侍郎阿尔拜、著留此处。俟粮运到日、随平北大将军马思喀兵前往　　

○谕议政大臣等、朕明日起程。前途水少、不能容八旗。应与大将军马思喀、为后劲之势。著满洲兵、各以四旗一日起行。其次著前锋、及八旗汉军、绿旗兵、一日起行。此兵著公长泰充将军统领。学士嵩祝协理。凡伯费扬古、马思喀、奏章。著先开视、再奏。朕所降上□日、亦著开视。檄知两大将军、应行事宜、著酌量行之。　　

○己巳。侍卫额林辰、赍抚远大将军伯费扬古疏至。言臣等钦遵谕上□日、当即率大兵、星夜前进。但行程遥远、马匹少疲。而噶尔丹自布尔察克地方、以前十余站、尽焚有草之地。因另觅草地趱行。仍亟于初三日至土喇、以捣噶尔丹之后。但祈御驾稍缓、使臣得会师合剿。上于途次阅之、喜谕众大臣曰、朕统大兵、穷追噶尔丹五日。若再前进、噶尔丹必成擒矣。因不得伯费扬古兵消息、于成龙所运米又不至、故遣马思喀、率兵往追。今伯费扬古、于初三日至土喇、则于朕本意相合。噶尔丹谅必不能窜去矣。　　

○上驻跸塔尔浑柴达木地方。　　

○命内大臣明珠、驻克勒河朔、趱运粮饷、给西路大兵　　

○以翰林院编修张瑗、为四川乡试正考官。户部郎中陆鸣珂、为副考官。翰林院检讨樊泽达、为广东乡试正考官。吏部郎中刘曾、为副考官。翰林院编修吴昺、为广西乡试正考官。礼部郎中曹贞吉、为副考官。工科给事中党声振、为福建乡试正考官。翰林院检讨王者臣、为副考官　　

○庚午。上驻跸顾图尔布喇克地方。　　

○平北大将军马思喀奏报、臣等十四日、至巴颜乌阑南十五里。遇往哨之喀瓦尔达、携厄鲁特降人奔第来。言噶尔丹于特勒尔济地方、遇大将军费扬古兵交战。噶尔丹败回。复列阵拒敌。我军步战而前。对垒之际、见噶尔丹散乱奔窜之状、我遂逃出来降。臣等率兵次于额格木尔地方。次日倍道前进。谨将投降奔第解送。得上□日、著作速檄知京城。　　

○辛未。谕大将军伯费扬古、尔于十三日、击败厄鲁特噶尔丹之事、据厄鲁特降人奔第来告。朕甚慰悦。自五月初八日、朕先士卒疾追五日。噶尔丹窘迫。抛弃器械、甲胄、锅釜帐房等物、及羸病幼小、乘夜遁窜。朕亲率大兵、追至拖讷山。再欲往追、因尔各路兵会合不远、两军既会、需米甚多、恐致缺乏粮饷、关系重大。量此穷寇、以尔兵自西而来、此处又发兵夹攻、即可剿灭。于是朕统大兵、回迎粮米。以内大臣马思喀、为大将军。授之大兵、凑给二十日、粮随以带来牛羊、遣继尔后。又趱运尔路兵粮、留内大臣明珠、于克勒河朔地方料理。朕又给发马驼、充运粮之用、交与明珠、将见到米粮、陆续运至尔军。运到汛界米粮甚多。尔还师时、由朕所行之路而来、则米粮不致缺乏也。　　

○谕议政大臣等、盛京乌喇、黑龙江兵、共六千名。内留黑龙江兵一千名、盛京兵一千名、著将军萨布素、副都统穆泰、带领驻扎索岳尔济山。直至七月。其余兵丁、令各回本处。酌量其可至彼处之粮给发。其余米粮、尽拨给索岳尔济山驻扎兵丁。　　

○发革职侍郎思格色、至平北大将军马思喀军前、以备差遣　　

○平北大将军马思喀等奏报、厄鲁特察罕西达里哈什哈、同丹巴哈什哈、带百余人来降。　　

○予故内大臣阿尔迪、祭葬、谥勤僖　　

○予故盛京工部侍郎傅德、祭葬如例。　　

○壬申。上驻跸西拖陵地方。　　

○喀尔喀多罗贝勒萨穆多尔济故、遣官致祭。　　

○癸酉。上驻跸中拖陵地方。　　

○先是十三日、上谕近御侍卫等曰、适朕心中、似有先机、西路官兵、今日必成功矣。至是捷报至。果于是日破噶尔丹。诸臣皆惊服、以为如神　　

○抚远大将军伯费扬古、遣副都统阿南达奏捷。疏言、五月十三日、臣军正向昭莫多。前遣躧探之布达等、至特勒尔济口、见厄鲁特踪迹、遣人来报。臣等即令署前锋统领硕代、副都统阿南达、阿迪等、率前锋挑之。因厄鲁特势众、硕代等且射且却、诱至大军。将及昭莫多。臣等令将军孙思克、率绿旗官兵居中。京城、西安、满洲汉军官兵、察哈尔诸扎萨克蒙古就东方山之高处。右卫满洲、汉军官兵、大同总兵官康调元、绿旗官兵、喀尔喀扎萨克、就西方沿河布阵。谨遵圣上预授之策。令官兵皆步行。噶尔丹率贼万许、向前逆战。官兵奋勇、自未至酉、击噶尔丹而大败之。分行追逐、至特勒尔济口、剿杀三十余里、斩首二千余级、生擒百余人、俘获子女、驼马、牛羊、兵器、什物无算。得上□日嘉奖。下部从优议叙。　　

○上问阿南达交战情形。阿南达奏曰、伯费扬古恐涉夸张、故于疏内皆约略言之。其实交战处、斩贼三千余级。其余被创逃窜、死于山谷中者、尸骸枕藉生获数百人。杀噶尔丹之妻阿奴、及贼之渠首甚众。惟噶尔丹引数骑逃出。其零星逃散之贼、投降大将军马思喀者千余人。据降人言、噶尔丹遁时、部众多出怨言噶尔丹云、我初不欲来克鲁伦地方。为达赖喇嘛煽惑而来。是达赖喇嘛陷我、我又陷尔众人矣。上问曰、西路大兵、若如前约、于四月二十四日至土喇、二十七日至巴颜乌阑、则更当何如。阿南达奏曰、诚若是、则贼无一得脱矣。上顾诸大臣曰、师行绝域、即奏肤功。皆上天眷佑。应先行叩谢。乃于行宫南门外、设香案。亲率诸皇子、王、大臣官员、及外藩王、行礼。大学士伊桑阿、张玉书、恭捧诸王、大臣、文武官员、庆贺表、入奏。上曰、朕为中外生民之主绥辑海宇。爱养元元。惟以率土乂安为念。厄鲁特噶尔丹、扰乱边塞、心怀狡谋。逆天虐民、不容不行剿灭。朕亲率大军、远出塞外、声讨有罪。噶尔丹闻风遁走。希图幸脱。适与西路大兵相遇。大将军伯费扬古等、奋勇力战。大败贼众。擒斩无算。尽获其人口牲畜。从此边境宁谧、不烦远事征讨。四海苍生、可共享昇平之福。朕心深切喜悦。于是诸皇子、在幔城内、诸王、及文武大小官员、外藩王、台吉、在幔城外、行庆贺礼　　

○奏皇太后书曰、臣君临万邦、抚御天下、于兹三十余年。数经扰乱、俱已削平。惟噶尔丹、自乌阑布通遁逃以来。悖弃誓言、摇动外藩。此贼一日不灭、则边陲一日不宁。是以前后周悉思维、不惮一身劳苦。大漠沙碛、多方跋涉。自古迄今、军旅未行之路、冒远徂征。出其不意。以此强寇肝胆为之破裂、不战而逃。臣穷追五日。见其沿途将所用器物、尽皆委弃、已经远去。更欲前追、以军粮渐至短少、再四筹度、徒劳师众、故度量敌人踪迹、遣兵进追。于所遣兵、补给二十日口粮。班师而还。业经驰奏以闻。荷蒙上天垂眷。俯协人心。大将军伯费扬古之兵适至、战于特勒尔济地方。剿杀噶尔丹贼众。子女、驼马牛羊、尽皆俘获。厄鲁特今已殄灭矣。臣不获定省慈安、奉侍左右者、凡八十日。尽剿贼众、奏凯而旋。于六月初十内、可以抵京。此皆上天默佑凡在师中人等、罔不踊跃欢忭。臣之福庆骈集。所向有成。臣诚不自知也。不胜恳切屏营之至。谨具奏闻。　　

○谕领侍卫内大臣、大学士等、尔等移文狭西总督、巡抚、提督、总兵官等、将边外边内之多巴、西喇固尔等处、凡有噶尔丹所属之人、即行收取。尚书图纳、习知地势、著会同料理　　

○甲戌。上驻跸察罕布喇克地方。　　

○谕理藩院、在后喀尔喀蒙古兵、俱令散归本地。至秋月赴京叙功　　

