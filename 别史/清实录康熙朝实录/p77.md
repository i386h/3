<!-- { "loadSidebar": true } -->
○庚午。都察院左都御史艾元徵疏言、世祖章皇帝时、于出位妄言、及风闻失实者、皆立加惩处。以风闻言事、伐异党同、挟诈报复故也。嗣后果有确见、关系政治。及大奸隐弊。仍无论有无言责、悉听其指实陈奏外。余并不许以风闻浮词、擅行入告。下部议行　　

○辛未。转吏部右侍郎觉罗勒德洪、为左侍郎。兵部督捕左侍郎觉罗舒恕、为吏部左侍郎。管右侍郎事　　

○以原任江宁巡抚朱国治、为云南巡抚　　

○议政王大臣等遵上□日议覆、直隶河南副将以下武官、令巡抚兼辖。其调遣官兵、一应军务、该抚与总兵官会商。至总兵官应行事宜、仍照例遵行。从之　　

○内升仍管户科给事中姚文然疏言、江南百姓、群集鼓厅、保留总督麻勒吉。且云麻勒吉自被锁拏、颜黑面削、腰项拳曲。臣闻之恻然。窃思官列大僚。素叨豢养。免冠带锁、愧辱难堪。伏乞皇上特降恩纶、宽其锁系。至于所犯事情、审有实据、自有应得之罪、则朝廷一定之法、与皇上格外之恩、并行而不悖矣。得上□日、这本说得是。以后官员犯罪、锁禁锁拏、著永行停止　　

○壬申。上诣太皇太后宫、问安　　

○以内升仍管户科给事中姚文然、为都察院左副都御史　　

○乌朱穆秦多罗贝勒色冷额尔德尼故、遣官致祭　　

○癸酉。上幸南苑行围　　

○乙亥。予广东阵亡新会守备赠署都司佥书李应登、祭葬如例　　

○丙子。谕宗人府、吏部、兵部、嗣后王以下、及文武各官处分罚银、及问以应得之罪、应否酌量其情罪、改为罚俸。著确议以闻　　

○戊寅。升理藩院右侍郎阿穆瑚琅、为理藩院尚书　　

○调刑部右侍郎多诺、为兵部督捕左侍郎　　

○喀尔喀诺门达礼台吉等、遣使进贡。宴赉如例　　

六月。庚辰朔　　

○辛巳。上还自南苑。诣太皇太后宫、问安　　

○壬午。谕理藩院、闻苏尼特等八旗、人民被灾、牲畜俱死、难以存活。朕心深为恻然。尔部会同礼部、太仆寺、将马场之马、与礼部所管之牛羊、酌量派出、赏给被灾之人　　

○癸未。以中和殿学士折尔肯、为刑部右侍郎　　

○丁亥。以武英殿学士靳辅、为安徽巡抚　　

○宗人府等衙门遵上□日议覆、嗣后王以下、及文武官有应得之罪处分者、各量其罪之轻重、改罚银为罚俸、自一月递增至一年。从之　　

○戊子。上诣太皇太后皇太后宫、问安　　

○己丑。以故三等阿思哈尼哈番额色子克什克图、袭职　　

○癸巳。以一等侍卫博罗特、为理藩院右侍郎　　

○甲午。升参领李芝兰、为湖广永州总兵官　　

○追谥和硕礼亲王代善曰烈。和硕饶余亲王阿巴泰曰敏。和硕承泽亲王硕色曰裕。和硕襄亲王博穆博果尔曰昭。和硕頴亲王萨哈廉曰毅。和硕简亲王济度曰纯。多罗豫郡王多铎曰通。多罗谦郡王瓦克达曰襄。多罗衍禧郡王罗洛浑曰介。多罗敏郡王勒度曰简。多罗郡王精济曰怀愍。多罗顺承郡王勒克德浑曰恭惠　　

○金星昼见　　

○乙未。四川湖广总督蔡毓荣疏言、蜀省有可耕之田、而无耕田之民。招民开垦、洵属急务。但招民限以七百名之例、所费不赀、能招徕者甚少。臣谓非广其招徕之途、减其开垦之数、宽其起科之限、必不能有济。请敕部准开招民之例、如候选州同州判县丞等、及举贡监生生员人等、有力招民者、授以署职之衔、使之招民、不限年数、不拘蜀民流落在外、及各省愿垦荒地之人、统以三百户为率。俟三百户民、尽皆开垦、取有地方甘结、方准给俸、实授本县知县。其本省现任文武各官、有能如数招民开垦者、准不论俸满即升。又蜀省随征投诚各官、俟立有军功、咨部补用者、能如数招民开垦、照立功之例、即准咨部补用。其开垦地亩、准令五年起科。如此、则人易为力、而从事者多、残疆庶可望生聚矣。下吏户兵三部、会同议行　　

○丁酉。兵部题、广东南海等县、自康熙九年五月至十一月、失盗计三十八案。应将休致提督杨遇明、削去太子太保衔。从之　　

○己亥。上诣太皇太后皇太后宫、问安　　

○壬寅。以户部郎中洪启槐、为贵州按察使司佥事、提调学政　　

○丙午。上诣太皇太后皇太后宫、问安　　

○丁未。以故靖南王耿继茂子和硕额驸耿精忠、袭爵　　

○戊申。户部议覆、浙江总督刘兆麒疏言、投诚官兵柯鸿等、于康熙七年以后、所拨温、衢、处、三府属开垦荒田、例应于康熙十年起科。但委系老荒收薄、赡口不敷、请照山东山西二省、垦荒兵丁之例。再展限一年起科。应如所请。从之　　

○己酉。升甘肃布政使罗森、为四川巡抚　　

○户部议覆、山东巡抚袁懋功疏言、都司一官、原为管辖卫所钱粮而设。各省皆责令督催考成。独东省系各府催徵。请照各省之例、改归都司统辖。应如所请。从之　　

秋。七月。庚戌朔。享太庙。上亲诣行礼　　

○壬子。上诣太皇太后皇太后宫、问安　　

○甲寅。翰林院掌院学士熊赐履、告假省亲。得上□日、熊赐履、著速去速来、此员缺不必铨补　　

○乙卯。予故都统夸岱、祭葬如例　　

○丙辰。予故致仕大学士车克、祭葬、谥文端　　

○丁巳。兵部议覆、四川湖广总督蔡毓荣疏言、川省冲要各营将弁缺出、照沿边题补之例、令总督提督题补。应如所请。从之　　

○刑部等衙门、会审京口将军李显贵、镇江府知府刘元辅、及总督麻勒吉等一案、查将军李显贵、通同知府刘元辅、违例折给兵丁草料、浮算帑银、李显贵、刘元辅、应照例拟斩监候。刘元辅、因父刘泽溥、殉难山西、应免死、枷号鞭责。总督麻勒吉、巡抚马祜、不早行题参、应降三级调用。副都统张元勋、张所养、各降一级、革去世职。得上□日、李显贵、身为将军、职任封疆重寄、乃侵克兵饷、大负委任。刘元辅、虽伊父有死难之功、婪赃坏法、情罪重大、俱依拟应斩、著监候秋后处决。麻勒吉、马祜、各削去加一级、仍降二级、免其调用。张元勋、张所养、各削去加一级、并革去恩诏所得一拜他喇布勒哈番、仍留原任　　

○戊午。上诣太皇太后宫、问安　　

○以工部郎中刘元琬、为浙江按察使司佥事、提调学政　　

○己未。免山东馆陶县、本年分雹灾额赋十之三　　

○升狭西洮岷道副使高翼辰、为湖广按察使司按察使。四川永宁道副使黄龙、为江西按察使司按察使　　

○癸亥。浙江巡抚范承谟、以病请解任、命乘驿回京调理、病痊起用　　

○甲子。中元节。遣官祭永陵、福陵、昭陵、孝陵　　

○免直隶霸州、安肃等二十五州县、本年分旱灾额赋有差　　

○吏部议覆、吏科给事中赵之符疏言、直隶各省官员、如果该管上司、有勒索受贿等弊、许于未劾奏揭报之先控告。若参揭之后控告者、将所告之事不准、仍照所告之罪反坐。应如所请。从之　　

○谕刑部、近闻流徙盛京等处人犯。押解官兵、将犯人妻子、恣行凌辱。或将犯人潜害致死。以后尔部严饬押解官兵、如有此等事犯、从重治罪、仍转传户兵二部　　

○丙寅。上诣太皇太后皇太后宫、问安　　

○予故内大臣二等精奇尼哈番达运、祭葬如例　　

○丁卯。免山东沂水县、本年分旱灾额赋十之二　　

○己巳。升山西按察使色特、为狭西布政使司布政使　　

○庚午。敖汉多罗郡王墨尔根巴图尔故、遣官致祭　　

○云南贵州总督甘文焜、以病乞休。慰留之　　

○甲戌。上诣太皇太后皇太后宫、问安　　

○乙亥。免山东即墨县、本年分雹灾额赋十之二　　

○丙子。调山东巡抚袁懋功、为浙江巡抚　　

○戊寅。国子监祭酒查禄疏言、太学为教化本原之地。查顺治八年、十一年、曾令各省学臣、选取生员文行兼优者、起送赴监。今宜遵仿此例、于郡邑各庠、或间一岁、或间三五岁、举文行兼优、年齿少壮者一人、入太学。更请遵照世祖章皇帝时旧制、每科直隶各省乡试、各取副榜若干名、送监肄业、如此、则辟雍多经明行修之士矣。下部议行　　

○升参领石调声、为杭州副都统　　

八月。己卯朔。日食　　

○上诣太皇太后皇太后宫、问安　　

○福建总督刘斗疏报、海寇自撤水师之后、帆樯出没、侵犯靡常。甚至在各岛屿盖造房舍。臣等密商机宜、配发水陆官兵、陆续搜剿、今已搜剿六十余岛、斩溺贼众五千三百八十余人、生擒贼三十八名、烧贼木城七座、房宇二千九百二十余间。下部知之　　

○庚辰。赠故黔西总兵官李如碧、太子太保、予祭葬如例　　

○四川建昌总兵官佟浩年、以老乞休。允之　　

○甲申。调镶蓝旗蒙古都统俄托浑、为满洲都统　　

○丙戌。上诣太皇太后宫、问安　　

○丁亥。太宗文皇帝忌辰。遣官祭昭陵　　

○吏部议覆、刑部尚书莫洛疏言、刑部汉军郎中、员外郎缺出、应照满官例、听刑部堂官拣选、咨送题补。应如所请。从之　　

○戊子。祭大社、大稷。上亲诣行礼　　

○都察院左都御史明珠、疏请停止盐差御史巡历地方。从之　　

○己丑。太祖高皇帝忌辰。遣官祭福陵　　

○以文华殿学士张凤仪、为山东巡抚　　

○癸巳。上诣太皇太后皇太后宫、问安　　

○添设内阁满洲学士四员。汉军学士二员。汉人学士二员。满字侍读学士二员。满汉字侍读学士二员。蒙古侍读学士二员。汉军侍读学士二员。满字侍读四员。满汉字侍读四员。蒙古侍读二员。汉军侍读二员　　

○升兵科给事中赛音达礼、为山西按察使司按察使　　

○甲午。设立起居注。命日讲官兼摄。添设汉日讲官二员。满汉字主事二员。满字主事一员。汉军主事一员　　

○乙未。升镶蓝旗满洲副都统觉罗画特、为蒙古都统　　

○丁酉。遣大学士图海、祭先师孔子　　

○工部右侍郎高辛印、以病乞休。命回籍调理　　

○喀尔喀墨尔根台吉等、遣使进九白年贡。宴赉如例　　

○戊戌。免直隶丰润县、本年分旱灾额赋有差　　

○己亥。秋分。夕月于西郊。遣都统尼雅翰行礼　　

○调镶蓝旗蒙古副都统甘度海、为满洲副都统　　

○甲辰。上诣太皇太后皇太后宫、问安　　

○以侍讲学士莽色、喇沙里、充日讲起居注官　　

○乙巳。遣官祭历代帝王　　

○遣官祭城隍之神　　

○丁未。上御经筵、讲毕、赐大学士、九卿、詹事、及讲官等宴　　

