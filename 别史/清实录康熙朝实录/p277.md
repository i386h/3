<!-- { "loadSidebar": true } -->
○壬子。先是、江南道御史郭琇、疏参大学士明珠等。至是、谕大学士等曰、国家建官分职、经理庶政、必须矢志精白、大法小廉、各守职业、实心任事、庶无负拔擢简用之意。朕亲理万几、历有年所。于尔部院大小官员行事、无不深知。为臣子者、既儋爵受禄、荣及父母、庇其子孙、家能自给、便当知足、无致陨越、前已屡颁谕上□日、严行申诫。又复谆谆面谕、训诲再三。今在廷诸臣、自大学士以下、有职掌官员以上、全不恪勤乃职、惟知早出衙署、偷安自便、三五成群、互相交结、同年门生、相为援引倾陷、商谋私事、徇庇同党、图取货赂、作弊营私、种种情状、确知已允。九卿詹事科道、皆朕委任之员。凡遇会议、自当各出己见、公同商酌。乃一二欲行倡率之人、持议于前、众遂附和于后、雷同草率、一意诡随。又其甚者、虽在会议之班、茫无知识。随众画题、希图完结。廷议如此、国是何凭。又有当集议时、缄默自容、及至偾事、巧于推卸。朕深恶此等推诿苟容之辈、亦屡加严饬。至于用人、关系重大。群臣贤否、难以周知。故遇紧要员缺、特令会同推举、原期为国得人、实有裨益。亦欲令被举者、警心易虑、恐致溺职、累及举者、因而勉自刻励。九卿诸臣、宜体朕心、从公选举、方为不负委任。乃历来所举官员、称职者固有、而贪黩匪类、往往败露。此皆瞻徇情面、植党纳贿所致。凡兹情弊、朕非不知。前者班布尔善。阿思哈等、身为大臣、所行悖乱、致干宪典、遂行正法、至今犹耿于怀。是以比来大小官员、背公徇私、交通货贿、朕虽洞见、而不即指发、冀其自知罪戾、痛加省改、庶可终始保全。讵意积习深锢、漫无悛悔。如审拟蔡毓荣一案、庇护挽救、瞻徇党类、百计营求。因朕具悉其奸、私谋未遂。近差塞楞额、往审张汧所参事情、朕面谕塞楞额、张汧居这贪□禾山戊示□、尔宜严行审出。迨差回时、询问塞楞额、奏称臣于此案、尽心研鞫、若有失实、甘受诛戮。及览其奏案、惟恐累及保举张汧之人、竟为庇护。朕知内阁原拟票签、将保举张汧官员、并未议及。业行折出。又念张汧审结定罪之后、自然发露、因仍用原签票发。又靳辅下河工程、屯田之案、朕早已察其情弊、特遣佛伦等、前往勘议。今所议殊属偏私。且凡会议之时、科尔坤、佛伦等、务执己见、持论好胜、苟非怀挟私情、何以力排众议。朕亦曾面加诫谕、未见畏悔。如此积弊、愈久愈深、物议沸腾、舆情愤激、以致言官列款参奏。本应发明其事、以肃官方。因不忍遽行加罪大臣、且用兵之时、有曾效劳绩者、故免其发觉。勒德洪、明珠、著革去大学士。交与领侍卫内大臣酌用。李之芳、著休致回籍。余国柱、著革职。科尔坤、著以原品解任。佛伦、熊一潇等、著解任、于河工案内完结。嗣后大小臣工、各宜洗涤肺肠、痛改陋习、洁己奉公、勉尽职掌、以副朕宽大矜全、咸与维新之至意　　

○谕宗人府、自古帝王展亲睦族、列爵锡封、原欲选贤建能、旌别淑慝、俾咸知劝勉、庆流奕世、此国家之常经、奖劝之至意也。朕笃念亲亲、恩礼罔替、年至十五、即行受封。但谊属本支、必皆饬躬砥行、端良醇谨、益自刻励、动不踰则、始无忝于宗潢。今亲王以下、奉恩将军以上、年至十五、不问贤否、概予封爵、以致视为故典、罔知激劝。嗣后亲王以下、奉恩将军以上、子孙、应俟其年至何岁、作何辨其贤否、定其品级等第、始应授封、著议政王、贝勒、大臣、及亲王以下、奉恩将军以上、会同确议具奏　　

○以山东布政使黄元骥不职革任。优升原任检讨卫既齐、为山东布政使司布政使　　

○以正白旗蒙古副都统文达、为理藩院右侍郎。仍兼管副都统事　　

○癸丑。上诣皇太后宫、问安　　

○谕大学士等曰、朕躬不逮往时、自太皇太后圣体违和以来、深觉迷愦、极切忧劳、顷所言者、旋即遗忘。昨一二要事折票签付与笔帖式、后竟遗忘、反覆思之、不复记忆为何事、辗转不宁、至中夜忽复忆得、乃大惊惕、谓已批发矣、急呼笔帖式问之、奏云、已折票签、尚未批发、于是心始稍舒。或念所及、数欲降上□日、令召其人至、而所念及之事、所思之言、乃皆遗忘、无如之何。此所书敕谕、乃朕所自为、而昨所更易者。今日视之、似有遗漏、爰加增益更订、虽复更订、仍觉未尽其意、似有遗缺者。以此之故、因念凡诸奏事、朕见所未到者、亦未可知。凡部院事、皆于国家关系重要。所奏闻之事、大臣庶官、益当敬慎。大学士、学士、亦宜详加看阅。尔等将此上□日宣示九卿。此所书不必别誊、有所更易、即于此增入奏闻　　

○户部议覆、四川巡抚姚缔虞疏言、蜀省每岁解京白蜡、道路辽远、无脚价开销之项、请嗣后停止解送、令部臣就近采买。又历年抽税生铁、积有一万一千六百斤有奇、亦难于起运、请变价充饷。查铁觔沉重、解送维艰、准其变价报部。至白蜡、乃蜀产土物、应令依例起送。得上□日、白蜡仍前解送、恐致累民。著一并免解　　

○以一等侍卫鄂伦岱、为广东副都统　　

○山东道御史陆祖修疏言、河工屯田二事、奉有九卿会议之上□日、臣见总河靳辅、身虽外任、与九卿呼吸甚灵、会议之时、吏部尚书科尔坤、户部尚书佛伦、工部侍郎傅拉塔、左都御史葛思泰等、不顾公议、左袒河臣。窃思河屯利害、惟直抚于成龙首倡其说。或暂停九卿之议、俟于成龙等到京、一一面奏明确、加之乾断、则国是定而邪谋破矣。疏入、得上□日、河工屯田、著暂停会议。俟董讷于成龙来京日、将本内事情、一并严察会议具奏　　

○甲寅。孝康章皇后忌辰。遣官祭孝陵　　

○以兵部尚书梁清标、为保和殿大学士。礼部尚书伊桑阿、为文华殿大学士　　

○调刑部尚书廖旦、为吏部尚书。升吏部左侍郎李天馥、为工部尚书　　

○调偏沅巡抚丁思孔、为河南巡抚　　

○丙辰。上诣大行太皇太后梓宫前。上食。举哀　　

○调兵部尚书鄂尔多、为户部尚书。工部尚书阿兰泰、为兵部尚书　　

○丁巳。升户部左侍郎麻尔图、为礼部尚书。四川狭西总督图纳、为刑部尚书　　

○以吏部左侍郎管右侍郎事张鹏、转补左侍郎。升内阁学士翁叔元、为吏部右侍郎　　

○内务府总管噶禄故。遣皇长子允禔、及大臣二员、侍卫二十员、往赐妆蟒紀疋等物、鞍马四匹、银一千两。追赐勤恪贻休匾额　　

○己未。以大学士王熙、左都御史徐乾学、为会试正考官。兵部右侍郎成其范、左副都御史郑重、为副考官　　

○以通政使张吉午、衰老失职、命原官休致　　

○刑部议覆、翰林院疏参侍读学士德格勒、私抹记注、大干法纪。侍讲徐元梦、与德格勒互相标榜、情罪可恶。应将德格勒、拟斩立决。徐元梦、拟绞监候。得上□日、德格勒、著监候秋后处决。徐元梦、著免死。枷号三月、鞭一百、入辛者库　　

○庚申。升总督仓场户部侍郎苏赫、为工部尚书　　

○停止九卿詹事科道、会推各省学道员缺　　

○升湖广按察使郑端、为江南安徽布政使司布政使　　

○辛酉。上诣大行太皇太后梓宫前。上食。举哀　　

○春分。朝日于东郊。遣理藩院尚书阿喇尼行礼　　

○宗人府题、固山贝子星尼、结交匪类、行止乖张。镇国将军白寿、亦结交匪类、有玷宗室。应请革爵。镇国公吞珠。为人庸懦、应革去公爵、降为镇国将军。闲散宗室勒尔锦、系军前获罪监禁之人、蒙恩宽释、理应谨慎守分、反结交匪类、博戏斗鸡、甚属不合。应交伊兄弟家中拘禁看守。从之　　

○转户部右侍郎赛弼汉、为左侍郎。升副都御史开音布、为户部右侍郎　　

○壬戌。上诣皇太后宫、问安　　

○调刑部尚书张玉书、为兵部尚书　　

○旌表江西节妇、都昌县刘氏、星子县宋氏、临川县袁氏、各给银建坊如例　　

○厄鲁特杜噶尔台吉等、遣使进贡。赏赉如例　　

○癸亥。遣官祭先农之神　　

○谕大学士等、近见科道参疏甚多、果有大贪大恶、何不早为参奏。有等人、声言纠参、妄行吓诈、希图利己、以致各官不能自安。此等吓诈之人、许即首告。著吏部、都察院、通行晓谕　　

○升少詹事王封溁、为内阁学士兼礼部侍郎。以杭州副都统洪尼喀、为总督仓场户部侍郎　　

○甲子。宗人府议覆、亲王以下、奉恩将军以上、子年十五、概予封爵、恐致视为故典、罔知激劝、嗣后应停止此例、俟年至二十、辨其文艺骑射之优者、列名引见、请上□日授封。惟亲王以下、奉恩将军以上、有薨逝者、即准一子袭爵、不俟□山戊示□满。得上□日、依议。如人材超卓者、不拘年□山戊示□、特予封授　　

○以左都御史葛思泰、为四川狭西总督。升四川按察使兴永朝、为偏沅巡抚　　

○兵部题、云南提督万正色、鹤庆总兵官王珍、以婪赃侵饷互参、请遗官察审。上命工部左侍郎傅拉塔、礼部右侍郎多奇、前往察审　　

○阿禄科尔沁多罗郡王色楞、坐酗酒不法、命革爵　　

○乙丑。上诣大行太皇太后梓宫前。上食。举哀。是日、居殡宫之侧　　

○户部议覆、江宁巡抚田雯疏言、康熙二十六年分、苏常等府起运漕粮、因秋禾将熟之时、风雨连绵、见在起运、米色青白未纯、合先题明。查漕粮关系积贮、应令该抚、务将纯色之米拨运。得上□日、江南漕粮、已经起运、该部仍令易纯色米、朦混具题、殊为不合。抵通日、著照该抚所请、察明交仓　　

○封和硕康亲王杰书子扎尔图巴尔图、和硕恭亲王常宁子满笃祜、镇国将军德宁子兴泰、俱授为三等辅国将军。辅国将军德伦子纳尔台、授为三等奉国将军。奉国将军费扬午子詹木布、授为奉恩将军。辅国公纳墨孙子讷图、镇国公刘格子台浑、镇国公拔喀子法布兰、俱封为辅国公　　

○升广东雷琼道程宪、为湖南按察使司按察使　　

○丙寅。上诣大行太皇太后梓宫前。行月祭礼。是日回宫　　

○丁卯。纂修玉牒。命宗人府左宗人镇国公苏努等、为总裁官　　

○宗人府议覆、吏科给事中高层云、疏参大学士王熙等、以议持服事、向康亲王杰书等跪语、王等坐受、俱属不合、请下部议。上曰、朕召大臣议事、如时久、每赐垫坐语。大臣与诸王会议、即行跪语。不合。嗣后凡会议公事、不必向诸王行跪。杰书、王熙等、从宽免议　　

