<!-- { "loadSidebar": true } -->
○户部议覆、兵科给事中额伦疏言、漕运关系国计。运官职分虽卑、领运粮数万石。嗣后不必轮流坐派。请选年壮贤能者、庶克胜任。至运丁亦应令漕臣、选殷实者充运。庶不致欠粮误漕。又通惠河分司、向系三年更差。今一年一替、为期不久、则于河道淤浅之处、不能悉知、挑修不能遍及。请仍三年更替。俱应如所请。从之　　

○户部议覆、奉差大同赈济员外郎多鼐等疏言、大同府属所贮米谷八千余石、不敷赈济。应令多鼐等、会同巡抚、将大同奏销存剩豆石、并见贮库银五万两、动支给赈。得上□日、依议速行　　

○四川狭西总督哈占疏报、川北总兵官高孟等、率兵至东乡县。伪总兵李正国、带贼四千有余、盘踞县城。我兵分路夹剿、夺门而入、杀贼兵一千六百余名、生擒二百余名、恢复县城。得上□日嘉奖、下部议叙　　

○戊戌。广西巡抚郝浴陛辞。上谕之曰、为外官者、以爱养百姓、惩贪奖廉为要。不必以苛察为明。务使德胜于才、始为可贵。若专徇情面、不顾公事、则悖理甚矣。又广西乃出米之地、尔宜多方设法、广储粮米、以应军需　　

○添设钦天监满监副一员　　

○己亥。孝昭皇后三周忌辰。遣皇子诸王以下、八旗四品以上官、致祭　　

○调兵部尚书郭四海、为礼部尚书。升内阁学士李天馥、为户部左侍郎。都察院左副都御史李仙根、为户部右侍郎。转理藩院右侍郎阿喇尼、为左侍郎。升大理寺卿明爱、为理藩院右侍郎　　

○庚子。清明节。遣官祭永陵、福陵、昭陵、孝陵、仁孝皇后、孝昭皇后　　

○升内阁侍读学士达岱、为詹事府詹事　　

○辛丑。以奉移仁孝皇后孝昭皇后梓宫往陵寝。遣皇子诸王以下、八旗三品以上官、致祭　　

○旌表福建节妇、宁化县赖朝会妻黎氏、给银建坊如例　　

○四川狭西总督哈占疏报、总兵官高孟、领兵进剿逆贼彭时亨、于月城寨地方、大败贼众、擒斩无算。下部议叙　　

○厄鲁特噶尔玛戴青和硕齐等、遣使进贡。赏赉如例　　

○壬寅。上诣太皇太后宫、问安　　

○上至巩华城驻跸　　

○镇安将军都统噶尔汉疏报、彝陵总兵官严弘、招抚到伪总兵赵克礼、恢复施州卫城。得上□日嘉奖、下部议叙　　

○癸卯。仁孝皇后孝昭皇后梓宫启行。上亲临送。王以下、满汉官员、及公主王妃以下、大臣命妇以上、俱齐集举哀跪送。是日、上驻跸奶子坊　　

○山西巡抚穆尔赛疏言、请发帑银二十万、赈济饥民。户部议给其半。上曰、闻太原、大同等处、百姓甚饥、朕心深为悯恻。亟宜赈济、俾各得所。著照该抚所请、发银二十万两。遣郎中明额礼等、速往分行赈给　　

○甲辰。上驻跸平家滩　　

○乙巳。上驻跸加官营　　

○征南大将军都统赖塔疏报、伪将军何继祖等、拥众万余、距安笼所三十里、坚据石门坎隘口拒敌。臣等统领满汉官兵、至西隆州。先令都统勒贝、希福、马缉、护军统领额赫纳等、率前队官兵进剿。臣与副都统洪世禄、赫勒布、总督金光祖、分兵二队、以继其后、本年正月初一日、大败贼众、斩杀甚多、夺石门坎隘口、恢复安笼所城。伪总兵陈义魁、率众迎降。得上□日嘉奖、下部议叙　　

○丙午。上驻跸新屯　　

○丁未。上驻跸孙家庄　　

○叙克复海坛厦门金门功。给福建巡抚吴兴祚、拜他喇布勒哈番又一拖沙喇哈番。水师提督太子少保左都督万正色、拜他喇布勒哈番。授援剿左镇总兵官林贤、右镇总兵官陈龙、前镇总兵官黄镐、后镇总兵官杨嘉瑞、为左都督。参将以下、各给世职有差　　

○旌表福建烈女、武平县钟廷楷聘妻林氏、给银建坊如例　　

○戊申。上驻跸黄家庄　　

○四川狭西总督哈占疏言、永宁一路大兵、急需粮饷。秦民输运军需、困敝已极。若于永宁、泸州诸处、采买支给、兵民两便。得上□日、狭西巡抚鄂恺等、支西安库银六万两、遣贤能官、会同永宁道、于永宁、泸州、诸处采买、四川巡抚杭爱、布政使刘显第等、督趣监运、勿误军需　　

○己酉。上谒孝陵。举哀行礼毕。亲往仁孝皇后孝昭皇后地宫相视　　

○是日、驻跸龙门口南　　

○庚戌。上驻跸马兰峪城南　　

○是日、仁孝皇后孝昭皇后梓宫、至陵所。奉安于享殿　　

○辛亥。上率诸王以下、满汉三品官以上、诣孝陵致祭　　

○贵州巡抚杨雍建疏言、贵阳省会尚有未毁民居。宜令流散人民、复其本业。量减徭役、俾得补葺室庐。至贵阳南北大路、居民皆新经招集、亦应量减差徭。其供应夫役私派、并请禁止。得上□日、该抚速行设策、招集流民还业、务令得所。除供应大兵诸正役外。有以私事借端多索人夫扰民者、即指名劾奏。兼檄在黔将军、提、镇、令严加禁缉　　

○征南将军都统穆占等疏报、伪大将军高启隆、伪将军夏国相、王会、王永清、张足法、杨应选、侬朋等、拥众二万余人、屯踞平远西南山上。臣与提督赵赖、率满汉官兵、于正月二十二日进击、连败之、高启隆等、俱遁走。王会率其标下弁兵、诣军前降。遂复平远府。得上□日嘉奖、下部议叙　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十四



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十五　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十年。辛酉。三月。甲寅朔。宣威将军鄂克济哈等、以建昌官兵、弃城突出、自劾不能救援、乞严加处分。上谕、将军鄂克济哈、久驻成都、不能退叙州诸处来犯之贼、复不驰援建昌、以致失陷。著解将军任、还汉中、同大将军公图海、守汉中诸处。以都统觉罗纪哈里、为宣威将军。统其所部官兵、驰赴将军总督赵良栋军前、会商剿贼　　

○丙辰。贵州巡抚杨雍建、以军兴旁午、请停贵州本年乡试。于壬戌年补行。从之　　

○定远平寇大将军固山贝子章泰疏报、臣等统兵、于二月初五日、至安南卫。伪将军线緎等、率众万余、据江西坡。臣令总兵官白成功等进击、抵沙子哨、贼列阵驱象、下山拒战。自午至酉、我军分三队奋击、斩获无算、贼帅夜遁。初十日遣副都统龚图、署副都统达汉泰等、自腊茄坡追贼、再战、复败之。恢复新兴所、普安州、二城。得上□日嘉奖、下部议叙　　

○建威将军佛尼勒疏报、副将李常辅、游击周应凤等、于二月十九日、进兵恢复五龙县城。得上□日嘉奖、下部议叙　　

○丁巳。荡寇将军固山贝子准达疏言、请仍率原辖之兵、进取遵义。上谕、准达自抵重庆、并无寸功。今若复令统兵、必误事机。其遵前上□日、率疲兵速回荆州。令将军噶尔汉、疾驰进取遵义　　

○戊午。以仁孝皇后孝昭皇后梓宫、奉安地宫。遣官告祭天地、宗庙、社稷、孝陵　　

○己未。上于孝陵缭垣内东南驻跸　　

○庚申。上诣孝陵。奠酒举哀　　

○遣康亲王杰书、庄亲王博果铎、分诣仁孝皇后孝昭皇后梓宫前。读文致祭。奉移梓宫于地宫前享殿　　

○遣官祭昌瑞山后土之神　　

○辛酉。上临享殿。王以下、满汉大臣、齐集。寅时。移仁孝皇后孝昭皇后梓宫、安葬地宫。仁孝皇后居左。孝昭皇后居右。上亲奠酒。王以下、满汉大臣等行礼。赐皇后陵总管禅布等、银币有差　　

○是日、上回銮。驻跸孙家庄北　　

○壬戌。建威将军佛尼勒疏报、伪将军胡国柱等、率贼众二万余、犯窦坝大溪口诸处。臣率满汉官兵进击、大破之。乘胜恢复马湖府。得上□日嘉奖、下部议叙　　

○癸亥。上驻跸三河县东　　

○先是、命镇安将军噶尔汉、同总兵官王用予、进取遵义。至是、江西总督董卫国疏报、山西提督周卜世等、率兵恢复遵义府、杀贼甚众。伪将军马宝、弃城走、复犯泸州、叙州诸处。上谕、噶尔汉不必赴遵义、率兵驰赴叙州。速剿逆贼、竟入云南。王用予、亦率兵与噶尔汉同至叙州。灭贼之后、即驻叙州镇守　　

○甲子。上驻跸通州河东　　

○征南大将军都统赖塔疏报、贼将何继祖等、自石门坎败遁、至新城所、会伪将军詹养等、率众二万人、据黄草坝、驱象迎敌。臣于二月初二日、分布满汉官兵、自卯战至未、贼大败。夺其营二十二。生擒伪将军詹养、王有功、及贼众千余人、获象马无算。得上□日、赖塔自闽广深入云南、独先诸路、大败逆贼、调度有方。将士奋勇、殊属可嘉。有功人员、俱著从优议叙　　

○征南将军都统穆占等疏报、二月初八日、遣副都统莽奕禄、游击王成功等、领兵四千追剿。贼将张足法等拒敌。我兵连夺三山、贼败走高家桥。再战、又夺其桥。阵斩千余人、坠崖死者无算、擒获甚多。下部议叙　　

○穆占又疏报、二月十八日、收复黔西大定府城。擒伪巡抚张维坚等斩之。水西土司安胜祖等、效顺助饷、又率其属阿五等、协力剿贼。得上□日嘉奖、下部议叙　　

○乙丑。上回宫。诣太皇太后皇太后宫、问安　　

○丙寅。上诣太皇太后皇太后宫、问安　　

○甘肃巡抚巴锡疏报、庆阳所属地方、有贼渠耿飞、僣称王、设伪总兵副将等官。上命大将军公图海、将军侯张勇、提督孙思克等、速遣官兵赴剿　　

○赠福建殉难邵武府知府张瑞午、建昌府知府高天爵、俱太仆寺卿。邵武府同知高举、按察使司副使。各予祭葬。荫一子入监读书。武举胡守谦、给恤银。荫一子以卫千总用。胡守谦妻殉死、旌表如例　　

○戊辰。上御太和门视朝。文武升转各官谢恩。次喀尔喀进贡使臣等行礼　　

○己巳。上诣太皇太后宫、问安　　

