<!-- { "loadSidebar": true } -->
○浙江提督陈世凯疏言、上谕十六条、训饬臣民、周详尽善。普天率土、应一体讲读、以昭一道同风之盛。今各省文职、已于月吉宣讲。独武臣未有讲读定例。臣思皇上以孝治天下。培植伦常。特允武职丁忧、以端风化。臣请敕直隶各省将军、提镇诸臣、率所属营伍、照文职例、一体讲读。庶荷戈将士、咸知名教纲常、永无匪行。至各省土司、亦属武职、尤宜亟为讲读、更徵远迩同风、教化大行之治。下九卿确议。寻九卿议如所请。得上□日、自古武职名臣、如郭子仪、李靖等、皆读书明理、熟谙经史。乃能保守功名、克全臣节。嗣后武职官员、应阅览书籍、讲明忠孝大义。著该管官、勤加劝谕　　

○革仓场侍郎马如骥职。以失参通州监督桑隔、打死兵丁一案、反行徇庇也　　

○予福建阵亡正蓝旗杭州协领当阿礼、祭葬如例　　

○乙丑。上诣太皇太后宫、问安　　

○礼部左侍郎鄂哈、以病乞休。允之　　

○吏部题、康熙二十四年五月内、考试汉军、投交白卷人员。蒙皇上不即加处分、从宽姑免。令其习学、再行考试录用。伊等应笃志习学通晓文义。乃今考试、仍有交投白卷者十四员、考置五等者、二百四十六员、书写履历不堪者、九员、均应革职。得上□日、各官俱从宽免革职。内有愿随旗行走者、著随旗行走。愿学习者、俟后再行一并考试　　

○予正蓝旗故汉军都统一等伯释迦保、祭葬如例　　

○刑部等衙门题、朝鲜国韩得完等、二十八人、犯禁采参、鸟枪打伤绘舆图官役、应将为首韩得完等六人、及为从金太成等二十二人、俱拟立斩。其约束不严、失于觉察之咸镜道节度使尹时达、平安道观察使朴尚、咸镜道观察使李秀彦、三水郡守李观国等、应各降革调用有差。得上□日、韩得完等六名、著处斩立决。金太成等、二十二人、俱从宽免死、减等发落。余如议　　

○丙寅。以湖广故永顺宣慰使司宣慰使彭廷椿子彭弘海、袭职　　

○丁卯。户部左侍郎王鸿绪、以本生母故、疏请回籍治丧、允之　　

○戊辰。上御太和门视朝。文武升转各官谢恩。次喀尔喀使臣行礼　　

○上诣太皇太后宫、问安　　

○升通政使葛思泰、为内阁学士兼礼部侍郎　　

○庚午。调理藩院右侍郎穆称额、为礼部左侍郎　　

○辛未。谕刑部、狱讼重情、关系民命。当谳鞫时、虽经详慎、始定爰书。今值天气炎热、其中恐有情可末减者、久系囹圄、或致瘐毙、朕心不忍。兹特遣科尔坤、阿兰泰、董讷、马世济等、会同三法司、将已结重案、逐一详加审鞫。如有情可矜疑者、即与察明事由、开列具奏。务期情法允协、不致淹滞毙狱、以副朕顺时好生至意　　

○调云南贵州总督蔡毓荣、为总督仓场侍郎。升广西巡抚范承勋、为云南贵州总督　　

○云南贵州蔡毓荣疏报、威宁逆苗王腾龙等、擅兵劫杀、经臣题明扑剿。迨官兵围攻时、彼弃寨宵遁。臣即檄令土官拏获。应请正法悬示。得上□日、这案著新任总督范承勋、详审确议具奏　　

○癸酉。以礼部左侍郎兼管翰林院掌院学士事库勒纳、教习庶吉士、并充明史总裁官　　

○甲戌。礼部尚书管詹事府事汤斌、由江宁巡抚升任至京陛见。上曰、天下官有才者不少、操守清谨者不多见。尔前陛辞时、自言平日不敢自欺。今在江苏、洁己率属、实心任事、克践此言。朕用嘉悦、故行超擢。尔其勉之。上历询吴中年□山戊示□风俗、并地方吏治民生、缙绅居乡若何。又问下河开海口事何如。汤斌奏曰、皇上命尚书萨穆哈、侍郎穆称额等、与总漕徐旭龄、及臣。询问下河民情。臣等遍历海口。各州县人众言杂、不能画一。即州县水道海口、亦不相同。大约其言、以开海口、积水可洩。但今年荒歉。四分工银、恐不足用。惟高邮兴化之民、闻筑堤开河、恐毁其坟墓庐舍。甚言不便。部臣公议、以筑堤取土艰难、工必不成。且毁人坟墓庐舍、非皇上轸念民生之意。而工程浩大、恐多费帑金、不能奏绩、不如暂停为便。臣与徐旭龄议、以目下遍地皆水、工力难施、暂停未为不善。遂同具题。但念此事、乃我皇上巡狩江南、亲见民间房屋、淹没水中。痌瘝念切。随命大臣相视海口、简选贤能、开口洩水。真尧舜之心。今议暂停则可。若竟中辍、非臣子所敢擅议。且上流之水、滔滔而来。下流无一去路。不但民间田地、永无涸期。且恐城郭人民、将有不测之患。如去年兴化城内、水深数尺。万一再遇水灾、一城付之巨浸。臣等何所逃罪。若云开海口、则水遂尽涸、臣固不敢为此言。但水有去路。开一丈、则有一丈之益。开一尺、则有一尺之益。使浮溢之水渐去、则旧日湖河之形可寻。再加疏浚筑防、工夫自有次第。然举事当念民生、尤当重国计。若多费帑金、而水不能尽涸、非长策也。请无多发帑金。止于七州县钱粮中、酌量款项、暂停一二年起解、留为修河之用。此外再行设法。总之以本地民力、本地钱粮、开本地海口。心既专一。工不误用。不作大举。不多设官。渐渐做去、当有成效。此意向曾与萨穆哈等言之　　

○升太常寺卿阿山、为通政使司通政使　　

○以户部郎中谢于道、为云南按察使司佥事、提调学政。狭西平凉府知府赵济羙、为广西按察使司副使、提调学政　　

○乙亥。召礼部侍郎穆称额问曰、昨汤斌奏称、前会议开浚下河时、曾向萨穆哈等言、若将下河高处挑浚、使积水渐归于海、于民亦稍有益等语。尔等回京时、何以并不奏闻。穆称额奏曰、臣等至江南地方、与总漕徐旭龄、巡抚汤斌、同至河干看视。又传问七州县民、皆云此水漫决日久、今欲开浚海口、其事甚难。故臣等公议暂停。其挑浚下河高处、使积水渐归于海等语、汤斌并未向臣言之。又召问尚书萨穆哈。奏曰、臣等与徐旭龄、汤斌、会同踏看海口、传集七州县民问时。百姓各就地方情形而言。臣等因其语言不一。遂令每州县、派出通晓事体者十人、于淮安集问。皆言不便挑浚。臣等以开浚下河、所费不赀、事关重大、故议暂停。至汤斌等挑浚下河高处、使水归海、于民亦稍有益等语。闲谈时诚有之。并非公同商确时之语也。上又问曰、今尔等意谓此河可以开浚否。萨穆哈奏曰、大堤恐不能筑。若将下河高阜处、陆续挑浚、使水渐入于海、似亦可行。上曰、著再议　　

○谕大学士等曰、学士徐乾学、张英、学问淹通。文章事务、著留办理。以后开列巡抚、不必列名　　

○谕督捕左侍郎席柱等曰、今天气渐热。尔等将罪犯速行审结、毋得迟延　　

○转户部右侍郎董讷、为左侍郎。升都察院左副都御史胡昇猷、为户部右侍郎　　

○吏部等衙门、遵上□日会推广西按察使缺。据吏部侍郎胡简敬、保举江南淮扬道高成羙、拟正。湖广下荆南道沉志礼、拟陪。得上□日、凡职任紧要官员、奉上□日会推、原期从公保举、务得真才、有裨官守。且官评贤否、关系吏治民生。若以本地方人、推举本省官员、必致瞻徇滋弊。前已经屡谕申饬甚明。今胡简敬、以淮安府人、推举淮扬道高成羙、殊属不合。著严加议处。九卿等不加详慎、草率拟推、亦属不合。著通行申饬　　

○丙子。以内阁学士王起元、为广西巡抚　　

○以江南凤阳、徐州、□山戊示□歉。遣内阁学士麻尔图、户部郎中席特库、驰驿往赈。麻尔图等请训上□日。谕之曰、尔等乘此行、可看沿途麦实、及徐州等处情形、一并速行奏报　　

○予湖广阵亡正蓝旗三等阿达哈哈番又一拖沙喇哈番图赫德、祭葬如例　　

○戊寅。予故致仕刑部尚书喀尔图、祭葬如例　　

○庚辰。以原任詹事朱马泰、为太常寺卿　　

○以翰林院侍讲朱都纳、充日讲起居注官　　

五月。甲申朔。夏至。祭地于方泽。上亲诣行礼　　

○上诣太皇太后皇太后宫、问安　　

○谕三法司衙门、朕惟自古帝王、抚御群臣百姓。政教修明。治化洽畅。与其绳以刑罚、使人怵惕文网、苟□无罪。不如感以德意、俾民蒸蒸向善、不忍为非。书称协和万邦、黎民于变时雍。又称临下以简、御众以宽。唐虞盛时、从欲风动、其效章章如是。朕尝心慕隆古、力行教化。冀以感发天良、偕之荡平正直之道。而人情嚣伪、风俗颓弊。明罚敕法、国宪不可以已。虽尝屡行矜恤、绝去烦苛。终思尚德缓刑、乃为至治之极轨。自康熙元年以来、中外臣民、习染浇风、争事诈伪。公行赇赂。贪冒营求。因缘请托。作奸犯科。顽钝者恬弗知耻。奸黠者暋不畏法。以致是非乖谬、纲纪凌弛。朕亲政以后、洞悉奸弊。加意厘惕、振饬宪章。务使骫律干纪之众、莫能匿慝。法无旁贷。人无遁情。庶几禁遏顽豪、杜塞侥幸。近见罹于罪罟者、渐觉减少。但革面未能革心。畏罪不如知耻。原夫立法之意、本欲使人难犯。今因法令严密、辄思苟免。苟免之心切、则弥缝之弊深。群心日夕恐惧不宁、巧伪滋多、亦未可定。今欲崇尚德化。务存惇大。荡涤邪秽。一切令之自新。除前经审拟完结各案、及关系宫殿陵寝河道工程、侵欺正项钱粮不议外。内外见经发觉、一应枉法得赃行贿、与受人员、仍革职、止免拟重辟、照例定罪追赃。其此等未经发觉者、悉与宽免。有以谕前事、参奏讦告者、一概不准。自谕以后。中外臣民、须洗心易虑、省改前非。守法奉公、敦厉廉耻。以副朕使人寡过之至意。再有干犯、自难曲宥。至于旗下闲散官员人等、及民间豪恶党类、并无职任、乃揽说公事、交结衙门、妄行讹诈、贿嘱关通、实繁有徒。朕皆稔悉。嗣后益当恪遵法纪、勿蹈故辙。如怙终不悛、发觉之时、从重治罪、决不宽贷。尔法司即通饬内外大小各衙门、八旗、及内府佐领、晓谕知悉、一体遵行　　

○乙酉。升通政使徐元珙、为都察院左副都御史。内阁侍读学士徐廷玺、为内阁学士兼礼部侍郎　　

○丙戌。仁孝皇后忌辰。遣官祭陵　　

○升左副都御史觉罗孙果、为理藩院右侍郎　　

○升江宁安徽粮道张永茂、为广西按察使司按察使　　

○丁亥。上幸瀛台驻跸　　

○敕直隶各省、严禁淫祠滥祀。从礼部尚书汤斌请也　　

○己丑。以翰林院侍读学士田喜雨□冓、充日讲起居注官　　

○吏部右侍郎胡简敬、以违例举淮扬道高成羙、降二级调用　　

○庚寅。上诣太皇太后皇太后宫、问安　　

