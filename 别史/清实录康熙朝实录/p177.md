<!-- { "loadSidebar": true } -->
○辰州永兴阵亡参赞军务都统宜理布、参赞军务护军统领哈克山、及诸将士丧至。遣内大臣公噶布喇等四十七员、各以茶酒往奠之。复遣侍卫费耀色等、赍赐宜理布之母银六百两、传谕曰、宜理布时侍朕前、深悉其人。今出师著有劳绩。方谓成功之后、即可凯旋相见。忽闻阵殁、朕还顾议政王大臣、不觉凄怆痛悼。兹闻尔家费用不给、特赐白金六百两、为治丧之资。又遣内大臣舅舅佟国维等、赍赐哈克山之弟巴克山银五百两、传谕曰、哈克山临阵捐躯、戮力尽瘁、殊为可嘉。特赐白金五百两。又传谕正白旗大臣侍卫、退朝后、于宜理布未出丧以前、即赴丧次。举殡时、除直日大臣侍卫外。余俱往送。其哈克山、噶尔度、色黑、郭色、门都、那穆浑、举殡时、分遣内大臣、或散秩大臣一员、并侍卫等往送　　

○己丑。上诣太皇太后宫、问安　　

○先是、河道总督靳辅、疏请于节省河工钱粮内、动支银十四万余两、另开运河于骆马湖之旁、以便挽运。命九卿詹事科道会议。至是、九卿等议覆、应如所请。上曰、诸臣意见若何。左都御史魏象枢奏曰、河臣动用钱粮二百余万、为一劳永逸之计。前奏堤霸、已修筑七分。今又欲复开河道。所为一劳永逸者安在。臣等恐将来漕运有阻、故议从其请耳。上曰、以朕揆之、宪臣之言为是。漕运关系、自应从其所请。但河道虽开、必上流浩瀚、方免淤滞。今□山戊示□雨少水涸、恐未必有济。即目前河工告竣、亦因天旱易修。岂得遽恃为永固耶　　

○庚寅。上诣太皇太后宫、问安　　

○户部议覆、护理江西巡抚印务王新命疏言、江西自变叛之后、逃丁荒地、虽于康熙十七十八两年之间、招补开垦、而见在荒缺者过半。暂请开除额赋。应如所请。从之　　

○狭西提督赵良栋疏报、臣率领大军、由密树关、进取徽州。复遣兵于黄渚关、以牵贼势。及抵密树关。连战败贼。贼不能支、遂弃徽州遁走。恢复州城。得上□日嘉奖、下部议叙　　

○奉命大将军和硕康亲王杰书疏报、都统喇哈达、遣副都统倭申巴图鲁、率领官兵、于十月二十六日、进抵东石地方。击败贼众。杀逆贼伪参将林英。擒伪总兵陈深等、及贼兵一百六十三名。下部议叙　　

○浙江巡抚陈秉直疏言、杭属田少山多、所恃以养生办课者、惟桑麻竹木是赖。今驻防厮卒、以樵采为名、任意砍伐。请行禁止。得上□日、驻防兵丁、及家人等、可严行申饬。有违禁扰民者、该督抚即指名参奏。如不参奏、别经发觉、将该督抚一并议处　　

○调正红旗蒙古副都统纪尔他布、为满洲副都统　　

○辛卯。上诣太皇太后宫、问安　　

○谕九卿詹事科道等曰、迩来诸事、尔等全不担当。或遇事有疑难、即以未经与闻、不同启奏。或托言他事及病、不赴会议。在部办事、或推诿不肯列名。或有过、卸于司属、意图侥幸。若果应坐罪、岂推卸便可脱免乎。又有临事全无一语、及既退之后、輙云我曾如此立论、而某官不肯见从、朝廷不曾俞允。此岂臣子靖共之道乎。至部院衙门司官、亦多偷安废弛。各堂官宜将此等司官、指名题参。九卿会议处、有规避者、著都察院、及科道官纠参。嗣后尔等、当直摅所见陈奏。审酌可否、自在于朕。尔等勉之　　

○免山西辽州、本年分雹灾额赋有差　　

○朝鲜国王李焞、因表文违式免议谢恩。遣陪臣李偘等、进贡方物。却之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十五



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十六　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十八年。己未。十一月。壬辰朔。以原任翰林院掌院学士徐元文、为内阁学士兼礼部侍郎。谕大学士等、内阁与翰林官、不妨互为调用。其行坐处、照进衙门先后、以定次第　　

○升大理寺少卿张云翼、为太仆寺卿　　

○先是、上特遣大臣、往广西、湖南、狭西、令王、将军、总督、提督等、详议剿灭贼寇事宜具奏。至是、总督金光祖疏言、今方自粤西、进取云贵。而云贵督抚提督、俱见在湖南。请于诸臣中、酌分一二来粤、以资弹压。上谕、云南巡抚李天浴、可前往广西、同王、将军等进剿、并抚定新复地方　　

○户部议覆、湖广巡抚张朝珍疏言、本省起运军需米豆草束、路经长江、及滩高水急之地。有实在漂没者、应取有司官印结、准其豁免。又各省派养之马、瘦病倒毙、难于赔补。请开马禁、许卖马人等、将马数呈明兵部。颁给部单、准赴某地方贸易、以便购买补足。应如所请。从之　　

○癸巳。上诣太皇太后宫、问安　　

○命安徽巡抚徐国相、亲往盱眙滁州等五州县、赈济饥民　　

○安远靖寇大将军多罗贝勒察尼、疏请撤辰溪大兵、令都统鄂内等、率还京师。上谕、每佐领兵、可撤还六人。鄂内熟谙军务、其留之军前。更择以次人员、令率兵还京、辰溪可加意固守。贝勒察尼等、今方与贼对垒。所撤之兵虽少、而湖南诸处初定、投诚官兵甚多、恐乘此撤兵之际、或有他虞。察尼等宜密加防守。每事相机详虑而行　　

○免河南封邱等十五州县、本年分旱灾额赋有差　　

○乙未。谕议政王大臣等、鄂尔多斯多罗郡王古鲁、当榆林总兵官遣使请兵、不及候上□日、即调兵应援。及闻神木变叛、又即遣其子统兵先行、嗣复力疾亲往。为国效力、抚降神木县。古鲁、可封和硕亲王　　

○兵部议覆、广西提督哲尔肯疏言、提标设兵旧制、马一步九。今广西余孽未靖、需用战马甚多。请改增为步八马二、以资战守。应如所请。从之　　

○丙申。上诣太皇太后宫、问安　　

○奋威将军平凉提督王进宝疏报、十月二十二日、进兵武关、三面夹击。阵斩贼千余人。生擒伪总兵罗朝兴等。遂夺其关。下部议叙　　

○戊戌。升安徽按察使薛柱斗、为湖南布政使司布政使　　

○奋威将军平凉提督王进宝疏报、十月二十七日、追剿贼众、入鸡头关。抵汉中。贼首王屏藩、引贼兵自青石关走广元。恢复汉中府。复遣官兵追击、直抵青石关。得上□日嘉奖、下部议叙　　

○己亥。湖广阵亡骁骑参领鄂尔缀、吴达纳、海澜、丧至。遣一等侍卫额度勒祐、和善、萨哈达、以茶酒往奠之　　

○户部议覆、山东巡抚施维翰、疏请动支济南府节年存仓米谷、散赈饥民。应如所请。得上□日、依议速行　　

○予广东阵亡三等阿达哈哈畨署骁骑参领觉罗吴素、祭葬如例　　

○庚子。湖广提督徐治都、疏请调发抚标官兵、及武昌汉阳各营官兵、进剿蜀寇。上谕、将军王进宝、统率官兵、于栈道险峻之地、屡败贼寇、直前恢复汉中。逆贼王屏藩所部之贼、不及千人、已经败遁。今当逆贼败奔震动之时、进定四川、最为重要。可如徐治都所请、令巡抚张朝珍、调标兵千人、并武昌汉阳营兵一千二百人、速行遣发。如或稽延、治巡抚以贻误军机之罪。倘徐治都迟滞不进、亦以贻误军机之罪罪之　　

○狭西提督赵良栋疏报、臣帅兵败贼于打火店、王家台、追抵白水江。贼对岸拒守。十月二十五日、臣师始渡江、追击贼众。过八堵山。斩获甚多。二十七日、抵略阳。伪吴将军等、弃城遁。恢复略阳。但大将军等、三路官兵、不知近远。而臣以一旅尾击而前、似已深入。倘少迟延、万一蜀粮得至、贼心一坚、复出守险、则再进甚难。上谕、曩者大将军图海疏言、亲率将军佛尼勒等、由兴安路进兵、将军毕力克图、提督孙思克等、由略阳路进兵、将军王进宝等、由栈道进兵、提督赵良栋、由徽州路进兵。今王进宝击败栈道之贼、直前恢复汉中。赵良栋击败贼众、恢复徽州、直抵略阳。惟图海、毕力克图等、两路之师、如何击贼、已抵何所、迄今尚未有确报。且毕力克图等、未至所指之地、而赵良栋已抵略阳。彼等所行者何事。当此逆贼摇动之时、图海、毕力克图、孙思克等、可速统兵剿贼、进定疆圉。各路之兵、宜令互通音问。又王进宝、赵良栋等、统兵深入、毕力克图、孙思克等、应速以兵继其后。倘若迟缓不前、致有隔绝、即以迟误军机之罪罪之　　

○宣义将军尚之孝奏报、大将军康亲王、咨称福建江西接壤之地、尚有逆贼江机、杨一豹、扰害建宁、邵武诸处。令臣速进兵剿灭。臣星夜至汀州、整顿甲兵进剿。上谕、尚之孝速先平建宁诸处之贼、仍遵前上□日、率兵赴江西、与总督、巡抚、提督等、共商剿抚江西余寇　　

○辛丑。谕户部、前者大兵进剿四川、已破朝天等关、直至保宁、恢复在迩。因周有德、张德地、席卜臣、驻广元、不将粮饷、极力转送军前。狭西总督巡抚、亦不将粮饷极力运送、以致大兵粮饷不继、难于久驻、遂尔退回。贻误军机。关系重大。此数年以来、使逆贼逋诛、封疆未复、兵民苦累、休养无期、皆周有德、张德地、席卜臣、狭西总督巡抚、怠玩迟延之故。每念及此、深可痛恨。今大兵分路进取、已恢复汉中。不日前抵蜀疆。相机剿抚、底定可期。军前粮饷、最为紧要。其令狭西督抚诸臣、殚心经理、设策输运。务使士马饱腾、捷音早奏、以副朕定乱安民至意。如督抚诸臣、漫不经心、泄泄从事、致馈饷缺乏、有误军机、俱以军法从事、决不姑恕。尔部速传谕遵行　　

○免广东广州肇庆二府、康熙十二十三年分未完额赋　　

○壬寅。升署都督佥事高鼎、为福建兴化总兵官　　

○癸卯。命各路凯旋官兵、有被伤者、到京之日、即行给赏　　

○上闻翰林院掌院学士喇沙里病故、谕大学士等曰、喇沙里、侍从有年、小心勤慎。翻译经书、明白精详、咸称朕意。即翰林诸臣、亦皆称其贤。今一旦溘逝、朕心恻悯。随遣一等侍卫对秦、三等侍卫二格、赍银三百两、赐喇沙里之子三等侍卫俄尔济图、仍传谕曰、尔父喇沙里、自任讲官以来、在内则经筵尽瘁、在外则扈从勤劳、曾无一时一事、少旷厥职。居官勤慎、内外诸臣、罕有其匹。方欲畀以大任。倐闻奄逝、不胜痛惜。初不知病势危笃、未遣使视疾。心甚悼焉。念尔父家无余资、赐银三百两、为治丧之费。其议恤典礼、俟礼部具题、再加优给　　

