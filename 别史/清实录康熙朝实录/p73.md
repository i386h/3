<!-- { "loadSidebar": true } -->
○甲子。免直隶行唐县、本年分雹灾额赋十之一。保定县、本年分水灾额赋十之三　　

○丁卯。以三等伯佟国瑶、为正蓝旗汉军副都统　　

○戊辰。上诣太皇太后皇太后宫、问安　　

○授故镇国将军祜世布子满达、为三等奉国将军　　

○以故二等阿思哈尼哈番费扬武子色黑、袭职　　

○命东阁学士陈＜岂支＞永、为武会试正考官。侍讲学士李仙根、为副考官　　

○升云南按察使张彦珩、为湖广布政使司布政使　　

○庚午。太子太保内国史院大学士杜立德、刑部尚书冯溥、俱以老疾乞休、温上□日慰留之　　

○户部议覆、浙江巡抚范承谟等疏言、嘉湖二府水灾、本年漕粮二十二万四千余石、请每石折银一两徵解。粮既停运、则耗润米八万九千六百余石、帮贴银十万五千余两、俱可免徵。应如所请。从之　　

○辛未。内大臣内秘书院大学士巴泰、以老乞休。温上□日慰留之　　

○壬申。设云南永昌守道缺　　

○予故奉天将军吴玛护、祭葬如例　　

○甲戌。上诣太皇太后宫、问安　　

○喀尔喀土谢图汗、遣使进九白年贡。宴赉如例　　

○乙亥。谕吏部、兵部、朕惟致治雍熙、在于大小臣工、悉尚廉洁。使民生得遂。内外满汉文武官员、各有职守、必律己洁清、屏绝馈受、乃能恪恭职业、副朕任使。近闻在外文武官、尚有因循陋习、借名令节生辰、剥削兵民、馈送督抚提镇司道等官。督抚提镇司道等官、复苛索属员、馈送在京部院大臣科道等官。在京官员、亦交相馈遗。前屡经严禁、未见悛改、殊违洁己奉公之义。兵民日渐困乏、职此之由。以后著痛加省改、断绝馈受、以尽厥职。如仍蹈前辙、事发之日、授受之人、一并从重治罪。必不姑贷　　

○丁丑。除狭西雒南县、水冲地二百余顷额赋　　

○戊寅。上诣太皇太后皇太后宫、问安　　

○辛巳。孝慈高皇后忌辰。遣官祭福陵　　

○壬午。命内国史院学士张凤仪、教习庶吉士　　

○癸未。免山东潍县、本年分雹灾额赋　　

○喀尔喀丹津喇嘛、遣使进九白年贡。宴赉如例　　

○旌表节妇、广西临桂县唐之忍妻阳氏、烈妇、山东胶州韩士楷妻张氏、各给银建坊如例　　

冬。十月。乙酉朔。享文庙。上亲诣行礼　　

○遣官祭永陵、福陵、昭陵、孝陵　　

○颁康熙十年时宪历　　

○赐喀尔喀索诺穆贝勒下、穷苦人丁、马、牛、羊、有差　　

○丙戌。上诣太皇太后宫、问安　　

○免山东阳信等八县、本年分旱灾额赋有差　　

○先是、上遣和硕额驸吴应熊、往云南省视伊父吴三桂。至是、吴三桂奏报、八月二十六日、仍遣吴应熊自滇赴京。下部知之　　

○丁亥。皇太后圣寿节。上率王以下、文武大臣、侍卫等、诣皇太后宫行礼。遵懿上□日、停止筵宴　　

○浙江福建总督刘兆麒疏报、伪宁远将军林伯馨、伪都督施轰、率伪官一百四十四员、兵一千六百九十名、船三十只、自台湾赴浙投诚。下部议叙　　

○戊子。免山东齐东等七州县、本年分旱灾额赋有差　　

○己丑。策试天下武举、于太和殿前　　

○庚寅。以原任左宗正宗室杜兰、为宗人府右宗正　　

○予故少保兼太子太保内国史院大学士蒋赫德、祭葬、谥文端　　

○辛卯。上御太和殿、传胪、赐殿试武举张英奇等二百人、武进士及第出身有差　　

○免山东济阳等十四州县、本年分旱灾额赋有差　　

○壬辰。上诣太皇太后宫、问安　　

○吏部题、旧例双月补授各项官员、俱按二八分分缺。一月出五缺、用大选之人四员、推升之人一员。不及五缺、俱归大选。以致推升之官、日渐壅滞。嗣后请将上下月缺汇算。大选之人、补授四员之后、即将推升之人、补授一员、不必拘定一月内算缺、则推升官壅滞可疏通矣。从之　　

○吏部又题、见行事例、凡官员升转、论考满功次、不论俸满。嗣后即升官员、俱照考满功次、年月先后补授。若同日奉上

□日、仍就内较俸深者补授。从之　　

○大西洋国正贡使玛讷撤尔达聂、道经山阳县病故、命江南布政使致祭　　

○旌表节妇、湖广黄陂县刘氏、平南王藩下施承恩妻周氏、刘可升妻吕氏、孟从见妻钱氏、邓志先妻华氏、张士金妻赖氏、俱给银建坊如例　　

○癸巳。谕礼部、朕维至治之世、不以法令为亟、而以教化为先。其时人心醇良、风俗朴厚、刑措不用、比屋可封。长治久安、茂登上理。盖法令禁于一时、而教化维于可久。若徒恃法令、而教化不先、是舍本而务末也。近见风俗日敝、人心不古。嚣凌成习、僭滥多端。狙诈之术日工、狱讼之兴靡已。或豪富凌轹孤寒。或劣绅武断乡曲。或恶衿出入衙署。或蠹棍诈害善良。萑苻之劫掠时闻。讐忿之杀伤叠见。陷罹法网、刑所必加。诛之则无知可悯。宥之则宪典难宽。念兹刑辟之日繁。良由化导之未善。朕今欲法古帝王、尚德缓刑、化民成俗。举凡敦孝弟以重人伦。笃宗族以昭雍睦。和乡党以息争讼。重农桑以足衣食。尚节俭以惜财用。隆学校以端士习。黜异端以崇正学。讲法律以儆愚顽。明礼让以厚风俗。务本业以定民志。训子弟以禁非为。息诬告以全良善。诫窝逃以免株连。完钱粮以省催科。联保甲以弭盗贼。解讐忿以重身命。以上诸条、作何训迪劝导、及作何责成内外文武该管各官、督率举行。尔部详察典制、定议以闻　　

○以原任河南按察使许缵曾、为云南按察使司按察使　　

○甲午。谕户部、淮扬所属地方、岁比不登、屡廑朕怀。今年又遭水灾、黄淮交涨、堤岸冲决。百姓室庐、多被淹没。夏麦未获登场。秋禾播种、水潫难施。民生失所。特差部臣速行踏勘、准动正项钱粮、存积银米、将饥民赈济。但被灾之民、既无耕获、何以输粮。如再加催科、愈不堪命。今年淮扬所属被灾地方、应徵钱粮共该若干、尔部速行酌议蠲免、以副朕恤灾爱民至意　　

○改内三院大学士学士衔。以图海、巴泰、为中和殿大学士。兼吏部尚书。索额图、李霨、为保和殿大学士。兼户部尚书。杜立德、为保和殿大学士。兼礼部尚书。对喀纳、为文华殿大学士。管刑部尚书事。折尔肯、哈占、为中和殿学士。塞黑、达都、为保和殿学士、马朗古、张凤仪、为文华殿学士。靳辅、为武英殿学士。田种玉、为文渊阁学士。陈＜岂支＞永、为东阁学士。折库纳、熊赐履、为翰林院掌院学士、俱兼礼部侍郎　　

○乙未。上诣太皇太后皇太后宫、问安　　

○丁酉。谕礼部、帝王图治、必稽古典学、以资启沃之益。经筵日讲、允属大典、宜即举行。尔部详察典例、择吉具仪奏闻　　

○戊戌。升参领王永清、为贵州黔西总兵官　　

○以故一等精奇尼哈番绰克托族孙锡喇布、袭职　　

○云南永北总兵官陈德、以病乞休。允之　　

○辛丑。上幸南苑行围　　

○甲辰。户部议覆、山东巡抚袁懋功疏言、曹县牛市屯决

口。冲没金乡、鱼台、单县、城武、曹县、临清卫、村庄房屋田土、非寻常水旱灾荒可比。请破格蠲恤。查定例、被灾九分十分者、全蠲本年额赋。被灾七分八分者、于应蠲外、加免二分。并令该抚发常平仓谷赈济。从之　　

○己酉。上自南苑回宫　　

○癸丑。宁古塔副都统胡巴克泰巴图鲁、以老乞休。命以原品致仕　　

十一月。甲寅朔。上诣太皇太后皇太后宫、问安　　

○丙辰。礼部遵上□日议覆。经筵应照顺治十四年例。每年春秋二次举行。择于明年二月十七日午时开讲。前期皇上亲祭奉先殿、及先师孔子。讲官听内阁酌定员数题用。经书讲章、应令讲官撰送、内阁酌量改定、预期恭进御览。礼仪筵宴、俱照旧例。其日讲日期、择于本年十一月二十一日巳时开讲。日讲官亦俟内阁酌定题用。得上□日、经筵日讲举行日期、知道了。民经设立翰林院、其日讲官及应行事宜、著翰林院酌定具奏　　

○丁巳。升云南左镇中军副将王景、为云南援剿右镇总兵官　　

○喀尔喀镇国公根敦代青故、遣官致祭　　

○吏部议覆、左都御史杜笃祜疏言、降级革职人员、于吏部具呈辨复者、不一而足。是以内外离任各员、不论有冤无冤、纷纷控诉、殊非重名器、清铨法之意。应如所请。凡降革人员、在臣部具呈辨复者、一概停止。如果有冤抑、许仍赴通政使司、登闻鼓衙门、控告。核明具题。从之　　

○戊午。户部议覆江宁巡抚马祜疏报、太仓等十二州县水灾、应令该抚委员严查、据实另造分数册题报、以凭再议。得上

□日、今年江南水灾甚大、比往年不同。该抚身在地方、既称松苏等属低洼地方、见今淹没、尔部复议行查、恐致迟延、灾民受困。著将马祜所奏、再行详议以闻　　

○己未。户部题、嗣后总督巡抚、自一品二品官推授者、仍照原品支俸。自三品以下官推授者、俱支三品俸。永著为例。从之　　

○庚申。上诣太皇太后宫、问安　　

○授台湾投诚伪官林伯馨、施轰、为左都督。阵雄、黄麟、蔡龙、为都督同知。林居、王国忠、陈秋、陈王□吉、王祖、郭俊、为都督佥事。余授职赏赉有差　　

○工部题、康熙二年、奉上谕。一品二品官曾经赐谥者、除造坟外、仍与立碑。其三品官加级至二品者、礼部原未定有立碑之例。今狭西巡抚白清额、既奉上□日赐谥、应照二品官立碑。嗣后官员、凡经赐谥者、即照此例行。从之　　

○癸亥。冬至。祀天于圜丘。上亲诣行礼　　

○遣官祭永陵、福陵、昭陵、孝陵　　

○甲子。上率王以下、文武大臣、侍卫等、诣太皇太后皇太后宫、行冬至庆贺礼。御殿。王以下文武各官、上表朝贺　　

○丙寅。礼部议覆、顺天府府丞高尔位疏言、乡饮酒礼一节。臣府每岁举行两次。照例将汉人中年高有德者、选择敦请。臣思八旗下满洲、蒙古、汉军、其中岂无年高有德、堪为宾介者。似宜满汉一体举行、以昭奖劝。应如所请。从之　　

○丁卯。上诣太皇太后宫、问安　　

○工部议覆、刑科给事中张惟赤疏言、河工协济人夫、皆经该地方津贴而来、江南各府、方被水旱之灾、正项尚且议蠲、额外岂堪重累。前部臣主募夫之议、原定每名给工食银六分。今河臣虽改用派夫、岂有募则给工食、而派遂不给工食之理。所宜一体议给。应将原派地方按月津贴之银、行令停止。查两河工程、所给夫役工食、先经总河题明、日给四分。今协济之夫、于役远方、应照前会题募夫工食之例、每日给银六分。至于津贴之费、

