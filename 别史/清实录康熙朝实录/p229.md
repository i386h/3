<!-- { "loadSidebar": true } -->
○先是、副都统萨布素等奏、冬时进征、炮具军糈、输运维艰。倘遇大雪、亦未便用兵。今冬可暂驻额苏里。俟来年四月冰解、即往攻雅克萨城。命议政王大臣会议。寻议政王大臣等议覆、前奉暂停攻取、相机举行之上□日。萨布素请于来年四月进征。无庸更议。上谕、我兵既命永戍额苏里。应派乌喇宁古塔兵五六百人、打虎儿兵四五百人、于来秋同家口发往。设将军、副都统、协领、佐领等官镇守。深为有济。至来年、运席北诸地粮米于额苏里。若止用猎户、必致稽迟。萨布素等、业已支取来年六月前兵食赍行。今又停止进征。应量发萨布素等军前水手、由陆路直往席北。俟来年冰解、与猎户协运。可否如此施行、令郎谈驰驿速往萨布素处确议。寻萨布素等奏、额苏里今年七月、即经霜雪。乌喇宁古塔兵家口、若令来秋迁移、恐地寒霜早、诸谷不获、难以糊口。应于来春、就近移打虎儿兵五百人、先赴额苏里耕种。量其秋收、再迁家口。以乌喇宁古塔三千余兵、分为三班。将军副都统等、更番统领驻防。议政王大臣等、议如所奏。上复谕曰、果如萨布素等所奏、兵丁频事更番、必致困苦、非久长之策。其在黑龙江建城永戍。豫备炮具船舰。令设斥堠于呼马尔。自黑龙江至乌喇、置十驿。驿夫五十人。遇有警急、乘蒙古马疾驰。寻常事宜、则循十驿以行。由水路陆续运粮、积贮黑龙江。此兵既往、且立二年之业、仍设将军副都统领之。如罗刹船由黑龙江下。我舟师尾击甚易。况黑龙江地势辽阔。照内地置十驿。又安置家口。如此一一区画、则罗刹自穷蹙归诚矣。其遣理藩院郎中额尔塞、与萨布素确议以闻。至是、萨布素等奏、永戍黑龙江诸务。上谕周详、悉宜遵奉。但来年迁移、兼以筑城屯田、力不能支。请发乌喇宁古塔兵五百人、协力筑城。工竣即回。上谕、乌喇宁古塔兵、别有调遣。毋得发往。令副都统穆泰、率盛京兵六百人、于来年三月抵彼处。筑城器具、悉备以行。余俱如前议　　

○戊寅。上诣太皇太后宫、问安　　

○谕宁古塔将军殷图曰、南方各省、人人愿往。至宁古塔、则不愿者多。朕以尔才能可用、故简任为将军。乌喇别无他事。彼土之人、惟好讦讼。尔至当敷布教化、俾识理义。令俱改过迁善。尤宜爱养兵丁、令各得所。我兵逼近罗刹。须时加操练、以修武备。巴海、暴戾贪污、不恤士卒、遂致失所。其新满洲、皆求主来归。理应抚绥慰劳、施以教化、俾安其生。盛京副都统佟宝、是一堪用之人。在乌喇将及一载、彼处地方情形、必能洞悉。尔到日、可暂留佟宝一二月、奏明后方遣回　　

○谕杭州副都统洪尼喀曰、杭州驻防满兵、渐染陋俗、多不束带、靸履而行。既为满洲、则当遵满洲职业、勤于骑射。尔到日、可勉力奉行　　

○谕吏部、兵部、向来海寇、窜踞台湾、出没岛屿、窥伺内地、扰害生民。虽屡经剿抚、余孽犹存。沿海地方、烽烟时警。迩者滇黔底定。逆贼削平。惟海外一隅、尚梗王化。爰以进剿方略、咨询廷议。咸谓海洋险远、风涛莫测、长驱制胜、难计万全。朕念海氛不靖、则沿海兵民、弗获休息。特简施琅为福建水师提督、前往相度机宜、整兵进征。该提督忠勇性成、韬钤夙裕、兼能洞悉海外形势、力任克期可奏荡平。遂训练水师、整顿战舰、扬帆冒险、直抵澎湖、鏖战力攻、大败贼众。克取要地。立奏肤功。余众溃遁。台湾慑服兵威、乞降请命。已经纳土登岸、听候安插。自明朝以来、逋诛积寇、始克殄除。濒海远疆、自兹宁谧。此皆该提督矢心报国、大展壮猷、筹画周详、布置允当。建兹伟伐。宜沛殊恩。施琅、著加授靖海将军。封为靖海侯、世袭罔替、以示酬庸。前进剿云南官员、曾各加一级。兵丁赏赉一次。顷因该提督所统官兵、出海进剿、勤劳堪念。已经照云南例、加级赏赉。复思官兵远抵海疆、冒险剿寇、非滇黔陆地用兵可比。在事官员、著再各加一级兵丁再赏一次。以示特加优渥至意　　

○理藩院覆奏、厄鲁特巴图尔额尔克济农、移近黄河对岸游牧。请遣官往会松阿喇布等、谕令退回。得上□日、不必遣官。其以此情节、檄发拉笃祜、晓谕退回。拉笃祜久劳于外。事毕、令来京回奏　　

○予故云南鹤丽镇总兵官四什六、祭葬如例　　

○己卯。上奉太皇太后、巡幸五台山。太皇太后升辇、降辇、上皆亲扶。及驻跸。复步送太皇太后入行宫。上始入行宫。是日、驻跸万安寺　　

○以詹事府詹事阿哈达、充经筵讲官　　

○予故吏部尚书郝惟讷、祭葬。谥恭定　　

○庚辰。上驻跸董家林　　

○升通政使司左通政席特纳、为内阁学士兼礼部侍郎　　

○予故真定总兵官赠太子少保周球、祭葬如例　　

○辛巳。上过涿州。以长城岭一带、山径险峻、先往亲视所修道路。命裕亲王福全、恭亲王常宁、随太皇太后驾行。是日、上驻跸刘家中王地方。谕扈从科员顾图、刑部郎中赵山、凡经过地方、不许随从人等、借名市物、扰害小民。尔等宜严加察访。犯者、并其本主题参治罪　　

○壬午。上驻跸大马家庄　　

○福建巡抚金鋐、题参属官七员。上谕学士等、总督巡抚、一到地方、即题参属员甚多。及到任既久、反无纠劾。官员贤否、必须日久体访、方能悉知。其入境即参、无非欲属吏畏己之意。积习相沿、殊为未当。尔等识之　　

○直隶巡抚格尔古德、来朝。上以地方紧要、命即回保定、不必扈行　　

○癸未。上驻跸完县白庙村　　

○敕谕厄鲁特噶尔丹、声教既一以来、尔历世相承、虔修职贡、聘问有年。朕嘉尔尽心敬顺、往来不绝、故向来尔处所遣之使、不限人数、一概俱准放入边关。前此来使无多、且头目人等、善于约束、是以并无妄行作乱者、比年尔处使来、或千余人、或数千人、连绵不绝、沿途抢夺塞外蒙古马匹牲畜。进边之后、任意牧放牲畜、践食田禾。捆縳平民、抢掠财物。妄行者甚多。边外蒙古、与内地百姓、非不能相拒报复。祗以凛遵朕之法度耳。朕俯念尔等素行恭顺、不将若辈照内地律例究处。遂至妄行殃民、日以益众。用是限定数目、放入边关。嗣后尔处所遣贡使、有印验者、限二百名以内、准入边关。其余俱令在张家口、归化城等处贸易。其向来不用尔处印验、另行纳贡之厄鲁特噶尔马载青、和硕齐和硕特之博洛库济台吉、杜尔伯特之阿尔达尔台吉、图尔古特之阿玉奇台吉等、所遣贡使、放入边关者、亦不许过二百人。尔噶尔丹博硕克图汗、尚毋违朕视四海一家、中外一体至意。敬慎遵行。嗣后遣使、必选贤能头目、严行约束。若仍前沿途抢掠、殃民作乱。即依本朝律例、伤人者、以伤人之罪罪之。盗劫人财物者、以盗劫之罪罪之。特此先行晓谕。尔其知之　　

○甲申。上驻跸曲阳县北镇里地方。以行近五台。传谕自明日始、扈从人等勿射生　　

○免宁夏平罗所、水渰沙压田赋　　

○免山东新城县、本年分水灾额赋十之三　　

○兵部议覆、原任四川狭西总督哈占疏言、潼关、商州、神道岭、金锁关四营、向属庆阳协管辖。途路窎远、一切紧急军务、必致迟误。请将神道岭等营、令潼关营管辖。听固原镇总辖、至富平营、分防六县、汛广兵单。将郿县营兵五百名内、拨马兵五十名、守兵五十名、给富平营防御。应如所请。从之　　

○乙酉。上驻跸长寿庄　　

○丙戌。上驻跸龙泉关　　

○丁亥。上驻跸菩萨顶　　

○升甘肃平庆道王业兴、为四川按察使司按察使　　

○戊子。上途次、遇村民负米豆等物、询之。云、备临幸之用。随传谕学士阿兰泰曰、太皇太后驾临五台。一切应用之物、皆出内帑预备。原无丝毫取给小民。此所备物件、何处应用、可察明具奏。随询五台知县赵继晋、及村民等。皆云、五台地方偏僻、恐太皇太后驾到、物用不敷。故给价小民、令预备以待用。原非出于科派。上曰、因公事预备、可免究处。但云知县曾经给价、未可深信。今一切物用、内庭既备。此后太皇太后驾到、俱不必再行赍送。可传谕直隶山西沿途官民知之　　

○庚寅。以太皇太后圣驾近龙泉关。上自菩萨顶往迎。是日、驻跸龙泉关　　

○辛卯。上自龙泉关、行二十里、迎太皇太后圣驾。请安毕。随行。抵龙泉关。上以长城岭道路、虽经修治、而地势险绝、恐銮舆登陟维艰。特赴长城岭、用辇亲试。每至陡峻处、校尉舁辇、步履欹侧、不能径上。上还。奏闻太皇太后。太皇太后曰、予以积诚赡礼五台。今行至此、遽尔中止。予心未安。明日至长城岭、如万不能登、可再酌行止。于是上谕校尉、及随侍内监等、务勤加演习、小心扈行　　

○壬辰。上诣太皇太后行宫。候驾发随行。至长城岭、上侍左右、亲督校尉、及随从人等、前后扶行。历岭路数盘。山势巉崿、险隘殊甚。太皇太后谕曰、岭路实险。予及此而止、积诚已尽。五台诸寺、应行虔礼者、皇帝代我行之、犹我亲诣诸佛前也。上下马。谨受太皇太后命。遂躬导銮舆还龙泉关。仍命和硕裕亲王福全、扈太皇太后圣驾前发　　

○谕工部、明□山戊示□甲子年、一切工程、俱宜停止　　

○户部议覆、广东广西总督吴兴祚疏言、旧例广西南、太、思、三府、俱食廉盐。郁林等处、俱食高盐。拆运甚便。后因盐田尽迁。改销梧引。今高、廉、二府、盐田既复、请仍照旧例、改食高廉之盐、路近价贱、有便于民。应如所请。从之　　

○旌表安庆节妇马氏、黄氏、吴氏、烈妇赵氏、烈女姚氏等、各给银建坊如例　　

○癸巳。上还菩萨顶驻跸　　

○发白金三百两、绵四百斤。命山西巡抚穆尔赛、分给所过地方贫民　　

○甲午。上承太皇太后慈谕、代礼诸寺　　

○刑部等衙门遵上□日议覆、旗下家人庄头等、在外倚势害民、霸占子女、把持衙门、及拏人到家捆缚打死者。内包衣人、将该管官降级留任。王贝勒贝子公家人、将该管家务官降级留任。民公侯伯大臣官员家人、将伊主降级留任。系平人、鞭责。著为令。从之　　

○乙未。孝慈高皇后忌辰。遣官祭福陵　　

○上自菩萨顶回銮。驻跸龙泉关　　

○户部议覆、罗刹归顺人机里郭礼等、应交与正白旗、编入佐领下。上曰、罗刹归顺人颇多。应令编为一佐领、令其彼此相依、庶有资藉　　

○丙申。上驻跸阜平县　　

○丁酉。上驻跸长寿庄　　

冬。十月。戊戌朔。享太庙。遣户部尚书杭艾行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

