<!-- { "loadSidebar": true } -->
○谕兵部、顷大将军贝勒董额等报、兴安贼众、犯商州、大峪口。川贼谭弘、救平凉。皆因王辅臣未灭、我兵俱集平凉、故诸贼乘隙侵犯、欲分我兵力、以援王辅臣。今董额等官兵、至平凉日久、自宜作速攻取。设使平凉未破、而四川、与兴安之贼俱至、大兵往来路阻。后虽恢复平凉、亦复何益。若平凉破、王辅臣灭、则贼应援之念绝、而窥伺商州之计亦沮。狭西可无虞矣。由平凉南山、俯视城中甚悉。若据南山、放红衣礟、城中贼众、自不能支。董额等速夺南山以取平凉可也。寻狭西总督哈占疏报、庆阳贼已就抚。逆贼王辅臣、遣党周养民、率兵围困、庆阳复陷。上复谕议政王大臣等曰、贝勒董额等、到平凉日久。兵力不少。惟有高坐、不即攻取、以致逆贼王辅臣、分兵救固原。今又遣兵援庆阳。董额及参赞诸臣、不邀击贼众。贼任意四出、若罔闻知。平凉贼势既分、又不乘虚攻取。伊等拥大兵于平凉、所司何事。及今不取、更待何日也。若仍顿师不进、必致我兵渐疲、粮储空耗。贼益窥伺间隙、蹂躏地方。甚属未便。董额等、其公同筹画、速取平凉、剿除逆贼　　

○乙亥。上回宫。诣太皇太后皇太后宫、问安　　

○升平南王藩下三等阿达哈哈番李廷秀、为广东中镇总兵官　　

○阿霸垓达尔汉贝子绰博会、喀尔喀固山贝子布木巴西希故。各遣官致祭　　

○丁丑。转工部尚书吴达礼、为刑部尚书　　

○免江南高邮、江都、宝应、三州县、本年分水灾额赋有差　　

○升广东副将邓汝功、为援剿惠潮总兵官。副将王虎、为援剿梧肇总兵官　　

○狭西总督哈占疏报、庆阳一郡、官兵士民、先虽被胁从逆。今原任知府王文绅、守备路调鼎等、经臣招抚、即率众献城归顺。并擒伪总兵南一元等、安插士民三万余人。下部议叙　　

○辛巳。遣署副都统穆承格、参赞镇南将军舒恕军事　　

○壬午。上诣太皇太后宫、问安　　

○升礼部左侍郎常鼐、为工部尚书　　

○遣近御侍卫关保等、选内厩马百匹、往赐出征荆州科尔沁公图纳黑、台吉鄂穆布　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十七



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十八　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十四年。乙卯。十一月。乙酉朔。上御弘德殿。讲官傅达礼、孙在丰、张英、进讲毕。傅达礼请上□日。旧例冬至以后辍讲。上谕、天气犹未甚寒。仍令进讲　　

○先是、上谕靖逆将军甘肃提督侯张勇曰、狭西重地、凡平定地方、扫除贼寇、惟尔是赖。今大将军贝勒董额、虽攻围平凉、而逆贼王辅臣、婴城死守、恐稽时日。又川贼已过昌宁驿、来援平凉。我兵若不速灭王辅臣、则狭西不能即定。尔量留官兵守巩昌、亲自率兵赴董额军前、协力进取平凉。若巩昌必不可离、多发标兵往平凉、以助攻战。并宜设策截川贼来援之路。至是张勇疏言、逆贼吴之茂、率众进屯单家河等处。臣若赴平凉、恐贼乘虚直犯。臣断不可远离巩昌。且官军皆已分遣诸处、臣兵单、实无可发。上令议政王大臣等集议。寻王大臣等议、应如张勇所奏、著固守巩昌秦州等处、相机剿御。从之　　

○以原任河南巡抚郎廷相、为江西巡抚　　

○改狭西固原道、为整饬平庆道。驻劄平凉府。管理驿盐事务　　

○狭西总督哈占疏报、十月二十三日、副都统鄂泰等、于益门镇地方、击败贼众。招抚伪总兵任德旺等。下部议叙　　

○丙戌。上诣太皇太后宫、问安　　

○丁亥。都统海尔图、以运礟屯夫俱逃、请发枪手步军四百名、绵甲人八百名防护。又以礟手熟练者少。请于八旗满洲汉军内、择素习者遣发赴军。大将军多罗贝勒董额以闻。上切责之曰、贝勒董额等、帅兵抵平凉、为日已久、不速灭贼、平定地方。及命其用礟攻平凉、海尔图又托故具启、迁延时日。董额等并不议可行与否、但据启以奏。殊为不合。前送红衣礟、拨汉军每佐领二名。海尔图谓不足、又添拨一名。及海尔图去时、藉口沿途养马、不即速行。至关山、又请兵二千、欲靖贼寇。复如所请添发、而究不能开通关山。今令用红衣礟、急取平凉。海尔图复请自京师、发枪手绵甲人。耽延时日、有误军机。殊□任使。著解参赞之任。董额等仍遵前上□日、速定平凉　　

○戊子。镇西将军席卜臣疏报、副都统德业立等、于十月二十七日、在大峪口地方、击败贼众。下部议叙　　

○己丑。冬至。祀天于圜丘。上亲诣行礼　　

○遣官祭永陵、福陵、昭陵、孝陵、仁孝皇后　　

○停止次日朝贺　　

○庚寅。谕吏部、礼部、凡世职官员以下、有顶带官员以上、阵亡、无承袭子嗣、销去所给官职者、照伊阵亡所得之官、并其原官品级、给与祭葬。著为令　　

○壬辰。上诣太皇太后宫、问安　　

○添设湖广省仙桃镇同知一员　　

○癸巳。上谕、和硕恭亲王常宁、著在正蓝旗。和硕纯亲王隆禧、著在镶白旗。于和硕恭亲王、将镶黄旗满洲旗分。津布佐领、噶布喇佐领、正黄旗噶布拉佐领、霍尔钝佐领、正白旗觉罗夸代佐领、觉罗布鲁佐领、蒙古旗分、墨赫德佐领恩克佐领、镶黄旗蒙古旗分、额卜根佐领、正白旗汉军、李廷霖佐领、李毓正佐领、佟文玉佐领、包衣正白旗满洲、阿那代佐领、正黄旗汉军、姚质义佐领、正黄旗噶布腊、所属拨给。于和硕纯亲王、将正黄旗满洲旗分、鄂莫克图佐领、阿世图佐领、苏尔泰佐领、正白旗穆舒浑佐领、托进佐领、镶黄旗钟内佐领、镶黄旗蒙古旗分、哈喇尔代佐领、白贝佐领、阿毕达佐领、正白旗汉军旗分、萧养元佐领、霍世荣佐领、李世静佐领、包衣镶黄旗满洲、萨毕汉佐领、汉军刘格佐领、正黄旗得希图、所属拨给　　

○转礼部右侍郎额星格、为左侍郎升内阁学士伊桑阿、为礼部右侍郎　　

○升杭州副都统石调声、为浙江提督　　

○甲午。上诣太皇太后皇太后宫、问安　　

○宁南靖寇大将军多罗顺承郡王勒尔锦等疏报、将军贝勒察尼等、于十月二十日、在兴山县地方、击败贼众。恢复兴山县城。得上□日嘉奖、下部议叙　　

○乙未。达赖喇嘛、遣使表贡方物。赏赉如例　　

○喀尔喀阿海戴青台吉、遣使进九白年贡。宴赉如例　　

○丙申。上诣太皇太后皇太后宫、问安　　

○免湖广沔阳、黄梅等四州县、本年分水灾额赋十之三　　

○丁酉。扬威大将军和硕简亲王喇布疏言、和硕安亲王岳乐、业已分每佐领甲兵十名、进征湖南。江西止留每佐领十名、分驻建昌等处。省城止余每佐领二名。今欲剿灭诸路贼寇、而兵难调集。欲分守而兵又不足。乞将在江宁、乌喇、及盛京兵、发来江西。上谕、江南重地、乌喇、盛京兵、不宜调往。江西现有每佐领甲兵十名。又南昌、饶州、建昌、广信、吉安等处、皆添设绿旗官兵。已足调遣。大将军酌量缓急、度可缓之处、调官兵以资战守　　

○复设詹事府衙门。设满汉詹事各一员、兼翰林院侍读学士、少詹事各二员、兼翰林院侍讲学士、左右春坊庶子各二员、兼翰林院侍读侍讲、谕德各二员、司经局洗马各一员、俱兼翰林院修撰、左右中允各四员、兼翰林院编修、左右赞善各四员、兼翰林院检讨、主簿各一员、录事各二员、正字各二员　　

○定远平寇大将军和硕安亲王岳乐等疏言、江西巡抚白色纯病故。江西布政使佟国桢、甚得民心。请将佟国桢升补巡抚。得上□日、佟国桢升授江西巡抚。郎廷相令其候补　　

○戊戌。户部议覆本部左侍郎魏象枢疏言、兵饷浩繁、正当节省钱粮。各省办买米豆草束、每省费银数万、或数十余万两。若据督抚开报、概行准销、恐不肖官员、侵蚀浮冒、易滋弊端。嗣后直隶各省、造报办买米豆草束价值、臣部详查、有与时价浮多者、驳回核减。得上□日、军饷浩繁、钱粮正宜节省之时。督抚俱当洁己率属、据实开销。如有浮冒、事发、定行从重处分。尔部通行严饬　　

○调贵州右路总兵官高登科、为江西饶州总兵官　　

○己亥。上御太和殿视朝。文武升转各官谢恩。次喀尔喀、厄鲁特、进贡使臣等行礼　　

○免江南山阳、宿迁、睢宁三县、本年分水灾额赋有差　　

○福建巡抚杨熙疏报、九月二十九日、臣同少傅公尚之信等、率领官兵、进入闽境、攻克鲜水关、招抚伪参将葛习猷等。十月初六日、臣等于永定县地方、击败贼众。恢复县城。得上□日嘉奖、下部议叙　　

○庚子。上诣太皇太后宫、问安　　

○定远平寇大将军和硕安亲王岳乐疏言、逆贼吴三桂、闻臣进取长沙、必固守要害。非绿旗兵、无以搜其险阻。非红衣礟、不能破其营垒。提督赵国祚、久在行间、熟练火器。兼统绿旗兵三千。屯垦都督陈平、有兵二千。乞俱令随臣进讨。其广东送来红衣礟甚重。路险难致。西洋礟轻利、便于运动。乞发二十具为攻剿之用。上谕、剿灭逆贼、平定湖南、俱赖安亲王。练习宿将、及精兵、火器、俱不可阙。提督赵国祚、都督陈平、并所属官兵、悉依安亲王所请。南怀仁所造火礟、著官兵照数送至江西、转运安亲王军前。王不必待礟到始行。亟由吉安、或袁州进发上以狭西提督陈福、勤劳边疆、忠贞甚著、其弟刑部主事陈寿、从优以光禄寺少卿、鸿胪寺少卿用　　

○免江南泗州、旴＜日台＞等四州县、本年分水灾额赋有差　　

○辛丑。谕刑部尚书艾元徵等曰、罪人久系、朕心不忍。今时值严冬、应速行审结　　

○靖逆将军甘肃提督侯张勇等疏报、西宁镇臣王进宝、出首吴逆伪文伪书。得上□日、逆贼吴三桂、差人投递伪文伪书。镇臣王进宝、即行举首。忠贞可嘉。下部议叙　　

