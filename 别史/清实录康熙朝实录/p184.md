<!-- { "loadSidebar": true } -->
○谕大学士等、阴阳不和、盖由人事失当。思欲感通、必须处置得宜。顷者年复不登、饥民就食、多聚京师、故令增设各厂、煮糜救饥。今四方失业之民、因此而来者愈众、反致流离道路、有转徙沟壑之虞。且天气渐向炎热。老幼羸弱、聚之蒸为疾疫。转益灾沴。朕甚忧焉。作何设法、令其各归原籍。仍令各该地方官、拊循周恤、毋致流移失所。饥民内有疾疫者、令五城作何给以药饵、医治拯救。去岁二冬无雪。今春无雨。刑狱淹禁、恐有冤抑。应作何清理。乞食饥民、不许入里城、今应否听其出入。用兵地方、殉难诸臣恤典、原该事平定议。今应否即与举行。以上数事、皆朕意念所及。尔等会同各部院、详议具奏。此外如有应行应革、关切时务者、可各抒所见、一并议奏。于是大学士会同六部都察院议奏、饥民若令各回原籍、给以路费、恐近处饥民、闻风而至、则给费遣回之事、似不便行。应展限两个月、仍煮粥赈济。其饥民内有患病者、应令太医院、及五城医生诊视、遣员管理。至于淹禁人犯、应令三法司、再加详审、有应宽释者、即题请宽释。其乞食饥民、若特传谕令其入城、未免烦杂。若下令禁止、又恐将有事之人、一概阻绝。似亦不必另议。至各处用兵地方官员殉难者、应令该部酌议、即行叙恤。从之　　

○辛酉。上诣太皇太后宫、问安　　

○谕刑部、去岁三冬无雪。今春雨泽愆期。天气亢旸、农事可虑。朕念切民瘼、夙夜焦劳。或因刑狱淹禁、中有冤枉、致干天和、亦未可知。兹特遣明珠、杜立德、希福、李天馥等、会同三法司、将已结重案、逐一详加审鞫。如有罪可矜疑者、即与察明事由、开列具奏。务期情法允协、有枉必伸、以副朕钦恤狱谳至意　　

○调平南将军正白旗蒙古都统赖塔、为满洲都统。升正蓝旗蒙古副都统觉罗夸代、为护军统领　　

○壬戌。上御懋勤殿。讲官进讲毕。上曰、观尚书内古来君臣、无不交相劝勉。如此何忧天下不治。叶方蔼奏曰、皇上念及此、真四海苍生之福　　

○谕吏部、兵部、自吴逆叛乱以来、各用兵地方文武官员、有矢志忠贞、克笃臣谊、抗贼不屈、捐躯殉难者、幽忠难□□民、大节可风。彼时即宜锡以恤典、但以各处尚未荡平、其中有情节未确、应行核实者、有正在招抚、未便遽行者、不得已而缓至今日。朕每念及、深为恻然。兹诸路会剿、大势底定。余氛指日歼灭。其殉难各官、应加褒恤、以慰忠魂。尔等即详察议奏　　

○升光禄寺卿李廷松、为太常寺卿　　

○癸亥。上诣太皇太后皇太后宫、问安　　

○升镇南将军江宁副都统莽依图、为镶白旗护国统领　　

○定远平寇大将军固山贝子章泰等疏报、参赞军务都统穆占、会同总督董卫国、率官兵进取沅州、击败伪将军吴应麒等。恢复沅州。又遣官兵、恢复靖州通道县。黎平府伪知府刘应、伪副将周鼎等、率伪文武官、及土司等来降。得上□日嘉奖、下部议叙　　

○丙寅。复设四川永宁总兵官员缺　　

○丁卯。谕吏部、朕万几之暇、留心经史。虽逊志时敏、夙夜孜孜、而研究阐发、良资讲幄之功。日讲起居注各官、俱以学行优长。简备顾问。讲解明晰。奉职勤劳。所纂讲义、典确精详、深裨治理。侍读学士张英、供奉内廷、日侍左右、恪恭匪懈、勤慎可嘉。高士奇、杜讷、学问淹通、居职勤慎、供奉有年、应授为翰林官。尔部一并从优议叙具奏。以后著益殚心职业、佐助典学、以副朕崇儒重道、稽古右文至意　　

○戊辰。上诣太皇太后宫、问安　　

○上御懋勤殿。讲官进讲毕。上曰、律与例不容偏废。律有正条、自应从律。若无正条、非比例何以定罪。总之用律用例、俱在得人　　

○己巳。上御懋勤殿。讲官进讲毕。上曰、尧舜汤以来、心法治法、具在尚书。尔等每日悉心讲解。朕孜孜典学、虽不能媲古帝王、而此心朝夕懋勉、未尝稍懈也。库勒纳奏曰、书经应讲者已毕。自明日始、当以易经进讲。上曰、朕思经史、俱关治理、自宜进讲。尔等可进讲易经。将通鉴讲章、陆续送入、令张英在内、每晚进讲通鉴　　

○庚午。上诣太皇太后皇太后宫、问安　　

○谕礼部、农务为国家之本。粒食乃兆姓所资。必雨旸时若、而后秋成可期。自去冬以来、雨雪未降。今时已入夏、甘霖尚稽。久旱伤麦。秋种未布。农事深为可虞。且失业之民、饥馑流移、尤堪悯恻。或因政治未协、致干天和。朕用是夙夜靡宁、循省儆惕。兹当虔诚斋戒。躬诣天坛、亲行祈祷、为民请命、尔部即择吉具仪来奏　　

○升江西布政使司布政使王新命、为湖广巡抚　　

○旌表河南烈妇郑慈妻李氏、给银建坊如例　　

○辛未。谕吏部、比来言官言事、鲜非无因。意所不欲、即行弹劾。倘遇势要之人、纵知其贪秽、亦不肯纠参。总由心术不正之故。若言官正、则外吏自不敢肆行贪婪矣　　

○壬申。上诣太皇太后宫、问安　　

○平南将军都统赖塔疏言、臣所部兵止二千、镇守广东全省。设遇警他援、兵力单弱。请增发二千人。上谕康亲王杰书、再拨兵一千、增遣将军赖塔军前。其余或悉还京师。或酌量留之。先后还京。详议以闻　　

○癸酉。谕刑部、国家设立法制、原以禁暴止奸、安全良善。故律例繁简、因时制宜。总期合于古帝王钦恤民命之意。向因人心滋伪、轻视法网、及强暴之徒、凌虐小民。故于定律之外、复严设条例、俾其畏而知警、免罹刑辟。乃近来犯法者多、而奸宄未见衰止。人命关系重大。朕心深用恻然。其定律之外、所有条例、如罪不至死而新例议死、或情罪原轻、而新例过严者、应去应存、著九卿詹事科道、会同详加酌定确议具奏　　

○丙子。孝端文皇后忌辰。遣官祭昭陵　　

○上躬诣天坛祷雨。自西天门、步行至坛。祭毕。仍步出西天门。乘马回宫。诣太皇太后皇太后宫、问安　　

○丁丑。雨　　

○戊寅。靖南王耿精忠、疏请陛见。得上□日、耿精忠著来京　　

○己卯。翰林院掌院学士叶方蔼、请颁发尚书讲义。得上□日、尚书纪载帝王道法、关切治理。朕留心研究、期于贯通。讲幄诸臣、讲解明晰、深于典学有裨。著即刊刻颁行　　

○定远平寇大将军固山贝子章泰疏报、恢复沅州之后、伪义胜将军吴有鲛、伪参将徐国贞、伪按察使谢龙等、并贵州黎平府龙里蛮彝长官司杨胜缔等、各率伪官兵投诚、呈缴伪印劄。下部议叙　　

○奋威将军平凉提督王进宝、以疾求罢。命回固原任调理。标下官兵、著伊子王用予、暂行统领、驻扎保宁。进剿云贵之时、随征前进　　

○庚辰。上诣太皇太后皇太后宫、问安　　

○谕户部、前差尔部侍郎萨穆哈、赈济直隶饥民、仅至春麦收成之时停止。今闻春麦已枯。秋成难保。其间灾重地方、麦既无望、饥民何以聊生。可悯殊甚。仍著萨穆哈等、前往赈济。直接秋收。勿令灾黎、有失生理　　

○以纂修玉牒告成、赐总裁辅国公都统苏努等、及纂修官侍读学士达岱等、银币有差　　

○兵部议覆、奋威将军平凉提督王进宝疏言、见在恢复重庆、所有招抚伪总兵路之嵩、江有仓、伪将军杨来嘉等、望风向化、缴有印劄、应否议叙。查恢复重庆、系逆贼投顺之后、非系攻克。应无庸议。至其倾心归诚、情有可矜。应行令该将军酌量给劄、令其效力。得上□日、路之嵩、江有仓、杨来嘉、俱著来京引见酌用　　

○壬午。定远平寇大将军固山贝子章泰疏言、留守武冈州、每佐领骁骑二人有奇、已选其中有马者、先令赴大将军简亲王喇布军前。又自沅州拨每佐领护军二人、骁骑三人、亦选有马者、及总兵官赵应奎、并其标兵三千余人、俱令都统夸札、率之前往。马瘦及无马者、见留臣军、候上□日调遣。上谕、今大将军、贝勒、贝子、大兵、俱抵沅州。总计兵数、每佐领二十人有奇。又总督董卫国、蔡毓荣、提督赵赖、桑峨、周卜世等兵甚多。皆由镇远一路、进取贵州。值此广需粮饷之际。大将军、贝勒、贝子等、于前发兵内、视无马不能行者、遣每佐领若干人还京。率满洲兵每佐领若干、绿旗兵若干、进取云贵。集议速奏。遇有机会、仍进发无误　　

○调福建同安总兵官李承恩、为狭西延绥总兵官。以勇略将军赵良栋子荫生赵弘灿、为狭西宁夏总兵官　　

○甲申。上幸西山一带观禾。回宫　　

○乙酉。上诣太皇太后宫、问安　　

○升鸿胪寺少卿宋文运、为光禄寺卿　　

○戊子。福建水师提督万正色疏言、闽省之患、海甚于山。防守之宜、水重于陆。海澄、厦门、浯屿、金门、围头、海坛、平海、定海、烽火门、日湖、獭窟、永宁、铜山、南澳等十四处、或孤悬海上、或滨海要冲。若以兵三万人、设镇分防、不时巡缉、则贼不能肆犯、我兵得以乘机灭寇矣。上谕、海防设兵、所关最要。令兵部侍郎温代前往、会同尚书介山、侍郎吴努春、及总督、巡抚、提督、亲诣诸处、详阅定议　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十九




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十九年。庚申。五月。己丑朔。上诣太皇太后皇太后宫、问安　　

○湖广阵亡正蓝旗阿达哈哈番图赫德、镶白旗骁骑校珍特、丧至。遣一等侍卫鄂七尔、罗奇、往奠之　　

○庚寅。云南巡抚伊辟奏、请将随行人员、坐名题补。上谕大学士等曰、此等坐名随行人员、果堪用者、亦复何害。乃一时仓卒奏请、往往不能尽当。如知府知县等官、俱将此辈补授、徒误地方。此后坐名题补各员、概为停止。吏部仍照例铨补　　

