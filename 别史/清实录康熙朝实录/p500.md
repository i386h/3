<!-- { "loadSidebar": true } -->
○戊子。上谕大学士等曰、据刑部摺奏户部亏空办买草豆银两一案、干连甚众。大臣官员等、不能洁己、革除积弊、今事已败露、诚为可耻。朕昨览此事、终夜无寐、反覆思维、姑开以自新之路。见在得赃人员、于未审之前、若将自身所得之银、即行赔完则免其革职拏问。尔衙门即将此上□日、驿发刑部。　　

○上出行宫前、谕扈从大臣官员等曰、副都御史祖允图、为户部内仓亏空买办草豆银两事参劾希福纳等共侵欺银二十余万两朕以希福纳年久能办事、故用之。今事已如此、朕亦无如何也朕反覆思之、终夜不寐、若将伊等审问、获罪之人甚多矣。今观户部弊端始自尚书科尔坤、佛伦后之诸臣皆循伊等所行、以至于此。今与以自新之路、暂停革职拏问凡为大臣者、理应廉洁自守、黾勉从事方无忝厥职也。　　

○庚寅。兵部议覆陕西肃州总兵官路振声疏请增陕西武举额数应不准行。上谕大学士等曰、陕西人材壮健者甚多又令兵丁一体乡试武举额数苦少则有才者不免遗漏以致壅滞著将武举中额照原数增二十名　　

○兵部议覆四川提督岳昇龙疏言川省宁番卫界逼近番地本年二月内有番贼闯入宁番卫肆行抢劫该汛游击周玉麟、率领官兵前往追缉、被伤身死。事系封疆、臣请亲历边境、或剿或抚、相机而行绥靖地方。应如所请。得上□日、依议巡抚年羹尧、亦著前去。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四十二



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四十三　　

康熙四十九年庚寅闰七月甲午朔鄂尔多斯固山贝子拉希扎木素来朝。　　

○丁酉以四子部落故多罗达尔汉卓礼克图郡王散济扎卜子阿喇卜坦多尔济袭爵。　　

○戊戌。先是下嫁喀喇沁多罗郡王噶尔臧额驸之和硕端静公主于本年三月薨逝上命皇十三子胤祥、贝勒海善公鄂飞德宁振衡等致祭。至是、礼部题请遣官造坟立碑、从之。　　

○辛丑。以原任山西布政使司布政使雍泰、补原官。　　

○甲辰。喀尔喀多罗郡王。额林陈、科尔沁多罗郡王毕力克图故。各遣官致祭。　　

○丙午。科尔沁多罗郡王代布故。遣官致祭。　　

○己酉。江苏巡抚张伯行、以江南藩库赔补亏空疏稿、送江南江西总督噶礼会题、不俟噶礼咨覆、即行具题后噶礼发回疏稿、并未画题。于是张伯行具疏、检举请罪。上谕大学士等曰、览张伯行奏疏、则伊等不和可知为人臣者、当以国事为重协心办理今以不和之故于公事两相予盾、可乎朕总理几务、垂五十年、凡事无不经历似此违例专擅者、朕未尝令一人得逞其私尔等将此本批知道了、该部知道。似此者、但二三次置之不问、彼自觉无味、渐就消融矣。　　

○庚戌。下嫁喀尔喀策楞额驸之和硕纯悫公主薨。造坟立碑如例。　　

○癸丑。谕兵部、四川川北总兵官罗大虎年老著原品休致。　　

○甲寅。上驻跸喀喇和屯。　　

○喀喇沁多罗杜楞郡王额驸噶尔臧、来朝　　

○乙卯上驻跸喇门噶山。　　

○苏尼特辅国公罗雷、来朝　　

○丙辰。上驻跸博洛和屯。　　

○巴林多罗郡王额驸吴尔衮来朝。　　

○戊午。上驻跸张三营。　　

○奈曼多罗达尔汉郡王垂忠、来朝。　　

○庚申。上驻跸穆禄喀喇沁昂阿地方。　　

○阿禄科尔沁台吉鄂齐尔图来朝。　　

○兵部议覆、奉差浙江审事郎中察尔钦、杭州将军宗室诺罗布等疏言、浙江都司张朝臣、闻龙游县夥贼行劫、即往追捕、因贼众拒捕、张朝臣中枪身死。其随去兵丁张斌等亦被杀害。张朝臣请照例追赠游击荫子弟一人、以卫千总用。并给恤银。其兵丁张斌等之家各给恤银提督王臣总兵官胡泮、平日不严加训练军士失事之后又不能查明详报均应照例议处巡抚黄秉中止报都司张朝臣被枪戳死其兵丁张斌等被杀之处、并未查出、亦应照例议处。得上□日、提督巡抚、系地方大吏、凡事应据实奏闻殚心效力王世臣等隐讳贼情、殊属不合。王世臣、著降五级、胡泮、著降二级、戴罪图功。黄秉中、著降五级、戴罪效力余依议。　　

○谕九卿等。自赵申乔参俞益谟之后、为督抚者、每每苛求武弁。武弁非读书之人、但披坚执锐、用命杀敌而已。地方文官、多有火耗银两、武弁绝无所得。然于兵丁能效力者、必量加赏劝、庶军士尽皆鼓舞、遇敌肯前若毫无赏劝、何以使人乐为之用乎。昔人云、重赏之下、必有勇夫。今文官生当太平但知以成法苛求武弁、总不为武弁一筹画之。昔三藩变时张勇王进宝、赵良栋、孙思克等、戮力为国埽除逆寇、亦因朕倚任恩深、帑饷繁多、犒赏无缺、故士卒听其指麾、用命效死、乃能成功。武弁虽不可纵之使骄、亦不可摧之使弱。我朝武弁、历来并未骄纵、若挫辱之、使气渐颓、则所关甚大。总督殷泰。系穷兵出身、历加擢用、至西宁总兵官、朕谕陕西督抚等、助以银两、犒赏士卒、是以殷泰得展舒其志、今湖广提督员缺、尔等知总兵官内有才守兼长者、即行举出。如总兵官内无人、副将内设有之、亦行举出。副将内无人、即于文武官员内有确知其可用者、亦行举出。　　

八月。癸亥朔。秋分。夕月于西郊。遣礼部尚书穆和伦行礼上驻跸爱里昂阿地方。　　

○户部议覆、江苏巡抚张伯行疏言、江苏所属州县、平粜赈济等项钱粮、数目未清查江苏钱粮、先经总督噶礼、参原任布政使宜思恭亏空一案、已经审明。今何得又称署布政使陈鹏年、详称司库尚有亏空一十六万两、扣收无著。应令该抚会同该督确查议奏。得上□日、此事曾令张鹏翮审结、今张伯行又奏未清钱粮数目甚多、不敢容隐即著原审大臣、逐款审明、定议具奏。　　

○甲子。上驻跸噶克达昂阿地方。　　

○乙丑。上驻跸西拉诺海哈达地方。　　

○丙寅。上驻跸噶海图昂阿地方。　　

○阿霸哈纳台吉垂钟、喀喇沁扎萨克多罗额驸门都、喀尔喀扎萨克台吉多尔济达锡、科尔沁台吉特古思、喇礼达等、来朝。　　

○丁卯。遣大学士陈廷敬、祭先师孔子。　　

○喀尔喀贝勒罗卜臧丹巴等、来朝。　　

○戊辰。祭大社大稷。遣都统崇古礼行礼。　　

○上驻跸乌喇岱昂阿地方。　　

○苏尼特台吉巴阆、来朝。　　

○庚午。上驻跸额尔滚皋地方。　　

○辛未。太宗文皇帝忌辰。遣官祭昭陵。　　

○上驻跸乌里雅苏台布尔哈苏台交界地方。　　

○壬申。上驻跸巴颜和洛昂阿地方。　　

○癸酉太祖高皇帝忌辰。遣官祭福陵。　　

○上驻跸鄂尔楚克哈达地方。　　

○升陕西汉中副将王应龙、为四川川北总兵官　　

○甲戌上驻跸得尔吉惠汉地方　　

○乙亥上驻跸克尔木台地方　　

○谕户部福建将军祖良璧奏称、福建泉州漳州等处被旱未收、福建民多田少不可不急为拯救虽总督梁鼐、曾疏请借银买米平价粜卖但所买米数不多且一时不能运至曩昔山东江南等处被灾朕一闻知、即为拯救天下人民皆朕赤子应即遣部院大臣会同江浙督抚截留本年起运镇江漕粮十万石松江、湖州、漕粮各十万石镇江之粮、运至狼山。松江、湖州之粮、运至乍浦。著福建督抚提镇、不拘一人、率领福建战船、将运往狼山乍浦三十万漕米。转运至福建、赈济被灾人民、务期均沾实惠。虽此米不能速至、而被灾之民、闻朕此上□日、即欢悦而定矣。其泉州、漳州今年未完钱粮、亦著暂行停徵。　　

○丙子。上驻跸永安拜昂阿地方　　

○喀尔喀辅国公克塞克来朝青海多罗贝勒那穆扎尔厄尔德尼故遣官致祭　　

○丁丑上驻跸哈达和洛昂阿地方　　

○戊寅上驻跸齐老图地方　　

○己卯。上驻跸乌阑哈尔哈地方　　

○工部议覆河道总督赵世显疏言、天妃闸座损坏请乘水涸之时拆修又天妃闸外有越河一道向无闸座、值黄水内灌之时、无从抵御。今请于越河添建石闸一座、则水涨下板、可以御黄、而运河不致淤垫。应如所请。从之。　　

○庚辰。谕大学士等曰、江南、浙江、截留拨运漕米、著塔进泰、李旭升、前往监兑。并令驰驿先往福建、将赈济事宜、会同该督抚明悉详议、料理船只事毕、再回江浙、候领运官到日、将所截漕米、照数交明回京。　　

○裁浙江驿传道缺。其驿站事务、归浙江盐法道兼理。复设金衢严道缺。　　

○福建浙江总督梁鼐疏言、江浙二省官兵、会哨海洋、必豫定日期、互相移会。若风力不顺、则两省哨船、不能如期而至、又须守候。请嗣后停止江浙会哨、但令该总兵官、各循边汛分行、出洋巡哨、似属有益。上谕大学士等曰、海中行舟、必俟风便福建遇南风、始可北来江浙遇北风、始可南去、风之顺逆不同、难以会同巡逻。著照所请、停止会哨。并行文江南、浙江、福建、广东、山东五省各查明海边、分出巡哨。　　

