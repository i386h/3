<!-- { "loadSidebar": true } -->
○庚戌。授荐举博学宏词邵吴远、为侍读。汤斌、李来泰、施门□玉章、吴元龙、为侍讲。彭孙遹、张烈、汪霦、乔莱、王顼龄、陆葇、钱中谐、袁佑、汪琬、沈珩、米汉雯、黄与坚、李铠、沈筠、周庆曾、方象瑛、金甫、曹禾、为编修。倪灿、李因笃、秦松龄、周清原、陈维崧、徐嘉炎、冯勖、汪楫、朱彝尊、邱象随、潘耒、徐釚、尤侗、范必英、崔如岳、张鸿烈、李澄中、庞垲、毛奇龄、吴任臣、陈鸿绩、曹宜溥、毛升芳、黎骞、高咏、龙燮、严绳孙、为检讨　　

○升左副都御史马汝骥、为总督仓场户部右侍郎　　

○奉命大将军和硕康亲王杰书疏报、海贼伪总统刘国轩等、侵犯江东桥。平南将军赖塔等、统官兵迎击、贼败走太平寨。我兵进追、杀贼千余人。下部议叙　　

○扬威大将军和硕简亲王喇布疏报、吴三桂伪侍郎范思徵、伪总兵曾大捷等、投诚。下部知之　　

○辛亥。上诣太皇太后宫、问安　　

○命加副将徐升耀都督佥事、赍敕招抚王屏藩等。敕曰、自吴逆煽乱以来、所在官民、多被诱惑、陷身贼中、莫能自拔、朕已洞悉情形、屡颁敕谕、广示招徕、开以自新之路、念尔等素受国恩、必非甘于从逆、或心存忠义、迟回有待、或势被驱迫、归化无由、朕甚悯焉。兹湖南广西、俱经恢复、各路兵马、齐进滇黔、尔所悉知、四川一隅、皆朕赤子、久罹兵燹、不得早见太平、每一念及、殊用恻然、特遣副将加都督佥事徐升耀、前往宣布朕意。尔其翻然改悟、勿失机会、率先来归。朕必赦其前愆、论功叙录。尔无怀疑畏、勉图后效、以副朕定乱安人至意　　

○癸丑。议政王大臣等议奏、广西官兵乏粮、请令两广督抚、由广东设策运粮。得上□日、不必自广东挽运。令遣户部贤能官二员、采买湖广米、运至广西军前。其湖广武冈诸处官兵、亦令料理备办　　

○吏部议覆、扬威大将军和硕简亲王喇布疏言、原任湖广益阳县知县授参议道劄付徐珰、赍谕招抚吴三桂伪将军胡国柱、夏国相、马宝等、被杀。请敕议叙。今奉上□日议得徐珰、冒险招抚。捐躯尽忠。应照例赠湖广按察使司佥事。予祭葬。荫一子入监读书。从之　　

○升内阁侍读学士舒恕、为光禄寺卿。翰林院侍读学士色楞、为太仆寺卿　　

○予故原任兵部右侍郎李赞元、祭葬如例　　

○以故三等阿思哈尼哈番达礼善巴图鲁孙刘占、袭职　　

○甲寅。直隶各省督抚、遵例自陈。得上□日、江西巡抚佟国桢、著降二级调用。甘肃巡抚鄂善、著解任。广东巡抚佟养钜、著革职　　

○先是、湖南用兵、令江南造鸟船百艘、送岳州军前。至是、岳州既复、无须舟舰。上谕议政王大臣等、万正色赴闽时、即令其领在岳鸟船、并水手以行。至江南浙江、更选战舰共百艘携往。以资征剿　　

○乙卯。上诣太皇太后皇太后宫、问安　　

○丙辰。赠广西阵亡平乐都司佥书吴锡绶、为游击。予祭葬。给恤银。荫一子、以守备用　　

○丁巳。命翰林院掌院学士喇沙里、叶方譪、教习庶吉士　　

○己未。命内阁学士徐元文、为明史监修总裁官。掌院学士叶方蔼、右庶子张玉书、为总裁官　　

○升山西按察使穆臣、为都察院左副都御史。郎中科尔坤、为大理寺卿　　

○升河南管河道王日藻、为浙江按察使司按察使　　

○安远靖寇大将军多罗贝勒察尼疏言、臣等前进云贵荆岳彝襄诸处、相隔渐远。调遣防守事宜、必致有误。上谕、大将军贝勒察尼等、亲统大兵、前往进剿。自澧州以南军务、听大将军贝勒察尼调度。荆州、岳州、彝陵、襄阳等处军务、听大将军顺承郡王调度　　

○凉州提督孙思克疏言、厄鲁特巴图尔济农、遣人来见臣云、我台吉率众部落、驻肃州边外、有表恭请圣安、恳乞代奏。臣谨以原文奏览。部议以济农等、不往伊叔兄处、仍在近边游牧。殊属不合。所奏应无庸议。得上□日、拉笃祜见在甘肃地方。著率领张勇孙思克标下贤能官员通事、亲赴巴图尔济农所。详细察讯。杀掠吴喇忒者、实系何人。据实奏闻。其毕马拉吉里第台吉、墨尔根台吉、所报之文、并发拉笃祜知之　　

○辛酉。镇南将军莽依图疏言、桂林相近之兵、请速调一支、往驻桂林、以张声势。臣俟副都统额赫纳兵至贵县、即前赴横州、以绝柳州南宁之路。上命简亲王及穆占等兵内、拨每佐领三人、或四人、遣一副都统、率赴麻勒吉所、令麻勒吉统辖、镇守桂林　　

○壬戌。上出朝阳门观禾。驻跸窝头　　

○转刑部右侍郎冯苏、为左侍郎。升左副都御史焦毓瑞、为刑部右侍郎　　

○旌表顺天府烈妇、郑良玉妻刘氏、给银建妨如例　　

○癸亥。上回宫　　

六月。甲子朔。升宗人府府丞施维翰、为都察院左副都御史　　

○升孝陵副将卢崇耀、为湖广永州总兵官　　

○乙丑。上诣太皇太后宫、问安　　

○丙寅。殉难广西巡抚马雄镇之子马世济、疏请赴粤西、取父骸骨。得上□日、马雄镇当地方叛乱之时、不肯从逆、克笃忠贞、捐躯殉难、深为可悯。其骸骨并家口、令马世济驰驿前往搬取。仍著麻勒吉等、预为察明料理。交与马世济。到日从优议恤　　

○丁卯。大学士冯溥、以疾求罢。慰留之　　

○戊辰。云南提督桑峨疏言、新任湖广提督、暂驻彝陵、请以彝陵官兵、隶其标下、湖广提标官兵、姑属臣统领。得上□日、提督桑峨、随大兵进取云贵、其湖广提标官兵、准入云南提督标下、俟底定之日、仍回楚中。彝陵镇标官兵、准为湖广提标。至于随桑峨前往官兵、方事剿贼收疆、标下官员、可各加衔一等。兵卒、可动正项钱粮赏赉。以示鼓励　　

○予故正蓝旗一等精奇尼哈番鄂诺尔、祭葬如例　　

○旌表江南高邮州烈妇、黄立功妻李氏、给银建坊如例　　

○庚午。命吏部尚书黄机、以吏部尚书管刑部尚书事　　

○升湖南布政使安世鼎、为江西巡抚。狭西布政使巴锡、为甘肃巡抚。湖北粮道李为霖、为云南按察使司按察使　　

○辛未。上诣太皇太后宫、问安　　

○谕户部、民生以食为天、必盖藏素裕、而后水旱无虞。自古耕九余三、重农贵粟、所以藏富于民、经久不匮、洵国家之要务也。比以连年丰稔、粒米充盈、小民不知积蓄、恣其狼戾。故去年山东河南、一逢岁歉、即以饥馑流移见告。虽议蠲议赈、加意抚绥、而被灾之民、生计难遂、良由地方有司各官、平日不以民食为重、未行申明劝谕之故。近据四方奏报雨泽沾足、可望有年、恐丰熟之后、百姓仍前不加撙节、妄行耗费。著各该地方大吏、督率有司、晓谕小民、务令力田节用、多积米粮、俾俯仰有资、凶荒可备、以副朕爱养斯民至意　　

○扬威大将军和硕简亲王喇布疏报、伪总兵姜继尚、彭万里、钟尔弘等、率领将弁兵丁家口投诚。下部知之　　

○壬申。平南王尚之信疏言、粤东之变、起自新会江门、江门水师之叛、由于逆弁赵天元一人、请以赵天元赐臣、使得明正其罪、立置典刑。上谕、赵天元不思图报国恩、乘粤西逆贼、侵犯粤东、首献江门背叛、致粤东变乱。及粤东归正后、又从逆贼、数犯疆圉。今度不能兔脱、窘困至极、方始来降、情罪重大。赵天元本系平南王所属之人、王其立诛之　　

○甲戌。上诣太皇太后皇太后宫、问安　　

○安远靖寇大将军多罗贝勒察尼等、取都统巴尔布供辞以闻。上命议政王大臣等集议。寻议政王大臣等议奏、都统觉罗巴尔布、自率大兵往湖广以来、并未前进效力、因其怯懦、削去参赞、令其赎罪图功、乃身率大兵、坐驻彝陵、大兵既复岳州、不乘贼中震骇之时、探其虚实、力行剿灭、以赎前愆、镇荆山对垒之贼、迄于逃遁、竟未之知、乃诳云分布官兵进攻、巧为饰辨、又不亲身追杀逸寇、止遣夸兰大二人前往、其后令巴尔布率领官兵、攻取辰州、又迟回瞻顾、迁延时日、竟不速进、致贼复踞辰龙关、得为守备、巴尔布怯懦退缩、一步不能前进、贻误大事、失机甚多。今奉上□日取供、巴尔布又不即行认罪、据实供招、反为巧饰、殊失大臣之体。宜将巴尔布都统、阿达哈哈番、佐领、及所加之级、尽行削去。羁系荆州。彼所袭其父拜他喇布勒哈番、与应袭之人承袭。从之　　

○以奉天府府尹金鼐、为宗人府府丞　　

○以湖广投诚陈珀、为援剿左路总兵官、王度冲、为援剿右路总兵官　　

○乙亥。宁南靖寇大将军多罗顺承郡王勒尔锦疏言、前者渡江、已简兵士有马者携往、所留守彝陵诸处兵、多系无马、今平定疆土、兵力单弱、请悉以所有前锋护军、调益臣军。上谕、前令顺承郡王等、固守荆襄诸处、而顺承郡王、遣贝子准达、都统根特等、率兵前守荆州彝陵、今撤还顺承郡王至荆州彝陵、令平定归州巴东、乃复请益前锋护军、惟于身之所在、必欲厚其兵力、所奏殊属不合。念见在进兵、平定疆土、除将军噶尔汉等、所统进剿兵外、其荆州彝陵诸处所在之兵、许酌量调往　　

○丁丑。广东广西总督金光祖疏报、钦州游击刘世贵、于四月二十三日、率兵进取灵山县、伪将军郭义以城降。下部议叙　　

○戊寅。上御太和殿视朝。文武升转各官谢恩。次喀尔喀进贡使臣等行礼　　

○上诣太皇太后宫、问安　　

○平南王尚之信疏报、五月二十六日、伪将军马承荫、总兵齐人龙等、缴伪敕印来降。下部知之　　

○予长沙阵亡正黄旗拖沙喇哈番瑟冷、祭葬如例　　

○赠湖广殉难益阳县知县徐砀、按察使司佥事。予祭葬如例　　

○己卯。升吏部郎中柯鼎、为贵州布政使司布政使。兵部郎中李辉祖、为贵州按察使司按察使　　

○一等阿思哈尼哈番阿哈泰、补授总管旗分游牧地方参领品级章京。以其子特穆尔、替职　　

○升前锋统领希佛、为正红旗满洲都统　　

○江西提督许贞疏报、饶南总兵官高登科等、及浙省官兵、会剿玉山贼、连次奏捷、生擒伪总兵曾文瑞、阵斩伪总兵柯伯龙等十员、伪都督陈辉投诚。下部议叙　　

○许贞又报、臣亲率官兵、进剿洪山、詹源、江浒山贼巢、前后阵斩伪官二十五员、贼兵二千四百有余。下部议叙　　

○庚辰。升都察院左佥都御史郝浴、为左副都御史　　

