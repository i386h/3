<!-- { "loadSidebar": true } -->
○户部题、漕运迟滞。上以问大学士等。明珠对曰、今惟有急浚运河、速催输运而已。上曰、黄河至通州、相隔千有余里。重运日行止可二十里。如此、则明□山戊示□漕粮、愈致迟误。今□山戊示□漕米、著即于临德等仓收贮。来春、俟河南山东空回船剥运、庶可无误也　　

○谕刑部、本年秋审情实各犯、俱著停刑　　

○庚午。大学士等奏、新设巡仓御史、例给敕书。查历来巡仓御史敕书、与巡方御史一例、事权至重。恐后来奉差者、借端生事、特删改进呈。上曰、尔等所言良是。令运丁困苦、挽运甚难、宜加意轸恤。往年漕艘、许带货物贸易。近来已有禁令。朕亲见船大水浅、运动甚难。若许带货、愈致胶浅。仍应严行稽察。其粮米杂和灰土、不准收纳、屡行严饬。若米色可用、该旗官兵、故意勒掯不收者、亦应严行禁止。可将此数款、一一载入　　

○辛未。上诣太皇太后皇太后宫、问安　　

○谕议政王大臣等曰、云南省城、围困已久。若不速为克取、未免劳敝兵民、糜费粮饷。今逆贼外援已绝、株守孤城、穷迫已极。我军中戴罪图功之员不少、宜令其攻城建绩、以赎前愆。且投诚官兵内、亦多有欲立功赎罪者。今惟迁延时日、待贼食尽、恐粮饷渐至于虚糜、兵丁亦苦于疾病。其移檄大将军贝子章泰、赖塔等、均派戴罪官兵、及投诚绿旗官兵、速行攻取云南省城　　

○谕礼部、古帝王敦重伦常、推恩勋戚。生则被以显荣。殁则必存优恤。历稽前代、旧典昭然。今仁孝皇后之父领侍卫内大臣公噶布喇、簮缨世裔。宣力累朝。恭谨持身。忠勤奉职。忽闻奄逝。深轸朕怀。应作何恩恤、著察例从优议奏　　

○谕大学士明珠等曰、乌朱穆秦等、各旗蒙古、住牧于喀尔喀巴尔虎之间。先窃彼两地马畜、以致喀尔喀、巴尔虎等、亦窃其马畜以报之。曩无盗贼时。驱马北至凉地。牧养肥壮。收回尽可度冬。自盗贼繁兴、夜间不敢放马、拘于栏栅中、牢笼防护、马不得肥、以致不能度冬。毙者甚多。且喀尔喀、巴尔虎等、结党行窃、夜袭边汛。我汛地之人畏惧。四五汛并居一处。两汛之间、或距一日二日之程、其间盗贼公行出入。此汛虽觉、不能即达知彼汛。且贫穷蒙古、马畜被窃、急报该王、贝勒、及总统扎萨克等、间有不肖者、或贪饮沉醉、不即遣人缉拏、详细察究。纵有首告、置若罔闻、耽延时日。有报一马被窃者、守候食费、竟至数马。今有马被窃、不敢举首、多行隐匿、诚以此也。朕闻之深为恻然轸念。作何筹画、得以屏息盗贼、贫穷者各遂其生。其令议政王、贝勒、大臣、蒙古内大臣、散秩大臣、及来朝贡之外藩蒙古王以下、一等台吉以上、公同详议具奏。寻议政王大臣等议覆、据外藩王、贝勒、公、台吉等言、各汛地应多增人数、严密防守。向来守汛、不用内地十旗之兵。今此十旗、亦应照各旗一体守汛。遇有马畜被窃等事、告之该扎萨克、立即准行。一切事件、俱限日归结。违则严加治罪。又图纳黑公议云、蒙古游牧地方之外、边汛之内、各形胜处。应屯兵百许、掘濠障守。查缉外贼之入、内贼之出、盗贼似可屏息。又蒙古内大臣议云、凡汛哨、俱按该管旗分地方安置。嗣后管扎萨克之诸王、贝勒、贝子、公、台吉等、果能抚养旗人、屏息盗贼。俾属下蒙古、各得其生、则进级议叙。如该旗盗贼繁多、属下流离贫困、则酌议罪。奏入。谕曰、喀尔喀各旗蒙古、向来敬慎、职贡本朝。无故添汛置戍、于理未协。其一切事件、限日归结、所议诚是。朕思喀尔喀等、历世恭顺、往来进贡、殊堪怜悯。应遣贤能大臣、前往喀尔喀、厄鲁特处、大恩赉以示柔远至意。即令遣往之大臣、谕以前此内地蒙古、盗窃马畜。以致喀尔喀、巴尔虎、亦行报复。彼此互相盗窃不已。其内地蒙古、已经严察禁饬外。尔等所属、亦应严加约束。尔地亦宜设汛置哨、遇有盗窃、著两汛互相觉察　　

○谕大学士等曰、蒙古四十九旗事务。除该王、贝勒、贝子、公、台吉等、管辖外。再于每旗王以下、台吉以上、拣选一二有才干者、协理办事。著传谕外藩王等遵行　　

○壬申。谕户部、积贮为国家大计。□山戊示□运漕米、充实京仓、最为紧要。旗丁人等、挽运勤劳、宜加存恤。朕顷巡行近畿、至通惠河一带、见南来漕艘、旗甲人丁、资用艰难、生计窘迫。深为可悯。若不预为筹画、恐其苦累难支、以致沿途迟滞、贻误仓储、所关匪细。前以军需浩繁、漕运额设钱粮、节经裁减。今应作何酌复款项、尔部详议具奏。寻户部议覆、应复运丁工食银十五万两。从之　　

○癸酉。上诣太皇太后宫、问安　　

○甲戌。上御太和门视朝。文武升转各官谢恩　　

○议政王大臣等议奏、原任总兵官马宝、身受国恩、不思报效。值逆贼吴三桂反叛、首先从逆。于各处抗敌官兵。及大兵平定贵州、围困云南省城、马宝尚不迎降。后在楚雄大败、无处可奔、穷迫已极、始行来归。应凌迟处死枭示。从之　　

○定远平寇大将军固山贝子章泰等疏言、前奉上谕、令副都统得尔德、率兵守四川。今得尔德呈请、愿留云南效力。上谕、得尔德既抵云南、即留军前。其留蜀官兵、令参领傅喀统之、镇守蜀地　　

○乙亥。章泰等又疏言、见在云南大兵、需饷甚多。倘有不继、所关甚大。今议、臣与赖塔等二路兵内、查有中伤残废、老迈官兵、及阵亡病故官兵骸骨、俱令佐领播济等率之、于本月六日启行、移驻湖广荆州。以节省云南军饷。上谕、废残官兵、及亡故官兵骸骨、若留于荆州、亦徒费钱粮。可俱携至京师。此官兵、及大将军简亲王喇布率还之兵、何队先至武昌、俱著候齐、令喇布一同携归　　

○丙子。孝慈高皇后忌辰。遣官祭福陵　　

○上诣太皇太后宫、问安　　

○丁丑。兵部题、耿昭忠等呈称、家口甚多、难以养赡。乞照汉军例、披甲食粮。既可当差效力、又可均赡老幼家口。应如所请、编为五佐领、令在京佐领管辖。每佐领下。设骁骑校一员。小拨什库各四名。马甲各五十四名。步军拨什库兵各十三名。此五佐领、俱系耿昭忠、耿聚忠等属下、不便分晰。应将伊等本身、一并俱归入正黄旗汉军旗下。从之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十七




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十八　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十年。辛酉。冬。十月。庚辰朔。享太庙。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

○上诣太皇太后宫、问安　　

○颁康熙二十一年时宪历　　

○辛巳。升前锋参领达克萨哈、为镶白旗蒙古副都统　　

○壬午。皇太后圣寿节。上率王以下、文武大臣侍卫等、诣皇太后宫行礼。遵懿上□日、停止筵宴　　

○上诣太皇太后皇太后宫、问安　　

○癸未。偏沅巡抚韩世琦疏报、臣与镇臣和山、卢崇耀等、于九月十三日、会剿古州八万猺地方逆贼黄明、大破之。阵斩伪总兵苏养云等八员、兵二千余名、擒伪副将李贵元等九员、兵二百九十七名。下部议叙　　

○甲申。上诣太皇太后皇太后宫、问安　　

○定远平寇大将军固山贝子章泰等疏言、中甸诸处、从来皆隶丽江、原为内地。吴逆阴蓄异志、于康熙九年、割给蒙古。此地远在金沙江外、我朝从未遣兵驻守。且逆贼胡国柱等、复奔鹤庆丽江、而云南省城、尚未恢复、不便即议遣发官兵驻守。上谕兵部、中甸最为要地。从前鹤庆丽江、虽设总兵官一员、令其兼辖中甸。但无专汛官兵、似犹可虑。其移文大将军贝子章泰、赖塔、将军总督赵良栋、巡抚王继文、提督桑峨、酌量遣拨绿旗官兵、前往镇守。俟达赖喇嘛使至。理藩院以遣兵镇守之故、移文晓谕　　

○予故内大臣一等公噶布喇、祭葬、加祭三次、谥恪僖　　

○厄鲁特噶尔丹博硕克图汗、遣使进贡。赏赉如例　　

○免山东蒙阴县、本年分水灾额赋十之三　　

○乙酉。抚远大将军都统大学士公图海还朝。上召见乾清门。嘉劳之　　

○丙戌。谕户部、今岁漕船守冻。运船旗丁、悉系南人。既贫苦可念。北地寒冷、又非其所习。应作何处置、不致有饥寒之累。著即议奏　　

○丁亥。户部议覆、工科给事中雅齐纳疏言、今岁漕船甚迟。若候入仓回空、必致守冻、有误次年新运。请将粮船未经入仓之米、即拨给官兵、于河干支领。应如所请。从之　　

○赈济宁古塔地方、雹灾兵丁　　

○戊子。叙招抚遵义难民功、加湖广岳州左镇总兵官李师膺、为都督同知。余员俱加等授职有差　　

○己丑。上诣太皇太后皇太后宫、问安　　

○庚寅。吐鲁番阿奔木匝法尔苏耳覃马哈麻特额敏巴哈笃尔汉、遣亦思喇木和者进贡。并疏言、前遣使进贡、曾奉上谕、五年一次进贡。因臣国地方、遭逢荒乱、以故未得如期进贡。今幸安宁。遣亦思喇木和者、前往进贡。但天朝建都极东。臣地居极西。以后应否照旧进贡、请赐裁夺。下部议　　

○壬辰。宗人府以和硕纯亲王、应否袭爵、请上□日。得上

□日、王以冲年薨逝。其子已经袭爵、旋复薨逝。朕心深切轸悼。但既无继嗣、不必再议袭封　　

○谕议政王大臣等、今逆贼殄灭、疆宇以次平定。耿精忠、尚之信、属下旗员、俱应撤还京师、量行安插。除将军马九玉、并随伊出征官员外。其在福建、及移驻杭州、耿精忠属下官员、在广东、尚之信属下官员、悉令来京。启行之时。该将军大臣、拨满洲官、每翼各一员。并酌发绿旗官兵、护行。沿途勿使生事　　

○喀尔喀扎萨克图汗、遣使进九白年贡。宴赉如例　　

○癸巳。上诣太皇太后皇太后宫、问安　　

○议政王大臣等议奏、固山贝子准达、率蒙古兵前赴荆州、不即与顺承郡王勒尔锦、详议渡江讨贼、失误机会。又贼犯镇荆山、不能攻击。致镇荆山为贼所据、遗弃阵亡兵丁尸骸。副都统苏虎济、遣人请援、不即遣兵往助。屡命进剿逆贼谭弘、彭时亨等、托故逗留、不行前进。准达宜解宗人府左宗正任。降固山贝子为镇国公。从之　　

