<!-- { "loadSidebar": true } -->
○升正黄旗汉军副都统托赖、为镶蓝旗蒙古都统。　　

○喀尔喀泽卜尊丹巴胡土克图土谢图汗、遣使进九白年贡宴赉如例。　　

○丁未。谕议政大臣等、明□山戊不□大兵进剿将军富宁安一路、满洲兵丁颇少。宜再增添以壮兵势。著将京城之满洲兵、每佐领派五名发往。至甘肃等处驻扎喂养马匹整备、以便临时调遣此派往之人每佐领派护军二名委充护军一名披甲二名。除行围用过马匹外其余佐领下喂养之马匹并户部从前所买之马匹令其查明再令户部将库银拨十万两、购买马驼应用。　　

○庚戌。以公阿尔松阿为领侍卫内大臣。　　

○壬子升詹事府詹事阿克敦内阁侍读学士德音、额黑纳、俱为内阁学士兼礼部侍郎。　　

○癸丑。升都察院左副都御史觉罗苏库、为盛京工部侍郎。　　

○升太常寺卿吴梁、为宗人府府丞。　　

○兵部题参、正红旗汉军都统伯噶敏图、人材不及。汉仗软弱。并不勤劳供职、每以患病推诿。且声名不好。应将噶敏图、革职。从之。　　

○甲寅。谕吏部、考试月官、令作八股时文大都抄录旧文、苟且塞责。嗣后不必作八股时文。止令写履历。以三百字为限。观其书法妍丑、文理工拙、则人之优劣自可立见矣。　　

○谕刑部、凡人命事、朕必各案、详看方肯完结。此次朝审情实各案朕欲一一详看、觉精力不支。若俟从容看过、再行批出则该部必照例覆奏三次、冬至以前、总不能结。前数年俱曾停决。今年亦著停决。　　

○丙辰。命皇十四子固山贝子允禵、为抚远大将军。　　

○兵部议覆、太原总兵官金国正疏言、臣所辖地方甚属辽阔。专汛千把弁员、分防三四州县不等。不能遍历。请拣选壮健兵丁、每州县设立一名委署把总分驻协防。应如所请。从之。　　

○戊午。谕吏部庶吉士白子云等、教习已久。今加考试、应分别授职。除徐陶璋傅王露、已经授职外。满书庶吉土杨超曾、凌如焕陈邦直、胡彦颖、赵城、吴应棻、张鳞甲、吴傅觐、杨凤冈、蒋林、汪受祺、侯度、萨纶锡、汉书庶吉士怀渊中、曹友夏。陈仪、李天宠、厉煌、成文、张应造、杨克茂、屠洵、冀楝、德龄、沈竹、白子云、俱照例授翰林院编修、检讨。潘淳、张鸣钧、徐学柄、王承烈窦启瑛、德新、著教习三年。庄论、书法不堪、著革职。　　

○己未。策试天下中式武举、于太和殿前。　　

○谕翰林院、选拔庶常、原以作养人材。今科进士、特加简阅。取金以成、潘瀚、查祥、陈万策、李志沆、崔珺、叶长扬、董俊、张梦徵、徐本、习寯、吴家骐、顾仔曹源郊、许均、伊尔敦、邹登恒、宋照、萧宸捷、曾元迈、沈承烈、徐大枚、顾祖镇、刘丕谟、杨尔德、黄鸿中、张炜、杜藻、夏开衡、吴涛、杨椿、李天龙、沈嘉麟、李兰、郑江、王瓒康、忱胡瀛、严文在、徐聚伦、刘运驸、张灿、李士元郑山□喜、任际虞、觉罗思强、蔡曰逢、卿悦、王梦尧、李洵、李根云、严瑞龙、解震泰、雷天铎、刘灿等、五十五员俱著改为庶吉士。分别满汉书教习。　　

○转宗人府右宗人辅国公阿布兰为左宗人。　　

○庚申。上御畅春园内西厂阅试武举骑射技勇。　　

○先是议政大臣等奏请派出之兵、由何路发往。奉上□日、往西安一路、为第一起。往宁夏一路、为第二起。往宣府、大同神木榆林、沿边一路、为第三起。如此三路前去、则易于应付草束。至是奏请出兵日期。上命护军统领吴世巴委署护军统领噶尔弼、带领第一起兵、于十一月十五日起程、驻扎庄浪。副都统宗室赫石亨宝色带领第二起兵、于十一月二十九日起程、驻扎甘州。抚远大将军允禵带领第三起兵于十二月十二日起程、驻扎西宁。各于驻扎处、喂养马匹。　　

○辛酉。上驻畅春园内西厂。阅试武举骑射技勇。　　

○升通政使司通政使赫成额、为都察院左副都御史。内阁侍读学士傅缮、为詹事府詹事。　　

○升镶黄旗佐领蔺佳进、为广东高雷廉总兵官。　　

○旌表直隶烈女戴氏、拒奸被杀、河南烈妇董氏、拒奸殒命各给银建坊如例。　　

○壬戌。上御畅春园内西厂阅试武举骑射技勇。　　

○礼部议覆故云南贵州总督甘文焜、值逆贼吴三桂之变不屈殉节故山西汾州府知府黄廷柏值逆贼姜镶叛乱骂贼殉节应各建。祠本处载入祀典从之。　　

○癸亥。传胪赐殿试武举封荣九等一百十名武进士及第出身有差　　

○甲子。谕议政大臣等四川巡抚年羹尧自军兴以来办事明敏又能度量西去进巢□刀之兵会同青海公丹仲之人运食物。米粮接济殊属可嘉、从前四川地方、亦曾设总督。年羹尧系巡抚、止理民事、无督兵责任。见今军机紧要。将年羹尧、授为四川总督。如明年大兵前进。则由松潘一路进发。而在成都驻扎之满洲兵、止有二千、为数甚少。将荆州之满洲兵、再派一千前往成都驻扎预备。此满洲兵、俱令都统法喇管辖。所派一千兵之缺。著挑选余丁一千名、令其披甲充补。　　

○谕吏部、部院衙门满洲官员、既在侍卫班行走汉官每遇奏事、派六员引见。科员、及御史、无论巡城与不巡城、奏事日、令派出满洲三员、汉人三员侍班。翰林亦派出五员侍班。此侍班人员内。如有不得来者、不妨听其缺少。其数不必补足。如此、朕于伊等皆可认识矣。　　

○兵部议覆、两淮巡盐御史李煦疏言、扬州府属三江营地方、恶棍贩卖私盐者甚多。虽有分防汛兵、为数极少、不敷巡防之用。应于京口将军标下、派兵一百五十名、千总一员赴三江营地方驻防。听江宁府江防同知钤束。应如所请。从之。　　

○工部议覆、河道总督赵世显疏言、宿迁县黄河南岸彭家堡等处险工。近年因河势变迁、大溜南徙、直射堤根。请建筑挑水坝一座挑溜开行、以资捍御。江都县崇家湾等处堤工。屡经水势涨发冲刷。请下埽帮宽以利漕运。高邮州城北永安堤石工。见在折裂坐卸、难以抵御。应拆砌重修以保运道。均应如所请。得上□日、依议速行。　　

○乙丑。谕大学士等、朕近日以西边军务、颇关念虑。前已降有谕上□日。今冬至在迩。腿足渐觉不快。颜面亦殊消瘦。欲于二十四日、暂往汤泉。尔等不必送驾。朕在汤泉、不过住数日耳。　　

○谕兵部、山东登州总兵官李麟、熟历戎行。遇敌勇敢。著伊在所属兵丁内、挑选汉仗好者百名。出山西固关、由宁夏一路、往赴军前。其总兵官印务、即令伊于所属副将内、择可托之人委署。　　

○白都纳副都统沙喀、以病乞休。允之。　　

○命发盛京仓粮、赈济扎赖特固山贝子特固斯属下穷丁。　　

○丁卯。命四川总督年羹尧、仍管理四川巡抚事务。陕西四川总督鄂海、为陕西总督。　　

○戊辰。上自畅春园幸汤泉。　　

○安南国王。嗣黎维祹、遣陪臣阮公沆等、讣告故王黎维正丧。并请袭封。表贡方物。宴赉如例。　　

○己巳以镇国公吴尔占、为宗人府右宗人。　　

○予故云南永北总兵官汪一桂祭一次。　　

○庚午。谕议政大臣等十四阿哥既授为大将军领兵前去。其纛用正黄旗之纛照依王纛式样简亲王之子永谦令其带伊父之纛前往将上三旗侍卫派出三十员。庄亲王之护卫、既于一切之处俱不行走如其护卫并亲军中有情愿告往效力者尔等亲加拣选奏闻。弘昉属下之人亦著照此凡有子弟出兵之王等外其不出兵之王等亦令各选护卫三员。贝勒、贝子各二员公等各一员随十四阿哥前往效力步军协领爱哈那行走熟谙令其统辖王等之护卫前去。寻将王等护卫、散骑郎、典仪共三十六员、亲军校四员、亲军二十六名、开列具奏。报闻。　　

○以工部尚书兼翰林院掌院学士徐元梦教习庶吉士。　　

○转户部右侍郎李永绍为左侍郎以原任刑部右侍郎革职王企埥、为户部右侍郎。　　

○兵部议覆四川总督年羹尧疏言、川省与陕西接壤。为松潘打箭炉孔道。自西安至成都、共三十二站。其陕西十六站每站额设马五六十匹不等。川省十六站、每站驿马不过二十余匹。道路差使。俱各相同。川省神宣驿额马不及黄霸驿之半。近年川省备兵。摺奏往来、什倍昔时。自成都至神宣驿十六站、请照陕西驿马一例酌增、每站添足三十匹之数。其新都一站、越汉州至德阳、行程甚远。请于汉州安设腰站。应如所请。从之。　　

○谕议政大臣等、每旗都统副都统或有起家微贱专意徇庇。一应补授官员并佐领等事恒有迟至数年或十年不奏者。或一官病故已久数年尚仍给俸者一切事件漫不稽察甚是旷废近闻都统石文英不出门户、亦不见人。有事来奏每不俟事毕、祗图早归亦不瞻仰朕容、甚属不堪。见今正蓝旗满洲都统延信、前往出兵。其满洲、蒙古汉军三旗之事著七阿哥办理正黄旗满洲都统巴赛署理黑龙江将军事务。其满洲、蒙古、汉军、三旗之事著十阿哥办理。正白旗满洲都统和礼、差往云南。其满洲、蒙古、汉军、三旗之事著十二阿哥办理。如此、则别旗各相效法、自必发愤勤事也。　　

○旌表江西烈妇龙氏、拒奸致死、给银建坊如例。　　

○辛未。谕大学士等曰十一月冬至祀天明日即应斋戒朕因腿足乏力、求至汤泉。身虽在此瞻望郊坛不能释怀。尔等辅谕太常寺、令将斋戒、牌铜人、照常送至乾清门。朕在此照常斋戒。其从祀人员斋戒、务令恭敬。　　

○壬申。户部等衙门议覆、广东巡抚法海疏言、广东盐务、关系紧要不可无专辖之员。请仍遣御史一员、会同抚臣督徵。应如所请。从之。　　

○甲戌。都统延信等疏言、八月二十一日、土司杨如松、率领兵丁五百名、解送粮饷、至穆鲁期乌苏地方。陡遇准噶尔贼人、将千把总三名、兵丁四十八名伤害。杨如松等冲突而出。今具呈情愿效力行走。又土司陆华龄、祁显邦、率伊土兵前赴军前、经今数月。俱受圣主隆恩。何敢徒食钱粮。求指示效力行走。因令杨如松、驻劄那兰撒兰地方。陆华龄等、驻扎古木地方查拏贼寇。其被贼伤害之千把总、及兵丁。俟查明议奏。从之。　　

○都统和礼等疏言据鹤丽总兵官赵坤报称、闰八月初四日、有碟巴达节属下之彭蹴达几、及伊跟随之人九名潜至中甸贸易。碟巴达节、系投顺策妄阿喇布坦、委为藏内副王之人、是以将彭蹴达几、拘住看守。请示作何发落等语。臣等随令该镇小心看守外。特疏奏闻。得上□日、彭蹴达几、著解来京。　　

