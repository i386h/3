<!-- { "loadSidebar": true } -->
○庚戌。谕领侍卫内大臣、大学士、九卿等、赵申乔陈奏、皇太子为国本、应行册立。朕自幼读书、凡事留意、纤悉无遗。况建储大事、朕岂忘怀但关系甚重、有未可轻立者。昔立允礽为皇太子时。索额图怀私倡议凡皇太子服御诸物、俱用黄色。所定一切仪注、几与朕相似。骄纵之渐、实由于此。索额图、诚本朝第一罪人也。宋仁宗三十年、未立太子。我太祖皇帝、并未预立皇太子。太宗皇帝亦未预立皇太子。汉唐以来、太子幼冲、尚保无事。若太子年长、其左右群小、结党营私、鲜有能无事者。人非圣人谁能无过。安得有克尽子道如武王者。今众皇子、学问见识、不后于人。但年俱长成、已经分封。其所属人员、未有不各庇护其主者。即使立之、能保将来无事乎。且为君难、为臣不易。古来人君、穷兵黩武者有之。崇尚佛老者有之。任用名法者有之。朕御极五十余年、朝乾夕惕。上念祖宗遗绪之重。下念臣民仰望之殷。乾纲独断。柔远能迩。体恤臣庶、毫无私心。当吴三桂叛乱时、已失八省、势几危矣。朕灼知满汉蒙古之心、各加任用。励精图治、转危为安。是以数十年来。海＜宀禹＞宁靖。今欲立皇太子、必能以朕心为心者、方可立之。岂宜轻举。即臣僚为国为民、念兹在兹、先忧后乐者、实不易得。太子之为国本、朕岂不知。立非其人、关系匪轻。朕将允礽从幼教训。迨后长成、变为暴虐、无所不为。不知忠孝。不识廉耻。行事乖戾、有不可言者。推其故、皆由疯狂成疾、迷惑所致。此疾有二十余载矣。凡人醉后伤人、醒时知悔。伊似长醉不醒。所为过恶、身不自知。伊之仪表、及学问才技、俱有可观。今一至于此、非疯狂而何。自废而复立以来。朕尤加意教训。心血耗尽。因伊狂疾终不痊愈、故又行废黜。孟子云、父子之间不责善。责善则离。离则不祥莫大焉。大学云、人莫知其子之恶。盖父之于子、严不可、宽亦不可、诚为难事。如朕方能处置得宜耳。尔诸大臣、俱各有子。凡人幼时犹可教训。及其长成、一诱于党类、便各有所为、不复能拘制矣。立皇太子事、未可轻定。特召集尔众大臣、明示朕意。赵申乔所奏摺、著发还　　

○辛亥。福建巡抚觉罗满保奏、皇上六旬大庆。闽省阖属绅衿兵民等、请于九仙山、建立碑亭、申祝万寿。得上□日、建立碑亭、向曾禁止。此所奏不合、著饬行。　　

○宗人府等衙门题、托合齐肆行悖逆、罪恶重大。今虽于监禁之处病故。应将伊锉尸扬灰、不许收葬。伊子舒起、仗父威势、恣意横行。应拟绞监候。从之　　

○甲寅。谕大学士等、朕昨问投诚海贼陈尚义。伊等出洋行劫、遇西洋船只、惧其火器不敢逼近。惟遇东洋商船、则掠取其银米。亦不尽取。以此商船仍往来不绝也。中国与西洋地方。俱在赤道北四十度内。海洋行船。中国人多论更次。西洋人多论度数。自彼国南行八十度、至大狼山、始复北行入广东界。常六阅月在海中、不见一山。又自西洋至中国、有陆路可通。因隔鄂罗斯诸国、行人不便。故皆从水路而行。鄂罗斯距京师、约万二千里。西洋、及土儿虎特地方、皆与鄂罗斯接界。鄂罗斯倚土儿虎特马匹。土儿虎特用鄂罗斯皮张。往年鄂罗斯、与雪西洋战。土儿虎特、助鄂罗斯。大败雪西洋。又回子温都斯坦、布海儿、夜儿根等处产绵。制甲四十层、可敌浙江绵八十层。曾以鸟枪试验知之。又过哈密六百里、有吐鲁番地方。去雪山百余里。其人昼伏。至夜始出耕种。其地甚热而多石。若日出时耕种、辄热死。又哈萨克即古阳关地。其人性好斗。常结队以杀掳为事。人心亦齐。若妇女被人掳去。其掳去之妇女、必乘间手刃其人而回。此地亦热。草极肥盛。马皆汗血。所产苹果、葡萄、梨等物、皆大而美。又西北回子种类极多。皆元太祖后裔。又有一支在小西洋、约十万人、皆住帐房。惟北极下为最寒。往时曾有人筑室而居。明年人往视之。其人已无复存者。但见林间雪深数丈而已。昔人云、北海有积冰数百丈向以为荒诞。以此观之、信不诬也。总之西北地方。极大其风土亦各不同。朕曾详悉访问是以周知也。　　

○以户部尚书张鹏翮、为顺天乡试正考官翰林院侍讲文志鲸、为副考官。　　

○升山东登莱道甘国璧、为江苏按察使司按察使。直隶通永道张连登、为湖北按察使司按察使。　　

○以喀尔喀故镇国公车步登子屠巴袭爵。　　

○乙卯。上巡幸畿甸。命皇五子和硕恒亲王允祺、皇八子多罗贝勒允禩、皇十四子固山贝子允禵、皇十五子允禑、皇十六子允禄、皇十七子允礼、随驾。是日、自畅春园启行。驻跸稻田地方。　　

○大计天下各官、卓异官三十八员、贪酷官八员、不谨官三十九员、罢软官二十四员、年老官六十七员、有疾官三十九员、才力不及官三十六员、浮躁官三十六员、分别升赏处分如例。　　

○升通政使崔徵璧、为都察院左副都御史。　　

○升河标副将曹廷谏、为高雷廉总兵官。　　

○大学士等、以刑部等衙门、审拟戴名世、私造南山集、照大逆例凌迟一案。请上□日。上谕曰、戴名世、从宽免凌迟、著即著斩。方登峄、方云旅、方世槱、俱从宽免死、并伊妻子、充发黑龙江。此案、内干连人犯、俱从宽免治罪、著入旗　　

○丙辰。上驻跸马家庄　　

○丁巳。上驻跸内渠地方。　　

○遣大学士王掞、祭先师孔子。　　

○理藩院题、喀尔喀多罗贝勒布达扎卜故。查册内并无世袭之语。其子云敦林臣或袭贝勒或降袭公爵、请上□日定夺。得上□日、云敦林臣、著袭封镇国公。　　

○戊午。祭大社、大稷、遣都统崇古礼行礼上驻跸南沙口。　　

○己未。孝康章皇后忌辰。遣官祭孝陵。　　

○上登舟。泊赵北口。　　

○庚申。御舟泊郭里口　　

○以吴喇忒故镇国公杜冷子诺尔布林臣、袭爵　　

○癸亥。御舟泊段村　　

○升左通政郝惟谔、为通政使司通政使。　　

○予故议政大臣正蓝旗。满洲都统吴达禅、祭葬、谥襄敏。　　

○予故内阁学士兼礼部侍郎凌绍雯、祭一次　　

○乙丑。御舟泊圈头。　　

○丁卯。御舟泊赵北口。　　

○己巳。上自赵北口陆行。驻跸苑家口。　　

○以土默特故多罗达尔汉贝勒马呢子阿喇卜坦、袭爵。　　

○户部议覆、山东道御史成文运疏言、奉差收税官员、定限一年期满。不应携带家口。其有广收童仆、及任所置婢妾者、亦请禁止。回京后、考核未毕、不得擅买田宅、并放债等项。应如所请。从之。　　

○庚午。上驻跸南八里庄　　

○辛未。上驻跸北寺堡　　

○癸酉。春分。朝日于东郊。遣礼部尚书赫硕咨行礼。　　

○上驻跸李家渠地方。　　

○谕大学士等曰、福建巡抚觉罗满保奏闽县等十六州县员缺、请于卓异人员内拣选补授。部议不准。督抚等为地方得人起见、恳切陈奏、理所宜然。其应否准行补授、恩出自朕。近见督抚此等事题请言官每从中阻挠迩来一御史奏称、闽属十六州县员缺、满保请拣选卓异荐举官员补授、可为一时之计、未可为经久之例。不如择本省之员调补。若拣选卓异荐举官员补授、必致悬缺以待、于地方无益等语。阅之似乎有理。其实皆系卓异荐举官员、逆料伊等应该升转、不愿往海滨苦地、希图美缺、因于未经部覆之先、预行条奏、则部议自然不准。所以特嘱言官言之也。如此则权尽归都察院科道等官。此是明末恶习、断不可长。尔等到京、问九卿詹事科道具奏。朕回銮时。务将闽属十六州县员缺、即行补授发往。特谕。　　

○刑部等衙门会议、顺天乡试中式第一名查为仁之父查日昌、倩人为伊子代笔、贿买书办、传递文章。事发后、又脱逃被获。应斩监候。查为仁中式情弊、虽由伊父主使、而通同作弊、又相随脱逃、希图漏网。其书役龚大业、收受贿赂、傅递文章。俱应绞监候。代查为仁作文之举人邵坡、应革去举人、杖徒。失察之监察御史常泰、李弘文、应罚俸一年。从之。　　

○先是、上谕九卿科道等、将直隶各省提镇官员贤否、公举具奏。时御史郑恂、保举山东登州总兵官李雄。御史段曦、保举云南鹤庆总兵官郝伟。嗣因通政使司参议陈汝咸、兵部侍郎宋骏业、言李雄、郝伟、居官不职。郑恂等、将注出保举字样复行抹去。至是、九卿等奏、郑恂、叚曦、应交部议处。上曰、郑恂、叚曦、有玷言职。著革退。　　

○甲戌。孝昭皇后忌辰。遣官祭陵　　

○遣官祭先农之神。　　

○上驻跸南苑　　

○江苏巡抚张伯行疏言、江南漕船、定限正月内过淮。嗣经前任总漕桑额、题请展限一月、改于二月以内过淮。定限一宽、官民率皆缓视。过淮既迟、则抵通不克如期。安得望回空之早。请仍照原限、令正月以内过淮。又重运漕船、并回空漕船、皆给以限单。经过沿河州县、注明出境入境时日、则运丁不敢逗遛、而抵淮到通之限、皆凛遵无逾矣。得上□日、著照该抚所请行。　　

○刑部等衙门会议、顺天乡试中式之周启、系原任步军统领托合齐家人周三之子。倩人代笔、串通誊录受卷所吏役、通同作弊。应绞监候。周三于贿嘱司狱周芝荃、致死首告伊子之邵文卿、希图灭口案内、已经论斩、从重归结。至于说事通贿之谈汝龙、高岳、受赃之誊录所书吏阿亮公、受卷所书吏钱灿如、亦应绞监候。代周启作文之王廷铨、应杖徒。失察受卷所官唐县知县、李嶟瑞、降一级、罚俸一年。监试御史杨笃生、陈勋、阿迩赛、石芳柱、各罚俸一年。誊录所官无极县知县陈明伦、已经休致。提调官顺天府府丞李法祖、已经别案革职。俱无庸议。得上□日、周三、周启、身系奴仆、肆行贿赂、紊乱科场大典。情罪可恶。俱著即处斩。李嶟瑞、杨笃生、阿迩赛、石芳柱、陈勋等、系专司科场事务官员。怠玩疎忽、不行严察。殊属溺职。著革职。余依议。　　

○乙亥。上回驻畅春园　　

○丙子。上诣皇太后宫、问安。　　

○丁丑。上自畅春园回宫。　　

○谕吏部尚书兼管仓场事务富宁安等、朕闻米价比往年稍昂。缘今岁天下各省人民、来集者甚多。米价故较往年翔贵。今仓内米数充足。先发一万石、照时价减粜、则来集之民、可以贱价得米、而京城米又得盈余。于民生大有裨益。若一万石不敷、再发一万石粜卖。尔等将价值定议具奏。　　

○予故太子太保吏部尚书桑额、祭葬如例。　　

○厄鲁特辅国公云木春故、遣官致祭。　　

