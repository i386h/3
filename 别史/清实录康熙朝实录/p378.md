<!-- { "loadSidebar": true } -->
○督运都察院左都御史于成龙等奏、运米关系重大。或紧随大兵、或另设策运致、伏候皇上指示遵行。上曰、米随大军运往、重载长行、马驼必致委顿不若从驿站递运、更番休息为宜鄂尔多斯今已备四月之粮、告请情愿效力。著伊等设百站递运甚便。又设站一事、计自宁夏至郭多里巴尔哈孙大略一千二百里。自郭多里巴尔哈孙、至伊克敖拉、巴汉敖拉计行九日之程。尔等扣算此路、酌量安设。又问曰、见有船几只、每船装几何、一次可运米几石。于成龙等奏、去□山戊不□有船百余只俱在河内、但恐有损坏者、请交总督吴赫、作速修整。一船计装三十石、今有船百只、则一次可运米三千石。上曰、尔等船装不尽之米、著以驼马＜马犬＞运。三千兵减去五百则驼马有余、＜马犬＞运自裕。尔等计二千五百兵口粮带往。著作速修船、勿得迟误。　　

○丁丑。上驻跸宁夏　　

○谕大学士等、朕临此地著查宁夏官兵去年在昭莫多、翁金地方阵亡者。兵丁赐之恤银。官员、著遣官致奠　　

○命按月给厄鲁特降人呐墨图等食粮　　

○戊寅。谕四川狭西总督吴赫曰、朕巡幸沿边地方、询察闾井生聚、及土田沃瘠之状。自晋及秦经行三千余里、直抵宁夏所以勤求民隐至殷且切。朔方资大河之灌注、疏渠溉田、宜于稼穑。当兹春气畅遂、正三农尽力南亩之时。诚恐有司官员、不体朕怀因车驾经临、调遣师旅、借辞供亿、优累小民东作有妨、西成奚望。今一切军需刍糗、俱储偫足用。至扈从简约、马悉放牧并不以供办草豆、动烦民力。尔可传饬有司、勿借端科派。违者治罪。务使地方百姓、各安本业。廛无废市、陇不辍耕、以副朕亲历边圉、轸恤民依之至意。　　

○己卯。谕内大臣等、今即酌量宁夏兵、朕到郭多里巴尔哈孙地方之日、檄令大将军伯费扬古、率兵来会。　　

○遣官祭贺兰山之神。　　

○庚辰。上出宁夏北门、阅绿旗马步兵操演毕。上率诸皇子、及善射侍卫等射。上亲射二次。发矢皆中。赐总兵官王化行、白斌、以下、及官兵等宴。又遣近侍、以御用之物、均赐众兵王化行等、率官兵谢恩。欢声动地。　　

○抚远大将军伯费扬古疏报、出使噶尔丹之员外郎博什希、笔帖式阊寿、同噶尔丹使人喇木扎卜、丹济拉使人罗卜臧等、并格垒沽英、及其妻子十三口、俱到边哨。先以博什希奏摺、驿送进呈。博什希等摺奏云正月二十九日、距噶尔丹所居萨克萨特呼里克以内二日之程、抵台吉吴思塔处、止臣等毋前。次日格垒沽英、往告噶尔丹。二月初二日、噶尔丹使绰什希巴图尔来。先领敕书。十四日、绰什希巴图尔来请相见。次日、日落时噶尔丹至野外。坐岩上。令臣等远坐。使二人夹臣膝、坐两旁。不令近前。迭相传语。噶尔丹曰、我闻皇上沛此恩纶、不胜欣藉自今圣上凡有所谕、惟遵上□日以行而已。我之言、已在疏内。我之意、已语我使人。使人到日、当口奏也。语毕、乘马而去。丹济拉遣其下常达里来。言蒙圣恩、口授格垒沽英以谕臣之上□日。即欲遵行。奈噶尔丹疑臣、不复差遣。臣是以将中心欲奏之言、俱告之格垒沽英矣。今不便请钦差相见。是日、绰什希巴图尔、率拉木扎卜来云。昨派格垒沽英为使。彼挈其妻子潜逃、是以另派拉木扎卜代之。奏疏及一应言语、俱在是人。臣博什希等、于二十五日、自萨克萨特呼里克起程、途遇自京前去之察哈代。言我与吴尔占扎卜之母、达尔扎哈什哈之妻子、同行至中途被劫。将吴尔占扎卜之母等劫去。我捧敕书步行。已授噶尔丹。吴尔占扎卜之母等、遇噶尔丹属下阿尔拜家人、送噶尔丹处、已交还吴尔占扎卜矣。其达尔扎哈什哈之妻子家人、亦交吴尔占扎卜暂养。又途遇自京前去之曼济。言我于正月初二日见噶尔丹、授以敕书噶尔丹问圣上之兵如何。我对曰、不知其数。兵甚多。并言丹巴哈什哈、察罕什达尔哈什哈、已授职为内大臣。在京沙克珠木、亦为内大臣。随驾而行。众厄鲁特俱加爱养。有离散之人、各处寻觅。皇上亲视配合。噶尔丹默然无言一日、噶尔丹至诺颜格隆家。丹济拉阿巴、吴尔占扎卜、俱在坐饮酒。吴尔占扎卜谓噶尔丹曰、我辈自去年冬以萨克萨特呼里克兽多、故居于此。今兽已骇散矣。如往降圣上则往近之。如不降当另图一策。首鼠两端而待毙乎。且尔欲扶法门之教、致四厄鲁特、七旗喀尔喀、已略尽矣。尔国已破、父子夫妻离散、究无补于法门之教、反造罪业而已。噶尔丹默无一言。所有人丁、共三百余。其他俱各捕猎远去。马甚少。膘甚瘦。视噶尔丹情状、大约不降。丹济拉有欲降之意。又吴尔占扎卜之母、归谓噶尔丹曰、彼国大兵多、富而且盛。中华皇帝、乃活沸也。敌人母子、遣使完聚、尔等从前、亦曾闻有是否。其余非常之举、言之不尽。阿旺丹津言、奉上□日差我使于伊拉古克三胡土克图、故不往噶尔丹所居地方。又不知伊拉古克三胡土克图所在、是以与曼济同归。于是带诸人同行。三月初九日、至哈密图布拉克地方。遇格垒沽英。言我见噶尔丹、述中华皇帝口传之上□日云、尔以追喀尔喀之故、而来犯我、尔之理曲、我之理直、故天佑我而击败尔。尔虽为我敌、而朕不以击败尔为喜。尔今无所往矣此天之下、君无大于朕者。如倚朕为生、必得生路。尔果来归、朕则宽尔之罪、宠荣养育。尔虽欲不降、朕岂于尔漫然而已乎。宣谕毕。噶尔丹默然无语问我曰、中华皇帝大略何如。我对曰、尔降则不夺尔汗号、待以宠荣、使众人咸得生路。丹济拉引我于无人之地、问曰中华皇帝、亦曾道及我乎。我言中华皇帝。不时向我言、尔丹济拉貌伟材长。丹济拉言、我曾谓噶尔丹当降、已一二次、而不听吾言。其状亦疑我。尔试言之、如降、则我为使而往。视丹济拉情状、有欲降之意。我在噶尔丹处六日、亦自竭力劝谕。而噶尔丹实无降意。仍遣我同使。我思噶尔丹一无实意、而我又充使来诳、可乎。是以携我妻子六十余口、马百余匹、骆驼四十余头、来归圣上。及到什鲁特地方、伊拉古克三胡土克图、亲率百余人、猝然掩至。我身及妻、三子一幼孙、共十三口、带马三匹、骆驼一头而出。我媳、及其余人、马驼什物、俱被劫去。我右肩背下、洞中鸟枪伤。臣今带格垒沽英、及其子吴巴什、察哈代、曼济等、分作二起、星驰前来、为此谨奏。上谕议政大臣等曰、博什希等、已归至边哨。先具本奏言、格垒沽英携其妻子来降。噶尔丹亦遣使来。俟伊等到时、问明噶尔丹或降或他去方可进兵。今速檄孙思克、博霁、止其进兵。俟事明、檄知而行　　

○遣理藩院主事保住、署主事萨哈连、赍敕往谕第巴、偕尼麻唐胡土克图同行。敕曰、朕临御天下、统理万邦。溥播仁恩、惩创乱逆。其诚心恭顺者、必加奖赖焉。尔布特达阿卜地前与噶尔丹同谋、凡事必徇厄鲁特而行。济隆胡土克图、败乃公事、尔坚留不遣、其时朕谓达赖喇嘛若在、断不至此。故严加诘责。兹尔奏言、圣上严上□日下颁、心甚忧惧。今惟钦遵圣谕随力报效。倘轸念达赖喇嘛、乞降温纶。谆切奏请。尔既知过引罪、朕岂不念达赖喇嘛、通使修礼、历有年所乎。且朕若不加眷恤、尔土伯特国、岂得安其生耶。其济隆胡土克图、乃达赖喇嘛所特遣以合喀尔喀厄鲁特之好者也。彼竟不使喀尔喀厄鲁特和好、反导厄鲁特入我境内、与我军交战。情罪甚为可恶。务必擒解。彼之身命、朕俱准尔所请宽而宥之。其班禅胡土克图、应于何年月日来朝、尔从容定期具奏。至噶尔丹与朕抗、我师大克之凶恶逆贼、情罪重大、其女断不许留于青海。尔必解来。若不解送则罪归于尔矣如噶尔丹果悔罪来归、其时另有处分。今尼麻唐胡土克图至、将尔奏请之言、俱已密奏朕前。朕亦密有谕上□日。朕之素怀、惟愿率土之人、咸跻雍和、共享安乐。断不容摘发隐私、倾人家国。嗣后尔宜益加恭顺、勿违朕上

□日。朕尽弃尔前罪嘉惠如初。如此、则尔土人民、大蒙利赖。尔之荣贵、可获长享矣。为此特遣正使理藩院主事保住、副使署主事萨哈连、以降敕例、赐币六端。保住等请训上□日。上谕之曰、尔等到后、待第巴、勿如从前举动。宜加和婉。授敕毕。尔等仍前作礼进币。但谓第巴曰、皇上统领大兵、已临宁夏。因前事四款、尔皆遵上□日。皇上大悦。故不进兵。至尔尼麻唐胡土克图来、密陈达赖喇嘛出定之事、上皆知之矣。亦有密上□日、谕尼麻唐胡土克图矣。此事除皇上与尼麻唐胡土克图、卓尔磨隆堪布、及御前侍卫拉锡四人外、余皆不知也。自此以后、皇上一应谕上□日、尔惟敬奉而行、则皇上愈眷顾尔矣。况达赖喇嘛、讲信修礼、已历六十年、有不念及者乎。且谓尔务使谛穆胡土克图、与我等同赴京。上将使之诵经。如服水土、则令驻锡。如不相宜、亦即遣还。较尼麻唐胡土克图、更加优待。再口宣上□日云、噶尔丹之子、及其属下大臣、以至部伍、皇上俱收而纳之矣。至尔等前往、可于扎什巴图尔台吉处、取谙地里之乡导而去。既到西方、归来之时、可于第巴处取驿马乘归。上项事情、尔等备文、用部印带往。至喇嘛津巴扎木素等、尔等即携之而归。　　

○喀尔喀固山贝子阿南达故。遣官致祭。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百八十一


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百八十二　　

康熙三十六年。丁丑。闰三月。辛巳朔。日食　　

