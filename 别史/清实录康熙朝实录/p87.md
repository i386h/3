<!-- { "loadSidebar": true } -->
○河南巡抚佟凤彩疏言、河南地方、自有河患、需用柳梢、其协济江南河工柳梢、应请免解。从之　　

○癸亥。调刑部左侍郎折尔肯、为礼部左侍郎管右侍郎事　　

○升太常寺卿钱綎、为宗人府府丞　　

○升归化城土默特参领拉布忠、为副都统　　

○甲子。上诣太皇太后宫、问安　　

○转刑部右侍郎黄道行、为左侍郎。升左副都御史任克溥、为刑部右侍郎　　

○乙丑。上御太和殿视朝。文武升转各官谢恩。次暹罗国进贡使臣行礼　　

○以久旱得雨。遣一等侍卫对秦等、出郊视土膏深浅　　

○丁卯。升大理寺卿额星格、为都察院左副都御史　　

○戊辰。上诣太皇太后皇太后宫、问安　　

○封故多罗贝勒多尔博子苏尔发、为固山贝子　　

○庚午。颁赐诸王以下、文武各官、及八旗官学、大学衍义各一部　　

三月。辛未朔。改通州左卫为通州所。裁守备一员、千总三员、经历一员。其地丁钱粮、巡缉逃盗等事务、归通州、三河、武清、香河、四州县分理　　

○癸酉。上御弘德殿。讲官进讲毕。谕讲官等曰、从来民生不遂、由于吏治不清。长吏贤、则百姓自安矣。天下善事、俱是分所当为。近见有寸长片善、便自矜夸、是好名也。又谕曰、有治人、无治法。但真能任事者亦难得。朕观人必先心术、次才学。心术不善、纵有才学何用。熊赐履奏曰、圣谕及此、诚知人之要道也　　

○户部议覆、偏沅巡抚卢震疏言、衡州府属之临武、蓝山、桂阳、及郴州、桂东、宜章、诸汛。僻处山陬、不通舟楫。官兵支放月粮、仰给邻县。道路险远、运米艰难。请每米一石、折银四钱给发、诚为便利。应如所请。从之　　

○调镶红旗蒙古副都统朱喇禅、为满洲副都统　　

○甲戌。谕学士傅达礼曰、朕以修葺宫殿、明日移驻瀛台、暂留数日。夫进讲所以致知。蓄德期于日新。未容少间。讲官其日至瀛台、如常进讲。又谕曰、学问之道、在于实心研索。使视为故事、讲毕即置之度外、是务虚名、于身心何益。朕于诸臣进讲后、每再三绎。即心有所得、尤必考正于人。务求道理明彻、乃止。至听政之暇、无间寒暑、惟有读书作字而已。因御书一行赐观、曰、人君之学不在此、朕非专工书法、但暇时游情翰墨耳　　

○乙亥。上御太和殿视朝。文武升转各官谢思。次喀尔喀使臣等行礼　　

○上幸瀛台　　

○丙子。予故礼部侍郎顾巴西、祭葬如例　　

○予故三等精奇尼哈番班惕思希布、祭葬如例　　

○升正白旗参领蔡朝佐、为浙江平阳总兵官　　

○丁丑。上因时雨未足。驾幸郊外、阅视麦苗　　

○戊寅。谕兵部尚书明珠曰、朕初因修葺宫殿、暂驻瀛台。今天时方旱、甚轸朕怀。虽修葺未竣、即日还宫修省　　

○辛巳。谕礼部、民资粒食以生。今当播种之时、亢旸不雨、农事堪忧。皆由朕躬凉德、政治有所未协、未能仰格天心。用是夙夜靡宁、实图修省、以感召休和、为民请命。尔部即虔诚祈祷雨泽、以副朕勤恤民隐至意　　

○吏部议覆、河道总督王光裕、漕运总督帅颜保、会疏言、康熙七年、命直隶各省复行荐举例、而河臣漕臣之属员、并未议及、请一体举行。应如所请。从之　　

○谕刑部、直隶各省监候秋决人犯、于冬至以后部文咨到者、留于次年秋审、汇疏题报、永著为例　　

○工部议覆、河南巡抚佟凤彩疏言、河工派夫、贻累地方。请动支钱粮、雇夫供役。即于河南八府一州之地、每亩派加厘毫、即可补项。应如所请。得上□日、按亩加派、甚属累民。著以河库钱粮、雇觅夫役。如钱粮不敷、具疏题请　　

○壬午。吏部、兵部、会议土官处分条例。土官本不食俸、其有罚俸降俸者、相应免议。凡应降级调用者、准降级留任。惟贪酷故杀不法等罪、仍行革职。其讳盗、因公诖误、例应革职者、俱免革职、降四级留任。从之　　

○平南王尚可喜疏言、臣年七十、精力已衰、愿归老辽东。有旧赐地亩房舍、乞仍赐给。臣量带两佐领甲兵、并藩下闲丁孤寡老弱、共四千三百九十四家、计男妇二万四千三百七十五名口。其归途夫役口粮、请敕部拨给。得上□日、王自航海归诚、效力累朝。镇守粤东、宣劳岁久。览奏年已七十、欲归辽东、情词恳切、具见恭谨、能知大体、朕心深为嘉悦。今广东已经底定、王下官兵家口、作何迁移安插、议政王大臣等、会同户兵二部、确议具奏　　

○癸未。上御弘德殿。讲官进讲毕。谕讲官等曰、从来君臣一心图治。天下不患不治。此等光景、未易多得。朕与诸臣、何可不交勉之。熊赐履奏曰、为政端在得人。故用舍黜陟、人主出治之大权、最当审量者也。上曰、知人难、用人不易。致治之道、全关于此。朕即欲不尽心、不可得也　　

○予故辅国公穆琛祭葬、谥悫厚　　

○甲申。总督仓场户部右侍郎王秉仁、刑部左侍郎黄道行、工部左侍郎王天眷、内阁学士蒋廷柱、文华殿大学士马朗古、通政使司通政使莫洛浑、俱以京察才力不及、降二级调用　　

○丙戌。上诣太皇太后宫、问安　　

○予故镇国公托克托慧祭葬、谥纯和　　

○戊子。万寿节。上率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫、行礼。御殿。王以下、文武各官、上表朝贺。次暹罗国、安南国、使臣等行礼。停止筵宴　　

○遣官祭福陵、昭陵、孝陵　　

○遣官祭真武、东岳、城隍之神　　

○庚寅。上诣太皇太后皇太后宫、问安　　

○策试天下贡士韩菼等、于太和殿前。制曰、朕惟自古帝王、以仁心行仁政、无不以万物得所为己任。其时丰亨克奏、教化覃敷、人无狙诈之心、户洽敦庞之盛。驯至遐荒向化、顽梗率俾。讼狱息而兵革销、风雨时而休徵应。何风之隆也。朕缵承祖宗鸿绪。抚御万方。夙兴夜寐、冀登上理。乃天时未尽调协。治道未臻纯备。尚德缓刑之令时颁、而仁让未兴。发帑蠲租之诏屡下、而休养未遂。意者审几度务、设诚制行之源、尚有未究者欤。夫治狱之吏、以刻为明、古人之所戒也。近见引律烦多、驳察诬良、时见参奏、出入轻重之间、率多未协于中。何以使民气无冤、而谳法克当欤。积贮乃天下之大命。乃常平之设、多属虚文、一遇荒歉、即需赈济、而奉行不实、致使朝廷之德意、不能遍及闾阎。其何以使利兴弊革欤。古者耕九余三、即有灾祲、民无饥色、其道有可讲求者欤。夫有治人、始有治法。行实政、必有实心。今欲疎禁网以昭惇大。缓催科以裕盖藏。务使物阜民安。政成化洽。以庶几于古帝王协和风动之治。抑何道之从也。尔多士蓄积有素、其各摅所见、详切敷陈、毋泛毋隐、朕将亲览焉　　

○以故一等伯又一拖沙喇哈番舜保子奇通额、袭爵　　

○辛卯。吏部议覆、平南王尚可喜疏言、臣年老且病、请以王爵、令臣子尚之信承袭。查藩王见存、子无移袭之例、应无庸议。从之　　

○壬辰。上诣太皇太后宫、问安　　

○以故一等阿思哈尼哈番拜赛子霸州、袭职　　

○癸巳。上御太和殿。传胪。赐殿试贡士韩菼等一百六十六人、进士及第出身有差　　

○乙未。上诣太皇太后宫、问安　　

○赐衍圣公孔毓圻等宴于礼部　　

○予故镶蓝旗满洲副都统三等阿达哈哈番席纳海、祭葬如例　　

○升护军参领洪世禄、为镶红旗蒙古副都统　　

○丙申。予故致仕太子太保内大臣理藩院尚书喀兰图祭葬、又加祭一次、谥敏壮　　

○丁酉。议政王大臣等议、平南王尚可喜、奏请复归辽东、应如所请。但该王之子尚之信、仍带领官兵、住居粤东、则是父子分离、而藩下官兵、父子兄弟宗族、亦至分离。今粤省已经底定。既议迁移、似应将该藩家属兵丁、均行议迁。惟广东左右两营绿旗官兵、仍留该省。作何归并之处、交兵部另议。从之　　

○己亥。上以数日霖雨大沛。遣一等侍卫对秦等、出郊看视田苗　　

○太子太傅内大臣吏部尚书中和殿大学士巴泰、以老病再疏乞休。命原官致仕　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十一



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十二年。癸丑。夏。四月。庚子朔。享太庙。上亲诣行礼　　

○考察在京满汉各官。不谨三员、罢软一员、浮躁四员、才力不及五十一员、老病三十一员、俱处分如例　　

○予故刑部侍郎阿哈硕塞、祭葬如例　　

○辛丑。上幸郊外观禾　　

○壬寅。上诣太皇太后皇太后宫、问安　　

○癸卯。南城地方火灾。上谕巡城御史曰、每遇失火、朕常遣侍卫往救。闻尔巡城官员、即于失火时执家主、恐其家财物、无人照看、必至匪类乘机窃盗、深属无辜。此后可俟火息时、再行查议　　

○甲辰。上御太和殿视朝。文武升转各官谢恩。次安南国进贡使臣行礼　　

○兵部题、平南王藩下、向有绿旗左右翼总兵官二员、游击守备千总各八员、把总十六员、兵六千名、俱驻劄广州府。今平南王尚可喜父子、已令迁移。此绿旗官兵、应仍留广州府、令广东提督管辖。其官员升转、亦照各省绿旗官员例。从之　　

○丙午。授殿试一甲进士韩菼、为翰林院修撰。王度心、徐秉义、为翰林院编修　　

○丁未。升光禄寺卿廖旦、为大理寺卿　　

○辛亥。上诣太皇太后皇太后宫、问安　　

○谕学士傅达礼曰、满汉文义、照字翻译、可通用者甚多。后生子弟、渐致差谬。尔任翰林掌院、可将满语照汉文字汇发明。某字应如何用、某字当某处用、集成一书、使有益于后学。此书不必太急、宜详慎为之、务期永远可传、方为善也　　

○谕户部、江南苏、松、常、镇、淮、扬、六府、连年灾荒、民生困苦、与他处不同。朕心时切轸念。除今年钱粮、已经派拨兵饷外。其苏松等六府、康熙十三年分地丁正项钱粮、特行蠲免一半。以昭朕存恤灾黎至意　　

