<!-- { "loadSidebar": true } -->
○升左佥都御史王遵训、为太常寺卿　　

○以工部左侍郎党务礼、为西安副都统　　

○辛卯。中元节。遣官祭永陵、福陵、昭陵、孝陵、仁孝皇后、孝昭皇后陵　　

○刑部题、浙江民张遴叩阍、请发与该抚审理。上谕大学士等曰、此案若交与该抚审理、岂肯将实情明白审出。著刑部择选贤能司官往审。近见奉差审事司官、多不明晰、此皆瞻徇各部院堂官、不敢结怨耳。大凡督抚、无不与部院堂官、营求结纳、分树门户。若司官与督抚相悖、即结怨于堂官、尚能保其职乎。部院堂官、各援引亲戚、朋党营求、凡员缺未出之先、其人预定、及会推时、惟赞扬援引、而从公推拟者甚少。又有为司官笔帖式时、所行贪婪、至于大位、伪称清廉者。若此居心、深可鄙耻。今部院官员、亦稍知更改。若循此而行、固善、倘仍蹈前辙、贪污不悛、是自弃其身也。虽或徼幸、苟免于刑、鬼神岂肯宥耶　　

○以刑科掌印给事中刘国黻、为广西乡试正考官。中书科中书卫秦翰、为副考官。翰林院编修陈捷、为河南乡试正考官。内阁中书鲁应星、为副考官　　

○壬辰。予故太子太傅文华殿大学士宋德宜祭葬。谥文恪　　

○甲午。上移驻瀛台　　

○谕大学士等、马哈达补授都统以来、凡咨补官员、皆有情弊。著将都统、并所得世职、俱行革去。发往黑龙江效力　　

○乙未。上诣皇太后宫、问安　　

○转工部右侍郎沙赖、为左侍郎。升左副都御史傅拉塔、为工部右侍郎　　

○以左春坊左赞善周清原、为山东乡试正考官。礼部主事柯愿、为副考官。工科给事中何金蔺、为山西乡试正考官。中书科中书徐树谷、为副考官　　

○丙申。以翁牛特故多罗达尔汉戴青贝勒额林臣子额尔德布鄂齐尔、袭爵　　

○己亥。上谕差往浙江察审张遴一案刑部郎中阿西潭等曰、向来奉差官员、往往骚扰驿递、贻累小民、朕所深悉。故数年以来、概不差遣。昨见张遴所告、似有冤抑、因遣尔等往理。务须详审公平、慎毋颠倒是非。奸民叩阍、亦有巧为饰说者。地方官员、亦有善于夤缘者。尔等不可偏私拘执、专徇一面之词、必得两造实情、始副朕差遣至意。若是非不明、舆论不服、则大负朕怀矣。阿西潭奏曰、臣等敢有偏私、纵圣恩宽宥。天亦降祸子孙。上曰、此等语、朕习闻之、颇觉厌听。如向日禅塔海往审广东沉志达案、在朕前面奏、何等恳切、至广东曲直不分、是非倒置、与前言逈异。如此举动、岂不负朕耶。尔等其戒之　　

○升通政使阿山、为都察院左副都御史　　

○喀尔喀土谢图汗、遣使进九白年贡。宴赉如例　　

○庚子。谕大学士等曰、民间用度充足、由于节俭。观八旗之人、祭葬筵宴之事、踰分者多。都统、副都统、宜严行禁止。至三年之丧、武官虽不可行、而文官似属可行。或有三年之服未满、即会客宴饮、殊为不合。著礼部一并定议　　

○予台州阵亡杭州副都统阿什图、祭葬如例　　

○壬寅。上幸南苑行围。是日回宫　　

○甲辰。上诣太皇太后宫、问安　　

○乙巳。升光禄寺卿凯音布、为通政使司通政使　　

○丙午。上诣太皇太后宫、问安　　

○上以巴林淑慧公主所居地方、马牛羊、多染疫倒毙、田禾、亦不收获、命乾清门侍卫武格、往迎公主。并令携带马驼糗粮、以济之　　

○升工部郎中党爱、为甘肃按察使司按察使　　

○大学士等奏、户部请裁公费。上曰、目下国计充裕、所争不在于此。况贫官需此以资生者甚多、岂可尽裁。著仍照见行例行　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十一　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十六年。丁卯。八月。丁未朔。遣大学士余国柱、祭先师孔子　　

○喀尔喀墨尔根台吉、遣使进九白年贡。宴赉如例　　

○礼部以顺天乡试同考官、开列知县等请上□日。上曰、同考例用十六员、此疏内进士知县、止有十人。若应试之人、预拟此十人必为试官、有所钻营、则作弊更易。著将员外主事以下小京官、及知县守部进士、一并开列。著为令　　

○命武臣副将以上官员、丁忧。参将以下官员在任守制。从山西巡抚马齐请也　　

○戊申。祭大社大稷。上亲诣行礼　　

○上御经筵。讲毕。赐大学士、九卿、詹事、及讲官等宴　　

○调正白旗蒙古都统阿密达、为满洲都统　　

○己酉。上诣太皇太后皇太后宫、问安　　

○上巡幸塞外。命皇太子允礽、皇长子允禔、皇三子允祉、皇四子胤禛皇五子允祺、皇七子允祐、皇八子允禩、随驾。是日启行。驻跸密云县河漕庄。科尔沁多罗扎萨克图郡王鄂齐尔、来朝　　

○调江南苏松水师总兵官傅魁、为福建海坛总兵官　　

○庚戌。上驻跸古北口　　

○辛亥。上驻跸恩格木噶山　　

○壬子。上驻跸宜荪毕喇地方　　

○以翰林院编修杨大鹤、为顺天乡试正考官。翰林院检讨王思轼、为副考官　　

○癸丑。上驻跸博洛和屯。是日、上行围。射殪二虎。阿霸垓台吉德木楚克、敖汉台吉额林陈、喀尔喀台吉丹津等、来朝　　

○甲寅。上驻跸宜荪喀布秦昂阿地方。喀喇沁多罗杜棱郡王扎什、都统巴雅尔、翁牛特多罗杜棱郡王毕礼衮达赖等、来朝　　

○乙卯。太宗文皇帝忌辰。遗官祭昭陵　　

○上驻跸柏敦昂阿地方。喀尔喀多罗贝勒罗卜臧、来朝　　

○丙辰。上驻跸乌阑哈达地方　　

○丁巳。太祖高皇帝忌辰。遣官祭福陵　　

○上驻跸森济图地方。翁牛特喀拉车里克镇国公奇他忒、敖汉多罗郡王扎穆苏、多罗郡王萨穆珀尔等、来朝　　

○戊午。上驻跸森济图和洛昂阿地方　　

○己未。上驻跸格尔齐老地方　　

○庚申。上驻跸乌喇岱地方。苏尼特台吉多尔济扎斯喀布、柰曼固山贝子吴勒木济、翁牛特多罗达尔汉贝勒额尔德布鄂齐尔等、来朝　　

○壬戌。上驻跸巴隆桑古斯台地方。科尔沁台吉博第、来朝　　

○癸亥。秋分。夕月于西郊。遣兵部尚书鄂尔多行礼　　

○上驻跸克勒乌里雅苏台、巴林多罗郡王纳木达克、来朝　　

○甲子。上驻跸爱里昂阿地方。科尔沁台吉巴特玛西毕力克图等、来朝　　

○乙丑。上驻跸克勒昂阿地方　　

○丙寅。上驻跸西尔哈地方　　

○丁卯。科尔沁多罗贝勒沙津额驸、台吉布达、扎鲁特台吉毕里克图、土默特固山贝子滚济斯扎布等、来朝　　

○戊辰。科尔沁和硕达尔汉亲王班第额驸、台吉阿毕达、阿禄科尔沁台吉滚塔尔等、来朝　　

○庚午。科尔沁多罗贝勒巴克什古尔、土默特多罗达尔汉贝勒厄尔德木图等、来朝　　

○予狭西殉难汉军参领赵继善、祭葬如例　　

○辛未。上驻跸克勒和洛。翁牛特台吉伊特根等、来朝　　

○壬申。上驻跸汗特木尔达巴汉地方　　

○癸酉。上驻跸坡濑噶山　　

○甲戌。上驻跸博洛和屯　　

○赐喀喇沁多罗杜棱郡王扎什、翁牛特多罗杜棱郡王毕礼衮达赖之母和硕公主、多罗杜棱郡王毕礼衮达赖、台吉鄂齐尔等、银币有差　　

○乙亥。上驻跸宜荪毕喇地方。是日、上行围。射殪一虎。科尔沁多罗郡王代布、台吉伊拉顾克山等、来朝　　

○免山西沁州、本年分雹灾额赋有差　　

○吏部尚书李之芳、以老乞休。慰留之　　

九月。丙子朔。上驻跸恩格木噶山　　

○丁丑。上驻跸姚亭庄　　

○戊寅。上驻跸牛栏山　　

○己卯。上回宫。诣太皇太后皇太后宫、问安　　

○庚辰。上御太和门视朝。文武升转各官谢恩　　

○辛巳。升狭西延绥神木副将蓝理、为宣府总兵官　　

○直隶巡抚于成龙、疏进嘉禾。上曰、今□山戊示□三春首夏、雨泽愆期、耕耘几致失望。幸天眷下民、大沛甘霖、秋成有赖。其三穗三穗禾苗、不足为瑞。如口外膏腴沃壤、多穗频有、皆视以为常。该部知之　　

○壬午。以吏部尚书李之芳、为文华殿大学士　　

○甲申。上诣太皇太后宫、问安　　

○调户部尚书科尔坤、为吏部尚书。升少詹事开音布、为光禄寺卿　　

○户部议准、河南巡抚章钦文、题请陈州项城等处、改食芦盐。从之　　

○丙戌。遣官祭历代帝王　　

○遣官祭城隍之神　　

○赐台湾总兵官王化行、貂裘一袭。银五百两　　

○丁亥。丑时。京城地震　　

○升少詹事翁叔元、为内阁学士兼礼部侍郎　　

○升温州副将李华、为浙江平阳总兵官　　

○喀尔喀车臣汗伊尔登阿喇卜坦等、遣使进九白年贡。宴赉如例　　

○戊子。升正白旗副都统郎谈、为蒙古都统　　

○调户部尚书陈廷敬、为吏部尚书。刑部尚书佛伦、为户部尚书。升左都御史廖旦、为刑部尚书。刑部左侍郎葛思泰、为都察院左都御史。转刑部右侍郎席珠、为左侍郎。升内阁学士塞楞额、为刑部右侍郎　　

○辛卯。上幸畅春园。是日回宫　　

○癸巳。上诣太皇太后宫、问安　　

○乙未。大学士等奏、臣等遵上□日查江宁七府、狭西全省、应免钱粮、共计六百万两有零、亘古以来、未有蠲免如此之多者。臣等因其为数太多、不敢遽议。上曰、朕念切民生、即多蠲亦所不惜。尔等拟谕上□日来奏　　

○丙申。调工部尚书王日藻、为户部尚书。礼部尚书管詹事府事汤斌、为工部尚书。升礼部左侍郎徐乾学、为都察院左都御史　　

○丁酉。上诣太皇太后宫、问安　　

○升正白旗满洲副都统罗奇、为护军统领　　

○己亥。免山东博兴县、本年分水灾额赋有差　　

