<!-- { "loadSidebar": true } -->
○谕户部、前因各省地方、多有饥馑、已经遣官赈济。今见京师附近之地、四方饥民、流移在道。朕心深为悯恻。若不急行安插、令其得所。将来必至鬻卖子女、难以生全。作何设法、令其各归原籍。著该地方官、加意抚绥、安集复业、以免流离。九卿詹事科道详议具奏　　

○谕户部、积谷原备境内凶荒。若拨解外郡、则未获赈济之利、反受转运之累。人将惮于从事、必致捐助寥寥。嗣后常平积谷、留本州县备赈。义仓社仓积谷。留本村镇备赈。永免协济外郡、以为乐输者劝　　

○谕议政王大臣等、今四川已定、杨茂勋等所乘船、俱无所用。粮饷关系重要、其令郎中苏赫臣、员外郎噶迩萨、亲督粮务、即以此船载楚饷、泝江运至顺承郡王军前。勿令断绝、有误军需　　

○谕议政王大臣等、成都、保宁、顺庆、诸府、今已恢复、四川底定。湖广大兵、今正分道进定云贵。其广西满洲绿旗大兵、休息日久、亦当乘机速进。大将军简亲王、留每佐领兵一人于桂林。其余官兵、王尽帅之、往屯柳州。大将军平南王、可驻守贵县。将军莽依图、马承荫、都统马九玉、总督金光祖等、可各率所部官兵、并酌调平南王藩下官兵、分道进取云贵　　

○戊辰。祭大社、大稷。上亲诣行礼　　

○太皇太后圣寿节。上率诸王文武大臣、侍卫等、诣太皇太后宫行礼。遵懿上□日、停止筵宴　　

○己巳。上幸南苑行围　　

○直隶巡抚金世德、以病求罢。允之　　

○升原任四川关南道胡昇猷、为四川按察使司按察使　　

○以故二等阿思哈尼哈番徐大贵孙徐永泰、袭职　　

○庚午。以翰林院侍讲阿哈达、充日讲起居注官　　

○辛未。孝康章皇后忌辰。遣官祭孝陵　　

○壬申。命翰林院掌院学士库勒纳、教习庶吉士　　

○阿霸哈纳多罗贝勒色冷墨尔根故。遣官致祭　　

○甲戌。以湖广武昌等府、兵兴后频遭水旱、命该抚动支积谷一万一千余石、速行赈济　　

○乙亥。升福建布政使于成龙、为直隶巡抚　　

○吏部遵上□日议覆、内阁学士兼修明史徐元文疏言、纂修明史、宜举遗献。请将扬州府前明科臣李清、绍兴府名儒黄宗羲、延致来京。如果老疾不能就道、令该有司就家录所著书送馆。至监生姜宸英、贡生万言、应速行文该督抚移送。其候补主事汪懋麟、丁忧服满到部、应以原衔食俸、入馆修史。原任副使道曹溶、布衣黄虞稷、现在丁忧。俟服阕后、咨送到馆。告成日、一并甄叙。从之　　

○命五城煮粥、赈济流移饥民。于常例外、再展限两月　　

○湖广提督徐治都疏报、臣会同川督杨茂勋、于正月二十一日、进剿川贼杨来嘉。四路进兵、大败贼众。阵斩三千余级。生擒伪将军王凤岐等。恢复巫山县城、随于二十七日、进取夔州。得上□日嘉奖、下部议叙　　

○丙子。大阅于南苑。命镶黄旗、正黄旗、正白旗、包衣佐领下官兵、擐甲序列晾鹰台东。鸟枪兵、以次排列北向。上躬擐甲、御晾鹰台。命内大臣、侍卫、禁军等、按翼分列。鸣号角。列阵乃进。枪礟齐发。每十步一进、十进而止。阅毕。树侯于台下。上马步射。命内大臣、侍卫、各以次射毕。列坐。赐宴。上回宫。诣太皇太后宫、问安　　

○免湖广安化等二十六州县、康熙十八年分旱灾额赋有差　　

○丁丑。上诣太皇太后皇太后宫、问安　　

○以浙江杭州等府、康熙十八年分旱灾、岁收歉薄、恐米价腾贵、命户部檄巡抚李本晟、动支库银四万两、往湖广江西、籴米平粜　　

○戊寅。以原任奉天将军倭内、为正黄旗蒙古副都统　　

○湖广提督徐治都疏报、臣等率兵抵巫山县。伪将军杨来嘉等、拥众拒守。我兵击败之。乘胜长驱。是月初一日至夔州。伪将军刘之卫、率伪总兵瞿洪升等出降。遂复其城。得上□日嘉奖、下部议叙　　

○徐治都又疏报、谭弘遣子伪左路将军谭天秘、赍辨明胁从疏、并缴到伪敕印牌劄、官兵数目文册。本月十三日、谭弘率子侄伪总兵谭地晋、谭地升等、诣军门降。下部议叙　　

○己卯。春分。朝日于东郊。上亲诣行礼　　

○庚辰。谕议政王大臣等、今四川底定、大兵宜速赴重庆、进取滇黔。否则、逆贼复犯重庆、亦未可料。其移文吴丹、鄂克济哈、即驰赴重庆、精简士马、进取云贵　　

○升吏部郎中雅思哈、为甘肃布政使司布政使　　

○勇略将军狭西提督赵良栋疏言、自恢复龙安以后、招抚伪将军一员、伪总兵二十四员、伪副参以下等官三百余员、伪巡抚一员、伪司道以下等官一百余员、俱应随宜安插。得上□日、投诚官内、著挑选总兵官六员、每总兵官留兵五百名、设游击一员、守备一员、把总二员、随赵良栋进剿云贵。余令解散为民。其文职官员、选其堪用者、暂行委署。其不堪用之人、如系旗下官员、令其回旗。至逆贼吴三桂属下之人、查明暂留成都。如系各省民人、俱发回原籍。伪巡抚张文德、亦令回京　　

○四川总督杨茂勋疏报、臣于正月三十日、遣兵进取大昌、大宁、二县、击败贼众、克复城池。得上□日嘉奖、下部议叙　　

○辛巳。上诣太皇太后皇太后宫、问安　　

○以四川平定、裁郧阳抚治缺　　

○理藩院兵部会题、福建诸处、凯旋外藩蒙古公台吉官兵、狭西凯旋鄂尔多斯王古鲁等三旗贝子台吉官兵、功绩均应议叙。若令俱至京师、人数众多、恐致糜饷。宜俟草青时、令齐集适中之处、理藩院遣官四员、两路分往、察核军功案籍、照例议叙。得上□日、议叙军功、事关重要。其令理藩院侍郎达哈塔、兵部员外郎杜楞、往彼察核　　

○壬午。上诣太皇太后皇太后宫、问安　　

○上御弘德殿。讲官进讲毕。上谕曰、人品辨别、只在心术公私。凡人口之所言、与身之所行、往往不相符合。故去私最难也　　

○予故精奇尼哈番又一拖沙喇哈番艾音塔睦、祭葬如例　　

○给事中姚祖顼、奏请奖叙被难人员。上谕大学士等曰、初逆贼反叛时、克殚忠义、或从贼所设计来归、或大兵已至、尚为贼困、此等人、录其善而奖其忠、方为允当。亦有大兵已恢复地方、奸猾之徒、先附贼妄行、因贼众溃散、焚毁伪劄、逃避山林、文餙耳目、以图侥幸者。今姚祖顼、概请旌奖、甚为失当。可加严饬。嗣后科道官条奏、朕先行披览、仍面加详问。如此、则人之才能、及所奏之意、咸可知矣　　

○癸未。上诣太皇太后皇太后宫、问安　　

○先是、命福建总督、巡抚、提督、酌定进剿海寇机宜。巡抚吴兴祚疏言、臣询之习知贼中情形者云、贼＜舟宗＞虽多、不如我新造鸟船、坚固便捷。今郑锦悉调舟舰、皆在海坛齐集。宜乘风汛甚利、将士方锐、先攻取海坛。破贼藩篱、则厦门、金门、自可乘胜而下。臣已与提臣万正色决策。万正色以水师直攻海坛。臣率标兵赴同安、同督臣姚启圣、提臣杨捷、调陆路兵、规取厦门。万正色亦疏言、荷兰国船、迟速莫必。转盻三四月间、南风一作、我舟师即难前进。今新旧大小船只、俱集定海大洋。抚臣吴兴祚、前来阅视、如其可用。臣已与决计进讨。吴兴祚率标兵、驰赴同安、为臣声援。督臣姚启圣、提臣杨捷、调陆路兵、据围头以遏贼出入。臣定于二月初四日、进取海坛。至是、万正色疏报、臣统率官兵、由定海进发、于本月初六日、抵海坛。贼乘舟逆战。臣分前锋兵为六队、直冲而入。亲统巨舰继之。又以轻舟、绕出其左右、并力夹攻、礟火齐发、击沉贼船十六艘。溺水死者三千余人。余贼溃遁。我舟师遂驻泊于海坛。上谕、今巡抚吴兴祚、提督万正色、灼见贼势、乘机进剿、已经克复海坛。将军赖塔、总督姚启圣、提督杨捷、其会商分拨满洲绿旗水陆官兵、以策应进剿之师　　

○甲申。上至巩华城驻跸　　

○遣官祭先农之神　　

○以一等伯费扬古、为领侍卫内大臣　　

○予江西阵亡镶蓝旗一等精奇尼哈番阿南达、祭葬如例　　

○乙酉。孝昭皇后忌辰。行再期致祭礼　　

○上回宫　　

○丙戌。谕户部尚书伊桑阿、朕闻宣府等处、岁值大祲、贪民乏食、鬻卖妻子以自求活。夫人孰不爱其室家哉。至欲延一朝夕之命、割其所亲。憯恻莫甚焉。其遣尔部郎中明额礼、驰驿速往、会同地方官赈济。急拯艰厄、以纾朕怀　　

○戊子。上诣太皇太后宫、问安　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十九年。庚申。三月。庚寅朔。上诣太皇太后皇太后宫、问安　　

○以江西阵亡一等精奇尼哈番阿南达子六格、袭职　　

○辛卯。遣官祭历代帝王　　

○建威将军吴丹疏报、二月十六日、大兵至重庆。伪文武官出城迎降。于是达州、东乡、太平、新宁、南江、安岳等州县悉定。伪将军杨来嘉、彭时亨、伪总兵江有仓等、亦各遣人诣军门缴印归诚。得上□日嘉奖、下部议叙　　

○壬辰。升湖北按察使佟康年、为福建布政使司布政使　　

○升长史方额、为正蓝旗蒙古副都统　　

○癸巳。理藩院题、出征阵亡病故外藩蒙古官兵。请加恩赐。上命理藩院堂官一员、亲往分给　　

○甲午。奋威将军平凉提督王进宝、以病辞职。慰留之　　

○乙未。清明节。遣官祭永陵、福陵、昭陵、孝陵、仁孝皇后、孝昭皇后　　

○以大理寺卿伊辟、为云南巡抚　　

○平南王尚之信下护卫张永祥、张士选、赴京首告尚之信谋叛事。上命刑部侍郎宜昌阿、郎中宋俄托等、以巡视海疆、赴广东察其状。谕之曰、尔等擕带张永祥、张士选、以往、密询都统王国栋、副都统尚之璋。若事有实迹、王国栋等、自任能执尚之信、即一面奏闻、一面赴潮州。顷尚之信具疏、自请撤还省会。尔等抵广东日、详察情形、如应撤还、即具疏言、省会不可无尚之信。彼时当独调之还。尔等临事之时、无多株连。倘有意外、听酌便行事。是日、宜昌阿等启行　　

