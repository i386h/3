<!-- { "loadSidebar": true } -->
○先是、上谕吏部、兵部、向以闽省海疆要地、虽经恢复、海逆未平、民生凋敝、抚绥防御、惟在文武大吏、相与殚心料理、方与兵民有禆。今总督郎廷相、提督叚应举、自简任以来、为时已久。山谷之伏莽未靖、闾阎之困苦未苏、吏治未见澄清、营伍漫无整顿、寇警频闻、地方躏扰、更有甚者、海贼侵犯内地、事前不能预防、事后不能剿御、皆由该总督、提督、庸懦无才、职业不修所致。殊负简任之意。岂可仍令在任、贻误封疆。大将军康亲王、参赞大臣等、共会同严加确议具奏。至是、康亲王杰书等奏、郎廷相等、应严加处分。上谕郎廷相、段应举、俱著解任。江宁提督杨捷、谋勇兼优、著以原衔加少保兼太子太保。调补福建全省水陆提督总兵官。一切剿御贼寇、保固地方、战守机宜、全资殚心筹画、展布壮猷、以副朕简擢倚任至意　　

○庚戌。天坛皇穹宇两庑拜台修葺兴工。遣工部尚书朱之弼告祭　　

○升镶蓝旗前锋参领马锡泰、为蒙古副都统　　

○抚蛮灭寇将军广西巡抚傅弘烈疏报、伪总兵梁子玉、赖天锡、闻大兵已到郁林、把守白米岭峒、恃险负嵎、我兵进剿、于四月十六日黎明、占踞逆营。斩伪总兵梁子玉。生擒其兄弟二人。斩贼兵五百二十余级。生擒二十一名。赖天锡拔营遁走。下部议叙　　

○署副都统岳尔多、率出征福建蒙古兵还京。上谕兵部、理藩院、喀喇沁、土默特台吉山大、台吉察浑、塔布囊何济吉尔等、前往浙江、听康亲王调度。各统所属官兵、征剿逆贼。后深入闽省、同大兵平定地方。行间效力、身先士卒、冲锋陷阵、奋勇用命。深为可嘉。宜降恩纶、即行议叙。以励后效。尔部院会同速行议叙具奏　　

○以翰林院侍读学士叶方譪、充经筵讲官　　

○辛亥。上诣太皇太后宫、问安　　

○和硕额驸花善所尚郡主卒。遣大臣二员、侍卫十员、往奠茶酒　　

○壬子。遣官祭关圣帝君　　

○谕刑部、刑狱重地、人命攸关。天气炎热、亟宜清理。虽热审定例、每□山戊不□举行、但已结大案、见在监禁者、其中各犯、或无知而罹法网、小过而陷重辟、株连无辜、淹禁日久、朕每思及、深为恻然。兹特遣索额图、勒德洪、杜立德、屯泰等、会同三法司、逐一详加审理。凡有罪可矜疑者、即与察明事由、开列具奏。务使情法允协、有枉必伸、以副朕钦恤刑狱至意　　

○升狭西甘肃提标中军副将刘选胜、为江南京口左路水师总兵官　　

○癸丑。擢福建布政使姚启圣、为福建总督。擢福建按察使吴兴祚、为福建巡抚　　

○以故三等精奇尼哈番奇塔特子费扬午、袭职　　

○甲寅。上幸西郊观禾。顾大学士明珠等曰、朕观古来帝王、如唐虞之都俞吁咈、唐太宗之听言纳谏、君臣上下、如家人父子、情谊浃洽、故能陈善闭邪、各尽所怀、登于至治。明朝末世、君臣隔越、以致四方疾苦、生民利弊、无由上闻。我太祖太宗世祖相传以来。上下一心。满汉文武、皆为一体。情谊常令周通。隐微无有间隔。一游一豫、体恤民情。创作艰难。立万世不易之法。朕虽凉德、上慕前王之盛事。凛遵祖宗之家法。思与天下贤才、共图治理。常以家人父子之谊、相待臣僚。罔不兢业、以前代为明鉴也。大学士明珠等奏曰、皇上所行、事事上追圣帝。仰法祖宗。宵旰勤政。日御宫门。亲理万几。与大臣讲论治道。民情隐微。洞悉圣衷。臣等滥叨隆遇。或掌机密。或侍左右。日见皇上留心政治。游幸之际、未尝不以天下为念。臣等虽驽劣不堪、敢不勉思往代良臣、以尽愚荩。仰副圣明孜孜求治之心　　

○是日、驻跸碧云寺　　

○乙卯。上驻跸石景山　　

○丁巳。上驻跸南苑　　

○以平南王尚之信下原任副都统寗天祚、为广东中镇总兵官。原任左翼总兵官班际盛、补左翼总兵官。原任中镇总兵官时应运、为右翼总兵官　　

○戊午。上御南苑前殿。讲官进讲。上以讲章内言、敬者德之聚。因谕曰、诚敬一理、敬又为诚之本　　

○议政王大臣等会议、江南省原止提督一员统辖、因江西饶州等处地方变乱、以安庆与江西接壤、特添设提督一员。今江西底定、安庆徽州、已属内地、江南提督杨捷员缺、停其推补。应将安庆提督王永誉、调为江南提督、统辖全省。移驻松江。从之　　

○己未。喀尔喀扎萨克图汗、遣使进九白年贡。宴赉如例　　

○庚申。免江西万安等三县、康熙十六年分水灾额赋　　

○辛酉。上自南苑回宫。诣太皇太后皇太后宫、问安　　

○朝鲜国王李焞、以孝昭皇后丧、遣使进香　　

○浙江总督李之芳疏报、伪都督李日生等、盘踞玉山县属八仙洞老巢。臣标参将蒋懋勋等、会江西官兵、深入夹剿。于四月十六日、连破三关。攻克八仙洞。十七日、连破四关。攻克老鼠洞。共斩贼兵三千余级。阵斩伪游击都司等员。焚毁贼巢。下部议叙　　

○癸亥。上诣太皇太后皇太后宫、问安　　

○给赍诏广东殉难内阁侍读正白旗孟色立、拜他喇布勒哈番。予祭葬。笔帖式鄂里善、拖沙喇哈番。予恤银　　

○甲子。予故原任大同总兵官彭有德、祭葬如例　　

○升镶白旗护军参领莽奕禄、为蒙古副都统　　

○先是、厄鲁特济农、遣人至靖逆将军甘肃提督侯张勇所、言我祖顾实汗以来、职贡不绝。今为噶尔丹所败、穷迫来此、欲赴西海、往会我叔达赖台吉、兄墨尔根台吉、若由边外绕去、则行月余、中途数日乏水。如由内地行、则限于主上边境、不敢径度、祈准由内地过边。张勇以由水泉出边、竟日可到墨尔根台吉处。五日可到达赖台吉处。奏请令其由水泉过边。上允之。乃济农逗留月余。复北向游牧。未由水泉过边。至是、济农以布隆吉尔地方、见有火光、探闻噶尔丹追迫已近、竟由双井阑入内地。提督孙思克、奏请率兵逐之。得上□日、将军张勇、见赴甘州、即著亲身验看、驱逐济农部落过边、赴伊叔兄处所、加意防护、勿使扰民。寻将军张勇疏报、驱逐济农等出边　　

○乙丑。月祭孝昭皇后　　

○以原任工部左侍郎梁鋐、为总督仓场户部左侍郎、管右侍郎事　　

○遣官祭额驸花善所尚郡主　　

○予故镶黄旗三等精奇尼哈番张应庚、祭葬如例　　

○平南王尚之信疏报、臣同副都统额赫纳等、亲统满汉大兵、自肇庆启行、于四月十一日抵电白。逆贼祖泽清、尽选精锐据守。外设五营。臣等分兵攻击。连破贼营。斩贼首伪总兵江琼等。并贼党四千余级。追贼二十余里。城中贼党、闭门坚守。臣分兵合围。一面招抚。十七日夜、城内原任雷协都司王得功等、率众投诚。臣料此一战、已足寒祖逆之胆。因星驰一百八十余里。即抵高州。而祖逆已挈家属遁去。十九日恢复高州。得上□日嘉奖、下部议叙　　

○丙寅。予故镶黄旗二等阿思哈尼哈番卓布太、祭葬。谥武襄　　

○山东提督柯永蓁、以扰害兵民革职。提督事务、命巡抚赵祥星署理　　

○戊辰。予故江南京口左路水师总兵官左都督武荣、祭葬如例　　

○予吉安阵亡千总侯朝、恤银一百五十两。荫一子、以卫千总用　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七十三



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七十四　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十七年。戊午。六月。庚午朔。谕议政王大臣等、康亲王杰书用兵、甚为选愞。自至浙江、安居无事之地。及屡降严上

□日督趣、始破衢州之贼、进定福建、福建既平、不事预防固守、俾海贼登岸、遂困海澄。我国家军法严明、无敢轻忽、浙江福建失机将士、杰书未尝察取供词紏劾、有负委任、其会议以闻。寻议政王大臣等议奏、杰书罢庸、怠忽军纪、宜并参赞大臣、严行处分、但见在出征破贼、俟师旋察议。海澄被困之处、应令尽力救援。从之　　

○谕议政王大臣等、福建所有之兵、汛守沿海、讫于潮州、势分力弱、而解海澄之急、又属最要、顷平南王尚之信、已击败高州逆贼、令其速还会城、即率官兵、驰赴潮州镇守。其在潮州满兵、及靖南王并其所属官兵、令赴将军赖塔、喇哈达所、并力剿贼、以援海澄。如尚之信不能亲行、则速遣官兵至潮、同总兵官马三奇防守　　

○授奉国将军苏尔特之子纳尔台、为奉恩将军　　

○升湖广湖北按察使高翼辰、为福建布政使司布政使。湖广下江防道于成龙、为福建按察使司按察使　　

○辛未。福建总督郎廷相疏报、闰三月十六日、山贼蔡寅、拥众万余、突犯安溪。知县李钰、同驻防千总王国栋等、率兵役丁壮士庶、亲身督战、杀伤贼众无算、贼遁去、仍在山立木城据守、署泉州城守营参将寗维国、署提标后营游击王昶等、各带满汉官兵、及该道府厅、调发乡壮民兵、并在籍侍读学士李光地、募发丁壮、令弟侄等、统领、并力进剿、杀败贼众。烧毁贼营。保全县城。又兴化镇标游击刘应祥、亦攻开仓岭、贼败逃窜。下部议叙　　

○壬申。以故三等阿思哈尼哈番满度子额参、袭职　　

○癸酉。谕户部、浙江江山、西安等十九县、温衢各卫所、逼近闽中、首先被陷、百姓困苦。其康熙十六年钱粮、概从蠲免。并令该督抚多方招徕避贼黎庶、各还故土、俾事耕垦　　

○甲戌。上御太和殿视朝。文武升转各官谢恩　　

○予故固山贝子傅喇塔祭葬。谥惠献　　

○征南将军都统穆占疏报、副都统托代、汉军副都统祖泽淳等、率领官兵、自桂阳州起行、于四月二十八日、至蓝山县、大败伪副将王臣等于梁路堡、阵斩伪副将于成民、并贼兵三百余级、余贼败遁。下部议叙　　

○穆占又报、万岩山内贼首伪总兵何兴等六员、副将等三百余员、兵丁二万余名、俱各投诚。下部知之　　

○乙亥。上诣太皇太后皇太后宫、问安　　

○调直隶真定总兵官何傅、为山东登州总兵官。山东登州总兵官石文炳、为直隶真定总兵官　　

