<!-- { "loadSidebar": true } -->
○己酉。谕大学士等、翰林官员虽多、能撰拟碑碣文章者、原不过数人。此内有人材不及、不谙进退之礼者。亦有一无所知、饮酒游戏者。伊等俱候派考试之官、如此等人、岂堪备用。尔等同吏部翰林院、查明参革。或人虽平常、实有学问者、不必革退。或年老翰林、见在修书行走者、亦不必革退。又部院衙门满汉官员内有才力不及、并懒惰者、尔等亦会同部院堂官、查明参革。寻大学士等查翰林及各部院官员内人材不及者。少詹事龚铎等一十八人、均请革退。从之。　　

○壬子。以原任詹事府詹事王弈清、补原官　　

○授先贤卜商后裔、世袭五经博士　　

○予故原任宁古塔副都统喀珥图、祭葬如例。　　

○以原任甘肃提督师懿德、为銮仪卫卫仪使。　　

○癸丑。谕大学士等、朕观九卿詹事科道、保举人员、并非矢公、悉有所为。或有视地方优劣而举者。或有自谓屏绝交游、闭户不出、而缄口不举一人者。或有自己不举、转令他人保举者。凡此等情弊伊等以朕为不知、朕则知之甚悉也。存是心者、乃名教中罪人、安得谓之读书人乎。如果矢志公忠、则伊所举之人、一有改操之处、即宜纠参矣。少詹事龚铎、保举之人甚多。伊并未外任、何所见而滥行保举耶。此风渐不可长、宜加惩究、使知儆畏。尔等会同吏部都察院、查从前保人甚多而无当者、悉行参奏。寻大学士等、查滥行保举之员大理寺。少卿成文运等五人、均请革退。从之。　　

○升刑部郎中张谦、为云南按察使司佥事、提调学政。　　

○甲寅。封和硕诚亲王允祉子弘晟、和硕恒亲王允祺子弘昇、俱为世子。班次俸禄、照贝子品级。　　

○予故广西巡抚宜思恭。祭一次。　　

○丁巳。孝庄文皇后忌辰。遣官祭暂安奉殿　　

○上自畅春园回宫。　　

○戊午。喀尔喀泽卜尊丹巴胡土克图来朝。宴赉如例。　　

○庚申。上谕大学士等曰、诸王大臣、为朕在位六十年、奏请庆贺而于典礼之大者、并未议及。朕在位六十年、皆祖宗积德阴佑所致。幸而六十年来、一无所失。应先往盛京三陵、行大祭典礼。但朕今年近七旬、不能亲谒三陵。应遣阿哥等、恭代告祭。俟上元节后、朕亲往孝陵、恭行大祭典礼。尔满汉大臣会议具奏。其祭陵撰文、即将朕上□日纂入　　

○议政大臣等议覆、振武将军傅尔丹等疏言、明年大兵进巢□刀、请借支官兵一年俸饷、银共二十六万三千四百余两、于每季每月、将所借之银、照数扣补还项。应如所请。得上□日、军兴时、需用钱粮甚多。尔等于傅尔丹奏请之处、应相度机宜、详核定议。明年果否进兵、及官兵之马匹器械、曾否齐备、粮饷作何运送、将军等并未奏闻。尔等亦未议及。止议借支饷银。倘明年不进兵、至后年进兵、将再借乎。否乎。从前运到军前之米、及种地所收之粮、果否足用。又各官自备牛种。交收之粮、或系空名、亦未可定。官兵惟以借饷为事。不思借无底止、则钱粮、易至匮乏矣。如听信兵丁之言、预期借饷、又徼幸明年彻兵、或谓功成之日、必邀恩免、此岂将兵之道乎。尔等不加详核、罢软从议、亦属不合。军务本无年限、必详加筹度、使粮无匮乏、乃于军务有益。此本著再议具奏。寻议、傅尔丹奏请借支一年俸饷、不便即给、应行文大将军等会议、明年应否进兵、及傅尔丹一路官兵、应否借支之处、一并题明再议。从之　　

○辛酉。□山戊示□暮。袷祭太庙、上亲诣行礼　　

○遣官祭永陵、福陵、昭陵、暂安奉殿、孝陵、孝东陵、仁孝皇后、孝昭皇后、孝懿皇后陵。　　

○遣官祭太岁之神。　　

○赐朝正外藩科尔沁、喀喇沁、翁牛特、土默特、扎鲁特、喀尔喀、杜尔伯特、阿霸哈纳、苏尼特、阿霸垓、敖汉、毛明安、克西克腾、郭尔罗斯、王、贝勒、贝子、公、台吉等、及内大臣、大学士、侍卫等宴。　　

○旌表八旗节妇、满洲雅图妻觉罗氏等二十二人、蒙古拖罗笋妻赫氏等五人、汉军王国周妻王氏一人、直隶各省节妇金章妻李氏等八十三人、贞女郑氏等四人、孝子严淑虞、耿之翰、任鼎福三人、各给银建坊如例。　　

○是岁、人丁户口、二千四百七十二万四百四。又永不加赋滋生人丁、三十万九千五百四十五。田、地、山、荡、畦地、七百二十六万八千一百二十二顷五十亩有奇。徵银、二千九百八十三万一千八百九十二两有奇。米、豆、麦、六百九十万二千三百五十三石有奇。草、四百五万五千三百二十束。茶、二十九万五千五百六十引。行盐、五百一十一万四千五百三十五引。徵课银、三百七十七万二千三百五十五两有奇。铸钱、四万三千七百三十二万五千八百有奇。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百九十


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百九十一　　

康熙六十年。辛丑。春。正月。癸亥朔。上诣堂子行礼还宫。拜神毕。御殿。王以下、文武各官、外藩王、及使臣等、上表朝贺停止筵宴　　

○朝鲜国王李昀、遣陪臣李宜显等、表贺冬至、元旦、万寿节。及进□山戊不□贡礼物。宴赉如例。　　

○丁卯。议政大臣等议覆、四川总督年羹尧遵上□日议奏、云南进藏绿旗兵丁、应自乍了以东之萨木墩、与川兵分路而回。其自云南进藏之江宁杭州满兵、自打箭炉回至成都、再由水路而回。其彻回之西宁满汉大兵、应令至成都喂养马匹、再自宁羌州一路、回至西宁。今定西将军噶尔弼、平逆将军延信、属下官兵、已自藏陆续起程应将打箭炉之满兵、彻回成都。再两路官兵、一时聚集成都、若必待同行力难照应。请将办事与管兵者、留与兵马同行。如都统法喇、侍卫迈徒等、无事之员、令其先期进京。俱应如所奏。其自西宁进藏之满洲兵马、赴兰州、驻扎喂马、听候调用。绿旗兵丁、各回原处。从之。　　

○戊辰。孟春。享太庙。遣内大臣辅国公振衡行礼　　

○遣官祭太□山戊不□之神　　

○己巳。世祖章皇帝忌辰。遣官祭孝陵。　　

○庚午。顺天府进春。　　

○辛未。祈谷于上帝。上亲诣行礼。　　

○壬申。命松江提督赵珀来京　　

○乙亥。上以御极六十年大庆。命皇四子和硕雍亲王胤祯皇十二子固山贝子允祹、世子弘晟、往祭永陵、福陵、昭陵。　　

○丙子。以上元节、赐外藩科尔沁、翁牛特、土默特、扎鲁特、喀尔喀、杜尔伯特、阿霸哈纳、苏尼特、阿霸垓、毛明安、克西克腾、郭尔罗斯、王、贝勒、贝子、公、台吉等、及内大臣、大学士、侍卫等宴。　　

○丁丑。上元节。赐外藩王、贝勒、贝子、公、台吉等、及内大臣、大学士、侍卫等宴。　　

○辛巳。议政大臣等议覆、四川总督年羹尧疏言、打箭炉口外、有里塘所属之上下牙色、上下牙呢巴塘所属之桑阿坝、与林卡石等处生番出没不常、时行劫掠。臣遣官兵巢□刀抚、俱已投顺等语。应俟军务报竣、将官兵再行议叙。从之　　

○壬午。赐朝正外藩王、贝勒、贝子、公、台吉等、银币鞍马有差　　

○癸未。抚远大将军允禵疏奏、据平逆将军延信呈报、大兵送达赖喇嘛至藏地安置、其所经过雷东喷多等处、居住喇嘛人等、感激圣主再造弘恩、罔不踊跃欢欣、男女老幼、襁负来迎。见我大兵、君拥环绕、鼓奏各种乐器、合掌跪云、自准噶尔贼兵、占据土伯特地方以来、父子分散、夫妇离别、掳掠诸物、以致冻馁、种种扰害、难以尽述。以为此生、不能再见天日。今圣主遣师击败贼兵、拯救土伯特人众。我等得脱患难、仍前永享昇平乐业之福。似此再造弘恩、何以报答。纷纷叩陈、出于至诚。疏入、报闻　　

○丙戌。以广东潮州总兵官郑继宽、为福州副都统。　　

○丁亥。文武诸大臣等公奏、皇上以御极六十年大庆、欲亲诣陵寝告祭。诚圣孝之至意。第皇上足疾初愈、冒寒远行、恐劳圣体。且遣诸皇子等恭代。皇上诣太庙行礼、即如亲谒陵寝。恳祈皇上停止谒陵。上谕曰、朕前两次、欲亲祭陵寝。皆因诸大臣劝阻未行。至今犹自追悔。尔等劝朕不去、朕即不去。至三月时、诸臣若劝朕升殿行庆贺礼、朕亦借风寒、不准所请可也。文武诸大臣、又再四恳求停止谒陵。上手书谕曰、诸大臣俱有经国之任。闻见甚博。忠孝素著。朕已深知。诸大臣谓朕宜停止谒陵。朕即停止。不知至三月大庆时、诸大臣亦爱朕、请停止否。若亦请停止、朕心甚安。否则不但朕不受庆贺之礼。尔诸大臣、必且有获咎者。上因书不辨风尘色、安知天地心二语、以示诸臣。诸臣回奏云、臣等原为雪大风寒、恳请停止谒陵。今敬读圣谕、不胜悚惶。上曰据奏、雪大风寒、明日难以起程。原择二月初四日祭孝陵。已不及矣。十一日、孝康章皇后忌辰、不便祭祀外。择十二日或十三日致祭朕于二月初旬起程。且过初八日惊蛰之后、天即和暖朕必亲往　　

○辛卯。授固山贝子允禟女、为县君。壻赵世扬、为固山额驸　　

○遣散秩大臣尚崇廙、奏事双全等、携茶酒、往奠故镶蓝旗满洲都统兼前锋统领琅图。赐马二匹。银三百两。予祭葬如例。　　

○以故二等精奇尼哈番王珏子、王世廉、袭职　　

二月壬辰朔谕大学士等、山东巡抚李树德、以拏获兴贩私盐臣贼王美公等一案奏闻。伊等假标将军名目、聚党行凶、妄乱犯法若将此事批出发科到部另议、则致迟延著都统托赖侍郎张廷玉、学士登德、作速前往会同该抚镇、严行夹讯宜正法者、于三月前即在彼处正法宜发遣者、著伊等带至京师、发往和布多乌兰古木地方　　

○乙未。上以御极六十年大庆。遣官告祭天地、太庙、社稷。　　

○丁酉。上谒暂安奉殿、孝陵、孝东陵。命皇三子和硕诚亲王允祉、皇十六子允禄、皇十七子允礼、皇二十子允祎、随驾。是日、自畅春园启行。驻跸南苑遣大学士萧永藻、祭先师孔子。　　

○以吏部尚书张鹏翮。户部尚书田从典为会试正考官。户部右侍郎管仓场总督事张伯行、都察院左副都御史李绂、为副考官。　　

○戊戌。祭大社、大稷。遣都统伯四格行礼。　　

○是日、上驻跸南红门　　

○免湖广沔阳、汉川等、四州县、武昌等四卫、康熙五十九年分水灾额赋有差　　

○授镇国公登色女、为乡君。壻郭多宏、为镇国公壻。秩四品。　　

○庚子。上驻跸通州。　　

○辛丑。上驻跸夏店。　　

○壬寅。孝康章皇后忌辰。遣官祭孝陵。　　

○是日、上驻跸白涧庄。　　

