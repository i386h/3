<!-- { "loadSidebar": true } -->
○调正蓝旗蒙古都统兼镶白旗护军统领觉罗阿腊纳、为镶白旗满洲都统　　

○喀尔喀泽卜尊丹巴胡土克图土谢图汗、遣使进九白年贡。宴赉如例。　　

○丁丑。皇太后圣寿节。上率诸王、文武大臣、侍卫等、诣皇太后宫行礼。遵懿上□日、停止筵宴。　　

○调西安副都统松阿礼、为正白旗满洲副都统。正白旗汉军副都统楚宗、为正蓝旗满洲副都统。升銮仪卫冠军使巴尔布、为西安副都统。以礼部右侍郎冯忠、为正白旗汉军副都统　　

○升直隶大名道年希尧、为广西按察使司按察使　　

○升四川按察使沙木哈、为福建布政使司布政使　　

○庚辰谕大学士等、御史周祚显条奏、百姓保留地方官员、督抚代为题请、应行禁止。其言甚是顷口外青城地方、有二百余人叩阍、保留莱州知府、朕未准行。后又至热河叩阍、止五六十人。朕疑之。因令拏审、果系现居口外之山东民、为知府家人、雇觅指使而来耳。凡有百姓纠党、保留地方官者若准留任、则官必为民挟制、实非美事。且令民不畏官。官不畏其上司。关系匪轻。故宜留意。清官或倚仗廉洁、不畏上司。而贪官被参之后、亦谓我不能迎合上司、所以被参、学为清官之语以自饬。朱子畏大人注云、大人理所当畏。国家有上下贵贱之体、虽清官、可不畏上司乎　　

○九卿等遵上□日议覆、八旗出征旧人。有将掳获之人为养子、分产开户者。传至子孙辈、或因勒诈不遂、称为祖父家奴、混行控告、殊违祖父初心。嗣后有子孙控告祖父时为养子。分产年久者、永行禁止。其恶劣不肖之徒、不遵法度、捏造他故控告者、该部指名题参。有职者革职。无职者枷号两个月、鞭一百。如有勒诈款迹、审实、照讹诈律处分、著为定例。得上□日、依议。养子于分居开户之后、其原主子孙、或极庸懦、或至绝嗣。养子之子孙、或冒称近族兄弟、反肆欺凌、及争告家产者、亦著严行禁止　　

○先是御史董弘彪、保举山西冀宁道彭腾吉□羽上命大学士等、传问九卿。至是、九卿覆奏、彭腾吉□羽声名不佳上曰、朕知彭腾吉□羽、向来奉职不善九卿因朕问及、不得已乃行举出。天下官员甚多、朕不能尽识虽识之、亦不能确知其为人、然后问于九卿。九卿宜一意秉公、据实举奏。今观九卿大臣、率多苟且。谓何必与人为仇、不肯直言。人臣居官一日、则当尽一日之职。若互徇情面、不实心办事、事何由而得理。殊非臣道所宜然也。且科道者、耳目之官。九卿保举不公、即当纠参。又科道有互参之例。今伊等惟有所倚恃、始行题参耳。董弘彪、彭腾吉□羽、俱著革职。　　

○予故正白旗满洲副都统吴尔德黑、祭葬如例。　　

○予故辅国公鄂飞、祭二次。造坟立碑如例。　　

○癸未。升大理寺卿兼管太常寺卿事荆山、为礼部右侍郎、仍兼太常寺卿。　　

○升都察院左副都御史崔徵璧、为工部右侍郎。　　

○策试天下贡士孙见龙等、于太和殿前。制曰、朕惟治天下之要务、莫先于敬持其心。心者、所以饬官方、励人才、而消衅蘖之本也。朕自御极以来、翼翼兢兢、五十余年如一日。至于大小臣工、亦无不以国尔忘家、以人事君之义、相为告戒焉。边疆虽靖、尤加意于武备之修。凡以立国之道、德威不可偏废。古帝王所以深根固本、杜渐防微、是朕之所夙夜而不敢康者也。书曰、儆戒无虞。又曰、制治未乱。保邦未危。今国家承平日久、文恬武嬉。朕惟唐虞成周之隆、君臣所以动色咨儆者、岂过虑欤。夫亦察于天命人心之理、而无荒无怠、期以长凝上天之眷、而永底烝民之生也。其何以使中外臣僚、悉喻朕意欤。夫洪范进人、有猷有为、归于有守周官弊吏、则善能法之类、必首于廉。然则廉隅者、士行之先也。服官之本也。督抚者、州县之帅。部院大臣者、百僚群吏之表。故李膺按部、而贪墨为之解官。杨绾登朝、而勋旧为之彻乐。今吏道未尽澄清、官邪未尽振肃、其亦倡率之道、有所未至欤。易曰、拔茅茹。以其汇。书曰、举能其官。惟尔之能。称匪其人。惟尔不任。内而部院卿贰、外而督抚提镇、朕所寄腹心耳目也。有荐举、朕必虚心而采用焉。然课其成效、往往不能悉副任使者、何也。夫无至公之心、则知交姻娅、各徇其所私。无至明之识、则劣品庸流、各阿其所好。古大臣荐贤不使人知、而补牍必争、夹袋必满者、其风岂远欤。立政之篇。致意于庶言庶狱庶慎、而终以克诘戎兵。古者简阅车徒、一年而四举焉。朕鉴于前代。慎选将。勤恤兵。甄微劳。酬壮烈。留神戎事、用树国威。然自禁旅之所在营伍、尽能核军实而肃行阵欤。夫练习不素、则技勇之艺疎。节制不严、则骄惰之兵众。其何以振纪宣威。使国家长收卫民之用也。要之洁清自励、则援引必公、而大小莫非法廉之选。忧危共惕、则防维必至、而内外永享宁谧之休。朕之所以敕臣工者、即其所以望多士者也。尔多士其悉摅所学以对朕将亲览焉。　　

○乙酉。上自畅春园回宫。　　

○殿试读卷官大学士等、遵例以试卷十本进呈。上阅至第二卷曰、此卷必系南省人。命拆视之。果然。上一一阅毕。谕大学士等曰、尔等大臣、多系进士出身、深知文字。凡文章书法、各有所习、一览可知。朕适阅第二卷、未及拆封、早知为南省人、昭然不爽。闻来京应试之人、将伊等所作文字、各处投送。其应开考试官、悉令过目、以博已之声名、以求人之采取。尔等场中阅卷、当一秉虚公、略无私意、始称厥职。至五经四书、俱系圣贤之言。考试出题、专意取冠冕者、则题目渐少、士子易于揣摩。甚有将不出题之书、删而不读、尚得言学问乎。经书内有不可出之题、试官自然不出。其余出题之处、须以各种题目试之、则怀才实学之士、自无遗弃矣。　　

○丙戌。上御太和殿传胪。赐殿试贡士王敬铭等、一百四十三人、进士及第出身有差。上幸畅春园　　

○丁亥。升太仆寺卿阿锡鼐、为大理寺卿。宗人府府丞吕履恒、为都察院左副都御史。　　

○以刑部尚书张廷枢、为武会试正考官。詹事府少詹事王奕清、为副考官。　　

○喀尔喀车臣汗、遣使进九白年贡。宴赉如例。　　

○己丑。上诣皇太后宫、问安。　　

○庚寅。谕九卿等曰、朕念福建、广东、沿海州县、值此青黄不接之时、宜酌量蠲免。张鹏翮奏曰、顷蒙皇上特加殊恩、已令运米赈济矣。且连年蠲免甚多。现今动用至康熙四十九年钱粮矣。上曰、即动用至五十年钱粮、有何妨碍。今米虽运去、但足糊口、不能办钱粮也。朕心惟以百姓为重。蠲免之事、不可迟延。　　

○谕大学士等曰、翰林官员内、多有不识字义、不能作诗文者。此皆教习不勤之故。比年以来、武英殿行走之人、乡会试中式者甚多。盖以在武英殿行走、每日不释卷耳。此后凡修书校书处、著并派庶吉士。又谕曰、道学者、圣贤相传之理、读书人固当加意。然诗文亦不可废。或有务取道学之名、竟不留心于诗文者、此皆欺人耳。　　

○壬辰。升太仆寺卿李华之、为宗人府府丞　　

○庚子。升云南驿盐道刘曾、为云南按察使司按察使。四川建昌道王沛憻、为四川按察使司按察使。　　

○辛丑。升内阁侍读学士拉都浑、为理藩院右侍郎。　　

○升正蓝旗蒙古副都统穆赛、为正蓝旗蒙古都统。正蓝旗满洲副都统楚宗、为镶白旗护军统领。简亲王王府长史孟固、为正黄旗蒙古副都统　　

○壬寅。予故原任右卫副都统禅穆布、祭葬如例　　

○升凤凰城城守尉白济、为黑龙江副都统　　

○癸卯。谕大学士等、朕览朝鲜人所作文章、佳者甚少彼所用者、皆中国方域之名。即如称道路之至险者、或并陉、或栈道、现今疏治、悉成坦途、何险之有。彼但据旧时书籍所记、未经身历、宜其不能工也。朝鲜国王、甚恭顺知礼。即我朝所遣使臣、亦皆守分、一切馈遗、未尝需索。明代遣一使至彼国、费用动至数万、此尚可为抚远之道乎　　

○授一甲进士王敬铭、为翰林院修撰。任兰枝、魏廷珍、为翰林院编修。　　

○谕大学士等、翰林官关系紧要。必读书立品、方称厥职。今翰林官甚多、朕皆不识。自讲读学士以下、编检以上、满洲、汉军、由进士选入翰林者、其中或有不修行检、日事饮博、于诗文书法、全不究心。又或督学典试分校、声名不好者。尔等会同九卿、详查举出、即行黜退。各省皆有翰林、九卿岂无闻见。毋容徇隐。其现在散馆庶吉士、及教习进士内、有此等人、亦举出革退。　　

○甲辰。谕大学士等曰、朕阅庶吉士散馆试卷。其习清书者、仅学习一年、虽无甚优、亦不甚劣。即至三等之卷、犹能对汉文繙译。伊等俱著留翰林院。习汉文者、诗文俱平常。一等卷、略有可观、仍留衙门。其余十一卷、总属不堪。将伊等俱革去庶吉士、于教习进士处、照常学习。至一等第三卷曹鸣、诗甚牵强、将此易置末名。王图炳、字甚好、易至第三　　

○升左通政郝林、为太仆寺卿　　

○广东副都统何天培、奏请陛见。允之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百五十六



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百五十七　　

康熙五十二年癸巳十一月乙巳朔上奉皇太后自畅春园回宫世祖章皇帝淑惠妃薨辍朝三日　　

○丙午。上诣淑惠妃灵前奠酒。　　

○谕皇四子和硕雍亲王胤祯曰、朕适往奠时、见一切陈设器皿、及祭品等物、甚觉粗率。尔逐一详阅、敬慎整理。并查系何人所办理之事、即指名参奏。寻奏、陈设器皿、及祭品等物、系工部、光禄寺、办理。请将工部尚书满笃、侍郎马进泰、内阁学士兼管光禄寺卿事马良、一并交刑部治罪。又内务府总管、于此事有兼管之责。请将内务府总管赫奕署总管事马齐、亦交部议处。从之。　　

○上诣皇太后宫、问安。　　

○己酉。冬至。祀天于圜丘。上亲诣行礼。　　

○停止次日朝贺。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○上奉皇太后、幸畅春园。　　

