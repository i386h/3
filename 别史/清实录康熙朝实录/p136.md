<!-- { "loadSidebar": true } -->
○奉命大将军和硕康亲王杰书疏报、二月初九日、宁海将军喇哈达等统领大兵、攻克泉州府、海贼溃遁。阵斩伪虎卫将军许耀、伪总兵六员、伪副将三十一员、安抚所属各县难民、俱令复业。得上□日嘉奖、下部议叙　　

○扬威大将军和硕简亲王喇布疏报、袁临总兵官赵应奎、及署夸兰大张世荐、特尔赫等、自袁州分路进剿、败贼于石塘等处地方。下部议叙　　

○庚辰。上诣太皇太后皇太后宫、问安　　

○奉命大将军和硕康亲王杰书疏报、海贼郑锦、大败于兴化、泉州、遂尔丧胆、弃漳州、海澄而遁。海澄伪副将孙绍芳、漳州伪知府程梦简等相继于军前纳款。宁海将军喇哈达等、统率大兵、于二月二十日、抵漳州、遂复府城、及海澄等十县、闽地悉平。得上□日、王统官兵、自衢州入仙霞关、直抵福州、剿抚并用、所向克捷。击逐海贼、收复全闽。安辑百姓、克奏肤功。深为可嘉。有功人员、著议叙具奏　　

○辛巳。上御太和殿视朝。文武升转各官谢恩。次喀尔喀进贡使臣等行礼　　

○以翰林院修撰蔡启僔、充日讲起居注官　　

○癸未。予故三等阿思哈尼哈番满韬、祭葬如例　　

○甲申。上诣太皇太后宫、问安　　

○谕议政王大臣等、今闽地悉定。大将军安亲王、围困长沙已久。将军穆占、复帅师进剿。将军鄂内、统兵水陆赴岳、歼灭吴逆、荡平诸寇、在此一举。康亲王宜及兵威大振之时、分遣官兵、同耿精忠兵、进取潮州。其进剿留守机宜、速议以闻。又大兵分路进击、逆贼不暇窥赣。其授署副都统莽依图、为镇南将军、精简士马、夹攻广东。以副都统额赫纳、署副都统穆承格、参赞军务。令侍郎舒恕、量留甲兵、同巡抚佟国桢、总兵官哲尔肯、镇守赣州诸处。至江西建昌诸路大兵、俱已撤赴吉安。简亲王军、士卒甚众。酌拨每佐领兵三名、合在赣大兵、令莽依图共选每佐领兵六七名、俟康亲王所议俞上□日到赣、即率之前进。寻尚之信、傅弘烈、密疏纳款。刘进忠、苗之秀、各报投诚。上以尚之信等原疏、抄发康亲王杰书等、令速进广东。未几、奉命大将军和硕康亲王杰书疏言、福建既平、即欲亲统大兵入粤。但省会重地、未可轻离。且自福至漳、相距甚远。兵马到彼、必须休息。恐迟至炎暑、难以进师。今漳汀驻守大兵、密迩粤境。宜选将士有马者、令将军喇哈达、都统赖塔等率之、同耿精忠先赴潮州、后当遣兵接应。上报可。复谕议政王大臣等曰、康亲王大兵平闽、人马劳顿、难以深入粤地。令酌分官兵、前赴潮州。若刘进忠等迎降、暂驻彼地。即移檄尚之信知之。仍趣莽依图兵、速进广东　　

○谕兵部、前原任将军赫业、瓦尔喀等、于蟠龙山、为贼冲营一案、并未审明口供、确验地方、造具清册、冀图蒙混。今大将军简亲王喇布等、又将吉安军情、不行严审取供、殊属不合。我国家军法严明、从无苟且怠玩之弊。嗣后各将军、应察明官军功罪、确验地方、取供造册、以便稽核。若仍蹈袭故辙、将统兵将军等、俟事平日、严加治罪　　

○以固山贝子准达、为宗人府右宗正　　

○乙酉。上诣太皇太后宫、问安　　

○戊子。升安徽布政使徐国相、为安徽巡抚　　

○以辅国公富尔秦、为宗人府右宗人　　

○己丑。上诣太皇太后宫、问安　　

○谕镶白旗副都统吴丹、及兵部尚书塞色黑、显亲王下长史马缉、办理府务佐领达席贤、温郡王下长史鄂乐、办理府务一等护卫郭布、博积等、迩年以来、镶白旗盗贼光棍、匪人甚多。凡此妄行之人、皆因该管官、不预行晓谕严禁、听其陷于法网。无知愚人、自投死地。且某旗好尚何事、则一旗之人、皆尤而效之。某族中好尚何事、则一族之人、皆尤而效之。种种陋习、罔不渐染。尔等系此旗官员、各有管辖教训之职。嗣后须晓谕严切、务令盗贼光棍、永行禁止。至于所属之人、因伊主幼小、遂尔藐视、恣行非辟。此皆尔大臣众官、不行严禁之故。嗣后尔等宜各敬其主、竭力料理公事。至于用人、勿得较论分属之人、惟当选择贤能任事　　

○谕礼部、帝王克谨天戒。凡有垂象、皆关治理。故设立专官、职司占候、所系甚重。一切祥异、理应详加推测、不时具奏。今钦天监于寻常节气、尚有观验。至今□山戊示□三月霜雾、及以前星辰凌犯等项、应行占奏者、并未奏闻。皆由该监官员、蒙昧疏忽、有负职掌。尔部即行察议具奏。寻礼部议、治理历法南怀仁等、疏忽溺职、应交吏部议处。上从宽免之　　

○庚寅。上谕翰林院掌院学士喇沙里等、治道首崇儒雅。前有上□日令翰林官、将所作诗赋词章、及真行草书、不时进呈。后因吴逆反叛、军事倥偬、遂未进呈。今四方渐定、正宜振兴文教。翰林官有长于词赋、及书法佳者、令缮写陆续进呈　　

○议政王大臣等、会推正红旗蒙古副都统员缺、得上□日、大兵进剿四川保宁、逆贼来犯营盘。佐领穆舒、誓死决战。将甲上记号、付与将军、遂率领官兵进战、击败逆贼、深为可嘉。著从优升补副都统　　

○辛卯。上御太和殿视朝。文武升转各官谢恩。次喀尔喀进贡使臣等行礼　　

○癸巳。上诣太皇太后皇太后宫、问安　　

○甲午。万寿节。上率诸王、贝勒、贝子、公、及内大臣、大学士、都统、尚书、精奇尼哈番、侍卫等、诣太皇太后皇太后宫、行礼。停止朝贺筵宴　　

○遣官祭福陵、昭陵、孝陵、仁孝皇后　　

○遣官祭真武、东岳、城隍之神　　

○谕大学士等曰、凡遇庆贺。朕率诸王大臣、诣太皇太后皇太后宫、行礼时。齐集王大臣行礼、不可无监察之人。应设监察御史侍仪。寻大学士等议、嗣后皇上率诸王大臣、诣太皇太后宫、行礼时。应令监察御史、在慈宁门外、及永康左门外、两处侍仪。诣皇太后宫行礼时。应令监察御史、在大门外、并后班两处侍仪。若有行礼不齐者、即指名题参。从之　　

○乙未。翰林院掌院学士喇沙里进呈翰林官诗文。上召至懋勤殿、亲自披阅。命喇沙里书汉字呈览。以御临苏轼楷书手卷一轴、赐之　　

○尚之信、傅弘烈、各遣人密疏请兵。上谕、大将军安亲王围困长沙已久。将军穆占、复进定湖南。将军鄂内、又赴岳州。水陆夹攻。逆贼吴三桂、无暇窥粤。且大将军康亲王、令将军喇哈达、统兵下潮州。将军莽依图等、亦率兵入粤。尚之信、傅弘烈、其各率所部、速迎王师、协剿凶逆　　

○原任潮州总兵官刘进忠、碣石总兵官苗之秀、遣人投诚。奉命大将军和硕康亲王杰书以闻。上命宥刘进忠、苗之秀、及标下官兵罪。仍以刘进忠、为潮州总兵官。苗之秀、为碣石总兵官。随大兵进剿。寻授刘进忠、征逆将军　　

○升镶蓝旗满洲副都统根特、为本旗都统　　

○厄鲁特厄尔德尼奔穆台吉等、遣使进贡。赏赉如例　　

○己亥。江西总督董卫国疏言、逆贼杨玉泰等、窃踞宜黄、乐安、崇仁、山谷中。荼毒生民。若不早为翦除、势必滋蔓。请亲统标兵、前往扑灭。上从之。未几、董卫国疏报、臣偕副都统尼满、提督赵赖、总兵官许贞等、率兵分剿、败贼于大岭。遂复乐安。杨玉泰穷蹙、率众来降。得上□日嘉奖、下部议叙　　

○庚子。宴衍圣公孔毓圻等、于礼部　　

○调镶蓝旗蒙古副都统席布、为满洲副都统　　

○辛丑。上诣太皇太后皇太后宫、问安　　

○以镇国公苏努、为镶红旗蒙古都统　　

○扬威大将军和硕简亲王喇布疏报、署副都统尼满等、招抚南丰广昌等处、伪将军刘如桂等、并缴伪印劄付关防。下部议叙　　

○壬寅。皇子长生薨　　

○户部侍郎班迪等、还自吉安、以所察军情奏闻。得上□日大将军简亲王喇布、自至江西、初无劳绩。围困吉安、日久未下。贼遁又不能邀击。其令戴罪图功。参赞哈尔哈齐、巴尔堪等、营垒失守、情罪重大。俱革职、披甲自效。副将军希尔根、年老衰惫、著撤回南昌暂驻。将军额楚、临阵指挥、不举发首遁之人。明系身先败北、欲掩己罪。著削去将军、参赞、姑留世职、仍统江宁官兵、戴罪图功。见在吉安参赞大臣、均不胜任。其以都统勒贝、护军统领哈克山、副都统布舒库、前往为参赞大臣。更选八旗护军参领、及各王府长史、共八员、一同遣往为夸兰大。彼处所余夸兰大、尽行汰去。又吉安礟手、俱未谙练。每翼精选礟手二名、发往军前。班迪等所讯军状。姑俟事平再议　　

○癸卯。谕吏部、户部、兵部、自逆贼吴三桂煽乱以来、各用兵地方、文武官员、或矢志固守、势穷莫支、尽节封疆。或身陷贼中、坚贞不屈、横被惨害。或从容就义、全家殉难、视死如归。此皆为国捐躯、克全忠节、深为可悯。其有骸骨未能归葬、妻子尚寄远方、孤苦无依、更堪轸恻。宜加恩恤、以慰忠魂。著各该督抚察明。凡殉难文武大小官员、骸骨、妻子、俱准动正项钱粮、资送归里。以昭朕优恤忠节至意　　

○调刑部尚书吴达礼、为礼部尚书　　

○甲辰。含誉星见。又卿云见　　

○奉命大将军和硕康亲王杰书、将福建不肯从逆之编修李光地、兴泉道何可化、将乐县教官李重光、及先被胁从、后复来归之汀州府知府孟熊臣等、题请议叙。得上□日、李光地不肯从逆、差人密奏地方机宜、忠贞茂著深为可嘉。著从优议叙。何可化、李重光、孟熊臣、亦著议叙。寻授李光地、额外侍讲学士　　

○给狭西阵亡副将太必图、拖沙喇哈番、祭葬如例　　

○乙巳。定远平寇大将军和硕安亲王岳乐疏言、臣军中礟小、且复无多。乞将吉安、荆州、或西安大礟、运至长沙、以便攻城。疏入。下议政王大臣等议。寻议、今时势攻取长沙、剿灭湖南逆贼、最为要务。宜拨新铸大红衣礟二十具、令兵工二部官员、驿送南昌。自南昌至袁州、令江西总督董卫国、拨兵护送。由袁州至长沙、令董卫国动支正项银两、多雇夫役、以备转运。俟温代至袁州、即管领此礟、与安亲王所遣＜马犬＞礟马匹官兵、一路同行。上谕、解送马礟、关系重大。将军穆占、亲统官兵、赴袁迎接。倘未便亲往。选同去大臣一员、前来接应、直达长沙。勿致疎虞　　

