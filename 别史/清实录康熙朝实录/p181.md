<!-- { "loadSidebar": true } -->
○甲辰。上诣太皇太后皇太后宫、问安　　

○勇略将军狭西提督赵良栋疏报、伪总兵潘九兰、伪知州田大有等、三百一十六员投诚。下部议叙　　

○乙巳。奋威将军平凉提督王进宝疏报、康熙十八年十二月二十七日、臣率官兵至神宣驿、闻朝天关有贼踞守、臣即饬令官兵、奋勇扑剿过关。二十九日、驰至广元县、分途追击。擒斩贼兵无算。恢复县城。得上□日嘉奖、下部议叙　　

○丙午。封固山贝子章泰子额图浑、为镇国公。授辅国公化善子马锡礼、为三等辅国将军。辅国将军杜尔霸子噶迩图、为三等奉国将军　　

○丁未。上诣太皇太后宫、问安　　

○谕议政王大臣等、将军赵良栋、攻克白水坝、青川。招抚龙安。成都指日可复。将军王进宝、亦分兵三路、于正月初旬、进逼保宁。逆贼王屏藩等困迫、必各溃遁。其移檄严饬杨茂勋、徐治都等、乘机急取重庆、夔州、剿御逆寇。如迟延观望、误此事机、严治其罪　　

○昭义将军伯马承荫标兵、以饷匮鼓噪。大将军简亲王喇布、即拨饷给发、兵遂宁戢。理事官麻勒吉等疏言、马承荫、黄明、叶秉忠、在贼中俱系伪将军。今同来归诚。马承荫授为将军伯、而黄明、叶秉忠、未授职衔、致兵众肆行。叶秉忠、已年老乞休、无复异志。惟黄明强悍、为柳州官兵所慑服。若不调用他所、恐终为患。上谕授黄明为援剿总兵官。率马承荫标兵一千、赴将军莽依图军前、随大兵进剿云贵。叶秉忠授总兵官职衔。许其休致　　

○升左佥都御史刘如汉、为太常寺卿　　

○戊申。上诣太皇太后宫、问安　　

○己酉。兵部题、福建凯旋官兵叙功事。上曰、此等官兵、在外效力、极其劳苦。有功之人、著先行议叙。其有罪者、俟全师回日、再加详议　　

○庚戌。先是、命昭义将军伯马承荫、设立五营、会剿云贵。至是、扬威大将军和硕简亲王喇布疏言、五营兵少、应增援剿二营、共为七营、营各一千人。上谕、凡将军标下、无设七营之例。马承荫所属官兵、黄明率一千随征云贵外。广西省城甚重、其更拨一千、赴大将军简亲王军前。马承荫标下、仍立五营、兵五千。参将守备各官、听马承荫选择具奏　　

○辛亥。上诣太皇太后皇太后宫、问安　　

○升詹事库勒纳、为翰林院掌院学士兼礼部侍郎　　

○谕定远平寇大将军和硕安亲王岳乐、褒德赏功、国家之令典。安内攘外、社稷之崇勋。王连年以来、远莅岩疆。亲经百战。栉风沐雨。历暑逾寒。竞扬貔虎之雄。克清枭獍之孽。湖湘诸处、已见荡平。滇黔余氛、俱成坐困。更体朕轸念穷荒之心、广示招徕深加抚恤。王师所至、遐迩来归。捷奏屡宣、中外称庆。朕既嘉硕画、益笃亲亲。爰命班师、副朕怀想。顷者闻王已抵武昌。奏凯可期。特遣使臣慰劳、兼赐骆驼良马、以示优眷。王其按程而来。朕将计日以待　　

○谕九卿等、科道官内升外转、原以示劝惩也。今见才优者、犹知惮于外转。其或才力不及、不称言职之人、安于外转道员者甚多。是但以示劝、非所以示惩也。故令九卿詹事科道会议。务期得当。魏象枢等奏称、恐天下不肖之辈、不识朝廷慎重道员之意。疑为厌薄言路之端等语。迩年以来、姚文然、李之芳、施维翰等、内升未久、即任以大僚督抚。亦因其克尽言职、才能素著之故也。此无论天下智愚不肖、当亦知朝廷无厌薄言路之意矣。其外转者、或系素无建白。或系昧于事理。或系任臆妄言。或系才力不及。原非因其条奏而外转也。又称近年外转之科道、并无贪污溺职之一人。而五部郎中俸深升道、如范永茂、高恒豫、卢元培、程汝璞等、赃私累累、劣迹彰彰、不知凡几等语。科道外转者、岂并无溺职之一人乎。五部俸深升道员者甚多、岂尽系贪劣之人乎。如陈丹赤等、优者匿而不言。独举范永茂等四人。不辨贤否而概言之、可乎。魏象枢去岁七月内、曾于朕前、面奏科道官所行、皆系徇私、有负朝廷耳目之任。罪皆应死。今甫数月、复言外转者、并无溺职之一人。前后参差、何其速耶。尔等所奏、理不宜批答。因注语内、有以存国体之语、故令诸臣知之。至若外转科道、以小品官员用、遂至有伤国体。朕殊不解。故特谕诸臣、示以朕意　　

○壬子。上诣太皇太后宫、问安　　

○上幸巩华城。道经西山之麓。遣内大臣觉罗武默纳、致奠配享太庙昭勋公图赖墓。是日、驻跸神山头　　

○赠故翰林院掌院学士兼礼部侍郎喇沙里、礼部尚书。予祭葬。谥文敏　　

○癸丑。上驻跸南口　　

○甲寅。上驻跸巩华城　　

○谕议政王大臣等、将军赵良栋等军、深入四川。保宁、重庆、夔州、诸处、速宜平定。将军吴丹、王进宝等军、虽抵保宁、必于蟠龙山、相对立营。果尔、则恐稽时日。今宜面蟠龙山、分兵坚垒。别遣一军、渡昭化江、壁锦屏山下。满汉兵合势、以规取重庆、夔州。若下重庆诸处、则保宁贼兵、归路阻绝。可计日而克。假使贼众势迫来降、则民免重困、而全蜀亦不久大定矣。其趣总督杨茂勋、提督徐治都等、速行进兵。提督王之鼎、亦速入蜀、会赵良栋军　　

○调狭西巡抚杭爱、为四川巡抚　　

○调正黄旗蒙古副都统布舒库、为满洲副都统　　

○乙卯。上回宫　　

○勇略将军狭西提督赵良栋疏报、臣率官兵、自龙安进剿、追至旧州明月江。贼断桥守江。臣督兵浮水渡江击贼。令总兵官王进才等、分两路直取成都、而亲率大兵继进。至绵竹。伪劲武将军汪文元迎降。本月十一日、至成都二十里铺。伪巡抚张文德等、率文武伪官二百余人迎降。遂复成都。得上□日嘉奖、下部议叙　　

○丙辰。上诣太皇太后皇太后宫、问安　　

○奋威将军平凉提督王进宝疏报、臣等既复朝天关、广元县、遂分三路趣保宁。去城二十里据孔道而军。是月十三日、贼二万余来犯。臣分遣官兵大败之。追剿至锦屏山、破贼四垒。贼退保桥。我兵又击之。夺桥斩关入城。贼渠王屏藩、伪将军陈君极、自经死。生擒伪将军吴之茂、张起龙、伪总兵郭天春等、十七员。遂复保宁。得上□日嘉奖、下部议叙　　

○丁巳。谕议政王大臣等、览将军吴丹、王进宝等奏、我兵大败逆贼、恢复保宁。伪将军王屏藩缢死。吴之茂、张起龙就擒。将军赵良栋、前奏大败逆贼、恢复成都。今正当贼众动摇之际、王进宝、赵良栋、宜同心协力、惟期有济大事、剿抚余贼、绥辑地方、商酌而行。作何区画、仍令奏闻。王屏藩等、俱系贼帅。其首级、并吴之茂、张起龙、悉解来京。诸路将军等、宜乘此时、分路速进。其移檄湖广广西诸处、大将军总督提镇等、咸使知之　　

○戊午。谕都察院、京师重地、遣御史巡视五城、专为严察奸宄。今无知之徒、所在聚会、煽惑愚民、深为可恶。五城御史、不加严察、所司何事。可严饬之　　

○以勇略将军狭西提督赵良栋、为云南贵州总督。加兵部尚书衔。仍兼管将军事务　　

○调正蓝旗蒙古副都统龚图、为满洲副都统　　

○己未。奋威将军平凉提督王进宝疏言、原任关南道胡昇猷、被难数载、未授伪职。请令四川督抚、酌量另用。上谕、胡昇猷人品甚优。身陷贼中者数年、百计逼辱、守节不屈可嘉。川省现在用兵。应即于其地要缺补用　　

二月。辛酉朔。谕议政王大臣等、今成都、保宁、皆已恢复。宜乘此机会、速定云贵。四川既平、湖广已属内地。其令顺承郡王勒尔锦、贝子准达、都统范达礼等、尽率所部兵、泝江而上、规取重庆。顺承郡王等、即于重庆驻守。将军吴丹、鄂克济哈、与赵良栋等、同进取云贵。吴丹、鄂克济哈、于顺承郡王军中、简精锐马兵、将之前行。总督杨茂勋、提督王之鼎、驻守成都。将军王进宝、驻守四川。徐治都、还军守彝陵荆州诸处　　

○户部题、四川久为贼据、苛虐横征、小民相率流亡。请敕督抚、急行招徕抚绥、以副皇上爱民至意。得上□日、总督杨茂勋等、速赴任督理军饷、并招徕流民、俾安生业。毋误农时　　

○广东巡抚金俊疏言、海贼谢昌、李积凤等、不时侵掠沿海地方。请调平南王藩下都统王国栋等、前往剿御。得上□日、都统王国栋等、身在省会、不宜纵贼披猖。著同副都统尚之璋、总兵官寗天祚等、率藩下舟师、速图剿御。贼退之后、更有侵犯内地者、即与巡抚金俊、会商扑灭　　

○奋威将军平凉提督王进宝疏报、右路总兵官杨宗道等、于正月初四日、率兵进取昭化县。大败贼众、恢复县城。随于初六日、率兵至剑州。伪彭总兵等、望风逃窜。我兵随入城。又初八日、苍溪县伪知县王璋等、献城投诚、呈缴伪印伪劄。得上□日嘉奖、下部议叙　　

○先是、广东高州总兵官祖泽清、据城叛。官军讨之。势蹙乞降。上贳其罪、授銮仪卫銮仪使。祖泽清不思效力赎罪、复行叛逆。至是为官军所执、械送京师。上命将祖泽清、及子祖良楩、俱凌迟处死。诸子家口、籍没入官　　

○壬戌。上诣太皇太后宫、问安　　

○癸亥。以内阁学士噶尔图、翰林院侍读学士牛纽、俱充经筵讲官　　

○免狭西吴堡县、康熙十八年分旱灾额赋有差　　

○甲子。赐卓异山西布政使穆尔赛等、蟒服有差　　

○升甘肃布政使鄂恺、为狭西巡抚　　

○升护军参领叶储赫、为镶蓝旗蒙古副都统　　

○琉球国王嗣尚贞、遣使进贡。宴赉如例　　

○厄鲁特厄尔德尼布穆台吉等、遣使进贡。赏赉如例　　

○乙丑。皇子允祚生　　

○谕兵部、四川关系重要。新经恢复。宜简才略优长、边疆著绩者、方克胜任。高孟、以都督同知、授为四川川北总兵官。王用予、以都督同知、授为四川松潘总兵官。王朝海、以副将、授为四川重庆总兵官。王进才、以参将、授为四川建昌总兵官　　

○升翰林院侍读学士格尔古德、为詹事府詹事　　

○丙寅。奋威将军平凉提督王进宝疏报、臣与将军吴丹、遣镇守西安将军佛尼勒、总兵官王朝海等、率兵取顺庆。我兵前进、沿途招抚盐亭、潼川、中江、南部诸州县、悉下之。正月十八日、抵顺庆。伪知府彭天寿等、率众迎降。于是蓬州、广安州、合州、西充、岳池、营山、渠县、邻水、仪陇、遂宁、蓬溪、诸州县、相继悉定。得上□日嘉奖、下部议叙　　

○予故原任太子少保正白旗汉军副都统徐大贵祭葬。谥勤果　　

○丁卯。遣大学士杜立德、祭先师孔子　　

