<!-- { "loadSidebar": true } -->
○甲戌。上以甘肃提督师懿德、议不可进兵一摺、示满汉大学士、学士九卿、詹事科道等。谕曰此事彼处督抚不奏师懿德独奏亦是仿刘荫枢之意。且将师懿德等留京用兵之事原要机谋非拘执不通者所能办理当中路出兵时人云地寒马瘦到彼处、马匹必致冻死又包衣大力言粮饷未到、难以前进朕即止之云、此中机谋。非尔等所知、如再妄言即律以军法朕来时祭告天地宗庙。必见噶尔丹方回又与伯费扬古约、两路合兵。今不前进如何先回。朕亲率大兵深入敌境算在必胜必噶尔丹使人来朕留营中七日谕来使云不见噶尔丹必不轻回鼓兵前进差人往视噶尔丹已遁去二日再差人往视已尽弃庐帐器械远遁矣朕乃回兵今策妄阿喇布坦本属小丑。不足为虑但怙恶不悛侵陵哈密前曾以二百人败其二千余人矣今因其移兵到藏道路甚远又无接应自去年十月起行、今年七月方到过三层冰山噶斯等处、实为难行然彼既可以到藏我兵即可以到彼处兵亦不用多二百余人、便可破之矣。人奏彼处雪深八尺、兵不可住。今李先复系汉人、自阿尔泰口外来、气色甚好。云途中并不见有病人。是边外水土、原可居住。故复议明□山戊不□三四月出兵。用兵惟以安宁百姓保护地方为先。故各省督抚奏摺来、俱批先固内地紧要不可听小抄以惑人心我朝驿递之设最善西边五千余里九日可到。荆州西安五日可到浙江四日可到三藩叛逆吴三桂轻朕年少。及闻驿报神速机谋深远乃仰天叹服曰休矣未可与争也又谕曰、朕莅政五十余年海内昇平皆恃众大臣为朕股肱耳目。朱子亦云、为政在于用人大小臣工俱宜实心任事直言勿隐、方为社稷苍生之福如李锡在河南居官甚劣。九卿科道、无一人言其贪婪者河南百姓、受其荼毒私派科歛。地方坏乱。以至于此。当日请训上□日时、朕一一条戒。李锡奏称恭聆圣训尽心以报皇上不意今日大负朕恩此人断难轻恕。大凡为地方官者皆当知足。为大臣者当识大体。不可琐屑刻薄朕待大学士尚书、侍郎、以至小臣、各有等级。若待大学士与小臣无异、即非礼也。又如翰林等、作诗写字、作古文或时文、朕皆因材器使、未尝求全责备也。今日朕身安和故召诸臣来将朕阅历之事、谕尔等知之。　　

○上谕大学士等曰、法海有似疯狂。与将军口角。又题参总督。各自立异。所属亦不知何所遵行。如此、必致生事。著问九卿具奏。寻九卿奏、法海好任性气。皇上或教训留任。或别调用。得上□日、著驿递发去、令法海看。　　

○谕户部、朕统御寰区、抚绥万国、无分中外。凡兵民生计、未尝一日不为勤求也。自剿灭三逆以后、为八旗甲兵详加筹画。曾颁发帑金数百万两、代清积逋。又资其匮绌复赏银数百万两。凡随围出征、虽给行月钱粮、官驼马匹犹恐用度不继设立八旗官库以济官兵。四十五年复施恩将官库未经扣完银三百九十五万六千六百余两尽与除免嗣后官库事务渐至纷扰故停止八旗之库设立总库自此以来。官兵有益库内案件亦甚清楚但每月扣取钱粮朕深为廑念曾有无耻积恶拨什库、侵欺兵饷、朕故交与户部、将两月钱粮、一次支放。俱令给与本人。近闻领取银两兵丁甫出部门。即被人持去公库既行扣除、又复偿还私债兵丁所剩甚少以此养赡室家奉行差务断然不足朕每怀及此、深切轸恻。兹特大沛恩施式弘抚育停止公库将见今未行扣完银一百九十六万八千两有奇通行豁免。自五十七年正月为始著给与兵丁全分银两尔部即传谕八旗都统等、出示通晓、俾咸知朕、优恤禁旅至意。　　

○乙亥。八旗都统等因奉特恩豁免公库扣除银两率领兵丁谢恩。得上□日、小人得财则喜。用尽则怨。见今八旗、得见旧日风景者、已无其人而能记忆祖父之遗训者亦少。以致风俗日奢人心不古。嗣后务期悛改、以副朕谆谆训诫至意。　　

○吏部议履、差往河南审事刑部尚书张廷枢等疏言新安县知县钱汝駜、前于渑池山中搜获贼首亢珽之尸又节次搜获亢珽亢珩母妻女媳子孙并贼犯李一宁等请将该县议叙应如所请。从之。　　

○升镶白旗护军统领宗室楚宗为归化城都统。　　

○丙子。谕大学士等曰凡外吏居官虽清廉然地方些微火耗其势不能不取即如大学士萧永藻之清廉中外皆知前任广东广西巡抚时果一尘不染乎假令萧永藻自谓清官亦效人布衣蔬食朕亦将薄其为人矣上谕大学士等曰前大学士王掞密奏及御史陈嘉猷等八人公疏俱为请立皇太子事、伊等以朕为忘之矣此等大事、朕岂有遗忘之理。且伊等奏请分理。天下之事、岂可分理乎。又顾王掞曰、凡密奏条陈之人、皆为名起见。以为吾曾陈奏、遂刊刻传播、或有未经陈奏、即行刊刻者。夫所谓密奏者、惟所奏之人知之、朕独知之、方可言密。今尔等所奏摺稿、或尚存乎王掞奏曰、臣安敢如此。上曰、朕非专指尔而言。即如李光地为此事、亦曾口奏。朕谓之摺奏可乎。大臣乃朕股肱耳目。所闻所见、即应上闻。若不可用露章者应当密奏。天下大矣。朕一人闻见、岂能周知。若不令密奏、何由洞悉。即如人家奴仆、甚属微贱。朦混捐纳为官者有之。朕所知亦有一二人。此等事、尔等有所闻、不行陈奏。即如有股肱而不能运动、有耳目而不能闻见矣。焉用股肱耳目为哉。令人密奏、亦非易事。偶有忽略、即为所欺。朕听政有年。稍暧昧之处、皆洞悉之。人不能欺朕亦不敢欺朕密奏之事、惟朕能行之耳。前朝皆用左右近侍分行探听此辈颠倒是非、妄行称引。偾事者甚多。朕曾遣人往五台、武当等处、皆于兵部起票、驰驿前往。并将差遣缘由声明。光明正大。伊等亦不能假借也。孟光祖假诚亲王允祉之名游行各省赵弘燮陈奏。甚属可嘉。一经发觉、天下皆知矣。又原任黄岩总兵官仇机、是大恶妄行之人。朕访闻其私铸九鼎曾令步军统领查拏。如此举动、意欲何为。汉人胆大、无所不为。于此可见。又谕曰、为君之道、要在安静。不必矜奇立异。并不可徒为夸大之言。程子曰、人不学为圣人、皆自弃也。此语亦属太过。尧舜之后、岂复有尧舜乎。昔人有言、孟子不足学、须学颜子。此皆务大言、不务实践者。朕自幼喜读性理。书中千言万语不外一敬字人君治天下、但能居敬、终身行之足矣又谕曰、柔远能迩之道、汉人全不理会。本朝不设边防、以蒙古部落为之屏藩耳蒙古终年无杀伤人命之事、即此可见风俗醇厚。若直隶各省人命案件、不止千百。固缘人多、亦习尚浇漓使然也。　　

○谕户部、朕抚御寰宇五十余年。夜寐夙兴、为小民勤求生遂。凡率土远近、皆期共享乐利、聿成家给人足之休。未尝一日去诸怀也。数十年以来、各省正赋、屡经全免。历年积欠、亦已蠲徵。偶有雨泽愆期。或发仓廪散给。或截漕粮赈救。不惜亿万金钱米谷频沛恩施诚恐穷檐艰难或至于颠连失所耳近者民力虽已稍纾然念分年带徵银两若不格外优免、则小民一岁之所获分纳二年之赋以其赢余养赡室家断难充足朕每念及此轸恻良深宜更加殊恩通行豁免。今将直隶安徽江苏浙江江西湖广西安甘肃等八处、带徵地丁屯卫银二百三十九万八千三百八十两有奇概免徵收其漕项虽例不准免亦著破格施恩、将安徽、江苏、所属带徵漕项银、四十九万五千一百九十余两、米、麦、豆、一百十四万六千六百一十余石内、免徵各半。尔部即行文该督抚严饬所属实心奉行遍行晓谕。俾民间无徵催之累均沾实惠用称朕抚恤群黎至意倘有不肖有司借端朦混私行徵收者该督抚严察参处。如该督抚不行察出一并从重治罪尔部即遵谕行丁丑兵部议覆、顺天府府尹俞化鹏疏言顺天武乡试旧例、自十月初九日、试骑射技勇。至十三日考完十四日入闱止余半日、诸务忙迫。请照会试例于初七日校射十三日入闱时日宽余骑射技勇得以详细选拔。应如所请。从之。　　

○戌寅。升护军参领陀博克、为归化城右翼副都统　　

○乙卯。升翰林院侍读学士高其倬、侍讲学士励廷仪俱为内阁学士兼礼部侍郎。　　

○调正蓝旗汉军副都统阿琳宝为满洲副都统。镶红旗蒙古副都统觉罗伊敦、为镶蓝旗满洲副都统。升护军参领哲尔衮为正蓝旗汉军副都统长史宗查布为镶黄旗蒙古副都统前锋参领鄂米达、为镶红旗蒙古副都统。　　

○庚辰。上自皇太后违豫昼夜焦劳以致圣体违和硕晕足痛艰于动履犹亲诣宁寿宫问安御东暖阁办事诸王大臣官员等奏云皇太后较前稍安。圣躬关系甚重。伏乞往汤泉调摄上不允　　

○升太仆寺卿景日昣为宗人府府丞大理寺少卿陆经远为太仆寺卿。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百七十五



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百七十六　　

○康熙五十六年。丁酉。十二月。辛巳朔皇太后病势渐笃圣心忧劳、以致圣体日就羸瘦且足痛加剧、艰于步履。于是诸王、大臣等、合词公奏、皇上孝事两宫、超越万古。问寝视膳、晨昏定省、未尝稍间。即如太皇太后宾天、已经三十年。皇上前日与廷臣言及、辄涕下如雨、哀不自胜。今皇太后慈体违和。惟恐或有不虞、不能行礼。惓惓以此为忧。礼记论居丧之制、五十不致毁、六十不毁、七十饮酒食肉、处于内。凡寻常无疾之人、尚宜如此。况皇上圣寿将近七旬。今又抱疴。断宜遵循礼制。且皇太后受皇上六十余年孝养。玉食万方。寿至八旬。亦古来母后中所仅见者脱有不虞一切礼仪令诸王大臣、恪恭将事。皇上一循礼记定制。即圣经无过不及之中道也伏祈皇上加意调养、以慰中外臣民之望。奏入。留中。　　

○癸未。升镶白旗汉军副都统吴世巴、为镶白旗护军统领。　　

○甲申。辰刻。命诸皇子传谕上□日曰、皇太后病势渐增。朕承欢奉养历数十年。不幸值此。朕躬虽抱病此心未能稍释。顷亲往请安。朕体甚觉委顿、皇太后倘有不讳。朕自当竭力以尽礼节。惟虑病体难于支持。此事、著诸皇子、领侍卫内大臣、大学士、礼部满汉大臣、满九卿会同议奏。其割辫之礼、亦著议奏。未刻。诸王满汉文武大臣等奏、臣等先因皇上圣体违和、恳求暂停诣宁寿宫。今因皇太后病势渐增、皇上即亲诣问安。圣躬关系重大。不可稍冒风寒。叩请停诣宁寿宫。奏入。得上□日、朕今日亲往、体中不能支持、是以问安。后即回。皇太后之事、关系重大。朕当竭力行之耳。　　

