<!-- { "loadSidebar": true } -->
○癸亥。谕大学士等曰、噶尔丹虽立誓而去、其人狡诈、不可深信。著于狭西各营步兵内、选素习征战、人材壮健、善于步行、能用大刀连节棍者二千人、戍守大同、宣府、以备明春有事时调遣。再须善用藤牌大刀福建人数百、驻于石匣、以备调用。古北口石匣之军、应设总兵官。即令与该部会同选择。此驻防之兵。张家口、亦选步兵一千名驻扎、即令宣府总兵官统之。此两处新设兵粮、应较步兵钱粮增给。议政王大臣、其集议之。寻议、钦遵上谕、应檄川狭总督、以狭西各营步兵内、素经战阵、人材壮健、善于步行、能用大刀连节棍兵二千。其副将参游以下等官、量兵派出。著总督巡抚、提督、总兵官亲选。自延绥等处就近拨发。以一千戊守大同。一千戍守宣府。此官兵行粮、及家口坐粮、该督抚照例给发。期于十二月到汛。俟来年夏四月无事撤回。古北口、张家口、各添设善用藤牌大刀兵一千。檄山东、山西、河南巡抚、以安插开垦福建人内、或能用藤牌、或能用大刀、善于步行者、每省挑选三百名。于十二月送到。该部亦于京城酌量招募、与各省兵、共足一千。以六百驻古北口。四百驻石匣。设总兵官一员、副将一员、游击二员、守备四员、千总八员、把总十六员。令总兵官驻古北口。副将驻石匣。游击以下等官、各以其半分驻。仍令总兵官统之。召募兵到、该部会同总兵官选择。其设于张家口之兵、著于直隶各营步兵内、有人材壮健、善于步行、能用藤牌大刀者、著巡抚、总兵官、亲选一千、送往张家口。所设统领官员、亦照古北口、石匣例、令宣府总兵官统之。此所设总兵官一员。副将二员。恭候皇上简授。游击以下官员、著总兵官选择具奏。此两处兵、皆每月给以银二两、米照常支给。得上□日、此兵务足额数、朕当亲阅。古北口创设藤牌军、统辖之总兵官、务选习于战阵、材技优长之人授之、使不时操练。襄阳总兵官蔡元、谙练戎事、著有劳绩、著调授古北口总兵官。龙泉营参将王廷标、著升为副将。其张家口副将员缺、著兵部推补　　

○乙丑。谕领侍卫内大臣等曰、朕前有上□日、欲临大舅舅之丧。因朕躬有病、迟至此时。舅舅乃朕之嫡舅。忽尔阵亡。每一思之、痛不能己。朕此病之增、至今几月者、亦是故耳。后日发引、必须一视其丧、朕心少慰。且往临大臣之丧、例亦有之。公福善、伯四格之祖殁时、太宗皇帝曾亲往临。舅舅为因效力阵亡。朕明日亲临。著令预备　　

○丙寅。领侍卫内大臣公舅舅佟国维等奏、佟国纲捐身报国、分所宜然。前者皇上遣皇子迎其丧至家。又遣官奠酒。恩礼已重。今圣体违和。正当灼艾之时。不宜伤悼。亡者有知、亦必不安。上不允。佟国维、及众大臣、又再三叩阻。上曰、尔等佥曰不可、恐劳朕躬也。今且止。改时往临。明日乃出殡之期。诸皇子、及上三旗大臣、侍卫、部院大臣、俱令往送　　

○谕大学士等曰、康亲王之军、今已无事。王等及八旗满军。绿旗兵、俱撤回。马锡等兵、亦撤回。至左翼四旗察哈尔旗下管旗参领等官、各身率该旗兵、驻于正蓝镶白二旗之末、防守勿离。有警速报　　

○戊辰。添设古北口外红旗营、坡赖村二驿。各设壮丁五十名、马五十匹、著古北口通判管理　　

○己巳。上诣皇太后宫、问安　　

○蒿齐忒多罗郡王巴扎尔故。遣官致祭　　

○辛未。升三屯营副将师帝宾、为湖广襄阳总兵官　　

○癸酉。兵部题、黑龙江防守御钮莫舜等阵亡、请照例俱给与拖沙喇哈番。上谕大学士等曰、钮莫舜、人材素优、于黑龙江、恒滚等处效力甚多。既经阵亡、著从优给与拜他喇布勒哈番。余如议　　

○命盛京五部、各添设理事官一员　　

○甲戌。以原任前锋统领硕岱、为正白旗满洲副都统　　

○喀尔喀色冷阿海台吉、遣使进九白年贡。宴赉如例　　

○刑部等衙门议覆、原任内阁学士今升直隶巡抚郭世隆、奉差福建、审孙镛首告巡抚张仲举等一案。疏称张仲举、侵蚀库帑、拟斩监候。其布政使张永茂、加派火耗、拟绞监候。按察使田庆曾等、收受属员节礼、拟杖徒、援赦免罪、仍革职、永不叙用。应如所题从之　　

○乙亥。上诣皇太后宫、问安　　

○予阵亡内大臣都统公舅舅佟国纲、祭葬。加祭三次。谥忠勇　　

○升广东副都统鄂伦岱、为镶黄旗汉军都统　　

○辛巳。谕吏部、盛京礼部郎朱善、不能管束人员、甚属庸劣。著革任　　

○谕大学士等曰、凡拟撰文章、系翰林官职掌。理当加意详慎。文中辞义、务期克肖其人、何可意为轻重。今览杨瑄所撰内大臣都统公舅舅佟国纲祭文、引用王彦章事迹、极其悖谬。且见所撰祭文、每于旗下官员、多隐藏不羙之言。于汉人、则多铺张粉饰。是何意见。尔等瞻徇情面、不行改削。朕岂容姑释耶。王熙等奏曰、此文引用王彦章事迹、果属悖谬。皇上所见极当。臣等但一时意见未及、何敢徇情。上曰、此等撰文之人、若不削籍流窜、何以惩戒将来。尔等可即题参。并传张英、及撰文者、以从前姚文然、魏象枢、叶方蔼、祭文、与此祭文较看。寻部议、编修杨瑄、革职、发奉天入旗当差。礼部尚书兼管翰林院詹事府事张英、应降四级调用。得上□日、杨瑄、著依议。张英、著革去礼部尚书、仍管翰林院詹事府事　　

○壬午。上诣皇太后宫、问安　　

○兵部督捕右侍郎许三礼、以病乞休。允之　　

○发浙江宁绍仓米谷、赈济二府属被水灾饥民　　

○予故内大臣辅国公叶伯舒、祭葬立碑如例　　

○甲申。上诣皇太后宫、问安　　

○时噶尔丹败遁出汛界。伊拉古克三胡土克图、侍郎额尔贺图等、赍敕追及之。噶尔丹具疏谢罪。疏曰、向以一道同轨、通使请安、贸易往来。间因喀尔喀变乱、使人失词、遂生小衅。两胡土克图来、宣布谕上□日、使归于好。神圣垂慈、不胜欢忭。嗣以远来粮畜匮乏、妄行获戾。而伊拉古克三胡土克图传上□日、使全礼法、仍归和好。既已加恩、又许陈情、心甚喜悦。惟有钦遵谕上□日、奉行不违而已。上谕大学士等曰、大将军裕亲王兵、著撤回。及防守遵化州绿旗兵、亦著各归本汛　　

○乙酉。上幸南苑行围　　

○以扎鲁特故多罗贝勒扎穆子毕鲁瓦、袭爵　　

○升宗人府府丞年遐龄、为内阁学士兼礼部侍郎。左副都御史王士正、为兵部督捕右侍郎。左副都御史单璧、为盛京礼部侍郎　　

○户部等衙门题、古北口、石匣、张家口、三处、安设兵丁、添设总兵官、副将等员。应盖造衙署营房。请先发库银盖造。令地方官捐补还项。得上□日、著动支正项钱粮、速行盖造。不必捐补。余如议　　

○喀尔喀墨尔根济农等、遣使进九白年贡。宴赉如例　　

○丁亥。升参领佟徽年、为广东左翼副都统。调杭州副都统邵凤翔、为京口副都统　　

十一月。戊子朔。上谕理藩院、马迪至、奏噶尔丹已向俄侬尔去。或袭车臣汗、劫其糇粮、亦未可定。应令附近彼处之喀尔喀、游牧内徙。其以此檄知阿南达　　

○庚寅。谕大学士等、本朝在盛京时。阿敏贝勒、以弃滦州永平之故、曾取口供。大贝勒差往朝鲜、以不遵谕上□日而行之故、曾取口供。又因来京兵丁鼓噪之故、曾取英王等口供。今王大臣回兵已近。其应取口供之处、尔等会同议政大臣等、查看实录、并兵部档案、启奏。再此际兵部正在核议功罪、所关甚大。侍郎觉罗舜拜、才力不及、暂停其行走。此缺令仓场侍郎凯音布署理。都察院、理藩院、两衙门事少。令左都御史马齐、署理理藩院尚书事务　　

○升太常寺卿胡昇猷、为都察院左副都御史。以内阁学士朱都纳、为都察院左副都御史　　

○壬辰。免云南新兴、河阳、二州县、本年分水灾额赋有差　　

○甲午。上幸玉泉山　　

○户部议覆、四川狭西总督葛思泰疏言、蜀省流寓之民、有开垦田土、纳粮当差者、应准其子弟在川一体考试。著为例。应如所请。从之　　

○丙申。上移驻畅春园　　

○戊戌。上回宫。诣皇太后宫、问安　　

○升左佥都御史周之麟、为太常寺卿。太仆寺卿魏双凤、为宗人府府丞　　

○己亥。以原任礼部尚书丁忧在籍熊赐履、为礼部尚书　　

○庚子。升内阁侍读学士南达海、为内阁学士兼礼部侍郎。左通政李元振、为太仆寺卿　　

○壬寅。上御太和门视朝。文武升转各官谢恩。次喀尔喀达尔汉台吉等行礼　　

○免直隶武清、蓟州等五州县、本年分水灾额赋有差　　

○喀尔喀扎萨克察罕巴尔台吉等、遣使进九白年贡。宴赉如例　　

○癸卯。上诣皇太后宫、问安　　

○甲辰。予福建阵亡把总郭伟、祭葬。荫一子、以卫千总用　　

○理藩院议、克西克腾四等台吉莫伦、噶尔弼、效力行间、应授为三等台吉。得上□日、莫伦、噶尔弼、在行间侦探消息、在防汛处效力甚多。俱从优擢为一等台吉。令众扎萨克知之　　

○广东高州总兵官张英奇、以疾乞休。允之　　

○达赖喇嘛、率西海诸台吉、及噶尔丹等、具疏请上尊号。命议政王大臣会议。王大臣等、议从所请、纳其贡物。上谕曰、朕统御宇内。冀中外人民、咸无戕贼、共享昇平。是以前闻喀尔喀七旗兄弟不睦、特遣使于达赖喇嘛、欲使归好。达赖喇嘛遣噶尔旦西勒图、朕遣尚书阿喇尼前往、而伊等所行、不能仰体朕心、及达赖喇嘛之意。虽已和喀尔喀七旗、而喀尔喀与厄鲁特相仇之故、实从此起。后闻交恶兴戎、即遣使于达赖喇嘛。达赖喇嘛遣齐缉克他赖堪布、朕遣阿齐图绰尔济、学士拜礼等、止彼相攻。乃伊等不行宣谕止之、听其纵战。喀尔喀遂为所败。朕不忍坐视、复遣使达赖喇嘛、相与同定两国之好。达赖喇嘛遣济隆胡土克图、朕遣伊拉古克三胡土克图、往说之。讵意两人见噶尔丹、不行谕止、与之偕行、阑入汛界、抢夺人畜。朕出兵问罪、而两人又不为谕止、立视其战。我军不得已而击之、致厄鲁特大败、远遁请罪。朕与达赖喇嘛、期于抚育众生、而使臣故违意上□日、遂至于此。如能使厄鲁特、喀尔喀、两国和好、朕尚欲加达赖喇嘛嘉号。此皆任事行人、不能仰副朕心。是以喀尔喀残破、厄鲁特丧败、朕心甚为隐痛、有何可贺而受尊号乎。其以是晓谕达赖喇嘛、诸汗、众台吉来使。贡礼贺物、其并发还　　

○旌表直隶节妇、尹遇汤妻张氏、李琮妻苏氏、宋淙妻孙氏、胡沧妻常氏、各给银建坊如例　　

○丙午。上诣皇太后宫、问安　　

○戊申。冬至。祀天于圜丘。上亲诣行礼　　

