<!-- { "loadSidebar": true } -->

○乙丑。原任河道总督丁忧于成龙、条奏河工事宜。上谕大学士等、朕于河务、留心日久。曾屡经阅视河道、并详察河图。今观于成龙疏言、龙王闸闸底渐虚应于五空桥等处建闸又高家堰运料甚难应开坝行运。所言皆当。先靳辅亦曾。请浚小河运料。此仍依靳辅所奏行方善。此本可发。见任总河。如于运道民生、实有裨益。则一面估计兴工、一面具题。倘有不可行处、亦著逐一确议具奏。大约清水势盛、足以荡刷黄河积沙。始得通流、不致壅遏。若淮弱黄强、黄水倒灌则河口往往淤滞。朕先阅河时、亲至高家堰、遍察情形故悉其要领　　

○谕理藩院、归化城、四子部落喀尔喀达尔汉亲王、毛明安三吴喇忒六鄂尔多斯、十科尔沁其兵数已经派定。应各传示、务厉兵秣马以待。至其余旗分、虽未派定兵数、亦应先期晓谕。其军器马匹、俱各令预加整备、以俟徵发。　　

○丙寅。命都统伊勒慎、护军统领苏丹、副都统硕岱、率增发兵赴西路、命都统齐世、预备出中路军。　　

○谕刑部、今年直隶各省情实人犯、著停决。　　

○丁卯。上诣皇太后宫、问安。　　

○戊辰。予故原任礼部尚书介山、祭葬如例。　　

○厄鲁特阿穆呼朗等四人、自巴颜乌阑来降。言噶尔丹向踞和卜多地方。本年二月至八月、于克鲁伦河源处屯聚、掠得纳木札尔陀音牲畜、于巴颜乌阑作度冬计。兵有六千。策妄阿喇布坦、见驻厄轮哈必尔哈之地、与噶尔丹仍前不睦、绝不通使。再噶尔丹竟欲举兵内入、因伊拉古克三胡土克图、以路远劝止。上嘉其来归、授阿穆呼朗等三品官。归并上三旗、给田产衣食等物。　　

○己巳。上诣皇太后宫、问安。　　

○安北将军伯费扬古等疏言、墨尔根济农等、见居苏厄特王杜棱旗下瓯耳之地。宁夏将军觉罗舒恕、率兵一千五百、往归化城北山后、厄勒苏台地方屯备。臣亲率兵一千五百、往四子部落旗分、阿尔察图、苏木哈达地方屯备。副都统阿南达、侍郎满丕、酌率喀尔喀兵、赴阿尔察图苏木哈达、以至瓯耳地方、择两间形胜处屯备。三处各行哨探。倘有警、臣等公商行事。奏入。从之。　　

○庚午。升大理寺卿庸爱、为盛京礼部侍郎。　　

○命原任武英殿大学士李天馥、入阁办事。　　

○以翰林院侍讲辛宝、为光禄寺卿。　　

○以翰林院侍讲学士觉罗华显、充日讲起居注官。　　

○壬申。上诣皇太后宫、问安。　　

○甲戌。冬至祀天于圜丘。遣领侍卫内大臣公福善行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○停止次日朝贺　　

○乙亥。上诣皇太后宫、问安。　　

○先是、上命副都统阿南达、将伊拉古克三胡土克图、僧徒卫徵、喇嘛等交将军伯费扬古查明具奏。至是陆续。解至京师。理藩院同三法司会审、伊拉古克三胡土克图所遣罗卜臧、端鲁卜等、往卫徵喇嘛家探信。来为奸细煽惑蒙古之心。卫徵喇嘛等、与伊拉古克三胡土克图、交通信息、意欲迎噶尔丹之兵、是实。皆应立斩。其卫徵喇嘛徒众、皆应鞭责、交与盛京大喇嘛安插。议入。得上□日、此奏暂存之。　　

○升兵部督捕右理事官贝和诺、为大理寺卿。　　

○安北将军伯费扬古疏言、巴颜乌阑距归化城、约二千里。西路进剿官兵、除自赍粮八十日外、应复随运两月行粮。所调各路兵、俱令明岁齐集归化城。二月二十日前后启行。上谕议政大臣等曰、可俱如费扬古所请。其随运之米、可定为五十日。见今大同附近诸处、未经积贮草豆。著户部派才能官一员、往同该抚、约计马二万匹、四十日刍秣之需、速行购备。京城每佐领下、添拨西路之护军三名、鸟枪兵一名、于今□山戊不□十二月望后起程、至大同养马四十日、如期赴归化城进发。再宣化府见喂马匹、亦著带往西路备用。其中路进兵之期、俟遣往费扬古处人回定夺。　　

○命丁忧河道总督于成龙、以都察院左都御史原衔、督运中路军粮。大理寺卿李鈵太常寺卿喻成龙、协同料理。　　

○丁丑。上诣皇太后宫、问安。　　

○上以大阅、幸南苑。　　

○大学士会同兵部议奏、西路进剿、右卫兵五千、京城增发兵三千四百七十、大同绿旗兵五千、合官兵厮役、共计二万四千二百六十名有奇、先经议政大臣议、京城增发兵、每名给马四匹、厮役一名、各赍口粮八十日外、每名月给米二仓斗。以湖滩河朔米随运。其运车、及马骡草豆、挽兵口粮等物、俱著山西巡抚备给。并遴才干道官一员、同知知州知县等官四员、同部院官四员、随车押运。请于特简于成龙等三大臣内、分拨一人、佐以一满洲堂官、速赴山西、会同巡抚温保、料理诸务。至中路进剿、京中每佐领兵六名、汉军火器营兵二千、及随炮兵、共计八千一百三十名。俱照西路例、每名给马四匹、厮役一名。炮手绵甲军八百八十八名。两名合一厮役。又盛京兵二千、宁古塔兵一千、黑龙江兵约二千、宣化府绿旗兵三千、合官兵厮役、共计三万二千九百七十名有零。各赍八十日口粮外、每名月给米二仓斗。以通仓米运给。其运车、及兵夫马骡、需用食物、俱著直隶山东河南三省巡抚备给。押运官员、亦著各该抚遴选、与西路同。再遴部院衙门才能官十二员、每省派四员分管、尾随中路大兵前进。其总理运务、既经派出于成龙等、诸事应令会同料理。上曰、既派出于成龙等、使之专任。嗣后凡关运米机务、即自行奏请、不必会同该部。押运官员、亦著伊等选择具题。牵挽兵卒、给与行粮。余如所议。　　

○予故安徽巡抚佟国佐、祭葬如例。　　

○戊寅。命通政使司左通政喀拜、协理中路运务。　　

○谕大学士等、中路运米车四千辆、若责令直隶、山东、河南、三省捐雇、恐各地方官不体朕意、借端科派、致累小民。朕今并不动户部钱粮。特发内帑银六万两、著于成龙等督造。但每车载六石、及炊具营帐诸物、过重。可添造一千辆、自足用矣。　　

○命光禄寺卿辛宝、内阁侍读学士范承烈、督运西路军粮。　　

○郎中殷扎纳疏言、臣等往谕喀尔喀公憨都等内移、憨都竟执劫臣等四十余人北徙、行至五站外、始释臣等、自行北徙。臣等南归、至憨都亲兄台吉车卜登所、告之以故。车卜登言、我不与我弟同叛。今将率兵往追憨都。上曰、台吉车卜登、不与偕往、殊为可嘉。著将憨都镇国公、与车卜登袭封。授为扎萨克。　　

○庚辰。谕内大臣等、用兵之道、以赏罚为要。今日大阅、朕将降敕、以昭示劝惩。敕曰、本朝用兵以来、所向无敌。野战则胜。攻城则克。惟有弓矢剑戟为用。自三逆叛后、南方皆水田。贼人虽用火器相持、而凡遇之敌、靡不摧败。朕以故洞悉、特立火器、制备枪炮、交发八旗。由是我朝之神威、益震于四域矣。今噶尔丹游魂、假息于喀尔喀左近、肆行窃掠。朕欲一举立殄。是以整理诸路粮饷器械、熟计而行。是师之举、与昔不同。兹尔将卒以下、厮役以上、各当勉力。如不遇敌、自不必言。倘遇敌奏凯而还、朕必大沛殊恩。阵亡者、除照常给赐身价外。护军、则荫一子为七品官食俸。骁骑、则荫一子为八品官食俸。如无子、则照本身钱粮给其孀妻终老。所借公库官银、另加宽恤。倘违军令、勿得仍望如前矜宥。必照太祖太宗世祖皇帝之律治罪。宣敕毕。于是列八旗官兵枪炮为三队。第一队、以汉军火器营鸟枪步军居中、炮位排列左右、满洲火器营鸟枪马军、列于炮位两头。第二队、以前锋兵居中、八旗护军、续列两头。第三队、排列八旗护军。两翼、则设立应援兵。上率皇太子、诸皇子、俱擐甲。前张黄盖。内大臣、近御侍卫、大学士、及兵部诸大臣、俱擐甲扈从。继以豹尾枪侍卫随行。枪后建两大纛。上三旗侍卫、俱擐甲整肃。上遍阅八旗兵阵、及火器营军容毕。中立于马军之前。鸣角三击鼓。步军举鹿角大炮。众兵齐进。鸣金而止。齐发枪炮一次。如此九进。至十次。连发大炮。火器营马步军、循环连发鸟枪毕、各开鹿角为门。后二队马兵、逐队出。列齐。鸣角。大呼而进复鸣角收军。立于本阵。结队徐旋。行伍甚整。其殿军拥后而立。时噶尔丹处降人阿穆呼朗等、见之惊骇战栗。上还至行宫前。率皇太子、诸皇子、擐甲骑射上骑射者再、步射者再、皆中的。射毕。赐官兵等宴。　　

○辛巳。以故阿霸垓多罗卓礼克图郡王塞楞弟达玛林扎卜、袭爵。　　

○癸未。升大理寺卿李鈵、为兵部督捕右侍郎。　　

○升四川按察使赵良璧、为浙江布政使司。布政使。　　

○甲申。谕西路督运光禄寺卿辛宝、内阁侍读学士范承烈等、挽输朔漠车辆、甚为紧要。尔等其会同山西巡抚、动支正项钱粮、速行备造。勿致累民。挽运兵卒、给与行粮。地方官有才具者、任尔等选择带往。其管兵官员、与挽车人等、亦必择精壮者用之。　　

○乙酉。命平阳总兵官毛来凤、率兵护运西路军粮。　　

○丙戌。上自南苑、回驻畅春园。　　

○戊子。命安北将军伯费扬古、为抚远大将军。　　

○先是、遣五品官阿尔必特祜、赍敕往讯噶尔丹。至是、阿尔必特祜归。以噶尔丹奏章至。其疏曰、蒙降敕书、不胜欢忭。辛未年来、草美兽蕃。乘便有行。想皇上亦鉴悉之矣。念与蒙古疆界相近、恐有妄行。故为之禁止。遣人一队、遗书道意。而纳木扎尔陀音等、反以为往攻、弃其牲畜而去。至所云掠喀尔喀之事、乃我界上行人所劫。我不之知。至达赖喇嘛所差济隆胡土克图、与内大臣吴丹等所定之议、前经节次上奏。伏乞仍照前奏加恩。虽有罪愆、亦乞宽宥。果若有理。乞降温上□日。不胜欣悦。奏入。得上□日、此奏暂存之。勿与敕谕。　　

○喀尔喀固山贝子车卜登故。遣官致祭。　　

十二月。己丑朔。予故三等侯李廷燮、祭葬如例。　　

○辛卯。上自畅春园回宫。诣皇太后宫、问安。　　

○壬辰。升太常寺卿喻成龙、为大理寺卿。　　

○中路督运都察院左都御史于成龙奏言、中路运米、应兼用小车驼马分载。凡押运情愿效力人员、准臣带往。更请久历边疆之将弁数员、责令巡徼。得上□日、此路朕经亲历、俱系大道、并无险岭大河、泥泞难行之处。若用驼马小车、反觉烦杂。不必兼备。余著大学士会同户兵二部议奏。寻议覆、不论旗民有官无官人、愿随运效力者、准于成龙尽行题带。至米车分行前后、昼夜巡防、可调副将王起龙、游击刘虎守备林之本等、协力前往。从之。　　

