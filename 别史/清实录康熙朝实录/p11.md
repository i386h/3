<!-- { "loadSidebar": true } -->
○己亥。吏部左侍郎石申、以病乞假。令解任调理　　

○庚子。谕吏部、兵部、向来文武各官、捐助银米。各部议定有纪录、加级、授官之例。今思捐助急公、虽应激劝、但大小臣工、各有职业。必实著劳绩、方可加级授官。若止以捐助银米、遽行加级授官。非慎重名器之意。嗣后凡捐助银米者、俱不必加级授官。仍与纪录。除有事故准其抵销外。若后有应加恤赉者、作何定议。尔等酌议具奏　　

○以内大臣博罗色冷、为理藩院尚书　　

○辛丑。升通政使司左通政刘鸿儒、为太常寺卿　　

○癸卯。孝慈武皇后忌辰。遣官祭福陵　　

○户部议覆、江南总督郎廷佐疏报、江南旱灾。应委官履亩踏勘、分别分数。得旨、时已入冬。苗禾俱无。尔部犹云履亩踏勘。殊属无益。著该抚详加分晰、取具官民甘结、明白造册报部　　

○兵部题、推升总兵官、衔缺相当、俸满合例之人甚少。得旨、以后总兵官员缺、著并将副都统推举　　

○乙巳。吏部题、查顺治十六年、奉上谕、人才经历外任、然后谙练事情、克称任使。科道官、俱照旧例、按年内升外转。今后翰林官、除照常升转外。亦与科道一体按年外转。臣部议、每年外转二次。讲读以参政道用。修撰以副使道用。编检以参议道用。今翰林已归并内三院。本年秋季、例应外转。将侍读以下等官、开列职名引见。得旨、翰林院官、见在无多。且皆经酌量选用。以后不必外转　　

○礼部题、亲王、郡王、贝勒、贝子、公、将军、正室、及女、封诰、册文内、请用满、汉、蒙古、文字样。从之　　

○予故宁古塔副都统二等阿思哈尼哈番钟继达、祭葬如例　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

顺治十八年。辛丑。冬。十月。丁未朔。享太庙。遣都统辅国公穆琛行礼　　

○上诣世祖章皇帝宝宫前、致祭　　

○遣官祭永陵、福陵、昭陵　　

○颁康熙元年时宪历　　

○户部进呈宝泉局铸成康熙钱式　　

○戊申。新建太庙神厨门、社稷坛左门成　　

○以都察院左副都御史苗澄、为直隶总督。升甘肃巡抚佟延年、为贵州总督　　

○己酉。喀尔喀车臣汗、土谢图汗、各遣使进九白年贡。宴赉如例　　

○升凤阳巡抚林起龙、为漕运总督　　

○海贼郑芝龙、并其子郑世恩、郑世荫等、照谋叛律、族诛。郑芝豹、当郑成功变叛时、即投诚来归。并其子俱免死　　

○庚戌。升右通政蒋国柱、为内秘书院学士。宗人府启心郎刘斗、为内国史院学士　　

○辛亥。升大理寺少卿王来任、为顺天府府尹　　

○户部题、山东省临街房屋、徵收银两、乃明末加增之积弊。本朝钱粮、俱照从前则例徵收、并未有房号银两。且各省俱未开徵。东省亦当一体豁免。从之　　

○封科尔沁镇国公额驸绰尔济、为多罗贝勒。台吉图纳黑、为辅国公　　

○癸丑。月祭世祖章皇帝　　

○兵部查议、故明蜀藩内江王下宗室朱奉鉨、应照原籍编氓当差。得旨、朱奉鉨既经投诚、应照投诚人员例议叙。不宜因明宗室、辄议令为编氓。著另议具奏　　

○甲寅。谕吏部、兵部、向来故明宗室投诚者、王等以下、起送来京、分别禄养。镇国将军以下、令照各籍编氓乐业。今思投诚各项人员、俱加叙录。惟故明宗室概为编氓。非一视同仁、鼓励招徕之意。以后故明宗室投诚者、王等以下、仍照前起送来京。其镇国将军以下、查照投诚功绩、酌量录用　　

○升宗人府启心郎刘兆麒、为都察院左副都御史　　

○乙卯。调山东总督赵国祚、为山西总督。山西总督祖泽溥、为山东总督　　

○吏部议覆、大学士等奏文武职掌既分、敕书不便照旧。查总督原系统辖文武、无庸议改。其敕书内、应添提督亦听总督节制等语。巡抚已罢其管理军务。敕书印文内、俱不用提督军务、赞理军务字样。至道臣敕书内、亦不用查点兵马语。请改给敕印。从之　　

○丙辰。裁云南临元、广西、总兵官缺　　

○安南国归化将军莫敬耀子莫元清、遣使进贡。并奏偏方褊小、嗣后请免贡献。从之。宴赉如例　　

○丁巳。升内秘书院学士胡兆龙、为吏部左侍郎　　

○升江南江宁总兵官祖永烈、为苏州宁海将军。驻劄苏州　　

○以正红旗汉军副都统王之鼎、为随征福建中路总兵官　　

○戊午。户部题、新投诚官员应分旗安置。见到伪汉阳王马进忠子都督佥事马自德、准入正黄旗。伪国公沐天波子沐忠显、准入正白旗。未到伪延安王艾能奇子左都督艾承业、准入镶黄旗。照依品级赏赉。内沐忠显无职衔、应不给俸。得旨、沐忠显、著照阿思哈尼哈番品级赏赉　　

○庚申。以浙江定海县舟山地方人民内徙。免其顺治九年至十二年未完额赋　　

○少傅兼太子太傅大学士成克巩、以母病请假。温旨留之　　

○户部议覆、狭西巡抚张瑃疏言、各府应解藩司兵饷银两、请贮府库、就近兑支各境内营路官兵月饷。又凤翔运至汉中米豆、经过云栈。车道不通。应准改折。令于汉中道府就近召买。均属兵民两便。应如所请。从之　　

○辛酉。命内大臣监试武举等步射、于左翼门外　　

○吏部题、直隶已设总督。其顺天、保定、两巡抚、应裁去一员。得旨、顺天巡抚著裁去。韩世琦、调江宁巡抚。其顺天等处地方、著保定巡抚王登联兼管　　

○壬戌。谕吏部、各部事务、虽巨细不同、于国政民情、均有关系。理宜速结。今各部一切奉旨事件、及科抄、俱定有限期。六科按月察核注销。其余不系奉旨事件、及无科抄者、若不专令稽察、必致稽迟。除刑部已差科员稽察外。吏、户、礼、兵、工、五部、亦应照刑部例、各差科臣一员、不时稽察。如有迁延迟误事件、即行参奏。仍于差满未交代之前、将已完未完事件、明白具奏　　

○癸亥。兵部题、请殿试天下武举。得旨、武闱已考过步箭、及策论。又经内试选定。著停止殿试　　

○甲子。升湖广下湖南道涂应泰、为狭西按察使司按察使。以原任四川按察使佟彭年、为河南按察使司按察使　　

○以山东巡抚许文秀、沂州总兵官李永盛、登州总兵官范承宗、失察叛贼于七。提问来京　　

○乙丑。尊皇祖妃、为寿康太妃。册文曰、勷坤教以开基。令名有俶。炯婺辉而受祉。徽范长昭。爰考彝章。肇行隆典。皇祖妃。赋姿淑慎。秉德安贞。在昔创业艰难、佐咏鸡鸣而赞治。于今深宫颐养、共钦鹤算之垂庥。分既处夫崇高、礼宜臻夫备羙。载扬懿行。特晋荣称。谨以册宝、尊为皇祖寿康太妃。义问攸宣。益笃邦家之庆。昌龄日茂。永凝康豫之祥　　

○以内国史院学士刘斗、为甘肃巡抚。内弘文院学士屈尽羙、为广西巡抚。奉天府府尹张尚贤、为凤阳巡抚　　

○戊辰。予故少师兼太子太师内国史院大学士额色黑祭葬。谥文恪　　

○以镶黄旗汉军副都统范达理、为随征浙江总兵官。赵宗科、为江南江宁总兵官。升参领塞白理、为随征江南左路总兵官　　

○己巳。传胪。赐中式武举霍维鼐等三百一人、武进士及第出身有差　　

○升侍读学士范承谟、为内国史院学士。周有德、为内弘文院学士　　

○添设六科满右给事中、各一员　　

○庚午。谕吏部、原任大学士额色黑、于太宗世祖两朝、勤劳效力有年。敬慎素著。始终克尽职业。其子塞色黑、著升补内秘书院学士　　

○吏部推补镶黄旗蒙古副都统。得旨、参领罗锡、出征时、世祖皇帝曾谕遇副都统缺补用。著罗锡补授副都统。又推补正黄旗满洲都统。得旨、世祖皇帝遗旨、原任都统图海、情罪原屈。欲改未及。遇有满洲都统缺补用。著图海补授都统　　

○辛未。命都统济世哈、为靖东将军。统领满汉官兵、征剿山东叛贼于七　　

○升福建同安副将统琅、为同安总兵官　　

○壬申。吏部、都察院、议覆掌河南道御史白尚登条奏、科道停止列名纠拾一事。应如所请。嗣后科道纠参、系何官真知确闻者、本官即行纠参。其众员列名、概行停止。从之　　

○甲戌。以内秘书院学士蒋国柱、为山东巡抚　　

○升国子监祭酒章云鹭、为内秘书院学士　　

十一月。丙子朔。冬至。祀天于圜丘。上亲诣行礼　　

○祭世祖章皇帝　　

○遣官祭永陵、福陵、昭陵　　

○丁丑。户科给事中柯耸疏言、有司考成。见任去任、俱有则例处分。而年终奏销、又别绅欠、衿欠、役欠、照新例议处。独奸胥侵欺捏报、尚无定律。其弊不可胜言。或于正额之外、妄立名色、而多派私徵。或将已完之粮、不登收簿、而注欠重比。或受本户嘱托、而粮数飞砌隔图。或侵一人银两、而零星散洒各户。一经册报、无不照数赔完。如不立法严惩、漏卮将何底止。即如二等侍卫臣金世渼、台臣周季琬、词臣宋德宜、叶方蔼等、各疏称照由单之数、早已透完、而经承妄捏报欠。身列朝班之人、蠹书尚敢舞法作奸、以完作欠。则村野愚民、受若辈之私增暗砌。不知其几矣。乞敕部从重议一定例、颁行勒石。抑臣更有请者、每年由单、务必照申部单式、依限早发、以便小民明知应完之数。又宜立四季徵比循环簿、申送藩司用印、先期发县。许纳户完后、自填印簿。每季起解钱粮、即将印簿申缴该司。如经承稍有别弊、许纳户据由单完票告发。加等治罪。州县官一并参处。下部知之　　

○戊寅。升参领刘光、为京口副都统　　

○己卯。授归化将军莫敬耀之子莫元清、为安南国都统使　　

○辛巳。平西王吴三桂疏言、临安府属枯木、八寨、牛羊、新县、四处。编徵粮米本色差拨课程、户口食盐银两、自顺治十七年为始、编入蒙自县经制全书。下部知之　　

○兵部题、凡掌印都司、行掌印都司、屯局都司佥书、卫守备、守御所千总、卫千总、虽系武官、不管兵马。止司钱谷。仍照旧听巡抚统辖。撰入巡抚敕内。至漕粮船沿河拨兵护送之事、撰入沿河总督提督敕内。从之　　

○壬午。月祭世祖章皇帝　　

