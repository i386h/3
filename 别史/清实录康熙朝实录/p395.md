<!-- { "loadSidebar": true } -->
○辛未。科尔沁一等台吉毕力克图、进宴　　

○以左副都御史金玺、为偏沅巡抚。　　

○调浙江温州总兵官张玉麒、为福建台湾总兵官。　　

○湖广总督李辉祖疏报、湖南界连黔粤、苗猺杂处、本年七月十五日、贼首黄明、率党吴旦先等百余人、突至靖州城外、执旗放枪、暗伤把总李成功等。靖五协副将杨雄追击、贼众旋溃。又湖南茶陵州、与酃县万阳山连界、本年七月二十四日、有万阳山贼首陈丹书、率众拥入州城。署州事永州府同知史在矿等、被伤劫印。得上□日、贼徒倡乱、伤官劫印、该管文武各官、著严加察议具奏。并敕湖广、贵州、广西等、三省督抚提镇、速行巢□刀灭、务尽根株、毋致滋蔓。仍严束弁兵、不得借端扰害良民　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百八十九


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十　　

康熙三十七年。戊寅。九月。壬申朔上驻跸克尔苏地方。　　

○上临科尔沁和硕达尔汉巴图尔亲王满朱习礼墓。奠酒。　　

○科尔沁和硕额驸般迪来朝。　　

○癸酉。上驻跸恩都尔拜地方　　

○科尔沁多罗郡王代布等、进宴。　　

○甲戌。上驻跸科尔沁和硕纯禧公主之第。　　

○和硕纯禧公主和硕额驸般迪、进宴。　　

○丙子。上临科尔沁端贞长公主墓。奠酒。　　

○丁丑。上驻跸能诺黑席北地方。　　

○赐和硕纯禧公主、和硕额驸般迪、白金彩缎。　　

○戊寅。上驻跸拖尔惠地方。　　

○科尔沁台吉毕礼滚达赖等、进宴。　　

○予故满洲都统觉罗席特库、祭葬如例。　　

○己卯。上驻跸乌楚滚地方。　　

○谕大学士等曰、时届深秋、雨泽沾足、有益农事。朕甚欣悦。　　

○赐来朝翁牛特、敖汉、柰曼、阿禄科尔沁、郭尔罗斯、喀尔喀、科尔沁、喀喇沁、土默特、诸王、贝勒、贝子、公台吉等、白金彩缎有差。　　

○庚辰。上驻跸博多隆地方。　　

○辛巳。上驻跸伊屯昂阿地方。　　

○黑龙江将军萨布素、宁古塔将军沙纳海、来朝。　　

○癸未。上驻跸布尔哈毕喇地方　　

○先是、上遣内阁侍读学士伊道等、赍敕往谕策妄阿喇布坦、至是策妄阿喇布坦、以诺颜格隆、厄尔巴噶卜楚、付伊道等。遣使滚楚克等覆奏。上命议政大臣议奏。寻议、厄鲁特来降之人、原皆噶尔丹属下之人。并非策妄阿喇布坦之人。所奏加眷恤之处、仍无庸议。策妄阿喇布坦、恳切请留吴尔占扎卜、阿巴色棱等人。应停解吴尔占扎卜等、留给策妄阿喇布坦。至钟齐海者、乃叛逆噶尔丹之女也。不许容留于策妄阿喇布坦处。务令解来。又策妄阿喇布坦疏言、第巴凡事越理而行。前经具奏。今仍不改。查第巴钦遵上谕、拟于来年三月、遣发班禅来京。策妄阿喇布坦所奏之处。无庸议。从之。　　

○谕策妄阿喇布坦敕曰、朕抚养亿兆、凡恭顺竭诚者、必厚待加恩。前以吴尔占扎卜、阿巴色棱等辈、皆助噶尔丹之人。恐留于尔地、又复作乱、亦未可定。故命尔解来。今尔疏言、吴尔占扎卜、阿巴色棱等、非臣所应分之人。但臣人力甚少、而哈萨克等人、又皆与臣为难。臣得伊等、可以助力据实陈情。朕矜尔谆恳之意、许停解吴尔占扎卜、阿巴色棱矣。至钟齐海、尔疏言于尔为妹、乞皇上垂怜、即以畀臣。但钟齐海、乃噶尔丹亲女、不得与他人为比。此断不许留于尔地、务必差人解来。如此、则许尔照常通使行商。尔若仍不肯解来、尔不得复通使矣。至厄鲁特来降朕者、原皆噶尔丹属下人。噶尔丹违朕之上□日、毒害生灵。朕亲率兵剿灭。其属众有俘获而来者。有陆续归降者。并非尔之人。所奏不准行。又尔疏言、第巴自臣前次奏后、闻其凡事背理而行。中国亦常洞鉴之矣。朕已严敕第巴、使遣班禅。第巴钦遵朕上□日奏覆、于来年三月、遣班禅来。尔之所奏、朕已知之。特谕　　

○叙进剿噶尔丹功。授正白旗防御莫尔浑等十六员、世职有差。　　

○升宗人府府丞梅鋗、为都察院左副都御史。　　

○设直隶永定河南岸北岸分司各一员。从直隶巡抚于成龙请也。　　

○甲申。遣官祭历代帝王。　　

○遣官祭城隍之神。　　

○上驻跸伊尔门毕喇地方。　　

○乙酉。上驻跸乌云海阑地方。　　

○丙戌。上驻跸木舒地方。　　

○丁亥。上驻跸奇塔木毕喇地方。　　

○戊子。上驻跸法塔哈鄂佛罗地方。　　

○己丑。遣大学士伊桑阿、祭松花江之神。　　

○庚寅。以故二等阿思哈尼哈番席达子多勒济袭职。　　

○工部议覆、浙江巡抚张勄疏言、本年七月十三十四两日、飓风大作。海潮越堤而入。冲决海宁县塘一千六百余丈、海盐县塘三百余丈。应行令该抚作速修筑。从之　　

○壬辰。上驻跸穆赫林鄂莫地方　　

○癸巳。上驻跸扎星阿地方。　　

○赐黑龙江将军萨布素、宁古塔将军沙纳海、白金彩缎有差。　　

○甲午。上驻跸塔库翁鄂洛地方。　　

○乙未。上驻跸捕塔海噶山。　　

○湖广总督李辉祖疏报、茶陵州叛贼陈丹书等、于本年八月初六日、被官兵击败。逃奔安仁县。至衡州府城外、放火攻门。被衡州协官兵、追杀至常宁县城。擒获贼首陈丹书等。下部知之。　　

○丙申。升安徽按察使张霖、为福建布政使司布政使。　　

○丁酉。上驻跸吉林乌喇地方。　　

○戊戌。孝慈高皇后忌辰。遣官祭福陵。　　

○兵部议覆、直隶巡抚于成龙疏言、固关经制兵丁、原设有七百余名。因历年裁汰抽调、仅存马步兵丁二百零七名。除分防各关口、止留马兵三十七名、步兵七十三名。汛广兵单、不足以资防御。今既添设参将、自应酌增弁兵。请将王家坪裁存马兵九十名、照数拨给固关。添设千总一员、把总一员、管辖应如所请。从之。　　

○升太仆寺卿励杜讷、为宗人府府丞。　　

○己亥。谕大学士等、黑龙江将军萨布素授任以来、为国效力、训练士卒、平定鄂罗斯、勤劳可嘉。著给一等阿达哈哈番、令其世袭。喀特胡、初授黑龙江副都统时、协助萨布素抚绥安辑。及有事于鄂罗斯、又复效力。著给世袭拜他喇布勒哈番。吉林乌喇地方、其先告讦事务甚多。自沙纳海为将军、详加劝导、深得官军之心。其以朕亲御蟒袍缨帽、赐萨布素、喀特胡、沙纳海、尔等可于众前谕之。　　

○庚子。谕大学士等、朕亲临乌喇著将应正法罪犯、今年停决。其缓决者、仍监候。可矜者、即行完结。尔等与将军沙纳海、会同查明具奏。至盛京时、亦照此谕行。此后有犯者、不准宽免。　　

○辛丑。上驻跸黑图毕尔汉地方。　　

冬。十月。壬寅朔。享太庙。遣领侍卫内大臣公坡尔盆行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○颁康熙三十八年时宪历　　

○上驻跸库勒讷毕喇地方。　　

○癸卯。上行围。射殪二虎。其一虎卧于山下、惊鸟枪声而起。上隔涧发矢、穿其胁。虎应弦倒毙。新满洲等俱大骇、奏曰、从未闻隔涧望影、能射倒猛虎者也。是日、驻跸奇尔赛毕喇地方。　　

○甲辰。皇太后圣寿节。上率扈从王以下、文武大臣、侍卫等、诣皇太后行宫前行礼。遵懿上□日、停止筵宴。　　

○敕封皇太后驻跸之山为寿山。　　

○上驻跸布尔喀毕喇地方。　　

○乙巳。上行围。射殪一虎一豹。是日、驻跸海澜毕喇地方。　　

○先是、上亲征朔漠、荡平厄鲁特噶尔丹。诸王大臣等请立碑太学、以垂万世。至是、御制碑文曰、惟天尽所覆、海内外日月所出入之区、悉以畀予一人。自践阼迄今蚤夜殚思、休养生息冀臻熙皞、以克副维皇大德好生之意。庶几疆域无事、得以偃兵息民。迺厄鲁特噶尔丹、阻险北陲、困此一方人。既荼毒塞外、輙狡焉肆其凶逆犯我边鄙虐我臣服、人用弗宁。夫荡寇所以息民。攘外所以安内。边寇不除、则吾民不安。此神人所共愤。天讨所必加。岂惮一人之劳、弗贻天下之逸。于是断自朕心、躬临朔漠。欲使悔而革心、故每许以不杀。彼怙终不悛。我师三出绝塞、朕皆亲御以行。深入不毛、屡涉寒暑。劳苦艰难、与偏禆士卒共之。迨彼狂授首、胁从归诚。荒裔之长、来享阙下。西北万里、灌燧销锋。中外乂谧。惟朕不得已用兵以安民、既告厥成事。乃蠲释眚灾、洁事禋望、为亿兆期昇平之福。而廷臣请纪功太学、垂示来兹。朕劳心于邦本、尝欲以文德化成天下。顾兹武略、廷臣佥谓所以建威消萌、宜昭斯绩于有永也。朕不获辞。考之礼、王制有曰、天子将出征、受成于学、出征执有罪、反释奠于学、以讯馘告。而泮宫之诗、亦曰、矫矫虎臣、在泮献馘。又礼、王师大献、则奏凯乐、大司乐掌其事。则是古者文事武事为一。折冲之用、具在樽俎之间。故受成献馘、一归于学。此文武之盛制也。朕向意于三代。故斯举也、出则告于神祗、归而遣祀阙里。兹允廷臣之请、犹礼先师以告克之遗意、而于六经之指、为相符合也。爰取思乐。泮水之义、为诗以铭之、以见取乱侮亡之师、在朕有不得已而用之之实、或者不戾于古帝王伐罪安民之意云尔。铭曰、巍巍先圣、万世之师。敬信爱人、治平所基。煌煌圣言、文武道一。礼乐征伐、自天子出。朕临域中、逾兹三纪。尝见羹墙、寤寐永矢。下念民瘼、上承帝谓。四海无外、尽隶侯尉。维彼凶丑、渎乱典常。既梗声教、遂窥我疆。譬之于农、患在螟螣。秉畀不施、将害稼穑。度彼游魂、险远是怙。震以德威、可往而取。朕志先定、龟筮其依。属车万乘、建以龙旂。祝融骖鸾、风伯戒途。宜旸而旸、利我樵苏。大野水涸、川渎效灵。泉忽自涌、其甘如酉

