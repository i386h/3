<!-- { "loadSidebar": true } -->
○上御乾清门。召大学士九卿等、入奏河工事宜。工部尚书李天馥奏曰、臣等遵上□日、问靳辅、于成龙、皆坚执前说、与昨日所奏无异。臣等公同酌议、下河当开。重堤宜停止修筑。上谕九卿曰、靳辅举行屯田之事、因取民余田、小民实皆嗟怨。此在靳辅、当亦无可置辨。靳辅奏曰、向者河道大坏、处处冲决、民田尽被水淹。臣任总河、将决口堵闭、两旁筑堤、仰赖皇上如天之福、比年以来、河流故道、无有冲决之患、是以数年水淹之田、尽皆涸出、臣意将民间原纳租税之额田、给与本主、而以余出之田、作为屯田、抵补河工所用钱粮、因属吏奉行不善、民怨是实。此处臣无可辨、惟候处分。上问靳辅曰、海口淤塞、起于何年。靳辅奏曰、据土人云、从明代隆庆年淤塞、至今每海潮来一次、即增一叶厚之沙、故渐致壅塞。上曰、尔云海潮每至、即增一叶厚之沙、此言甚属虚妄。凡河内遇海潮来时、水壅逆流、及潮退、则壅积之水、其流甚疾、即微有停蓄之物、亦顺流刷去、尚何有沙之存积耶。大抵所开河道、久历年所、两岸堤工、为雨水倾塌、则河底渐淤、势所必至。即如近水地亩、或以倾塌成河、河内或沙滩成地、岂因海潮灌注而然。据尔言开浚海口、海水必将倒入、将来海口一开、便有明验。朕记尔今日之言、留为后日之据。又问于成龙曰、减水坝可塞乎。塞减水坝以开海口、河堤可不冲决乎。于成龙奏曰、不能保其不决。臣于上河、实未明晓、焉敢妄对。上又问于成龙曰、尔曾言崔维雅治河之论可行、果可行乎。于成龙奏曰、崔维雅之论可行、但闻人言如此、臣实未甚明晓。上谕九卿曰、朕于河务、留心甚久。崔维雅治河书、亦曾细阅。其势必不能行。即彼所云、自萧家渡直开至清口、日用夫七万、期于五旬告成。朕思夫役、安得如许之多、即夫役可得、而饮食柴薪之类、从何运济。凡立说贵乎持平、要在当理。于成龙谓崔维雅治河之说可行、则于理难通、朕未之信也。又谕九卿曰、屯田害民、朕已洞悉。各省民田、未有不溢于纳粮之额数。若以余田作屯、按亩定额、岂不大扰民乎。屯田不行、无可复议。至下河作何开浚、重堤应否停筑、尔等公同详酌确议具奏。上顾大学士伊桑阿等曰、于成龙亦未洞悉河务。朕以伊为直隶巡抚颇优、故未深难耳。总之有治人、无治法、只在实心任事。若徒以口舌争、亦何济乎　　

○癸未。上诣皇太后宫、问安　　

○甲申。以光禄寺卿伊图、为甘肃巡抚　　

○乙酉。九卿等遵上□日会议、下河海口宜开。高家堰重堤宜停筑。各减水坝、俟海口开通之后、酌议紧要者留之、不紧要者塞之。至靳辅等、应行议处之事、俟孙在丰、慕天颜到京时、问明再议。上曰、不必等候。董讷、慕天颜、孙在丰等、身为大臣、凡有所见、即当奏明。乃事前并未题参、于他人参奏之后、始行具陈。且今日之言如此、明日又复如彼、全无定见、可谓大臣乎。今下河海口、应行挑浚。其各闸坝、俟海口挑成、或留或塞、再行定夺　　

○刑部等衙门议覆、直隶巡抚于成龙、原任山西巡抚马齐、原任左副都御史开音布、奉差湖广、审湖北巡抚张汧、借称前任闽省藩库亏空帑银、勒索属员胡戴仁等、出银抵补。又派收盐商之银、共九万余两入已。上荆南道祖泽深、勒索民人李二杨等银、共八百余两入已。总督徐国相、与张汧同城、失察。差往湖广侍郎塞楞额、审事不实。请一并交部议处。查侍郎塞楞额、差审巡抚张汧、徇情失实。又回奏欺罔。应论斩、监候。张汧、祖泽深、藐法受贿。应论绞、监候。湖广总督徐国相、与张汧同城、不行参奏、明系徇庇。应革职。布政使胡戴仁、按察使丁炜、应降二级调用。又查从前保举张汧之人、有大学士梁清标、尚书熊一潇、保举张汧为布政使。户部侍郎王遵训、内阁学士卢琦、大理寺寺丞任辰旦、保举张汧为巡抚。俱应革职。上曰、塞楞额回奏时、原有审事不实、甘受诛戮之言。张汧、祖泽深、皆系贪官。著依议完结。至保举张汧之官、俱议革职、似无分别。张汧事犯于巡抚任内、其保举为巡抚者、俱著革职。其保举为布政使者、著从宽免革职。降三级留任。徐国相、著革职。胡戴仁等、著降二级调用　　

○谕吏部、总河靳辅、总漕慕天颜、侍郎孙在丰、互相讦参靳辅、慕天颜、不便留任。孙在丰、亦不便修河。伊等员缺、应速行更换差遣　　

○升骁骑参领睦成额、为正黄旗汉军副都统　　

○丙戌。升工部郎中萨穆哈、为内阁学士兼礼部侍郎　　

○调真定总兵官赵弘灿、为黄岩总兵官　　

○以翰林院侍讲学士达苏喀、侍读思格色、充日讲起居注官　　

○丁亥。上诣大行太皇太后梓宫前。上食。举哀　　

○戊子。谕大学士等曰、盛京、宁古塔、沿途驿站、往来官员、多索车马、鞭挞驿站人役、所在多有。嗣后如此苦累驿站者、管理驿站官、即行报部。驿站官瞻徇情面不报、事发、并驿站官治罪。其下兵部、令定例议奏　　

○己丑。封多罗贝勒昌阿岱孙星海、为镇国公　　

○调福建浙江总督王新命、为河道总督　　

○命户部左侍郎开音布、督理下河　　

○庚寅。上诣皇太后宫、问安　　

○户部议覆、漕运总督慕天颜、疏请蠲江南江西历年带徵漕项银米、毋庸议。得上□日、康熙十七年以前所欠漕项银米、著尽行蠲免　　

○以阿禄科尔沁缘事革退多罗郡王色楞子楚依、为多罗贝勒　　

○升贵州巡抚马世济、为漕运总督　　

○以一等侍卫黄海、为镶黄旗满洲副都统　　

○户部议覆、原任户部尚书佛伦疏言、河工屯田累民、业蒙皇上洞悉、永行停止、请敕该督抚逐一清查、有丈出民间之田、悉令给还原主。其暂设屯田同知县丞等官、应行裁汰、使赴部候补。应如所请。从之　　

○辛卯。万寿节。停止朝贺筵宴　　

○遣官祭福陵、昭陵、孝陵、仁孝皇后、孝昭皇后陵　　

○遣官祭真武、东岳、城隍之神　　

○裁湖广总督缺　　

○升左佥都御史郭琇、为太常寺卿　　

○癸巳。上诣大行太皇太后梓宫前。上食。举哀　　

○裁直隶真定总兵官缺　　

○甲午。议政王大臣等、议覆左都御史马齐疏言、差往鄂罗斯大臣、请不分满汉、一体差遣。应如所请。上曰、此所议甚是。著九卿选举应遣者奏闻　　

○升侍讲学士彭孙遹、为内阁学士兼礼部侍郎　　

○乙未。升左副都御史徐诰武、为户部右侍郎　　

○丙申。谕内阁、今时略旱矣。而钦天监奏四月朔日食。凡应行应革之事、其令九卿、詹事、掌印不掌印科道官、集议以闻　　

○升江西巡抚王骘为福建浙江总督　　

○以科尔沁故和硕卓礼克图亲王杜尔巴之子巴特麻、袭爵　　

○丁酉。九卿等议覆河工一案、将总河靳辅、拟革职。其奉差阅河之尚书佛伦、熊一潇、给事中达奇纳、赵吉士、督理下河之侍郎孙在丰、会勘河工之总督董讷、总漕慕天颜、俱拟革职。幕宾陈璜、革去职衔、拟杖流。上谕大学士等曰、凡为臣者、怀挟私意、互相陷害、自古有之、不但汉官蹈此习俗、虽满洲亦然、尔等宜竭诚秉公、变此习俗、以尽臣职。此案、著将靳辅革职。佛伦任工部时、极其勤劳、凡奉差遣、亦能胜任、但议此事、舛错殊甚、著留其佐领、以原品随旗行走。董讷、孙在丰、在翰林时颇优、从宽免革职、降五级、仍以翰林官用。熊一潇、极其庸劣。慕天颜、居官不善。俱著革职。赵吉士、行止不端。亦著革职。达奇纳、著降五级、随旗行走。陈璜、著革去职衔、解京监候　　

○以故一等阿思哈尼哈番宝珠嗣子保同、袭职　　

○升吏部郎中迈涂、为光禄寺卿　　

○升江西驿盐道线一信、为湖北按察使司按察使　　

○戊戌。上诣大行太皇太后梓宫前。行三月致祭礼　　

○己亥。增差督捕理事官张鹏翮、兵科给事中陈世安、往鄂罗斯会议　　

○策试天下贡士范光阳等、于太和门前。制曰、朕惟自古帝王、膺图御宇、惠育黎元、必吏治澄清、而后民生安遂、用致运际郅隆、天人交应、理数符会、毕协休徵、至于海隅日出、罔不率俾、乐利阜成、弥宇宙焉。朕荷天眷命、缵嗣丕基、夙夜孜孜、勤求治理。每念民生之休戚、由于吏治之贪廉。激扬之典数举、其清操卓越者、时行拔擢、凡司民牧、其果蒸蒸丕变与。夫兴事省成、因名责实。课吏之良规也。请托之习未除、则情面难破。喜怒之私未化、则毁誉易徇。何以使殿最惟明、黜陟允当与。抑正已率属、大法则小廉也。崇奖洁清、以风厉有位、尚有可讲求者与。道之大原出于天、而弘之者人、物必有理、而理以数显、数以理神、天人相与之际、穷理极数、厥有奥上□日、可得而详之与。善言天者、必有验于人、极先天之数、而尽天地万物之变化、该帝王圣贤之事业、殊途一致、其上□日安在。古昔盛时、声教遐讫、重译来宾、献琛贡赆、贸迁利用、实裨民生。迩者鲸鲵静息、海波不扬、梯航所至、商贩通行、远致外方物产、以阜吾民、其间果有利而无弊、可悉指与。夫兴利必要其成。立法务规其久。何以区画尽善、万世利赖、可永行与。尔多士究心经术经济、其于官方廉善、理数精微、柔远裕民之道、蓄之有素矣。其各抒所见、详著于篇、朕将亲览焉　　

○庚子。上谕、从前诣两宫请安、皆于起居注记档。今诣宁寿宫请安、朕因不忍过慈宁宫、故从启祥门行走。但此系宫禁之地、外官无由得知。此后每次请安、著令太监传谕敦住、仍令起居注官记载。其不忍由隆宗门行走之故、亦令谕侍郎库勒纳知之　　

○吏部议覆、理藩院郎中员缺、旧例将本衙门员外郎咨送题补、与各部院事例不一。嗣后应停其咨送、与各部衙门蒙古员外郎、内阁蒙古侍读、论俸升补。其理藩院员外、亦照各部员外、一体论俸升转。从之　　

○辛丑。上诣皇太后宫、问安　　

○上御乾清宫。读卷官大学士伊桑阿等、选择殿试贡士策十卷、依例进呈。上以次披阅。改拟第二名沈廷文、为第一名。第五名查嗣韩、为第二名。第四名张豫章、为第三名。又以凌绍雯试策、兼译国书、准附二甲。谕大学士等曰、榜发之后、尔等将各试卷、一并缴入。朕万几之暇、尚欲一一省览　　

○壬寅。上诣皇太后宫、问安　　

○传胪。赐殿试贡士沈廷文等一百四十六人、进士及第出身有差　　

○升宗人府府丞李廷松、为都察院左副都御史　　

○调江宁巡抚田雯、为贵州巡抚　　

○升直隶巡道胡献徵、为湖北布政使司布政使　　

