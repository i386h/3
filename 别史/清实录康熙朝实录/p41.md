<!-- { "loadSidebar": true } -->
○钦天监监正杨光先疏言、今候气之法、久失其传、十二月中气不应。乞准臣延访博学有心计之人、与之制器测候。并敕礼部、采取宜阳金门山竹管、上党羊头山秬黍、河内葭莩备用。从之　　

○戊午。祭大社大稷。上亲诣行礼　　

○遣官祭先农之神　　

○己未。太皇太后圣寿圣。遵懿上□日、免行礼　　

○辛酉。免湖南零陵等四县、康熙四年分旱灾额赋有差　　

○升参领刘光、为镶红旗汉军副都统　　

○壬戌。孝康皇后三周忌辰。遣官祭孝陵　　

○甲子。上诣太皇太后宫、问安　　

○乙丑。吏部议覆、广西巡抚金光祖疏言、庆远知府李学礼、父母就养任所、相继病故、自请扶榇归旗、照汉官例守制二十七月。查定例、汉军文官外任者、父母在京物故、准回旗守制六月。其卒于任所者、守制一月、即起视事。李学礼所请、应不允行。得上□日、汉军官员父母至任所物故者、如不允离任守制、则返榇无期、难以寄厝外省。李学礼著离任守制。以后汉军、俱照此例行。且孝道至重、三年之丧、内外臣民共之。独将满洲汉军官、限以月日者、特因任内职事、不宜迟误、故定此制、原未禁其在家守制三年也。旧典具在。尔部何不明晰言之　　

○丙寅。春分。朝日于东郊。上亲诣行礼　　

○己巳。户部题、署通仓监督傅魁署京仓左右监督莽隹等、咸称受代日浅、前任监督、及仓役、见在羁部候讯、米数尚未交明。应将俸饷米石、暂停支领、俟原管各官事毕之日、核明再支。得上□日、官俸兵米、定限二月内支给。若俟原管各官事毕、为日迟久、迨至雨水、难以运致。今著及时支给。仍令仓场侍郎、一同亲阅　　

○庚午。上诣太皇太后皇太后宫、问安　　

○癸酉。命阿库里尼满等处居住阿思虎利等六姓进贡貂皮、如满朱纳例、就近在宁古塔收纳　　

○丙子。改授海上投诚左都督郑世袭、为精奇尼哈番。游击傅鼎、为阿达哈哈番、并给全俸　　

○丁丑。予故三等精奇尼哈番曹熙麟、祭葬如例　　

○戊寅。上诣太皇太后宫、问安　　

○己卯。礼部题、今岁安南国黎维禧、例当进贡。所受伪永历敕印、屡谕缴送、迟久未至、始称无缴送之例、今复欲委官临关、当面销毁、殊非尊奉天朝之礼。请敕广西督抚、移文再行晓谕、速将伪敕印送京。准其入贡。否则绝其来使。从之　　

○礼部又题、故广东廉州总兵官李永盛、在任时、有降级戴罪图功之处、其祭葬锡谥、应行请上□日。得上□日、著给予全葬、余俱停止　　

○直隶提督刘良佐、以年老乞休。允之　　

○庚辰。以平广东碣石卫逆贼苏利功、增给平南王尚可喜俸银一千两　　

○升正蓝旗副都统济世、为满洲都统　　

○刑部尚书龚鼎孳、请假葬亲。允之　　

○予故少保兼太子太保福建总督兵部尚书李率泰、祭葬、谥忠襄　　

○理藩院题、请差往科尔沁、乌朱穆秦等四十七旗会盟大臣。得上□日、著尚书喀兰图、侍郎绰克托、前往三月。辛巳朔。清明节。遣官祭　　

永陵、福陵、昭陵、孝陵　　

○遣官祭历代帝王　　

○壬午。上诣太皇太后皇太后宫、问安　　

○丁亥。赠四川江安县知县刘泽厚、四川按察使司佥事、荫一子入监读书。以土贼吴天民突犯县城时、刘泽厚奋身捍御、一家殉难也　　

○戊子。予故一等阿思哈尼哈番席特库、祭葬如例　　

○辛卯。予故原任户部尚书太子太保觉罗郎逑、祭葬如例　　

○壬辰。以原任福建副都统胡拜、为直隶提督　　

○予故辅国公玽色、祭葬、立碑如例　　

○甲午。上诣太皇太后皇太后宫、问安　　

○丙申。以原任广东总督卢崇峻、为河道总督　　

○丁酉。礼部议覆、安徽巡抚张朝珍疏言、绩溪县曹明登妻胡嘉芝、未婚从死、应请特加旌表、以励风化。得上□日、胡氏合卺未成、一闻夫死、几欲自尽、径往夫家成服立嗣、不食数日而死。与已娶死节妇人不同、著地方官建坊旌表　　

○戊戌。万寿节。上诣太皇太后皇太后宫、行礼毕。御殿。王以下文武各官、上表庆贺。照例筵宴　　

○遣官祭福陵、昭陵、孝陵　　

○遣官祭真武、东岳、城隍之神　　

○己亥。予故原任江南江西总督兼兵部尚书马鸣佩、祭葬如例　　

○辛丑。都统固山贝子温齐等、查勘各旗沙压水淹、不堪耕种之地、内镶黄旗地尤不堪、其余各旗、有一半可耕者、亦间有过半不堪、与全不堪者、分别具疏覆奏。辅臣等称上□日。太祖太宗时。原将八旗分左右翼、庄田房屋、俱从头挨次分给。后因睿亲王到京、欲住永平府、留剩周围地土未圈、且欲令伊本旗切近、故将镶黄旗应住地方、与正白旗、而给镶黄旗于右翼之末。今各旗以地土不堪具控、据都统等踏勘回奏、镶黄旗不堪尤甚、如换给地亩、别旗分已立界截圈、不便更易。惟永平府周围地亩、未经圈出、应令镶黄旗移住。且世祖章皇帝上□日亦云、凡事俱遵太祖太宗例行。今思庄田房屋、应照翼给与。将镶黄旗移于左翼。仍从头挨次拨给。至各旗不堪地亩、作何分别、圈占之地、作何补还、镶黄旗移出旧地、作何料理、著户部一并酌议　　

○癸卯。上诣太皇太后宫、问安　　

○丙午。喀尔喀台吉滚布什希等、率领四部落、共五百九十人来归。命隶察哈尔和硕亲王额驸阿布柰旗下　　

○己酉。命河南守道、自汝州移驻河南府城　　

○河南道御史施维翰疏言、钱粮考成、责在州县。近闻各省、多委府佐协徵。或驻郡城、或临外邑、差票拘提、与州县一同行事。所莅地方、铺设公署、备办供给、不免扰民。更有不肖者、生事需索、重加火耗。又或指称公费、计里坐派、纵容胥役、横肆诛求。其弊难以枚举。请嗣后各省钱粮、专责州县、如有逋欠、即照例参处。不许委官协催。庶职掌可专、扰害可杜、而民力少宽矣。下部议行　　

○庚戌。山东道御史张登选疏言、朝廷设立驿站、即有经制钱粮、并协济银两、岂容更有私派。乃私派之禁日严、而各州县贪风日盛。以道府受其陋规、不行揭报故也。臣请嗣后如有前弊、处分州县、即当处分道府、如道府已报、而督抚不参、或别经告发、或科道纠参、并督抚从重治罪、庶有司知警、小民不致重困矣。下部知之夏。四月。辛亥朔。享太庙。上亲诣行礼　　

○壬子。上诣太皇太后皇太后宫、问安　　

○癸丑。予故河道总督朱之锡、祭葬如例　　

○丙辰。命云南举行武乡试、照文闱额数、取中二十七名　　

○己未。朝鲜国王李棩、遣陪臣沈益显等、表贺大婚礼成。尊上太皇太后皇太后徽号。并贡方物。宴赉如例　　

○户部议覆八旗圈换地土一事、以两议请上□日。一议、镶黄旗、近圈顺义、密云、怀柔、平谷、四县之地、毋庸拨换外。其在右翼之涿州、雄县、大城、新安、河间、任邱、肃宁、容城等处地、应照旧例、从头挨次拨换。将正白旗通州、三河、迤东大路北边至丰润县地、永平府周围留剩地、拨给镶黄旗。如不敷、将遵化至永平路北夹空民地圈给。其正白旗所撤通州迤东之地、亦应于永平周围地内拨补、不敷、将路北夹空民地、滦州、乐亭县、民地圈给。至二旗包衣佐领下壮丁、应否迁移、伏候上裁。再六旗地亩内、除一半可耕、一半不堪者、不准拨换外。其过半不堪、与全不堪者、应将各旗圈内空地、或退回地亩、酌量拨换、俱俟秋成后、差员丈量分拨。一议、镶黄旗既有顺义等四县地、应将所移涿州壮丁、即于顺义等处民地圈给。其河间等七县所移壮丁、应将正白旗蓟州、遵化州地拨给。不敷、将夹空民地圈给。其通州、三河、玉田、丰润等处地、仍留正白旗。余照前议。奏入、辅臣等称上□日。镶黄旗涿州壮丁、移于顺义等县、依后议。其前议将正白旗通州迤东大路、北边给与镶黄旗、南边留与正白旗之处、俟秋收后、差员将正白旗满洲地、投充人地、皇庄地、丈量明白、取具实数、酌议分拨。余俱俟镶黄旗迁移事竣、具题请上□日　　

○庚申。上诣太皇太后宫、问安　　

○以故一等精奇尼哈番祖泽洪子镶黄旗副都统祖良栋、袭职　　

○吏部左侍郎吴达礼、以病乞休。允之　　

○户部议覆、直隶巡抚王登联疏言、直隶各省徵收关税、条例甚属繁多、请刊刻木榜、＜监-皿立＞立关口、并商贾往来之孔道、遍行晓谕。或例内有加增之数、亦明白注出、以杜吏役滥徵之弊。应如所请。嗣后直隶各省设立关税之处、应多刊木榜、昭示商民、照额徵收。如有不肖官吏、于定额之外、私行滥收者、令该督抚不时查察、据实题参、依律治罪。从之　　

○命嗣后无官职人、恩赏朝衣、永行停止　　

○癸亥。裁云南新化州、归并新平县　　

○以礼科给事中黏本盛、为云南乡试正考官。中书科中书沈一澄、为副考官。户部主事王师夔、为贵州乡试正考官。户部主事张萃、为副考官　　

○丙寅。上诣太皇太后皇太后宫、问安　　

○丁卯。孝端文皇后忌辰。遣官祭昭陵　　

○漕运总督林起龙疏言、国家每年挽运七省漕粮四百万石、以实天庾。近见粮艘北行、阻闸阻浅、处处见告。窃以为欲申速漕之令、宜先清济漕之源。查济宁至临清、四百余里、地势虽系建瓴、而东平济汶之间、有安山、马踏、南旺、蜀山、马场等湖、皆自故明万历年间、筑堤插柳、蓄水济运。又各湖高下相承之地、筑有束湖子堤、名为水柜、以资蓄洩。又东平、汶上、平阴、肥城、宁阳、泰安、莱芜、新泰、滋阳、邹县、曲阜、泗水、济宁、鱼台、滕县、峄县等处、有二百五十余泉、为之接济、具载河防一览。年来近湖泉之地、多被土豪兼并、或阻水渠、而不使之入、或决河岸、而阴使之出、以致湖泉之水、不能济漕而灌田。水柜日减。泉源日塞。止凭一线河流、安得不致浅阻。请敕河道总督、躬亲踏勘、查照河防一览、所载旧迹、诸湖曾否收水。水柜果否成田。柜闸有无堵塞。子堤曾否修筑。斗门是否填闭。堤岸有无废缺。诸泉果否开浚。务期浚泉清湖、深通河道。不惟可济目前之运、更可以裕千百年之利矣。下部议行　　

○戊辰。转吏部右侍郎罗敏、为左侍郎。升内弘文院学士常额、为吏部右侍郎　　

○己巳。裁云南省教职二十一缺。改广西府学训导为教授。罗平、建水、云龙、南安、四州学训导、为学正。禄丰、罗次等十二县学教谕、为训导。通省、共设府卫学教授十八员。州学学正二十三员。县学教谕九员。训导十五员　　

