<!-- { "loadSidebar": true } -->
○甲子差往狭西勘灾内阁学士布喀回奏西安府属咸宁等州县卫、凤翔府属郿县等三县、米价腾贵百姓流移上谕户部、狭西西安、凤翔等处、年岁不登、民艰粒食朕心深切轸念若不大沛恩施无以遍苏疾苦。其被灾各地方、康熙三十一年额徵银米、著通行蠲免。又闻甘肃地方、秋收丰稔米价较平。著该督抚、会同详议、作何购买转输。速行赈济。务使比屋得沾实惠、不致仳离失所、以副朕抚恤灾黎至意　　

○以甘肃巡抚伊图、为总督仓场户部侍郎内阁学士布喀为甘肃巡抚　　

○升镶蓝旗满洲副都统硕鼐为前锋统领　　

○命山西省拨银二十万两、解赴狭西赈济饥民　　

○喀尔喀土谢图汗泽卜尊丹巴胡土克图等、来朝进贡赏赉如例　　

○予故通政使司通政使周之麟、祭葬如例　　

○乙丑上幸畅春园　　

○免狭西宁州镇原县本年分雹灾额赋有差。　　

○戊辰上幸南苑行围　　

○升侍读学士达虎为内阁学士兼礼部侍郎　　

○庚午。转吏部右侍郎布彦图为左侍郎。调兵部左侍郎沙穆哈、为吏部左侍郎管右侍郎事。　　

○升镶白旗蒙古副都统噶尔玛、为护军统领。　　

○辛未。上自南苑、回驻畅春园　　

○兵部议覆、湖广总督丁思孔疏参均房右营守备张明、令兵丁采取薪刍、以致众怨应将守备张明革职。上谕大学士等曰、朕思贫穷武弁、家人必少细小事务差遣兵丁凡以小事控告专管官员、朕从未准行若此端一开兵丁必致相聚。各处控告。汛守空虚。将弁亦难以管辖此本著再议具奏寻议、守备张明降一级留任罚俸一年从之　　

○壬申升翰林院侍讲学士李楠、为内阁学士兼礼部侍郎　　

○免湖广沅州等三州县、本年分水灾额赋有差　　

○免云南昆明等十州县。本年分水灾额赋有差　　

○旌表安徽烈妇濮宗元妻胡氏、拒奸殒命、给银建坊如例　　

○癸酉上自畅春园回宫　　

○二等精奇尼哈畨夏普因老病解退、以其子夏襄元袭替　　

○免直隶霸州等二十四州县、本年分旱灾额赋有差　　

○甲戌。谕礼部、自昔帝王敬天勤政凡遇垂象示警、必实修人事、以答天戒顷钦天监奏、推算日食当在康熙三十一年正月朔日食夫日食为天象之变、且又见于岁首。朕兢惕靡宁、力图修省惟大小诸臣、务精白乃心、各尽职业以称朕钦承昭格至意。其元旦行礼筵宴、俱著停止。　　

○乙亥。升监察御史德珠、为内阁学士兼礼部侍郎　　

○升参领阿兰台、祖良弼俱为狭西西安副都统　　

○丙子转兵部右侍郎朱都纳、为左侍郎升左副都御史恕舒、为兵部右侍郎　　

○丁丑上诣皇太后宫问安　　

○己卯一等阿思哈尼哈畨昂阿木巴因病解退、以其子荷善、袭替　　

○庚辰。调湖广永州总兵官卢崇耀为贵州大定总兵官。升福建台湾副将李日＜火呈＞为湖广永州总兵官　　

十二月。辛巳朔谕大学士等曰、各省挽运京师粮米、除一岁所需、每年存余几何。著查明具奏。又谕曰、治道以爱民为要、而利益民生、务在均沾实惠朕屡蠲免地丁银两思完纳漕粮一项小民良苦亦欲特赐蠲徵此念已久每岁余米若足供一二年之需则漕粮亦可酌量免徵其荆州江宁杭州等大兵驻防处所亦酌量截留以为储备民既现沾实惠或遇水旱之年更有裨益至于运丁赖运资生若停挽运须使运丁不至困穷著一并议奏　　

○升前锋参领龙西库为镶蓝旗满洲副都统　　

○壬午大学士等奏、臣等会同户部确查米数现今仓内储米七百八十万石有奇足供三年给放上曰有米如许朕意将三十一年起运之米于江宁京口、杭州荆州等处酌量截留将三十二年漕运尽行蠲免民生宽裕于国实有裨益其下九卿确议寻九卿议覆京师根本重地漕粮输挽关系国计似难轻议全蠲况五方杂处人烟凑集需用孔多若一年停运米既不能北来百货价值亦将腾贵臣等公议、将漕米照省分府逐年轮免二三年间即可周遍无有不邀圣恩者矣得上□日、朕急思轸恤民生。于都城人民食用之需未曾计及九卿议是。　　

○予故左都督管浙江瑞安营副将事刘顺祭葬如例。　　

○甲申谕户部、朕抚驭区宇三十年以来早夜图维惟以爱育苍生俾咸臻安阜为念比岁各省额徵钱粮业已次第蠲豁。其岁运漕米、向来未经议免朕时切轸怀所有京通各仓米谷、撙节支给数载于兹今观历年储积之粟恰足供用应将起运漕粮逐省蠲免以纾民力除河南省明岁漕粮已颁谕免徵外湖广江西浙江江苏安徽山东应输漕米著自康熙三十一年始以次各蠲免一年至江宁京口杭州荆州大兵驻防地方亦应预行积贮著将康熙三十一年起运三十年漕米各截留十万石存贮仓廒令该地方官敬慎守视以备需用尔部即遵谕行。　　

○升兵部督捕左理事官佛葆为都察院左副都御史。　　

○丙戌。理藩院题、归化城一带地方耕牛八旗内佐领两人、共助一牛。其耒耜等项、俱移文山西巡抚预备上谕曰所用耕牛、不必令其帮助。即于御厂内牛取用。耒耜等项、若令巡抚制备、将仍委之属吏一委属吏、必致累民。其铁器、著支用库银制造、从驿递运送边外木植甚多、其木器即于彼处制用夫农田者、人生之根本。朕凡所至之地先察其土田。边外耕种、必培护谷苗、使高其垄此皆由土性寒而风又凛冽之故不如此、则谷苗不能植立矣内地之田其垄不高各处耕种不同者、皆随其地土之宜也　　

○丁亥上诣皇太后宫、问安　　

○理藩院题覆、达尔河等种地积谷上谕大学士等曰、边外积谷、甚属紧要。达尔河地方、著交与内务府派各庄壮丁耕种。呼儿河地方令五旗王等庄屯人前往耕种其籽粒耒耜耕牛皆令豫备著派谙练农事官员前往监管布种完时酌留耘田之人收获其农夫所食米谷著于古北口所贮米谷计口带去席喇穆伦地方仍照前议令盛京人役前往耕种秋收之时有收获多者该部将监管官员议叙具奏朕观各处地亩肥瘠不同朕巡视南方见彼处稻田岁稔时一亩可收谷三四石近京玉泉山稻田一亩不过一石又见古北口谷田丰收之年、一穗约三千粒口外近边地方丰收之年穗几万粒此皆土脉不同故收获亦异以此观之达尔河等三处垦种所费无几、而所获必多矣。　　

○戊子谕大学士等近因西安等处被灾已令动支正项钱粮二十万两赈济。著户部侍郎阿山内阁学士德珠前往验给务使饥民均沾实惠　　

○下嫁额驸尚之隆和硕和顺公主薨逝遣官致祭　　

○予故西安副都统党务礼祭葬如例　　

○出征厄鲁特参领阿里马创发身故、予祭葬如阵亡例。　　

○己丑。升前锋参领博托和、为镶白旗蒙古副都统　　

○一等阿思哈尼哈畨又一拖沙喇哈畨阿图海因庸懦革职以其子孙保住袭替　　

○以故三等阿思哈尼哈畨巴惜子齐宝袭职　　

○辛卯以翰林院掌院学士傅继祖充经筵讲官　　

○壬辰谕兵部武职官员任寄封疆、关系甚重必得其人、始有裨益朕所简阅素悉之员、俱已次第拔擢今宜选材以备任用尔部行文各将军总督提督巡抚及无提督省、分总兵官于武职官员内副将以下千把总以上有灼见人材勇健、谙练军务整饬营伍爱恤士卒及行间效力曾经立功者不论本省别省现任候补限文到三日内各举所知保奏不必彼此会同其在内八旗汉军官员有人材素优娴于约束堪任要地者亦著都统副都统保奏　　

○癸巳授故奉国将军鄂明子扎克达为奉恩将军　　

○乙未上御太和门视朝文武升转各官谢恩。　　

○上诣皇太后宫、问安。　　

○丁酉。调镶白旗蒙古副都统那秦为满洲副都统汉军副都统苏曷为蒙古副都统　　

○顺天府进春　　

○戊戌。上诣皇太后宫问安　　

○免直隶永清等五十三州县卫本年分旱灾额赋有差　　

○升前锋参领朱车为镶红旗蒙古副都统　　

○予故三等精奇尼哈畨前锋统领班达尔沙祭葬如例。　　

○己亥。上以孝庄文皇后忌辰将届。躬诣暂安奉殿致祭。命皇长子允禔皇三子允祉皇四子胤禛随驾是日启行驻跸夏店　　

○庚子上驻跸蓟州　　

○辛丑上诣暂安奉殿行礼奠酒举哀随诣孝陵行礼奠酒举哀次至仁孝皇后孝昭皇后孝懿皇后陵奠酒举哀毕是日驻跸新城。　　

○癸卯上诣暂安奉殿率诸王大臣等读文致祭是日回銮。驻跸黄崖口。　　

○升参领冯国相为镶白旗汉军副都统。　　

○甲辰上驻跸蓟州。　　

○以故三等精奇尼哈番班达尔沙子巴理密袭职。　　

○乙巳。孝庄文皇后忌辰遣官祭暂安奉殿。　　

○上驻跸夏店。　　

○丙午上回宫诣皇太后宫、问安　　

○己酉。岁暮祫祭太庙遣领侍卫内大臣公舅舅佟国维行礼。　　

○遣官祭永陵福陵昭陵暂安奉殿孝陵仁孝皇后孝昭皇后孝懿皇后陵　　

○遣官祭太岁之神　　

○上诣皇太后宫问安。　　

○庚戌赐朝正外藩敖汉阿禄科尔沁阿霸垓土默特苏尼特、乌朱穆秦喀尔喀科尔沁翁牛特蒿齐忒扎鲁特、四子部落、毛明安、阿霸哈纳巴林喀喇沁、奈曼克西克腾王贝勒、贝子、公台吉及内大臣大学士、上三旗都统、副都统、侍卫等、宴。　　

○旌表八旗、节妇满洲英阿达妻赵氏等二十七人蒙古马新带妻客氏等十五人汉军门有禄妻王氏等十二人各给银建坊如例　　

○是岁。人丁户口二千三十六万三千五百六十八。田地、山荡畦地、五百九十三万二千六百八十四项二十七亩有奇。徵银二千七百三十七万五千一百六十四两有奇。米、豆、麦、六百九十五万二百八十一石有奇。草、二百八万三千四百六十五束茶十五万七千四百五十三引。行盐、四百三十三万五千八百六十引。徵课银二百六十九万七千七百五十一两有奇。铸钱、二万八千九百九十二万一千五十有奇。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十三


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十四　　

康熙三十一年壬申春正月。辛亥朔上诣堂子行礼还宫拜神毕率诸王、贝勒贝子公内大臣大学士侍卫等诣皇太后宫、行礼停止朝贺筵宴　　

○午刻日食。　　

○朝鲜国王李焞遣陪臣闵黯等表贺冬至元旦万寿节及进岁□山戊不□贡礼物。宴赉如例。　　

○壬子。上诣皇太后宫问安。　　

