<!-- { "loadSidebar": true } -->
○辛亥。以山西临晋县历年荒疫。特免康熙五年分额赋。并著地方官作速招徕。开垦荒地　　

○癸丑。上诣太皇太后皇太后宫、问安　　

○左都御史王熙遵上□日条奏、闽广江西湖广等省各官、近或自置货物、售于属下、或巨舸连樯、装载他方市易、行同商贾、不顾官箴。甚者指称藩下、挟势横行、假借营兵、放债取利。请敕部详议、嗣后闽广等省、王公将军、督抚提镇、如有恃势贸易、与人争利者、作何议处治罪。并严指称假借之禁。庶小民得以安生、官方因之整肃。下部议行　　

○丙辰。遣官祭关圣帝君　　

○丁巳。以吏部郎中田本沛、为福建按察使司佥事、提调学政　　

○戊午。予福建海澄公下阵亡守备叶两、祭葬如例　　

○己未。谕吏部等衙门、向来叩阍、自称冤枉、审系虚诬、有治罪之例。其果负屈者、止将叩阍之人伸理。承问官员、无处分定例。嗣后凡叩阍、察明果系冤枉、除本人事情、即与伸理外、承问官员、作何议处、著定例具奏。又州县等官、因钱粮未完处分者、于未离任之先全完、准其开复。今思民间正项钱粮、岂有拖欠、皆由不肖有司、非侵欺、即那移。若仍令在任催完、不过额外加派、百姓愈困。嗣后未离任全完开复之例、永行停止。其所欠钱粮、如旗员、交于该都统。汉人、交于该督抚。令照数追取。亦著定例具奏。寻吏部议覆、嗣后承问各官、将良民审断为逃人者、降一级调用。将奴仆错断为主、及另户之主、断为奴仆者、罚俸一年。凡应革职降级之人、不行议革议降者、亦罚俸一年。凡家产应承受之人、不与承受、错断不应承受之人承受者、罚俸半年。不应革职降级、而错议降革者、亦罚俸半年。凡未经革职之官、即拟杖罪折赎、或遇应降革之人、未叙其功、与不抵纪录、及控告冤枉、又不与准行者、俱问二次应得之罪。又户部议覆、那用钱粮各官、仍照旧例处分。如系侵欺者、限一年追取。限内不能全完、将家产变价入官。从之　　

○广西道御史严曾榘遵上□日条奏、外而督抚、内而六部、皆总司法纪之官。六部居中驭外、其事权尤重。而满汉堂司、不皆公忠体国。凡题覆章奏、定议处分、轻重宽严、未尽允当。曾经奉上□日驳正者、不可胜举。至刑部、为民命攸关。奏谳之章、每奉有所拟太重、所拟尚轻之上□日。即此类推、凡六部议处各案、其事同罚异、引例不当者、不知凡几。至地方生民利病、下部题覆者、动称无庸再议。如此、何以肃清吏治、加惠烝民哉。大抵满汉堂司、官多而意见不一。人杂而贤否不齐。或满司定一稿、而汉司争之。或汉堂创一论、而满堂不合。始也议论参差、继也因循推诿、及限期既迫、反草率具奏。此皆不肯实心任事之故。请严饬部臣、嗣后务须大改积习、励精整肃、严察司属贤否、不时举劾。倘仍前弊、听都察院堂官、及科道、据事摘参、分别议处。得上□日、著通行申饬　　

○庚申。上诣太皇太后宫、问安　　

○荷兰国噶喽吧王油烦吗绥极、差陪臣进贡方物。宴赉如例　　

○辛酉。平西王吴三桂、以目疾求解云贵两省事务。得上□日、王久镇岩疆、总理两省、勋劳茂著、倚毗方殷。览奏、知两目昏瞀、精力日销、皆因事繁过瘁、深轸朕怀。云贵两省事务、应作何管理、著该部议奏　　

○壬戌。免狭西吴堡县、本年分雹灾额赋十之三　　

○丁卯上诣太皇太后皇太后宫、问安　　

○喀尔喀昆都仑拖音台吉、遣使进九白年贡。宴赉如例　　

○己巳。吏部议覆、福建道御史李棠条奏、例监考补中书、三年后即升部属、进士举人、乃迟至十年之久、始得官职。嗣后例监考授中书之例、请停止、将进士举人、及在外推知教职、选择补用。查内院中书、有撰文办事责任、机密重地、例监补授、似属太优。应行停止。将各科进士、照年分前后、一缺五人、咨取考试。得上□日、各科进士、不必拘年分前后人数。有愿考者、预行选取。堪用者、遇缺即补　　

○癸酉。吏部遵上□日议覆、平西王吴三桂、以目疾辞云贵两省事务、已奉俞上□日。应将该藩所管各项事务、照各省例、责令该督抚管理。其大小文官、亦照各省例、臣部题授。从之　　

六月。甲戌朔。内弘文院侍读熊赐履遵上□日条奏、窃臣傋员侍从、遇皇上虚已求言、不敢摭拾浮词、以混宸听。谨因圣谕所及而推本言之。伏读诏书曰、今闻直隶各省人民、疾苦困穷、深可悯念。或因官吏朘削、或因法制未便。此真二帝三王之用心也。但国家日言生聚、而凋敝愈甚。日言轸恤、而疮痍不起。日言招集、言蠲免、而流离琐尾之状、不可胜言。溯厥由来、诚有如圣谕所云者。盖小民终岁勤劳、仅给俯仰之资。而夏税秋粮、朝催暮督。私派倍于官征。杂项浮于正额。设一旦水旱频仍、饥馑见告、蠲赋、则吏收其实、而民受其名。赈济、则官增其肥、而民重其瘠。此不独守令之过也、上之有监司、又上之有督抚。有司之职业在地方、上官之激劝在举劾。伏乞皇上将见任督抚、大加甄别。贤能者、加衔久任。贪污不肖者、立赐罢斥、无令久居民上。嗣后督抚缺出、不拘内外臣工、果有端方清正、望重才优者、敕部院大臣、从公保举、授以兹任。其考课也、以民生之苦乐、为守令之贤否、以守令之贪廉、为督抚之优劣、则廉者以劝、贪者以惩、有利必兴、有害必除、而民之不得所者寡矣。此圣谕所已及而臣详切言之者也。虽然、内臣者、外臣之表也。京师者、四方之倡也。本原之地、亦在乎朝廷而已。臣请择其重且大者言之。一曰、政事纷更而法制未定。我国家章程法度、其间有积重难返者、不闻略加整顿、而急功喜事之人、又从而意为更变、但知趋目前尺寸之利以便其私、而不知无穷之弊、已潜倚暗伏于其中、朝举夕罢、以致盈庭聚讼、甲令游移、此时事之最急者也。伏乞皇上敕下。议政王贝勒大臣九卿科道、将国家制度、详慎会议。凡沿革损益、参以古制、酌以时宜、勒成会典、颁示天下。则上有道揆、下有法守、垂裕无疆之业在此矣。一曰、职业隳废而士气日靡。国家之设官也、满汉相制、堂属相维、正欲其同寅协恭、俾责无他卸。近见各衙门大小臣工、大率缄默依阿、绝少实心任事之人。甚至托老成慎重之名、以济尸位素餐之计。树议者谓之疎狂、任事者目为躁竞、廉静者斥为矫情、端方者笑为迂腐、间有修身体道、读书穷理之士、则群指为道学而非笑之、百计诋排、必禁锢其终身而后已。伏乞皇上立振颓风、作养士气、申饬满汉诸臣、虚衷酌理、实意任事、是则曰是、非则曰非、汉官勿以阿附满官为工、堂官勿以偏任司官为计、宰执尽心论思、而不必以唯诺为休容、台谏极力纠绳、而不必以钳结为将顺、则职业修举、官箴整肃矣。一曰、学校废弛而文教日衰。学校为贤才之薮、教化之基、而学术事功之根柢也。今者庠序之教、缺焉不讲、师道不立、经训不明、士子惟揣摩举业、以为弋科名之具、绝不知读书讲学、以求圣贤理道之归。其高明者、又或泛滥百家、沉沦二氏、惑世诬民、莫斯为甚。伏乞皇上隆重师儒、兴起学校、畿辅则责成学院、各省则责成学道、使之统率士子、讲明正学、非六经语孟之书不读、非濂洛关闽之学不讲、敦崇实行、扶持正教、命府州县、择士子中志趋端卓、英俊可造者、各举一二人、贡之国雍、宽其馆舍、厚其廪饩、又于廷臣中、择道高德劭之人、俾司成均、日进诸生而陶淑之、其道必本于人伦、达乎天德、其教自洒扫应对、以至于义精仁熟、渐摩诱掖、循循有序、三载之后、学成材就、司成次其优劣、汇送吏部、量其材之大小、学之浅深、而授之秩。其公卿大夫之子弟、亦如之。至于山林隐逸之士、有经明行修、德业完备者、仍请敕下地方官、悉心咨访。据实奏闻。朝廷优礼延聘、加意褒崇、以为士习人心之劝。则道术以正、学术以明、教化大行、人材日盛、其有补于国家也、宁浅鲜哉。一曰、风俗僭侈而礼制日废。礼者、圣王所以节性防淫、而维系人心者也。臣观今日风俗、奢侈凌越、不可殚述。一裘而费中人之产、一宴而糜终岁之需、舆隶披贵介之衣、倡优拟命妇之饰、此饥之本、寒之源、而盗贼狱讼所由起也。然礼教之行、自贵近始。伏乞皇上躬行节俭、为天下先、自王公以及士庶、凡宫室车马衣服仆从、一切器用之属、俱立定经制。限以成数。颁示天下。俾恪为遵守。不许少有踰越。久之俭德日彰、贪风日息。民俗醇而人心厚、几于淳庞之治不难矣。虽然、皇躬者、又万几所受裁、而万化所从出也。我皇上神明天纵。睿哲性成。今春秋方富、薰陶德性、端在此时。伏乞慎选耆儒硕德、置之左右、优以保衡之任。使之从容闲、讲论道理、启沃宸衷。涵养圣德。又妙选天下英俊、陪侍法从、以傋顾问。毋徒事讲幄虚文。若夫大学衍义一书、叙千圣之心传、傋百王之治统、伏愿皇上朝夕讲贯、证诸六经之文、通诸历代之史、以为敷政出治之本。至于左右近习、必端厥选。内而深宫燕闲、外而大廷广众、微而起居言动、凡所以维持此身者、无所不备、防闲此心者、无所不周、则君志清明、君身强固、坐收体乾行健之成功。是皇上直接二帝三王相传之心法、自有以措斯世斯民于唐虞三代之盛。又何吏治不清、民生不遂之足虑哉。此又圣谕所未及而臣推本言之者也。疏入、报闻　　

○理藩院题、查打虎儿有一千一百余口、未编佐领、应照例酌量编为十一佐领、设头目管辖。从之　　

○戊寅。谕吏部、兵部、前因民间之疾苦、谕大小各官、各陈所见。据各官奏称民间之疾苦、皆由督抚之贪酷。今督抚之任、不论满洲、汉军、汉人、应否拣选贤能、及提督总兵官、亦应否将满洲一并录用。著议政王、贝勒、大臣、九卿、科道、会议具奏　　

○以刑部郎中寿以仁、为云南按察使司佥事、提调学政　　

○己卯。上诣太皇太后皇太后宫、问安　　

○予故原任礼部侍郎兼内国史院学士李奭棠、祭葬如例　　

○顺天府府尹李天浴疏言、徵收钱粮、民不苦于正额之有定、而苦于杂派之无穷。查赋役全书、夏有税、秋有粮、请夏税定于五六两月徵收。秋粮定于九十两月徵收。户部议、恐于军饷有误、应不准行。得上□日、此徵收钱粮、著照李天浴所奏、夏税定于五月六月。秋粮定于九月十月　　

