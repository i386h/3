<!-- { "loadSidebar": true } -->
○上在位六十一年。寿六十有九。上受天明命。作君作师。湛恩浃人心。治化翔域外。至诚无息、等皇古之万八千年。大德曰生、溥仁恩者六十一载。荡荡乎。浩浩乎。功德之隆盛。弥纶蟠际。盖穆清之表、不言而成化。必赖有圣人出焉。为之财成。为之辅相。参三才之极。立万物之命。凡礼乐刑政、纪纲法度、举措协于刚柔。旦明通于穹昊。此圣德之所以合天也。朝廷清明。寰宇熙皞。四时叙。风雨和。泰阶平。景庆见。绵绵翼翼、裕久安长治之基。此圣心之所以弘运也。以言乎文、则经天纬地。麟麟炳炳。奎章宸翰。彪映星云。而逊志敏求、尤寒暑不辍。手定六经。旁通百氏。望杏坛而止辇。跻朱子以升堂。增庠序之额。广春秋之榜。苗猺之秀、亦许操觚。诸贤之裔、胥为博士。宋儒周邵二程张朱、称之曰子而不名。古今崇文治者、斯时称独盛矣。右文之世、或少武功。上智勇天锡。圣武布昭。当三逆蠢动、蹂躏百姓。上从容镇定。简师命将。庙算如神。天戈所指、藁街授首。滇黔楚蜀闽粤之地、生民得安衽席。至于平台湾。定察哈尔部。拔雅克萨城。尽鄂罗斯边界。归我版图。六飞三征朔漠。而噶尔丹顿销余烬。因班禅归诚、而定藏地、安西域之众。制胜方略。皆密承于九重。古未之有也。无思而无不通曰圣人。上于载籍、一经流览、即得其奥上□日。文武章疏陈奏、凡地方利弊、及诸臣隐微心曲、虽千里万里之遥、了若指掌。至于验宿海。识江源。以黄钟辨雷声。以钱影喻蒙气。泰山为长白之分支。瀚海为洪荒之泽国。别方音于地界。占物性于天时。累黍必考纵横。温泉必徵色味。皆皇古制作之所未备。群圣论列之所未详。洪范曰睿作圣、斯诚通乎微而妙应不穷也。知人则哲、古帝为难。上于内外大小臣工、必亲加鉴别。因能授任。简厥修。进厥良。不惟其官、惟其人。或异数甄擢者、非清操苦志、必奇猷殊绩。至若折冲之才。介胄之士。表其寸长。述其劳勚。所司或未尽知也。恭己之容。虽燕闲执□目御、言笑不苟。临黼扆、亲百官、蔼然春和。而衣冠瞻视、尊严肃穆之象、胥凛凛焉。性爱俭素。衣常浣濯。尚方供御、不贵珍异。虽威德所播、共球琛赆、波委云集、重违远人之意、一再寓目而已。御苑宫室、舟航器皿、纯素无藻绘。巡幸所至、不需民间丝粟。其俭以惜物如此。宽大之恩。遍逮臣庶。左右有过、必原其情。新进之士、有未娴奏对者、輙笑而容之。隆冬则流遣宽期。盛暑则囹圄弛禁。谳狱一上、必重加矜恤、以求其生。迟回郑重。每以此意诏勉臣下焉。中和之性。含弘之度。一日万几、纵容就理。不遗纤悉、而处之若无事。未尝有苛刻急迫之色。盖惇大成裕、所以贻万年昇平之景祚也。显谟承烈、恢三朝之弘绪。问寝视膳、备两宫之孝养。佳时圣节、省方避暑、往往于翠辇龙艑之侧、扶掖承欢、称觞介寿、尽诚致爱。他如祷疾视医药。徒步趋山陵。大孝永慕、无踰于此。敬天尊祖。斋明祓濯。郊坛荐琮璧。宗庙奉尊彝。恪勤以将。俨肃进退。敬谨之至。数十年如一日也。任贤不贰。去邪不疑。自王公大臣、下逮黎庶、罔不示之以诚。圣谕十六条、台省箴、训饬士子文、及起居记载、片词数语。皆奉渊衷诚意以出之。四海之内、颂如天。颂如日。若家喻而户晓之也。招携怀远。咸以信孚。如朝鲜、西域、鄂罗斯、喀尔喀、丹济拉等、或攘其外患。或锡之名号。或晓以威福。谕上□日所到、悉欢呼抃舞、委贽恐后、猗欤盛哉。鸿功莫殚。至德难名。集帝王之大成。迈群圣而首出。林林总总。登春台。游化宇。日用饮食而不自知。斯则圣人之大也。然圣人以仁育万物。何尝一日自暇逸哉。未明求衣。中宵警枕。勤仁政也。虚怀纳言。博采众论。广仁心也。好生之德。周于法外。明刑之仁也。祁寒暑雨。深念民隐。爱养之仁也。□山戊不□蠲租数百万。一方水旱、即躬亲步祷。发帑发粟、俾人人得所。恤灾之仁也。治淮黄。筑六坝。修太行堤。障沁河诸水之下流。疏永定子牙两河之潴洩。捍民之患、而仁被于泽国。兵戈偃息。士无疮痍。复遣大吏、周视而锡赉之。恤营伍之苦。而仁及其室家。布帛菽粟。尊礼高年。仙醴修馐。饫彼黄发。斯又养老之仁。传为旷典矣。仁主在上。六十余年。丰功懋德。汪濊如江河。布濩如雨露。士敦诗礼。民安耕凿。萑苻夜息。桁杨书静。行旅歌于涂。商贾嬉于市。即梯山航海。沐日浴月之乡。欣欣蒸蒸。无远弗届。及龙驭升遐。虽幽川邃谷。童叟妇女。莫不悲号奔走。若失怙恃。盖上之至圣至仁。凡含生之类。沦浃肌髓。中心哀慕。靡有止极。诗书史册所纪、上下古今。功德之景烁。历祚之长久。天心之协应。运会之昌隆。至矣哉、洵未有加于此者矣。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三百
