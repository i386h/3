<!-- { "loadSidebar": true } -->
学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十六年。丁卯。夏。四月。戊申朔。享太庙。上亲诣行礼　　

○上诣太皇太后皇太后宫、问安　　

○辛亥。上谕吏部、国家用人、才优者固足任事、然秉姿诚厚者、亦于佐理有裨。比部院中、亦有一二才优之人、所以未即升擢者、因其有才、又能循分、故久任之。朕听政有年、见人或自恃有才、辄专恣行事者、思之可畏。朕意必才德兼优为佳。若止才优于德、终无补于治理耳　　

○癸丑。上幸玉泉山　　

○甲寅。以昭陵总管颁迪、为内务府总管　　

○乙卯。谕大学士等曰、设官分职、原以为民。所在得一良吏、则民遂其生。今观各官、虽有品行清洁者、但畏国法而然。如直隶巡抚于成龙之真实清廉者甚少。观其为人、天性忠直、并无交游、惟知爱民。即伊本旗王等门上、亦不行走。直隶地方百姓旗人、无不感戴称颂。如此好官、若不从优褒奖、何以劝众。可令九卿集议。于成龙前因九卿推荐、朕始擢用。若再有如此好官、不拘大小、亦令九卿保举来奏　　

○又谕大学士等曰、朕出城踏看田苗、甚为亢旱。著传谕礼部、诚敬祈雨　　

○升江宁巡抚赵士麟、为兵部督捕右侍郎　　

○谕工部、四川楠木、多产于崇山悬岩、采取甚难、必致有累土司。且来京甚远、沿途地方、亦恐滋扰。著传谕四川巡抚、免其解送　　

○丙辰。大学士等奏、九卿遵上□日会议、直隶巡抚于成龙、实心任事、并无勉强虚假之处、应赐奖劝。以励官方。其优加宫保之处、出自特恩。至督抚各官内、如云南贵州总督范承勋、山西巡抚马齐、四川巡抚姚缔虞、居官皆优。上曰、范承勋等居官果善。但伊等尚有勉强之意。于成龙、则出自诚心、毫无瞻顾。今人不往来大臣之家、则恐其意有不悦。如于成龙介然自守、无所交游、为大臣者、其奈于成龙何。著加太子少保衔、以为廉能称职者劝　　

○升直隶三屯营副将王化行、为福建台湾总兵官　　

○丁巳。升云南按察使蒋寅、为贵州布政使司布政使　　

○己未。谕大学士等曰、尔等纂修明史、曾参看前明实录否。史事所关甚重、若不参看实录、虚实何由悉知。他书或以文章见长、独修史、宜直书实事、岂可空言文饰乎。如明代纂修元史。限期过迫。以致要务多漏。且议论偏诐、殊乖公正。俟明史修成之日、应将实录并存、令后世有所考据。从来论人甚易、自处则难、若不审己之所行、而徒轻议古人、虽文词可观、亦何足道。朕尝博览群书、于古之圣君哲后、未敢漫加评隲出　　

○予故漕运总督徐旭龄祭葬。又加祭一次。谥清献　　

○旌表直隶烈女曹氏、拒奸殒命、给银建坊如例　　

○庚申。上诣太皇太后皇太后宫、问安　　

○辛酉。以翰林院检讨卢熙、为云南乡试正考官。吏部主事张发辰、为副考官。翰林院检讨金德嘉、为贵州乡试正考官。户部员外郎赵作舟、为副考官　　

○壬戌。上御太和门视朝。文武升转各官谢恩。次喀尔喀进贡使臣等行礼　　

○上诣太皇太后宫、问安　　

○谕刑部、时已入夏、天气亢旸、雨泽尚尔愆期、农事似有可虑。或因刑名案件内、无知罹法、审拟失当情罪不符、致干天和、亦未可定。兹特遣勒德洪、余国柱、达哈他、科尔坤、王日藻、徐廷玺等、会同三法司、将已结重案见在监禁者、逐一详加审鞫。如有罪可矜碍者、即与查明事由、开列具奏。务期情法允协、不致淹滞监毙、以副朕钦恤刑狱、感召休祥之至意　　

○甲子。孝端文皇后忌辰。遣官祭昭陵　　

○丙寅。升鸿胪寺卿田雯、为江苏巡抚。湖南按察使柴望、为广东布政使司布政使　　

○丁卯。上诣太皇太后宫、问安　　

○庚午。以护军参领岳拜、为昭陵总管　　

○谕刑部等衙门、凡各省解送京城、及京师解发各省人犯、有解役中途凌虐、及教唆犯人于沿途抢夺者。甚至有将犯人、拷打致死者。其所犯之罪不致于死、而凌虐拷打以致毙命、殊为可恶。尔部会同督捕衙门、定议条例以闻。寻议覆、凡解部、及递解外省各项犯人、遵恩诏、计程给与口粮。嗣后凡佥差官役、遣有家业正役押解。沿途官员、详查有无解役勒掯拷打之处。如或有之、地方官即将解役惩治。若拷打致死、地方官申报督抚、严审从重治罪。如有解役唆教人犯、通同抢夺者、以光棍例治之。其在中途患病者、原解即报地方官、验明出结。如未取患病印结、途中死者、以死者之多寡名数、分别治罪。永著为例。从之　　

○辛未。裁云南复设左右二卫、及平彝杨林等卫、都司一员、守备八员、千总九员、经历七员、教授一员　　

○壬申。上诣太皇太后皇太后宫、问安　　

○升狭西督粮道许弘勋、为云南按察使司按察使　　

○免直隶文安等四县、康熙二十五年分水灾额赋有差　　

○癸酉。谕大学士等曰、听政之时、科道侍班、言官自恐失仪、心切畏惧、以致条奏者甚少。凡启奏官员、果有失仪、朕自降上□日。或其人自为检举。科道侍班、罢之诚是。且科道官、多起自疎远、进退周旋、未经娴习。朕欲以其建言为要务、虽有小过、朕亦不计也。其宣上□日于九卿詹事科道、此后科道侍班、其已之　　

○甲戌。以翰林院编修顾藻、充日讲起居注官　　

○以兵部左侍郎郭丕、为杭州将军　　

○乙亥。上诣太皇太后皇太后宫、问安　　

○宗人府题、多罗平郡王纳尔都、打死无罪人罗米、又折杨之桂、菩萨保二人手足。应革王爵。监禁。得上□日、纳尔都、著革去王爵。免其监禁　　

○准福建台湾府乡试另编字号、额中一名。从陆路提督张云翼请也　　

○旌表甘肃烈妇、靖远卫陈启尧妻王氏、给银建坊如例　　

○丁丑。上诣太皇太后宫、问安　　

五月。戊寅朔。贵州巡抚马世济陛辞。请训上□日。上曰、汉军多有喜做外官者、不过希有所得耳。在部院衙门、见闻甚近、尚不敢为非。一至远处、即便于行私。今天下虽甚承平、而百姓甚苦。贵州残破地方、其苦尤甚。不但火耗多派于民、即一应供亿、动辄取之于民、其何堪受此重困乎。又云南、贵州、往来差使甚多。近闻驿递中。有应给一马而多至数马者。岂得不为病民　　

○己卯。上诣太皇太后宫、问安　　

○谕大学士等曰、各项采买估计价值、前浮冒欺饰者甚多、是以令其核减。今所减者太过、恐致苦累。可令察访时价、量度估计。又谕曰、凡诸修造工程、其估计在前、今照新例销算。但新定之例、凡物料匠役工价、核减太过、至于苦累、皆未可必。前此修造已完者、其仍照原估计销算。凡各项物料所值之价、俱访时价、量度估计销算　　

○升狭西凉庄道郑端、为湖南按察使司按察使　　

○庚辰。仁孝皇后忌辰。遣官祭陵　　

○上因天旱、颁诏天下。诏曰、朕统御天下、念切民生、夙夜图治、罔敢少懈。迩来岁每不登、民食寡乏。今兹仲夏、久旱多风、农事堪虑。此由布政不均、宽严过当、或土木工兴、或民瘼不达、事机之失、上干天和。阴阳不调、灾孰大焉。朕用是靡宁、减膳撤乐、清理刑狱、求言省过、斋居默祷、虽雨泽薄降、尚未沾足。皆因朕之凉德、不能感天心之仁爱。兹当布德行仁、赦过宥罪、特崇宽大、用广好生。于戏。应天以实、诞施眚灾肆赦之恩。敷政在宽、聿昭嘉与维新之化。布告天下、咸使闻知　　

○诏内恩款。凡十七条　　

○转兵部右侍郎丹岱、为左侍郎。调理藩院右侍郎拉笃祜、为兵部右侍郎。升内阁学士吴拉岱、为理藩院右侍郎　　

○辛巳。旌表江南节妇、江宁县罗氏、长洲县陆氏、赵氏、陆氏、徐氏、吴县周氏、吴氏、申氏、李氏、吴江县施氏、吴氏、昆山县刘氏、朱氏、许氏、崇明县周氏、上海县程氏、余氏、无锡县薛氏、睢宁县房氏等、各给银建坊如例　　

○礼部议覆、广西巡抚王起元疏言、新升广西学道陆祚蕃、由原任登莱道任、赴粤路远。秋闱甚迩、即改□山戊示□作科、亦难遍及。请展乡试期于十月举行。应如所请。从之　　

○甲申。上诣太皇太后皇太后宫、问安　　

○予故杭州军胡图祭葬。谥敏恪　　

○广州副都统巴喀、以年老乞休。允之　　

○旌表江南贞女、长洲县华氏、武进县王氏、烈妇、吴县金氏、上海县范氏、邳州陈氏、烈女、江阴县丁氏等、各给银建坊如例　　

○乙酉。上幸畅春园。是日回宫　　

○戊子。上召尚书陈廷敬、汤斌、侍郎徐乾学、少詹事耿介、侍读学士高士奇、德格勒、侍讲学士孟亮揆、侍讲徐元梦、谕德徐潮、中允徐嘉炎、编修熊赐瓒、励杜讷等、至乾清宫内考试。上阅诸臣试卷毕。谕曰、朕政事之暇、惟好读书。始与熊赐履讲论经史、有疑必问、乐此不疲。继而张英、陈廷敬等、以次进讲、大有裨益。朕从来不轻评论古人。即如明史一书、朕亦不遽加论断。然评论古人犹易。若评论时人更难。如德格勒、每评论时人学问、朕心以为不然、故召尔等面试。妍媸优劣、今已判然。总之人之学问、原有一定分量。真伪易明。若徒肆议论、则不自量矣　　

○己丑。夏至。祭地于方泽。上亲诣行礼　　

○庚寅。上诣太皇太后皇太后宫、问安　　

○遣官祭关圣帝君　　

○辛卯。停止本年秋决　　

○壬辰。建　　

