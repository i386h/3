<!-- { "loadSidebar": true } -->
○甲午。议政大臣等议覆、侍卫色楞密奏、臣近接总督额伦特书信内云、奉上□日差渣布、往察罕丹津处令伊遣人将准噶尔之兵诱来。俟所遣之人回信然后进兵臣愚以为准噶尔残害西藏、彼处人民悬望我师、如望云霓。岂能刻缓况闻准噶尔兵众、散处无纪伊等伎俩、不过暮夜袭营、偷盗马匹而已。臣所统兵丁二千有余、器械坚锐、马肥饷足。今于五月十三日、已至穆鲁斯乌苏地方。值今河水浅涸、策鞭可渡。又探得距此五百里、现有准噶尔之哨兵。正当乘此机会、剿减贼人、收复藏地若复驻留、以俟额伦特兵到、恐需迟时日。口粮告罄、进退两难臣故不能延待、随即陆续进兵。观此所奏甚是应令色楞沿途小心、相机行事再行文额伦特等、亦作速进兵策应。从之。　　

○乙未。升协领邓起章为西安副都统。　　

○兵部议覆、云南贵州总督蒋陈锡疏言、滇省蛮彝、僻居山箐。其中有土酋不法、煽诱相残虽旋令解散、但距武定府之禄劝州甚近、彝性叵测。必须设立一汛、驻守弹压、戢宁内地。请拨武定营马兵三十名、步兵二百二十名、并附近之杉松营兵一百五十名。委守备一员、千把各一员、驻汛防守。庶地方可以永靖。应如所请。从之。　　

○戊戌。以故镇国公额尔图子爱音图、袭爵。　　

○三等精奇尼哈番保寿、因病解退。以其亲弟佛佑、袭替。　　

○升广西按察使孔毓珣、为四川布政使司布政使。　　

○辛丑。兵部议覆、四川巡抚年羹尧奏言、里塘地方、今因拉藏被害、无所统属。臣等飞咨护军统领温普等、速选满汉官兵前赴里塘驻防。请设驿站、以速军机自打箭炉、以至里塘、应添十站。每站设马六匹。照打箭炉养马之例、倍付草料、另拨银两支给。应如所请。从之。　　

○甲辰。吏部题、大学士李光地员缺、请上□日补授。上曰、该部误矣。向来大学士病故、必迟一两旬、然后题补。著过一月、再列名具奏。　　

○户部议覆、山东巡抚李树德疏言、山东邱县、因漳河迁徙、冲决南北罗村等处。被淹地亩二百三十九顷二十四亩有奇。请将银两麦米、准予豁免。应如所请。从之。　　

○丁未。以原任江苏按察使焦映汉、为广西按察使司按察使。　　

○吏部议覆、福建浙江总督觉罗满保疏言、沿海各处口岸各派弁兵防守、拨文官查验。独浙江嘉兴府属乍浦地方、为各处商渔船只聚泊之区虽设有守备、千总、而文职止一巡检、不足以资弹压。请移嘉兴府同知、驻劄乍浦、协同武职盘验船只、严拏奸匪。应如所请。从之。　　

○杭州副都统白道隆、以病乞休。允之。　　

○工部议覆、河道总督赵世显疏言、徐州黄河南岸黄家庄险工、大溜顶冲。遇水暴涨、埽个垫陷。宿迁县黄河南岸蔡家集险工、河流南徙、直射堤根。请各建挑水坝一座以保堤工。高家堰山盱一带石工因上年湖水异涨以致倒卸张裂。请乘时修筑、以卫民生应如所请。得上□日、依议速行。　　

○赐哈密兵丁、衣服四百袭。　　

○阿霸垓辅国公德木楚克来朝　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百七十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十　　

康熙五十七年。戊戌。秋。七月。戊申朔。享太庙。遣都统宗室延信行礼。　　

○庚戌。吏部题、一等阿思哈尼哈番又一拖沙喇哈番佟维藩故。应销去恩诏所得三拖沙喇哈番、余三等阿思哈尼哈番、以其子佟桂、承袭。从之。　　

○工部议覆、河道总督赵世显疏言、臣等遵上□日、察勘沛县历年被水情由。盖山东金乡、鱼台、二县之水、由沛县之昭阳湖、历微山湖、从荆山口、出猫儿窝、流入运河。近因荆山口十字河一带、年久淤垫。兼加雨水渟积。以致低洼田地、被水淹没。应将十字河一带沙淤之处、循旧河形、酌浚深通。俾水畅流下注。不致淹漫民田。又于十字河之上、建筑草坝一座。若遇运河水浅、即令堵塞、俾水全归微山湖、出湖口闸以济漕运。则民田漕运、两有裨益。又询据土人云、沛田叠被水淹、总因东省运河南岸之徐家营房一带、堤工单薄。每遇山水大涨、下注沛湖。请令山东巡抚、将徐家营一带堤工、帮筑宽厚、以利民生。均应如所请。从之。　　

○免江南沛县康熙五十六年分水灾额赋有差。　　

○予故文渊阁大学士兼吏部尚书李光地、祭葬。谥文贞。　　

○壬子。谕大学士等、二阿哥福金、秉资淑孝、赋性宽和。作配二阿哥以来、辛勤历有年所。今忽溘逝。凡在内知其懿范者、无不痛悼。其祭文、该部未敢奏请。今尔等可同翰林院、撰成祭文、交与该部俟秋后致祭。并将祭仪酌行。　　

○甲寅。刑部等衙门题、据署理奉天将军唐保柱疏报、正白旗三太等、控告王秀德等、假造私票、多放人数、偷刨人参一案。供连宁古塔副都统麻漆。请遣大臣前往审理。得上□日、著礼部侍郎罗瞻、工部侍郎王懿去。　　

○陕西平凉府属静宁州等处地震。遣刑部侍郎李华之、副都御史杨柱、前往赈济。　　

○乙卯。翁牛特多罗杜楞郡王和硕额驸苍津、来朝。　　

○丙辰。喀尔喀固山额驸功额拉布坦、来朝。　　

○丁巳。孝懿皇后忌辰。遣官祭陵。　　

○喀尔喀泽卜尊丹巴胡土克图、遣使请安。　　

○己未。兵部等衙门议覆、四川巡抚年羹尧等疏言、喇嘛鄂穆布年扎卜、向住墨里庙。系阿王滚住克之弟子。原任提督岳昇龙剿抚打箭炉之时。阿王滚住克、曾献墨里地方。岳昇龙恐系拉藏所属、未准今拉藏已被准噶尔之兵杀害而鄂穆布年扎卜将所属墨里地方、诚心投顺。应收纳给印于建昌边境地方有益。应如所请。从之。　　

○壬戌。中元节。遣官祭永陵、福陵、昭陵、暂安奉殿、孝陵、孝惠章皇后陵仁孝皇后、孝昭皇后、孝懿皇后陵。　　

○谕大学士等、发往黑龙江三姓地方之人、俱因凶恶发遣。人亦日多。若发在一处、必致生事行凶。此后停其发往著发喀尔喀和卜多乌阑古木地方。彼处水土甚好。著筑城安插。令其开垦耕种。八旗每佐领、派护军、披甲、各一名。于八月内马匹肥壮时前去。驻扎彼处看守。二年一换。其沿途驿站。甚属紧要。每站应预备车辆、毋致犯人劳苦。著交与议政大臣、会同九卿议奏。　　

○总督额伦特疏报、臣先经与侍卫色楞商议。穆鲁斯乌苏、河水方涨、未易过渡。探知多伦鄂罗木地方、有七义河可渡。色楞统兵先去、臣于此间择水草好处、稍息兵马、随后趱行六月十八日、臣统兵自穆鲁斯乌苏起程。至图尔哈图地方驻扎。见河水虽深中流甚缓因制造皮船于三日内、兵马齐渡。至七义河处根寻色楞并无兵马渡河踪迹。路遇运米回子达尔汉白克告云运米未到之先遣人寻向色楞通知其人自七义河过去六日、杳无消息近闻色楞自拜图地方前往等语。但自七义河至拜图山岭险峻无路可通若将兵马。调回、改趋拜图之路、往返须二十余日势难与色楞同路。臣于六月二十四日、自七义河、向库库塞一路进兵沿途整肃行伍远设哨探。若与贼兵相遇、则奋力剿灭若前至、博克沙克地方、遇见色楞之兵、则会同前进报闻。　　

○癸亥。刑部遵上□日、将各部院堂官开列、请派往盛京审理偷刨人参未得之人各案。得上□日、著刑部侍郎周道新、大理寺卿觉罗常泰去。　　

○苏尼特多罗杜楞郡王达理扎卜、辅国公罗雷、吴喇忒辅国公垂扎木素、阿霸哈纳固山贝子班珠尔等、来朝。　　

○甲子。厄鲁特多罗郡王额驸策零旺布、和硕额驸色卜腾等、来朝。　　

○乙丑。户部议覆、福建浙江总督觉罗满保疏言、各省往来台湾船只。经臣题明必令到厦门盘验护送。但查从前自台湾往各省贸易船只俱从外洋直至停泊之处、赴本处海关输税。至于中途经过之所、不便一货两徵。嗣后各省商船遵例来厦就验除收泊厦港贸易者照旧报税。如收泊江南、浙江、各省贸易者、仍听其彼处海关报税。其中途经过之厦门关税、免其增添应如所请。从之。　　

○戊辰。工部议覆、河道总督赵世显疏言、宿迁县黄河北岸叶家庄因大流北徙新增险工请建筑鱼鳞坝三座淮城西门外文渠小石闸因水涨冲裂请将冲裂处筑挑水坝、越坝更于旧闸分水之下、接连添造新石闸一座。均应如所请。从之。　　

○辛未。兵部议覆、四川巡抚年羹尧疏言、河西宣慰司故土官蛇蜡喳吧之土妇工喀病故。并无应袭之人请将蛇蜡喳吧嫡女桑结、承袭应如所请。从之。　　

○扎鲁特镇国公苏里来朝。　　

○旌表山东烈妇孙氏拒奸被杀、给银建坊如例。　　

○癸酉。科尔沁和硕端敏公主来请安。　　

○科尔沁和硕达尔汉亲王额驸罗卜臧滚布来朝。　　

○甲戌谕大学士等、河南南阳总兵官高成标下兵丁、因查拏赌博人等、至知府署内争闹将知府沉渊、擡至教场、看守三日巡抚业已奏闻。御史杨汝榖一闻即行题参。甚是。闻此等人、俱系诡冒营兵。夥同二三百人诈扰百姓不独河南一省。他省俱有之。其行文各省督抚提镇伊等地方有此等并不食粮、诡冒营兵、合夥妄行不法之人、严查据实奏闻。其作何禁约治罪之处著九卿议奏。礼部等衙门议覆、都察院左都御史蔡升元疏言皇上亲阅河堤。指示方略淮黄底定漕运无虞商民永赖至于翠华时巡。察吏治访民俗。咨问必周。刍荛必纳圣德神功洵可为万世法。恭请编纂省方盛典一书。以光至治应如所奏设局纂修。从之。　　

○兵部题、各衙门效力人员至推选时每有弓马生疎、年力衰迈之人请于单月考验弓马观其年貌如有衰老病废不堪者、题明勒令休致。其有军功带伤之员。虽年老、仍行推用。从之。　　

○阿霸垓多罗卓礼克图郡王扎木巴尔扎卜、来朝。　　

○乙亥。奈曼多罗达尔汉王额驸垂忠来朝。八月丁丑朔。遣大学士嵩祝祭先师孔子。　　

○以前锋参领祁尔萨为孝陵总管一等侍卫库尔禅、为陵寝总管　　

○工部议覆江南江西总督长鼐疏言江南地方为江海要区额设大小船只皆为巡江巡海所必需一日不宜空缺。所有各营船只同时设造大修小修亦往往同时无有更替恐误巡防请嗣后各营船只修造届期先修一半。仍留一半在汛巡防以俟续修又修造之时。令布政使确验不许承修官员、克减工料。如所造之船不堪将承修承勘各官、参处赔修。如有捏报当修、冒领工价者。将捏报营官参处。均应如所请。从之。　　

○巴林固山贝子扎什那木塔尔来朝。　　

○戊寅祭大社大稷。遣都统宗室延信行礼。　　

