<!-- { "loadSidebar": true } -->
○谕大学士等曰总河张鹏翮昨日来问以河工形势。河事已大治矣。从前骆马湖口设竹络坝湖水大、则从坝流入黄河。河水大则溢流入坝内今竹络坝、止有湖水畅流黄水并无浸灌则黄河之深通可知初次到江南时船在黄河两岸。人烟树木皆一一在望康熙三十八年则仅见河岸。四十二年则河去岸甚低。是河身日刷深矣自此日深一日岂不大治。闻下河连年皆大熟亦从前所未有也又谕曰、朕不意山东之民遽能如此前者南巡见闾阎失所不堪属目今服饰颜面大异往时闻各官赈养亦善此由承平日久、国帑富饶、故能蠲数年钱粮、遣官赡养赈济耳。凡罹灾荒、倘预行奏报、无不可赈救者。止因山东各官、匿灾不报、故大致饥馑向日陕西饥荒、亦由于匿不报闻。朕曾以地方官匿灾不报之故、询之于民据云民一罹灾朝廷即蠲□山戊不□赋赋一蠲、则火耗无徵。故地方官隐而不报也。自古弊端、匿灾为甚。诚预为奏报、即设法赈济矣。民岂遽至饥馑耶。　　

○辛卯。御舟泊东昌府三里铺。　　

○壬辰。御舟泊荆门闸。　　

○户部议覆、湖广巡抚刘殿衡条奏三款。一、湖北荒地甚多、有情愿开垦者准其开垦。无力者通省文武各官、给与牛种招垦照数议叙。一、堤工冲决修筑照依各堤内所有田粮、按数出夫。不得滥派堤外有田之民。一、遇修筑堤工之时、地方官将堤身所压之田及两边挖土之地、丈明亩数估定价值、补偿本主、另置田产。俱应如所请从之。　　

○予故原任都察院左都御史李楠、祭葬如例　　

○癸巳。遣官祭先农之神。　　

○御舟泊金家口村。　　

○甲午。御舟泊济宁州。　　

○浙江巡抚张泰交疏言、皇上垂念浙省屡沛洪恩、复蠲免康熙四十四年正赋群黎感戴高厚闻皇上阅视南河工程临幸江南。莫不引领望幸两浙上允其请。三月。　　

○乙未朔。遣官祭历代帝王。　　

○御舟泊桥头村。江宁将军鄂罗舜副都统达尔华、鄂克逊、京口将军一等侯马三奇、副都统蔡毓茂赵玥、江南江西总督阿山安徽巡抚刘光美、江苏巡抚宋荦、提督江南学政张廷枢、松江提督张云翼、狼山总兵官刘含高、崇明总兵官穆廷栻、来朝　　

○调镶白旗蒙古副都统吴尔德黑、为正白旗满洲副都统以一等侍卫朱麻喇、为镶白旗蒙古副都统。　　

○丙申。御舟泊赤山　　

○丁酉御舟泊韩庄闸。　　

○戊戌。御舟泊丁庙闸。　　

○己亥。谕山东巡抚赵世显曰、朕为两河告成、特来巡阅。道经山左、见民生自去□山戊不□休养之后、渐有起色。朕心甚慰。夹岸黄童白叟、欢呼载道。感恩叩谢者日有数十万。今仲春之时、麦苗未长、未致妨农。倘回銮之际、正值农忙麦秀、恐妨稼穑。尔即晓谕百姓、概免叩谢。各务农事可也。　　

○庚子。御舟泊牛头湾。　　

○是日、上入江南境。江南绅衿军民、夹道跪迎。奏称。皇上轸念万民罹于水患、屡临河上指示修筑淮黄方略。故能丕告成功、永无冲决之虞。今复谋及万全、务期善后、不惮跋涉之劳、为小民阅视河道。亘古未有。感恩叩谢、欢声雷动。　　

○工部议覆、河道总督张鹏翮疏言、山安黄河北岸三套堤工因大溜逼徙危险已极亟宜建筑越堤以资捍御。应如所请从之。　　

○辛丑。御舟泊众兴集　　

○壬寅。御舟渡黄河泊清江浦　　

○是日、上阅杨家庄等处堤岸闸口　　

○癸卯。上驻跸淮安府城内致仕在籍大学士张英、原任礼部尚书王泽弘原任工部尚书熊一潇、杭州将军宗室诺罗布、副都统阿喇纳胡什布陈廷璋来朝。　　

○赐漕运总督桑额、衣一袭。　　

○甲辰。御舟泊九里村。　　

○予故广东右翼总兵官刘国兴、祭葬如例。　　

○以故湖广东乡安抚司土官覃光祚子覃寿桩、袭职。　　

○乙巳。御舟泊扬州府城北高桥　　

○谕河道总督张鹏翮、河工已经告成善后方略、更为紧要。朕今亲临阅视。修建天妃闸、甚当倘黄水长至五六尺、清水不长势弱、不敌黄黄水自然倒灌亦必至之理岂可因此即谓治河失策乎若遇倒灌即将天妃闸、暂时下板蓄清水全力敌黄不过数日黄水即退遇。粮船过时、即起板开放、若黄水不灌入、不必下板其惠济祠一带虽建有石工、但运河与黄河止隔一线之堤。若黄溜冲刷、石工恐不足恃。著于上下适中之处、相度、形势、修建挑水坝三四处、挑溜开行其王公堤、亦应相度形势、修建挑水坝运河东堤、保守最为紧要、堤岸应行加帮高邮迤南湖河水势相平界首迤南河水高于湖水东西两堤卑薄应加帮修著量建石工。淮安近城堤岸卑薄之处。亦应相度形势、修建石工。黄河南岸堤工关系紧要应加谨修防。至于直隶山东河道、与总河相距甚远。应照河南例各交与该省巡抚就近易于料理。其杨村通判、并无经管之事。应行裁去。尔会同行在九卿、速议以闻。　　

○丙午。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○上驻跸宝塔湾。福建浙江总督金世荣、浙江巡抚张泰交、福建巡抚李斯义、提督浙江学政靳让、浙江提督王世臣、福建水师提督吴英、陆路提督梁鼐、温州总兵官李华、平阳总兵官王应虎、定海总兵官施世骠、黄岩总兵官许国桂、福宁总兵官张玉麒来朝。　　

○丁未。河道总督张鹏翮会同行在九卿遵上□日议覆、淮黄两河形势黄水涨时势必倒灌彼时惟应遵上□日暂下天妃闸板、蓄清水之力以敌黄若黄水不倒灌则不必下板。至粮艘过、即当启板开放其惠济祠一带堤岸淮黄夹流之处、所关甚钜亦当遵上□日、于扼要处、酌量建挑水坝三四处至王公堤亦应建挑水坝保守运河东岸之堤、最属紧要、应遵上□日加帮界首迤南东西两岸之堤、及淮安近城堤岸卑薄处、应建石工者、量建石工。至于直隶山东河道、一应工程事务、照河南例各交与该省巡抚、就近料理。其杨村通判、并无经管事务。应行裁去。从之。　　

○升直隶巡道梁世勋、为山东按察使司按察使　　

○戊申。上驻跸江天寺。　　

○己酉。上登舟启行过丹阳县　　

○庚戌御舟泊浒墅关。　　

○辛亥上驻跸苏州府城内是日、阖郡文武官员、及绅衿军民等夹道跪迎。瞻仰天颜。欢声腾沸　　

○江西巡抚李基和、南昌总兵官高文熠、来朝　　

○壬子万寿节。停止朝贺筵宴　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○遣官祭真武东岳城隍之神　　

○苏州府属万民、以恭逢万寿节、群跪行宫前奏进诸品食物。得上□日、朕因阅视河工。巡访风俗而来。非为诞辰也。且朕来时一切应用之物、俱备自内府。所过地方、秋毫无犯。今尔兆民、中心笃至、朕已知之、即如朕受之矣。尔等可携去。午时上御行宫。召河道总督张鹏翮及河工官员入。谕曰今河工虽已告成、不可不预为修理防护、以图善后之策。朕见淮扬一带堤岸卑薄未甚坚固。倘不加保护以致冲决则淮扬地方百姓何以能堪。尔等宜急筹之。张鹏翮奏曰皇上指示诚然。臣当竭力以图保守上谕曰朕至清口见黄水倒灌因以问尔。赧然不能答反称不曾倒灌此即尔大臣毫不认错处尔居官虽好却为王谦张弼、所欺王谦之劣迹、河官及庶民、尽皆知之。尔独特加信用。李光地居官亦好。但听信杨名时、虚饰道学之言、往往误事且惑于朝琦、诸事听从。人皆称朝琦为小巡抚凡督抚荐人、初荐一二可用者后则不称大约尔等用人皆多偏倚十室之邑必有忠信汉人内有优者、则旗员内亦有优者汉大臣惟知徇庇汉官岂旗员内无一优者乎朕于旗下汉人视同一体善则用之不善则惩之。尔等每有私心、故多徇庇。顷令河工应追钱粮著佟世禄王谦张弼均赔。部议甚明尔又奏请欲免其追赔。开捐纳以补原项。此特因王谦亦在数中故希图脱免赔补耳。明系徇庇尔复何辞。张鹏翮不能对。又谕曰、尔自谓居官清廉一介不取一介不与若谓一介不与尔则有之。一介不取、则未必然。取与不取、惟尔自知之。即司道官之耳目、谁能尽掩。尔乃讲道学之人道学以无私为本内有私、则外行尽属虚饰、曩者直隶年岁少歉原任巡抚沈朝聘曾奏民食粗粝故臣亦食粗粝朕谓沈朝聘曰、尔之食粗粝者不过在百姓面前耳。若在署中岂亦然耶即果食粗粝不能有济民生亦何益哉。往往有人动辄告天自称无私若果无私天自知之何告之有。其告天者即私也朕见尔标下兵丁并无劝赏久疎操演、以致队伍不齐军容不振兵可百年不用、不可一日不备兵既如此、倘至用时何堪驱策与其徒充虚目、糜费钱粮、不如即奏请裁汰、王应统先任利民路参将时、钤束兵丁尚有可观。及补授尔标下副将、习成怠玩后升怀庆总兵官军务遂废弛矣尔之兵丁经年不曾训练、无非为节省计耳然有当节省处亦有不当节省处果当即省者朕亦尝节省至于应蠲应赈及应恩赏之处、朕曾不惜数百万金此天下人所共知也至目下河工不可即谓之成。俟一二年后方知尔须尽心筹画为善。　　

○谕江南江西总督阿山等内廷供奉诸翰林虽皆善书但朕勤心典籍、卷帙繁多见在供奉人员缮写不给。尔等出示传谕、安徽江苏、举贡生监等、有精于书法愿赴内廷抄写者。赴尔等衙门报名。至浙江、亦照此传谕。朕亲加考试。特谕。　　

○赐领侍卫内大臣公福善、宗室鄂飞和硕额驸尚之隆、大学士张玉书、陈廷敬、致仕在籍大学士张英、银各千两。正黄旗汉军都统兼镶红旗护军统领宗室爱音图正红旗汉军都统达佳正黄旗蒙古都统兼正红旗护军统领孙渣齐前锋统领鄂缮银各五百两。正黄旗汉军副都统新泰、正黄旗前锋参领宁保俱以曾被阵伤赐银各五百两。镶红旗蒙古副都统娄徵额镶红旗满洲副都统赵赖镶白旗蒙古副都统觉罗孟俄洛、正白旗满洲副都统席柱、镶蓝旗蒙古副都统戴米纳、银各二百两。　　

○癸丑。谕兵部侍郎贝和诺。江宁将军鄂罗舜等曰、自江宁至苏州、坐台兵丁、可令彻去、各回本汛。今当麦秀之时、倘轶路而行、恐致践伤陇麦。且御舟所泊、亦时与坐台处相左。随驾人员、自足环卫。尔等辖下兵丁、固当在此效力。朕非谓其劳苦而遣归也。但系农时、不比冬令耳。其两岸护送绿旗兵、镇江坐台兵丁、一并彻去。　　

○甲寅。赐扈从大学士马齐、张玉书、陈廷敬、户部尚书徐潮、户部侍郎范承烈、礼部侍郎胡会恩、礼部侍郎管国子、监祭酒事孙岳颁、兵部侍郎贝和诺、刑部侍郎张睿、工部侍郎色德里、都察院左副都御史陈诜、皇舆表各一部。　　

