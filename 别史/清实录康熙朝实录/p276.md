<!-- { "loadSidebar": true } -->
○乙酉。奉移大行太皇太太后梓宫、安设于朝阳门外殡宫。发引时、上手攀梓宫。稽颡痛哭。迨梓宫启行后、上于梓宫前步行。沿途哭不停声。梓宫更舁校时、必跪于道左、哀恸不已。至梓宫奉安之后、号泣良久。致奠行礼。诸王大臣等奏曰、梓宫已经奉安。请皇上回宫。上曰、朕于太皇太后、无由复侍。此乃慎终之时、憔悴困惫、皆所不恤。此刻殊觉委顿、胸臆烦热、欲于此寻一小室暂居之、视体中如何、尚未知明日能回宫否。尔诸臣爱朕诚悃、朕知之矣　　

○丙戌。上诣大行太皇太后梓宫前。三上食。举哀　　

○丁亥。行初次致祭礼　　

○戊子。行绎祭礼。诸王大臣、固请皇上回宫。上曰、朕连日居一小室、意欲久驻于此。尔等既再三奏请、今乃暂回。朕自幼读书、稍知孝道、岂忍遽图便安。兹虽暂回、亦不入宫内、姑设幕席地而处、少迟一二日、当复来此。是日、上还。幕居乾清门外之左。诸王大臣、及外藩王、台吉等、请上曰宫。不允。九卿詹事科道等、亦具疏请回宫调摄。谕曰、朕遭太皇太后崩逝、欲持服二十七月、立志甚坚、诸王大臣、及百官士民、再三陈奏、情词恳切、不得已勉从所请、中心歉仄、因幕居乾清门外、以尽哀诚。今乃又请回宫、不过以朕躬为念。身为天子、岂不自爱。但人孰无祖父母、父母、为子孙皆当尽孝、何分贵贱。朕孝治天下、思以表率臣民、垂则后裔、今距释服之期、为时甚近、若从所言、以致异日稍留遗憾、恐非诸臣爱君之意。诸王大臣、激切奏恳、已有谕上□日不允。卿等其仰体朕心、勿复言　　

○己丑。上幕居乾清门外　　

○庚寅。上幕居乾清门外　　

○先是、诸王大臣及士民等、奏请以日易月之疏、俱未批答。至是得上□日、朕以薄祜、幼失怙恃。幸依圣祖母膝下、如见皇考妣音容。今遭遐弃、痛念慈恩。悲哀并集。欲持服二十七月、仰答圣祖母鞠育深仁。兼报皇考妣劬劳大德。诸王大臣、及各官等、援引历代成例、坚请再三。并称郊庙祀典、不宜久辍。升祔大礼、及时举行。且士民伏阙、披沥众情、谓国恤淹久、有妨民业。朕反覆思维、不得已、以礼抑情、勉从所请。该部知道　　

○辛卯。上诣大行太皇太后梓宫前。三上食。举哀。是日、即居殡宫之侧　　

○壬辰。上诣大行太皇太后梓宫前。三上食。举哀　　

○奉差湖广左副都御史开音布、直隶巡抚于成龙、山西巡抚马齐等、疏请叩谒大行太皇太后梓宫。允之　　

○癸巳。上诣大行太皇太后梓宫前。三上食。举哀　　

○甲午。上诣大行太皇太后梓宫前。三上食。举哀。诸王大臣等奏曰、明日行大祭礼。释服后、乞皇上照定例回宫。乾清门外所设幕、请今日拆收之。不允。诸王大臣固请。上曰、尔等奏请恳挚、朕于二十二日绎祭毕、还宫。是日、亦欲遣外藩王等归国。乾清门外所设之幕、至期拆收　　

○乙未。上诣大行太皇太后梓宫前。行大祭礼。释服。传谕内大臣曰、科尔沁王、贝勒、贝子、公、台吉等、驰至守服、应加赏赉。命出太皇太后宫内白金彩紀、分赐之。其先因出痘、令回部落者、亦令一体沾恩。谕曰、尔等皆太皇太后姻戚。齐至丧次、克终其事、殊为可悯。因以太皇太后所遗之物、颁赐尔等。众皆感泣。又谕曰、尔等不必向朕谢恩、可令诣太皇太后梓宫前、谢恩行礼。是日、上仍居殡宫之侧　　

○丙申。上绎祭大行太皇太后。举哀。行礼毕。回宫。居乾清门内偏殿。谕曰、裕亲王自太皇太后违豫以来、与朕同处、殊为劳苦。可著皇长子、及领侍卫内大臣等、送王归第　　

○丁酉。上诣皇太后宫、问安　　

○上御乾清门。衣青色布衣。听政。江南道御史郭琇、疏参靳辅治河无功、听信幕宾陈璜、阻挠下河开浚、宜加惩处。又户部尚书王日藻等、议靳辅疏请屯田一事、有累于民。请行停止。至高家堰之外、再筑一堤、应如靳辅所请。上曰、河道必亲历其地、然后可议其事。尔九卿等、俱未亲历、徒然悬揣、安有定论。随令郭琇跪近御前、顾九卿等曰、朕南巡时、往勘河道、高家堰南北、及清口以南、高邮等处、朕俱沿堤步行、亲加详览、河上情形、颇深悉之。今欲筑重堤、使水由清口入海、若果有裨益、则当日何以不早筑耶。高邮等七州县、百姓苦累异常、此朕目击而心伤者。今于堤外又筑一堤、是重困小民矣。至于屯田、有利于廷臣、而害民实甚。陈璜、本一介小人、通国尽知。屯田之说、江南人莫不嗟怨、尔等宁不闻耶。兵部尚书梁清标奏曰、屯田实有害于百姓。断不宜行。上以郭琇参本、令九卿一并会同察议具奏　　

○礼部题、本年二月初九日、届会试场期。兹遇大行太皇太后宾天、典礼繁重、应展期一月、于三月初九日、举行会试。上曰、会试士子、贫寒者多、展期一月、不无苦累。著展期十日　　

○江西巡抚王骘、广东巡抚朱弘祚、陛辞。上谕曰、巡抚为地方大吏、以操守为要、大法则小廉、百姓俱蒙福矣。王骘奏曰、臣向在四川时、不取民间粒米束草。惟带一二家僮、往家中取盘费、不敢有私。上曰、身为大臣、寻常日用、岂能一无所费。若必分毫取给于家、势亦有所不能。但操守廉洁、念念从爱百姓起见、便为良吏。督抚中、如两于成龙、及范承勋、诚良吏也。为督抚者、在朕前、皆能言之。及至地方、与所言往往不符。人贵始终如一、朕特简尔等、当砥砺清操、毋负朕擢用之意。朕事事以百姓为念、尔等到地方、一切利害有关百姓者、不妨事事奏闻。王骘奏曰、臣当严禁属吏科派、及词讼贿赂诸弊。上曰、为大吏者、亦须安静。安静、则为地方之福。凡贪污属吏、先当训诫之、若始终不悛、再行参劾可也。大学士等奏曰、臣等瞻仰天表、逈异往时、伏祈珍摄。上曰、九卿所奏河工、关系重大。两巡抚陛辞赴任、亦属紧要。朕所以力疾御门。尔等所奏、朕自知之。是日、上回乾清门内偏殿。诸王大臣等、以丧事既毕、请皇上移驻瀛台。稍遣圣怀。上曰、凡事皆有不易之理。朕因定例、不得已释服。今于宫中、朕自尽孝、亦理所当然。并非好异沽名。尔等勿复奏　　

○监修下河工部左侍郎孙在丰、江南江西总督董讷、漕运总督慕天颜、各疏请叩谒大行太皇太后梓宫。允之　　

○戊戌。上诣大行太皇太后梓宫前。上食。举哀。是日、谕大学士等曰、自太皇太后违豫、皇太后尽孝侍奉、甚为劳悴。太皇太后宾天、复哀痛太过。慈颜清减。昨者朕诣皇太后宫问安。见癯瘦更甚。积劳成疾。服药调理。皇太后关系甚大。朕心深为忧虑。明日、太皇太后一月之祭、尔等可奏请、不必前往。于是大学士等、诣皇太后宫门、遵上□日奏请。皇太后谕曰、予之服药、专为明日祭也。今亦稍安、明日决意前往。大臣等复行奏请。皇太后终不允　　

○己亥。上诣大行太皇太后梓宫前。行一月致祭礼　　

○辛丑。祈谷于上帝。遣领侍卫内大臣伯费扬古行礼　　

○癸卯。升侍读学士阿喇弥、为内阁学士兼礼部侍郎　　

○河南巡抚章钦文、以庸劣革职　　

○升广东副都统拜音达礼、为广东将军　　

二月。甲辰朔。巴林固山贝子温春故。遣官致癸　　

○乙巳。上诣大行太皇太后梓宫前。上食。举哀　　

○丙午。上诣皇太后宫、问安　　

○以原任工部尚书马喇、为镶白旗护军统领　　

○丁未。遣大学士王熙、祭先师孔子　　

○调南赣总兵官许盛、为湖广襄阳总兵官。以左都督二等阿达哈哈番詹六奇、为江西南赣总兵官　　

○理藩院题、科尔沁和硕土射图亲王阿拉善、于哭临之时、不赴朝集。慵懒失职。应革爵。得上□日、阿拉善、著革去管五旗扎萨克、土谢图亲王之爵。此王爵、令伊叔多罗贝勒沙津承袭。即著管辖五旗　　

○戊申。祭大社。大稷。遣吏部尚书科尔坤行礼　　

○漕运总督慕天颜疏言、前臣等会勘河工、河臣靳辅、议筑高家堰重堤。臣等议修高家堰旧堤。后尚书佛伦等、奉命再行会勘、皆从靳辅臆说、臣不敢附会。且河臣倡举屯田一事、屯官丈占民田、百姓苦累。臣据实奏闻。得上□日、本内事情、著九卿詹事科道、察议具奏　　

○朝鲜国王李焞、遣使表贡方物。赏赉如例　　

○达赖喇嘛、班禅胡土克图等、遣使表贡方物。赏赉如例　　

○己酉。升安徽布政使柯永昇、为湖北巡抚　　

○琉球。国中山王尚贞、遣使入贡。请以子弟梁成楫等三人、入监读书。允之　　

○庚戌。上诣大行太皇太后梓宫前。上食。举哀。是日、即居殡宫之侧　　

○辛亥。上诣大行太皇太后梓宫前。上食。举哀毕。回宫　　

