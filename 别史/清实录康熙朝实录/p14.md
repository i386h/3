<!-- { "loadSidebar": true } -->
○庚午。先是、平西大将军平西王吴三桂、定西将军内大臣公爱星阿等、奉命征缅。两路进兵。于顺治十八年十一月初八日、会师木邦。伪晋王李定国、先奔景线。伪巩昌王白文选、遁据锡波、凭江为险。官兵自木邦、昼夜行三百余里。临江造筏将渡。白文选复奔茶山。吴三桂、爱星阿、遣总兵官马宁等、率偏师追之。自领大军、直趋缅城。先遣人传谕缅酋、令执送伪永历朱由榔。否则兵临城下、后悔无及。十二月初一日、大军至缅城。缅酋震惧。遂执朱由榔、献军前。杀伪华亭侯王维恭等、一百余人。总兵官马宁等、追及白文选于猛养。白文选降。滇南平。十二月初十日、大军凯旋。吴三桂、爱星阿等、汇疏上闻。得旨、览王等奏。大兵进抵缅城。伪永历及其眷属、全获无遗。伪巩昌王白文选、逃奔茶山。大兵昼夜追及白文选、并伪官四百九十九员、兵丁三千八百余名、家口七千余名。全军归降。获马象甚多。具见王等调度有方。将士同心戮力。克奏肤功。朕心深为嘉悦。在事有功官兵、著从优议叙　　

○谕礼部、向因逆贼李定国败逃、挟伪永历奔窜缅甸、遗孽未靖、疆圉弗宁。特命平西大将军平西王吴三桂、统领大兵、同定西将军爱星阿等、出边进讨。兹据奏大兵于去年十二月初一日、进抵缅城。伪永历及其眷属、全获无遗。伪巩昌王白文选、并伪官、全军归降。伪永历为贼党所附、梗化有年。今一旦就擒。荡平立奏。斯皆仰赖天地祖宗眷佑。克集大勋。捷音布闻。神人胥悦。应行祭告典礼。尔部速行察例、择吉具奏　　

○湖广总督张长庚疏报、东乡土司覃绳武、杀贼归顺。得旨嘉奖、下部议叙　　

○壬申。户部议覆、狭西巡抚张瑃、请清理各犯侵冒钱粮一疏。得旨、据奏将各犯妻孥变卖。追比犯人、果家产尽绝、不能赔偿。该抚理应明白具奏。且原无分离父子夫妻之例。此变卖妻孥、系何官令其变卖。果系违例、该抚何不参奏。张瑃著明白回奏。此等违例之事。尔部竟未议及。殊非实心任事之谊。著严饬行　　

三月。甲戌朔。尊世祖章皇帝陵、曰孝陵　　

○谕礼部、伪永历率逆贼窃踞一隅、不遵王化。致数年以来、大兵征剿。转运粮饷。地方困苦。生民弗宁。今平西大将军平西王吴三桂、定西将军爱星阿等、统领大兵、出边进征、直抵缅甸。获伪永历。降白文选。诚天下之大庆也。仰荷天地祖宗眷佑。已命尔部行告祭礼。念永历既获。疆圉底定。从此大兵得以休息。粮饷不致糜费。宜诏告中外、咸使闻知。尔部速议具奏　　

○赠和硕安亲王岳乐父多罗饶余郡王阿巴泰、和硕康亲王杰书父镇国公祜塞、俱为和硕亲王　　

○乙亥。兵部遵旨议覆、巡抚不理军务。安徽操江巡抚所属十一营官兵、应听江南总督管辖。安徽巡抚、止管安徽等五府一州事务。从之　　

○又遵旨议覆、以后推升官员时、不论缺之多寡、将福建、广东、云南、投诚官、分用一半。见任俸满年久、并候缺等官、分用一半。俟用完日、将各省投诚官、及应升应补各官、仍照旧例、分项均用。从之　　

○刑部议覆、吏科都给事中严沆疏言、叩阍必实有奇冤、方可仰干宸听。若系一己私情、希图报复。应照例治罪。从之　　

○丙子。吏部遵旨议覆、凡未习满书侍读学士、以正三品通政使大理寺卿太常寺卿升用。从之　　

○巡视北城监察御史祝钟灵、请解佐领并御史任养亲。部议以汉军无解任侍养之例、不准所请。上特允之　　

○浙江道御史范平疏言、国之大计在农。农之所望惟雨。自去年三冬绝雪。今一春无雨。请敕礼部、顺天府等衙门、虔诚祈祷。严饬大小臣工、实心供职、共图修省。得旨、天气亢旸不雨、与群工无涉。皆由朕才德凉薄、政理未当天心所致。祈雨事宜、著速议具奏　　

○辛巳。谕兵部、向来绿旗武官、叙功加至左都督、仍应加级者、授宫保衔。今思宫保、乃取裁自上、酌示优异之衔。不应作官员升迁之阶概给。且旗下官员军功、授以世职。以后绿旗武官、至左都督、仍应以军功加级者、应授世职。尔部酌议妥确具奏　　

○以兵部督捕理事官刘格、为顺天府府尹　　

○壬午。定内三院满汉侍读学士为正四品。满汉侍读为正五品　　

○癸未。吏部遵旨议覆、嗣后大计、布政使、按察使、俱停其亲行入觐。布政司、以参政或参议道一员。按察司、以副使或佥事道一员代觐。从之　　

○乙酉。以伪永历朱由榔就擒、告祭世祖章皇帝　　

○遣官告祭天地、太庙、社稷、福陵、昭陵　　

○是日、上御太和殿。王以下文武各官、上表朝贺。颁诏天下。诏曰、自古帝王、乂安海宇。衽席生民。必使逆孽无有稽诛。庶几治化遐宣、兵民休息。此历代之隆规也。我世祖章皇帝、宅中定鼎。混一四方。惟伪永历、率逆贼奔窜遐荒、尚逋天讨。数年以来、大兵征剿。转运粮饷。地方困苦。生民弗宁。特命平西大将军平西王吴三桂、同定西将军爱星阿等、统领大兵、出边进讨、直抵缅甸。于顺治十八年十二月初一日、擒伪永历、及其眷属。伪巩昌王白文选、及伪官全军投降。此诚天地祖宗之鸿庥、薄海内外之大庆也。捷书奏闻。朕心嘉悦。已命所司、虔行祭告典礼。念永历既获。大勋克集。士卒免征戍之苦。兆姓省挽输之劳。疆圉从此奠安。闾阎获宁干止。是用诏告天下、以慰群情。于戏。武烈维扬、式惬观成之意。纶音载焕、聿昭求莫之心。布告万方、咸使知悉　　

○给狭西殉难延绥总兵官沈朝华子沈源龙、三等阿思哈尼哈畨。准世袭　　

○丙戌。以玉牒告成、赐总裁和硕安亲王岳乐等、及副总裁纂修各官、银币有差　　

○己丑。赠故左都督杨秉英太子少保、予祭葬如例　　

○庚寅。升广东岭东道苏铣、为江西按察使司按察使　　

○吏科给事中宋训诰疏言、我朝当一代创兴之始。革明季末流之弊。立法不得不严。而用法未尝不宽。故虽屡定成案、必下三法司核拟者、诚恐畸轻则纵、畸重则苛也。乃刑部谳案内、情轻而反比重律、法重而反从轻拟者不可胜举。今畿辅三冬少雪。一春无雨。未必非刑罚不中、上干天和之所致。请严饬刑部、嗣后凡两造口供不全录、即为作弊。引律不确合者、即为欺公。严治以不职之罪。下三法司议　　

○辛卯。万寿节。上率诸王、贝勒、贝子、公、内大臣、大学士、都统、尚书、精奇尼哈畨、侍卫等、诣圣祖母皇太后、两宫圣母皇后前行礼。御殿。王以下文武各官、上表朝贺　　

○遣官祭福陵、昭陵　　

○遣官祭真武、东岳、城隍之神　　

○甲午。河道总督朱之锡疏言、南、汝、二府、领垦荒田。一应杂差、请俟五年后起派。从之　　

○乙未。兵部议准江西总督张朝璘疏言、南昌城守水师。请并立一营。除水师见兵五百名。再增五百名。以为城守。设立中军守备等员。从之　　

○戊戌。授铜山投诚伪官黄顺、柯鹏、右都督衔。仍给三等阿达哈哈畨。袭替四次　　

○义王孙徵淳疏请、以属下投诚各官、均拨三旗。从之　　

○己亥。遣郎中岳诺惠等六员、分往浙江、福建、广东、三省、安辑投诚官民　　

○庚子。兵部右侍郎李棠馥、以疾乞解任。允之　　

○癸卯。命江西提督、驻劄建昌府　　

○以一等公噶布喇、为领侍卫内大臣夏、四月、甲辰朔、享太庙。遣都统宗室罗托行礼　　

○户部议覆、凤阳巡抚林起龙疏言、东海居民、既经迁移。田地抛弃。钱粮请予豁免。应如所请。从之　　

○乙巳。四川巡抚佟凤彩疏言、川省初定、土满人稀、请将岳池县归并南充。江油县归并平武。从之　　

○丁未。兵部遵旨议覆、驻防京口、广东、苏州、杭州、汉军都统、各定马三十匹。副都统、各定马二十匹。协领、各定马十七匹。支给草豆。得旨、刘之源、王国光、沈永忠、祖永烈等、系统兵将军、应准马五十匹。副都统以下、应与各王下官员相同。著再议具奏　　

○庚戌。福建总督李率泰疏报、定海小埕、贼众盘踞。臣密会靖藩、各调官兵、击走之。又万安所先经迁毁。续被伪镇杨宣等、复垒新城。臣复密会提臣马得功、调发官兵夹剿。贼不能支。扬帆远遁。下部知之　　

○辛亥。以原任吏部左侍郎熊文举、为兵部左侍郎、管右侍郎事　　

○吏部遵旨议覆、总督加兵部衔。巡抚既停止提督军务应加工部衔。从之　　

○壬子。予故阿思哈尼哈番王月、祭葬如例　　

○乙卯。以加上太祖太宗尊谥。上亲诣郊坛。祭告上帝。遣辅国公穆琛等、祭告地祗、社稷　　

○丙辰。加上太祖武皇帝尊谥曰、太祖承天广运圣德神功肇纪立极仁孝睿武弘文定业高皇帝。孝慈武皇后尊谥曰、孝慈昭宪敬顺庆显承天辅圣高皇后。太宗文皇帝尊谥曰。太宗应天兴国弘德彰武宽温仁圣睿孝隆道显功文皇帝。恭奉神牌、入太庙。上亲诣行礼　　

○丁巳。转刑部右侍郎吴正治、为左侍郎。以原任刑部右侍郎张尔素、补原官　　

○四川总督李国英疏报、伪石泉王朱奉鋡煽惑土彝。纠集逆党。突犯叙州、马湖、二府。提督郑蛟麟、发兵扑剿。擒获朱奉鋡。恢复两郡。下部知之　　

○庚申。孝端文皇后忌辰。遣官祭昭陵　　

○辛酉。叙恢复雅黎功。加四川建昌总兵官王明德、永宁总兵官高宗、都督佥事陈建、俱为左都督　　

○甲子。叙督垦荒田功。加云南总督赵廷臣、太子少保。巡抚袁懋功、工部尚书　　

○丁卯。江南道御史胡秉忠疏言、臣核议江南审理案件、有沉阁十有余年者。江南如是。他省可知。乞敕直隶各省督抚、将旧案立限清查。凡重大之罪、应奏请者、请旨处分。应发落者、即行批结。并饬司道府厅州县官、凡有词讼、速行结案。使被犯干证、免受拖累之苦。得旨、刑名关系重大。如此沉阁日久。其中显有情弊。著察议　　

○己巳。吏科给事中周明新疏言、查大选官员内、有已故多年而犹然选授者。请敕各抚、将在籍候选各官、查明已故者、报部以便扣选。有已成进士、而仍以举人选授者。请敕礼部、著曾经拣选之举人、复中进士者、开送吏部、以便彼此详查。下部议行　　

五月。癸酉朔。吏部议覆、四川总督李国英疏言、逋诛巨寇、环伺于下东地方。若仍驻成都。僻在西偏。去夔东三千里。鞭长难及。查重庆居蜀之中。容臣率领兵马、暂驻重庆。缓急可以就近调度。待下东底定、另移驻成都。应如所请。从之　　

○甲戌。赠山东殉难阳谷县知县李可爱、为按察使司佥事。荫一子入监读书。予祭葬如例　　

