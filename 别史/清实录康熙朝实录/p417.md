<!-- { "loadSidebar": true } -->
○上驻跸齐老图地方　　

○内阁学士兼礼部侍郎顾祖荣、丁毋忧。允其回籍守制　　

○吏部题、镶黄旗三等精奇尼哈番尼雅汉故。查此世职、系伊父刘之源所得、已承袭过三次。今应将三次恩诏所得四拖沙喇哈番销去、其所余三等阿思哈尼哈番、与亲侄刘逢吉、承袭。从之　　

○癸酉。教养敖汉蒙古黄茂等、来请圣安。并将耕获榖石数目摺奏。命奏事主事存柱等传谕曰、此所获之米、不可不交人看守。否则尽为蒙古所盗矣。著谕大学士马齐、至京即派人前往更代。所需人员、亦不必多、每旗只派一二章京足矣。俟更代人到后、尔等逐一交明、方可回京。并谕黄茂等、此番年榖丰稔、皆系尔等之福。尔等回京、亦有荣也。既而教养各部落蒙古官员、相继请安。上逐一详问蒙古生计、及耕获榖石数目、并雨水曾否均调等事　　

○甲戌。上驻跸永安拜和洛　　

○旌表直隶烈妇、殷承宪妻张氏、守贞被杀、节操可嘉、给银建坊如例　　

○乙亥。上驻跸瑚尔希勒毕喇地方　　

○丙子。上驻跸弩湖代色钦地方　　

○戊寅。上驻跸弩湖代和洛　　

○己卯。上驻跸达颜达巴汉地方　　

○谕兵部、将军孙思克、谋勇素裕、居官甚优。效力行间、克奏肤功。久镇岩疆、勤劳茂著。允称良将。其从前所革世职、著给还、以示优眷　　

○工部等衙门会议、兵部尚书范承勋等疏言、裴家场引河之口、当淮湖之中、其势径直、故自开放以后、湖流入运倍畅。臣等以原估之丈尺不深、复令领帑之王毓贤、常维祯、募夫将溷江龙铁篦等器、每日将引河底疏刷、沙随水走、遂致增深一二尺不等。目下货船民船、往来不绝、竟成通津。但虑秋深水落、史家占□□一带、淤沙颇大、不得不相机疏导。应如所奏、行文河道总督、严饬该管同知、如黄流倒灌、即行堵塞。其湖口油泥、并史家占□□沙积之处、不时督率河兵、即行疏浚。从之　　

○又会议范承勋等疏言、堵塞六坝、工宜速竣、庶周桥南等处、得以帮筑。应如所奏、行令河道总督、严饬河员、将六坝务于九月内、尽行堵塞工完、以便分修官、帮筑周桥南、至棠梨树等处。如堵塞迟延、指名题参、将该管官员革职。若六坝堵塞之后、分修官帮筑迟延、尚书范承勋等、题参到日、将分修各官、亦即行革职。其督催不力之大臣官员、交吏部一并议处。又称侵帑官蠹、法宜严究。嗣后此等误工侵帑人员、如系分管微员、照例惩处、其见任河员、及在工效力旗员、即指名题参革职。从之　　

○庚辰。上驻跸舒虎尔和洛昂阿地方　　

○壬午。上驻跸格尔齐老地方　　

○癸未。上驻跸乌里雅苏台达巴汉地方　　

○乙酉。上驻跸乌喇岱地方　　

○丙戌。上驻跸噶海图地方　　

○丁亥。上驻跸穆禄喀喇沁昂阿地方　　

○戊子。旌表江南烈妇、王五妻陈氏、拒奸被杀、给银建坊如例　　

○己丑。上驻跸克勒乌里雅苏台。是日、上行围。枪殪一熊　　

○予故兵部侍郎严曾榘、祭葬如例　　

○工部议覆、河道总督张鹏翮疏言、科臣张睿、奏中河应开陶庄闸放水、从仲庄闸出口、建瓴之势、逼溜使南。部议行令详勘具题。臣率淮扬道王谦等详视、若将中河、改由陶庄闸而行、至董安国所挑引河尾、入黄河、势必迁移县治、又多繁费。且粮艘难以进口。不若仍旧至陈家庄渡河、直进仲庄闸、草坝、毫无阻滞。应如所题。从之　　

○又议覆河道总督张鹏翮疏言、臣率河员、亲往沂河查勘。沂河水势、直趋卢口、面宽溜急、且系沙底、不便建闸。应于卢口两旁堤岸残缺之处、概为修补、束水入徐塘口运河。既可济运、又使民生得所。应如所题。从之　　

○喀尔喀辅国公卫徵诺颜阿玉锡病故。遣官致祭　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百一　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学

士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙三十九年。庚辰。九月。庚寅朔。上驻跸克勒达巴汉昂阿地方　　

○辛卯。上行围。射殪一虎。驻跸汗特木尔达巴汉昂阿地方　　

○遣官祭历代帝王　　

○遣官祭城隍之神　　

○壬辰。上驻跸鹳尔营　　

○癸巳。上驻跸博洛和屯　　

○都察院、以秋审事请上□日。上谕大学士等曰、若停秋审、此内矜疑人犯、又致多监一年。将可矜疑者、照常审理、即行减等完结。其情实人犯、今年著停处决　　

○免直隶永清等五县、本年分水灾额赋有差　　

○甲午。上驻跸宜荪毕喇地方　　

○乙未。上驻跸喇嘛洞地方　　

○工部等衙门题、高家堰工程、关系紧要。凡在河工大臣、理应和衷、协同办理。使工程速竣。今尚书范承勋等具题、王日藻等所遗工程、应令河员常维祯等帮筑。而河道总督张鹏翮、又称常维祯等、有赔修工程、恐顾此失彼、不惟工程两误、且帑银不无牵混。各疏题互异、俱属不合。嗣后务须公同商酌具题。如仍前互异、交该部察议。得上□日、总河职任宜专。此遣往督修高家堰范承勋等九臣、俱著撤回。其督修工程、著交与总河张鹏翮。余依议　　

○丙申。上驻跸三岔口　　

○丁酉。上驻跸遥亭　　

○戊戌。上驻跸怀柔县城西　　

○河道总督张鹏翮题、时家马头缺口、原任山安河务同知佟世禄等承修、迟延误工、前领帑银、并无存库、已经题参。若俟再赔、恐致迟误。今拨帑银、委署事同知赵泰甡等、办料堵塞。俟工完之日、将前后用过工料银两、责令原修之佟世禄等、追取补还原项。从之　　

○庚子。上驻跸汤泉　　

○辛丑。上回宫。诣皇太后宫、问安　　

○壬寅。原任河道总督王新命、工部侍郎白硕色、自永定河来奏事。上问曰、河工事若何。王新命奏曰、河水一股从冰窖村北流、向西去。一股从三圣口南流、向西去。一股循旧堤、竟出柳＜氵义＞。近日三圣口、冰窖村地方、百姓正欲议立马头、见有商船来往。又奏堤工。上曰、朕不问尔所修之堤、只问尔所钉之桩。王新命奏曰、桩已钉过三千丈、尚有余剩。上曰、既有余剩、可于河口密钉之　　

○升少詹事曹鉴伦、为内阁学士兼礼部侍郎　　

○癸卯。吏部议、河南巡抚李国亮、将衰庸有病之卢氏县知县谢廷爵、保举行取。及回奏、不据实认罪、乃摭虚词掩饰、应以溺职例、革职。得上□日、李国亮、著以原品休致　　

○以礼部侍郎仍管詹事府事徐秉义、为武会试正考官。翰林院侍讲学士彭会淇、为副考官　　

○宁夏总兵官叶芳日、丁母忧。命在任守制　　

○乙巳。上谕大学士等曰、给事中穆和伦、条奏服用奢侈本章、尔等拟票申饬。朕意言官专任耳目之职、若因言而罪之、谁复敢言。但此本内、言顺治年以来、至康熙十年、尚为俭朴、自后渐至奢僭等语、殊属错谬。朕知之甚悉。自辅臣摄政、十年以前时、凡器用服食等物、甚为奢侈。自朕听政以来、一应服食、俱从节俭。诸王大臣、亦皆效法、不用金银器皿金镫等物。此时服用、较从前十分之内、已减九分矣。马齐奏曰、十年前、葬祭多焚化皮衣。今其风已息。上曰、诸王大臣、服用虽甚节俭。笔帖式、护军、庶人等、服用未必不少有奢侈。朕□山戊示□赏赉、更给官马、而生计尚未充裕、谓非奢侈之故乎。朕阅载籍、历代以来、皆由朴而渐至于奢。未有由奢而渐至于朴者。然不可以不禁也。今惟以大开言路为要务。况设立科道、专为求言。所言当、则行之。不当、但将原本发还。如此、则内外臣僚、亦俱知儆戒矣。朕听政四十余年、言官有为人而言者、有受贿陈奏者、有报私讐而颠倒是非者、此等条奏、朕无不知。至于丧祭时、恐其僣用、朕屡经传谕族长、著不时查察。今日久渐弛、容或有之。亦当禁止。此本著不必申饬　　

○丙午。刑部议覆、广东巡抚萧永藻疏言、强盗杨三等、不分首从、尽行处斩。应准行。上谕大学士等曰、此案同谋者、六十余人。尽诛之、则人命甚多。可将为首者、即行正法。为从陈相等、俱著从宽免死减等、遣发黑龙江、给披甲新满洲为奴　　

○工部题、销算杂项修理钱粮。上曰、一月内杂项修理、即用银至三四万两、殊觉浮多。明季宫中、一月用万金有余。今朕交内务府总管、凡一应所用之银、一月止五六百两、并合一应赏赐诸物、亦不过千金。从前光禄寺、一年所用银两、亦甚浮多。朕节减大半。工部情弊甚多。自后凡有修理之处、将司官笔帖式、俱奏请派出。每月支用钱粮、分晰细数、造册具奏。若三年内有塌坏者、著赔修。如此、则工程坚固、而钱粮亦不至妄费矣　　

○上又谕大学士等曰、旗下大臣子弟、当令为侍卫执事、勤劳效力。今皆令入部院衙门、大臣交相顾庇、一应升迁出差、全不论俸之浅深、人之优劣、擅徇情面、选择保奏。其间揽事恣行者亦有之。此辈在部院衙门、大臣等彼此相托、不无掣肘。见今写本、办事、坐台、驰驿等劳苦之处、大臣子侄、谁曾派遣。况汉官见任三品以上堂官、子侄不授科道之职。若大臣子侄、人材果优、何处不可效力、必在部院衙门、方为美耶。今八旗满洲汉军大臣、除同族不论外。其子孙兄弟伯叔兄弟之子、在部院衙门、为司官、笔帖式者、著查明、写摺子呈览。朕阅其可留者留之。可去者去之。上三旗、以侍卫执事选用。余著随旗行走。俟伊等父兄、不在见任时、再行补用部院衙门。尔等可问九卿、会同议奏　　

