<!-- { "loadSidebar": true } -->
○癸卯。黎明。直班内大臣、侍卫、内院、礼部官、俱朝服齐集。设太皇太后、两宫皇太后、册宝彩亭六座。内院、礼部官、前引太皇太后册宝彩亭、至太和殿正中陈设。仁宪皇太后、慈和皇太后、册宝彩亭、东西旁陈设。上礼服。升殿。阅册宝毕。内院、礼部官、导彩亭次第前行。上升舆随后。内大臣以下官、随驾出右翼门。至太皇太后宫门外。上降舆。捧册宝官、从彩亭内、捧太皇太后册宝进宫、置黄案上。礼部官导上于丹陛正中跪。大学士捧册宝跪进。上受册宝。次第献毕。上奏言、恭惟圣祖母皇太后陛下承天厚德。配地弘庥。臣嗣缵鸿图。仰蒙懿训。璇基永保。环海重熙。宜修尊显之仪章。用祝生成之福履。敬稽彝典、晋荐徽称。伏祈圣慈鉴俞。礼仪备举。慰四海瞻依之愿。迓万年昌炽之祥。册文曰、昌源茂衍、荷慈训之贻谋。景历初膺、奉彝章而晋号。欢腾宫籞。庆洽寰区。钦惟圣祖母昭圣慈寿恭简安懿章庆皇太后、至仁厚德、配地承天。辅皇祖以式廓丕基、懋著肃雝之化。启皇考而载恢大业、益隆圣善之规。顾眇躬之嗣缵洪猷、赖懿教之恩隆诲迪。敬循显扬之典、用抒孝养之忱。谨告天地、宗庙、社稷。率诸王、贝勒、文武群臣、恭奉册宝、加上徽号曰、昭圣慈寿恭简安懿章庆敦惠太皇太后。伏愿休徵滋至。纯嘏弥增。绵鹤算于无疆。耀鸿名于有永。宝文曰、昭圣慈寿恭简安懿章庆敦惠太皇太后之宝。大学士跪接奏书、并册宝、仍置各案上。女官举册宝案进宫毕。上出。升舆。率内大臣、侍卫、内院、礼部官、至仁宪皇太后宫。进献册宝、如前仪。上奏言恭惟圣母陛下、顺德弘昭。徽音茂著。臣绍闻先绪。承诲慈闱。世泽方长。天休滋至。用举尊亲之典、以彰燕翼之谋。爰备隆仪、上尊徽号。伏祈俞鉴、俾遂微诚。用抒孝养之忱。益大邦家之庆。册文曰、德弘祚胤、启万年显世之符。礼重徽称、合四海尊亲之戴。喜谐禁籞。庆溢寰区。钦惟母后皇后、柔顺承天。安贞配地。赞襄皇考、敷内治而化洽宫庭。抚育眇躬、绍丕基而恩深训迪。仰慈仁之备至、宜尊养之兼隆。载考彝章、晋崇鸿号。谨告天地、宗庙、社稷。率诸王、贝勒、文武群臣、恭奉册宝、上徽号曰、仁宪皇太后。伏愿嘉祥骈集。茂祉愈增。昭令闻而卜世卜年。迓休徵而弥昌弥炽。宝文曰、仁宪皇太后之宝。次至慈和皇太后宫。进献册宝、上奏、如前仪。册文曰、德弘祚胤、启万年显世之符。礼重徽称、合四海尊亲之戴。喜谐禁籞。庆溢寰区。钦惟母后、仁承乾始。道合坤贞。秉淑范而襄内治、化洽宫庭。诞眇躬而缵鸿图、恩深顾复。仰慈仁之备至、宜尊养之兼隆。载考彝章、晋崇鸿号。谨告天地、宗庙、社稷。率诸王、贝勒、文武群臣、恭奉册宝、上徽号曰、慈和皇太后。伏愿嘉祥骈集、茂祉愈增。昭令闻而卜世卜年、迓休徵而弥昌弥炽。宝文曰、慈和皇太后之宝。进献毕。上还宫　　

○是日、太皇太后、两宫皇太后、皇上、卤簿仪仗、俱不设。免诸王大臣官员朝贺　　

○甲辰。以尊上太皇太后、仁宪皇太后、慈和皇太后尊号、颁诏天下。诏曰、朕惟自古帝王、统御寰区、首崇孝治。逆宫闱之世德。备尊养之彝章。隆号推恩、甚盛典也。钦惟我圣祖母昭圣慈寿恭简安懿章庆皇太后、佐皇祖太宗文皇帝、肇建丕基。启皇考世祖章皇帝、宅中定鼎。母后皇后、克嗣徽音。母仪四海。母后、温恭淑惠。诞育眇躬。朕嗣缵鸿图、并承慈训。仰惟恩德、爱戴弥殷。爰稽古今之典仪、用协臣庶之诚悃。谨告天地、宗庙、社稷。于康熙元年十月初三日、率诸王、贝勒、文武群臣、恭奉册宝、上圣祖母皇太后尊号曰、昭圣慈寿恭简安懿章庆敦惠太皇太后。母后皇后尊号曰、仁宪皇太后。母后尊号曰、慈和皇太后。盛典告成、爰颁恩赉。于戏。诒孙翼子、绵介祉于千秋。大德显名、合欢心于六宇　　

○诏内恩款、凡五条　　

○礼部奏请赏琉球国使臣。得旨、琉球使臣、前来年久。殊为可悯。其赏赉、著比前加一倍。以彼国贵重之物给与　　

○丁未。以原任延绥巡抚林天擎、为南赣巡抚　　

○兵部议覆、偏沅巡抚周召南疏言、楚省路险途长、驿马倒毙甚多。请按站立驿。自大龙驿起、至晃州驿止、共计十五驿、各设马百匹。应如所请。从之　　

○戊申。礼部题、尊上太皇太后、仁宪皇太后、慈和皇太后、尊号。大礼既成。诏告天下。各藩王、并直隶各省文武官、五品以上诸司、例应赍进庆贺表文、嗣后凡遇元旦、圣寿、冬至、各进表入贺。得旨、是　　

○丁巳。升云南按察使崔之瑛、为云南布政使司右布政使、管左布政使事、浙江温处道席式、为云南按察使司按察使　　

○己未。定西将军内大臣公爱星阿、平定云南凯旋　　

○云南巡抚袁懋功疏报、据车里宣慰使刀木祷、报称伪晋王李定国、逃奔景线地方、染病身死。下部知之　　

○庚申。礼部题、凡承袭公、侯、伯、精奇尼哈番、年至十八、应上朝者、病故、各照品级、给与祭葬。应否与谥、候旨定夺。其未及上朝年岁者、不必赐恤。从之　　

○辛酉。吏部题、请补用恩荫公噶播拉之子秦保等十四人。得旨、长春宫读书大臣之子、均蒙世祖章皇帝选入。今当补用、不应止照伊父品级。在内、俱著授以二等侍卫。在部院、俱著授以郎中　　

十一月。辛未朔　　

○壬申。升浙江温州副将李荣、为浙江右路水师总兵官　　

○甲戌。兵科给事中周明新疏言、急选并末职、俱请照大选例、在天安门外掣签。从之　　

○予故副都统三等阿思哈尼哈番苏禄迈巴图鲁祭葬。谥勤勇　　

○刑部等衙门、以朝审情实各犯具奏。内绞犯卫正元一案。得旨、卫正元、身为江南巡按、当海贼入犯时、理应前进、保守江宁。乃由太平退回凤阳。本当处死。念其在世祖章皇帝时、曾经摘发奸弊、纠参贪官卢慎言、今姑从宽免死。流徙尚阳堡　　

○乙亥。户科给事中史彪古疏言、河工官员、宜久任以专考成。请将沿河州县、升沿河府厅。沿河府厅、升沿河道员。庶驾轻就熟、为久安长治之计。下部议行　　

○丁丑。予故三等辅国将军倭赫纳、祭葬如例　　

○戊寅。授投诚伪巩昌王白文选、为承恩公、给三等公俸　　

○辛巳。冬至。祀天于圜丘。上亲诣行礼　　

○祭世祖章皇帝　　

○遣官祭永陵、福陵、昭陵　　

○停止次日朝贺　　

○吏部遵旨议覆、步军总尉、应为三品。步军副尉、应为四品。步军校、仍为五品。从之　　

○戊子。添设户部满洲翻译主事一员　　

○庚寅。升四川按察使金鋐、为山西布政使司右布政使。广西桂林道彭而述、为贵州按察使司按察使　　

○辛卯。谕兵部、督捕衙门、窝隐逃人、邻佑、及干连人犯、向来流徙宁古塔。以后俱著流徙尚阳堡　　

○吏部以刑部蒙古员外郎员缺、开列拖沙喇哈番阿穆瑚琅等请补。得旨、世祖章皇帝时、部院补授蒙古官、仍准留任。以后补授之蒙古官、俱著裁去　　

○癸巳。旌表江西新喻县节妇张昇妻刘氏、给银建坊如例　　

○乙未。礼科给事中胡悉宁疏言、据福建抚臣许世昌疏报、海上新迁之民、死亡者八千五百余人。臣思去年上谕、责成督抚安插得所、谆诫严切。年来未见督抚设法安置、以慰皇上恤民至意。乃辄云时疫流行、水土难调所致。则知此外未经册报者、又不知凡几。请敕部通行该督抚、严饬有司、务期多方抚育、不得听其转徙沟中。违者以不职治罪。得旨、著许世昌察明回奏　　

○靖南王耿继茂疏报、伪振威将军左都督杨学皋、率所属官兵三千余名、人民家口三万有余、投诚。请从优议叙。得旨、览王奏、杨学皋率领官兵、真心投诚。深可嘉尚。著议叙具奏。其归顺人民、听其自便安插　　

○丙申。吏部遵旨查覆、阿哈尼堪、所得一等阿思哈尼哈番、伊长子、次子、俱已承袭物故。所遗世职、应令无职之子达赖承袭。从之　　

○戊戌。以故三等阿思哈尼哈番苏禄迈巴图鲁子孙塔哈、袭职　　

○免直隶南宫等三县、本年分水灾额赋有差　　

○己亥。免江南颍上等五县、本年分水灾额赋有差　　

○予故一等阿达哈哈番都统济世哈、祭葬如例　　

十二月。庚子朔。和硕安亲王岳乐等、遵旨议覆、吏部实录、及品级考、俱经会议订正、成一代典章。此外如有奉上传为例之事、即应增入。得旨、据奏品级考、止议汉官升转。满官未经议及。著将满官升转定例并议。又太常寺、光禄寺、鸿胪寺、各官、在内升转者多。六部司官、不得在内升转。俱系明末陋规、非明初之制。又太常、光禄、鸿胪、既经归并礼部、应与六部司官、一体升转。俱著再行会议具奏　　

○辛丑。定考满各官、一等称职者、在内、四品五品职官、纪录一次、给表里各一疋。六品以下职官、纪录一次、给表一疋。在外、巡抚、及布政使以下、四品职官、纪录一次、给表里各一疋。五品以下职官、纪录一次、给表一疋　　

○甲辰。裁浙江金衢兵巡道缺、归守道兼理。驿传道缺、归杭严道兼理　　

○吏科给事中刘如汉疏言、四川初辟、多将白身之人、委署有司。今后应择邻封正印官用之。庶几以爱惜功名之故、爱惜百姓。亦澄清吏治之一助。下部议　　

○乙巳。授福建投诚伪都督杨学皋、为左都督。加太子太保。仍给三等阿思哈尼哈番　　

○定在京十卫武生、春秋二考、各取五十名　　

○丙午。礼部题请明年元旦庆贺典礼。得旨、奉太皇太后、仁宪皇太后、慈和皇太后懿旨、世祖章皇帝宝宫、尚在景山。免诸臣行礼。惟朕躬行礼。其进表礼仪、照旧例行。筵宴亦著停止　　

○丁未。京口镇海将军刘之源疏报、伪肇敏将军陈文达、拥兵海上十余年。今十月中、统领舟师、抵台受抚。又伪总兵罗永德、脱身来归、呈缴伪印。下部察叙　　

○戊申。定直隶各省驻劄王与公、将军、督抚、提督、副都统、总兵官、文移相见仪注　　

○乙酉。靖南王耿继茂疏报、总兵官吴万福、奉命招抚伪总兵王士鳌等归诚。下部察叙　　

○辛亥。喀尔喀戴青台吉等、遣使进九白年贡。宴赉如例。　　

○壬子。裁江西巡西、巡东、二道缺、归守西、守东、二道兼理　　

