<!-- { "loadSidebar": true } -->
○琉球国中山王尚质、遣陪臣英常春等朝贡。并以前次贡舶漂失、补进金银器皿等物。得上□日、尚质恭顺可嘉。所补进贡物、俱令赍回。至该国既称玛瑙乌木等十件、原非土产、此后免贡　　

○壬午。兵部议覆、广东巡抚王来任条奏、粤东盗贼窃伏、兵临其地、辄称尽行剿洗。容有捕获或称负伤难行或报已经斩首。从未有解审者。且善恶杂处、未必尽皆附盗。请严敕官兵、俘获贼犯、务必解审、以便根究余孽。亦须分别善恶、毋得妄害良民。应如所奏。嗣后如有官兵、借名剿贼、妄杀良民。该督提查取该管各官职名题参、不得徇庇。从之　　

○甲申。兵部议覆、广东巡抚王来任条奏、粤东州县、因官兵防剿往来、滥派民夫、折徵银两。又有棍徒、假冒营旗串同蠹役、私出牌票、勒索银两、恣行逼辱、深为民害。请永行禁革。应如所奏、严饬督抚、指名题参。如督抚徇隐、一并议处。从之　　

○乙酉。叙助剿土酋禄尚贤功。授云南阿迷州土目李阿侧、为阿迷州土知州、准其世袭　　

○兵部议覆、广东巡抚王来任条奏、粤东武职各官借名军需、发银州县、采买谷米、稻草、牛皮、牛角、弓弰、箭竹、木炭等项。所发之价、十仅四五。州县不敢动其分文、照数缴还。谷米等项、俱派里排备完。仍用民夫民船、装运交纳。所差员役、勒索供应、稍迟鞭责、小民日见朘削。请通饬永禁。应如所请。得上□日、著该抚指名参奏　　

○丙戌上诣太皇太后宫、问安　　

○戊子。命镇守广西将军孙延龄、自衡州移驻桂林府　　

○刑部议覆、广东巡抚王来任条奏、诬盗为粤民大害。应如所请。以后有司获盗、即时审究、不许迟延。营汛获盗、取具口供、即送有司、不许私行讯拷。所供夥盗、不许任写诨名、以滋影射。如有朦混诸弊、督抚指名题参。从之　　

○己丑。升山东兖东参政道李登第、为湖南按察使司按察使　　

○辛卯。裁广东韶州、高州、二府同知。市舶、提举司。广州府递运所大使、布政司广丰库副使。化州州同。海丰、饶平、吴川、灵山、澄迈、文昌、临高、七县县丞。广州、肇庆、二府照磨等缺　　

○升佐领戴良臣、为广西副都统　　

○壬辰。浙江总督赵廷臣疏报、海逆郑锦下伪都督李顺、自澎湖来至浙洋、率伪官兵船进关投诚。命授以都督同知衔　　

○甲午中元节。遣官祭永陵、福陵、昭陵、孝陵　　

○乙未。上诣太皇太后皇太后宫、问安　　

○以户部郎中熊焯、为河南乡试正考官。兵部员外郎黄宣泰、为副考官　　

○戊戌。吏部左侍郎冯溥病痊。命以左侍郎管右侍郎事　　

○辛丑。改广西安隆长官司为西隆州。上林长官司为西林县。隶思恩府　　

○壬寅。以兵科给事中吴国龙、为山东乡试、正考官。兵部主事翁祖望、为副考官。刑部郎中卢易为山西乡试正考官。行人司行人朱之翰、为副考官　　

○甲辰。谕户部、防守地方、扑灭盗贼、皆需乎兵。兵惟钱粮是赖。支给解送钱粮。何可迟误。今见各省、因协饷不至、以数月未给兵饷具奏者甚多。或系尔部不拨实在钱粮、将杂项抵拨、以致请报往返、徒费时日。或系地方官借称协解未齐、以致迟延。俱未可知。嗣后拨饷时务拨实在款项、严定限期解送。或因别故、将别项钱粮协解。该督抚速行题报。其违限、及借端推诿者、作何处分。尔部详确议奏　　

○乙巳。上诣太皇太后宫、问安　　

○丙午。予故原任河道总督太子太保杨方兴、祭葬如例　　

○丁未。调刑部尚书尼满、为都察院左都御史。升刑部左侍郎对喀纳、为刑部尚书　　

○平西王吴三桂疏报、都统吴应期、总兵官马宁等、进剿乌撒女酋陇氏。阵斩助逆之郎岱土酋陇安藩、及水西土目阿豆等。下部察叙　　

八月。己酉朔。上诣太皇太后宫、问安　　

○户部遵上□日议定地方官迟误兵饷处分。督抚降二级留任。布政使降三级调用。以下经管官员革职。从之　　

○命奉天等处各学武生。照文生员例、附顺天武乡试取中三名　　

○刑科给事中张维赤疏言、伏念世祖章皇帝。于顺治八年亲政。年登一十四□山戊示□今皇上即位六年。齿正相符。乞择吉亲政。疏入、报闻　　

○壬子。上诣太皇太后皇太后宫、问安　　

○厄鲁特顾实汗幼弟之子伊斯丹津、为其兄弟所迫、弃妻子来归。封为多罗郡王　　

○山东巡抚周有德疏报、康熙四年分、开垦荒地三千二百三十余顷。下部知之　　

○甲寅。以内秘书院学士塞色黑、为满洲乡试正考官。内国史院侍读学士多尔济、为副考官　　

○以内秘书院侍读张允钦、为顺天乡试正考官。礼部郎中沈令式、为副考官　　

○乙卯。叙剿平广东叛镇苏利功。给总督卢崇峻、拖沙喇哈番　　

○予故都察院左都御史觉罗雅布兰、祭葬如例　　

○赠福建阵亡副将柯庆、为都督同知。游击洪亮、为参将。守备张龙、许文、李忠、林廷、谢郁、林有、方文、吴兴、翁飞等。俱为都司佥书。又功加署守备胡登奎、马天禄、孙友名、杜韬、罗象乾、马梦麟、吴应昌、余志逵、朱大受、王之道等。为署都司佥书。各予祭葬如例　　

○丁巳。太宗文皇帝忌辰。遣官祭昭陵　　

○转刑部右侍郎勒德洪、为左侍郎。升内秘书院学士麻勒吉、为刑部右侍郎　　

○礼部议给定南王孔有德女孔四贞执事。得上□日、定南王为国捐躯、又复绝嗣、奉世祖章皇帝上□日。将伊女照郡主品级给俸。今又令往广西驻防。其执事依议准给。后不为例　　

○己未。太祖高皇帝忌辰。遣官祭福陵　　

○庚申。归化城土默特都统古鲁格故、以其子席拉布、袭都统　　

○辛酉。以刑部郎中李可汧、为湖广按察使司佥事、提调学政　　

○壬戌。上诣太皇太后宫、问安　　

○升刑部郎中禅布、为内秘书院学士　　

○甲子。予故汉军副都统吴天寿、祭葬如例　　

○丁卯。遣大学士魏裔介祭先师孔子　　

○戊辰。祭大社、大稷、上亲诣行礼　　

○己巳。上诣太皇太后皇太后宫、问安　　

○以云南安普参议道张纯熙、为贵州按察使司副使、提调学政　　

○庚午。平西王吴三桂疏言、滇东诸酋削平。臣议改设流官。建置开化一府。永定一州。所有开化府。请设知府、同知、经历、教授、各一员。永定州。请设知州、州判、吏目、学正、各一员。下部议行　　

○壬申。上诣太皇太后宫、问安　　

○户部议覆、偏沅巡抚周召南疏言、湖南清出田地六百二十一顷二十亩零。新增四千八十七丁。于康熙四年起科。下部知之　　

○癸酉。秋分。夕月于西郊。遣都统特晋行礼　　

○甲戌礼部尚书沙澄、丁母忧。命回籍守制　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之十九




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二十　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙五年。丙午。九月。戊寅朔。上诣太皇太后皇太后宫、问安　　

○遣官祭历代帝王　　

○遣官祭城隍之神　　

○吏部遵上□日议覆、在外各官、有因钱粮盗案、既留旧官、将新官改补者、若令回部、往返奔走、未免疲困。嗣后应改补之官、或令回籍、或留新任地方、俟该抚缴凭之日、隔一选即补。从之　　

○己卯。转刑部右侍郎石申、为左侍郎。升内秘书院学士蔡毓荣、为刑部右侍郎　　

○庚辰。兵部遵上□日议覆、广东既有平南王、其将军王国光、及所属官兵、应令撤回京师。又协镇将军沈永忠、因病解任、所属官兵、应令伊弟续顺公沈永兴管辖、驻劄潮州。其应行事件、令二副都统、协同料理。如遇领兵征剿、亦令副都统等、率领酌行。从之　　

○　　

○壬午。上诣太皇太后宫、问安　　

○丁亥。以原任内国史院学士范承谟、为内秘书院学士　　

○转兵部尚书梁清标、为礼部尚书　　

○戊子。户部议覆、湖广巡抚刘兆麒疏言、楚省停运多年、缺船缺丁、请将存剩米石、暂行折价解部、俟船丁足时、仍运本色。应如所请。从之　　

○喀喇沁镇国公齐塔忒故。遣官致祭　　

○己丑。上诣太皇太后皇太后宫、问安　　

○免河南安阳、汤阴、林县、淇县、本年分、水灾额赋有差　　

○庚寅。予故太傅兼太子太师内秘书院大学士一等精奇尼哈番范文程、祭葬、谥文肃　　

○辛卯。贵州巡抚罗绘锦疏言、黔省开辟、今方九载、汉少苗多、人民生聚未久、请暂免其丈量、俟百姓复业、荒地开垦、再行清丈。下部议行　　

○改乌撒土府为威宁府。隶贵州省统辖　　

○壬辰。上诣太皇太后宫、问安　　

○以科尔沁故冰图郡王额参子额济音、袭爵　　

○癸巳。上幸南苑行围　　

○兵部议覆、广东镇海将军王国光疏报、海贼驾船七十余只、突犯甲子所港口。总兵官许龙败之。其水师提督常进功等、因修造船只、未及追击、分别降罚。得上□日、甲子所港口、系极内之地。七十余贼船直入、提督常进功等、假托修船、不亲领官兵剿灭、尔部见议浙江提督总兵官、见海内贼船四只、不亲领兵追赶、俱降二级。今以七十余只之贼船、直入内地、不行剿灭、止议提督罚俸一年、总兵降职一级、尔部所议、轻重任意、颠倒徇情、殊为不合。其常进功等、议罪尚轻著另议　　

○丙申。转刑部尚书龚鼎孳、为兵部尚书　　

○辛丑。谕吏部、庶吉士申涵盼等、教习已久、今加考试、分别授职。申涵盼、田喜雨□冓、陈论、李平、胡士著、卫既齐、俱授内三院编修检讨。严曾榘、徐诰武、熊一潇、李棠、以科道用。邵吴远吴元龙、劳之辨、汪肇衍、陈景仁诸定远、以部属用　　

○壬寅。吏部议覆、礼科给事中刘如汉疏请禁止直隶各省督抚、纵放衙役家人在外、诈害官民、索取财物、发觉日、督抚并大小各官、均照失察例革职。应如所请。得上□日、处分议罪、亦有重者、亦有轻者、岂可不论轻重、一概革职。此等事情发觉、著照事之轻重酌议　　

