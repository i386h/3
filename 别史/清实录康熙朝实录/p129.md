<!-- { "loadSidebar": true } -->
○甲午。吏部议覆、大学士巴泰等疏参、大学士熊赐履、将狭西总督哈占题报获盗犯开复疏防等官之疏、误票三法司核议具奏。奉上□日查问。熊赐履欲掩饰己过、私取草签嚼毁。以大学士杜立德所票另疏草签、扯去纸边、改写小字。希委咎于杜立德。殊玷大臣之职。应将熊赐履革职。得上□日、熊赐履、著革职　　

○扬威大将军和硕简亲王喇布疏报、逆贼侵犯新淦。署副都统杨古代等、遣发官兵、迎敌于博岭山。大败贼众。阵斩七百余级。下部议叙　　

○乙未。中元节。遣官祭永陵、福陵、昭陵、孝陵、仁孝皇后　　

○丙申。翁牛特、喀喇沁等八旗兵、共一千五百余名、奉调进古北诸口。上命翁牛特等四旗兵、往驻河南府。喀喇沁等四旗兵、往驻兖州府　　

○己亥。上诣太皇太后宫、问安　　

○庚子。上幸南苑行围　　

○癸卯。升江苏布政使慕天颜、为江宁巡抚　　

○乙巳。予故镶黄旗二等精奇尼哈番散秩大臣齐锡、祭葬如例　　

○赠殉难江西南丰县知县王应魁、按察使司佥事。予祭葬。荫一子、入监读书　　

○扬威大将军和硕简亲王喇布疏报、满汉官兵、于七月十一日、进取金溪。贼首杨益茂盘踞县城、倚山立营、共二十余座。大兵奋力进攻、破其木寨、直抵山下。阵斩三千余级。贼败走。恢复县城。得上□日嘉奖、下部议叙　　

○丙午。上自南苑回宫。诣太皇太后皇太后宫、问安　　

○福建提督段应举疏报、缙云地方、通金华、处州、两府。为粮运要途。逆党萧君球、率贼侵犯。随征总兵官刘显芳、遣发官兵、进剿于黄鸟岭。攻破木城。屡败贼兵。斩获甚众。下部议叙　　

○丁未。以都察院左都御史姚文然、为刑部尚书　　

○河南土寇张成武、侵扰永宁县境。驻劄河南府参领胡什霸等、移会巡抚进兵。报至。上切责胡什霸等曰、大兵驻防河南府、本为扑灭盗贼。今永宁有警、胡什霸、额勒布等、距贼百八十里、不率兵星赴、乃称移会巡抚、迁延时日、殊为不合。著胡什霸等、即率官兵进剿。该抚镇、亦即遣兵会剿。无使滋蔓。仍禁戢军士、勿扰地方　　

○戊申。以原任河南巡抚郎廷相、为福建总督　　

○喀尔喀车臣汗、遣使进九白年贡。宴赉如例　　

○抚远大将军都统大学士图海疏报、秦州乐门等处、逆贼横行。振武将军佛尼勒、提督张勇、王进宝等、统满汉官兵会剿。贼不能支。伪将军吴之茂、于六月二十六日。率众宵遁。我兵追剿之。败贼于牡丹园。复败贼于西和县北山。斩获无算。吴之茂仅以十余骑、越山而遁。下部议叙　　

○己酉。谕兵部、吉安一郡、逆贼盘踞日久、小民被胁蓄发者多。此实畏死之恒情也。且劳师讨贼、原以为民。若大兵所至、将蓄发者概行诛戮。殊非朕抚恤残黎至意。倘有据守城池山寨、执持兵械、抗拒不降者、仍诛剿之。其余俱著免死、俾得自新。尔部通行晓谕各将军、一体遵行　　

○升直隶天津道薛柱斗、为江南按察使司按察使　　

八月。辛亥朔。礼部左侍郎史大成、以病乞假。允之　　

○壬子。予故浙江提督塞白理、祭葬如例　　

○甲寅。上诣太皇太后宫、问安　　

○抚远大将军都统大学士图海疏报、将军穆占等、于六月二十七日、进兵乐门。贼遁去。追剿贼于红崖等处。恢复礼县。又庆阳伪总兵周养民、王好问、伪副将孔荫熊等、共率所属文武伪官九百余员、兵丁四万八千二百名有奇、陆续投诚。得上□日嘉奖、下部议叙　　

○乙卯。靖逆将军甘肃提督侯张勇疏言、番人滚布、窥我兵调征河东、乘隙入内地、收掠番族人畜。上谕、番人潜入内地、著将军侯张勇、严饬甘凉沿边将弁、加意防守　　

○以故三等阿思哈尼哈番辛泰子席济浑、袭职　　

○调山西大同总兵官何傅、为直隶真定总兵官　　

○丙辰。升吏部左侍郎陈＜岂支＞永、为都察院左都御史　　

○丁巳。上诣太皇太后皇太后宫、问安　　

○遣大学士李霨、祭先师孔子　　

○戊午。祭大社大稷。上亲诣行礼　　

○扬威大将军和硕简亲王喇布疏言、署副都统莽依图等、于六月初九日、抵舒恕军前。其士卒铠仗耗敝。马匹缺乏。上谕、铠仗马匹、皆大兵急需。著江南江西总督、多备弓矢。江西巡抚、动支额银、制造甲胄、俱存贮南昌。令大将军简亲王、副将军希尔根、率兵速取吉安、通赣州路。将所贮甲胄弓矢、运至舒恕军前。又谕议政王大臣等曰、大将军简亲王、副将军希尔根等、俱有保全江西、剿灭贼寇重任。岂得各分疆界、互相推诿。今将军舒恕等、兵至南康、赣州、为日已久。马匹资仗乏绝。如听其因地取给、必致扰害生民。吉安虽未恢复、岂无间道可通赣州。王及将军总督等、宜多拨官兵、由间道解送资粮器械、接济士卒。吉安既系南康、赣州、孔道。大将军王等、率兵速取之。仍酌留官兵、同总督董卫国、镇守南昌　　

○己未。太宗文皇帝忌辰。遣官祭昭陵　　

○谕定远平寇大将军安亲王岳乐等、朕闻王恢复萍乡、大创逆贼、直抵长沙。甚为嘉悦。今日之事、利在神速。若稍迟缓、俾贼得以固守、则攻取不易。今秦省全定。蜀中来逆贼十余万、尽已歼灭。大兵即不下四川、贼亦不敢复出。若分发见在狭西之兵、前赴湖广。庶或有济。王其善抚百姓。倘民困已极。即得地方、亦复何益。至叛变之人、皆系胁从。情非得已。且原皆朕之臣子。王其时加招徕。即吴三桂果有悔罪输诚之心、亦何不可容受。王膺此重任、自有成算。特以朕意示知　　

○江西总督董卫国疏报、逆贼李蓬头等、犯余干县。广信营参将曹得成等、击败之。斩首八千余级。擒三百余人。又游击冯元常、张射光等、败贼于金溪、新昌等处。下部议叙　　

○庚申。谕钦天监、尔衙门专司天文历法。任是职者、必当习学精熟。向者新法旧法、是非争论。今既深知新法为是。尔衙门习学天文历法满洲官员、务令加意精勤。此后习熟之人、方准升用。其未经学习者、不准升用　　

○辛酉。太祖高皇帝忌辰。遣官祭福陵　　

○上诣太皇太后皇太后宫、问安　　

○壬戌。上奉太皇太后行幸汤泉。太皇太后登辇。上随行、出神武门。然后乘马。至进膳处。上扶太皇太后下辇。入行宫。上进膳毕。复诣行宫前、候太皇太后登辇。上扶辇行数武。乘马。路遇泥泞、即下马阅视。至汤泉。上步行。随太皇太后入行宫毕。驻跸汤泉　　

○吏部议覆、狭西总督哈占疏言、平凉固原等处地方、已经恢复。州县佐贰驿丞大使、需员甚多。请将考定吏员等、发往补用。应如所请。从之　　

○癸亥。上诣太皇太后行宫、问安毕。回宫　　

○甲子。以原任河南援剿总兵官鲍敬、为大同总兵官　　

○乙丑。秋分。夕月于西郊。上亲诣行礼　　

○先是、谕吏部、户部、兵部、迩年以来、大兵诸路征剿、军需浩繁、一切供应、皆取给于民。凡领兵将军将弁、及督抚文武大小各官、俱当以国计民生为念。洁己奉公、加意撙节、表率属员、恪遵法纪、以副朕勘乱救民之意。乃有不以剿寇安民、平定地方为念。惟图营私射利、糜费钱粮。军前所用米豆草束诸项、自将军以下、有自行贩卖、嘱托地方官多取价值。地方官有徇其情面、浮冒开销者。亦有地方官贩买支放、多行开销者。有已备本色、不行收纳、折价入己者。有民间运到米豆草束、地方官故意迟延掯勒、及至军前、又多方刁难解官、恣意需索、方肯收纳者。至于购买马匹、不开实价、以少为多、滥行销算。种种情弊、难以枚举。皆由大小各员、互相徇庇。止知图便己私。殊为不合。应严加禁饬、以清积弊。若仍不悛改。事觉、照贪官例治罪。有能举首者、从优议叙。议政王贝勒大臣等、其会同详加定议以闻。至是、议政王大臣等遵上□日会议、大小文武官、备办军前草束米豆等项、有营私射利、浮冒开销者、照贪官例问罪。其该管官知而不举、亦以其罪罪之。若能从旁举首者、职官准应升先用。旗民准授为七品官。得上□日、依议。著刊刻通行晓谕　　

○丙寅。谕户部、今正当军需浩繁。在外总督巡抚、及经管钱粮各官、俱宜洁己奉公、殚心料理。一应收支销算、详明造册、据实开报、听部核议。近见部覆各处奏销本内、或因款项不符。或因数目舛错。或因造报遗漏。或因册结不到。多致驳察。道路往返、动经□山戊示□月。明系地方各官、不加意清厘、故留疑窦、希图延挨时日、以滋弊端。钱粮朦混不清、民力苦累益甚。以后如何尽除积习、钱粮不致驳察。尔部定议具奏　　

○丁卯。上诣汤泉太皇太后行宫、问安毕。回宫。诣皇太后宫。问安　　

○己巳。上御经筵　　

○抚远大将军都统大学士图海疏言、狭西提督、原驻平凉。固原与平凉密迩。且为秦省形胜之区。应令王进宝移驻固原、即兼管固镇事务。其西宁为边陲重地。距固原甚远、难于遥制。固原总兵官朱衣客、向在西宁、熟谙形势。调驻西宁、殊有裨于地方。又庆阳一郡、幅＜巾员＞辽阔、素为贼薮。当此反侧初安。亟需弹压。宜令随征总兵官陈奇谟、暂镇庆阳、安辑人心。从之　　

○转礼部右侍郎杨正中、为左侍郎。升内阁学士杜臻、为礼部右侍郎　　

○吏部题、一等阿思哈尼哈番阿喇纳故。无承袭之人、应将原立职之介桑和硕齐亲弟孙舒束、袭职。从之　　

○庚午。赠殉难狭西神木道杨三知、为光禄寺卿。予祭葬。荫一子、入监读书　　

○裁庐州府常积库大使缺、归知府管理。裁宁国府军储仓大使缺、归照磨兼理　　

○予故一等精奇尼哈番锡喇布、祭葬如例　　

○壬申。江西总督董卫国疏报、八月初五日、官兵败贼于广昌。恢复县城。得上□日嘉奖、下部议叙　　

○甲戌。上诣汤泉太皇太后行宫、问安毕。回宫。诣皇太后宫、问安　　

○遣官祭历代帝王　　

○遣官祭城隍之神　　

○调湖北布政使丁思孔、为江南江苏布政使司布政使　　

○乙亥。上御太和殿视朝。文武升转各官谢恩。喀尔喀车臣汗进贡使臣等行礼　　

○浙江总督李之芳疏报、闽逆伪将军马九玉等、领贼众数万人、据守衢州河西。贼将林福等、扎营大溪滩、挽运粮饷。大将军康亲王杰书、因诏促进兵。抵衢州。集都统赖塔等议、先断贼饷道、以夺其势。于是月十五日、赖塔等率满汉兵、宵抵大溪滩、奋击。大败之。乘胜进取江山县、马九玉大惧、弃营遁。得上□日嘉奖、下部议叙　　

