<!-- { "loadSidebar": true } -->
○海澄公黄梧子黄芳度、遣官黄蓝、间道赍疏进京。疏言、臣父于本年三月二十六日病故。臣不得已、权以父命、送敕命印于贼处、仍密行招募、合旧兵共得六千余名、六月初四日、斩伪城守都督刘豹等三人。保守漳州。惟望大兵入闽救应。臣侦知来路、随往迎接。上谕、海澄公黄梧、自海上归诚、殚竭忠荩。镇守岩疆、劳绩茂著。据奏、于三月二十六日病故。朕心深为轸恻。应得恤典、从优议奏。黄芳度设计全城。招集兵卒。斩伪都督刘豹等三人。固守地方、以俟大兵。具见黄芳度能继父志、克笃忠贞、殊为可嘉。黄芳度应令袭公爵。今大兵由浙江、江西、广东、三路进闽。黄芳度侦何处兵先到、即来迎会。寻黄芳度兄一等侍卫黄芳世、自陈生长闽地、深知道里情形。乞随大兵进剿、救援伊弟黄芳度。上因授黄芳世为随征福建总兵官。令同平南王尚可喜兵、进剿福建　　

○调镶白旗蒙古副都统阿进泰、为满洲副都统　　

○参赞军务护军统领桑遏、副都统席布疏报、耿逆遣贼兵自建昌前来、大兵进剿、至抚州、击败贼众、斩杀甚多。下部议叙　　

○癸卯。上至巩华城驻跸　　

○甲辰。行仁孝皇后百日祭礼。上亲临举哀毕。回宫　　

○先是经略莫洛、以秦省兵单、请添设绿旗兵万余、以资战守。上谕、增兵必须增饷。国家钱粮、止有此数。兹大兵进剿浙江、江西、湖广、需饷浩繁。尔经略所知。前因馈运不给、致王怀忠等兵逃散。秦民供亿入川兵饷、已极劳苦。若增兵万余、贝勒、经略、又统诸军深入。万一糗粮难继、恐禁旅有匮乏之虞。而绿旗兵复蹈前辙矣。经略身在地方、洞悉情形。或不烦增兵、即亲行入川。或必须议增、方可进发。或以秦省重要、不必亲行、遥措兵饷。其逐一详议以闻。至是莫洛疏言、狭西旧兵内、王怀忠所率四千、悉已逃散。今王辅臣、又率二千以行。除此六千、照额招补外、所增无多。盖增则战守调遣、均有裨益。狭西得以保固。故臣以为增之便。若四川速定、则钱粮有资。而秦民又得息肩。臣仍宜亲统官兵、协力进剿、平定四川。从之　　

○湖广总督蔡毓荣疏报、逆贼盘踞南漳县天门寨等处。襄阳总兵官刘成龙、分守下荆南道参政石琳、率领官兵攻剿。斩杀贼众。获马骡器械。安抚各寨洞。下部议叙　　

○乙巳。广东广西总督金光祖疏报、水陆官兵、四路往取梧州。逆贼遁去。追斩甚多。获船炮器械等。恢复梧州。得上□日嘉奖、下部议叙　　

○丙午。上诣太皇太后宫、问安　　

○上幸南苑行围　　

○丁未。添设江南驿盐道一员缺、管理安徽等处驿盐事务、驻劄安庆。其管理通省驿道、改为江苏等处驿盐道、仍驻江宁　　

○以户部郎中解几贞、为江南按察使司佥事、提调学政　　

○予故原任太子少师工部尚书性纳祭葬、谥敏襄　　

○厄鲁特鄂齐尔图车臣汗等、遣使进贡。赏赉如例　　

○己酉。复设江南徽宁巡道员缺、驻劄徽州府　　

○吏部议覆、河南道御史朱尚义疏言、王师前向、刻期荡平。今粤闽督抚既设、将来守令将弁、势必须才补用。请敕三品以上满汉堂官、及八旗都统、凡有真正才能、不拘文武、照例保举。候吏兵二部甄录、咨送军前、以资保障。应如所请。令各官虚公保举。臣等甄录、发往军前补用。倘保举匪人、将保举之官、照例议处。从之　　

○浙江总督李之芳疏报、臣同平南将军赖塔、遣援剿总兵官李荣、领官兵至金华进剿。阵杀一千余人。生擒一百五十余人。焚其木城。副将鲍虎、砍贼五营。乘胜恢复淳安县。得上□日嘉奖、下部议叙　　

○浙江提督塞白理疏言、黄岩围困、请援甚急。又宁海、象山、新昌、余姚四县、贼众蜂起。恐贼踞宁海、断我粮道。请速救台州。保守宁波。得上□日、黄岩围急、杭州将军喇哈达、已发兵赴援。今大将军康亲王、已领兵赴浙。无庸别遣。其宁海等处贼众、作何剿灭。并救台保宁之策。康亲王未到之先、听将军赖塔、喇哈达等、商酌以行　　

○庚戌。上还自南苑。诣太皇太后皇太后宫、问安　　

○谕公图纳黑等、近闻蒙古兵违法抢掠、其严加禁饬。嗣后有不遵纪律者、自骁骑校以下、即审明正法　　

○辛亥。上手敕谕护军统领桑遏曰、江右为粤东咽喉、江浙唇齿、所关綦重。今兵民之心、尚持两端。若不先灭地方小丑、大兵难以前进。至袁州、吉安、赣州、尤属要地。若有失陷、则广东声息、必至梗阻。广东梗阻、则势益危急。今满兵驻袁州、相机进取长沙。否则固守地方。庶三府可保无虞。将军当亲统重兵以行。毋使兵力单弱、致有疎失　　

○复设浙江杭严巡道员缺、驻劄严州府　　

○甲寅。上诣太皇太后宫、问安　　

○免直隶南皮等十县、山东禹城等二十九县、本年分旱灾额赋有差。狭西庄浪卫。本年分雹灾额赋十之三　　

○升参领刘显忠、为镶蓝旗汉军副都统　　

○乙卯。秋分。夕月于西郊。遣户部尚书米斯翰行礼　　

○丙辰。上御太和殿视朝。文武升转各官谢恩。次喀尔喀土谢图汗使臣等行礼　　

○江西总督董卫国疏报、南赣总兵官刘进宝、遣游击田振、会同屯垦都督陈平、统领官兵、恢复万年县。得上□日嘉奖、下部议叙　　

○丁巳。予故蒙古副都统泰锡喀、祭葬如例　　

○浙江总督李之芳疏报、副将鲍虎、领兵恢复遂安县。参将洪起元等、领兵恢复嵊县。得上□日嘉奖、下部议叙　　

○戊午。予故原任湖南总兵官太子少保左都督南一魁、祭葬如例　　

○己未。上御经筵。讲毕。赐大学士、九卿、詹事、及讲官等宴　　

○谕议政王大臣等、闻岳州三面临湖。贼于陆路一面、浚壕筑垒。据守颇坚。难以进取。应令将军尼雅翰、率兵沿流赴江西、与副都统甘度海兵合。并率袁临总兵赵应奎、由袁进复长沙。夹攻岳州。相度便宜以行　　

○遣官祭历代帝王　　

○遣官祭城隍之神　　

○升太常寺卿袁懋德、为通政使司通政使　　

○庚申。复设狭西关南守道员缺、驻劄兴安　　

○辛酉。上诣太皇太后宫、问安　　

○浙江总督李之芳疏报、副都统胡图、臣标中军副将王廷梅、统领官兵、至石梁大沟源、三路击败贼众。又总兵官李荣、进剿败贼。恢复东阳县。得上□日嘉奖、下部议叙　　

九月。壬戌朔。谕翰林院掌院学士傅达礼等曰、日讲关系甚大。今停讲已久。若再迟、恐致荒疎。日月易迈、虽当此多事之时、不妨乘间进讲。于事无误。工夫不间。裨益身心非浅。尔衙门议奏。寻翰林院诸臣、以几务殷繁、请间日一进讲。上曰、军机事情、有间数日一至者、亦有数日连至者、非可限以日期。其仍每日进讲、以慰朕惓惓向学之意　　

○江南总督阿席熙疏报、饶州贼犯徽州婺源县。上谕、徽州、江浙接壤要地。将军额楚、署副都统宗室巴尔堪等、于扬威将军所统骁骑、并江宁将军所辖兵内、酌量率赴徽州、堵剿逆贼。署副都统硕塔、穆森、以镇守兖州满洲蒙古骁骑、移驻江宁。更发京师满洲蒙古每佐领骁骑一名、以王府长史雅赖、一等侍卫阿喀尼、为署副都统、率之往驻兖州　　

○江西总督董卫国疏报、吴逆伪将军二人、率猓猓数千、来犯长沙。纠集群盗。声袭袁临。窥伺江西。已入袁州境内。上谕、袁州距吉安不远。吉安赣州、又通粤要路。今贼入袁境。将军希尔根等、停剿抚建诸贼。分所部兵、与将军哈尔哈齐、率赴袁州、与总兵赵应奎、并力剿御。其希尔根所余兵马、或进剿抚建。或固守南昌。相机以行。寻董卫国又奏、贼陷都昌。上复谕将军希尔根、总督董卫国、提督赵国祚等、速行剿灭。江南总督阿席熙、安徽巡抚靳辅、严饬接壤将弁、加意防御　　

○癸亥。以土默特故固山贝子古睦子滚济斯扎布、袭爵　　

○甲子。上至巩华城。月祭仁孝皇后　　

○湖广总督蔡毓荣疏报、叛贼杨来嘉等、出犯南漳。官兵奋勇力战。大败贼众。阵斩伪弁兵目。获伪劄器械等物。下部议叙　　

○乙丑。上诣太皇太后皇太后宫、问安　　

○先是、命硕塔、穆森、率师赴江宁。至是、因江南总督阿席熙疏报贼逼祁门。上乃命硕塔、穆森、径趣安庆驻防。寻又调河南提督王永誉、为安徽提督。率所部兵以往　　

○湖广巡抚张朝珍疏报、麻城刘青藜等、结党倡乱、业经就抚。乃贼首邹君升、复与大冶县逃贼黄金龙作乱。武昌知府于成龙等、督率官兵堵截。擒杀贼首。胁从余党、俱已安插。下部议叙　　

○以土默特故多罗达尔汉贝勒卓礼克图子赵图、袭爵　　

○丙寅。上御太和殿视朝。文武升转各官谢恩　　

○添设狭西通省驿传道员缺、驻劄西安　　

○添设广西右江道员缺、统辖柳庆思三府、驻劄柳州　　

○戊辰。上遣侍卫吴丹、塞扈立、传谕宁南靖寇大将军多罗顺承郡王勒尔锦曰、朕手谕与王者再。所言似合机宜。又两遣侍卫往。未见王回奏。满汉兵宜加抚恤。馈饷亦不易。若何进战、一在于王。今所在蠢动、岂不可虞。大将军出征、进止调度、必待中上□日、于古未闻。因王等与贼相持、朕不自暇逸、屡有敕谕、冀或有一当耳、非朕欲从中制也。王等始出兵时、兵亦不为不足。令四路进讨、王亦知之。四川兵取朝天关、阳平关、在保宁与贼相距、与岳州同。王等勿以四川兵将抵贵州、湖南兵可缓进。保宁较岳州城更坚也。康亲王进剿闽贼、虽屡奏捷、朕不为喜。吴三桂乃贼渠。惟破岳州、澧州、方可喜耳。王等初至军、言马未肥、又言天热多雨难行、今当可行之时、王等规取岳州。或渡江取澧州。或令将军尼雅翰、往江西取长沙。此三事、王与贝勒诸将帅熟议以闻。勿惟朕谕与议政大臣之议是从。勉建良策。欣闻捷音　　

○己巳。平南王尚可喜疏报、副都统尚之节等、统率官兵、自程乡县间道进闽。沿途相机剿抚。不烦兵戈、逆贼望风逃遁。伪官弁缴劄投诚。恢复大埔县。直抵三河坝。得上□日嘉奖、下部议叙　　

○副都统扩尔坤等疏报、伪将军吴之茂、自保宁府至昭化县、会同伪总兵彭士亨、率贼五千有余、从江上乘船来犯广元。八旗官兵、偕四川总督周有德等标弁夹击。自朝至夜酣战。大败之。斩伪游击徐应昌。贼夜遁去。下部议叙　　

