<!-- { "loadSidebar": true } -->
○谕议政王大臣等、览学士孔郭岱等报、广西悉已底定、宜速移文、令简亲王及穆占等之兵、不必进广西。但莽依图、舒恕、额楚等、兵力稍单。简亲王及穆占等兵内、选有马精兵、每佐领三人、或四人、遣前锋统领希佛、率赴莽依图等军前。于通云南要路、宜从何路协力前进、公议进发。至于广西见无官兵、平南王或宜同大兵前进、或宜驻广西适中要地、亦同将军大臣等、共议而行。其彝陵兵、徒尔坐守、似属无用、宜整缮甲兵、自归州巴东、作进兵状以制之。巴尔布本在彝陵、即遣彼往归州巴东效力。并令都统噶尔汉等率兵、同总督杨茂勋、提督佟国瑶等、前进。宜由何路协力扑灭山贼、或规取兴安、听其酌便而行　　

○福建总督姚启圣疏报、木武镇伪总兵陈士恺、率伪文武官五十五员、兵一千四百三十一名、投诚。下部议叙　　

○河道总督靳辅疏言、清水潭、屡塞屡冲。山阳、高邮等七州县田地、被水淹没。十余年来、每岁损课数十万两。臣亲率河官六十余员、于康熙十七年九月兴工、筑东西长堤二道、于十八年三月工竣、七州县田亩、尽行涸出。运艘民船、永可安澜矣。报闻　　

○升随征长史花色、为镶红旗蒙古副都统　　

○癸未。上诣太皇太后宫。问安　　

○升太仆寺卿席兰大、为通政使司通政使。光禄寺卿佛伦、为大理寺卿　　

○福建巡抚吴兴祚疏言、闽省戊午科乡试、前奉上□日准于康熙十八年补行、今海氛未靖、再请展限至康熙十九年举行。从之　　

○征南将军都统穆占疏言、原任云南鹤庆总兵官柯铎、于康熙十二年赴任、身陷吴逆、屡欲逃归、被贼看守不得脱、今大兵进剿、乘贼夜防稍懈、即于全州滚崖逃出、投奔臣之军前、呈缴伪亲军右翼将军银印。下部知之　　

○福建总督姚启圣疏报、海逆伪总兵郑奇烈、率伪官五十三员、兵丁一千余名、投诚。下部议叙　　

○乙酉。敕谕云南贵州大小文武官员军民人等、逆贼煽乱以来、尔等被其迫胁、陷身贼中、莫能自拔、地方百姓、久遭荼毒、诛求苛扰、困苦日深、在彼情形、朕已洞悉、每一念及、深为恻然、故屡颁敕谕、广示招徕、开以自新之路。今湖南悉皆平定、广西亦已纳款、独尔滇黔一隅、民生尚在水火之中、朕以仁覆天下为心、岂忍西南万姓、颠连无告、莫之拯救。且当时倡叛、罪止吴三桂一人。所属人员、均系胁从、情可矜恕。今特颁敕谕、再行招抚。尔等其各体朕宽大好生之心、翻然悔悟、争先来归、于各路大将军将军等军前投诚、皆赦其前罪、论功叙录、加恩安插、令之得所。尔等勿得仍怀疑畏、坐失事机、有负朕嘉与维新至意　　

○扬威大将军和硕简亲王喇布疏报、伪副总兵周嘉贞、率伪文武官六十一名、兵丁九千三百四十余名、家眷六千五百余名口、投诚。下部议叙　　

○广东广西总督金光祖疏报、逆贼吴世琮等、踞浔州府、闻大兵前进、即焚营弃城遁。副将林大忠、入城抚定人民。下部知之　　

○升太仆寺卿施维翰、为宗人府府丞　　

○升左都督管游击事许盛、为南赣总兵官　　

○丙戌。上诣太皇太后宫、问安　　

○谕兵部、湖南广西、已经底定、滇黔指日荡平、凡在京在外大小文武官员内、有家口陷于贼中者、有孑身投诚、家口仍在彼地者、有前以抗贼被害、而家口尚有遗留者、大兵到日、一一清察、务加保全、俾之得所、听其家属完聚。尔部即通行传谕各路大将军、将军、督抚提镇等遵行　　

○又谕兵部、逆贼吴三桂煽乱以来、各处大小文武官员、其或势穷力竭、迫而从贼、朕久已洞悉、其悔罪来归者、概行宽宥。惟祖泽清父子兄弟、向受国家恩养甚厚、前祖泽清叛时、意其必系被贼迫胁、不得已而从逆、及其既降复叛、则甘心附贼可知。情罪重大、国法难容、不许招抚。亦不许其投诚。尔部即密谕各路大将军、将军、督抚提督等遵行　　

○予福建阵亡镶黄旗佐领悠德赫、祭葬如例　　

○丁亥。谕兵部、今湖南广西、皆已底定、大兵多集湖南、遣侍郎宜昌阿、学士噶尔图、赴顺承郡王、安亲王、简亲王军前、酌留进剿平定地方之兵。余兵防守荆岳。及蒙古、乌喇、宁古塔之兵、应行调还事宜。一一详议速奏。其招抚敕谕、赍付大将军等、令其酌行招徕。伊等不必留彼招抚。军事议毕即还　　

○以左都御史魏象枢、为刑部尚书。升太常寺卿赵璟、为通政使司通政使　　

○征南将军都统穆占疏报、臣遣右营游击张德恩等、领兵恢复灌阳县。都督佥事纯辅弼等、领兵恢复兴安县。又遣投诚伪总兵陈邦贤、领兵恢复全州。得上□日嘉奖、下部议叙　　

○戊子。转吏部右侍郎折尔肯、为左侍郎。升内阁学士屯泰、为吏部右侍郎。左副都御史喀尔图、为总督仓场户部侍郎　　

○庚寅。谕户部、江南财赋繁多、如旧欠无徵钱粮、更行追比、恐累小民。其康熙十年、十一、十二年钱粮、俱行蠲免。其十三、十四、十五、十六等年钱粮、俱令于十九年始、分年带徵。以舒民力。著该抚通行晓谕、务令均沾实惠、以副朕休养斯民至意　　

○壬辰。宁南靖寇大将军多罗顺承郡王勒尔锦疏言、将军鄂内等启称、遣署副都统图尔度浑等、侦探辰龙关贼情形、贼跨路连设五营、力为坚守。山险林深、前锋未得擒获生口、距辰龙关二十里、止行一马、且不能转旋、辰龙关一带、山俱峻险、林木森密、徒步亦不易至。且时值盛暑霪雨、虽大兵前进、亦不能行、不如暂留为便。上谕、辰龙关、乃通云贵孔道、众皆知之甚悉、据奏辰龙关相距二十里、止行一马、且不能转旋、辰龙关一带、山俱险峻、林木森密、徒步亦不易至、俟复辰龙关时、必于此路、明白丈量、苟与所奏不符、图尔度浑等、从重治罪。今当广西全定、败贼逃窜之际、宜分路前进、底定疆宇、前锋属在颜行、捕获生口、乃其专责。顺承郡王、委无能之图尔度浑为副都统、俾之前行、致前锋不能捕一生口、图尔度浑等、乃又急行退还、顺承郡王勒尔锦、可率其王府佐领之兵、还赴荆州、率巴尔布等、进定归州巴东。图尔度浑、可革去署副都统职。以参领随顺承郡王还荆。贝勒察尼、仍用其原大将军印、统兵平定地方　　

○厄鲁特噶尔玛戴青和硕齐等、遣使进贡。赏赉如例　　

○癸巳。上诣太皇太后皇太后宫、问安　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十一　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十八年。己未。五月。甲午朔。上诣太皇太后皇太后宫、问安　　

○升侍讲学士库勒纳、为詹事府詹事。大理寺少卿张问政、为太仆寺卿　　

○调河南河北总兵官傅魁、为广西左江总兵官　　

○乙未。谕翰林院、选拔庶常、原以作养人材、今科进士、特加简阅、取吴震方、张廷瓒、秦宗游、田需、陈捷、赵执信、曹鉴伦、马教思、刘果实、沈朝初、杨大鹤、陆祖修、方伸、陆舆、李孚青、佘艳雪、王沛思、丁暐、庄延裕、汪晋徵、王承祜、宋敏求、潘应宾、顾镡、梁弓、陈紫芝、张克嶷、张光豸、卢熙、任璇、赵作舟、杨雍等三十二员、俱著改为庶吉士。并修撰归允肃、编修孙卓、茆荐馨、分别满汉书教习　　

○都察院左都御史升刑部尚书魏象枢、疏请仍留臣左都御史任、庶得勉竭愚悃、激浊扬清、为朝廷振肃纲纪。得上□日、魏象枢、著加刑部尚书衔、仍留左都御史任　　

○升佥都御史王盛唐、为太常寺卿　　

○丙申。仁孝皇后忌辰。遣官致祭　　

○丁酉。上诣太皇太后皇太后宫、问安　　

○升大理寺卿佛伦、为内阁学士兼礼部侍郎　　

○征南将军都统穆占疏报、千总陈有声等、领兵进取恭城县。伪知县张魁臣、以城降。下部议叙　　

○己亥。转户部右侍郎田六善、为左侍郎。调工部右侍郎朱裴、为户部右侍郎　　

○庚子。上诣太皇太后皇太后宫、问安　　

○辛丑。上诣太皇太后皇太后宫、问安　　

○升内阁侍读学士禧佛、为内阁学士兼礼部侍郎　　

○壬寅。上出阜成门观禾。驻跸潭柘寺　　

○癸卯。上回宫　　

○遣官封洞庭湖神。敕曰、顷者逆氛未靖。天讨用加。地当师旅之屯。众赖精英之佑。阅时八月。波浪不惊。俾我六军。舳舻共济。坚城立拔。余孽宵奔。眷言挞伐之奇勋。实属神功之丕显。特申昭报。式考彝章。封为洞庭湖之神。载诸祀典。专官告祭。惟神鉴知　　

○甲辰。上诣太皇太后宫、问安　　

○乙巳。调福建水师提督伯王之鼎、为四川提督　　

○丙午。遣官祭关圣帝君　　

○丁未。祭地于方泽。上亲诣行礼　　

○征南将军都统穆占疏言、广西投诚伪将军刘彦明、徐洪贞、线成仁等、仍为都统、副都统、令其总辖原管之兵、及绿旗之兵、颇于事有益。得上□日、刘彦明等、所领投诚绿旗兵内、有愿归农者、皆令归农。愿入伍者、拨入广西经制兵内。其定南王下旧兵、有老弱者裁去、不必足从前三千之额。数年以来、定南王官兵、分散各处、收聚甚难、宜令督捕理事官麻勒吉、前赴广西、暂行统辖定南王下藩兵。有分散者、令其察访料理。一切调度军务、会同将军莽依图等、商议举行。其广西文武各官、并定南王下各官职名、麻勒吉俱察明缮册以闻。刘彦明等为都统副都统之处、俟册到日再议　　

○戊申。上诣太皇太后宫、问安　　

○上御太和殿视朝。京察留任满汉各官、及文武升转各官谢恩。次喀尔喀进贡使臣等行礼　　

○己酉。扬威大将军和硕简亲王喇布疏报、伪将军全钺、伪总兵马隆兴、熊天章等、率众投诚。其属下兵丁、分别归农补伍。下部议叙　　

