<!-- { "loadSidebar": true } -->
○乙巳。升太常寺卿周卜世、为大理寺卿　　

○命侍卫吴丹、学士郭廷祚、阅视河工、绘图进呈　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十八




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十一年。壬子。五月。丙午朔。上诣太皇太后皇太后宫、问安　　

○以江南安庆等七府、滁州等三州、连岁被水淹蝗蝻等灾。兼淮安、扬州、饥民流离载道、命该督抚将现存捐纳米石、并宁国、太平等府、存贮米谷、檄令各府州县、照民数多寡、速行赈济　　

○丁未。户部议覆、安徽巡抚靳辅疏言、临淮、灵璧二县、从前虚报开垦、并抛荒水冲沙压田地、共四千六百一十六顷有奇。实系小民赔粮。请将康熙十年以前额赋、尽行豁免。应如所请。从之　　

○旌表狭西靖远卫烈妇、马海妻杨氏、给银建坊如例　　

○戊申。以山东沂水县、康熙八年地震之后、兼被水灾。命将康熙八年起、至十一年止、逃亡四千四百余丁、荒地八百七十六顷有奇、一应额赋、悉行蠲免　　

○以靖南王耿精忠藩下故三等精奇尼哈番吕应学之子吕云翔、袭职　　

○己酉。上诣太皇太后宫、问安　　

○上幸瀛台　　

○辛亥。免山东曹、单、二县、本年分挑河挖伤田亩额赋　　

○癸丑。上自瀛台回宫　　

○升王府长史车伦、为镶红旗蒙古副都统　　

○甲寅。升太仆寺卿周之桂、为太常寺卿　　

○升狭西陇右道李兴元、为云南按察使司按察使　　

○丙辰。谕兵部、从来国家承平、军事不宜废弛。太祖太宗时。兵器整齐坚锐。今器械虽鲜明、恐用时未必坚利。此系尔部职掌、嗣后可详加点阅、以副朕不忘武备之意　　

○戊午。上诣太皇太后皇太后宫、问安　　

○遣官祭关圣帝君　　

○以翰林院编修董讷、为云南乡试正考官。兵部主事邵佳印、为副考官。工部员外郎吴元龙、为贵州乡试正考官。户部主事杨西狩、为副考官　　

○云南贵州总督甘文焜疏报、臻剖、凯里、二司所属苗蛮、狡悍非常、素称难治。近逆苗阿福倡乱。臣发兵剿御、逆首就擒。又大败逆苗余党于地五等寨、及白崖地方、擒斩一千三百余人、其余悉就安插。得上□日嘉奖、下部议叙　　

○己未。升狭西按察使吴努春、为狭西布政使司布政使　　

○辛酉。户部议覆、山东巡抚张凤仪疏言、前任巡抚袁懋功、遗疏称新城、邹平、青城、三县百姓赔荒苦累。奉有俟新任巡抚、查明具题之上□日。今臣亲诣新城等县、逐一确查。与前抚臣所题无异。应将三县地丁钱粮、自康熙十年起、照数豁免。仍令该抚设法招徕开垦。从之　　

○赠靖南王耿精忠藩下故右翼总兵官三等精奇尼哈番吕应学、太子少保。予祭葬如例　　

○壬戌。以山东兖州府属金乡等六处、田地二万八千七百六十八顷有奇、被黄河冲决淹没。将康熙十年分钱粮、悉行豁免　　

○升大理寺少卿钱綎、为太仆寺卿　　

○癸亥。减户部工部关差员数。照盐差例、不论满洲、汉军、汉人、序俸掣签。每关、差司官一员、笔帖式一员　　

○甲子。上诣太皇太后宫、问安　　

○乙丑。以世祖章皇帝实录告成。礼部具仪注。监修总裁大学士等、奏请呈送大内尊藏。上御太和殿。设卤簿。奏乐。监修总裁、副总裁、纂修等官、奉表恭进实录。行礼毕。诸王、贝勒、贝子、公、及文武各官等奏言、恭惟世祖章皇帝。神功圣德。远迈唐虞。纂述成书。光华万世。臣等不胜欢忭。礼当庆贺。上传制曰、世祖章皇帝功德配天。纂修已成。朕心欢庆。与卿等同。于是诸王以下、文武各官、行庆贺礼　　

○丙寅。上幸德胜门外、观麦　　

○免江南泰州、江都、山阳三州县、康熙九年分未完存留钱粮七千五百有奇　　

○命山东济东道、自德州移驻省城、兼管通省驿传事务　　

○予故致仕汉军副都统祖泽培、祭葬如例　　

○丁卯。上诣太皇太后皇太后宫、问安　　

○辛未。夏至。祭地于方泽。上亲诣行礼　　

○壬申。以江南淮扬所属高邮、宝应等七州县、屡被灾伤。命地方官、速支库银赈济　　

○癸酉。上诣太皇太后宫、问安　　

○甲戌。以平西王吴三桂藩下参领张足法、为云南援剿右镇总兵官　　

六月。乙亥朔。江宁巡抚马祜疏言、高邮、兴化等州县、历年水灾。蒙皇上屡次蠲赈。保全灾黎。今□山戊示□新涸田地、劝民播种、二麦将成、不意又遭清水潭堤岸冲决、田庐仍被淹没。前部覆督臣麻勒吉、所请捐赈之事、令于本年四月终停止。今各州县田地、复遭冲淹、涸出无期、民生困苦、视昔愈甚。恳请照常赈济、俟水涸可耕停止。下部议行　　

○丙子。予故致仕都察院参政佟国印、祭葬如例　　

○丁丑。予故三等阿思哈尼哈番雅喇、祭葬如例　　

○戊寅。上诣太皇太后皇太后宫、问安　　

○己卯。云南贵州总督甘文焜、请假回旗葬母。部议边疆要地、且道远稽迟、不准离任。得上□日、甘文焜、准假葬母、事竣、著速往赴任。其总督事务、令该抚暂行署理　　

○庚辰。升监察御史巴锡、为狭西按察使司按察使　　

○辛巳。禁止官兵经过地方、不得多索车马夫役、并地方官吏、借端私派、以累里民　　

○壬午。上诣太皇太后宫、问安　　

○甲申。上诣太皇太后皇太后宫、问安　　

○乙酉。上幸南苑行围　　

○以科尔沁故和硕土谢图亲王巴达礼子额驸巴雅斯呼朗、袭爵　　

○戊子。户部题、浙江所徵妇女小口钞银、改为食盐课银。直隶流寓人丁、及山西久流近流人丁、均改为实在人丁。幼丁改为新编人丁。应将赋役全书、更正遵行。从之　　

○裁山西太原副将员缺。改设总兵官一员　　

○己丑。以户部郎中王士正、为四川乡试正考官。工部员外郎郑日奎、为副考官。户部郎中郭昌、为广东乡试正考官。吏部主事彭襄、为副考官。刑部郎中陆舜、为广西乡试正考官、吏部主事毛逵、为副考官。刑部郎中张好奇、为福建乡试正考官。礼部主事赵仑、为副考官　　

○庚寅。上还自南苑。诣太皇太后皇太后宫、问安　　

○辛卯。免山东堂邑等三县、本年分雹灾额赋有差　　

○壬辰。上诣太皇太后宫、问安　　

○乙未。以原任云南义勇营总兵官马惟兴、为福建兴化总兵官　　

○丙申。上诣太皇太后皇太后宫、问安　　

○丁酉。南城御史高永印题、浙江民孙吉士、控告两浙巡盐御史杭启、常锡印、私派诈赃。得上□日、著都察院左副都御史李之芳、吏部郎中宜昌阿、刑部郎中葛思泰等、前往察审　　

○戊戌。增设江南山阳县、管河主簿一员。分防高家堰堤工　　

○免狭西宝鸡县、本年分旱灾额赋十之三　　

○己亥。上御太和殿视朝。文武升转各官谢恩　　

○谕刑部、刑狱重地、人命攸关。天时炎暑、急宜清理。虽热审见有定例、但已结大案中监禁诸犯、或有无知而罹法网、小过而陷重辟者、株连无辜、久淹羁禁。朕心每念及此、深为恻然。兹特遣大学士图海等、会同三法司、详加审鞫。凡有罪可矜疑者、即与察明事由、开列具奏。务使情法允协、有枉必伸、以副朕钦恤刑狱至意　　

○户部议覆、浙江巡抚范承谟疏言、石门县、康熙三年分未完轻赍银两。平阳县、康熙元年二年三年分未完月粮。均系地荒、小民包赔、请赐蠲免。应如所请。从之　　

○复湖广起运漕粮、每石给运军赠贴米二斗　　

○升韶州副将林本植、为山西太原总兵官。管辖太原、平阳、汾州、潞安四府、泽、辽、沁三州　　

○辛丑。谕工部、河道屡年冲决、地方被灾、民生困苦、深轸朕怀。据差往视决口侍卫吴丹、学士郭廷祚、回京绘图进呈、朕观黄河自宿迁以至清河、皆为紧要。虽有遥堤一层、恐未足捍蔽水势。应否于遥堤之外、再筑遥堤。尔部即行河道总督、漕运总督、会同相视、商酌筑堤、果否有益、并所需钱粮、逐一详确议奏　　

○先是、兵部尚书王弘祚、以老乞休。上念其旧劳、命乘传归、仍谕滇省藩司给俸。至是、王弘祚疏辞。上谕曰、卿在官著有功绩、引年乞休、特给俸禄、以资颐养。其仍遵上□日祗受、不必控辞　　

○升吏部郎中杭爱、为山西布政使司布政使。甘肃按察使成额、为甘肃布政使司布政使。刑部郎中伊图、为甘肃按察使司按察使　　

○壬寅。上诣太皇太后宫、问安　　

○以原任内国史院大学士卫周祚、为保和殿大学士兼户部尚书　　

○癸卯。工部议覆、钦天监相度官蔡九旌等呈报、德胜门外、窑座三十三所。又旧窑座十所。正当都城来脉、风水所关、请行禁止。应限一月内、拆毁填平。从之　　

○除贵州省二十七山场、小税　　

秋。七月。甲辰朔。享太庙。上亲诣行礼　　

○丙午。上诣太皇太后宫、问安　　

○丁未。以世祖章皇帝实录告成。赐监修总裁官、银币鞍马。纂修官等、银币有差　　

○戊申。云南右镇总兵官张足法、陛辞。上谕曰、兹特简授尔边疆总戎之职、尔其练习兵卒、修整器械、俾兵民相安、副朕一体爱养至意　　

○己酉。叙征缅甸获伪永历朱由榔、及进云南贵州征水西功。授都统何进忠、一等精奇尼哈番。护军统领夏国相、副都统吴应正、俱一等阿思哈尼哈番。都统吴国贵、副都统高得捷、高拱宸、参领傅奇栋、俱二等阿思哈尼哈番。副都统杨珅故、授其子杨延先、一等阿思哈尼哈番。护军统领巴克勇、年老休致、副都统李可植、傅文元故、授伊等之子巴养元、李廷璧、傅天柱、俱二等阿思哈尼哈番。余护军参领杨奉元等一百二十七员、各给世职有差　　

○庚戌。上诣太皇太后皇太后宫、问安　　

○旌表湖广黄安县节妇匡氏、给银建坊如例　　

○壬子。升都察院左副都御史王秉仁、为总督仓场户部右侍郎　　

○以故承恩伯周全斌子周公仁、袭爵　　

○免江南高邮州、康熙十年分旱灾湖地租银　　

○癸丑。上诣太皇太后宫、问安　　

