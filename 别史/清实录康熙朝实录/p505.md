<!-- { "loadSidebar": true } -->
○戊寅兵部议覆、管理奉天将军事务都统嵩祝疏言、奉天所属锦州、铁山、离山东所属隍城岛、只半日程途。嗣后请令山东之防海水师官兵、巡哨至锦州铁山。又请拣选盛京满洲兵一千、教习鸟枪为火器营。俱应如所请。从之　　

○庚辰。上自畅春园回宫　　

○升宗人府理事官韦图布、为陕西布政使司布政使　　

○辛巳。上御经筵。谕大学士等曰、从来经筵之设、皆帝王留心学问、勤求治理之意。但当期有实益、不可止饰虚文。朕观前代讲筵、人主惟端拱而听、默无一言。如此、则虽人主不谙文义、臣下亦无由而知之。若明万历天启之时、何尝不举行经筵。特存其名耳。何裨实用。朕御极五十年、听政之暇、勤览书籍、凡四书五经、通鉴、性理等书俱经研究每儒臣逐日进讲、朕辄先为讲解一过遇有一句可疑一字未协之处、亦即与诸臣反覆讨论、期于义理贯通而后已盖经筵本系大典、举行之时不可以具文视也上亲讲四书忠恕违道不远一节、易经九五飞龙在天一节。讲毕。赐大学士、九卿、詹事、及讲官等宴　　

○上幸畅春园　　

○癸未。刑部左侍郎魏齐、以老病乞休。允之　　

○甲申。予故都统和硕额驸诺穆图祭葬。谥悫僖。　　

○喀尔喀土谢图汗多尔济厄尔德尼阿海故。遣官致祭。　　

○乙酉。孝昭皇后忌辰。遣官祭陵　　

○升太常寺卿吴一蜚、为户部右侍郎　　

○丙戌。上诣皇太后宫、问安　　

○礼部议覆、陕西道御史杨笃生疏言、教官之老少优劣、惟学臣知之甚明。嗣后直隶各省教官、如系学道所属、令布政使、按察使、会同学道考核、开送督抚具题。如系学院所属、布政使、按察使、开送督抚学院、会同考核具题。应如所请。从之。　　

○戊子。赠故原任一等海澄公黄芳泰、太子少保。予祭葬如例。　　

○己丑。上诣皇太后宫、问安。　　

○上自畅春园回宫。　　

○以喀尔喀故扎萨克镇国公吴巴达子巴穆、袭爵　　

三月。庚寅朔。谕大学士等曰、内阁繙译通本、事甚紧要。如一二语不符汉文、则于事之轻重、大有关系内阁侍读学士、及侍读官员俱系按俸补授之人。恐所繙本章、不甚妥当。在内廷行走之和素、徐元梦、虽系革职之员、见令学繙译者、无能过之。将和素、徐元梦、补授额外侍读学士、繙改本章　　

○谕大学士等曰、督抚大吏办事、当于大者体察、不可刻意苛求宽则得众信则民任焉。治天下之道、以宽为本。若吹毛求疵、天下人安得全无过失者。赵申乔任浙江巡抚时、民多怨之。后任湖南巡抚、大小官员、无不被参岂一省之内、无一好官耶。总之为大臣者不可轻率参人。明特臣工、不能秉公。颠倒是非挟讐弹劾此风不可不戒。夫官之清廉只可论其大者。今张鹏翮居官甚清、在山东兖州为官时、亦曾受人规例。张伯行居官亦清。但其刻书甚多。刻一部书、非千金不得。此皆从何处来者。此等处、亦不必究。两淮盐差官员、送人礼物、朕非不知。亦不追求。盖惟愚民为不可欺。居官之善与不善、到任不过数月、人即知之。故曰、天视自我民视。天听自我民听。民意即天意也。又谕曰、汉人虽有师生之名、仍好互相结仇。若平日稍有不合、必寻求其过失陷之。如或不能、即作为文章、极论其非、以抒其愤而后快此汉人陋习至今尚未改也　　

○上幸畅春园。诸王、贝勒、贝子、公、大学士、九卿、文武大小官员、及生监百姓等奏称圣德茂膺景运敷天庆际昌辰恳请诞受鸿称、用光盛典、允惬舆情事。伏念皇上励精图治、宵衣旰食之勤劳、虽在廷诸臣、日侍左右、而至德之渊微、未能窥测。惟是揆文奋武手定太平、以守成而兼开创之勋。则凡中外臣民、无不共睹。令综考舆图所载、东至朝鲜、琉球暹罗、南至于交趾。西至于青海、乌思藏诸域。北至于喀尔喀、厄鲁特鄂罗斯诸部。以及哈密番彝之族、使鹿使犬之区、皆岁时朝贡、输诚恐后声教之远、孰有媲隆于今日者。此惟我皇上以至仁为心。以如天好生为德。自察哈尔之剪灭、三逆之削平、所诛止属元憝、而胁从尽皆宽释。台湾既克、不罪其负固之久、而仍酌予以禄位。喀尔喀、与厄鲁特、修郄构兵、喀尔喀举国内附、则受而恩抚爵赏之。厄鲁特逆天抗命、则三出塞以亲讨之。而且歼除至少、生全至多。则知五十年以来、敷天率土、所以优游乐育、获享昇平之福者、无非至仁好生之念、所涵濡而长养者也。至于盛德在躬、无善不备。尤有未易悉数者。一岁再郊、必亲对越。四时享庙务竭精诚。祀事之严毖数十年如一日也继志述事以扬祖烈。承欢侍养、以奉慈闱。孝思之笃挚、数十年如一日也。笃念本支、则绍封不循年岁。遴选宗彦、则擢任惟视才贤。弘睦族之仁、休戚均为一体。渥展亲之谊、赉予出自殊恩。以隆天宗。以蕃王室。德泽盖未有艾也。立政、则凡诸可所掌、岁稽月考、灿然纲举而目张。用人、则自一命而上、询事考言、靡不因材而器使。至慎重者民命、酌狱情轻重之等、而时予矜全。至轸念者农桑、度土壤生殖之宜、而教民储蓄。又以水利切于民生、河道关乎国计、躬临相度、指示修防。在北则桑乾、滹沱漳、滏、诸水治、而沮洳悉成沃壤。在南则长淮、大河、诸水治、而漕挽永获安澜。此自昔所未有也。水旱灾伤天行偶沴。而蠲除赈粜、特上□日屡颁。统计积累赐租之数、已踰万万而三年通免一周之令、复涣德音。此自昔所未有也。优恤禁旅之劳、时沛非常之泽。设官库以济缓急。赉帑金以清宿逋。而且导之以资生、训之以节用。此自昔所未有也。追眷世勋、则延懋赏以及于累叶。特编史传、则录副本以赐其后人。朝列旧臣、务全终始。行间宿将、倍锡恩荣。此自昔所未有也。若夫礼关盛德。事异恒常。如尊崇先圣、则亲诣阙里、九拜致虔、而宸章御藻光昭云汉。弘阐经学之精微。褒录诸贤之遗裔。此皆前史所未见也。驾临浙省、则拜祀禹陵。及幸秦中、则命书御名、致祭周文武陵寝。而南巡江宁于明洪武陵、复屡经拜酹。优礼胜国之君。用尽执谦之节。此又前史所未见也。惟我皇上镕经铸史、酌古准今。故凡所措施悉高出于前代帝王之上。而圣心典学勤政、寒暑靡倦。无一日不延见廷臣。无一日不亲裁庶务。且睿虑愈益清明、综理愈益精密、事历久而不忘。人经见而即识。因而躬居九重之内、明照万里之外。四方土风民俗、无不周知。一切操纵弛张、无不悉当。自经筵日讲、以及策土抡才之典、皆务归实用。自天文地舆、以及律历度数之法、皆务穷实理。总之事无钜细、期于尽善。功无难易、期于力行。以天纵之圣德、兼天授之精神。因以自强不息之乾行、建久道化成之大业。信乎巍巍荡荡、蔑以加矣。兹五十年春、恭遇万寿圣节。臣等佥谓皇上之峻德弘功、实与帝尧比隆。敢举圣神文武大德广运二语、恭上尊称、以窃比于尧臣颂君之义。得上□日、朕自幼读书、历观经史。持身务以诚敬为本。治天下务以宽仁为尚。此心此念、恪守五十年、夙夜无问。即纤悉细务、不敢稍有怠忽。尝观古昔帝王、君临天下之久、能持终者盖鲜。朕今春秋渐高、血气渐衰、而朝乾夕惕、实与日加增。正当恪慎保终、孜孜为万姓图治安之时也。盖朕之御极年久、皆祖宗厚德景福、积累留贻之所致。至于请上尊号、特虚文耳。于朕躬毫无裨益。史书所载、加上尊号等事、徒为先儒所讥。有何善处而欲行之。这所奏知道了　　

○壬辰。谕兵部曰、朕于水陆兵丁、调用年久、深悉其情事。船出海洋、必俟风候。若不察风候而强行之、必致兵船损坏。官兵系朕历年养育之人、遇贼自应效死。如无贼而徒以巡哨受伤。实属可惜。凡提镇等官、当于此留意、务加谨慎　　

○癸巳。升光禄寺卿汤右曾、为太常寺卿　　

○甲午。诸王、贝勒、贝子、公、大臣官员等、复缮本恳请上尊号。得上□日、朕前已有谕上□日。不必再请。此本著发还　　

○乙未。转刑部右侍郎牛祜纳、为左侍郎。以一等侍卫觉罗法喇、为刑部右侍郎　　

○以云南开化总兵官黄秉钺、为正黄旗汉军副都统　　

○丙申。刑部等衙门奏、江南江西总督噶礼疏报、缉获海贼余国梁、系郑尽心之党。请发往广东、令其指拏逸贼八十三等。福建浙江总督范时崇疏报、缉获海贼郑尽心、请解京质审。俱应如所请。得上□日、此二本俱收贮。令刑部派出司官二员。一带余国梁至广东、令其指拏逸贼八十三等。一令至福建、将郑尽心解京。若于途中遇见、即令解来。　　

○丁酉。升内阁侍读学士巴颜柱、为内阁学士兼礼部侍郎　　

○戊戌。升兵部郎中萨睦哈、为陕西按察使司按察使。　　

○庚子。诸王、贝勒、贝子、公、大臣官员等奏称、今当五十年昇平之会、中外臣民、喁喁引领、恳祈诞受尊号、以慰舆情。我皇上德盛不居、屡诏未允。臣等未敢更请。兹者恭遇万寿圣诞。乃敷天率土、衢歌封祝之辰。皇上临御正朝。鹓班虎拜、并非虚饰繁文可比。仰祈皇上御殿受朝贺、以惬中外诸臣、及士子兵民人等之望。得上□日、朕于寿日停止朝贺巳二十余年。兹诸王群臣、以今岁当五十年昇平之会、特请御殿行礼、以惬中外官员士子、及兵民人等仰望之心公疏陈奏、词意诚恳。朕勉顺群情、如所请行　　

○壬寅。升兵部右侍郎殷特布、为都察院左都御史　　

○甲辰。上诣皇太后宫、问安。　　

○丙午。上奉皇太后、自畅春园回宫。　　

○丁未。万寿节。上率诸王、贝勒、贝子、公、内大臣、大学士、侍卫等、诣皇太后宫行礼。御殿。王以下文武各官、上表庆贺。停止筵宴　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○遣官祭真武、东岳城隍之神。　　

○先是、上以喀喇沁地方、盗贼逃人甚多、命近御侍卫关保、署理理藩院侍郎事务。巴录、率八旗前锋参领八员、前锋八十名、声言放鹰前往缉捕。至是、关保等覆奏、于喀喇沁地方。缉获盗贼逃人共五百六十余人。命将盗首二人正法。余令各归原籍　　

○辛亥。上奉皇太后、幸畅春园。　　

○甲寅。旌表直隶烈妇周氏、拒奸殒命、给银建坊如例　　

