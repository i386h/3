<!-- { "loadSidebar": true } -->
○旌表山东节妇、滨州王氏、城武县王氏、郯城县李氏、濮州宋氏、烈妇、费县宋氏、威海县卢氏、烈女、费县李氏、各给银建坊如例　　

○戊午。福建总督姚启圣题报、提督施琅、进剿台湾、克取澎湖。上召学士萨海等、传谕曰、施琅大败海贼、克取澎湖、此乃捷音、尔等遍谕扈从八旗诸王、贝子、公、大臣、侍卫、各官知之　　

○庚申。上奉太皇太后、往拜察地方。驻跸乌里雅苏台达巴汉　　

○谕刑部、人命关系重大。凡见审人犯、自应早取口供速行完结、庶不致无辜久禁囹圄、淹滞毙命。其中有应行详审、及等候质对者、或暂行监候、或羁禁各门、该管官员、亦当严加稽察、不时照管。毋令狱卒、及守门人等、借端需索、恣行凌虐。且各犯虽有应得之罪、若未死于法、先死于狱、既非宪典、亦干天和。朕心尤为不忍。向来在外各衙门、审理人犯、或系监毙、或在路物故、凡一起内至三人以上者、定有处分之例。今思内外刑狱、事属一体。嗣后在内各衙门、及各门监禁人犯、一起至毙几人以上者、作何处分、著九卿詹事科道、详议定例具奏　　

○辛酉。上驻跸英昂阿地方　　

○壬戌。上驻跸浑德地方　　

○癸亥。谕学士等曰、一切政事、皆国计民生所关。最为重大。必处置极当、乃获实效。朕每详览奏章、内有所疑、或折五六本、七八本、咨询尔等者、务欲得至当耳。今尔等不各以所见直陈。一切附会、迎合朕意。则于事何益。朕从来不惮改过、惟善是从。即如乾清门听政时、虽朕意已定之事、但视何人之言为是、朕即择而行之。此尔等所共知也。坚执己见、独持议论之人、朕素所不悦。观今之大臣、甚不如昔之大臣。今之政事、亦甚不如昔日。部院无事无弊。大臣无人无私、外间之弊、较内更多。朕知之久矣。欲严治之、则其人甚多、难于尽处。所以朕数年来、屡下严旨、加意剔厘。今虽较前差善、而弊尚未除。且部院堂官、止图己身安逸、办事不勤。堂官推诿司官。司官推诿笔帖式。早归私家、诡称终日在署。此何理也。阿兰泰奏曰、臣等蒙皇上拔用。惟是识见浅陋、不达事体。如果确有所见、敢不陈诸皇上之前。上曰、尔等俱自笔帖式、递迁为大僚、云不达事体可乎。但恐开罪于人、故缄默不言耳。闻尔衙门满洲大学士等、每当票拟、及与学士议事时、某某如此票拟、某某如此持论、惟恐尔衙门中书辈漏泄、致部院大臣怀憾。汉大臣亦然。内阁最为机要之地。尔等亦议政之臣。宜各抒胸臆、直言无隐。但求事当于理、互相商酌。即小有得失、亦复何伤。朕焉有因议事而加罪者乎。且人资禀不齐、不可云事事尽知此人所知、而彼不知者、有之。彼人所不知、而此或知者、亦有之。譬如京官不知外州县之事。八旗人员、惟知本旗之事、不知别旗之事。必云彼尽知之、已所知者、置而不言、不可也。尔等其益勉之　　

○升狭西临洮道白应科、为云南按察使司按察使　　

○给夺取贵州高家桥阵亡官兵、恤银　　

○三等精奇尼哈番穆承格、因军机革职。以其弟监察御史辛柱、袭替　　

○甲子。上驻跸拜察地方　　

○丙寅。上御黄幄。设仪仗。赐进贡科尔沁、敖汉、柰曼、阿霸垓、喀尔喀、土默特、喀喇沁、翁牛特、克西克腾、王、贝勒、贝子、公、额驸、台吉等、及蒙古众官兵宴。并赐蒙古亲王、郡王、公等、及管领围场、各郡王、公等、袍帽靴带等物有差　　

○以故二等阿思哈尼哈番孙达礼巴图鲁子杭受、袭职　　

○旌表江南烈妇傅氏、拒奸不从殒命、给银建坊如例　　

○己巳。升安徽按察使王定国、为湖广布政使司布政使　　

○福建水师提督施琅题报、台湾逆贼刘国轩、知臣等将乘南风进剿、倾巢而来、坚守澎湖。凡沿海之处、小船可以登岸者、尽筑短墙、安置腰铳。臣总统舟师、于六月十六日进发。署右营游击蓝理等、以鸟船首先攻敌。时值潮水正发、前锋数船、被贼围困。臣亲驾船冲入、杀退贼＜舟宗＞。兴化镇臣吴英、继后夹攻。焚杀伪将军沈诚等、大小贼目七十余员、贼兵三千余名。十八日、进取虎井、桶盘屿。二十二日、遣总兵官陈蟒、魏明等、领船五十只为奇兵、直入鸡笼屿、四角山、夹攻。又遣随征总兵官董义、康玉等、驾船五十只为疑兵、直入牛心湾牵制。又将大鸟船五十六只居中、分为八队。每队驾船七只。各作三叠。留船八十只、为后援。臣指挥督率、直进扑剿。贼船齐出迎战。总兵官林贤、朱天贵等、继进夹击、自辰至申、我师奋不顾身、戮力杀贼。击沉大小贼船一百九十四只。焚杀伪官三百余员、贼兵一万二千有奇。刘国轩力不能支、乘快船从吼门潜遁。伪将军杨德等一百六十五员、率贼兵四千八百余名、倒戈投降。是役也、以七日夜、破数十年盘踞之贼。抵澎之后、海不扬波。进师之时、潮涨四尺、以佐成功。此皆皇上天威所致。至各将士戮力用命、督臣姚启圣、亲来厦门、饷运不匮。并请议叙。又总兵官朱天贵、游击赵邦试、阵亡、亦请优恤。得旨、据奏总统舟师、分配将士、将年久盘踞海逆、深入进剿、屡次击败贼众、斩杀甚多。烧毁打沉贼船、克取澎湖。招降伪官兵丁。得获炮位等项。具见卿筹画周详、调度有方。官兵奋勇、攻拔海洋险要重地。深为可嘉。在事有功人员、从优议叙。姚启圣、亲至厦门弹压、殚心催儧粮运、鼓励将士、克奏捷功、亦从优叙。朱天贵等、从优议恤。议政王大臣等、会议以闻　　

○议政王大臣等会议、奉差阅勘定边等处、理藩院侍郎阿喇尼奏称、多罗贝勒松阿喇布、所请暂给游牧、边外苏海阿鲁诸地、离定边兴武营等边、或五六十里、或百里不等。并非边内耕种之地等语。应如松阿喇布所请、暂给游牧。从之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十一　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十二年。癸亥。秋。七月。庚午朔。享太庙。遣吏部尚书伊桑阿行礼上在拜察地方。御黄幄。赐管领围场阿禄科尔沁多罗郡王额驸色楞、固山额驸巴特玛、并台吉等宴　　

○是日、上奉太皇太后、自拜察回銮。上亲扶太皇太后登辇。乘马随行。至湖都克土布拉克地方驻跸　　

○赐阿禄科尔沁多罗郡王额驸色楞等、袍帽鞾带弓矢各有差。其兵丁、各赐紀疋银两　　

○辛未。上召科尔沁达尔汉亲王额驸班第、阿禄科尔沁多罗郡王额驸色楞、翁牛特多罗杜楞郡王毕礼衮达赖、喀喇沁多罗杜楞郡王扎什、及公台吉官兵等、谕曰、人生以道理为重。人为情欲所牵、恣意妄为、以致丧身者、皆由不明道理故耳。朕见其无知陷罪、甚为可悯。即今阿禄科尔沁、翁牛特、二旗盗贼甚众。为盗贼而致富者、能有几人。身受恶名、被获则死。凡贫富皆由天命。违理妄求、能必得乎。尔等若遵法守分、有一二牲畜者、择水草善地畜牧。能耕田者、勤于耕种。则各得生理、天亦佑之、如此岂不善乎。倘有贫困至极、无以聊生者、该管之主、宜加抚恤、使之得所、坐视其迫于饥寒、以致离散、尔等之心何安。朕本内外一视、并无分别。尔外国遇年□山戊示□荒歉、朕即运粮米赈济。或有困乏、即赐牲畜紀疋。无非虑尔等失所之意。况此番巡幸、尔等或有过犯朕并不执法治罪、且频加赏赉、优待尔等于此可见。嗣后尔等、宜遵守教谕、革除恶习、以副朕好生之意。额驸班第等奏曰、皇上怜悯、训诫臣等、惟有铭刻肺腑、竭力遵行。众官兵俱鼓舞踊跃、合词奏曰、皇上圣明、于我等生理、历历洞悉。此后我等当尽改前非、共遵国法、以无负皇上圣心也　　

○壬申。上驻跸齐老图地方　　

○癸酉。上驻跸硕隆哈达地方　　

○甲戌。上驻跸孟克昂阿地方　　

○丙子。上驻跸哈玛尔瑚尔希勒毕喇地方　　

○丁丑。上驻跸喀拜和洛昂阿地方　　

○戊寅。旌表河南临颍县节妇。程可玉妻唐氏、守节六十三年。夏邑县烈妇陈裔方妻贾氏、夫亡自尽。各给银建坊如例　　

○己卯。上驻跸上都毕喇地方　　

○上奏皇太后书曰、臣随侍圣祖母、临幸乌喇岱兴安、拜察地方。朝夕欣奉慈颜。今已回銮。将至京师。但还宫日期、未便豫定。凡所经过、皆大山茂林。并无土产佳物。惟畋猎所获鹿尾鹿脯、因时当盛暑、腌晒成乾。曾经进奉。未知到日、其味何如。蒙加餐否。臣自拜违、渐及两月。欲表思念圣母之心、将臣鸟枪所得鹿尾、亲手法制。并拣榛。令坐塘笔帖式等驰送。伏冀垂鉴、少赐七箸　　

○庚辰。兵部题、发往荆州、江宁、驻防官兵、需用船只、请将广西回京官兵家口、所坐船只封拨。系民船、给与雇值。系官船、给与工食。得旨、将广西等处官兵家口坐来船只、令其装载前往、恐该管官员、滥行封拨、借端需索、苦累小民。著差部院堂官一员、会同直隶巡抚、酌定官兵乘坐数目、量行拨留。毋得多留滋扰　　

○壬午。上驻跸三道河　　

○癸未。上驻跸夏克图地方　　

○谕户部、兵部、海洋险远、风涛不测。自有明以来、贼寇盘踞岛屿、出没靡常、为害已久。本朝平定闽省、逆贼郑成功、窜伏海岛、侵扰沿海一带地方。虽屡经剿杀、未尽根株。逆孽遁踞台湾、蠢尔游魂、尚恣窥伺。自滇黔底定、贼寇殄除。独兹海外鲸鲵、犹梗王化。必须用兵扑灭、扫荡逆氛、庶海隅安全、民生乐业。特命施琅为水师提督、统领舟师。并饬该督、调度会商、相机征剿。今克取澎湖、已扼险要。台湾逆穴、指日歼灭、立见廓清。凡进剿军前、所需兵饷米折、应用器械、及修理船只、预备物料、各项钱粮、所关甚为紧要。应差部院堂官一员、前往会同督抚、速为料理。不拘何项钱粮、尽见在者、准其动用、毋致贻误。其同施琅进剿官员兵丁、著照进剿云贵事例、从优加级赏赉、以示朕鼓励将士、优恤兵丁至意　　

○甲申。中元节。遣官祭永陵、福陵、昭陵、孝陵、仁孝皇后、孝昭皇后陵　　

○上驻跸西喇塔拉地方　　

