<!-- { "loadSidebar": true } -->
○以翰林院侍读学士汪漋、为浙江乡试正考官检讨吴相、为副考官礼部右侍郎胡作梅、为江西乡试正考官翰林院检讨王士鈀、为副考官。太仆寺少卿严虞惇、为湖广乡试正考官翰林院检讨李天祥、为副考官。　　

○丙寅。上驻跸热河行宫。　　

○先是上命御史陈汝咸、出洋招抚海贼陈尚义等。至是、陈汝咸摺奏、海贼陈尚义等皆已投顺。上传示诸王、贝勒、贝子、公、大臣等、知之。　　

○赐科尔沁翁牛特王、贝勒、贝子、公、台吉等、银币鞍马有差。　　

○赐随围蒙古官兵银两有差。　　

○戊辰。上驻跸喀喇和屯。　　

○授多罗安郡王华＜王巳＞之妹为郡主。壻起福、为多罗额驸。　　

○考察天下军政。卓异官二十五员、贪酷官二员、不谨官八员、罢软官三员、浮躁官四员、才力不及官二十一员、年老有疾官六员、分别升赏处分如例。　　

○升直隶天津道刘棨、为江西按察使司按察使。　　

○以广东高雷廉总兵官左世永、为广州汉军副都统。　　

○己巳。上驻跸鞍子岭。　　

○庚午。上驻跸两间房。　　

○辛未。上驻跸遥亭。　　

○以翰林院编修俞长策、为陕西乡试正考官。工部员外郎李士瑜、为副考官。都察院左佥都御史吕履恒、为江南乡试正考官。户部郎中乔云名、为副考官。詹事府少詹事梅之珩、为河南乡试正考官。翰林院编修阿克敦、为副考官。　　

○予故正红旗满洲都统硕鼐祭葬如例。　　

○壬申。上驻跸密云县。　　

○癸酉。上驻跸三家店。　　

○甲戌。孝庄文皇后忌辰。遣官祭暂安奉殿。　　

○上回宫。诣皇太后宫、问安。　　

○丁丑。岁暮。祫祭太庙。遣领侍卫内大臣公傅尔丹行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○遣官祭太岁之神。　　

○戊寅。赐朝正外藩、科尔沁、乌朱穆秦、柰曼、翁牛特、蒿齐忒、扎鲁特、杜尔伯特、阿霸哈纳、郭尔罗斯、喀尔喀、阿霸垓、敖汉、巴林、毛明安、阿禄科尔沁、厄鲁特、诸王、贝勒、贝子、公、台吉、及内大臣、大学士、侍卫等宴。　　

○旌表八旗节妇、满洲、查福塔妻康氏等六十九人、蒙古额尔济图妻杜氏等六十八人、汉军、汪如洲妻李氏等三十四人、直隶各省节妇裘君弼、妻熊氏等五十六人、贞女、黄氏等三人孝子、赵璧等五人、各给银建坊如例。　　

○是岁、人丁户口、二千四百六十二万三千五百二十四。田、地、山荡、畦地、六百九十三万四百四十四顷五十五亩有奇。徵银、一千九百五十万八千三百五十三两五钱有奇。米、豆、麦、六百九十一万三千六百七十五石有奇。草、四百八十五万八千六百七十二束。茶、二十三万八千三百二十八引。行盐、五百九万三千六百八引。徵课银、三百七十二万九千八百九十八两有奇。铸钱、三万七千四百九十三万六千八百有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百五十二


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百五十三　　

康熙五十二年。癸巳。春。正月。己卯朔。上诣堂子行礼。还宫。拜神毕。率诸王、贝勒、贝子、公、内大臣、大学士、侍卫等、诣皇太后宫、行礼。御殿。王以下、文武各官、外藩王、及使臣等、上表朝贺。停止筵宴。　　

○朝鲜国王李焞、遣陪臣金昌集等、表贺冬至、元旦、万寿节。及进岁贡礼物。宴赉如例。　　

○庚辰。上幸畅春园。　　

○乙酉。世祖章皇帝忌辰。遣官祭孝陵。　　

○丙戌。孟春。享太庙。遣领侍卫内大臣公傅尔丹行礼。　　

○遣官祭太岁之神　　

○丁亥。诸王大臣等奏、本年祈谷行礼、请遣官恭代。得上□日、效祀乃朕之事。去自朕虽抱疾、诚敬之心、有加无已。犹勉强扶持往祭。今朕躬甚康又值六旬大庆之年尤当亲祭。尔等所奏、知道了上自畅春园回宫。　　

○戊子。顺天府进春。　　

○辛卯。祈谷于上帝。上亲诣行礼。　　

○上奉皇太后幸畅春园。　　

○壬辰。以上元节、赐外藩科尔沁、乌朱穆秦、奈曼、翁牛特、蒿齐忒、扎鲁特、杜尔伯特、苏尼特、郭尔罗斯、喀尔喀、喀喇沁、阿霸垓、敖汉、巴林、毛明安、厄鲁特、王、贝勒、贝子、公、台吉等、及内大臣、大学士、侍卫等、宴　　

○癸巳。上元节。赐外藩王、贝勒、贝子、公、台吉等、及内大臣、大学士、待卫等、宴。　　

○甲午。上诣皇太后宫、问安。　　

○己亥。赐朝正外藩王、贝勒、贝子、公、台吉等、银币鞍马有差。　　

○辛丑。谕大学士等曰、朕思防海之道、惟在陆路兵弁、守御严紧、乃为扼要。如盛京、山东、沿海汛地官兵、能加意防缉。以致贼势穷蹙、遂革心向化、以次投诚。此即严巡之明验也。盖海贼原无窝巢。初时不过数人。或系穷民、或为水手、其力不能自备船只、亦无器械。因饥寒所迫、抢夺营伍、及商贾之船只器械、渐次啸聚。久而势众。又苦无米粮、乃往来海洋、肆行劫掠。每趁夏月南风、至山东、盛京等处至十一月西北风发、方能南回。其停留数月之中。或被官兵缉获、或因风霜冻馁、渐次伤损、所余无几如现在浙江巡抚王度昭、解到海贼陈尚义等、询其原夥贼船十一只、贼众不下千余人。今止余船四只、贼众不满百人矣。观去年十月十七日陈尚义等、在山东与官兵抵敌一事。游击阎福玉、率官兵船六只、在刘公岛地方巡哨。遇贼船四只、乘西北风而来。见官兵船、即先发炮。官兵放船追巢□刀。游击阎福玉、奋勇向前。因所乘之船、出诸船之先里许。贼见其势孤。遂三面围住、鏖战良久。其余官兵船只、为风飘散、不能前救。以致游击阎福玉、被伤殒命、而贼众亦伤多人。迨官兵后船追至。贼船已于十八日至尽山花鸟矣。原其所以伤官兵者、皆因官兵与贼船相遇、安排火器之际、致贼人乘间围拥。若如满洲兵操弓挟矢以待。贼船何由能逼近耶。且海贼出没狡猾、素习海性、非徒恃水战、所能扑灭也。朕御极五十余载。凡水陆用兵机宜、无不洞悉。今沿海地方督抚提镇、能用心防御、不时稽察。使贼无所掠夺、则不期灭而自灭矣。前年关东海汛章京二员、带领官兵八九十人、击杀海贼四百余人。朕面问二章京尔等何不诱贼远离海岸、再行巢□刀获、可无遗类据奏离海岸五里有庄村居民。若容贼众过此、倘地方万一有失、即不能免疎防之罪矣。故未敢远诱。是知沿海防汛、果能严肃。贼一登陆、便成擒矣。此防海之策、惟陆路守御、为最要也　　

○癸卯。谕大学士等、乡会试、皆抡才大典、关系紧要。今见考试官、不遴取真才、止图贿赂。夤缘作弊者渐多。此等人、若不加严处、即行正法。断乎不可。正考官、系考场统领之员。副考官、同考官等、通同作弊、严加觉察、是其专责、而谓不知情可乎。赵晋、吴肇中、二案处分正考官等互异。应行严议。著问九卿具奏。又谕曰、近阅部院衙门堂司官员、俱各守分。惟刑部侍郎张志栋、前任三省巡抚时、居官何如、巴必自知。屡经革职降级之后补小衙门堂官及授刑部以来、办事好胜、把持衙门。凡九卿会同拣选保举时、惟伊保荐者甚多。犹以为未足、又在别人保荐处列名。自大吏降补小衙门、理宜自愧。乃复靦颜、贪恋官职、专以保举为事。殊属无耻。著革职。　　

○甲辰。升江苏按察使卢询、为云南布政使司布政使。湖北按察使牟钦元、为江苏布政使司布政使。　　

○九卿议覆、江南科场贿通关节之副考官编修赵晋、原拟斩监候。但赵晋、系副考官、擅通关节、大干法纪。应照顺治丁酉科场例、改斩立决。呈荐吴泌试卷之同考官句容县知县王曰俞原拟流三千里。查王曰俞通同作弊、亦应改斩立决。夤缘中式之吴泌、及说事通贿之俞继祖等、照原拟绞监候。呈荐程光奎试卷之同考官山阳县知县方名、原拟绞监候。查方名平素与程光奎往来、见过程光奎之文。程光奎在场内、抄录旧文方名明知其文、即行呈荐。榜后又向程光奎索谢。应改斩立决其场前在贡院内埋藏文字、入场抄写。中式之程光奎、照原拟绞监候。倩人代笔中式之徐宗轼、及夹带文字中式之席玕、并照原拟枷责。正考官副都御史左必蕃、系专任科场之官、失于觉察。应革职。从之。　　

○又议福建科场贿通。关节之同考官吴肇中、应拟斩立决夤缘中式之王汤三、说事通贿之林英、应拟绞监候。正考官检讨介孝＜王茶＞、副考官工部主事刘俨、失于觉察。应革职。从之。　　

○乙巳。以吏科给事中卢炳、为山东乡试正考官。翰林院编修俞兆晟、为副考官。礼科给事中陈允恭、为山西乡试正考官。翰林院编修俞梅、为副考官。　　

○以翰林院检讨海宝、提督云南学政　　

○多罗贝勒满笃祐生母薨、遣官致祭。　　

○戊申。谕理藩院、班禅胡土克图、为人安静、熟谙经典。勤修贡职、初终不倦。甚属可嘉。著照封达赖喇嘛之例、给以印、册、封为班禅额尔得尼。　　

○以左副都御史王企埥、为刑部右侍郎。　　

○以原任内阁学士兼礼部侍郎舒兰、补原官　　

○和硕裕亲王保泰妃薨遣官致祭　　

二月。己酉朔。　　

