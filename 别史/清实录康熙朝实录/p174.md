<!-- { "loadSidebar": true } -->
○丙申。以镶蓝旗二等阿思哈尼哈番军务革职甘度海之弟苏白赫、袭职　　

○丁酉。上诣太皇太后宫、问安　　

○厄鲁特噶尔丹台吉、遣使进贡请安。并遵谕覆奏。疏曰、前使西白里达尔汉和硕齐、同行佟噶尔代、因其妄为、已治罪矣。从前回子充诸台吉之使而往、原不之知。今接来文、问之回子。佥云、前充诸台吉之使而往者、部内并不查讯。巳年以后、乃不准放入。信如所言、是回子诈冒、向不责罚、以致纵恶。若本地从前遣使、皆与文并发。即如今次所遣阿卜都拉额尔克寨桑是也。奏入、上嘉纳之。给赏如十六年例　　

○戊戌。升大理寺卿李本晟、为浙江巡抚　　

○达赖喇嘛、厄鲁特达赖汗、遣使进贡。赏赉如例　　

○理藩院题、噶尔丹称为博硕克图汗、遣使贡献锁子甲、鸟枪、马、驼、貂皮等物。来使云、达赖喇嘛、加噶尔丹台吉以博硕克图汗之号、是以奉贡入告。从前厄鲁特、喀尔喀、有奏请敕印来贡者、准其纳贡。授以敕印。并加恩赉。从无以擅称汗号者、准其纳贡之例。但噶尔丹台吉、敬贡方物、特遣使入告。应准其献纳。从之　　

○己亥。上诣太皇太后皇太后宫、问安　　

○以故正蓝旗一等精奇尼哈番鄂诺尔之子索诺幕、袭职　　

○庚子。凉州提督孙思克疏言、汉中兴安、未便进取。上谕议政王大臣等、孙思克奏称、贼多步行、踰岭登山、如履平地、小路曲径、贼所稔知、我兵前进、恐贼由纡径潜蹑我后、以绝饷道、为害滋甚。朕思秦地绿旗之兵、为数甚多、其中步兵不少。且各省绿旗兵、向推秦兵精锐。贼能跋涉山岭、我兵豢养有年、何独不能。况汉中兴安、为秦内地、满汉大兵、经行熟悉。何得视同绝域、輙荒诞其辞。凡将帅用兵、前进冲锋、后顾饷道、务详度以合机宜、乃一定之道也。倘以贼间道潜来、断绝饷道为忧、怯懦不前、则永无破贼之日矣。又疏言、大将军公图海、分满汉兵为四路、虽分贼势、终忧兵单、绿旗兵每人止有一马、且未必皆强壮可用之兵、惟满洲大兵堪任、苐为数无多、虽欲另调、又恐秦地三边、番彝甚众、当此秋高马肥思逞之候、实无兵可调、不若俟来春二三月间、塞外草尚未生、永泉犹涸之时、多调边兵、以资战守、各路进发。朕思秦中满兵不少。绿旗兵较各省更多。今称兵力单弱、显属畏缩、惮于进兵。且各省绿旗兵、亦止一马、曾无多给、而且越境征剿粤东粤西闽楚诸处。今又进定滇黔。较之平定境内汉兴、劳逸何如耶。向者、凡将军提镇官募兵时、必选精壮、勿使滥收充数、定例严明。今若以秦兵皆非强壮、难以应用、则孙思克职任何事。观此、则欺蔽之情、更显然矣。且有大将军公图海在彼、乃妄议大兵多寡、殊属狂妄。又云、番彝马肥思逞、欲俟来春二三月间、草尚未生、水泉犹涸之时进取。设或二三月间、进取之后、四五月间、番彝马肥思逞、将若之何。正值秋成凉爽、各处贼寇大败震惊之余、不速行荡平、反欲于来春青黄不接之时进取、是又何意耶。又奏称秦省大半皆山、地瘠民贫、不产粳稻、所种惟麦豆之属、向有捐纳一事、稍禆用兵、今例已停罢、民受采买之苦、且山路险阻、必资负戴＜马犬＞运、其雇赁之价、数倍于应输之赋、今各路需饷甚多、山径狭隘、挽运维艰、时当初冬、草枯叶落、畜牧无资、欲俟来春、调集官兵、务期兵强粮足、共图进取者、职此之故。朕思粤东粤西诸省、山岭亦多、何曾豫备粮饷。官兵岂有止食稻米、不食他粟之理。至于捐纳、各省俱停、止留粤西事例、以资平滇军需之用。自定秦省数年以来、未曾劳民转运。且汉兴虽多险阻、乃狭西内地、非隔省百姓转输可比。今恐挽运累民、至春又谁为转送耶。当逆贼败遁之时、急令进兵者、正为早定地方以安百姓耳。采买恐累于民、巡抚杭爱题奏、已经改定。今以请开事例、转运维艰为辞、其规避进兵明甚。又疏称八旗出征官兵、今年七月二十八日、京师地震、房屋倾坏、压毙人民、闻之各怀内顾之忧、臣所以暂停进取、以回天意、俟人心稍定、再议进兵未晚。朕思八旗官兵、世受豢养。朕之加意臣僚士卒、尤为渥厚。不特房屋倾圯细故、即赴汤蹈火、谊亦难辞。孙思克封疆大臣、凡事不加详察、妄言人情皆动、以惑军心、殊失大臣之体。细察孙思克疏内前后情由、惟耽安逸、怯于进兵、列款巧奏。且自秦省有事、孙思克等、系封疆大臣、俱应按律议处。念同大兵进剿、宥过计功、给以世袭之官、加以不次之擢、当捐躯报国、破贼安疆、自请前进效力。乃孙思克身任提督、统辖全师、不思奋力前进、反煽惑满汉、动摇民心、饰辞妄奏、深负朕擢用之恩、情罪殊属可恶。其令翰林学士喇沙里、速往严取口供来奏。寻喇沙里取供还奏。上曰、孙思克、理应严察治罪。但今方统兵、与大兵分路进剿。俟事平日再议　　

○辛丑。上诣太皇太后宫、问安　　

○谕护军统领吴丹、近者广西南宁贼将吴世琮被诛、湖南武冈州吴国贵、亦已授首、广西湖南、俱经投诚。贼意懈弛、贼兵溃散、天下之人、咸知贼势必败、罔不引领、望诸将军早靖逆氛。尔等狭西将士、驻扎善地、马无伤毙、人无疾病、不思速灭贼寇、支吾推诿、进取无期、又有何人代为尔等破贼耶。尔在朕左右、稔知朕意、应勇果任事、参赞大将军机宜、以立功勋。顷大将军称言来京陛见、面奏军国大事。比至陈奏、并无成算、有失众望、此固军前将士所悉知也。若失此机会可乘之时、万一贼据四川、贵州、云南、以为巢穴、致□山戊示□月相持、彼时悔无及矣。宜速行筹画　　

○壬寅。学士佛伦等疏言、大兵进取辰沅、不久即至镇远、臣等先于荆州、常德、澧州诸处、豫备进黔兵饷、付督抚等运至镇远。但黔地人夫不足。将湖南人夫、作何分派、运送收贮、宜会同酌议。请留湖南巡抚韩世琦、与臣同驻镇远。上谕、总督蔡毓荣、酌量留司道各官、同驻镇远、协理粮务　　

○佛伦等又疏言、镇远至黔中、不通水道、大兵粮饷、皆资陆运。今臣等酌量安塘数处、豫集人夫、联续起运抵黔、豫为之备、其大兵到滇支给事宜、令黔抚杨雍建、同滇中督抚等、公同料理。但黔民稀少、遭乱流亡者多、请敕将军督抚、招徕土民、互相贸易、庶于粮饷有禆。从之　　

○乙巳。谕大学士等、今闻钱法渐弛、鼓铸收铜等项、滋生弊端、以致制钱日少、价值腾贵。著户部、工部、都察院堂官、同诣钱局亲察。每铸钱一文、必重一钱应作何厘剔弊端、俾制钱充裕、永可遵行。著彻底确察、逐一定议具奏。至于部院衙门各处、所有废铜器皿、毁坏铜钟、及废红衣大小铜礟、并直隶各省所存废红衣大小铜礟、著尽行确察、解部鼓铸　　

○谕礼部、前以地震示警、朕恐惧修省、夙夜靡宁、已经遣官虔告郊坛、乃精诚未达、迄今时复震动未已、朕心益用悚惕。兹当虔诚斋戒、躬诣天坛、亲行祈祷。尔部即择期具仪以奏　　

○升光禄寺卿于嗣登、为太常寺卿　　

○丙午。上诣太皇太后皇太后宫、问安　　

○以内阁学士李天馥、为武会试正考官。翰林院侍讲学士崔蔚林、为副考官　　

○予故原任广东援剿提督左都督太子太保三等阿思哈尼哈番许天宠、祭葬如例　　

○谕刑部、国家设立法制、原以禁暴止奸、安全良善、故律例繁简、因时制宜、总期合于古帝王钦恤民命之意。向因人心滋伪、轻视法网、及强暴之徒、凌虐小民、故于定律之外、复严设条例、俾其畏而知儆、免罹刑辟。乃近来犯法者多、而奸宄未见少止、人命关系重大、朕心深用恻然。其定律之外、所有条例、如罪不至死而新例议死、或情罪原轻而新例过严者、应去应存、著九卿詹事科道、会同详加酌定、确议具奏　　

○镇南将军莽依图疏言、靖南王下都统马九玉等所属官兵、遣令平定广西、自至臣军以来、管副将事王承业、管参将事李云、曹应鹄、张朝瑞、童茂等、首举逆贼吴世琮书札、且击杀贼寇、救援南宁、得彼之力为多。进剿云南时、倘不携若属以往、则如此整练精兵、得之甚难。但彼等俱未给有定衘、指有定缺、恐或不能实心奋力。请量给官职。并都统马九玉、酌量鼓励。庶深入剿杀、实为有济。上命议政王贝勒大臣等集议。寻议政王大臣等议覆、王承业等、随大兵进剿广西逆贼、著有劳绩、宜将五营官兵、设为援剿营。王承业、李云、曹应鹄、张朝瑞、俱授为副将。童茂、授为参将。其所属官员、俟该将军具题到日、听兵部议覆。都统马九玉、系旗下官员、俟叙满洲官员之日、一并议叙。得上□日、马九玉自闽中以至两粤、同大兵效力可嘉。著加太子少保。余依议　　

○议政王大臣等遵谕议覆、前奉谕上□日、近来汉军内好章京甚少、汉军参领佐领缺出、将外任副参游守等官补授。今议得嗣后八旗汉军参领缺出、以外任之副将参将游击等官补授。佐领缺出、以外任之都司守备等官补授。从之　　

○庚戌。上以地震、率诸王文武官员、诣天坛祈祷　　

○辛亥。上诣太皇太后皇太后宫、问安　　

○镇南将军莽依图疏言、湖南大兵、见在武冈诸处御敌。臣等一军、先向云南进发、则广西恐有他虞。上谕、桂林要地、宜发满兵防守。议政王大臣会议具奏。寻议政王大臣等议覆、据将军莽依图咨文、都统希佛等、已罢往南宁、从宾州桃屯之地、还守桂林、宜令希佛、姑驻桂林镇守。莽依图、平定广西境内未靖之地。上谕、希佛所携兵马、若驻守桂林、则莽依图所部前进之兵、不免单弱。宜令大将军安亲王、简亲王等、以上三旗及简亲王所属王府佐领兵、尽行拨发。并添拨每佐领下甲兵、或二人、或三人、令简亲王亲率、速往桂林驻守。令副都统布舒库参赞。简亲王到桂林日、希佛悉率所部兵、会莽依图前进、恢复疆土。内大臣阿密达、都统穆占、会安亲王公同商酌而行。俟到沅之日、其分兵遣还事宜、定议以闻　　

○壬子。工部议覆、河道总督靳辅疏言、请将南旺夏镇北河分司分管诸务、俱归济宁道兼辖。应如所请。从之　　

○癸丑。以故郭尔罗斯辅国公昂阿之子莽色、袭爵　　

○户部议覆、江宁巡抚慕天颜疏言、天时亢旱、各属报灾、请借动库银五六万两、遣官往湖广买米、运至江南平粜。应如所请。从之　　

○甲寅。谕大学士等、朕每日听政、一切折出票签、应商酌者、皆国家切要政务、得失所系。今后起居注官、除照常记注外、遇有折本启奏、俱令侍班记注。惟会议机密事情、及召诸臣近前口谕、记注官不必侍班　　

