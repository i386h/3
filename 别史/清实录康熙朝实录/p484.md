<!-- { "loadSidebar": true } -->
○大学士等以翰林撰拟废斥皇太子、告祭天地。太庙。社稷文、呈奏。得上□日、朕之所行、无不可昭告。上帝者。尔等所撰文、未尽朕意。朕亲撰一文抒写悃诚。尔等不可改移一字、即行繙译呈览。寻大学士等、以繙译御制告祭文、呈奏。上召入。谕曰、朕所撰文内、有鞠躬尽瘁、死而后已、乃用诸葛亮、出师表之语。尔等殆谓此语、惟人臣可用、而人君则不可用。是以变其文而译之。朕每谓诸葛亮乃纯臣。亮之此语、非特人臣当如此、而人君益当如此。朕常为诸臣言之为人臣者、犹有可诿为人君者、将安诿乎惟当敬天勤民鞠躬尽瘁而已朕为上天之子。朕所仰赖者惟。天所倚信者惟皇太子今皇太子所行若此欲行废斥、岂可不昭告。上天。定于明日告祭。　　

○以黑龙江将军博定、为领侍卫内大臣。　　

○谕大学士等、吏兵刑三部汇题之事、朕先屡经明谕、应十日汇题、十五日汇题者、即如期具奏。今观汇题之事、每迟延数月始奏。内有丁忧迁葬、终养、省亲、老病、乞休等事、有关员缺不可迟延。傅谕该部嗣后如期具奏、勿得久稽。　　

○辛卯遣官告祭天地太庙社稷废皇太子允礽、幽禁咸安宫。御制告天祭文曰、臣祗承丕绪、四十七年余矣。于国计民生、夙夜兢业、无事不可质诸天地。稽古史册。兴亡虽非一辙。而得众心者未有不兴失众心者、未有不亡。臣以是为鉴。深惧祖宗垂贻之大业、自臣而隳。故身虽不德而亲握乾纲、一切政务、不徇偏私、不谋群小。事无久稽悉由独断亦惟鞠躬尽瘁死而后已。仰蒙上天鉴佑、诸逆命者望风翦灭。无水之地、感召灵泉。不毛之区、遍生丰草。祈求雨泽、立沛甘霖。俾得久为四方宁谧、海宇昇平之主。殆亦上天欲使之养育黎元之意乎。臣钦崇眷命、益加惕励。专务保惜此身。但在位一日、则此为万国勤求治理之意、断断不敢少懈。不知臣有何辜生子如允礽者、秉性不孝不义、为人所不为、暴戾慆淫至于斯极。若非鬼物凭附、狂易成疾、有血气者、岂忍为之凡若此者想上天久已洞鉴之矣今允礽口不道忠信之言。身不履德义之行。咎戾多端难以承祀。用是昭告。昊天上帝。特行废斥。俾勿致贻忧邦国、痛毒苍生。抑臣更有哀吁者。臣自幼而孤、未得亲承父母之训。惟此心此念、对越上帝、不敢少懈。臣虽有众子、远不及臣。如大清历数绵长、延臣寿命、臣当益加勤勉、谨保始终。如我国家无福、即殃及臣躬、以全臣令名。臣不胜痛切。谨告。其告祭地坛、太庙、社稷文、略同。　　

○癸巳。上诣皇太后宫、问安。　　

○大学士等遵上□日齐集各部院衙门大臣、问废皇太子、有将部院衙门事情、私行更改处否。如有、察明具奏。据大臣等奏称、废皇太子、并无将部院衙门事情更改之处。得上□日、朕朱批事情、伊何敢私自更改。但好揽事。或将此作重、或将彼作轻、或将此宽免、如此私行嘱托之事甚多。朕俱知之。所以凡事少有可疑者、朕俱不准行。　　

○丁酉。以废皇太子允礽。颁诏天下。诏曰、朕承。天眷命。绍祖宗弘图。四十八年于兹。宵旰孳孳、不敢暇逸。所敬惟天。所重惟民。每念天生民而立之君、无非欲其爱养黎元、俾无失所。故于四方闾阎情形、周咨博访、纤悉罔遗。凡有可以厚民生、拯民困者、不惜数千万帑藏、以溥施济。累岁减免谳狱、所全活者、不下数千百人。良以君道在于爱民。此帝王之常经。祖宗之家法。亦用以垂示后人、使知所则傚也。允礽自立为皇太子。时勤教谕。并简名望大臣、为之讲明性理。历有年所。顾秉性乖戾、罔体朕心、违背朕训。虽愆尤日积、尚冀其悔悟自新。屡次南巡江浙。西巡秦晋。皆命允礽随行。原望其谙习地方风俗、民间疾苦。乃辄强勒督抚大吏、及所在官司索取财贿。所用宵小匪类、尤恣意诛求、肆行攘夺。夫地方物力、皆属小民脂膏。朕屡谕允礽、宜加节俭。伊乃穷奢纵欲、逞恶不悛。既已苛索外吏、复夺取外藩入贡马匹等物。私用内外库帑、为数甚多。流毒臣民、安所厎极。迩来暴虐慆淫、过端弥著。自诸王以及大臣官员、悉被非礼凌辱、横加捶挞。向因索额图、常泰、交通设谋、朕洞觉其情置索额图于死、而允礽时蓄忿于心。近复有逼近幔城、裂缝窥伺、中怀叵测之状。凡此举动、类为鬼物所凭、狂易成疾。书曰、天视自我民视。天听自我民听。人心所恶、天必厌之。宗社事重。何以承祧。朕图维再三、万不获已。于康熙四十七年九月十八日、奉皇太后慈命、告祭天地、太庙、社稷。特废黜拘禁。所以仰安。宗祏。俯慰臣民也。兹历指废黜之由。宣示中外。又因允礽贪暴纵恣。被累者多。深切轸念。爰敷宽恤之深仁。并布普施之德意。用弘怀保。丕被寰区。于戏。澄清国本、谨万年久远之图。诞沛恩膏、涣九重惇大之诏。布告天下咸使闻知。　　

○诏内恩款凡三十三条。　　

○戊戌。上谕诸皇子曰、拘禁允礽时。允禔奏、允礽所行卑污、大失人心。相面人张明德、曾相允禩、后必大贵。今欲诛允礽。不必出自皇父之手。言至此、朕为之惊异。朕思允禔为人凶顽愚昧、不知义理。倘果同允禩聚集党羽。杀害允礽。其时但知逞其凶。恶、岂暇计及于朕躬有碍否耶。似此不谙君臣大义、不念父子至情之人、洵为乱臣贼子。天理国法、皆所不容者也。　　

○谕刑部、尚书、巢可托、都察院左都御史穆和伦等、直郡王昨拏相面之人张明德、交与尔等。闻彼曾为允禩看相。又散帖招聚人众。其情节朕知之甚明。此案甚大。干连多人。尔等慎毋滋蔓。但坐张明德一人审结可也。尔等皆大臣、此事不可蒙蔽朕躬。大学士温达、侍郎穆丹、皆熟于办事之人。可会同伊等、速审具奏。　　

○己亥。上诣皇太后宫、问安。　　

○庚子。孝慈高皇后忌辰。遣官祭福陵。　　

○谕兵部、正红旗汉军都统希思哈、出身微贱、不宜都统之任。著革职。　　

○辛丑。上谕诸皇子曰、尔等应将各属下人、严行禁止。勿令生事、守分而行。尔等护卫官员、乳母之夫、并随从人等、多系下贼无知之人。必有各为其主、在外肆行者。如允禔之太监三四人、护卫一二人、妄探消息、恃强无忌。朕悉知其姓名。况允禔之人、见杀于人、及因罪充发者、亦复不少。宜自知分量、速行更改。且皇太子之人、有干犯国宪者、尚未宽宥。尔等之人、又何论焉。前召尔等面谕时。允禔奏伊弟兄等、嗣后同心合意、在皇父膝下安然度日。似此亦非善言。假使尔等内、有不肖人、行非礼事、亦可众人一心助之而行乎允禔既将人毁谤、欲致之死地。今又为和好之言、谁其信之且允禔于朕之侍卫执事人等。擅自责打者不少、今被打之人尚在也。其看守允礽时。将允礽处所有匠人、尽行收去。又加以苦刑。以致匠人逃遁且有自缢者。如此行事、何以服众今有十八阿哥之事。又有允礽之事。朕心伤不已。尔等宜仰体朕心、务存宽厚、安静守分勿与诸事兢兢业业、各慎厥行。经曰、爱亲者不敢、恶于人。敬亲者不敢慢于人。尔等若不能谨身率下、复生事端、以伤朕心、是于臣子之道、两失之矣。尔等岂忍为之乎。可将此上□日、遍谕尔等属下人知之。　　

○署内务府总管事八贝勒允禩等、以所查原任内务府总管凌普家产一案启奏。上谕曰、凌普贪婪巨富、众皆知之。所查未尽。如此欺罔、朕必斩尔等之首。八阿哥到处妄博虚名。凡朕所宽宥、及所施恩泽处、俱归功于己人皆称之。朕何为者。是又出一皇太子矣。如有一人称道汝好朕即斩之。此权岂肯假诸人乎。　　

○壬寅。上召诸皇子入乾清宫。谕曰、当废允礽之时。朕已有上□日、诸阿哥中、如有钻营谋为皇太子者、即国之贼。法断不容。废皇太子后。允禔曾奏称允禩好。春秋之义、人臣无将将则必诛。大宝岂人可妄行窥伺者耶。允禩柔奸性成、妄蓄大志、朕素所深知。其党羽早相要结、谋害允礽。今其事皆已败露。著将允禩锁拏、交与议政处审理。皇九子允禟、语皇十四子允禵云、尔我此时不言何待。允禵奏云、八阿哥无此心、臣等愿保之。上震怒。出所佩刀欲诛允禵。皇五子允祺、跪抱劝止。诸皇子叩首恳求。上怒少解。命诸皇子挞允禵、将允禟、允禵、逐出。　　

○大学士温达等、遵上□日审讯相面人张明德供、由顺承郡王长史阿禄、荐于顺承郡王、及赖士公、普奇公。由顺承郡王荐于直郡王。我信口妄言、皇太子暴戾、若遇我、当刺杀之。又捏造大言云、我有异能者十六人、当招致两人见王。耸动王听。希图多得银两。又由普奇公、荐于八贝勒。看相时、我曾言丰神清逸、仁谊敦厚、福寿绵长、诚贵相也。以上俱是实情等语。应将张明德拟斩立决。缮摺具奏。留中。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百三十四


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百三十五　　

康熙四十七年戊子冬。十月。癸卯朔享太庙。遣领侍卫内大臣尚之隆行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙四十八年时宪历。　　

○上诣皇太后宫、问安。　　

○上谕诸皇子、议政大臣、大学士、九卿、学士、侍卫等曰、八阿哥允禩、向来奸诈、尔等如以八阿哥系朕之子、徇情出脱、罪坐旁人、朕断不允。皇天在上、朕凡事俱从公料理、岂以朕子而偏爱乎。允禩先听信其乳母之夫雅齐布之言、擅责御史雍泰、奏朕云、乃为修大高殿事责之。朕云、雍泰系言官、如果有罪、即朕亦必熟思再三、始行治罪、尔岂可擅责御史。皇太子奏云、八阿哥责雍泰、皆其乳母之夫谮毁所致自此允禩与皇太子、遂成仇隙、后又因充发伊乳母之夫、愈加怨恨如索额图、长泰等子侄、及迎合索额图之人、今虽锁拏。朕心犹有酌量、不即行杀戮、而允禩将人辄行责处、可乎观伊等以强凌弱、将来兄弟内、或互相争斗、未可定也。世祖六□山戊示□御极、朕八□山戊示□御极、俱赖群臣勷助今立皇太子之事、朕心己有成算、但不告知诸大臣、亦不令众人知到彼时、尔等只遵朕上□日而行。　　

○户部议覆、浙江巡抚王然、疏请赈济杭州湖州两府属被水灾民。应准行。上谕大学士等曰、去年已有上□日蠲免江浙两省丁银、及被灾州县田地银米。今年江宁、安徽、浙江地方、谷不甚收、或有州县、又复被灾、江浙乃财赋要区、著查明江宁、安徽、浙江、康熙四十八年丁银、及被灾州县田地银米、亦应照去年蠲免例、一概蠲免。　　

