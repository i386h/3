<!-- { "loadSidebar": true } -->
监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十八年。己未。三月。丙申朔。上诣太皇太后宫、问安　　

○试内外诸臣荐举博学鸿儒一百四十三人、于体仁阁。赐宴。试题、璇玑玊衡赋。省耕诗五言排律二十韵　　

○旌表江南烈妇、太平县崔氏、吴氏、节妇、歙县程氏、江氏、全椒县晋氏、和州陈氏、刘氏、各给银建坊如例　　

○丁酉。上诣太皇太后宫、问安　　

○上幸保定县一路行围。是日启行。驻跸南哥驿　　

○吏部议覆、江南道御史范承勋疏言、定例降调官员、果系清廉良吏、许督抚题请留任、原为爱惜人材起见、故虽降调以示惩、而又题留以示劝。至革职与降调、虽稍有重轻、同一诖误、请将诖误革职之员、果有洁己爱民者、督抚核实、许与降调官员、一体题留。嗣后诖误革职官员内、果有清廉爱民者、未经离任、许督抚保留。若离任具题者不准。从之　　

○以故镶黄旗三等精奇尼哈番阿玉玺子济纳、袭职　　

○安远靖寇大将军多罗贝勒察尼疏言、伪总兵王度冲等、统官兵船舰投诚、宜从优议叙。又言伊等、愿改陆路效用。上谕、伪总兵王度冲、伪将军陈珀、可为总兵官。俱兼右都督。伪总兵龙韬、张宣、柯乔栋、可为总兵官。俱兼都督佥事。令彼等俱入陆路、同大兵效力　　

○扬威大将军和硕简亲王喇布疏言、臣等誊写钦颁敕谕、遣人前往招抚逆贼。有伪总兵卓英、于二月初六日、率领伪官八员、兵丁四千名投诚。下部议叙　　

○征南将军都统穆占疏言、臣等遣人赍敕、前往新田、宁远、道州诸处招抚。有伪总兵李魁等、文武官七十余员、率领兵丁家口投诚。下部议叙　　

○戊戌。上驻跸保定县东　　

○己亥。上驻跸十里铺西　　

○安徽巡抚徐国相疏言、凤阳府属、去秋民被旱灾。臣前经题请赈济、已将康熙十五十六两年仓粮、并劝助米共二万石、分给灾黎。但户口十五万余、发米二万石、仅供一月、请借正项钱粮三万两、接赈至四月、俟麦熟后、方可停止。下部议行　　

○庚子。上驻跸十里铺　　

○予故原任湖广提督总兵官左都督胡茂贞、祭葬如例　　

○骁骑校阿育锡、以创发故。照阵亡例、给拖沙喇哈番。予祭葬　　

○甲辰。上驻跸采蒲台东　　

○吏部题、镶蓝旗一等阿思哈尼哈番拔图、并无嫡亲子孙兄弟、应将其从侄班大尔沙、袭职。但班大尔沙本身、有一等阿达哈哈番又一拖沙喇哈番、应合并为一等精奇尼哈番又一拖沙喇哈番、与班大尔沙承袭。从之　　

○兵部题、湖广原设提督一员、康熙十七年、因江西提督赵赖、调赴攸县剿贼、授为湖南提督。今长沙诸府、已经恢复、湖南提督员缺、应行裁去。湖广仍设提督一员。得上□日、彝陵总兵官徐治都、升补湖广提督　　

○昭武将军福建提督杨捷疏报、臣会同平南将军赖塔等、于下坑山等处、击败逆贼、擒斩甚多、获盔甲器械无算。下部议叙　　

○扬威大将军和硕简亲王喇布疏报、夸兰大阿进泰等、率领满汉官兵、进取祁阳县、直逼城下。贼众惶惧登舟、我兵奋击、擒斩无算、伪总兵都督同知董世兴等、开城门迎降、恢复县城。得上□日嘉奖、下部议叙　　

○丙午。上回銮。驻跸十里铺　　

○赠湖广阵亡游击傅桂芳、都司佥书。予祭葬。荫一子、以守备用　　

○升副都统佟佳、为镶红旗护军统领　　

○正黄旗蒙古副都统穆理浑、以病乞休。命以原品致仕　　

○征南将军都统穆占疏报、臣等率领官兵、追击常宁县贼众。伪将军郭应甫等迎敌、我兵奋勇前进、阵斩八百余级、余贼悉遁、恢复县城。又总兵官李国梁、带本标官兵、至新田县、贼众败遁、恢复县城。得上□日嘉奖、下部议叙　　

○扬威大将军和硕简亲王喇布疏报、二月初七日、遣署副都统雅哈喇等、进取耒阳县。十五日、复调提督赵赖标下官兵、前往夹攻。贼众败遁、恢复县城。得上□日嘉奖、下部议叙　　

○丁未。上驻跸保定县东　　

○宁南靖寇大将军多罗顺承郡王勒尔锦疏报、二月十九日、副都统莽奕禄、领兵进取桃源县。二十一日、伪知县张文明等、呈缴伪印投诚。又永定营伪副将杨达武、率标下官七员、兵五百名、下冈宣抚司向日葵等土官十七员、俱呈缴伪印劄投诚。下部议叙　　

○戊申。上驻跸南哥驿　　

○己酉。上还宫。诣太皇太后皇太后宫、问安　　

○升镶白旗护军参领喀住、为蒙古副都统　　

○以故一等精奇尼哈番库塞尔德子辉色、袭职　　

○以狭西平凉、庆阳二府、西和、礼县二县、平、固、庆三卫、地方新复、尽免康熙十四年分额赋　　

○庚戌。上诣太皇太后宫、问安　　

○谕议政王大臣等、今湖南贼寇、悉已败遁、顺承郡王勒尔锦、与贝勒察尼等、合兵一处、简亲王方在衡州、穆占已至永州、进取广西、事属最要。顺承郡王等所部兵、为数甚多、可拨每佐领护军二人、骁骑二人、令贝子章泰、率往安亲王军前。安亲王亲统大兵、前赴衡州、进取宝庆诸处。简亲王、可与穆占等合兵、自永州进定广西　　

○奉命大将军和硕康亲王杰书等疏言、臣等已将徵调舟师敕谕、令荷兰国人赍往、因赶塘石碑洋诸地、为海寇所阻、不得行、故未达而还。上谕、顷因定海舟师少、已特增兵、今荷兰国人、为寇所阻、何以不行扑灭、俾得前行。音问既未能通、舟师必不能如期而至。如此、则我兵遇有机会、可不俟荷兰舟师、即进剿耶。抑必俟彼船至日、方举事耶。兹以剿荡海寇、增调师旅、修理战舰、糜费军饷甚多、大将军王等、宜规取厦门金门、速靖海氛、不必专候荷兰舟师　　

○以故正黄旗三等阿思哈尼哈番查浑弟三等侍卫恩克、袭职　　

○旌表江南烈女、何衷宸聘妻周氏、马京骐骋妻王氏、贞女、张翼聘妻顾氏、烈妇、龚氏、罗氏、张氏、杭氏、各给银建坊如例　　

○壬子。调镶红旗蒙古副都统觉罗席卜、为满洲副都统　　

○癸丑。万寿节。上率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫行礼。御殿。王以下、文武各官、行庆贺礼。次厄鲁特噶尔丹使臣等行礼。停止筵宴　　

○遣官祭福陵、昭陵、孝陵、仁孝皇后、孝昭皇后　　

○遣官祭真武、东岳、城隍之神　　

○甲寅。福建总督姚启圣疏报、伪总兵廖琠、黄靖等、率众踞水晶坪、联络山海贼寇、为害地方。臣遣官招抚。廖琠等、即率伪官三百余员、兵一万二千余人、诣军前降。下部议叙　　

○乙卯。上诣太皇太后皇太后宫、问安　　

○策试天下贡士马教思等、于太和殿前。制曰、朕惟古帝王统御天下。建极绥猷。莫不简贤任能。乂宁兆庶。官方澄叙。府事修和。农务兴而野无旷土。国计裕而泉货流通。豫大丰亨。洵郅隆之上理也。朕荷天眷命。嗣缵鸿图。宵旰靡宁。孜孜求治。每思民生休戚、关乎吏治之贤否。安全噢咻、端藉循良。故于监司守令之任、务加遴选。乃龚黄之绩未闻、而贪黩之风如故、或吏道杂而多端、激扬之法未善欤。或大法小廉、表率未得其人欤。国家藏富于民。必使人无游惰、然后田野辟而生聚蕃。比年以来、劝农垦荒之令屡下、乃地利未尽、污莱尚多、抑有司奉行弗力耶。将督课者、循名而未责其实也。自昔九府圜法、所以便民利用、鼓铸之设、其来旧矣、迩以铜不足用、铸造未敷、有以开采议者、有以禁民耗铜议者、果行之可永利乎。或二者之外、别有良策欤。尔多士留心经济、其详切敷陈。勿泛勿隐。朕将亲览焉　　

○丙辰。谕兵部、我国家开创大业、军法最为严明。凡击斩贼众、攻取城池、必据实奏报、复行确核、功罪昭著。从无虚伪冒功之弊。今自用兵以来、每览各处奏捷章疏、其中固有实建功绩者、亦有虚词妄报者、如击败贼兵、动称斩杀甚多、或云数千、或云万余、或云不计其数、甚至贼弃空城、尚云如何攻取、如何恢复、妄行虚报。微功小寇、任意铺张。议叙之时、冀幸滥邀升赏、殊非人臣事上勿欺、实心为国之谊。嗣今诸领兵大将军、将军督抚提镇等、务期洗心涤虑、勿蹈前辙。凡报捷必确核功绩、据实上闻。如因循陋习、冒滥军功、定以军法从重治罪、必无宽贷。尔部即通加严饬、并晓谕官兵、一体遵行　　

○凉州提督孙思克、以病求罢。慰留之　　

○征南将军都统穆占等疏报、贼渠吴国贵等、遁往永州、为守城计、臣遣官兵追及之、于白水市诸处、击败贼众、斩杀甚多、是月初九日、遂复永州。于是道州、永明、江华、东安等县、所有之贼、闻风俱弃城而遁。得上□日嘉奖、下部议叙　　

○丁巳。升护军参领沙纳哈、为正黄旗蒙古副都统　　

○扬威大将军和硕简亲王喇布疏报、衡州诸郡既复、即令提督赵赖、率所部官兵、往取宝庆府、赵赖等未至、贼先于城内外纵火而遁。我兵遂于是月初五日入城。下部知之　　

○戊午。上诣太皇太后宫、问安　　

○上御太和殿传胪。赐殿试贡士归允肃等一百五十一人、进士及第出身有差　　

○己未。谕礼部、自古帝王、敦重伦常、笃念勋旧、必有褒嘉之典、以示推恩。孝昭皇后、德著椒宫。母仪天下。懿范如在。每切追思。其父公遏必隆、簪缨世裔。宣力累朝。忠殚谋猷。功存弼亮。况笃生贤淑。佐理宫闱。宜加表扬、垂诸永久。已敕所司、特为建祠。其妻县主、夙懋温恭。克昭家训。宜并祔享。朕亲制碑文。勒之贞珉。告成之日、应赐谕祭。尔部详察典例以闻　　

○刑部等衙门议覆、御史黄斐疏言、杀人群盗中、有同行而非手刃人者、宜许其自首减罪。因具两议上请。一照律勿听自首。一如斐言。上曰、同行为盗、虽未手刃人、若听其自首减罪、恐有凶徒、怀仇报怨、投入群盗、令其党杀人、而后自首。或亲自手刃、卸罪逸贼。俱未可知。应从依律论罪之议　　

○广东广西总督金光祖疏报、潮州地方滨海、贼艘出没、臣遣提督侯袭爵、大败海贼杨金目等、于山头仔地方、斩首千余级、水溺者不计其数、沉烧贼船二百余只。下部议叙　　

○庚申。岳州阵亡诸将丧至。遣侍卫萨哈达等十二员、赍茶酒致奠　　

