<!-- { "loadSidebar": true } -->
○谕大学士九卿詹事科道等曰、国家设立科道、寄以耳目重任、建言参劾、乃其专责。原任将军席柱、任都统时、补授官员、及披甲拨什库等、混索贿赂。为西安将军时、尤贪婪不堪。顷交议政大臣审讯、真情尽露、人无不知。而科道等官、竟不纠参。昔年所用武大臣、迩来渐少。所以补授都统副都统等官、止视其效力处、渐交升用。但伊等多不谙事体、亦不能约束兵丁、兵丁全无畏惧、法度大为废弛。如原任右卫副都统赫迓图、人皆称为胡打铁。卒以杀人获罪。宗室内、朕亦尝试用、皆少不更事、无胜任者。至于总督巡抚、但于地方不生事、年□山戊不□丰登。钱粮清楚、即为称职。或有人自谓清官、纵妻子奴仆、暗受贿赂、以此为清、朕断不许如此清官、何益之有。且九卿及督抚提镇内、居官贪婪、行止不端者、亦或有之。科道官员、即当从公参劾。乃或因系某大臣保举或因系某大臣门生故旧、彼此瞻徇情面并不题参。间有条奏弹章亦止受人请托。或欲使人畏惧、自立、威名耳至于会同保举时、或有欲举之人、指使他人举出而已佯为不知。朕为人君特从宽不深求而己。非不知也。尔等皆读书之人性理一书、公私甚明。凡事一出于公、斯为善矣。科道内有招摇生事、索诈取财、代人陈奏者、九卿即行参奏。又谕曰、闻山西、陕西、今

□山戊不□收获、较往年甚丰。但西边见有军务、沿边一带地方钱粮、及旧欠钱粮。应予蠲免。其在军前绿旗兵丁所借钱粮、免其坐扣。今□山戊不□湖广收成亦好。湖南大熟。湖北微不及江西虽觉稍旱究亦无妨。江浙素称丰富、朕前巡幸南方时、米价每石不过六七钱。近闻竟贵至一两二三钱。如此、民何以堪。今江浙两省被灾地方钱粮、作何蠲免之处、尔等会同详议具奏。前张伯行曾奏、江南之米、出海船只、带去者甚多。若果如此亦有关系。洋船必由乍浦、松江等口出海、稽查亦易、闻台湾之米、尚运至福建粜卖。由此观之、海上无甚用米之处。朕理事五十余年、无日不以民生为念。直隶今年米价稍昂、朕发仓粮二十万石、分遣大臣。巡视散赈米价即平小民均沾实惠。若内而九卿科道外而督抚提镇悉体朕轸念苍生至意、则天下无不理之事矣。　　

○乙酉。上诣皇太后宫、问安。　　

○丙戌。上自畅春园回宫。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百六十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百七十　　

康熙五十五年。丙申。冬。十月。丁亥朔。享。太庙。遣户部尚书穆和伦行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙五十六年时宪历。　　

○谕大学士等曰、张伯行条奏宜立社仓。前李光地为直隶巡抚时、亦曾请立社仓。朕谕此事言之甚易、行之甚难。尔姑试行。后试行之果无成效。仓粮库帑、设官专理、尚且亏空。社仓所收榖石。交百姓收贮寺庙、亏空又何待言耶。其果否可行之处、尔等会同九卿、详议具奏。　　

○又谕曰、朕前曾谕九卿科道等、文武大臣内有声名不好者、科道即行题参。科道内有行止不端者九卿亦行参奏。今部院司官内、有办事虽勤、而操守平常者、亦著查参。可传谕九卿。　　

○又谕曰、闻富宁安驻扎肃州地方、秋毫无犯。彼处兵民、无不欢悦。诚无愧于大臣之道矣。　　

○又谕曰、见今缓决人犯。长系囹圄、殊属可悯。尔等会同九卿、查其年分久远、情属可矜者、即分别奏明发落。　　

○戊子。上幸畅春园。　　

○升白都纳副都统托留、为黑龙江将军。　　

○喀尔喀泽卜尊丹巴胡土克图、土谢图汗、遣使进九白年贡。宴赉如例。　　

○己丑。皇太后圣寿节。上率王以下、文武大臣、侍卫等、诣皇太后宫行礼。遵懿上□日、停止筵宴。　　

○辛卯。允禩患伤寒病愈后、嘱内侍魏珠奏闻。上命将所停允禩之俸银俸米、俱照前支给。　　

○壬辰。升广东广西总督赵弘灿、为兵部尚书。安徽巡抚梁世勋为户部左侍郎。都察院左副都御史郝林为工部左侍郎顺天府府尹余正健、为都察院左副都御史、仍兼管府尹事　　

○升内阁学士萨哈布、为礼部右侍郎、仍兼管光禄寺卿事、左通政罗瞻、为都察院左副都御史。盛京户部理事官海寿、为通政使司通政使。　　

○癸巳。谕户部、朕统一寰宇、无分中外、皆欲久安长治共乐昇平。宵旰孜孜五十余年未尝顷刻去怀也。策妄阿喇布坦、前曾频行请安、遣使来往、近忽狂悖、侵扰哈密哈密已经编置佐领、即与内地无异。若不遣发师旅、置之不问、断乎不可。故特徵兵备边、一切飞刍挽粟、悉支正项、毫无累及闾阎。然而行军置驿、及诸凡挽运、皆由边境。今□山戊不□山陕二省、虽年□山戊不□丰收、喜登大有。但边民效力转输、在所宜恤。兹特大沛恩膏、将山西属前卫。右卫、大同怀仁、马邑、朔州、保德等州县卫、陕西属府谷、神木、安塞、绥德、米脂、安定、吴堡、保安、榆林、保宁、常乐、双山、鱼河、归德、向水、波罗、怀远、威武、清平、山丹、高台、古浪、庄浪、西宁、肃镇宁夏、左屯、中屯、平罗、中卫、灵宁、平凉、固原、镇戎、西安、庆阳、阜城、甜水、河州、兰州、洮州等州县卫所堡、康熙五十六年额徵银八万六千一百两零、粮米、豆、榖、三十一万七千七百二十五石零、草、二百七十六万五千九百束零、通行蠲免。并将从前积年逋欠、亦悉与蠲除。谕上□日到日、该督抚即遍行张示、使遐陬僻壤、莫不周知。仍严饬所司实心奉行、以副朕加厚边民至意。其或阳奉阴违、泽不下究该督抚题参、从重治罪。尔部即遵谕行　　

○谕兵部国家绥靖边圉、翦除贼寇、必须士马饱腾、方克立奏肤功。恤兵之道宜亟讲也。朕御极五十余年、无时不以爱养士卒为念。内而八旗禁旅、外而各省绿旗兵丁、视同一体。或代还私债、或遣官犒赏或严禁克减、所以体恤之者、惟恐不至。近策妄阿喇布坦、狂逞跳梁、侵我哈密。故特徵兵预备、既已转输糗粮又复颁给马驼、筹画倍周、。加惠尤渥。而山陕绿旗兵丁、首奉调遣、远途跋涉、资用惟艰、因而预借公帑。朕念从军兵丁、彼坚执锐、戮力戎行、又责以还帑、深可悯恻。其绿旗兵丁所借帑金四万八千八百余两咸与蠲除。并严饬统辖将领、实心奉行。倘有仍行私扣者、该督抚据实指参、从重治罪、以仰副朕轸恤边兵至意尔部即遵谕行　　

○甲午。谕大学士等、朕令大臣皆奏密摺、最有关系此即明目达聪之意也。其所奏之或公或私、朕无不洞悉。凡一切奏摺、皆朕亲批。诸王文武大臣等、知有密摺、莫测其所言何事。自然各加警惧修省矣。尔等可传谕九卿知之　　

○免直隶隆平等五县、本年分水灾额赋有差。　　

○乙未。以翰林院侍讲学士桦色、充日讲起居注官。　　

○予故兵部尚书公孙徵灏祭葬。谥清端。　　

○丙申。上诣皇太后宫、问安。　　

○丁酉。议政大臣等议覆吏部尚书富宁安疏言、巡抚绰奇、前往勘阅肃州迤北地方、可以开垦之处甚多。酌量河水灌溉、金塔寺地方、可种二百石籽种自嘉峪关至西吉木地方、可种一百三十石籽种。达里图地方。可种一千一百余石籽种。方成子等处地方、可种五百余石籽种。臣查今□山戊不□西吉木、达里图、布隆吉尔、三处耕种共收粮一万四千余石。布隆吉尔、系沙土之地、明年应停其耕种。至西吉木、达里图、及金塔寺等处地方、请动正项钱粮、派官招民耕种。应如所请。从之。　　

○戊戌。吏部议覆、河道总督赵世显疏言、管河官员、必得在工年久、谙练工程者、方克胜任。请将丁忧人员、仍留河工效力。应如所请。上谕大学士等曰、河工告成二十余年、善后之方、不可不讲。在工之人、必年久谙练、方能办理。譬如行军、务须曾经出征者、始于营伍熟谙。况黄河之水、迁徙不常、最难疏治。如下埽、筑堤、建挑水坝、非久于其地之人、不能熟悉。著照所议行。但筑堤亦有不同、黄水难于修筑、而易于保固。清水易于修筑、而难于保固。此又不可不知。再清水畅流、可以刷沙。使河水深通、永无倒灌之虞。然欲使清水畅流、必全闭六坝、使尽由清口而出、方能敌黄。朕昔南巡、乘船阅河、堤内民居、历历可见。今于堤内望黄河行舟、帆樯皆不可见。可知近日河水之深矣。　　

○大学士九卿等遵上□日议覆、张伯行疏请直隶等地方建立社仓、应不准行。上谕曰、此议甚是。设立社仓、殊无裨益丰年犹可、若遇饥馑之年、开仓赈济、所司奉行不善、往往生变。即如浙江赈济、百姓几至殴官。明代李自成之乱、亦由赈济而起。为督抚者、遇地方有此等事、须善为消弭。张伯行任江苏巡抚时、地方有一二小贼、恐为所害。甚至不敢赴常州会审。如此仓皇失措、平日学问安在哉。　　

○又谕曰、人命案件、关系重大、不可稍有疎忽。朕御极以来、于奏谳刑狱之事、必极其慎重、细察情罪、反覆披阅、几可成诵。如此详勘、毫无疑窦、方分别轻重、批发施行。阅今年朝审情实人犯、止七十余名。迨三次覆奏后、勾决者不过二三十名除缓决人犯、已有谕上□日、令将年久者、分别减等发落外其朝审情实人犯、今年处决著停止。　　

○升通政使周道新为都察院左副都御史。　　

○升翰林院侍读学士穆尔台、为内阁学士兼礼部侍郎。　　

○升广东巡抚杨琳、为广东广西总督山东布政使李成龙、为安徽巡抚。　　

○调正红旗蒙古都统宗室巴赛、为正黄旗满洲都统。升镶蓝旗蒙古副都统胡锡图、为正红旗护军统领。调正黄旗蒙古副都统宗室善寿、为镶蓝旗满洲副都统。升护军参领丁寿、为正黄旗蒙古副都统。前锋参领常龄、为镶蓝旗蒙古副都统。骁骑参领沙喀、为白都纳副都统。正白旗护军统领睦森、为镶黄旗蒙古都统。镶白旗满洲副都统额尔锦、为本旗汉军都统。步军总尉鄂三、为黑龙江副都统。护军参领吴世巴、为镶白旗汉军副都统。以南昌总兵官甘国培、为京口副都统　　

○予故云南贵州总督郭瑮祭葬。谥勤恪　　

○庚子。上诣皇太后宫、问安。　　

○辛丑。上自畅春园、幸汤泉。　　

○以贵州安笼总兵官李得胜、为銮仪卫。銮仪使。　　

○升山东胶州副将李麟、为山东登州总兵官。陕西永昌营副将康海、为陕西凉州总兵官。　　

