<!-- { "loadSidebar": true } -->
○谕喀尔喀汗济农、台吉等朕承天命统御万方惟思率土人民咸得其所安生乐业、不致沦于灭亡中外同观罔有殊别前尔七旗喀尔喀等本皆兄弟乃互相争夺吞噬人民以致不睦朕因此故曾特遣大臣往莅会所令尔等各相和协而土谢图汗等自食誓言不遵约会已定之议起衅用兵致为厄鲁特噶尔丹博硕克图所败丧其国土汗台吉等不能保聚所属人民其人民亦不能各保妻子纷纷溃散、来求归附尔等当此困穷至极之际、倘朕之众扎萨克等各行收取、尔喀尔喀早已无遗类矣。朕好生之心本于天性不忍视尔等之灭亡给地安置复屡予牲畜糗粮、以资赡养汗台吉仍留如故车臣汗仍令承袭又因尔等互相偷夺故于各处添设管辖扎萨克以便稽察且念尔等素无法纪故颁示定例令各遵行自古以来未有如朕拯救爱养若此者也朕既加爱养更欲令尔等苏息繁育用是亲临训谕大行赏赉会同之时见尔等倾心感戴故将尔等与朕四十九旗一例编设其名号亦与四十九旗同以示朕一体仁爱之意土谢图汗车臣汗名号俱著仍旧存留扎萨克图汗、无辜被杀且所属人民离散困苦已极、深为可悯。著将伊亲弟策妄扎卜封为和硕亲王其扎萨克之墨尔根济农古禄西希扎萨克之昆都仑博硕克图滚卜、扎萨克之信顺额尔克戴青诺颜善巴扎萨克之台吉色冷阿海扎萨克之额尔德尼济农盆楚克喇布坦伊等原系旧扎萨克著去其济农诺颜之名、皆封为多罗郡王台吉噶尔旦、系土谢图汗之长子、且从枯伦白尔齐尔期会以后屡来朝贡著封为多罗郡王。车臣汗之叔扎萨克额尔德尼济农纳穆扎尔虽系新扎萨克而劝车臣汗、领十万众归顺又身为之倡奏请照四十九旗一例、殊为可嘉。著照旧扎萨克例去其济农之名、封为多罗郡王。车臣汗之族叔扎萨克额尔克台吉车布登当征厄鲁特之际效力行走侦探信息以马匹助用、于事不致有误、著授为多罗贝勒台吉西第西里土谢图汗之亲弟且所属甚众同土谢图汗归顺著授为多罗贝勒车臣汗之叔祖车臣济农车卜登达赖济农阿南达额尔德尼济农布达扎卜伊尔登诺颜达礼车臣汗之叔伊尔登济农盆苏克皆去其济农之名授为固山贝子白苏特之察罕巴尔诺颜博贝布扎虽系新扎萨克当在喀尔喀地方时曾奏喀尔喀日后必败败时我来投归天朝后喀尔喀国败、即践前言归顺、殊为可嘉、亦著授为固。山贝子洪俄尔戴青之佐理固山事台吉汉都、归顺在众人之先效力行间被创、著授为镇国公土谢图汗之同族台吉苏泰伊尔登、额尔克戴青诺颜善巴之同族台吉托多额尔得尼等诚心归顺效力行间此二人亦著授为镇国公此外在事台吉与众台吉等著该部一一察明具奏各与以应得品级自今以往尔等体朕爱养之恩各守法度力行恭顺如此则尔等生计渐蕃福及子孙世世被泽。若违法妄行则尔等生计既坏且国法具在凡事必依所犯之法治罪特谕　　

○己丑上出行宫御甲胄乘马遍阅队伍回下马树侯上亲射。发十矢九中。次命十五善射并硬弓侍卫等射。上御黄幄四十九旗王贝勒贝子台吉。及喀尔喀土谢图汗台吉等跪奏云、皇上御甲胄发十矢九中洵神武也随大阅军容八旗满洲官兵汉军火器营官兵、及总兵官蔡元标下官兵各依次列阵鸣角鸟枪齐发众大呼前进声动山谷喀尔喀土谢图汗台吉等悚惧失措、有欲趋避状。上笑谕曰此不过示尔等以军容耳何惧之有土谢图汗奏曰皇上军威赫濯、如此臣等不禁彷徨失措矣事毕各赐茶上回行宫　　

○科尔沁土谢图亲王沙津等率四十九旗王贝勒贝子公台吉等、合疏请上尊号上谕大学士等曰、吴三桂既平之后诸王大臣请上尊号未尝准行今岂可许乎其以此谕王等知之　　

○赐四十九旗王贝勒贝子公台吉等袍帽银两等物有差　　

○庚寅上亲阅喀尔喀营寨察其穷困者赏以银布又大赉喀尔喀王、贝勒贝子公台吉等牛羊　　

○辛卯谕大学士伊桑阿尚书马齐曰土喇地方应酌量遣兵探听厄鲁特人等有不能前去又不能内附者收之而来著领侍卫内大臣及议政大臣等集议寻议覆定北将军都统瓦岱等一路护军内应选择兵士每佐领各派出一名及前＜釒夅＞全队四百名其管领夸兰大以下官员令统领大臣量派往土喇侦探厄鲁特声息著携带两月粮以行兵士每人各给肥马五匹毋致行路稽迟其统率是军者著定北将军都统瓦岱护军统领马喇副都统硕岱噶尔玛去伊等不谙路径著带墨尔根济农郡王古禄西希信顺郡王善巴之人前往奏入得上□日瓦岱等所有火器营兵派发六百名、及总管大臣以行并著瓦岱携将军印前往　　

○先是令定北将军瓦岱等兵出张家口驻正白旗白两旗察哈尔游牧之地至是兵部奏会阅事毕除瓦岱等率兵往土喇侦探外其余兵士应驻何地得上□日除瓦岱所率兵外其他兵士俱发往郎谈所　　

○遣原任尚书阿喇尼侍郎布彦图索诺和、文达、学士达虎等、往编喀尔喀旗。分佐领、拨给游牧地方。　　

○壬辰奉差议事兵部尚书马齐等疏言、阿霸垓台吉奔塔尔首告乌朱穆秦亲王苏达尼之妻顺附噶尔丹一案查苏达尼之妻及台吉车根阿穆尔、充科阿达里罗雷喇扎布等、顺附噶尔丹是实俱应即行处斩苏达尼之妻应革封号彻去所属之人苏达尼已故应革去亲王不准承袭二等台吉博托和喇扎布、阿喇西博罗特及为向导绰克图等曾送马匹牲畜顺附噶尔丹是实俱应即行处斩。妻子入官拨什库阿尔塔等为噶尔丹指路往来问讯、送骆驼马匹皆实俱应即绞其妻子应作何处治、交与该部议奏博罗特乃应行正法之人、护卫巴扎尔、伊白葛尔、将博罗特明知故纵、使之逃走应照律即行处绞贝勒毕鲁瓦、将重罪之博罗特不交付的当之人严行看守应罚俸一年博罗特应传谕四十九旗严行查究、获日即行正法得上□日车根等应俱依议治罪从宽免籍没家产、及彻所属之人惟将本身正法苏达尼并未知情从宽免革亲王仍与伊子承袭巴扎尔伊白葛尔俱从宽免死并籍没著穿耳鼻示众鞭一百毕鲁瓦罚俸一年余如议。　　

○召土谢图汗泽卜尊丹巴胡土克图等赐食并各赐金盘、磁碗、及御用帐房等物又赐泽卜尊丹巴胡土克图鞍马一匹上回銮留兵部尚书马齐、料理会阅事毕来京　　

○四十九旗王贝勒、贝子、公、台吉等、跪路左喀尔喀土谢图汗车臣汗及王贝勒、贝子、公、台吉等、跪路右驾过喀尔喀土谢图汗车臣汗、王贝勒贝子公台吉等皆依恋不已伏地流涕上谕曰朕欲携尔等至京师路遥天暑尔等生长北边恐不习内地水土朕再出边时即召尔等来见也又谕四十九旗王。贝勒、贝子、公、台吉等曰边外无城郭墙垣故不肖之人易于偷盗闻比年以来此风日炽马牛牲畜、多被攘窃。边外蒙古俱赖畜牧为业。其家有牲畜可以资生之人恐被偷盗、各将牲畜圈絷、不行放牧必致瘦毙。如此、则虽可以资生之人、亦必致穷蹙、而贫富同归于困苦矣尔等宜不时晓谕所属之人严加禁止、使盗贼永息。各安生业以副朕中外一体至意　　

○是日上驻跸鄂尔哲图阿尔宾敖拉地方　　

○谕扈从诸臣曰昔秦兴土石之工、修筑长城。我朝施恩于喀尔喀使之防备朔方较长城更为坚固。　　

○癸巳上驻跸乌荪图鲁地方　　

○甲午上驻跸巴颜哈达地方　　

○乙未上驻跸喀尔必哈哈达地方。　　

○丙申上驻跸打虎儿噶山。　　

○以故一等阿思哈尼哈畨发色子明宝、袭职。　　

○丁酉上驻跸商坚苏巴尔汉地方。　　

○兵部尚书马齐料理会阅事毕复命上命扈从回京　　

○戊戌上驻跸鹌鹑沟地方　　

○遣官祭关圣帝君　　

○己亥上驻跸古北口城内　　

○庚子上驻跸石匣城内。　　

○辛丑上驻跸密云县城内。　　

○壬寅上驻跸顺义县东大东庄。　　

○癸卯上回宫诣皇太后宫问安。　　

○甲辰谕大学士等仓场侍郎李廷松为人庸劣著解任。　　

○乙巳上诣皇太后宫问安　　

○吏部尚书张士甄降三级调用以考察云南山西狭西湖广四省学道驳查违例巧饰具奏故也　　

○丙午工部等衙门议覆、古北口总兵官蔡元疏言、古北口一带边墙倾塌甚多请行修筑应如所请上谕大学士等曰、蔡元所奏未谙事宜帝王治天下自有本原不专恃险阻秦筑长城以来汉、唐、宋、亦常修理其时岂无边患明末我太祖统大兵、长驱直入、诸路瓦解皆莫敢当可见守国之道惟在修德安民民心悦则邦本得而边境自固所谓众志成城者是也如古北喜峰口一带朕皆巡阅、概多损坏今欲修之兴工劳役岂能无害百姓且长城延袤数千里养兵几何方能分守蔡元见未及此其言甚属无益。谕九卿知之。　　

○以永陵总尉觉罗阿塔为总管　　

○己酉上诣皇太后宫问安。　　

○庚戌夏至祭地于方泽。上亲诣行礼。　　

○辛亥。礼部等衙门遵上□日会议御史江蘩条奏科场事宜。查会试之分南北中卷原为因地取才起见行之既久其势不能均平若不稍加变通恐遐方士子不能仰承皇上广兴文教乐育人材至意嗣后应于南北中卷内再分江南浙江、为南左江西湖广福建广东为南右直隶山东为北左河南山西陕西为北右四川云南为中左广西贵州为中右仍照定例各计卷数之多寡凭文取中既于科场条例并无更改又于各省中额不致偏枯。至安庐、凤三府、滁和徐三州改归南卷并仍行分经之处俱照礼部原议。从之。　　

○升陕西肃州副将潘育龙为肃州总兵官　　

○予故副都统倭内巴图鲁、祭葬如例　　

○壬子上奉皇太后幸畅春园　　

○大学士伊桑阿等疏言钦惟皇上圣德神功无远弗届惟喀尔喀素称不驯自太祖太宗世祖皇帝时以迄于今虽贡献之使不绝于道、而汗等恃其部族人民数十万众、未尝躬修臣节迩乃倾心臣服、愿列属藩皇上察其诚恳编立旗分与我四十九旗等量功授秩赏赉频颁。怀柔远人之道、至斯极矣允宜诞膺尊号式昭钜典、以惬舆情。得上□日、喀尔喀原系进贡之国伊等不和知其必败。曾特遣大臣、谕令和好后乃渝约与厄鲁特构兵窘迫来归、朕以好生之心、抚绥养育曲尽周详因此恳切抒诚愿同四十九旗一例。盖理所必然且比年来旱涝频仍民生犹未苏息。风俗犹未醇厚。奢靡犹未尽止朋党犹未悉除。彼此援引陷害、犹未屏绝理应时加黾勉殚心竭力尚恐不逮居然以为至治、遽受尊号、断为不可卿等所奏、已知之　　

○旌表河南节妇李氏王氏、各给银建坊如例。　　

○癸丑。上诣皇太后宫、问安。　　

○升山西布政使布喀、为光禄寺卿。　　

○旌表湖广节妇应城县张桂芳妻罗氏、江夏县徐晟妻马氏各给银建坊如例。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十一


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十二　　

