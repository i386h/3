<!-- { "loadSidebar": true } -->
○宗人府题、固山贝子纳墨孙、打死伊属人、应革去固山贝子、降为闲散宗室。伊父宗人府右宗正镇国公杜兰、不行约束、应降为辅国公。得上□日、杜兰、革去右宗正、从宽免降辅国公。余依议　　

○授故辅国公穆琛子德色礼、镇国公托克托慧子卓隋、俱为三等奉国将军　　

○癸丑。户部左侍郎管右侍郎事马绍曾、以病乞休。允之　　

○甲寅。升狭西巡抚阿席熙、为江南江西总督　　

○一等阿思哈尼哈番陈王道故、无应袭之人、以亲伯之子陈王前、承袭　　

○升参领周邦宁、为河南南汝总兵官　　

○乙卯。上诣太皇太后皇太后宫、问安　　

○予故盛京礼部侍郎胡密达、祭葬如例　　

○命禁止八旗包衣佐领下、奴仆随主殉葬　　

○丁巳。转兵部右侍郎杨永宁、为左侍郎。升通政使孙光祀、为兵部右侍郎　　

○戊午。上诣太皇太后宫、问安　　

○谕内阁、文华殿、武英殿、原设有中书、以备缮写、今仍应补设。著吏部议奏　　

○予故蒙古副都统车伦、祭葬如例　　

○庚申。金星昼见　　

○辛酉。上诣太皇太后宫、问安　　

○以多罗贝勒尚善、为宗人府右宗正　　

○以故三等阿思哈尼哈番金玉成子金鋠、袭职　　

○癸亥。上诣太皇太后宫、问安　　

○升宗人府府丞于嗣登、为刑部右侍郎　　

○乙丑。谕兵部尚书明珠曰、下降和硕额驸耿聚忠和硕柔嘉公主、曾经世祖章皇帝抚养宫中。又蒙太皇太后鞠育。今闻公主病甚、朕将亲往视之。遂幸柔嘉公主第、视疾　　

○吏部议覆、刑科给事中纪思哈疏言、近见督抚解任、有候代经年、照常理事者。但一经解任、恐于地方之事、漠不关心。应如所奏、嗣后解任督抚、于部文到日、即令谢事。巡抚解任、将敕印交与总督。总督解任、将敕印交与巡抚。若无总督省分、交与布政使护理。从之　　

○刑部议覆、刑科给事中彭之凤疏言、各省具题人命强盗本章。有止叙臬司招由、即入督抚看语者。亦有全招列入疏内者。繁简不同、自宜画一。查人命等案、既另有全招清册、投送部院寺各衙门、其奏章内、无庸全叙、以省烦琐。上曰、人命强盗、关系重大。其直省全招、俱著画一开列疏内　　

秋。七月。戊辰朔。享太庙。上亲诣行礼　　

○升内阁学士宋德宜、为户部右侍郎、仍兼翰林院学士　　

○己巳。上诣太皇太后皇太后宫、问安　　

○庚午。升保和殿学士塞赫、为盛京户部侍郎　　

○平西王吴三桂疏言、臣驻镇滇省、臣下官兵家口、于康熙元年迁移、至康熙三年迁完。虽家口到滇九载、而臣身在岩疆、已十六年。念臣世受天恩、捐糜难报、惟期尽瘁藩篱、安敢遽请息肩。今闻平南王尚可喜、有陈情之疏、已蒙恩鉴、准撤全藩。仰恃鸿慈、冒干天听。请撤安插。得上□日、王自归诚以来、克殚忠荩、戮力行间。功绩懋著。镇守岩疆、宣劳岁久。览奏请撤安插、恭谨可嘉。今云南已经底定。王下官兵家口、作何搬移安插。著议政王大臣等、会同户兵二部、确议具奏　　

○辛未。上诣太皇太后宫、问安　　

○升山西布政使杭爱、为狭西巡抚　　

○壬申。上御太和殿视朝。文武升转各官谢恩。次厄鲁特进贡使臣等行礼　　

○癸酉。免山东青州左卫、本年分旱灾额赋有差　　

○甲戌。上诣太皇太后宫、问安　　

○升通政使司左通政杨鼐、为通政使　　

○升翰林院侍读学士李仙根、为内阁学士兼礼部侍郎　　

○转工部右侍郎郭廷祚、为左侍郎。升左副都御史徐继炜、为工部右侍郎　　

○广东道御史鞠珣疏言、孙延龄、原系定南王藩下标员。年齿素轻、位权未重。祗因配定南王女、所以命之掌管王旗。但孙延龄终属外姓、论名分、则无承袭勋爵之理。论军心、多有未肯帖服之情。近见广东广西总督金光祖疏称、都统王永年等移文、称城门昼闭、乡民不敢入城。又称孙延龄委兄孙延基、总管旗标官兵、此孙延龄不能弹压官兵之明验也。且孙延龄驻扎广西以来、或锁辱职官、或擅题标弁、以致屡挂弹章、显被讦告。况粤西苗猺杂处、边隅岩险。乞敕部确议、将王女与孙延龄、撤回京师。其定藩旧标官兵、或归并黄旗、或分隶八旗、仍令驻防该省、另差将军统辖、则朝廷名爵无滥、而兵马事务得理矣。下部确议。寻议、将军孙延龄、与都统王永年互讦、见差侍郎勒德洪审理、俟审结再议。从之　　

○丙子。上诣太皇太后宫、问安　　

○上幸南苑行围　　

○以故二等阿思哈尼哈番巴山子抒恕、袭职　　

○吏部题、二等阿达哈哈番喀兰图故。伊子察浑应袭。将察浑所有拜他喇布勒哈番兼一拖沙喇哈番、合并为三等阿思哈尼哈番。从之　　

○升狭西汉中城守副将何傅、为山西大同总兵官　　

○以平西王藩下一等阿达哈哈番护军参领陶继智、为云南援剿前镇总兵官　　

○靖南王耿精忠疏言、臣袭爵二载、心恋帝阙。祗以海氛叵测、未敢遽议罢兵。近见平南王尚可喜、乞归一疏、已奉俞上□日。伏念臣部下官兵、南征二十余年。仰恳皇仁、撤回安插。得上□日、王祖父以来、世殚忠荩、戮力行间、功积懋著。及王袭封镇守、劳著岩疆。览奏请撤安插、恭谨可嘉。今福建已经底定、王下官兵家口、作何搬移安插、著议政王大臣等、会同户兵二部、确议具奏　　

○戊寅。谕讲官傅达礼曰、朕或出郊外。或幸南苑。尝不辍讲。以此翰林官员、每次随从。但翰林各官、俱远离家乡、京城毫无资产、扈从不免艰苦、殊为可念。嗣后扈从讲官、所用帐房、及一切应用物件、酌定数目、由内府给与　　

○升内阁侍读学士额库礼、为内阁学士兼礼部侍郎　　

○喀尔喀墨尔根台吉、遣使进九白年贡。宴赉如例　　

○己卯。下嫁和硕额驸耿聚忠和硕柔嘉公主薨。遣官致祭　　

○庚辰。升福建按察使席式、为四川布政使司布政使。狭西汉兴道郭之培、为浙江按察使司按察使　　

○辛巳。上还自南苑。诣太皇太后宫、问安　　

○礼部议覆、都察院左都御史多诺疏言、凡告祭坛庙、满汉臣工、一体斋戒。祭祀文庙、止汉官斋戒、而满官不斋戒、非我皇上合满汉为一体、崇儒重道之至意。嗣后祭祀文庙、满文官三品以上、亦应前期斋戒二日陪祀。从之　　

○壬午。中元节。遣官祭永陵、福陵、昭陵、孝陵　　

○吏部议覆、山西道御史马大士疏言、康熙元年、吏部题准、各省大计年分、令道员代藩臬入觐。但藩臬总理一省钱粮刑名、熟悉地方利弊。嗣后请仍令藩臬亲身朝觐。应如所请。从之　　

○以重修太宗文皇帝实录。命大学士图海、为监修总裁官。大学士索额图、李霨、杜立德、冯溥、为总裁官。学士郭四海、穆成额、岳甘、额库礼、纪振疆、王守才、史大成、李仙根、傅达礼、熊赐履、为副总裁官。内阁侍读学士禅塔海、觉罗沙赖、喇巴克、毕力克图、王敷政、翰林院侍读学士胡密色、杨正中、侍讲学士何托、勒备、崔蔚林、王扬昌、内阁侍读杜冷额、索拜、丹布、伊喇喀、察库、斑迪、孟色立、陈嘉猷、席密图、占楂、翰林院侍读格尔古德、书恕、项景襄、沈荃、侍讲傅腊塔、吴本植、编修苏宣化、董讷、李录予、检讨蒋弘道、典籍齐格、中书纳哈出赖、赛音察克等、为纂修官。谕曰、卿等督率各官、敬慎纂修、速竣大典、表彰谟烈、以副朕继述显扬先德之意　　

○丁亥。予故副都统扈扎禄、祭葬如例　　

○己丑。设宗人府左司、右司　　

○辛卯。上诣太皇太后皇太后宫、问安　　

○壬辰。上御太和殿视朝。文武升转各官谢恩　　

○甲午。户部等衙门遵上□日会议、清理钱粮、应严新旧官交代。交代严、则侵欺透冒、那移垫解等弊可杜。嗣后司道府州县、新旧官交代之时、如前官任内、有侵欺透冒、那移垫解、并拖欠未清等弊、署官、新官、即行通报上司题参、将前官照例处分。如署官、新官、徇隐不报、交代后、始行查报者、不必议前任之官、竟坐接任官名下、侵欺透冒者、照侵欺例拟罪。已徵那用、诈称民欠者、照例革职拏问。那移垫解者、照那移例议处。如后官不受交代、通详督抚司道、而上司不行详报题参、徇庇旧官、逼勒新官交代者、许新官即行据实指名报部、将逼勒之上司、以徇庇议处。本官既报参上司、本省难以为官、应于别省员缺调补。再州县官、有侵欺透冒、那移垫解等弊、司道官、亦照知府例、于次一年内查出者免议。如迟至三四年、始行查出者、仍以失察例议处。其余各款、仍照旧定例遵行。从之　　

○九卿等会议、直隶巡抚金世德疏言、直属事务殷繁、长芦盐政、巡抚势难兼顾。请仍差御史专理。应如所请。其两淮、两浙、河东、三处盐政、亦仍照旧例、差御史巡视。从之　　

○乙未。上诣太皇太后皇太后宫、问安　　

○升左佥都御史严沆、为宗人府府丞　　

○予故山西大同总兵官李应魁、祭葬如例　　

○议政王大臣等会议、福建今已底定、地方有防守官兵。靖南王既请自福建迁移、应将王本身、并标下十五佐领官兵家口、均行迁移。从之　　

○丙申。升户部郎中屠克善、为山西布政使司布政使　　

○丁酉。升大理寺卿李赞元、为都察院左副都御史　　

○以翰林院编修张英、充日讲起居注官　　

○予故三等阿思哈尼哈番齐尔格申、祭葬如例　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十二




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十三　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十二年。癸丑。八月。戊戌朔。祭大社太稷、上亲诣行礼　　

○己亥。调正蓝旗蒙古副都统哈克山、为满洲副都统　　

○庚子。上诣太皇太后宫、问安　　

○谕都察院左都御史多诺等曰、尔衙门职系言官、凡事宜各抒己见、岂可以公同具奏、充数已乎。尔衙门所奏之事、虽皆曾经列名。但副都御史岳诺惠等、畏懦瞻顾、竟无建白。嗣后应公奏者公奏。若事应独奏、其各出已见以闻　　

