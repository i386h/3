<!-- { "loadSidebar": true } -->
○壬子。谕议政大臣等、自宁夏往拏伊拉古克三胡土克图之西安兵、回日、著仍赴宁夏。其由西路往拏伊拉古克三胡土克图之西安兵、绿旗兵、回日、著俱留甘州。护军统领图席希等回日、著乘驿赶来。　　

○命留领侍卫内大臣索额图于船站、管理水路设站事务。　　

○命原任狭西巡抚党爱、赴昭武将军马思喀军前效力　　

○癸丑。上由船站、至黄河西岸欧德地方驻跸。　　

○抚远大将军伯费扬古疏言、黑龙江兵、愿备四个月口粮、随征效力。从之　　

○甲寅上驻跸黄河西岸达希图海地方。　　

○谕大学士伊桑阿、四川总兵官马子云、欲率回子袭噶尔丹之后回子生生无义曾三擒其主、以献噶尔丹其兵岂可用乎本朝之兵、所向无敌若有事时、已不可胜用矣安用外国之兵。古来用外国兵、鲜有善者。宋用金兵灭辽、复用元兵灭金、金既灭、元遂灭宋、此其明验也。初噶尔丹并吞吐鲁番、叶尔钦、萨马尔汉、哈萨克等千余部落、本朝并不之问当厄鲁特与喀尔喀战时、本朝若助厄鲁特今如何能破噶尔丹乎噶尔丹既克喀尔喀、直侵内地、朕始领兵剿灭前定海总兵官蓝理、曾请率所属藤牌兵进剿沙漠地寒冰冻、与南方迥别。藤牌兵虽强、夏尚可用、自八月以至三月、岂但交战、即藤牌亦不能执。此皆人地不相宜所谓纸上谈兵者也。马子云粗鄙不识大义、可晓示之　　

○谕议政大臣等、今诸事俱毕、惟噶尔丹仅存、各处逃窜、大兵前进搜剿、不久旋师、路必由此。当逐站致米、师回乏粮者以米给之。来降之厄鲁特、青海来朝之台吉等、俱由此来。米粮马匹、已留于此、则驻此而理事者、尤为紧要。朕本欲驻此、亲理其事、但天下事大、是以回銮。著留领侍卫内大臣索额图、并都统阿席坦、噶尔玛、王永誉、护军统领苏曷、副都统巴赛等于此。　　

○丙辰。上登舟起行。泊海喇图地方。　　

○扬威将军觉罗舒恕疏言、厄鲁特俄尔遮图、祈齐克来降。据云噶尔丹留我捕兽以供其女钟齐海。三月十一日、到阿察阿穆塔台地方。我乘夜逃来。来时、噶尔丹曾遣人约丹济拉、会于阿察阿穆塔台一同屯扎。后商往厄黑阿喇儿西北游牧。噶尔丹下人、但捕兽为食困窘已极。特此奏闻。报闻。　　

○提督浙江学政工部右侍郎李楠丁母忧命回籍守制　　

○丁巳。御舟泊萨尔奇喇地方。　　

○扬威将军觉罗舒恕疏言厄鲁特丹木巴扎木素来降据云我于三月十五日自阿察阿穆塔台处来归闻噶尔丹、诺颜格隆阿喇尔拜、丹济拉、阿巴拉尔孙、吴尔占扎卜、色楞、车陵布木、吴思塔等俱会于阿察阿穆塔台、次日将过楚呼里、渡瀚海而去不知其何往噶尔丹之人不过五六百马骆各有一二匹。每日杀马而食噶尔丹之子塞卜腾巴尔珠尔被擒、噶尔丹未曾闻知特此奏闻。报闻　　

○戊午。御舟泊崇奇克地方。　　

○予故福建福宁总兵官许靖国、祭葬如例。　　

○己未。御舟泊库克布里图地方。　　

○庚申。御舟泊阿拉克莫里图地方。　　

○喀尔喀多罗贝勒根敦戴青故遣官致祭。　　

○升监察御史戴纳、为山西按察使司按察使。　　

○命直隶各省、选拔文行兼优之士、府学起送二名州县学各起送一名、满洲蒙古各起送二名汉军起送一名为拔贡生赴国子监。　　

○辛酉。御舟泊布禄尔拖惠地方　　

○予故原任江宁副都统穆成额祭葬如例。　　

○壬戌御舟泊鄂儿绷阿木地方。　　

○赐喀尔喀额尔德尼班第达胡土克图、及其弟子尚柱普蟒衣银币有差。　　

○癸亥。御舟泊达拉布隆地方　　

○赐抚远大将军伯费扬古上驷院马五十匹、骆驼十匹　　

○旌表直隶烈妇朱氏拒奸身死。给银建坊如例　　

○甲子。御舟泊布古图地方。　　

○抚远大将军伯费扬古疏报、康熙三十六年四月初九日、臣等至萨奇尔巴尔哈孙地方、厄鲁特丹济拉等、遣齐奇尔寨桑等九人来告曰、闰三月十三日、噶尔丹至阿察阿穆塔台地方、饮药自尽。丹济拉、诺颜格隆、丹济拉之壻拉思伦、携噶尔丹尸骸、及噶尔丹之女钟齐海、共率三百户来归。丹济拉因马疲瘠、又无粮糗、是以住于巴雅恩都尔地方候上□日。其吴尔占扎卜、色棱、阿巴塔尔、阿喇尔拜、额尔德尼吴尔扎忒喇嘛等带二百户、投策妄阿喇布坦而去。额尔德尼寨桑、吴思塔台吉、博罗齐寨桑和硕齐车林奔寨桑等、带二百户、投丹津鄂木布而去除将齐奇尔寨桑等九人、驰送行在外。臣等于十三日、统领大军前往丹济拉所住巴雅恩都尔地方、即押丹济拉等前来如其心怀反覆即行剿灭上谕今噶尔丹已死其属下三百余户、带噶尔丹之尸噶尔丹之女来降。著大将军伯费扬古、精选带去之兵、往觅丹济拉所在、押护前来。余兵遣回。黑龙江兵路远、亦遣回。费扬古所统之兵既足、阿南达一路兵、亦令彻回。遍檄商南多尔济、杜思噶尔、及众扎萨克、俱令知悉。于成龙等所运之米、亦令停止　　

○议政大臣等奏、噶尔丹乃狡猾巨寇、获罪于天。皇上不惮勤劳、三次出讨。噶尔丹势尽途穷、今果自尽、悉符圣算。臣等请行庆贺礼。上曰、噶尔丹之死、乃天之所助。宜先谢天。遂设香案于行宫外。上率文武官员、行拜天礼毕。上回行宫、文武官员行庆贺礼。是日、甘霖大沛。　　

○吴喇忒达尔马什里公旗下台吉南冲、来朝。　　

○乙丑。御舟泊萨察莫墩地方。　　

○丙寅。孝端文皇后忌辰。遣官祭昭陵。　　

○御舟泊都惠哈拉乌苏地方。　　

○丁卯。御舟泊都勒地方。　　

○授奉国将军永德子宁精、为奉恩将军　　

○丹济拉使人齐奇尔寨桑至、奏曰、噶尔丹闰三月十三日身死、即于是日焚其尸、携噶尔丹之女钟齐海、及诺颜格隆拉思纶、程贝臧布、尼尔巴、噶卜楚陈奔、自阿察阿穆塔台起程、宿十站、到巴雅恩都尔、候上□日而行见在右翼壮丁四百、共人口千余、每丁各有马一匹、共骆驼一百五十头、此外并无他物。上曰、据奏噶尔丹尸已焚、著大将军驿递其骨速来。齐奇尔寨桑、应令乘驿发至大将军军前或先遣彼即赴丹济拉所。或同大兵带往大将军身临边地、听其酌行　　

○赐厄鲁特齐奇尔寨桑、蟒袍褂带。　　

○戊辰。御舟泊乌阑拖罗海地方　　

○己巳。御舟泊特木尔吴尔虎地方。　　

○以通政使官梦仁、为福建巡抚。　　

○庚午。御舟泊乌阑脑尔地方。　　

○辛未。御舟泊济特库地方　　

○议政大臣等议奏塞卜腾巴尔珠尔乃获罪于天逆赋之子。今噶尔丹既死、其子当即枭示传首于四十九旗喀尔喀众扎萨克噶尔丹骸骨到日粉骨扬灰其徽特和硕齐、乃塞卜腾巴尔珠尔乳父、亦应斩首免其枭示得上□日俟朕回銮后再奏　　

○壬申御舟泊哈喇乌苏地方　　

○癸酉。御舟泊鼐珠尔地方　　

○甲戌。上登陆驻跸黄河西岸喀喇苏巴克地方　　

○厄鲁特降人诺尔布寨桑等、以剿灭噶尔丹、奏请行庆贺礼。上谕之曰、往者噶尔丹、以追逐喀尔喀为名、直入我扎萨克乌阑布通地方、故朕命裕亲王、及皇长子率师往剿之。噶尔丹大败。使济隆胡土克图、往复陈说。自今以往、不敢再犯边陲。噶尔丹头顶威灵佛以誓。此尔众所共闻者也。嗣后无故过土喇、潜处巴颜乌阑地方、掠我臣服之纳木查尔拖音、故朕亲率六师、声罪致讨。然犹不忍遂加诛灭、再四遣使、谕以和好、而噶尔丹怙恶不悛、朕故整师进剿。噶尔丹不能当我军威、惊溃奔逃、遇我西路大兵奋击、大败之。此皆噶尔丹违天背盟、以致祸患及身、国随以亡。朕但思扫除残暴、拯救群生、诚悃恳恳、求符天理。故大军所向、无水之方、灵泉觱沸。不毛之地、瑞草蕃滋。山川效灵、百神显佑。闻噶尔丹所至之处、必有烈风暴雨灾异频逢、惊闻我军之来、寝食俱废反复思维、无计能逃穷急仰药而亡。由此观之、天可违乎。其助顺恶逆、亦显然矣。夫与朕为敌者、惟噶尔丹而已。与众何涉不惟噶尔丹在日、尔等降者必加恩抚恤。即今噶尔丹已死、凡有降者、朕亦如尔辈恩育岂忍异视耶。然噶尔丹之灭、朕之大小官员、当奏请庆贺。尔辈素皆受恩于噶尔丹之人、不当奏请。　　

○谕大学士伊桑阿、前山西巡抚倭伦、以去□山戊示□山西数州县歉收、今米价甚贵、奏闻。顷噶尔丹歼灭、天下悉已无事唯爱养兵民为要务、山西米价腾贵、民生困苦、朕闻之中怀轸恻。扈。从前来大臣、侍卫、官员、执事人、自船站坐来之船、见有水手。若至湖滩河朔后、将自船逆流牵挽、回至宁夏甚难。前亦曾谕总督吴赫、就此船将湖滩河朔积贮米或五千石、或再加多、量行装载、交巡抚倭伦、派贤能属员转运、顺流而下、至保德州、比时价减粜于民大有禆益。著学士黄茂、率同部院司官二员前往。侍郎安布禄、留此监发米石。　　

○予故原任銮仪卫銮仪使鲍敬、祭葬如例　　

○乙亥。上驻跸喀喇苏巴克地方。　　

○革侍郎席密图职。以采买牛羊事毕、不趋赴行在也　　

○丙子。上驻跸鄂尔纪库布拉克地方　　

○抚远大将军伯费扬古疏言、厄鲁特车陵台吉、并属下龚格厄尔克、率部众百许人、及其妻孥来降。报闻　　

○丁丑。上驻跸乌阑巴儿哈孙地方。　　

○散秩大臣巴当阿护军统领图席希等疏言、臣等至恩克所逃洪郭罗地方、并不见伊拉古克三胡土克图踪迹。闻其向祁齐希纳洪郭罗阿济而汉去矣是以臣等各从原路还师。报闻　　

○护军统领鄂克济哈疏言、厄鲁特滚木察罕等、率其家属来降。上命送至张家口　　

○以原任兵部右侍郎提督顺天学政李光地、为工部右侍郎。　　

○戊寅。上驻跸席纳拜星地方。　　

○己卯。上驻跸呼呼乌苏地方。　　

五月。庚辰朔上驻跸诺木浑毕喇地方。　　

○喀尔喀扎萨克多罗郡王色冷阿海、阿霸垓多罗郡王吴尔占噶喇卜、阿霸哈纳贝子额林臣达西等、来朝。　　

○辛巳。夏至。祭地于方泽。遣户部尚书马齐行礼。　　

○上驻跸阿禄十八里台地方。　　

○阿霸哈纳多罗贝勒薄昭等、来朝。　　

