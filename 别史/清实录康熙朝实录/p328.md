<!-- { "loadSidebar": true } -->
○壬申。上幸玉泉山大阅。八旗前锋、护军、骁骑、及火器营兵、皆擐甲胄分翼排列。上由右翼至左翼。遍观毕登玉泉山巅御黄幄官兵皆吹角放大炮三次。骑兵、步兵、齐放鸟枪。进止整肃。旗帜烜赫。上问喀喇沁杜楞郡王扎什等曰、此兵排列进止何如。扎什奏曰、此兵威武非常、洵无敌之兵也。敖汉台吉俺答阿玉锡奏曰、此兵、由皇上指示训练、故阵势勇锐队伍熟娴。蒙古兵、断不能若是整齐。上谕管侍卫内大臣苏尔达等曰、朕先有谕上□日、尔等练习之兵、若进退不齐、队伍不整必以军法从事今观八旗官兵排列。放大炮鸟枪。进退之时。队伍整齐娴熟朕心甚悦可传谕八旗都统前锋统领、护军统领副都统及官兵咸使知之　　

○癸酉。孝慈高皇后忌辰。遣官祭福陵。　　

○上幸玉泉山巅御黄幄。八旗官兵照前排列放炮火鸟枪以次进退毕。总管鸟枪骑兵内大臣公长泰等奏曰臣等所练习鸟枪兵、请近御前试放。上曰、尔等所练习者几种。长泰等奏曰、有马上放一枪、又射一箭者。有趋进时、放枪不绝者。有连环旋转放枪者。有跪而放枪者。有仰卧而放枪者。上令趋进时放枪不绝、与连环旋转放枪二种试放。随令八旗鸟枪骑兵、亦照此二种试放。上甚嘉焉　　

○乙亥。上回宫　　

○谕兵部正蓝旗都统宗室拉克达、才力不及、著革退　　

○以内大臣公长泰、掌銮仪卫事务。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十六


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十七　　

康熙三十一年。壬申。冬。十月。丙子朔享太庙。遣领侍卫内大臣公福善行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙三十二年时宪历。　　

○吏部议差往呼尔河种地镶白旗蒙古都统班达尔沙、侍郎舒恕等、不将田地勤行耕种、俱降一级。罚俸一年。上曰、班达尔沙。其人甚轻浮、不称都统之任。前曾差往鄂罗斯、凡事好为穿凿并无实济。将班达尔沙革去都统、随该管王行走余依议。　　

○丁丑。升镶红旗满洲副都统阿尔法为护军统领。　　

○和硕端静公主、下嫁喀喇沁杜楞郡王札什之子噶尔臧筵宴如例。　　

○戊寅。皇太后圣寿节。上率王以下、文武大臣侍卫等、诣皇太后宫行礼。遵懿上□日、停止筵宴。　　

○喀尔喀土谢图汗、泽卜丹巴胡土克图遣使进九白年贡。宴赉如例。　　

○己卯。上诣皇太后宫、问安。　　

○谕户部、狭西西安等处、连岁凶荒、继以疾疫、因而闾阎失业、洊致流移。朕轸恤民艰、焦劳宵旰。自去岁冬月以来颁发帑金、蠲免正赋。挽输积谷、转运漕粮、屡次特遣大臣察勘、多方赈济。念国家所重惟在养民。目今秦省、虽薄有秋收。但民间匮乏已极。倘非格外加恩、无以使积困尽苏、转徙尽复。狭西巡抚所属府州县卫所、康熙三十二年地丁银米、著通行免徵。从前所有积欠、亦著通行豁免。务俾比屋均沾实惠、小民咸庆更生、用称朕子爱元元、抚育安全至意尔部即遵谕行　　

○狭西巡抚布喀疏言、宁夏等处米石臣亲身催运。查原拨粮十万石内除宁粮亏短及原参咸阳县知县顾梅、粮道郝惟谔缺额外、于九月十一日、实运到西安粮九万二千二百石。得上□日、这欠缺米石、责令布喀于限内运完。如稍有迟误、即照前上□日治罪、屡上□日甚明。今既经限满尚欠七千余石乃支饰报完、显属巧辞、希图卸罪著交部严察议奏。寻议覆、布喀革巡抚任。交刑部差官拏解来京从重治罪。得上□日、布喀、著革任遣一等侍卫佟昌严拏来京　　

○庚辰上谒陵命皇太子允礽皇长子允禔皇三子允祉皇四子胤禛随驾是日启行驻跸夏店　　

○以吏部尚书李天馥为武英殿大学士　　

○四川狭西总督葛思泰以病乞休允之　　

○以刑部尚书翁叔元充经筵讲官　　

○辛巳上驻跸蓟州城内　　

○壬午上率王以下文武大臣侍卫等、诣暂安奉殿行礼奠酒举哀诣孝陵行礼奠酒举哀至仁孝皇后、孝昭皇后、孝懿皇后陵。奠酒举哀是日、上驻跸汤泉。　　

○甲申孝懿皇后三期。上率王以下、文武大臣侍卫等致祭是日上驻跸新城。　　

○谕刑部朕保乂黎元务崇宽大每于刑狱之事辄廑矜恤之、怀秦省西安等处地方比岁洊饥闾阎困苦业已多方赈恤屡谕蠲租兹更大沛仁恩特加赦宥凡狭西巡抚所属今年秋审情实、缓决、人犯内、除十恶、及军机获罪、不赦外。其余自谕到日、通著免死照例减等发落。有见在审拟、未经结案者。亦如之嗣后务令革心向善副朕法外生全至意尔部即遵谕行。　　

○升山东巡抚佛伦、为四川狭西总督以宗室董额为正蓝旗满洲都统　　

○乙酉。上驻跸孙家庄　　

○丙戌。上驻跸黄崖口营城内。　　

○丁亥。上驻跸蓟州城内。　　

○升镶白旗满洲副都统赫硕塞为蒙古都统　　

○戊子。上驻跸三河县城内　　

○己丑。上驻跸通州新各庄。　　

○庚寅。上回宫。诣皇太后宫、问安　　

○辛卯。谕大学士等、近欲发兵备大同、但天时寒冷、若竟无事、则士卒徒劳倘不加预备、万一有警、又恐不及。朕意欲暂停发兵至大同以见在京城喂养之马驼驱往大同等处饲秣。如有当行之事、立发京城所备之兵、星驰而往即乘所饲之马、似于事无误。著将每佐领所喂骆驼一头马六匹发往宣府大同喂养。可传谕遵行。　　

○壬辰。调湖广巡抚桑额为山东巡抚。　　

○升江苏按察使高承爵、为福建布政使司布政使　　

○癸巳转礼部尚书熊赐履为吏部尚书。　　

○升前锋参领握赫、为镶红旗满洲副都统　　

○乙未。转户部右侍郎思格色、为左侍郎。升都察院左副都御史法尔哈、为户部右侍郎。光禄寺卿沈图、为都察院左副都御史。　　

○以工部左侍郎年遐龄、为湖广巡抚。　　

○先是、以备巴图尔额尔克济农之故、拨鄂尔多斯六旗、吴喇忒三旗、喀尔喀七旗、共兵四千五百名、各在本地预备。至是、理藩院题、今巴图尔额尔克济农、业已归城、应请罢所备兵。得上□日、依议。令纪尔他布等、远展哨汛、以探声息。　　

○丁酉谕大学士等国家设立言官、职司耳目。一切吏治民生、得失利弊、皆宜殚心毕虑、据实直陈。近见满汉科道官员建白甚少。殊非朕责。望言路之意。嗣后应各矢公忠、研求时务。凡可以裨益国家之事、悉摅所见奏闻、以俟采择。但不得怀挟私情、纷更定制剿袭陈言浮泛塞责。其有真知灼见、应纠劾者、即行参奏亦不得暗受嘱托、代人报复、苛责细事、希图倾陷。著传谕遵行。　　

○喀尔喀车臣汗遣使进九白年贡。宴赉如例。　　

○戊戌。上诣皇太后宫问安。　　

○升翰林院掌院学士张英为礼部尚书　　

○升镇江府知府王燕、为江苏按察使司按察使　　

○升石匣副将王廷彪、为古北口总兵官　　

○己亥。谕理藩院、科尔沁和硕纯僖公主已经设立护卫其巴林固伦淑慧公主和硕荣宪公主喀喇沁和硕端静公主、亦应设立护卫。尔部议奏寻议覆、和硕纯僖公主、照贝勒品级、设立护卫。其长史、著带孔雀翎。今巴林固伦公主、和硕荣宪公主、喀喇沁和硕端静公主、亦照贝勒品级设立护卫。其长史、带孔雀翎。额驸吴尔滚、噶尔臧、亦设立三等护卫六员。从之。　　

○予故原任京口将军杨凤翔、三等精奇尼哈番刘邦柱、各祭葬如例。　　

○庚子。谕大学士等近日光禄寺奏停荐新芽茶。凡有类于此者、俱宜停止。其各省庆贺表笺每次遣官赍送、不惟驿递烦扰、而赍送官员、亦属劳苦。朕思凡物解京、均于地方百姓有累。省一件、如去一病。今将表笺、停其每次遣官赍送。或应照朝鲜国、一年一次汇送。凡事皆由督抚具题、或著督抚汇收、一次汇送。尔等会同该部议之。寻议覆、各省庆贺表笺、应按期交与督抚汇齐赍送、停止遣官。从之。　　

○转工部右侍郎李元振、为左侍郎。升左副都御史徐潮、为工部右侍郎。　　

○调镶白旗蒙古副都统苏曷、为满洲副都统。升参领恩额参为镶白旗蒙古副都统。　　

○升左庶子艾肃、为光禄寺卿。　　

○辛丑。升内阁侍读学士安布禄、为内阁学士兼礼部侍郎　　

○以喀尔喀故多罗郡王噶尔亶子敦禄布多尔济、袭爵　　

○壬寅。上幸南苑行围　　

○理藩院遵上□日议覆乌朱穆秦故协理扎萨克事务台吉邬达喇希之妻、同伊子古木布扎布、告称前不附噶尔丹之人、俱蒙恩议叙。邬达喇希、首告其事、尚未邀恩恳请议叙。应将邬达喇希、赠为辅国公。以其子古木布扎布、袭爵。从之。　　

○癸卯。命礼部尚书张英、仍兼翰林院掌院学士、詹事府詹事。　　

○甲辰。调甘肃巡抚吴赫、为狭西巡抚升甘肃布政使严泰、为甘肃巡抚。刑部郎中杜喜、为甘肃布政使司布政使。　　

○乙巳。旌表安徽烈女孙志道女孙氏、拒奸被戮、保节完贞。给银建坊如例。　　

十一月。丙午朔升通政使严曾榘、为都察院左副都御史　　

○予故原任四川狭西总督葛思泰、祭一次。　　

○丁未。上诣皇太后宫、问安　　

○以鄂尔多斯故和硕亲王古鲁子董罗布、袭爵。　　

○己酉。翁牛特多罗郡王毕礼滚达赖故。遣官致祭。　　

○庚戌。上御太和门视朝。文武升转各官谢恩。　　

○调镶黄旗蒙古都统阿灵阿、为满洲都统。　　

○升一等侍卫阿南达、为正黄旗蒙古副都统。　　

○癸丑。上诣皇太后宫、问安　　

○升左佥都御史宫梦仁、为通政使司通政使　　

○以原任銮仪卫銮仪使林兴珠、辅原官。　　

○甲寅。河道总督靳辅疏言、淮、扬、凤、徐、所属州县地方、各有开河筑堤建造闸坝、栽柳之处、俱系民间纳粮田地、理应豁免钱粮。至于两河归故、中河告成之后、其黄水涸出、及河湖低洼之处、淤成膏腴熟地、豪强占种而不纳粮者、亦复不少。应查出升科。请敕下江南督抚、就近清查得上□日、这事若遣地方官丈量踏勘、恐借端扰民。著遣部院堂官前往、会同该督抚、将应豁免、应升科钱粮、确查定议具奏。寻命吏部尚书熊赐履、前往确查　　

○己未。冬至。祀天于圜丘。上亲诣行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○停止次日朝贺　　

○庚申。上诣皇太后宫、问安　　

