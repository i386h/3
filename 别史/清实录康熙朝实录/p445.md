<!-- { "loadSidebar": true } -->
○是日、上于行宫前、阅太原城守官兵骑射、善者、分别赐金。劣者革退遣还京师。阅射时、有一兵丁乘马惊逸、渐近御仗散秩大臣公傅尔丹、疾趋向前擒之使下、并勒止其马上回行宫、传集内大臣等、谕傅尔丹曰、今日阅射时、兵丁所乘之马惊逸、渐近御仗。诸年少大臣、俱效年老大臣、旁观不动。惟尔直前勒止之。可谓继武前人矣。特赐尔貂皮褂一领。嗣后益加勉力、毋以身为大臣、而不思奋力向前也　　

○巴林多罗郡王纳木达克故。遣官致祭　　

○銮仪使觉色、年老命原官休致。以一等侍卫宗室额腾义、为銮仪卫銮仪使　　

○以伍什为太常寺卿　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百十三




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百十四　　

康熙四十二年。癸未。十一月。壬寅朔上驻跸介休县湛泉铺。　　

○癸卯。上驻跸灵石县城内。　　

○甲辰。上驻跸霍州县内。　　

○乙巳。上驻跸洪洞县城南。　　

○遣官祭女娲氏陵。　　

○西安将军将博塘霁、副都统佛包、马云霄、四川陕西总督觉罗华显、陕西巡抚鄂海、来朝。　　

○丙午。上驻跸襄陵县令柏村。　　

○河道总督张鹏翮、固原提督潘育龙、来朝。　　

○丁未。上驻跸曲沃县郭马村。　　

○戊申。上驻跸闻喜县城南。　　

○遣官往原任大学士卫周祚墓、奠酒。　　

○谕山西巡抚噶礼、朕年少时、卫周祚曾任大学士、朕今经过其地、已令大臣往奠其墓。尔可传谕地方官、将伊孙照看、俾读书成立。　　

○己酉。上驻跸安邑县运城。　　

○赏赉扈从侍卫、护军参领、护军校、护军执事人等、银两有差。　　

○庚戌。上驻跸临晋县禹乡村。　　

○甘肃巡抚齐世武、延绥总兵官江琦、兴安总兵官何天培、凉州总兵官魏勋、四川巡抚贝和诺、提督岳昇龙、来朝。　　

○辛亥。上驻跸蒲州城内。　　

○大学士马齐等奏、臣等以赈济山东饥民原上□日、并张鹏翮所奏摺子启奏、奉上□日著臣等问张鹏翮、彼云、皇上曾面问彼、彼已辞穷矣。上曰、朕于众人之前问张鹏翮、尔尝以经义奏对、经义以本心为要。尔河工人员、动用常平仓谷赈济、掠取名誉。今令抵偿、则云应令山东官员抵偿。揆之本心、其能忍乎。尔居官清廉、河工效力、告有成绩、是皆尔之善处。朕甚嘉之。至尔之所保举者、十之七八、皆徇情面。如索额图家人、尔曾保举。可云无此事乎。时张鹏翮不能对、惟垂涕而已。此动用仓谷、著张鹏翮、王国昌等、均摊赔偿。今岁山东无收、令于康熙四十三年、四十四年内赔完。　　

○湖北巡抚年遐龄、来朝。　　

○调河南按察使甘国基、为云南按察使司按察使。升山西冀宁道高启桂、为河南按察使司按察使。　　

○壬子。上至黄河岸、率诸皇子射。上亲射二次、发矢皆中。继令山西官员、及扈从诸臣射讫。由阔河渡河。未渡之先、众皆以为河宽风大、随驾人众、恐一二日内、未必能全渡。及上至河岸、天气晴朗、风波不兴。且传谕渡河时、勿得拦阻、各随其便。不终朝而渡毕。众皆神异之。上至潼关。陕西绅衿士庶、跪迎圣驾。是日、驻跸城内。　　

○遣礼部左侍郎邵穆布、致祭西岳华山　　

○西安副都统筏喀、祖良璧等来朝。　　

○癸丑。上驻跸分界铺。　　

○赐固原提督潘育龙标下迎驾兵丁二百五十名、及途中来接百岁民、银两。　　

○甲寅。上驻跸渭南县城西。　　

○是日、上出行宫。率诸皇子及善射侍卫等射。上亲射五矢皆中。继令固原提标官兵射毕。上召大学士马齐、兵部侍郎布雅努近前。谕曰、朕巡历诸省、观绿旗兵丁、无如提督潘育龙之兵者。射既熟娴、人复劲健、此皆统率将领之训练有方也。自提督以下官员、可俱加一级。　　

○乙卯。上驻跸临潼县温泉。　　

○遣官祭汉文帝陵。　　

○丙辰。冬至。祀天于圜丘。遣领侍卫内大臣宗室鄂飞、行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○上幸西安府。阖城官兵、绅衿士庶、跪迎圣驾。是日、上驻跸城内。　　

○青海和硕亲王扎什巴图尔鄂尔多斯多罗郡王董罗布、松阿喇布、多罗贝勒纳木扎尔额尔德尼、厄鲁特多罗贝勒巴图尔额尔克济农、喀尔喀台吉哈嘛尔戴青。青海台吉盆苏克等、来朝。　　

○丁巳。上幸城内教场。率诸皇子、及善射侍卫等射。上亲射二次、发矢皆中。继阅西安驻防官兵射。皆精练。上甚嘉悦。因命记其善射之尤者。谕大学士马齐等、及西安将军博霁、四川陕西总督觉罗华显、陕西巡抚鄂海等曰、朕为西土兵民生计、不辞地方遥远、冒涉严寒、躬行巡狩。见西安右翼旧兵、效力行间、著有劳绩。防戍频仍、不记其数。人多带伤、其父与伯叔兄弟亲戚、亦有阵亡者。朕心深切轸念。且皆循循奉法、骑射熟娴、军容整肃、朕甚嘉之。较之各省之兵、允为超出。应大沛恩泽、以示朕不忘劳勚人员之意。　　

○赏赉西安右翼旧兵银两。　　

○翰林院以撰拟周文王武王祭文进呈。上谕曰、文王武王、皆古之圣君、非他帝王可比。且向以孔子圣人、已书朕名致祭矣。此察文内、亦须书名。　　

○赐满洲兵八旬以上五十一人、及总督标下绿旗兵内阵伤兵丁银两。　　

○予故原任荆州将军莽奕禄祭葬。谥敏肃　　

○予故原任正蓝旗满洲副都统屠克善、祭葬如例。　　

○免直隶静海县。本年分水灾额赋有差。　　

○戊午。谕四川陕西总督觉罗华显、陕西巡抚鄂海、甘肃巡抚齐世武等、朕抚有区夏、思臻上理、期于举世乂安、宵旰勤劳、未尝少释而秦省为天下要地、时廑朕怀。曩者连岁荒旱、所司未经奏报、朕访闻得实、即多方筹画、运米拯救。一由襄阳运至商州一命河臣由黄河运至潼关、一由湖滩河朔运至渭河、一由甘肃运至西安、分行赈济。蠲正赋、免夙逋、安集流离、秦民始得少苏。自康熙三十二年、遣皇长子允禔、致祭华山以来、雨旸时若、年谷丰登、闾阎稍有起色。但秦省关系最重、且不通水运、抚绥尤宜加意。故不惮隆冬、跋履风霜、远临兹土。见百姓欢迎载道、且知今岁有秋、地方文武官吏、更能恪勤奉职、满汉军士、亦皆训练有方、朕心甚悦。凡巡幸所至、必大沛恩膏。今将陕西巡抚、及甘肃巡抚、所属地方、康熙四十二年以前、各项积欠银米草豆钱粮、尽行蠲免。俟四十三年、直隶各省、咸获丰稔、当将秦省四十四年正供、亦行免徵。该督抚即通行晓谕、俾穷乡僻壤小民、均沾实惠。倘有不肖有司、希图侵蚀、以致泽不下究、该督抚严加访察、据实指参、以副朕爱养黎元之至意。尔等即遵谕行。　　

○上幸城内教场。率诸皇子、及善射侍卫等射。上亲射二次、发矢皆中。射毕。上回行宫。　　

○遣官祭周文王、武王、成王、康王陵。汉高祖、宣帝陵。唐高祖、太宗、宣宗陵。　　

○遣官往原任提督张勇、原任总兵官梁化凤墓奠酒。　　

○赐西安民九旬八旬耆老、银两。　　

○免河南杞县睢州等十四州县、本年分水灾额赋有差。　　

○己未。上幸西安府城外教场。阅西安驻防八旗满洲、汉军及绿旗官兵军容。火器前锋、马步兵丁、俱擐甲、各按队伍列阵毕。上率诸皇子、及内大臣、侍卫等、俱擐甲乘骑、遍阅之。青海和硕亲王扎什巴图尔等、鄂尔多斯多罗郡王董罗布等、厄鲁特多罗贝勒巴图尔额尔克济农等、喀尔喀台吉哈嘛尔戴青等、随圣驾后。窥见官兵整齐、队伍森严、甲胄鲜明、无不互相叹异。奏曰、臣等但知禁兵精练、天下无敌。未知外省之兵、亦皆如此。自当亿万年永享承平之庆。上阅兵毕。回黄幄前。率诸皇子、及善射侍卫等、擐甲射。上亲射二次。发矢皆中。诸蒙古王、贝勒、台吉等、及地方官吏兵丁、无不欢呼称颂。上以将军博霁、训练官兵有方、即解櫜鞬、并弓矢赐之。又赐总督觉罗华显、巡抚鄂海、櫜鞬弓矢。上御教场箭亭。赐陕西官兵、及蒙古诸王、贝勒、台吉等宴。上召原任将军佛尼勒之子俄伦特、近前曰、尔父效力行间、尔亦由兵丁效力、以至协领、因此亲赐饮、表异于众。又以镶蓝旗协领莘泰、由步军效力、以至协领。并副将康泰、韩忠、俱人材矫健。皆召至阶上。令侍卫等饮之。众射恩毕。上回行宫。　　

○封达赖汗之弟青海台吉盆苏克、为多罗贝勒。　　

○赐蒙古诸王、贝勒、台吉等、缎匹银两。　　

○庚申。赐青海和硕亲王扎什巴图尔等、鄂尔多斯多罗郡王董罗布等、厄鲁特多罗贝勒巴图尔额尔克济农等、喀尔喀台吉哈嘛尔戴青等、及地方大臣官员、宴于。行宫前。　　

○上幸城内教场。率诸皇子、及善射侍卫等射。上亲射二次、发矢皆中。上谕巡抚鄂海、齐世武、提督潘育龙等曰、前见提督潘育龙标下。二百五十名兵丁、朕意谓特选前来、故皆善射、其余未必若是。今至西安、每日校射、满洲善射、不必言。绿旗兵、亦尽善射、无一不当朕意者。如此之兵、诚非易得。朕甚嘉悦。将军博霁、巡抚鄂海、提督潘育龙等、率众官兵、再三免冠顿首、跪奏曰、闻圣驾明日启行。皇上初次临幸西安、且连日未曾休息。恳乞皇上再留一二日、以副臣等、及官兵仰望之私。上曰、今□山戊不□暮期促、朕欲启行。尔等既如此诚恳启奏明日当再留一日。　　

○辛酉。上御箭亭。率诸皇子、及善射侍卫等射。上亲射二次、发矢皆中。继令记名善射官兵射毕。上回行宫。　　

○传谕大学士马齐曰、途次以提督潘育龙之兵精练、自提督以下、把总以上官员、俱各加一级。今督抚之兵、亦与提督之兵无毕。华显、鄂海、及绿旗把总以上官员、亦俱各加一级。其满洲兵丁整肃、俱系将军、副都统、及诸弁不时训练所致。将军以下、骁骑校以上、俱各加一级。巡抚齐世武、前曾降五级留任、今著给还所降之级。　　

○秦省众官兵、及绅衿士庶、闻上启行。齐集行宫前跪恳。请皇上再留一日。上曰、汝等如此殷殷恳求、朕当再留一日。　　

○召将军博霁谕曰、朕历巡江南、浙江、盛京、乌喇等处、未有能及尔西安兵丁者。尔处官兵、俱娴礼节、重和睦、尚廉耻、且人材壮健、骑射精练深可嘉尚。慎勿令其变易。　　

