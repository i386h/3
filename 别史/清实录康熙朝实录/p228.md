<!-- { "loadSidebar": true } -->
○庚申。翰林院题覆工科给事中许承宣、疏请刊刻御制诗文。臣等详考经史。自古帝王制作、焕然可纪者、莫著于诗书。嗣后西汉文最近古。史称孝文诏令、有三代遗风。唐宋明历代、各有刊刻帝王文集。典例昭然。我皇上圣德神功、卓越千古。道统治法、兼总百王。而犹日御讲筵、典学不倦。睿思所及、发挥理道、逈出诸臣意表。间以手诏申诫群下、辞旨深渊、同符典谟。万几之余、留心著作。或发为文章。或形诸篇什。镕铸六经、包蕴万象、为历代帝王所未及。允宜刊刻颁布、用昭典册之极观、文明之盛事。伏乞俯允科臣之请、简发御制诗文。敕下臣衙门、鸠工□金隹冏□梓、颁示中外、流徽亿禩。得旨、历代帝王诗文、俱造诣精工、堪以传布。朕万几余暇、留心经史。虽间有著作、较之往代、自觉未能媲美。本不欲遽行刊布。今既援据典例恳请、勉从所议刊行　　

○喀尔喀车臣汗、遣使进九白年贡。宴赉如例　　

○辛酉。上御乾清宫。讲官进讲毕。上曰、易理精微难以意测。就讲章披览、词意亦甚分明。然寻绎圣人系词取象之旨、实非言语所能尽意。故易学最难。牛纽、张玉书等、奏曰、易理甚深。后人所解、不能尽畅其理。皇上圣学渊通、默契古圣人之心。故深知义理无穷、言不尽意　　

○议政王大臣等会议、永兴过河交战失利官员、分别处分。上曰、我朝军法、从来严明。虽承平时、不少宽假。然尚有未尽处。因定例内、击败贼寇、凡受伤回营之人、俱准论功。又我军退却、凡受伤退回者、亦得免罪。于是不肖之徒、怯于战斗、故将伊身自作伤痕、希图规避者、不无其人。更有甚者、因一人受伤、即数十人扶拥送回、规避不前。如此、则军法岂不纵弛。今虽歼灭贼寇、海内宁一。所有军法未尽处、不可不详议改定。特谕尔等知之　　

○壬戌。上御乾清宫。讲官进讲易丰卦三节彖传。讲章内云、骄心一生、何所不至、故圣人急急惕之以忧。以为安者危之伏也。治者乱之机也。上曰、此所发明极是。满招损。谦受益。圣人久安长治之道、只在能持满而已。牛纽等奏曰、皇上此言、真保治之宏谟也　　

○谕吏部、凡职官宜论俸次升用。若越次用之、则幸得者必多。况希图速迁者、岂安常守分之人耶　　

○调偏沅巡抚韩世琦、为四川巡抚　　

○免甘肃庆阳卫、安化县、本年分旱灾额赋十之三　　

○宗人府遵旨议覆、一等阿思哈尼哈番觉罗苏尔马之世职、系伊祖业穆济所得。苏尔马军机革职、不应与伊子承袭。因更无承袭之人、仍令苏尔马之子郎唐承袭。今查原任副都统莽嘉之子马克苏、系业穆济亲侄。应将郎唐所袭之职、改授马克苏。从之　　

○癸亥。上诣太皇太后宫、问安　　

○升吏部左侍郎科尔坤、为都察院左都御史　　

○予故副将管彝陵总兵官事胡世英、祭葬如例　　

○乙丑。一等阿思哈尼哈番准塔、军机革职。以准塔兄子长在、袭替　　

○广东广西总督吴兴祚疏言、广东两镇官兵、奉旨酌量紧要地方驻扎。今议左镇统领陆兵一千、水兵二千、驻扎广州、分防要汛。右镇统领陆兵三千、驻扎韶州、居中调度。分防连阳英清一带地方。下兵部知之　　

○丙寅。皇子允禟生　　

○一等阿思哈尼哈番罗詹、军机革职。以其堂叔图思海、袭替　　

○丁卯。遣官祭历代帝王　　

○遣官祭城隍之神　　

○上问学士牛纽、张玉书、汤斌等曰、尔等所修明史如何。牛纽等奏曰、嘉靖以前、已纂修过半。万历朝事迹甚多。天启朝实录有残缺。崇祯朝无实录。今就所有邸报、编纂事迹。方可分作纪传。所以万历以后、成书较难。上曰、时代既近、则瞻徇易生。作史昭垂永久。关系甚大。务宜从公论断。尔等勉之　　

○户部遵旨议覆、盛京宁古塔将军、各部衙门、有紧要事件、差官给与火牌、照旧从驿站供应。平常移文、一概停其差遣官役。无铺兵地方、交与驿站传送。有铺兵地方、交与铺兵传送。又每年取领官兵俸饷、及紀疋等物、所差官兵太多。嗣后取领俸饷、止许差部官一员、旗下章京一员、乌林人一名、拨什库披甲三十名。取领紀疋等物、止许差司库一员、乌林人一名。著为令。从之　　

○戌辰。上幸南苑行围　　

○刑部题、原任漳州总兵官吴三畏、先曾在温州从逆。自陈本内、隐瞒欺诳、应仍照谋叛律立决。得旨、吴三畏投诚后、曾。经效力。从宽免死、著流徙宁古塔　　

○刑部等衙门遵旨议覆、历代帝王、名臣、先贤坟墓、令地方官不时查看。倘有曾被发掘者、量为修葺。其发掘开棺见尸、为首者立决。为从者立绞。发掘见棺、为首者立绞。为从者监候绞。发掘未至棺椁、为首者监候绞。为从者充发。著为令。从之　　

○福建水师提督施琅题报、臣于八月十一日、率领官兵、自澎湖进发。十三日、入鹿耳门、至台湾。十八日、郑克塽、及伪文武官、俱已薙发。宣读赦诏、郑克塽等、欢呼踊跃、望阙叩头谢恩。所有郑成功之子伪辅政公郑聪等六人、郑锦之子郑克塽、及其弟伪恭谨侯郑克举等九人、伪武平侯刘国轩、伪忠诚伯冯锡范等子弟、及明裔朱桓等十七人、并续顺公下官兵家口、海澄公家口、俱拨船配载、官兵陆续护送、移入内地。并移咨侍郎苏拜、及督抚听其安插。其余伪文武各官家口、见在趣令起行。兵丁有愿入伍及归农者、听其自便。至于江浙闽粤各省、被获男妇。臣仰体皇仁、已悉令回籍。其伪册印劄付、已次第追缴。仓库人民户口册籍、船艘军器、俱令巡海道线一信等察收。下所司知之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十一大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十二年。癸亥。九月。己巳朔　　

○庚午。上御乾清宫。讲官进讲易旅卦、彖曰旅小亨一节、象曰山上有火旅一节。上曰、君子明慎用刑、即是刑期无刑之意。张玉书奏曰、圣谕诚然。比来屡次上谕申饬刑部、令其慎刑清狱。天下民命、皆全于皇上好生一念中矣。上曰、只是使民无讼难耳。牛纽奏曰、皇上爱民如此、日久自臻刑措之盛。张玉书奏曰、尧舜在上、亦须从容化导、乃能至于无刑耳　　

○转吏部右侍郎色赫、为左侍郎。调礼部左侍郎额星格、为吏部左侍郎管右侍郎事　　

○辛未。以故一等阿思哈尼哈番张应慧之子张松龄、袭职　　

○镶蓝旗蒙古都统喇赛、以老病乞休。慰留之　　

○壬申。调正白旗蒙古副都统得尔德、为满洲副都统　　

○兵部遵上□日议覆、世职官员、及有职任官员、并王府有世职散骑郎、典仪官员、假称患病、具呈告退者、俱行革职。有世职者、令应袭之人承袭。若本身所得世职、亦革去。其不行严查、徇情具保之都统、副都统、长史等官、具降级罚俸。至前锋参领、护军参领、前锋侍卫、銮仪卫官员、及有世职侍卫、蓝翎护军校等、假病告退、及不行详察该管大臣、俱照此例议处。从之　　

○喀尔喀额尔克戴青台吉等、遣使进九白年贡。宴赉如例　　

○癸酉。上御太和门视朝。文武升转各官谢恩。次厄鲁特噶尔丹博硕克图。使臣等行礼　　

○升江苏布政使丁思孔、为偏沅巡抚　　

○以投诚候补总兵管陈耀、为广东碣石总兵官　　

○议政王大臣等、遵上□日议覆、凡系逆犯应行入官匠役家属人口、有私带入京者、令其首送到部。若已经私自放出为民者、亦令呈首。嗣后隐匿不首者、系官、交部从重议处。系平人、照例拟罪。其不行详查之都统等官、下部议处。小拨什库、鞭一百。各省将军副都统以下、披甲以上、总督巡抚以下、兵丁以上、均照此例遵行。得上□日、若系将军等分拨、及军功被伤赏给者、仍留与原主。余依议　　

○甲戌。以喀尔喀故多罗卓礼克图郡王达尔札子顾鲁希席、袭爵　　

○乙亥。谕差往广东察审欺隐尚之信家产郎中常保等曰、此案关系侵蚀入官财物。尚逆家产、先系金俊、宜昌阿、总理。后禅塔海、亦曾往彼察审。今以尔等堪任、是以择遣前往。务须从公核审。此事颠末、朕皆洞悉。勿以干涉大臣势要、妄徇情面、株累无辜　　

○奉天将军伊巴汉疏言、锦州宁远水手六百名、迁移臣流河地方。其运送米石时、请免征钱粮。部议不准。上曰、水手运送粮米、往来甚属劳苦。运米时、著将地丁钱粮、悉行蠲免　　

○丙子。上诣太皇太后皇太后宫、问安　　

○转礼部右侍郎萨海、为左侍郎。调刑部右侍郎鄂哈、为礼部右侍郎。升内阁学士佛伦、为刑部右侍郎　　

○吏部题、原任云南府知府高显辰、同知刘昆、抗逆不从、被贼酷刑遣戍。高显辰服毒死。刘昆在戍所、始终不渝。高显辰、应赠太仆寺卿。荫一子入监读书。刘昆、仍以原官补用。从之　　

○丁丑。上谕理藩院尚书阿穆瑚琅曰、朕统一寰区、无分中外。凡尔民人、咸吾赤子。恻然怜悯、皆欲使各乐其居、各安其业。鄂罗斯国罗刹等、无端犯我索伦边疆、扰害虞人、肆行抢掠。屡匿根特木尔等逃人。过恶日甚。朕不忍即遣大兵剿减。屡行晓谕、令其自释过愆、速归本地、送还隐匿逃人。前次所差彼使尼过来、亦经晓谕。但罗刹尚执迷不悟、反遣其部下人、于飞牙喀奇勒尔等处、肆行焚杀。又诱索伦、打虎儿、俄罗春、之打貂人额提儿克等二十人入室、尽行焚死。此曹虽经晓谕。藐不畏法。因特遣将军、统兵驻守黑龙江、呼马尔等处。不许罗刹仍前恣意妄行。遇即擒杀。顷者罗刹诸人、经过黑龙江地方、遇我将卒、降其三十余人。奏至。朕体好生之德、未戮一人。皆加豢餋、使各得其所。今雅克萨尼布潮罗刹等、若改前过、将根特木尔等逃人送来、急回本地。则两相无事。于彼为益不浅。倘犹执迷不悟、留我边疆。彼时必致天讨。难免诛罚。如路远难归、倾心投诚者、朕亦纳之。必加恩恤、使各得其所。尔院即遵上□日、明白具文、遣招降罗刹内、宜番米海罗莫罗对、执书晓谕。彼有何言、令其回奏　　

○甘肃提督侯张勇、以病乞解任。慰留之　　

