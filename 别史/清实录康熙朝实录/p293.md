<!-- { "loadSidebar": true } -->
○九卿等议覆户部疏言、各省藩司库银、屡以亏空见告应于每年奏销时、该抚将新旧存库银两、清查一次。如无亏空、于奏销本内保题。倘保题之内、仍有查出亏空者、将巡抚照交盘例治罪。又各州县官亏空钱粮、往往于去任之后、始得发觉。请敕藩司、知府、将州县钱粮、每□山戊示□察核。如有隐匿不举事发、以徇庇议处。又民间最苦私派。乃私派之中、有部费名色。请敕各督抚、严行禁饬。又各布政司每年奏销钱粮内、有驳察核减者、有不准支销、见在察核、另案归结者、有民欠未完、官役侵那者。请令该布政司、于每年终、将历年未清各案钱粮、开明旧管新收、开除实在、并完欠细数、造册报部。俱应如所请。从之　　

○以福建海坛总兵官穆维雍、为杭州副都统。升江南寿春营副将杨元弼、为福建海坛总兵官　　

○以杭州副都统朱山、庸劣、著解任　　

○辛卯。上诣皇太后宫、问安　　

○升左副都御史王维珍、为兵部右侍郎　　

○以正白旗汉军副都统对秦、懒惰、才力不及、著解任　　

○壬辰。上御太和门视朝。文武升转各官谢恩。次喀尔喀进贡使臣等行礼　　

○以内阁学士彭孙遹、郭琇、充经筵讲官　　

○以原任工部尚书杜臻、为刑部尚书　　

○先是、兵部议、江西道御史钱三锡、请定武闱条例一疏、以马箭中三箭、步箭中二箭者、为合式。奉上□日、马箭弓刀等项、俱已合式、惟因步箭中不及两箭、不准合式、似属屈抑、著再议。至是议、步箭虽未中式、其射法精善者、亦准考取。至比箭之时、应令内大臣、都统、内阁大臣、与臣部公同监试。庶善射者不致遗漏。得上□日、嗣后武乡会考试马箭、以中四箭为合式。步箭以中一箭为合式。余依议　　

○以武备院总管马思喀、为镶黄旗满洲副都统　　

○癸巳。以户部右侍郎开音布、为正白旗满洲副都统　　

○甲午。上奉皇太后、幸畅春园　　

○乙未。以翰林院侍讲王顼龄、编修曹鉴伦、充日讲起居注官　　

○丙申。谕大学士等、凡地方文武官员、务须各尽职掌、实心任事、黾勉效力、方为称职。今见直隶各省文武各官、多有虚糜廪禄、怠玩因循、事务废弛、行伍虚冒、船只任其朽坏、器械全不整理、且有无多寡、茫然不知。总因分内职业、视为具文、漫不经心。殊属不合。著各该督抚提镇通行所属官员、严加申饬、令其痛改积习力图振刷、恪勤守职。如仍前玩忽、定行从重治罪　　

○丁酉。以原任都察院左副都御史吴琠、补原官　　

○增设火器营操练官各五员、派每旗副都统一员兼管　　

闰三月。戊戌朔。升左副都御史阿山、为户部右侍郎　　

○吏部右侍郎王封溁、丁母忧。命回籍守制　　

○己亥。升前锋参领色格印、为正白旗汉军副都统　　

○升前锋参领索罗希、为杭州副都统　　

○壬寅。上诣皇太后宫、问安　　

○谕兵部、朕幸江南、浙江、见骁骑校、小拨什库、披甲内、曾效力行间、材力壮健者甚多。此辈出兵时、有虽得功牌、未应得官者、亦有因罪抵销功牌者、因是皆不得擢用、淹滞可惜。其行文江宁、杭州、荆州、西安、满洲将军、副都统等、如果有才堪管辖、及曾经效力者、选择十人、或十五人、不拘旗分、遇彼处佐领、防御品级官员、骁骑校缺出、即将选择之人、一并咨送来京。尔部引见、以备任用　　

○正红旗蒙古副都统穆呈额、以老病乞休。允之　　

○赈济江南亳州、被水饥民　　

○甲辰。上回宫　　

○命八旗汉军副都统田象坤、张俊、色格印、科尔代、苏曷、郎化麟、喻维邦、张朝午等、各兼管本旗火器营事　　

○乙巳。上御经筵。讲毕。赐大学士、九卿、詹事、及讲官等宴　　

○升内阁学士郭琇、为吏部右侍郎　　

○丙午。上幸畅春园　　

○丁未。免河东康熙二十八年分、额徵盐池地租　　

○谕户部、国家设关榷税、原以通商裕课、利益民生。非务取盈、致滋纷扰。朕巡行地方、轸恤民隐、咨诹利弊、有应兴革者、即见诸施行。近闻江、浙、闽、广、四省海关、于大洋兴贩商船遵照则例、徵取税课、原未累民。但将沿海地方采捕鱼鰕、及贸易小船、概行徵税。小民不便。今应作何徵收、俾商民均益。著九卿、詹事、科道、会同确议以闻　　

○戊申。升少詹事恕舒、为都察院左副都御史　　

○庚戌。增造在京仓廒三十座　　

○壬子。上奉皇太后回宫　　

○升翰林院侍读学士顾汧、为内阁学士兼礼部侍郎　　

○予和硕安亲王岳乐祭葬。立碑。谥曰和　　

○乙卯。上诣皇太后宫、问安　　

○旌表山西烈妇、贾应凤妻贾氏、拒奸殒命、给银建坊如例　　

○丙辰。户部议覆、偏沅巡抚兴永朝疏言、丈量湖南地亩、及豪强侵隐者、准自首免罪。应如所请。得上□日、丈量地亩、地方经管各官、务须洁己奉公、实心任事。勿得借端生事、科派扰民。如有滥派滋扰者、事发、照贪官从重治罪　　

○上谒陵。是日启行。驻跸夏店　　

○丁巳。上驻跸蓟州　　

○戊午。上诣暂安奉殿。行礼。举哀。随诣孝陵。行礼举哀。又至仁孝皇后孝昭皇后陵。举哀。是日、驻跸汤泉　　

○己未。上诣暂安奉殿。奠酒举哀。是日回銮。驻跸马伸桥　　

○庚申。上驻跸夏店　　

○辛酉。上回宫。诣皇太后宫、问安　　

○壬戌。宗人府、进呈玉牒。上御中和殿受之。随御太和门。总裁纂修等官行礼。赐总裁纂修等官、银币有差　　

○癸亥。遣吏部尚书阿兰泰、户部尚书徐元文、审理在京狱囚。谕曰、时已入夏、天气亢旸。农事方殷、雨泽未降。朕轸念民依、深为惓切。或因刑狱中、有无知罹法、审拟失平、情罪未符、致干天和。亦未可定。兹特遣阿兰泰、徐元文、会同三法司、将已结重案、见在监禁者、逐一详加审理凡有罪可矜疑、即与察明事由、开列具奏。务俾情法允协、不致淹滞圜扉、以副朕省刑恤民至意　　

○丙寅。升京口协领柏天毓、为西安右翼副都统　　

○江西南瑞总兵官陈平、以病乞休。命原品致仕　　

夏。四月。丁卯朔。享太庙。上亲诣行礼　　

○戊辰。上诣皇太后宫、问安　　

○九卿遵上□日议覆海关抽税事。一议、钱粮无多、应交地方官徵收。又一议、交与地方官、则无专管之员。应仍差官收税。至海中船只、何者应免收税、惟候圣裁。得上□日、采捕鱼鰕船只、及民间日用之物、并糊口贸易、俱免其收税。嗣后海关、著各差一员　　

○升通政使李逈、为都察院左副都御史　　

○己巳。世祖章皇帝恭靖妃薨。上辍朝三日　　

○辛未。上诣皇太后宫、问安　　

○癸酉。升广东龙门副将赵彝鼎、为江西南瑞总兵官　　

○兵部左侍郎张可前、以迁葬乞假。允之　　

○甲戌。以巴林故固山贝子温春子俄尔得尼、袭爵　　

○乙亥。颁御制孔子赞序、及颜曾思孟四赞、命翰林官缮写。国子监摹勒。分发直隶各省。序曰、盖自三才建而天地不居其功。一中传而圣人代宣其蕴。有行道之圣、得位以绥猷。有明道之圣、立言以垂宪。此正学所以常明、人心所以不泯也。粤稽往绪、仰溯前徽。尧舜禹汤文武、达而在上、兼君师之寄。行道之圣人也。孔子不得位、穷而在下、秉删述之权。明道之圣人也。行道者、勋业炳于一朝。明道者、教思周于万世。尧舜文武之后、不有孔子、则学术纷淆、仁义湮塞、斯道之失传也久矣。后之人而欲探二帝三王之心法、以为治国平天下之准。其奚所取衷焉。然则孔子之为万古一人也审矣。朕巡省东国。谒祀阙里。景企滋深。敬摛笔而为之赞曰、清浊有气。刚柔有质。圣人参之、人极以立。行著习察、舍道莫由。惟皇建极。惟后绥猷。作君作师、垂统万古。曰惟尧舜、禹汤文武。五百余□山戊示□、至圣挺生。声金振玉、集厥大成。序书删诗。定礼正乐。既穷象系。亦严笔削。上绍往绪。下示来型。道不终晦、秩然大经。百家纷纭、殊途异趣、日月无踰。羹墙可晤。孔子之道、惟中与庸。此心此理、千圣所同。孔子之德、仁义中正。秉彝之好、根本天性。庶几夙夜、勖哉令图。溯源洙泗。景躅唐虞。载历庭除。式观礼器。摛毫仰赞、心焉遐企。百世而上、以圣为归。百世而下、以圣为师。非师夫子、惟师于道。统天御世、惟道为宝。泰山岩岩。东海泱泱。墙高万仞、夫子之堂。孰窥其籓。孰窥其径。道不远人。克念作圣。颜子赞曰、圣道蚤闻。天资独粹。约礼博文。不迁不贰。一善服膺。万德来萃。能化而齐、其乐一致。礼乐四代、治法兼备。用行舍藏、王佐之器。曾子赞曰、洙泗之传、鲁以得之。一贯曰唯、圣学在兹。明德新民、止善为期。格致诚正、均平以推。至德要道、百行所基。纂承统绪。修明训辞。子思子赞曰、于穆天命、道之大原。静养动察。庸德庸言。以育万物。以赞乾坤。九经三重、大法是存。笃恭慎独、成德之门。卷之藏密。扩之无垠。孟子赞曰、哲人既萎、杨墨昌炽。子舆辟之、曰仁曰义。性善独阐。知言养气。道称尧舜。学屏功利。煌煌七篇、并垂六艺。孔学攸传。禹功作配　　

○升正红旗护军参领额尔赘、为蒙古副都统　　

○丙子。调正白旗满洲副都统开音布、为步军统领　　

○己卯。先是、上以雨泽愆期、命大学士等、传问九卿政事得失、令详议陈明。至是、大学士伊桑阿等奏、九卿言、皇上仁恩浩荡、蠲免钱粮、慎重刑狱、诸事尽善。臣等实无可言。上复传谕曰、自去秋以来、雨雪不能沾足。闻直隶、山西、山东、以至江南、浙江、皆旱。心甚忧之。屡谕九卿、或有未当之事、及应行之事、令其陈奏。曾不得一。朕思政事失于下、则灾患应于上、如影响然。尚书洪范曰、僣、恒赐若。蒙、恒风若。去□山戊示□将旧任诸臣、罢斥甚多。择其有品有守者用之。至于在外督抚司道等官、近亦颇有令闻。似应风雨以时。以此观之、所关必在于上。非由他故。诸臣肯直言乎。至祈雨一事、朕非不留意。前此屡率诸臣、祷于天坛。幸皆遇雨。此天爱苍生、于朕毫无与焉。目今诸臣、诚心祈祷。与朕祈祷无异。若能切直言事、是即所以召甘霖也。朕自幼过劳。知虑所及、弗复如前。目力不能书写细字。诸疾时作、不离灼艾。今一身之识见精力、不敢自恃。惟尔诸臣之勤慎是赖。明示朕怀、与诸臣共悉之　　

