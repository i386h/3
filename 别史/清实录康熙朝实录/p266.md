<!-- { "loadSidebar": true } -->
○礼部等衙门遵上□日议覆、天地坛陪祀各官、向俱照加级四品以上、因人员众多、以致失仪不敬。嗣后应不照加级、止论职掌。武官公以下、阿达哈哈畨佐领以上、文官尚书以下、员外郎以上、满科道、并汉六科掌印给事中、武官游击以上、陪祭。随皇上行礼。排列班次。有高声喧语失仪者、监察御史、礼部官员、即指名题参。太常寺人员、前二日斋戒。将供献祭品等物、监察御史、礼部官员、逐一查看。其太庙、社稷、日月坛、历代帝王庙、陪祭官员。亦不照加级。武官公以下、参领阿达哈哈畨以上、文官尚书以下、郎中以上、满科道、汉六科掌印给事中、武官参将游击以上、令其陪祭。一应祭品等物、及查看失仪等项之处、一如天地坛例行。上曰、这所议妥当。著如议。凡祭祀时、特遣御史监礼、专以纠劾。今观御史、不过左右顾盻、聊以充数、未尝纠参一人。且非特诸臣而已、即朕设有不敬处、亦当举奏也　　

○甲子。镶黄旗满洲副都统巴土、以老病乞休。允之　　

○以镶黄旗故一等精奇尼哈畨色棱子多尔济、故二等阿思哈尼哈畨毕力克图亲弟沙津达赖、各袭职　　

○乙丑。上御太和门视朝。文武升转各官谢恩。次吐鲁畨。使臣等行礼　　

○丙寅。福建提督张云翼疏言、水师提督施琅、于泉州公廨、建立御书碑亭、各官不便行走。得上□日、朕赐御书、原以褒施琅之功、荣宠其一身一家、于伊家左右、犹可竖碑、今乃于公所建立、不独张云翼一人出入未便、即合省文武大僚、亦皆震悚回避、此特借端招摇、欲引以为重。该部严饬施琅、不得于公所立碑　　

○大学士等奏、监修下河侍郎孙在丰、与河道总督靳辅、会议改滚水坝为闸座之处、俟黄河刷深之日再议。又孙在丰等题、先从海口应挑石＜石达＞等处兴工、请敕河臣、如遇水势稍减、即将滚水坝尽行闭塞、以便开浚下河。上曰、顷郎中郑都至京、奏称伊回时、即兴工挑浚下河。朕谕云、此事恐未能即便兴工。今孙在丰等、果如此具题、其不能与靳辅抗明矣。今若不闭塞滚水坝等口、则下河一面挑浚、上河一面放水、何日方有成功。若即闭塞、日后运河溃决、则靳辅借以为辞。欲筹两全之道、实为甚难。然靳辅前曾启奏、筑堤以束下河之水、使之归海。此疏内有无闭塞滚水坝等口之语。尔等即会同九卿详看、如向欲闭塞、今孙在丰修理下河、又云不可闭塞、可乎。是日大学士等、会同工部尚书侍郎等奏曰、臣等与九卿、查前靳辅于成龙会议疏通下河疏内、欲将高邮州北小闸小堤、俱行闭塞、于高邮州南、邵伯镇南二处、修造大石闸两座等语。今值寒冬、非大修时、且孙在丰尚未兴工、此二人应俱令来京、其滚水坝诸处、应否闭塞、令在九卿前、各陈己见、候皇上亲行详诘裁定、然后兴工、似乎有禆。上曰、此下河决宜开浚、断不可止。孙在丰不必令其来京。堵塞堤闸之处、孙在丰何敢轻言。若日后上河溃决、渠能任其咎乎。孙在丰所请、不过上河不放水耳。假使靳辅治理下河、不塞水口、能于巨浸中从事乎。令靳辅为之、必欲闭塞诸口、今孙在丰为之、又云不可、岂非有阻挠之意耶。王熙等奏曰、圣谕诚然。靳辅前疏、欲将诸口闭塞、今又云不可闭塞、前后之言、自相矛盾。皇上圣明、且亲历河干、洞见河形。若召靳辅详问、自不得有所隐蔽矣。上曰、依尔等所议、召靳辅来京、朕有面问之处　　

○翰林院编修励杜讷疏言、皇上点阅纲鉴大全、纲目全编二书、自康熙二十四年三月起、至康熙二十五年十二月而竣。臣恭侍左右、仰见睿照精深、参稽详切。凡历代兴衰、昔人得失、一经圣论、焕若典谟、大义标新、动关建极绥猷之至计。片语居要、必殚格物穷理之精思。所有记注圣论、伏望颁付史馆。宣示来兹。以发涑水所未详。补紫阳之弗逮。得上□日、励杜讷朝夕侍从、勤劳可嘉。所奏、著礼部、翰林院、会同议行　　

○丁卯。以故辅国将军台音布禄子满注习礼、为三等奉国将军　　

○以正蓝旗故三等阿思哈尼哈畨葛穆岱子阿喇布坦、袭职　　

○予故原任四川永宁副将左都督拜他喇布勒哈畨张射光、祭葬如例　　

○旌表浙江节妇、仁和县姚氏、钱塘县吕氏、富阳县屠氏、德清县蔡氏、山阴县朱氏、胡氏、王氏、贞女、钱塘县沈氏、贾氏、烈女、金华县叶氏等、各给银建坊如例　　

○戊辰。谕户部、朕惟自古帝王、抚驭寰区、勤宣德意、必轸恤民隐、加惠闾阎、俾黎元乐业、比户丰盈、而化洽时雍、治登隆理。朕念切民依、鞠谋生养、欲使群生乐利、干止宁成、惟频行减赋蠲租、庶万姓得沾实惠。前念直隶畿辅重地、王化所宜先、大沛恩膏、用培邦本。而顺、永、保、河、四府地方人民、较之畿南、差役倍多繁苦。故将康熙二十六年地丁各项钱粮、同湖南、福建、四川、贵州、四省钱粮、尽与豁免。比虑兵饷或有不敷、真、顺、广、大、四府地方、未经一体蠲免。今闻此四府人民、间有艰苦、朕心深为轸念。宜速施渥泽、均示仁恩。著将此四府康熙二十六年地丁各项钱粮、尽行蠲免。尔部速行该地方官、通行晓谕、务使人民均沾实惠、以副朕爱育苍生至意。如有不肖有司官役、借端朦混、私行重徵者、该抚指名题参、从重治罪。如该抚徇隐、不行纠举、或经参奏、或被告发、定行一并从重治罪。尔部即遵谕行　　

○先是、侍卫纳尔泰、于内大臣前、首告兵部右侍郎蔡毓荣、在云南时、侵没逆藩吴三桂入官家财人口。因伊奉差云南、恐致发露、送银八百余两。蔡毓荣之子蔡琳、在京时、亦曾送银一百两。当时不即行出首、罪实难辞、应听处分。舅舅佟国维等启奏。事下吏刑二部。将蔡毓荣、并子蔡琳、革职拏问。上谕刑部尚书禧佛等曰、蔡毓荣居官贪酷、品行污秽、伊恃财势、笼络人心、内外无不周到、得云南城时、吴逆家赀等物、理应给赏兵丁。蔡毓荣将珍奇财货、悉侵入私囊、馈送大臣官员、如此大恶之人、若不加惩创、何以使其余警戒。尔等详加严审、务将情弊尽行察出。又内务府奏、正黄旗萨哈廉所管文定国、首告蔡毓荣隐匿吴逆嫡孙女、郭壮图之媳、占据为妾。并受逆党胡永宾重贿、释放回籍等事。下吏户刑三部、一并察审。至是三部题奏、蔡毓荣给送侍卫纳尔泰银八百余两。及恢复云南城、得金二百两、银八千两。将应入官之吴氏为妾。俱实。胡永宾、系吴逆同谋起事要犯、蔡毓荣朦混造入微员册内、报部释放、则得贿欺隐情弊亦实。查蔡毓荣前任湖广总督、失陷城池、蒙皇上不即加诛、从宽优免、复授以封疆重任。不思效死赎罪、反负国恩、侵没逆藩家财人口、行贿请托、受财纵犯、罪恶莫大。应拟立斩。将所欺隐金银、照追入官。吴逆家口、除孙女吴氏已故外、俱应追取入官。伊子蔡琳、照以财行求例、枷五十日、鞭一百。纳尔泰受蔡毓荣父子银两、因伊自首、应免拟罪。所得银两、照追入官。胡永宾已经释放、应免查议。上谕大学士等、蔡毓荣当日、弃常德退回、以致湖南被陷。徐治都死守、故彝陵仅存。后大兵进剿、恢复云南、蔡毓荣不过随大兵行走、并未建尺寸之功。且董卫国攻取枫木岭、蔡毓荣方进辰龙关、弄巧夺董卫国之功。兵部利伊财物、屡叙伊功、甚属愚昧。且此案所议、缺略更甚。胡永宾、为何不令解京。部臣之意、以若提胡永宾、未免蔓延牵累人众、今且交三法司核拟具奏。纳尔泰、著革职。胡永宾、著解京照例发落。余依议　　

○喀尔喀泽卜尊丹巴胡土克图、遣使请安进贡。赏赉如例　　

○己巳。以翰林院掌院学士李光地、充日讲起居注官　　

○升顺天府府尹张吉午、为通政使司通政使　　

○升广西按察使张永茂、为福建布政使司布政使　　

○庚午。上诣太皇太后皇太后宫、问安　　

○辛未。顺天府进春　　

○癸酉。和硕康亲王杰书府失火。上亲临救视。火遂熄　　

○甲戌。上幸南苑行围　　

○戊寅。□山戊示□暮。祫祭太庙。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

○遣官祭太□山戊示□之神　　

○己卯。赐朝正外藩乌朱穆秦、科尔沁、翁牛特、扎鲁特、郭尔罗斯、四子部落、土默特、阿霸垓、喀尔喀、敖汉、喀喇沁、鄂尔多斯、杜尔伯特、奈曼、吴喇忒、扎赖特、阿禄科尔沁、阿霸哈纳、蒿齐忒、王、贝勒、贝子、公、台吉等、及内大臣、大学士、上三旗都统、副都统、尚书、侍郎、学士、侍卫等宴　　

○旌表八旗节妇、满洲乌楞额妻吴氏等三十一人、蒙古布达礼妻博氏等十人、汉军华有良妻刘氏等六人、各给银建坊如例　　

○是岁、人丁户口、二千三十四万一千七百三十八。田、地、山、荡、畦地、五百九十万三千四百三十八顷六十七亩有奇。徵银、二千七百二十四万一百八十九两有奇。米、豆、麦、六百九十一万二千二百九十三石二斗有奇。草、二百二十九万二千二百八十七束。茶、十五万九千三百一十五引。行盐、四百三十五万六千一百五十引。徵课银、二百七十六万一千三百八两有奇。铸钱、二万八千九百八十六万九千八十有奇　　

大清圣祖合天弘运文武睿哲恭俭宽裕孝敬诚信中和功德大

成仁皇帝实录卷之一百二十八


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十六年。丁卯。春。正月。庚辰朔。上诣堂子行礼。还宫。拜神毕。率诸王、贝勒、贝子、公、内大臣、大学士、侍卫等、诣太皇太后皇太后宫行礼。御太和门。王以下、文武各官、外藩王、及使臣等、上表朝贺。照例筵宴　　

○朝鲜国王李焞、遣陪臣李俣等、表贺冬至、元旦、万寿节。及进□山戊示□贡礼物。宴赉如例　　

○壬午。上诣太皇太后宫、问安　　

○丙戌。世祖章皇帝忌辰。遣官祭孝陵　　

○丁亥。孟春。享太庙。遣领侍卫内大臣公福善行礼　　

○遣官祭太□山戊示□之神　　

