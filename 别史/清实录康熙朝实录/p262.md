<!-- { "loadSidebar": true } -->
○甲戌。九卿遵上□日议覆、河道总督靳辅、应革职留任。上曰、为人臣者、议论国家之事、当执中公论。据朕观

之。与靳辅善者、为之称羙。与靳辅不善者、言其过失。大臣等、似此挟私意、纵偏论。朝廷大事、欲望其修举得乎。靳辅一人去留、有何关系。但河务甚要。若另补一人。必塞减水坝。减水坝一塞、则河堤万不能保。尔等可有两全之良法否。九卿等回奏曰、皇上不惜数百万金钱、原为运道民生起见。自修筑以来、运道无阻。止因减水坝所洩之水、民田稍有淹没。今皇上又发帑修筑河上遥堤、帮筑高家堰。复遣部臣前往疏浚下河。民生自可乐业。若目前竟闭减水坝、恐一时溃决、受害重大。俟河底渐渐刷深之后、减水坝方可不用。此外并无别法可行。上曰、尔等意见皆同否。礼部尚书汤斌奏曰、臣原不知河道情形。因旧年奉上□日、往徐州一带、看视河形。见减水坝太多。旧时只有四处、今□土□田日□至三十余所。目前若竟行堵塞、恐黄河冲决堤岸、民田仍受其害。若不行堵塞、恐水势分散、河流缓弱、则河底渐高、运道有碍。臣愚欲将减水坝、稍筑加高。若水大仍可分洩。水小俱使归道。则河底日逐刷深、水无泛溢之患。减水坝亦渐可堵塞矣。工部尚书杜臻奏曰、筑堤开减水坝、原是古人成法。但古人先开引河、使水有所归、不致漫溢民田。今靳辅但开减水坝、未开引河、此民田所以淹没也。寻大学士等奉上谕、河务甚难。靳辅易视之。若遽议处、恐后任者益难为力。今暂免其革职。仍令督修　　

○乙亥。升左都御史佛伦、为工部尚书　　

○刑部左侍郎高尔位、丁母忧。令离任守制　　

○叙浙江、福建、江西、湖广、狭西、广东、广西、云南军功。授征南将军都统赖塔、为一等阿思哈尼哈番。一等阿达哈哈番、又一拖沙喇哈番、都统赵琏、加一拜他喇布勒哈番、又一拖沙喇哈番、为一等阿思哈尼哈番。三等精奇尼哈番、副都统马锡泰、加一拜他喇布勒哈番、为一等精奇尼哈番。给八旗出征官二等阿思哈尼哈番塞精叩等、七百零六员、各一拖沙喇哈番世职。余功牌不及官职者、悉令注册　　

○予广东阵亡三等侍卫僧色理、荆州阵亡护军校委署护军参领贾福塔、各祭葬如例　　

○丁丑。上诣太皇太后宫、问安　　

○升狭西甘山道柴望、为湖南按察使司按察使　　

○戊寅。升吏部左侍郎阿兰泰、为都察院左都御史　　

○辛巳。先是狭省用兵时、以汉中地方紧要、拨西安满洲汉军官兵、各一千名戍防。后四方荡平。部议将所拨官兵、撤回其半。仍留一千名、轮班戍守。至是、西安将军希福等、以汉中栈道崎岖、行走不便。更番往返、民人递送劳苦。请一并撤回。部议不准。上曰、荡平以来、汉中驻防、原属无益。朕不忍使兵民交困。其轮班戍守、及永远驻防、俱令停止　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二十六



v大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二十七　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十五年。丙寅。秋。七月。癸未朔。享太庙。遣内大臣舅舅佟国维行礼　　

○上诣太皇太后皇太后宫、问安　　

○转刑部右侍郎张可前、为左侍郎。升河南巡抚王日藻、为刑部右侍郎　　

○以正白旗故一等阿思哈尼哈番赖塔长子费叶冷、袭职　　

○乙酉。户部议覆、御史戴通条奏、坐粮厅监督员缺、应将清廉贤能官员、保举差往。上曰、各部院官员不称职者、许堂官不时参奏、传谕已久、未见举行。至于保举拣选、不过特上□日偶一行之。若以此为定例、则资俸深者、既有壅滞之患。而奔竞之端。亦即由此而生。保举著不准行　　

○丙戌。督修下河工部右侍郎孙在丰、及带往司官郑都等、陛辞。上谕孙在丰曰、朕前因巡幸江南、见高、宝、兴、盐、山、江、泰等处、积水汪洋、民罹昏垫、朕甚悯之。应行开浚下河、疏通海口、俾水有所归、民间始得耕种。特发帑金、拯救七邑灾民。屡集廷议、兼询舆情、允协佥谋、事当厘举。兹命尔前往。淮扬所属、下河一带车路等河、并患场河、白驹、丁溪、草堰场等口、挑浚事务。专属于尔监修。尔宜往来亲历、多方经画、讲求源流脉络、次第兴工。督率带去司官等、务实心任事、毋得怠忽扰害。其司道府厅州县等官、如有违玩贻误。及势豪绅衿、妄行干预、包揽生事、阻挠工程者、指名参奏。浚过工程丈尺、用过夫料数目、造册画图贴说具奏、尔受兹专委、须竭忠尽力、悉心区处、速竣大工、使海口疏通、水消田垦、蒸黎复业、以副朕救民至意。如因循怠忽、虗费财力、责有所归、尔其慎之。谕郑都等曰、尔等虽经部院办事、但治河非所熟练、今将尔等差往、必当同心协力、务期有成、毋得各执己见。侍郎孙在丰、将应修地方派与尔等、须各遵所派料理、不得图易辞难、互相推诿　　

○转吏部右侍郎萨海、为左侍郎。调户部右侍郎傅腊塔、为吏部右侍郎　　

○转礼部右侍郎额星格、为左侍郎。调理藩院右侍郎觉罗孙果、为礼部右侍郎　　

○丁亥。上诣太皇太后宫、问安　　

○己丑。升内阁学士麻尔图、为户部右侍郎。左副都御史拉笃祜、为理藩院右侍郎　　

○庚寅。达赖喇嘛、班禅胡土克图、遣使进贡。赏赉如例　　

○辛卯。兵部题、西安等处已故兵丁子弟、有情愿留彼处者、令其披甲留驻。上曰、驻防兵丁、关系紧要、□山戊示□月既久、恐致疎懈、必选娴于骑射、膂力骁勇者、方准披甲。见在兵丁内、有庸弱不娴骑射之人、应革退另补、不得虗充数目。著严饬该管将军等知之　　

○工部题参、修造陵工明楼等处、浮多钱粮一万九千五百余两、应令监修官员赔补。上曰、朕阅所修陵工、坚固精好。著从宽免其赔补　　

○改广西山枣、山角、二驿丞、为巡检。裁常平、广盈、二仓大使、北山寨巡检、建武、火烟、州门、左江、四驿丞缺　　

○壬辰。上诣太皇太后皇太后宫、问安　　

○癸巳。达赖喇嘛遣使奏曰、皇上俯鉴鄂齐尔图汗、职贡有年、不忍其后人骨肉分散、靡所止居、恻然垂照、欲巴图尔额尔克济农、罗卜臧滚布阿拉布坦、集居一处、特降恩纶、甚盛德也。苐此青海之地、各有分属。若使居天朝境内、乂恐厄鲁特或有异言。其阿喇克山之旁、亦属狭隘。乞大君矜怜、择水草宽阔处、安插一隅。兹已遣车齐克他赖堪布罗卜臧、令于十月内、至阿喇克山、伏乞遣使往会。上谕理藩院右侍郎拉笃祜、一等侍卫文达曰、尔等可与达赖喇嘛使者同往。召集巴图尔额尔克济农、罗卜臧滚布阿拉布坦等、相度伊等可以游牧之地、指而与之。仍会同提督孙思克、将也之界限、令伊标下官弁认记。如巴图尔额尔克济农等、因给地安插、欲来谢恩、则许之来。达赖喇嘛使人、欲来请安、亦许之来。否则给以廪饩而遣之。其额尔德尼和硕齐等、欲与巴图尔济农等、一同游牧、亦许之。尔等可与彼定沿边为盗作乱之罚。著为令。前巴图尔额尔克济农来觐时、已自誓不复令属下为非。其罗卜臧滚布阿拉布坦、亦须严禁所属。兄弟既已完聚、从此和睦安居。倘再致流亡他往、殊负朕归并眷恤之意。朕所以不惮谆切训谕者、亦以其先世恭顺有年。不欲令其子孙失所也。其一一传谕之　　

○甲午。旌表福建节妇、侯官县王氏、烈妇、闽县陈氏、烈女、林氏等、各给银建坊如例　　

○乙未。予故贵州大定总兵官海潮龙、祭葬如例　　

○丙申。礼部题、荷兰国王奏、请定进贡限期、五年一次。又贡船例由广东进路、但广东路虽稍近、泊船之地甚险、福建路虽稍远、泊船之处较稳、嗣后进贡、准由福建进路。应如所请。从之　　

○丁酉。中元节。遣官祭永陵、福陵、昭陵、孝陵、仁孝皇后、孝昭皇后陵　　

○升江苏布政使章钦文、为河南巡抚　　

○戊戌。升大理寺卿舒淑、为都察院左副都御史　　

○己亥。宗人府题叙江西、狭西、广西、云南、军功。请给正黄旗闲散章京觉罗毕雅禄等十人、拜他喇布勒哈畨、拖沙喇哈畨世职。其功牌不及官职者、应悉注册。从之　　

○辛丑。上诣太皇太后宫、问安　　

○谕刑部、刑狱民命攸关、听断虽贵精详、而案牍务无留滞、庶事将速竣、民免株累。向来凡朔一二日、及斋戒等期、不理刑名、尔衙门一切奏章、俱行停止、因而案件间有停积。恐听审人犯、久候拖累。覆核事件、迁延滋弊。嗣后遇前项日期、除循例不行刑外、其余照常章疏事件、仍行审理启奏。务期狱无稽缓、案得早清、以副朕明慎用刑至意　　

○又谕大学士等、每月朔初二日、及斋戒日、刑部所上常事、照常发科。刑戮重罪、事关人命者、勿发。可并数日章疏、于斋戒毕发之。或留中、或发内阁者、皆如之　　

○以原任内阁学士李光地、补授额外学士　　

○安南国王黎维祯、遣使奉表谢册封赐恤恩。并进方物。下所司知之　　

○予故内阁学士兼礼部侍郎牛纽、祭葬如例　　

○癸卯。上诣太皇太后宫、问安　　

○升宗人府理事官觉罗舜拜、为大理寺卿　　

○甲辰。上诣太皇太后宫、问安　　

○升内阁侍读学士吴拉岱、齐穑、俱为内阁学士兼礼部侍郎　　

○乙巳。谕兵部、理藩院、我兵围困雅克萨城、罗刹势迫死守、今时序渐寒、自墨尔根至雅克萨、所设蒙古驿马、冬月饲秣维艰、其免索伦、打虎儿、今□山戊示□贡赋。俾之饲秣。并修整器械、以备调用。至蒙古每驿应设夫马若干、令明爱、马喇等定议。移文索伦总管洪吉、郎中满丕等、如数取用。索伦、打虎儿夫役、与备养之马、如数应用。又博定率往筑城种地官兵内、选二百人、俱留墨尔根、亦候调用。余悉遣还　　

○免江南沛县、本年分雹灾额赋有差　　

○丙午。上诣太皇太后皇太后宫、问安　　

○丁未。上御太和门视朝。文武升转各官谢恩。次安南国使臣等行礼　　

○上御经筵。讲毕。赐大学士、九卿、詹事、及讲官等宴　　

