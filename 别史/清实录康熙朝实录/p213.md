<!-- { "loadSidebar": true } -->
○庚寅。初鄂罗斯所属罗刹、时肆掠黑龙江边境、又侵入净溪里乌喇诸处、筑室盘踞。上命大理寺卿明爱等、谕令撤回、犹迁延不去、而恃雅克萨城为巢穴、于其四旁、耕种渔猎、数扰索伦、赫哲、飞牙喀、奇勒尔居民、掠夺人口。上遣副都统郎谈、公彭春等、率兵往打虎儿、索伦、声言捕鹿、以觇其情形。将行。上面谕之曰。罗刹犯我黑龙江一带、侵扰虞人、戕害居民、昔发兵进讨、未获翦除、历年已久、近闻蔓延益甚、过牛满、恒滚诸处、至赫哲、飞牙喀虞人住所、杀掠不已。尔等此行、除自京遣往参领、侍卫、护军外、令毕力克图等五台吉、率科尔沁兵百人、宁古塔副都统萨布素等、率乌喇宁古塔兵八十人、至打虎儿、索伦、一面遣人赴尼布潮、谕以捕鹿之故、一面详视陆路近远、沿黑龙江行围、径薄雅克萨城下、勘其居址形势。度罗刹。断不敢出战、若以食物来馈、其受而量答之。万一出战、姑勿交锋、但率众引还、朕别有区画。尔等还时、须详视自黑龙江、至额苏里、舟行水路、及已至额苏里、其路直通宁古塔者、更择随行之参领侍卫、同萨布素往视之。赐郎谈、彭春、御衣弓矢、随行者、亦量加赏赉　　

○吏部等衙门议覆、工科给事中姚缔虞疏言、奸棍布散揭帖、有司官不行察缉、请定处分之例。嗣后应交与五城三营、八旗步军、不时严查、凡不系两造对理、布散匿名揭帖、首告部院衙门投送者、将出首送揭之人、缉拏移送刑部、照律治罪。不行拏送者、降四级调用。若接受具题审理者、革职。不肖官唆使劣棍、粘贴布散首告、亦照此例治罪。其粘贴布散之人、地方该管官、不行查拏、从旁发觉、分别罚俸。步军营兵、司坊衙役、枷责。应通行部院衙门、直隶各省、八旗、及包衣佐领、遵行。从之　　

○癸巳。上诣太皇太后宫、问安　　

○予江南阵亡佐领门笃逊、外山、各祭葬如例　　

○甲午。上谕大学士等曰、近见各省督抚、因有展限之例、将易结之事、亦借端请展限期者甚多。嗣后如果限内实有不能完结之事、准令督抚明白具题、该部议准展限。其余一切易结之事、借端展限者、俱不准行　　

○予故刑部右侍郎、兼翰林院学士、加礼部尚书衔叶方蔼、祭葬。加祭一次。谥文敏　　

○以贵州阵亡护军参领阿尔赛、效力行间、劳绩素著、从优照副都统例予祭葬。谥壮愍　　

○升湖广粮储道胡戴仁、为广东按察使司按察使　　

○乙未。原任拖沙喇哈番祁塔特叩阍、称自幼从征得官、与子都尔寿承袭、缘事革职、今年踰七十、乞一养瞻地。部议不允。上曰、祁塔特效力戎伍得官、与子承袭、今其子革职、袭次已完、而祁塔特乃身得世职者、竟无资生之计、朕心悯之。以后凡革去承袭之官、其袭次已完者、原得世职人员、应给与半俸喀尔喀扎萨克图汗、遣使进九白年贡。宴赉如例　　

○丙申。上诣太皇太后宫、问安　　

○免直隶元城等十二县、本年分旱灾额赋有差。　　

○丁酉。旌表安庆节妇郑氏、丁氏、黄氏、烈妇尤氏、甯氏、各给银建坊如例　　

○兵部议覆、云南巡抚王继文疏言、本年系会试武举之年、查滇省陷贼有年、所有历科中式武举、既无旧案可稽、其间不无顶冒情弊、与曾受伪职者、自应详慎查明、方可给咨赴试、壬戌科、请暂停止、统俟乙丑科、照例会试。应如所请。从之　　

○己亥。上诣太皇太后皇太后宫、问安　　

○厄鲁特噶尔丹博硕克图汗、遣使进贡。赏赉如例　　

○庚子。上御太和门视朝。文武升转各官谢恩。次厄鲁特使臣行礼　　

○上谕大学士等曰、建太和殿、搜采楠木、恐致贻累地方。其严饬差员、及地方官、慎勿生事扰民。有不遵者、从重治罪　　

○九卿议准土司田舜年、请开矿采铜。上曰、开矿采铜、恐该管地方官员、借此苦累土司、扰害百姓。应严行禁饬、以杜弊端　　

○奉使琉球翰林院检讨汪楫、内阁中书舍人林麟焻、陛辞。上谕曰、琉球海外小国、尔等前往、务持大体、待以宽和、以副朕怀柔远人之意　　

○赐琉球国王、御书中山世土四大字　　

○辛丑。上谕讲官牛纽、陈廷敬曰、大学士冯溥、效力有年、请老归里、今特赐诗一章、适志东山篆章一方、墨刻一册、尔等传谕朕意、朕闻山东之仕于朝者、大小固结、彼此援引、凡有涉于已私之事、不顾国家、往往造为议论、彼倡此和、务使有济于私而后已。又闻其居乡、多扰害地方、朕皆稔知其弊。冯溥久在禁密之地、归里后、可教训子孙、务为安静。故大学士卫周祚、居乡谨厚、在闾里中、若未尝任显秩者。必如此人、方副朕优礼之意。尔等偕侍卫二格、往宣朕上

□日　　

○壬寅。免直隶广宗等六县、本年分旱灾额武有差　　

○调湖广襄阳总兵官张永祥、为贵州大定总兵官。四川重庆总兵官王朝梅、为贵州威宁总兵官　　

○礼部议覆、钦天监治理历法南怀仁疏言、新法照各省北极之高度、另有推算日月交食表、名为九十度表。惟盛京无本地之表。今春随驾、测得盛京北极之高、较京都多二度。应照各省制九十六度表、以凭推算。从之　　

○福建总督姚启圣疏言、闽省有绿旗兵、又有汉军甲兵、进取台湾、防守地方、业已足用、大兵似宜撤回。上命将军喇哈达等、尽率福建大兵还京师　　

○癸卯。福建总督姚启圣题、请将襄桥东边房屋、给与驻防兵丁居住。其襄桥西边房屋、前为耿逆所。占甚多、查明应变价者变价。应给民者给民。户部议覆、俟该督查明到日再议。得上□日、这所查房内、与民房相杂、或有不肖官员、及衙门蠹役、因稽查房屋、借端生事、吓诈良民、故滋扰害、亦未可知。应概行严饬、务令详察分晰、毋致良民受害。若有不肖人员、违法妄行、必重加处治、决不轻恕　　

○刑部题、逆贼谭弘案内谭天伦等九人、应即伏法。得上

□日、逆贼之子弟、应照定例正法、但其中有身与其事行恶者、亦有无知牵累者、若概置于法、尚觉可悯。谭天伦既系谭弘之子、可即正法。陈朴等八人、乃无知连累。俱从宽免死。拨与盛京披甲新满洲为奴　　

○甲辰。谕户部、朕闻先由水路出征大兵、因昼夜趱行、以致纤夫死者甚多、深轸朕怀。今尔部差去催趱粮船官员、恐欲粮船速抵水次、致纤夫苦累。著行文申饬晓谕　　

九月。乙巳朔。谕内阁、王进宝、赵良栋、当逆贼窃据汉中、四川等处地方、悉力固守。在外领兵诸将、咸以恢复为难、因特遣学士禧佛、驰往传谕、从来汉将所辖地方、猝有变乱、即用汉兵戡定、原无待借力于满兵之事、尔等皆封疆大臣、久历戎行、应各率所隶部曲将士、相机进取。时赵良栋、即首先倡议、应行恢复。随允赵良栋议、刻期进剿。于是二人协力、克取汉中。王进宝自兰州失守、遂率兵乘筏渡河、恢复兰州巩昌等处剿御贼寇、所向奏功。及同取汉中之后、二人意见不合、嫌隙渐生、遂尔分路进兵、赵良栋直取成都、王进宝恢复保宁、若成都不下、则虽攻保宁、未易即拔。若保宁未克、则虽下成都、难以固守、势必复退。是伊等二人、功绩俱著封疆、使能公尔忘私、和衷共济、即统士卒、乘胜长驱、则滇黔贼寇、可以计日殄灭、何复迁延岁月、迟至一二年之久

耶。且二人既克成都保宁、贼众胆落、遂悉其精锐、入川抗拒、虽中路空虚、大兵得乘机进取沅州、镇远、贵阳等处、而川中贼势复张、已恢之疆土、几至再陷、此皆由不能和衷之所致也。二人赋性卤莽、不谙大体、各怀私忿、互相攻讦、屡疏求胜、交图陷害、朕当二人讦奏之初、即已洞悉情事、念二人功绩并茂、惟欲保全、绝无深究之意。且一切投诚人员、有免其前罪者、有仍加录用者、况似此建功之臣耶。今二人俱至京师、如欲治罪、何难逮问重处、但朕意终以保全为念、特将二人互讦章奏、俱行发还、概不究问。其迟于救援、失陷地方、关系军机等事者、仍照例察议。此非。为二人调解、朕深惟国家大体、务欲保护劳臣、用全终始、故兹申谕、自今以往、其洗心涤虑、各改前愆、消释私嫌、共矢忠荩、以副朕优待功臣至意。且传集议政王大臣九卿詹事科道等官、先行宣示、然后传谕　　

○策试天下贡士金德嘉等、于太和门前。制曰、朕惟自古帝王、治定功成、尤加意乎人心风俗之所尚、以图万世治安之本。维时礼教明于上、仁让兴于下、俗重敦庞、人多谨悫。国计丰裕而比屋盈宁、四方清晏而川岳效顺、朕综览前史、心实慕之。兹仰。荷上天眷佑、祖宗鸿庥、耆定武功、削平逆乱、亟思覃敷德教、厘正典章、庶几海＜宀禹＞化成、茂臻上理。顾令甲屡颁、而奉行不力、末作之纤靡未息、闾阎之嗜欲犹滋、岂闲情节性、坊表斯民之方、尚有未备者欤。夫惇厚以立德、节俭以足用、厉俗之良规也。而民心日偷、浇漓益甚、何以使孝友之行、笃于门内、奢淫之习、绝于里闬欤。从来安上治民、莫善于礼、恭敬廉让、则德化、易成、何以整齐其心志、移易其。好尚、俾有所持循欤。抑慎辨等威、纳诸轨物、使贵贱。少长、无相凌竞、果何道之从欤。图治之要、首重天储、兼御民患、比年河决为灾、修筑鲜效、堤防方报竣工、洪流旋复他溃、岂信河势之危险欤、抑人事未尽善也。岁漕数百万粟、转输于黄运两河、所系綦重、或疏浚下流、或固筑堤岸、前人之成法具在、岂在昔则有明效、而今不可踵行欤。使实意讨究、修浚得宜、上不梗运道、下不病民生、必有策以处此。尔多士胸蕴经术、将以善世泽民、其各抒所见、详切敷陈、朕将亲览焉　　

○以辅国公瓦山、为宗人府右宗人　　

○喀尔喀车臣汗、遣使进九白年贡。宴赉如例　　

○丙午。礼部遵上□日议覆、纂修三朝圣训、暨皇上武功方略、应照例赐宴。得上□日、纂修太祖太宗世祖三朝圣训、典礼重大。筵宴事宜等、俱依议行。其编辑朕躬用兵以来征剿机宜、不必照纂修圣训例筵宴　　

○丁未。上诣太皇太后皇太后宫、问安　　

○免江南沭阳、宿迁二县、本年分水灾额赋十之三　　

○戊申。上御太和门传胪。赐殿试贡士蔡升元等一百七十六人、进士及第出身有差　　

○己酉。上御太和门视朝。文武升转各官谢恩。次朝鲜国使臣等行礼　　

