<!-- { "loadSidebar": true } -->
○壬寅。先是、江南徽州府新安卫官生杨光先叩阍、进所著摘谬论一篇、摘汤若望新法十谬。又选择议一篇、摘汤若望选择和硕荣亲王安葬日期、误用洪范五行。下议政王等会同确议。至是、议政王等逐款鞫问、所摘十谬。杨光先、汤若望、各言己是。历法深微、难以分别。但历代旧法、每日十二时、分一百刻、新法改为九十六刻。又康熙三年立春日候气、先期起管。汤若望谎奏、候至其时、春气已应。又二十八宿次序。分定已久。汤若望私将参觜二宿、改调前后。又私将四余中删去紫炁。又汤若望进二百年历。夫天祐皇上。历祚无疆。而汤若望只进二百年历。俱大不合。其选择荣亲王葬期。汤若望等不用正五行、反用洪范五行。山向年月、俱犯忌杀。事犯重大。拟钦天监监正汤若望、刻漏科杜如预、五官挈壶正杨弘量、历科李祖白、春官正宋可成、秋官正宋发、冬官正朱光显、中官正刘有泰等、皆凌迟处死。已故刘有庆子刘必远、贾良琦子贾文郁、宋可成子宋哲、李祖白子李实、汤若望义子潘尽孝、俱斩立决。得上□日、汤若望系掌印之官、于选择事情、不加详慎、辄尔准行、本当依拟处死。但念专司天文、选择非其所习、且效力多年、又复衰老、著免死。杜如预、杨弘量、本当依拟处死。但念永陵、福陵、昭陵、孝陵风水、皆伊等看定、曾经效力、亦著免死。汤若望等、并其干连人等、应得何罪、仍著议政王贝勒大臣九卿科道、再加详核、分别确议具奏　　

○礼部右侍郎黄机疏言、制科取士、稽诸往例、皆系三场。先用经书、使士子阐发圣贤之微上□日、以观其心术。次用策论、使士子通达古今之事变、以察其才猷。今甲辰科止用策论、减去一场、似太简易。恐将来士子、剿袭浮辞、反开捷径。且不用经书为文、则人将置圣贤之学于不讲。恐非朝廷设科取士之深意。臣请嗣后复行三场旧制、则士子知务实学、而主考鉴别、亦得真儒、以应国家之选。下部知之　　

○命八旗满洲蒙古汉军武臣之荫生、监生、二十□山戊示□以上、不能学习者、照各品级给与顶带、随旗上朝、给俸　　

○甲辰。万寿节。上诣太皇太后皇太后宫、行礼。以星变、特命停止筵宴、并免行庆贺礼　　

○遣官祭福陵、昭陵、孝陵　　

○遣官祭真武、东岳、城隍之神　　

○乙巳。户部题、本年三月初五日奉恩赦、内开直隶各省、顺治十六十七十八年、催徵不得各项旧欠钱粮、著照蠲免十五年以前钱粮、一体蠲免。前侵盗库银不赦、今俱著并免。其盐课积逋、催徵不得者、著察明、亦准酌量蠲免。应请敕各督抚、严行确查、备造清册送部、以凭查核、遵奉蠲免。从之　　

○河南巡抚张自德疏报、康熙三年分所属州县、开垦荒地、共一万九千三百六十一顷零、该徵粮银八万三千一百四十余两、下部核议　　

○丙午。命工部、修葺历代帝王庙　　

○提督四译馆太常寺少卿钱綎疏言、君德关于治道、圣学尤为急务。请敕谕院部、将满汉诸臣中、老成耆旧、德性温良、博通经史者、各慎选数员、令其出入侍从、以备朝夕顾问。先将经史中、古帝王敬天勤民、用贤纳谏等善政、采集成书。分班直讲。每日陈说数条、行之无间、必能仰裨圣德。下部知之　　

○己酉。狭西西宁东鄂尔胡土克图等、进贡。特颁恩赏　　

○辛亥。予故原任经略武英殿大学士洪承畴、祭葬。谥文襄　　

○壬子。宴衍圣公孔兴燮、及五经博士孟贞仁等、于礼部　　

○乙卯。免湖广石首、黄梅、广济、三县、康熙三年分蝗灾额赋有差　　

○丙辰。福建总督李率泰、以疾再疏求罢。仍慰留之　　

○河南右布政使李本晟、以云南按察使任内、钱粮未清、令仍回原任　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之十四



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之十五　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙四年。乙巳。夏。四月。丁巳朔。享太庙。遣都统觉罗巴哈纳行礼　　

○山东巡抚周有德疏请、德州驻防兵、如狭浙驻防例给粮、将所圈地土五百余顷、归还百姓。下部知之　　

○戊午。命汉郎中照满洲蒙古例。于员外郎内、选才能者补授　　

○增设吏部通满汉字主事一员　　

○己未。升户部郎中金俊、为河南布政使司右布政使　　

○议政王等遵上□日再议、汤若望、杜如预、杨弘量、潘尽孝、及案内干连人犯等、俱责打流徙、余俱照前议。得上□日、李祖白宋可成、宋发、朱光显、刘有泰、俱著即处斩。汤若望、杜如预、杨弘量、责打流徙、俱著免。伊等既免、其汤若望义子潘尽孝、及杜如预杨弘量干连族人、责打流徙、亦著俱免。余依议　　

○庚申。予故原任大学士甯完我、祭葬。谥文毅　　

○命山东总督祖泽溥、发常平仓粟、给济南、兖州、二府被灾贫民。并谕地方官、捐输赈济　　

○升左通政觉何托、为太仆寺卿　　

○兵部议覆、广西道御史刘源浚疏言、协济未免稽迟、改解乃能应急、应如所请、以本处正项钱粮作本处驿站支用、他省协济银两、改为正项解部。从之　　

○壬戌。都察院左佥都御史朱绂疏言、地方官有将乡曲殷实平民、指称土豪、擅拏监禁、恐吓索财者。应令督抚题参、从重治罪。得上□日、著刑部通行各省督抚遵行　　

○癸亥。工部议覆、河道总督朱之锡题、运河水涸、粮艘难行。请申明漕禁、以全挽输一疏。得上□日、总河朱之锡、前奏称小泉多枯、大泉已弱、湖水尽放、新水无收、粮艘难行等语。及差官往看、泉水仍涌、湖水可放、粮船行走、不致贻误。朱之锡专管运粮河道大臣、理应督率各属、挑浅疏通、乃虚张具奏、殊负倚任之意。著吏部议处。又所称十八浅处有石。自有明以来、从未挑浚。如此、则每年费如许钱粮、挑修者何处、此皆沿故明陋习、著该督亲率各官、力行疏浚、勿得仍委官塞责　　

○甲子。吏部议覆、山东巡抚周有德疏言、各省州县官、因未完钱粮被参、于新任官未到之先全完者、该抚题明、仍留旧任。新任官撤回另补。应如所请。从之　　

○江南总督郎廷佐疏言、操江事务、已经归总督兼理。请将操标七营、分隶江宁狼山二镇。从之　　

○广东总督卢崇峻疏报、官兵屡破海寇。贼首李荣、往下四府海面奔逃、严督在事各官、追捕务获。下部察叙　　

○原任大学士金之俊、因星变求言之诏、条奏三事。一、决囚当有定候。凡监候斩绞之犯、见皆即时正法、嗣后请照例秋决。一、考成尚须通融。酌免有司之实降实革、以责久任。分别粮里之欠少欠多、以示劝惩。一、威福不容下移。凡光棍挟私叩阍、因而凌轹官府、以紊法纪、宜行严禁。疏入、报闻　　

○乙丑。以故二等精奇尼哈畨鄂罗塞辰次子鄂特浑、袭职　　

○以郭尔罗斯故镇国公札尔布子安达西礼、袭爵　　

○刑部议覆、本部尚书龚鼎孳疏言、凡承问各官、审拟一切事件。如徇私枉法、故出故入、情弊显然者、法司衙门、自应指名参处。至于拟罪稍轻、引律未协等项。臣部查明非系徇私作弊、免其究参、即行改正。从之　　

○丙寅。都察院左都御史郝惟讷疏言、凡被灾地方、查勘之后、地粮免若干、丁银亦应免若干、庶恩泽均沾、贫民有更生之望。下部知之　　

○戊辰。命补授部院卿贰督抚等官、仍行九卿科道会推例　　

○贵州巡抚罗绘锦疏言、黔省以新造之地、哀鸿初集、田多荒废、粮无由办。请不立年限、尽民力次第开垦、酌量起科。下户部议　　

○江南总督郎廷佐、因星变求罢。慰留之　　

○己巳。安徽巡抚张朝珍、因星变求言之诏、条奏三事。一、说事过钱、与受财人同罪、新例未当。一、大功以上之亲、容隐叛犯、妇女皆拟流徙、于律义有悖。一、流徙人妻子无罪、与犯人同解、情有未忍、此后愿留愿去、听从其便。下部知之　　

○庚午。以故三等阿思哈尼哈畨谈布长子喀代、袭职　　

○谕户部、工部、河道转运粮艘、通利商贾、关系国计民生、理应肃清积弊、乃便行旅往来。向因河道船只、有豪强之徒、不遵国法、擅设牌扁旗帜等项。曾经治罪禁止。近闻复有棍徒、或冒称钦差、或指称辅政大臣名色、设牌树帜、张大威势、恣意。横行。嗣后除特奉钦差外。如有前弊、该督抚及沿河各官、不时严察拏究、指名题参、从重治罪。倘该管官失于觉察、被旁人首发、一并严处、不贷　　

○壬申。浙江总督赵廷臣疏言、驻防满洲各旗家仆、有新经收买、未及逾年者、声音装束、与本地居民无异。卖身之时、亲朋里甲、不得而知。一旦逃回、原籍之人、留宿留饭、事发牵连、似属可悯。嗣后驻防旗下。凡收买新人。地方官验契印照、仍出示晓谕本县地方。俾知某人卖身旗下、不许容留。倘复逃走、有人窝藏、查系报部有档、与已买一年以上者、照例究罪。如未经报部有档、并未及一年者、分别酌议。下部知之　　

○癸酉。孝端文皇后忌辰。遣官祭昭陵　　

○乙亥。浙江巡抚蒋国柱疏言、浙省地狭民稠。无尺土不输将国课。驻防满兵樵采、未免病民。请于额饷外、每月加给柴价银两。下部议　　

○蒋国柱又疏请、凡谋杀、故杀、强盗案内牵连、罪不应死各犯、在赦前者、概与宽释。下部知之　　

○丙子。广东总督卢崇峻疏报、香山县知县姚启圣、招抚蜑寇黄起德等、共四千余人。下部察叙　　

○丁丑。安徽巡抚张朝珍疏言、凡印官清丈地亩、弓正等随之者甚众。凡供应造册绘图等费、俱出之里民。大县约费千余金。以臣属计之、其费不下数万。臣属赋役、每年足额、素无土地不清之弊。即如苏松未经清丈之前、钱粮亦有完无欠。是丈量实无关于国课也。倘蒙停止清丈、即可省天下金钱百万矣。下部议　　

○戊寅。福建总督李率泰疏报、铜山抢大林等、出没海滨、提督王进功、施琅、标下将弁、率师进剿、各有斩获。下部察叙　　

