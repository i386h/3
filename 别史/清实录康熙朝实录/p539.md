<!-- { "loadSidebar": true } -->
○又谕、朕前日考试翰林、竟有不能诗文之人、诗中有用习坎等字者、此因朕素讲易经、故皆滥用、不计切题与否。彼皆以荒疎已久为辞、部院司官有办理之事、犹可云荒疎、翰林理应读书、亦云荒疎可乎今之翰林迥不如昔。如熊赐履、张玉书、张英、陈廷敬、徐乾学、徐元文、徐秉义、王士正等学问俱佳。又如内廷行走、及武英殿修书翰林亦较在外翰林不同。诗文皆大方。总由每日纂修校对之故也　　

○封阿霸垓台吉德木楚克、为辅国公达尔汉。以随征三次、向导效力故也　　

○乙丑。以刑部尚书赖都、充经筵讲官。翰林院侍读学士萨哈布、为日讲起居注官　　

○授多罗平郡王纳尔素之妹为县主。壻迈荼为多罗额驸　　

○丙寅。谕宗人府、贝勒允禩、延寿行止卑污凡应行走处、俱懒惰不赴。著将伊等俸银俸米、及伊属下护卫官员俸银俸米执事人等银米、俱著停止　　

二月。戊辰朔。祭大社、大稷。遣工部尚书赫奕行礼　　

○奉差江南审事吏部尚书张鹏翮等疏参江苏巡抚张伯行捏造无影之事、屡以海中有贼诳奏。请将张伯行、暂行革职审理。得上□日张伯行著暂停革职审理、伊疏内有不欺君并张元隆夥贼甚多将苏州米粮买去等语。巡抚系地方大吏、管辖文武官员且有调兵责任。若海中有贼、即应率领官兵亲身察拏况盛京山东江浙闽粤等处、沿海地方、设立将军督抚提镇水师官兵原为防海。张元隆等、银两虽多、沿海一带官兵、岂能尽行贿赂。郑尽心陈尚义等、本系海贼头目朕久已招抚拏获今张伯行将伊等支吾搪塞希图完事与伊不欺君之语殊为乖谬。张伯行必深知贼巢始奏称海中有贼务将此贼察拏审明。具奏　　

○己巳。谕大学士等、总漕所管、皆穷苦运丁、事最冗杂。郎廷极为总漕尽心抚恤、人皆感悦年年漕船抵通独早、粮米并无亏欠回空船只、亦不致冻阻、由其实心办事区处得宜也。昔桑额任内尚因粮船迟误不免议处以前总漕、未有能及郎廷极者昨闻病故甚为轸恤漕运总督职任重大可著云南巡抚施世纶升补但其性气有偏僻处朕前已诫谕之矣　　

○广西提督张朝午疏参新太营参将王启云、擅自领兵、与猺人交战殊属轻躁请敕部议处。上谕大学士等曰、朕观王启云、不惟无罪且似有功。猺人劫掠村庄围绕州署知州晓谕不解、参将有防守地方之责、若以起衅是惧、设执缚有司、劫夺仓库、亦坐视不救、可乎。猺性凶顽、岂得任其恣行。昔年陕西番人擅过边界领兵官理谕不听、遂领标兵五百人、深入番地剿之。部议照例处分。朕从宽降级留任。今王启云情事略同、议处亦只降级罚俸而已寻兵部议覆、王启云因猺贼猖狂始行剿杀非轻躁动兵之例可比。且续经题明伤亡应无庸议从之　　

○升山东布政使甘国璧、为云南巡抚　　

○庚午。谕大学士等曰部院满汉司官皆有办事职任、必谨慎勤敏始克称职、如有懒惰昏庸轻浮躁妄、生事招摇疾病疲癃者、岂容姑留又各省地方官。内有大臣子弟、及大臣保举升任之人、恃伊父兄及保举大臣、更或倚藉师生、恣意妄行、督抚俱不能约束。即居官清廉之人、亦应素位而行、谨慎自持、岂可自恃清廉、偏僻固执乎。尔等会同九卿、详议具奏。寻议覆、部院及在外地方官员内、如有不尽职者、即行纠参倘徇情隐蔽、堂官督抚、一并议处。从之。　　

○辛未上诣皇太后宫、问安　　

○上巡幸畿甸。命皇十五子允禑、皇十六子允禄、随驾。是日、自畅春园启行。驻跸篱笆房。　　

○直隶巡抚赵弘燮等、来朝。　　

○以原任内阁学士兼礼部侍郎王之枢、补原官。　　

○以奉天府府尹郝林、为宗人府府丞。　　

○免江南江浦县、康熙五十三年分旱灾额赋有差。　　

○壬申。上驻跸长店。　　

○癸酉上驻跸方关。　　

○以工部尚书王顼龄都察院左都御史刘谦、为会试正考官。内阁学士蔡升元、王之枢为副考官　　

○乙亥。上驻跸王乡湾。　　

○丙子。上登舟泊赵北口。　　

○以故喀尔喀固山贝子扎木巴子达济袭爵　　

○丁丑。遣大学士嵩祝、祭先师孔子。　　

○戊寅。孝康章皇后忌辰。遣官祭孝陵。　　

○己卯。御舟泊郭里口。　　

○庚辰。谕直隶巡抚赵弘燮、朕尝读无逸篇、留心稼穑久矣。去□山戊示□腊前瑞雪盈尺。时届阳节细两连绵。舆情怡悦、早得布种矣所虑者、起发太盛、则收获之际、恐有二疸之虞尔等。遍示民间芸锄时令苗稍疎预防风霾。朕以民生为念劝农为本已有所知、不得不示。特谕。　　

○壬午。御舟泊段村　　

○旌表江宁烈妇载有功妻薛氏拒奸殒命。烈女孟行可女闺姐、拒奸自尽各给银建坊如例。　　

○癸未。春分。朝日于东郊遣户部尚书穆和伦行礼。　　

○甲申。御舟泊圈头村。　　

○乙酉。御舟泊赵北口。　　

○丙戌。遣官祭先农之神。　　

○御舟泊张青口。　　

○丁亥。遣官祭历代帝王。　　

○御舟泊保定县。　　

○戊子。御舟泊辛张　　

○升陕西花马池副将金国正为山西太原总兵官　　

○己丑。上自楚河港登岸。驻跸响口村　　

○谕直隶巡抚赵弘燮、朕每年春间、行幸水淀、近见民生虽不能家给人足比之往时、似觉差胜。但村庄之中、诵读尚少朕思移风易俗莫过读书。况畿辅之地、乃王化所先、宜于穷乡僻野、皆立义学、延师教读、以勉励孝弟可望成人矣尔即遍示村庄俾皆知朕崇文好学之深意　　

○庚寅上驻跸马房地方　　

○辛卯上至河西务阅新挑河堤岸所筑拦水坝挑水坝鸡嘴坝谕监修郎中扭牛曰修筑甚坚固但堤岸略抵两岸所立月堤标竿甚好即依此修筑其坍塌处、亦照旧修理又新挑河内挑水坝三处。亦应修筑　　

○是日上驻跸杨坊　　

○壬辰上驻跸邵哥庄　　

○癸巳孝昭皇后忌辰遣官祭陵　　

○上驻跸南苑　　

○镶蓝旗满洲副都统刚元以管兵不严革职　　

○镶红旗汉军副都统王釴以人才不及革职　　

○命户部尚书赵申乔管钱法堂事　　

○户部议覆奉天府府尹郝林疏言奉锦两府多系招徕民人、恐愚民一时窘迫将子女卖与别省人携去或典卖旗下、请敕部定议作何禁止又旗民地土虽各有圈开界分、但互相交错易于侵占、以致争竞且贪占已成熟田、必不肯尽力以垦未开荒地亦请敕部通行严饬勿许侵占、以杜争端。查奉天民人、原与他省不同嗣后有将子女卖与别省人、及旗下者、将买卖之人、照满洲蒙古一应人等、卖与汉军民人例治罪。州县官、分别知情与否罚俸其旗民有不于所圈界内垦荒而侵占熟田者、照定例治罪。得上□日、奉天地方旗民杂处、生事之人、及盗贼人命之事甚多必照驻防省分、旗民分居方可无事、亦于地方有益者著九卿会同议奏寻议覆、应令奉天将军、府尹将奉天城内外旗民、作何分开居住、定议具题、到日议奏。从之　　

○甲午。调福建陆路提督杜呈泗为江南提督。江南提督穆廷栻为福建陆路、提督　　

○乙未。上回驻畅春园诣皇太后宫、问安　　

○贵州大定总兵宫王凤、以病乞休。允之　　

○旌表陕西烈妇吴氏、拒奸殒命。给银建坊如例。　　

三月。丁酉。朔。上诣皇太后宫问安　　

○戊戌。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○宗人府题、右宗正贝勒延寿、行止卑污人甚懒惰、应革去宗人府右宗正、从之　　

○领侍卫内大臣公傅尔丹以懒惰托疾、革领侍卫内大臣职。　　

○己亥。先是、上以蒙古地方大雪命理藩院遣官阅勘牲畜倒毙、缺食穷困人等至是、回奏得上□日、散赈之事、势难速达、吴喇忒等旗、居近黄河蒿齐忒阿霸垓阿霸哈纳、苏尼特等旗有达尔诺尔、郭果苏泰、察汉诺尔诸水可先教其捕鱼为食。每处派新满洲三十人、并造船人等遣理藩院司官、带网前去、教导蒙古人等。其作何运给米粮、及给与牲畜养赡之处。理藩院速议具奏。　　

○庚子。谕吏部、赵弘燮简任直隶巡抚已届十年勤劳供职、旗民辑睦、京畿重地、赵弘燮、著加总督职衔仍管理巡抚事务　　

○升直隶巡道李成龙为山东布政使司布政使　　

○辛丑。上诣皇太后宫。问安　　

○以正白旗护军统领睦森署理宁古塔将军事　　

○壬寅升左佥都御史邵观、为奉天府府尹　　

○甲辰。上诣皇太后宫、问安　　

○乙巳。上自畅春园、幸汤泉　　

○丙午。上回驻畅春园。诣皇太后宫、问安　　

○庚戌。皇三子和硕诚亲王允祉恭请上幸王园进宴　　

○辛亥。奉差江南审事吏部尚书张鹏翮等、疏参张伯行、现任巡抚、不肯实供其属员又不敢质证请将张伯行革职审究。得上□日、张鹏翮等、系特遣审理此案。大臣、钦交事件、应尽心审明原委具奏、海中如果有盗贼、张鹏翮等、应同张伯行亲往贼巢、查拏审明。若海中无贼、张伯行前奏不欺君之语、乖谬显然。如此、则事之是否自明。其有应行请上□日之处宜具奏候上□日审理。乃屡次前往、未能彻底审明、希图苟且完事朦混结案。今又请将张伯行革职严审、殊玷官箴。此事、仍著张鹏翮、阿锡鼐、前往、彻底审明具奏。　　

○壬子。理藩院遵上□日议覆、蒙古被雪损伤牲畜吴喇忒等十四旗缺食之人、酌量速运附近粮米、散给两月其三吴喇忒毛明安喀尔喀贝勒詹达古米此五旗、应将湖滩河朔存仓米石散给其四子部落二苏尼特、此三旗、应将张家口存仓米石散给其二阿霸垓二蒿齐忒、二阿霸哈纳、此六旗、应将唐三营存仓米石散。给其米石派八旗佐领下官驼运往户部、理藩院、各派司官一员会同该扎萨克等、查明散赈又察哈尔八旗缺食人等、户兵二部、各派官会同察哈尔统领等将各该旗存仓米石、算至秋收、酌量散赈。得上□日、所派官员、带领八旗兵丁骆驼前去、若驼有倒毙、运米不到、失落抛散、必致误事。著户部尚书穆和伦前去查看。又喀尔喀、厄鲁特、蒙古侍卫执事人等、亦著派往　　

○甲寅万寿节。停止朝贺筵宴　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○遣官祭真武、东岳、城隆之神　　

○戊午。上诣皇太后宫、问安　　

○奉天府府尹邵观陛辞以询问事情全不能奏对、革职。　　

