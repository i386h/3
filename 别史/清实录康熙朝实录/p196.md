<!-- { "loadSidebar": true } -->
○戊申。上至汤泉。诣太皇太后行宫、问安。驻跸鲇鱼池城　　

○征南将军都统穆占疏言、平远、大定、黔西、遵义、悉经恢复。诸处向有贼将、俱奔赴云南。贵州无警。臣同副都统花色、宜思孝、遵大将军章泰等檄、率护军骁骑汉军兵、每佐领四人、进征云南。余兵付前锋统领萨克察巴图鲁、总督董卫国等、留镇贵州。上谕、贼虽奔散、黔省有土司苗蛮杂处、关系匪轻。将军穆占、酌量率兵、仍回贵州、统摄官兵、固守疆土。副都统花色、宜思孝、既已前赴云南。萨克察巴图鲁、不必赴云南　　

○调镶黄旗蒙古副都统觉罗席特库、为满洲副都统　　

○己酉。上诣太皇太后行宫、问安　　

○免鲇鱼关、汤泉、郭家庄等处田地、本年分额赋　　

○定远平寇大将军固山贝子章泰等疏报、臣等率大兵围云南省城、宣布皇上好生之仁、遣使招抚诸路。今有大理府伪定远大将军东平公张国柱、临安伪总兵徐衷明、李三郴、罗文献、永顺镇伪总兵郭壮兴、范应泰、姚安府伪亲军车骑后将军刘汉章、伪总兵谢文明、自蜀遁回伪亲军铁骑左将军杨洪德、及伪将军赵玉、杨开运、高启隆、刘魁、白起昇、侬朋、邵文魁、刘培吾、伪总兵高攀喜、杨斌等、各率所属伪弁兵、呈缴印劄、相继诣军门降。下部知之　　

○庚戌。上诣太皇太后行宫、问安　　

○叙克复辰龙等处关隘功。授援剿右路总兵官王度冲、为左都督　　

○辛亥。上诣孝陵。奠酒举哀。次至仁孝皇后孝昭皇后陵。奠酒举哀　　

○上诣太皇太后行宫、问安　　

○勇略将军云南贵州总督赵良栋疏言、军粮告匮、臣令各营、暂还铜河。上谕、大兵见围云南省城、自蜀前进之兵、关系至急。郎中苏赫臣等、与该督抚会商。务殚心竭力、速设策运饷、勿误军需。如误馈饷、致失军机、以军法从事　　

○壬子。上奉太皇太后回銮。亲扶登辇。行数步、乃乘马随行。驻跸蓟州所属七里峰村东　　

○转户部右侍郎觉罗沙赖、为左侍郎。升左副都御史科尔坤、为户部右侍郎　　

○以户科给事中孙蕙、为福建乡试正考官。吏部主事刘始恢、为副考官　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十五




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十六　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十年。辛酉。五月。癸丑朔。上驻跸三河县东　　

○山西提督周卜世疏报、遵义贼兵肆乱。臣遣总兵官李师膺、游击张所元等、率兵往剿。有真安州伪知州金仕俊、仁怀县伪知县吴逢圣、相继投诚、遂复真安州及仁怀、绥阳、桐梓、三县。得上□日嘉奖、下部议叙　　

○狭西巡抚鄂恺疏报、庆阳土寇耿飞等投诚。下部知之　　

○河道总督靳辅疏言、臣前请大修黄河、限三年水归故道。今限满而水犹未归、一应大工细册、尚未清造、请下部议处。得上□日、靳辅著革职、令戴罪督修　　

○甲寅。上驻跸通州所属崇阁庙南　　

○乙卯。上奉太皇太后回宫。诣皇太后宫、问安　　

○仁孝皇后忌辰。遣官祭陵　　

○丙辰。上诣太皇太后皇太后宫、问安　　

○丁巳。四川狭西总督哈占疏言、臣兵发永宁、由赤水毕节、追剿逆贼马宝、进攻云南。但兵少力弱、而永宁新复、壤接贵州、土司杂处。请敕固原总兵官王用予、率兵为臣后应。得上

□日、著王用予、速率所部兵、驰赴永宁固守　　

○怀忠将军海潮龙疏言、兵以食为重。若不安抚百姓、绥辑土司、万一远避深山、则军糈何措。上命大将军贝子章泰等、加意奖励苗蛮、勿致有误兵饷　　

○戊午。夏至。祭地于方泽。遣内大臣伯噶都行礼　　

○己未。上诣太皇太后皇太后宫、问安　　

○谕理藩院、苏尼特等旗被灾、今虽赈以银米、止可供一岁之用。又闻别旗亦皆罹灾、甚是饥馑。倘秋草不肥、何以为生。此事重大、应豫为久远生全之计。尔等速遣司官前往、相阅情形以闻　　

○庚申。以一等公内大臣舅舅佟国纲、为镶黄旗汉军都统　　

○调刑部尚书介山、为吏部尚书。升漕运总督帅颜保、为工部尚书　　

○升河南按察使石琳、为浙江布政使司布政使　　

○归化城土默特都统古鲁故。以其子拉察布、袭职　　

○赠阵亡副将李国柱、署都督佥事。参将李心广、副将。各予祭葬如例　　

○辛酉。升左佥都御史余国柱、为左副都御史　　

○江西巡抚刘如汉、丁父忧。准回籍守制　　

○壬戌。上诣太皇太后皇太后宫、问安　　

○谕户部、比年以来、宣府、大同、叠罹饥馑、而边外蒙古、亦复凶荒。故发宣大二府存贮米石、尽用赈济。朕思边境粮储、所关最要。古称三年九年之蓄、盖合侯甸藩畿、通为之计、岂仅谓公廪之充盈已也。养人足食、道贵变通。可发京仓米二十万石、运往宣大备用。其运送米石、用就近地方驿站车夫、不致糜费。尔部派才能官一员、前往会同该抚、确议以闻　　

○升吏部左侍郎萨穆哈、为都察院左都御史　　

○癸亥。谕理藩院、今遣官往外藩蒙古地方赈济、务期贫人均沾实惠、毋受豪强嘱托、致有滥冒偏枯。尔等应加严饬、以副朕柔远之意　　

○以步军总尉密雅纳、为昭陵总管　　

○福建道御史吕兆琳疏言、天时亢旱、应敕大小臣工、实心修省。得上□日、近如地震星变、朕心存敬畏、无不力行修省、以弭天灾。亦屡下严上□日、敕各官警惧。恐罔知悛改者尚多。今后著内外大小臣工、益加洗心涤虑、实图修省、咸使知之　　

○甲子。谕户部、宣府、太原、大同等处、近罹灾伤、人民困苦。所徵房号银两、著悉与除免　　

○随内大臣班尚之孝、奏请迎其父尚可喜丧。上曰、尚可喜当通城皆叛时、矢志不移。临殁、犹被服太宗皇帝所赐朝衣、言虽死、必葬于海州。倘有知觉、必效力于先帝。其忠诚之心、始终无二。今尚之孝前往、可令其将还京之日、豫行启奏。遣官往德州前后、迎其骸骨　　

○升正白旗蒙古副都统杭奇、为护军统领　　

○乙丑。遣官祭关圣帝君　　

○谕大学士等曰、科道官职司耳目。行取知县内、如有曾经从贼、并曾受伪职、及身在贼中之人。名义已坏。科道不当选用。尔等识之　　

○升内阁侍读学士苏拜、为都察院左副都御史　　

○丙寅。升原任浙江布政使内升李士桢、为江西巡抚。狭西平庆道郎廷枢、为广东按察使司按察使　　

○广东巡抚金俊疏报、海贼杨二等、攻犯琼州、据海口所城、又攻陷澄迈、定安、二县。总兵官蔡璋等、于三月十五日、督舟师渡琼。贼分兵迎敌。我兵奋勇夹击。于十六日、克复县所三城。杨二等势穷逃窜。擒斩伪总督周胜、伪总兵陈曾等、焚毁贼船一百余只、见获三十余只。得上□日嘉奖、下部议叙　　

○给云南殉难笔帖式亚图、华珊、拖沙喇哈番　　

○达赖喇嘛班禅胡土克图、遣使进贡。赏赉如例　　

○丁卯。上御太和门视朝。文武升转各官谢恩。次厄鲁特、达赖喇嘛、进贡使臣等行礼　　

○上诣太皇太后皇太后宫、问安　　

○己巳、以翰林院侍读邵吴远、为广东乡试正考官。内阁中书高曰聪、为副考官　　

○调正白旗蒙古副都统郎谈、为满洲副都统　　

○庚午。广西提督哲尔肯疏言、逆贼黄明、马承烈等、于三月十八日、走湖广靖州、或赴楚界投诚。或入猺峒负固。俱未可定。上命巡抚韩世琦、总兵官和山等、就近速行剿抚、务尽根株　　

○兵部题、殉难云南巡抚朱国治丧榇家属、请令大将军贝子章泰等、察明送京。得上□日、吴三桂反叛以来、地方官有从逆者、亦间有逃归者。如朱国治、仗节不屈、骂贼身死、殊可嘉尚。如议速行　　

○辛未。调户部左侍郎觉罗沙赖、为吏部左侍郎管右侍郎事　　

○以内阁学士禧佛、充经筵讲官　　

○以督捕左侍郎邵甘、为漕运总督　　

○壬申。湖广巡抚王新命疏言、楚省乡试中额。因逆贼变乱、于康熙十六年、改照中省取中。今湖南既已平定、应仍改为大省额数取中。从之　　

○癸酉。升狭西榆林道迟日巽、为河南按察使司按察使　　

○甲戌。以翰林院侍读学士胡简敬、充日讲起居注官　　

○升右通政熊一潇、为顺天府府尹　　

○刑部题、立决人犯、请交六月节停刑。得上□日、六月节、若在五月内、即以交节日停刑。若六月方交六月节、即以六月初一日停刑。至立秋虽在六月内、必俟交过七月初一日、方令行刑　　

○乙亥。升护军参领佛尔诺、为镶黄旗蒙古副都统。前锋参领噶哈、为正红旗蒙古副都统　　

○宣威将军都统纪哈里等疏言、将军赵良栋、统绿旗官兵、自雅州前进。臣尽率前锋、及每佐领护军骁骑各一人、继其后。因见在米少、骑兵止赍二十日粮、步兵止赍十五日粮、请严饬运送接济。上谕将军纪哈里、噶尔汉等、两路进兵、粮饷最急。总督哈占、巡抚杭爱、郎中苏赫臣、额尔赫图、范承勋等、将进征大兵裹带之粮、及接济之米、陆续速运、务令无误。如少稽迟、从重治罪　　

○升光禄寺卿阿兰泰、为内阁学士兼礼部侍郎。转户部右侍郎科尔坤、为左侍郎。升学士额库礼、为户部右侍郎　　

○丙子。上诣太皇太后皇太后宫、问安　　

○升大理寺少卿马世济、为光禄寺卿　　

○丁丑。召进贡土默特台吉达赖等问曰、苏尼特等旗蒙古甚饥、近来如何。台吉巴雅礼奏曰、前者蒙古饥荒殊甚。蒙皇上轸念、运米赈济、皆获更生。目今得雨。青草已长、马畜渐肥、不致流散矣。上曰、朕以蒙古饥荒、深切焦劳。今闻尔奏、大慰朕怀　　

○升骁骑参领瓦礼祜、为宁古塔副都统　　

○予故吏部尚书吴达礼、祭葬如例　　

