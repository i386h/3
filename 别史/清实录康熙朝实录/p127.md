<!-- { "loadSidebar": true } -->
○江西总督董卫国疏报、袁临总兵官赵应奎等、遣发官兵、于四月十八日、杀败贼众。恢复万载县。得上□日嘉奖、下部议叙　　

○乙酉。上诣太皇太后宫、问安　　

○议政王大臣等议、逆贼杨来嘉等、盘踞郧阳、不时窃发。请复设郧阳抚治、以资控制。命以原任河道总督杨茂勋、为郧阳抚治。设标营、如巡抚例　　

○江西总督董卫国疏报、提督赵赖等、遣发官兵、于都昌县土塘山、大败贼众。下部议叙　　

○丙戌。都察院左都御史介山疏言、京师乃五方杂处之地。奸宄潜伏。御史巡城、莅任止六月差满。正在访询民隐、究察奸宄之际、即以差满更换。委任不专。嗣后满汉御史巡城、应限一年更换。庶民隐可访、奸宄易察矣。从之　　

○奉命大将军和硕康亲王杰书疏报、贼首冯公辅等、攻陷宣平县。夸兰大党喀里等、率满汉官兵、于四月初八日、败贼于陶村。又败之于夏湾。乘胜追至宣平。贼列礟迎敌。我兵分三路击败之。恢复宣平县。生擒伪游击、都司、千总、把总等八员。斩首九百余级。又镇标游击王世旺等、败贼于崖＜山亢＞。督标游击高世英、败贼于上陶。夸兰大沙尔图、败贼于神塘。追杀二十余里。拔贼木栅六层。焚木城五座。斩伪游击等、及贼兵七百余级。得上□日嘉奖、下部议叙　　

○鄂罗斯察汉汗、遣其臣尼果赖罕伯理尔鄂维策、入贡方物。奏称鄂罗斯僻处远方、从古未通中国。不识中国文义。不谙奏疏仪式。今特向化输诚、愿通贡使。得上□日、鄂罗斯国、所处甚远。诚心向化、特遣其臣贡献方物。甚属可嘉。所奏之处、议政王大臣等议奏　　

○丁亥。上诣太皇太后宫、问安　　

○宁夏提督赵良栋疏言、自提臣陈福遭变之后、逆贼直犯宁夏。河东诸堡、俱被胁从。今二十余堡、一闻招抚、相继投诚。上谕、河东各堡、因地狭民稀、不能敌贼、一时被胁。诚非得已。其概从宽宥。该提督仍加意抚绥、以副朕惠爱元元至意　　

○钦天监治理历法南怀仁疏言、本年五月朔日食。依古法推算、应食五分六十杪。依新法推算、应食二十微。臣等登台测验、本日酉正一刻、日食未及一分。戌初初刻、十分复圆。其古法所推分数、既失之甚远。而新法亦不尽符合者、乃清蒙之气使然也。按交食历指等书、言清蒙气者、地中游气、时时上腾、其质轻微、略似澄清之水。能映小为大、升卑为高。如日月出入时、与地平相近、游气掩映、比中天时望之、其光较大。此明验也。今五月朔日食、原不过二十微。因蒙气之故、自平地视之、则见为不及一分也。至蒙气于四时之中、随时随地、各有不同。如蒙气加厚、则日食之分数愈多。不可胶柱预定。下部知之　　

○壬辰。夏至。祭地于方泽。上亲诣行礼　　

○命翰林院掌院学士喇沙里、徐元文、教习庶吉士　　

○命故一等精奇尼哈番博通俄子柯三、袭职　　

○癸巳。上诣太皇太后宫、问安　　

○扬威大将军和硕简亲王喇布疏报、粤省韶州、南雄、俱已变叛。将军舒恕、额赫纳等兵、退守南赣。福建巡抚杨熙、总兵官拜音达礼等、亦各率所部官兵、随满兵引还。上谕、舒恕、额赫纳等、严守南安、赣州、梅岭、以保固江西。其署副都统莽依图、总督金光祖信息、及平南亲王尚可喜存亡、并确探以闻。寻总督董卫国奏、南安兵饷缺乏、官兵遂不能守。今闽粤诸寇、又侵犯赣属地方。孤城危急。上谕、赣州既危、应速取吉安、合兵剿贼。简亲王等、亟檄将军哈尔哈齐、额楚、提督赵赖等、克取吉安。会合将军舒恕、额赫纳兵、扑灭闽粤诸寇。并檄舒恕等酌量、倘可由赣攻吉、即分兵夹攻之　　

○甲午。遣官祭关圣帝君　　

○丙申。上御太和殿视朝。文武升转各官谢恩。次鄂罗斯察汉汗进贡使臣等行礼　　

○丁酉。上诣太皇太后皇太后宫、问安　　

○多罗惠郡王妃薨。遣官致祭　　

○戊戌。上诣太皇太后皇太后宫、问安　　

○免狭西延绥所属被寇鄜州等十二州县、本年分额赋十之三。中部等三州县、额赋十之二。其葭州、神木、甘泉、三州县、已完钱粮、准流抵康熙十五年分正赋　　

○己亥。赠福建阵亡守备杨士祥、为署都司佥书。予祭葬。荫子弟一人、以千总用　　

○庚子。兵部题、宁夏提督陈福殉难。给以三等精奇尼哈番、准令承袭。但其家见居蜀省。应将伊亲弟陈寿之子陈世怡、暂行袭职。俟西蜀恢复之日、仍以陈福之子袭替。从之　　

○辛丑。上诣太皇太后皇太后宫、问安　　

○甲辰。上诣太皇太后皇太后宫、问安　　

○乙巳。兵部遵上□日议覆、海澄公下游击黄蓝、三次赍奏来京。值海澄失守、全家被陷。应从优授为参将。事平日即补用。从之　　

○抚远大将军都统大学士图海疏报、本月十七日、臣至平凉。越一日、率领官兵、至城北护山墩、相视形势。贼众万余、突来迎战、步前马后、布列火器挨牌。我兵分路进击、自己讫午、大败贼众。斩伪总兵二人。余贼被伤、及坠崖死者甚众。获马匹器仗、不可胜计。下部议叙　　

○丙午。赠湖广殉难守备王光前、为游击。予祭葬。荫子弟一人、以千总用　　

○辛亥。上诣太皇太后皇太后宫、问安　　

六月。壬子朔。江西总督董卫国疏报、浮梁县先已恢复、因僻处山城、兵马难以驻守、遂回景德镇扎营。五月十二日、贼渠陈茂生等、率老巢贼众五万有余、屯扎凤凰山等处、复犯浮梁。饶南总兵官高登科、与参领诺木齐等、三路进剿。贼众大败。生擒贼渠陈茂生、及伪游击、都司、守备、王国柱等六十余人。追杀十余里。逆贼奔窜四散。下部议叙　　

○抚远大将军都统大学士图海疏报、臣统兵抵平凉、大败贼于平凉城下。即遣劄授参议道周昌、入城招王辅臣。王辅臣随遣其副将谢天恩乞降。上命颁赦诏抚慰之　　

○甲寅。命内大臣哈岱、一等侍卫阿喇尼、往两喀喇沁、两土默特、两翁牛特、敖汉、柰曼、四子部落、苏尼特等十旗、察阅兵马、量调每佐领兵丁听遣　　

○扬威大将军和硕简亲王喇布疏言、南安变乱、将军舒恕等兵、弃城退数十里。而省城存兵无几、有事无可调发。上命以驻防池州满兵、每佐领一名、将军华善、遣才能夸兰大一人领之。江宁蒙古兵七百名、令署副都统额思赫领之。俱赴江西　　

○喇布又奏、攻取吉安、非红衣礟不可。请敕江南总督、选攻城大礟十具、速行运至军前。并请先发江南附近兵、以援江西危急。得上□日、调江南兵援江西、已有前上□日。今复调每佐领兵一名前往。此二队兵到日、听大将军等公同商议、视地方缓急、便宜调遣。其攻城大礟、移文总督阿席熙等、速行解发　　

○予故致仕太子太保都察院左都御史管吏部左侍郎事孙承泽、祭葬如例　　

○丙辰。上御太和殿视朝。文武升转各官谢恩。次厄鲁特进贡使臣等行礼　　

○江西总督董卫国疏报、水路自渌口至唐山口、贼船不时出犯。复有孙延龄贼船七十余只、自衡州来泊苍头铺。且遣贼三千、侵犯攸县。上谕、逆贼知安亲王进取长沙、欲断大军后路、窥伺袁州、亦未可定。江西既发有江南大兵。省城又有总督驻守。简亲王喇布、副将军希尔根、其以文到之日、即撤无事地方官兵、赴袁州驻镇、剿御贼寇　　

○丁巳。靖逆将军甘肃提督侯张勇、同镶红旗蒙古都统赫业疏报、五月二十四日、进兵乐门。臣等遍察地形贼势。贼扎营十一座、相为联络。其南北山梁二营、占踞险阻、欲以围困我师。臣等公议、安营于山梁中间、以分贼势。并分满兵为二。一攻贼南营。一堵截援兵。提标兵亦分为二。一攻贼北营。一堵截援兵。令每兵各觅草一束、以填贼营壕堑。正安营间、有二营逆贼齐出。都统赫业、率满兵与南营逆贼对敌。臣率标兵、与北营逆贼对敌。各奋力扑剿。逆贼败奔入营。巳刻。伪汪总兵从北路、伪李将军从南路、率兵救援。满汉兵各分路堵截之。冲战数阵。枪礟齐发。贼遂败北、不能进援。而山上南北二营逆贼、见有援兵、死守营墙。我兵鏖战六阵、用所带草束填壕、满汉官兵、当先用命、扑进南北二营。贼兵大溃。阵斩伪总兵等、并贼众千余级。获帐房器械无算。得上□日嘉奖、下部议叙　　

○江西总督董卫国疏报、广信营中军守备杨名、进兵上窑施家地方。杀入贼巢、活擒贼渠黄尚志、及伪官孔世荣等七人。斩获甚众。下部议叙　　

○靖逆将军甘肃提督侯张勇疏报、逆贼侵犯宁远。游击刘廷栋等、奋勇堵御。击败贼众。下部议叙　　

○己未。湖广总督蔡毓荣疏报、南漳总兵官刘成龙、呈首逆贼杨来嘉所给伪书。得上□日、镇臣刘成龙、出首逆书。忠贞可嘉。著该部议叙　　

○庚申。予故原任副都统莽吉图、祭葬如例　　

○辛酉。上诣太皇太后皇太后宫、问安　　

○癸亥。安远靖寇大将军多罗贝勒尚善疏言、江西解送军前得胜船、不宜于岳州。请易为鸟船。上谕、尚善受大将军之任、不务速破逆贼、每生事端、虚糜□山戊示□月。宜不允所请、严行处治。但今与贼对垒、可令安徽巡抚靳辅、速造鸟船十只、解赴岳州　　

○乙丑。上御乾清门。召郧阳抚治杨茂勋至前。问以招兵事宜。并谕曰、郧阳地方紧要。尔善安抚军民。如有方略、即具疏陈奏　　

○奉命大将军和硕康亲王杰书等疏报、宁海将军固山贝子傅喇塔、统领大兵、过三角岭、循江边大路前进。有伪都督曾养性等、率贼船百余只、泊江中。又有贼千余、在得胜山下古溪地方、当路立营、对江亦立营设礟。因令副都统纪尔他布、总兵官陈世凯等、分为两队、攻取贼营、以开大路。又令汉军兵、上得胜山、用礟打江中贼船、并对江贼营。又令汉兵埋伏山之两傍林内。于五月十二日、大兵齐进、攻拔其营。杀贼三百余级。余贼败走。遇伏兵。杀伤甚多。江中贼船、被礟打沉。大路已开。又于五月二十四日、副都统纪尔他布等、行至温溪渡口。有贼伪都督马成龙、伪总兵陈贵等、领五千余贼、前来冲犯。随令前锋护军骁骑兵居中、绿旗兵分为两翼、齐击败之。追杀十余里。计杀贼一千余级。生擒贼百余名。降伪都司郑雄、伪游击马国铭等。得上□日嘉奖、下部议叙　　

○靖逆将军甘肃提督侯张勇疏报、逆贼王辅臣势穷、希引川逆为援、逞犯通渭县、提督王进宝、率领官兵、亲行指挥、分路进剿。击败贼众。招降伪官。恢复静宁州城。得上□日嘉奖、下部议叙　　

