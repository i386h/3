<!-- { "loadSidebar": true } -->
○兵部等衙门、议奏大学士席哈纳等察审土司田舜年一案疏称原参田舜年僭越淫纵等款俱虚应毋庸议其假捏幼孙年岁造册报部希图承袭又私将伊子田日□昆如冒原任石梁土司田焜之名袭为土司及铸钱擅杀等款俱实应治罪但已经身故亦毋庸议至向久忠等捏祠控告应枷责佥妻安插内地革职宣慰司土司田昺如暴戾。虐民抗不赴审应枷责佥妻安插内地。桑植宣慰司土司向长庚隐匿田昺如不解听审应降四级留任总督石文晟不行详察草率具题应降三级调用巡抚刘殿衡、赵申乔提督俞益谟将奉上□日审理事件不行详察具题应各降一级罚俸一年俱应如所题其承袭容美司土司之职应将田舜年之子田旼如田曜如田畅如田晱如等开列伏候上裁得上□日石文晟著降三级从宽留任容美司土司著田旼如承袭余依议。　　

○壬子遣官祭历代帝王　　

○赐扈从大臣侍卫护军等、执事人员、白金有差。　　

○福建陆路提督蓝理、来朝。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百二十八


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百二十九　　

康熙四十六年丁亥三月甲寅朔。　　

○乙卯上驻跸江天寺。　　

○丙辰清明节遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○御舟泊镇江府。　　

○丁巳上登陆驻跸句容县龙潭地方。　　

○戊午谕江南江西总督邵穆布江苏巡抚于准曰今日天雨道路泥泞明日朕往江宁尔等可传谕兵民不必迎接。　　

○己未上驻跸江宁府城内是日江宁府绅衿兵民等自龙潭至江宁城跪伏迎驾者填塞衢路仰觐天颜欢声雷动。　　

○庚申遣大学士马齐祭明太祖陵。　　

○鄂尔多斯固山贝子杜棱故遣官致祭。　　

○辛酉上幸演武场率诸皇子及善射侍卫射上亲射二次发矢皆中次令江宁官兵马步射。　　

○谕大学士等曰朕欲于明日往谒明太祖陵大学士等奏曰。皇上前此临幸江南明太祖陵或遣官致祭或遣皇子致祭亦有皇上亲行灌奠之时又重新庙貌专人看守自古加厚前朝未见如此者今皇上又欲往谒臣等以为太过。况此行已遣大臣致祭天气骤热。不必亲劳圣躬往谒上谕曰天气骤热、何足计耶朕必亲往。　　

○升刑部郎中温察为通政使司通政使。　　

○壬戌上诣明太祖陵乘步辇由东石桥至大门下辇由东门升殿行礼毕回行宫。　　

○致仕大学士张英率江宁百姓跪奏恳请圣驾多留数日。上曰朕原欲明日启行因张英及众百姓谆请留一日后日往燕子矶再留一日。　　

○谕江宁将军诸满曰朕前至江宁赐此地兵丁一月钱粮京城马匹甚多入秋令解来给江宁兵丁此时兵丁有马倒毙者、且勿买补。　　

○刑部议覆、陕西巡抚鄂海疏言、兴安州被水冲塌城垣堤岸。请准令废官捐造赎罪应如所请。得上□日、此城垣堤岸不必捐修所需钱粮、著该抚明白估计动正项钱粮修理。　　

○赐扈从大臣侍卫护军参领及执事人等缎疋有差赐护军校护军等白金。　　

○癸亥上幸演武场率诸皇子及善射侍卫射上亲射五矢皆中。　　

○赐江宁将军诸满江南江西总督邵穆布江宁副都统鄂克逊达拜安徽巡抚刘光美江西巡抚郎廷极南昌总兵官高文熠等、貂帽、貂褂、缎袍、马匹等物有差。　　

○甲子。上自江宁登舟启行。泊燕子矶。　　

○乙丑。上登陆。驻跸句容县龙潭地方。　　

○丙寅。上自龙潭抵镇江登舟启行。泊丹徒镇。　　

○丁卯御舟泊常州府大王庙地方。　　

○戊辰御舟泊无锡县。　　

○己巳御舟至苏州府阖郡绅衿兵民等、跪迎圣驾仰觐天颜欢声雷动是日驻跸苏州府城内。　　

○辛未万寿节停止行礼。　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○遣官祭真武东岳城隍之神。　　

○是日万民集行宫前进表叩祝万寿。　　

○壬申苏州阖郡绅衿兵民等、齐集跪请圣驾再留数日谕曰、既尔等恳请、明日再留一日以后不得渎请。　　

○癸酉。赐江苏巡抚于准、貂帽、貂褂、缎袍。　　

○甲戌御舟泊昆山县青阳冈。　　

○乙亥。御舟泊青浦县柘泽桥地方。　　

○丙子。御舟至松江府。阖郡绅衿兵民等、跪迎圣驾仰觐天颜欢声雷动是日驻跸松江府城内。　　

○丁丑。上幸演武场率诸皇子及善射侍卫射上亲射二次发矢皆中次令提标官兵等射。　　

○吏部题二等阿思哈尼哈番常远因病解退销去恩诏所得一拖沙喇哈番余三等阿思哈尼哈番以其子齐实袭替。从之。　　

○升江南寿春副将俞章言、为云南曲寻总兵官福建台湾水师副将张应金、为汀州总兵官。　　

○戊寅。上召江苏按察使张伯行近前、谓大臣曰、朕至江南、访问张伯行居官甚清此名最不易得。张伯行由进士、历任按察使、不可以书生待之张鹏翮保举人员内、惟张伯行蒋陈锡尚优上又命地方各官俱近前训谕曰江南钱粮既多火耗虽轻断无不足养廉者清乃店官之常清官每多残酷清而能宽斯为尽善。　　

○谕吏部福建巡抚员缺、甚为紧要张伯行为人笃实即在行间、亦非退缩者著升为福建巡抚。　　

○大学士马齐等奏、福建浙江总督梁鼐、请将出洋渔船、照商船式样、改造双桅之事臣等遵上□日问梁鼐。据称、漂洋者。非两桅船则不能行。且渔船人户、所倚为生者、非但捕鱼而已。亦仗此装载货物、以贸易也。若准其照商船树立双桅。装载货物甚便于民。上曰、所奏甚是著如议行。　　

○松江提督候张云翼及松江阖郡绅衿兵民等跪奏恳请圣驾再留数日上以谆请再四允留二日。　　

○己卯。升江南苏松督粮道马逸姿为江苏按察使司按察使。　　

○署甘肃提督吴洪以病乞休。允之。　　

○辛巳松江阖郡绅衿兵民等恳请。圣驾再留数日不允。是日、上登舟泊松江府杨家浜。　　

○赐松江提督侯张云翼。御书、衣帽、鞓带、及弓矢、鞍马。　　

○壬午。御舟泊嘉兴府岳庙地方。　　

○偏沅巡抚赵申乔疏言、漕运旗丁、旧有耗赠银米、于起运之前、预行给发。近因科臣戴璠条奏、请将此项银米、暂留粮道仓库内俟漕运抵通后、详查旗丁无挂欠者补行给发如有挂欠者即行扣抵。臣查湖南地方去京遥远若不预发耗赠银米、恐致误漕。祈仍照旧例预给得上□日此项耗赠银米、非预行支给旗丁必致困苦且抵通后、即无挂欠之处或遇不肖有司、不能如数补给、侵蚀入已、俱未可定。赵申乔所奏甚是。著仍照旧例行。　　

夏。四月。癸未朔。享太庙。遣散秩大臣宗室德宁行礼。　　

○御舟泊仁和县武林头地方。　　

○浙江温州总兵官崔相国、福建漳州总兵官许凤。来朝。　　

○甲申。御舟至杭州府。阖郡绅衿兵民等盈路跪迎圣驾仰觐天颜欢声雷动是日上驻跸杭州府城内。　　

○赐扈从大臣侍卫护军参领护军校护军执事人员、缎疋有差。　　

○丁亥上幸演武场率诸皇子及善射侍卫射续令杭州官兵射是日上驻跸西湖行宫。　　

○己丑予故福建海坛总兵官杨世懋、祭葬如例。　　

○辛卯。赐福建将军祖良璧、福建浙江总督梁鼐、浙江巡抚王然、福建巡抚张伯行等、御书匾额。　　

○杭州将军宗室诺罗布、福建浙江总督梁鼐、浙江巡抚王然等、率兵民跪行宫前恳请。圣驾多留数日、上谕曰朕远临此地即多留数日何难但今时渐炎热如河水一涨所关甚大既官民恳请、再留二日启行尔等不得再渎。　　

○癸巳是福建浙江总督梁鼐、浙江巡抚王然、江南江西总督邵穆布、安徽巡抚刘光美、江苏巡抚于准、山东巡抚赵世显等、朕顷因视河、驻跸淮上江浙两省官员、及地方绅士军民、皆环道远迎、恳请临幸。朕勉顺群情、涉江而南。巡省风俗。所至郡县、见雨旸应时、麦苗蕃殖。比闾乐业、可冀盈宁。虽山东一路、尚未悉睹。而江浙田畴、郁葱在望、深惬朕怀。方今二麦垂熟、正将刈获之时。一切扈从人员皆以次舟行、不致蹂踏。诚恐百姓沿途迎送、老稚扶携动盈千万越阡度陌不无践伤朕心甚为轸惜凡所过地方悉令停止迎送且节候渐热。朕舟行乘夜迎凉亦未可定民虽远来无由亲见尔等督抚、可张示遍加晓谕、无负朕重农爱民之意。　　

○赐杭州将军室宗诺罗布、福建将军祖良璧、福建浙江总督梁鼐、浙江提督王世臣、福建陆路提督蓝理、水师提督吴英、浙江巡抚王然、杭州副都统觉罗噶珥图、道福塞等、衣各一袭。　　

○甲午。升云南永昌道王家栋、为广西按察使司按察使。　　

○赐浙江提督王世臣、福建水师提督吴英、陆路提督蓝理、浙江温州总兵官崔相国、福建漳州总兵官许凤等、御书匾额。　　

○杭州阖郡绅衿兵民等、恳请圣驾再留数日。不允是日、上登舟泊仁和县塘栖。　　

○吏部题、一等精奇尼哈番席喇、因病解退销去恩诏所得四拖沙喇哈番余一等阿思哈尼哈番以其子三保住、袭替从之。　　

○予故盛京刑部侍郎布尔赛、祭一次。　　

○科尔沁多罗冰图郡王达达布故、遣官致祭。　　

○乙未。御舟泊石门县。　　

○丙申。御舟泊嘉兴府王江泾地方。　　

○丁酉。上驻跸苏州府城内。　　

○吏部题一等精奇尼哈番黑雅图病故、销去恩诏所得二拖沙喇哈番余三等精奇尼哈番以其子官寿、承袭从之。　　

○戊戌赐扈从文武大小官员护军校、护军、执事人员缎疋有差。　　

○赐江南江西总督邵穆布、安徽巡抚刘光美、江苏巡抚于准、江西巡抚郎廷极、南昌总兵官高文熠等。御书匾额。　　

○己亥。孝端文皇后忌辰遣官祭。昭陵。　　

○庚子。上驻跸虎邱。　　

○升浙江温州副将韩祖蕲、为黄岩总兵官。福建浙江督标中军副将汤明为福建海坛总兵官。　　

○癸卯。苏州阖郡绅衿兵民等恳请圣驾再留数日不允是日上登舟泊丁堰镇。　　

○甲辰御舟泊丹徒镇。　　

○乙巳。上驻跸江天寺。　　

○丙午。上驻跸扬州府宝塔湾行宫。　　

○戊申赐扈从大臣侍卫护军参领、护军校护军执事人员、白金有差。　　

○升江宁副都统鄂克逊、为江宁将军。　　

○予故福建巡抚李斯义、祭葬如例。　　

○以荆州将军伯蟒喀、为正黄旗蒙古都统。　　

○升广西按察使卞永式、为四川布政使司布政使。　　

