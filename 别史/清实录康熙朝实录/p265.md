<!-- { "loadSidebar": true } -->
○上谕大学士等曰、尔等所进平定三逆方略四册、朕已览毕。其中舛错颇多。如王辅臣为马鹞子、当年随经略洪承畴去时、并无此号。且朕记其由云南援剿总兵官、授为狭西提督。今谓由狭西总兵官升任、竟未详察。至论赞中、援宋太祖杯酒释兵权事。吴三桂等、非宋功臣可比、乃唐藩镇之流耳。大学士等奏曰、圣见至当。宋臣时在辇下、释其兵权甚易。岂可与诸逆久在边陲者比。上曰、平逆始末、阿兰泰知之甚详。是非得失、天下自有公论、岂誉之而增高、不誉而加损也耶。大抵记事、欲得其实而已。其谬误处、以签标识者、尔等其酌改之　　

○辛卯。授故奉国将军德色礼子德云、为奉恩将军　　

○科尔沁和硕卓礼克图亲王杜尔巴故。遣官致祭　　

○壬辰。转户部右侍郎麻尔图、为左侍郎。升内阁学士赛弼汉、为户部右侍郎　　

○礼部等衙门会议、浙江提督陈世凯、疏请令武臣陪祀文庙。查见行事例、文庙春秋二祭、武官虽不陪祀、但康熙八年、皇上幸学。武官二品以上、亦令陪祀。应照此例。凡遣官春秋二丁致祭文庙。武官二品以上、并令陪祀。其各直省府州县等学春秋二丁祭。应令协领及副将以上、照例以文左武右行礼。其致祭、仍令地方正印官主祭。从之　　

○兵部题、自吴逆反叛以来、各省绿旗人、议叙军功者甚多。此内不无匪人、并未身赴军前、夤缘假冒之事。嗣后功加各官内、除经制见任官、与部准效用官、及题带征剿、并详明报部带去人员、仍照例录用。其余功加各项官、俱停其录用。从之　　

○癸巳。理藩院侍郎拉笃祜等疏言、臣等出宁夏阿喇克山、阅视地形、得遇巴图尔额尔克济农、约其在东大山北、候听宣上□日。于九月十二日、在嘉峪关外、得遇达赖喇嘛使者车齐克他赖堪布、随遣人召罗卜臧滚布阿拉布坦至、语之故、亦约会于东大山北。罗卜臧滚布阿拉布坦曰、蒙皇上洪恩、赐我等地方、当即偕诸大人往赴约会之地。但我姊阿奴、乃噶尔丹之妻。闻率兵千人、声言往谒达赖喇嘛、从此而过、或中怀诡计袭我、亦未可定、不得不整力待之、请即于此地宣上□日、可乎。臣等随同车齐克他赖堪布宣上□日讫。罗卜臧滚布阿拉布坦回奏曰、圣上俯念臣祖鄂齐尔图汗、使臣兄弟完聚、给以土地、臣不胜欢忭、即当迁至济农所居、一同游牧。但正值冬月、属下人民散处、使之迁移、贫人牲畜少者、难以度冬、请俟来年草青时迁之。本月二十三日、臣等至东大山北、令巴图尔额尔克济农跪、宣上□日毕、臣等又谓巴图尔额尔克济农曰、尔所请喀尔占布尔古忒、空郭尔俄垄、巴颜努鲁、雅布赖、噶尔拜瀚海等地方、给汝游牧外。自宁夏所属玉泉营以西、罗萨喀喇山嘴后、至贺兰山阴一带、布尔哈苏台之口、又自西宁所属倭波岭塞口以北、奴浑努鲁山后、甘州所属镇畨塞口以北、沿陶阑泰、萨喇春济、雷浑希里等地、西向至厄济纳河、俱以离边六十里为界。随与巴图尔济农属下、达尔汉噶卜楚喇嘛波克寨桑、及提督孙思克标下游击李本善等、画地为界而记之。臣等又与巴图尔额尔克济农定议罚例。蒙古如杀边内之民。不论几人、俱斩。其妻子牲畜入官。偷盗民人牲畜者。为首二人绞。仍将妻子牲畜入官。余者罚以三九牲畜、仍鞭一百。其不为盗而私入边游牧者。台吉、则罚以三九牲畜。寨桑等、罚以一九牲畜。平人、则鞭五十外、仍将所骑马匹入官。其□□隹冏□带家口牲畜、入边游牧者。不论几户、俱入官。至民人往边外伐木刈草、蒙古有夺其食物者、不论几人、将所乘马匹、尽行给还民人。仍鞭三十。其属下每犯一次、并罚济农五九牲畜。俟罗卜臧滚布阿拉布坦来会之时、将此项情节、亦明告于彼。其额尔德尼和硕齐、亦须严禁、勿使妄行窃盗。又厄鲁特胡土克图之子噶尔亶多尔济者、亦系鄂齐尔图汗之嫡孙。应令与巴图尔额尔克济农等附牧。上曰、噶尔亶多尔济、既系鄂齐尔图汗之孙、应令其与巴图尔额尔克济农等、一同游牧。其拉笃祜等所定地界、并严禁盗窃之例。理藩院其移文督抚提镇、通行晓谕　　

○甲午。兵部议、正黄旗笔帖式额石黑家被盗疎防各员、应俱住俸。得上□日、追缉盗贼、系步军专责。今额石黑家、与防守汛地甚近。贼将额石黑斫伤、并未往救。且贼又不获。安知守汛步军、不与贼通同耶。该管各员、其一并严议以闻。寻兵部审奏、并无通同之处。应将步军校、步军拨什库等、降级枷责。从之　　

○乙未。上诣太皇太后宫、问安　　

○给湖广阵亡护军校赫图、瓦尔达、各拜他喇布勒哈畨世职。以攻长沙府时、首先登城故也　　

○丙申。谕礼部、朕惟敬天奉祖。郊祀庙飨。必精白厥心、竭诚致慎、庶几有孚昭格、用洽明禋。朕于祭祀坛庙。每躬诣行礼。未尝不斋明祓濯、实图感通。凡从事于祀典者、皆宜表里精诚、虔尽职掌。近见执事陪祀各官、间有因循怠忽、视为具文、不能尽志致悫、共效昭事之忱。殊为非礼。嗣后务俾各秉诚心、克恭祀事。凡行礼仪节、始终整肃。毋得慢易、用副朕敬天奉祖至意。作何再加通饬、永可遵行。著九卿詹事科道、会同详加确议具奏御书学达性天四字匾额。颁发宋儒周敦颐、张载、程颢、程颐、邵雍、朱熹祠堂、及白鹿洞书院。又以湖广长沙府岳麓书院、为宋儒张栻、朱熹、讲学之所。一体给匾、并颁日讲解义经史诸书　　

○御书定海山三字匾额。悬于宁波府定海山　　

○免江南徐州、本年分蝗灾额赋有差　　

○丁酉。调湖广巡抚石琳、为云南巡抚。以原任云南布政使田启光、为河南布政使司布政使　　

○以湖广故散毛宣抚使司宣抚使覃勋麟子覃弘基、袭职　　

○戊戌。上诣太皇太后皇太后宫、问安　　

○上谒孝陵。是日启行。驻跸邦均　　

○升内阁侍读学士额尔黑图、为内阁学士兼礼部侍郎　　

○己亥。上率扈从王、内大臣、侍卫、部院大臣等、诣孝陵行礼。奠酒举哀毕。又至仁孝皇后孝昭皇后陵。奠酒举哀。王以下、大臣侍卫等行礼。是日、上驻跸马兰峪城内　　

○兵部左侍郎杨雍建、疏请终养。允之　　

○庚子。上率扈从王、内大臣、侍卫、部院大臣等、诣孝陵隆恩殿、致祭行礼。又遣和硕显亲王丹臻、诣仁孝皇后孝昭皇后陵、致祭行礼。是日、上驻跸汤泉　　

○辛丑。上驻跸遵化州　　

○壬寅。上驻跸三屯营城内　　

○免江南六合、沛县、萧县、本年分蝗灾额赋有差　　

○癸卯。上行围。射殪二虎。驻跸米峪口　　

○甲辰。上行围。射殪二虎。驻跸滦河西岸　　

○乙巳。上行围。射殪一虎。驻跸龙井关　　

○丙午。上出龙井关。驻跸拦羊口西　　

○叙蒙古出征浙江福建军功。给喀喇沁多罗杜楞郡王扎什旗分、参赞都统巴雅尔等十员、二等阿达哈哈畨、拖沙喇哈畨有差。余功牌不及官职者、悉令注册　　

○予福建阵亡镶红旗前锋参领喜佛、祭葬如例　　

○吐鲁畨阿布尔木萨布拍尔马哈马特厄敏巴土尔哈西汗疏言、我承苏喇伊满汗之业、所居之地虽广、惟知谨守疆界、然道里云遥、向风殊切。今遣五禄合泽等头目五人、谨贡方物。但向进贡头目、所带人役甚多。甘州、肃州、亦有我土之人居住。因遭贼乱、俱各星散。今闻流寓西宁地方。乞将此等人、仍令居住甘肃、以便往返行走。臣系青吉思汗后裔、故敢陈情。得上□日、该国进贡方物、具见悃诚。余著该部议奏。寻礼部议覆、查西宁地方、并无伊国中人、不便令其移居。应无庸议。从之　　

○丁未。上行围。射殪一豹。驻跸孤山西南　　

○戊申。上驻跸汤泉　　

○己酉。上率扈从王、内大臣、侍卫、部院大臣等、诣孝陵。奠酒举哀。又率王大臣等、至仁孝皇后孝昭皇后陵。奠酒举哀。是日、驻跸孙家庄西　　

○庚戌。上驻跸蓟州城内　　

十二月。辛亥朔。上驻跸邦均　　

○免江南灵璧县、本年分蝗灾额赋有差　　

○故辅国将军杜尔霸之妻赵氏殉节。给祭一次　　

○壬子。上驻跸夏店　　

○癸丑。上回宫。诣太皇太后皇太后宫、问安　　

○丙辰。谕大学士等、日者遣部员自吉林乌喇至黑龙江、以蒙古、席北、打虎儿、索伦等人力耕种、田谷大获。夫民食所关至重、来□山戊示□仍遣前种田官员、以蒙古、席北、打虎儿、索伦等人力耕种。郎中博奇所监种田地、较诸处收获为多、足供驿站人役之口粮、又积贮其余谷。博奇效力、视众为优。其令注册。此遣去诸员、可互易其地、监视耕种。博奇又复大获、则加议叙　　

○谕大学士等、闻有运盛京粮米、于山海关内者、又泛海贩粜于山东者多有之。粮米所系、最为紧要。况今防戍官军、人口众多、粮糈可以足用、不致缺乏耶、未可必也。宜止其贩粜粮米。其下所司、密咨移盛京将军、副都统、户部侍郎、以己意禁之　　

○升福建布政使张汧、为湖广巡抚　　

○户部等衙门遵上□日议覆、凤凰城等八处、耕种地亩、地方辽阔。请每处差派司官一员料理。遣部院堂官三员监督。得上□日、凤凰城等处、著遣贤能司官八员。令吏部侍郎萨海、户部侍郎赛弼汉、内阁学士齐穑、前往监督　　

○丁巳。上诣太皇太后宫、问安　　

○吏部尚书达哈塔母故。遣大臣一员、侍卫四员、往奠茶酒　　

○戊午。调刑部左侍郎张可前、为兵部左侍郎。升翰林院掌院学士张英、为兵部右侍郎。转刑部右侍郎张鹏、为左侍郎。升左副都御史赵之鼎、为刑部右侍郎　　

○予台湾殉难续顺公沈瑞、暨妻郑氏、及拖沙喇哈畨沈珽、各祭葬。已故原任续顺公沈永兴继母李氏、照伊子品级、给一次致祭。阿达哈哈畨沉志魁之妾崔氏、原任续顺公沈永忠之妾满氏、于氏、沈瑞妹沈氏、俱照烈妇例旌表。各给银建坊　　

○辛酉。赐吐鲁畨阿布尔木萨布拍尔马哈马特厄敏巴土尔哈西汗、表里紀绢三百九十七疋。其进贡使臣伍禄合泽等、赏赉如例　　

○予故二品散秩大臣一等阿达哈哈畨坤巴图鲁、祭葬如例　　

○壬戌。上诣太皇太后宫、问安　　

○癸亥。调内阁学士李光地、为翰林院掌院学士仍兼礼部侍郎　　

○升通政使郑重、为都察院左副都御史　　

