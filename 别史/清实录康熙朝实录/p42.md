<!-- { "loadSidebar": true } -->
○庚午。免浙江仁和等八县、康熙四年分旱灾额赋有差　　

○予故副都统拜他喇布勒哈番垂迩、祭葬如例　　

○乙亥。上诣太皇太后皇太后宫、问安　　

○免湖广蕲州等八州县卫、康熙四年分水灾额赋有差　　

○工部题、文庙器物、皆刊刻前明年号、应请改造。得上□日、坛庙旧用琴炉等件、俱不必换造、俟其损坏补造时、写本朝年号　　

○丙子。升侍读学士明珠、为内弘文院学士　　

○免湖南岳州、宁远、常德三卫、康熙四年分水灾额赋有差　　

○扎鲁特多罗贝勒桑噶尔故、遣官致祭　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之十八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙五年。丙午。五月。辛巳朔。上诣太皇太后皇太后宫、问安　　

○壬午。命贵州省、举行武乡试、照文闱额数、取中二十名　　

○甲申。授辅国公玽色之子讷殷、为三等镇国将军　　

○乙酉。兵部议、外任官员、自京城带家属赴任、计程五千里以外者、给与粮单。如不及五千里者、不准给发。其家口马匹、恐带去繁多、应酌定数目。总督家属一百名口、马一百匹。提督家属九十名口、马九十匹。总兵官家属七十名口、马七十匹。巡抚家属九十名口、不管军务、准马三十匹。俱照题定数目、给发粮单。其歇喂马匹、如五千里以外者、喂养四十日。六千里以外者、喂养五十日。在外升转者、仍照旧例、不准给粮单。从之　　

○戊子。吏部议覆、江南道御史张所志疏言、直隶各省州县缺员、督抚应委见任属员署篆。近见广东三水县缺员、委白身人王杰署理。岂所属佐贰、无一可委之人耶。应请敕直隶各省督抚、以后外官缺出、止于所属佐贰中、选择委署。不得徇情滥委。应如所请。其王杰已行文斥逐、毋庸议。得上□日、据奏称署理三水县之王杰、乃系白身人。如果系白身署事、岂伊自行私署者、必有委署之人。尔部不将委署原由、察明议处、但云既行文斥逐、无庸议。殊属不合。著再察明议奏　　

○己丑。升云南参政道何毓秀、为山东按察使司按察使　　

○癸巳。遣官祭关圣帝君　　

○免狭西怀远堡、康熙四年分雹灾额赋有差　　

○河南巡抚张自德疏报、康熙四年分、豫省各属、共垦荒地六千六百八十余顷、照例起科。下部知之　　

○兵部议叙四川官兵剿平西山贼寇功。总兵官程廷俊等、加衔授职有差。其在行间之笔帖式顾尔德、胡世塔、以无议叙例、未议。得上□日、笔帖式顾尔德、胡世塔、对敌败贼、又冲敌报信、与寻常在行间者不同。仍将伊等议叙具奏　　

○吏部议覆、科臣硕穆科疏言、吏员一途、虽系微末、亦关系国家名器。乃竟有冒名顶替之人。嗣后各衙门起送年满吏员、应给与印信执照、开明年貌籍贯、并充役咨部日期、付本人收执。于画凭领凭之日、送部科查验、以杜顶冒之弊。应如所请。从之　　

○乙未。上诣太皇太后皇太后宫、问安　　

○敕谕安南国黎维禧、自尔父抒诚进贡以来、朕遣使锡赉恩礼有加。兹海、寇杨二、杨三、横明标等、久逋天诛在尔亦应同讐。近两广督臣卢兴祖奏至云、此数贼、并洗彪妻子等俱藏匿尔所属海牙州官潘辅国处。一切船只器用、皆其资给。曾差官往索。乃闭栅开炮、若敌国然。朕览之、殊为骇异。念系边吏所为、或尔未与知。今特此敕谕。尔其祗遵。即察出杨二、杨三、黄明标、并其家口、及洗彪妻子等、解送两广督臣处交收。且察处潘辅国助逆抗拒情罪。如不将贼犯拏解、不处分尔之属官、恐生兵端。尔其筹之。特谕　　

○以户部主事董朱衮、为四川乡试正考官。中书科中书梁遂为副考官。户部主事吕正音为广东乡试正考官。户部主事王隲、为副考官。户部主事曹首望、为广西乡试正考官。中书科中书张为仁、为副考官。编修吴国对、为福建乡试正考官。户部主事王汝棐、为副考官　　

○江西巡抚董卫国疏报、康熙四年分、江西各属、共垦荒地二千八百三十五顷、照例起科。下部知之　　

○丙申。定居庸关税额银三千两　　

○己亥。夏至。祭地于方泽。上亲诣行礼　　

○庚子。厄鲁特僧厄台吉、遣使进贡。赏赉如例　　

○兵部议、奴仆行盗、处分家主、应照旗下人犯盗、议处拨什库之例。从之　　

○壬寅。升内秘书院学士章云鹭、为兵部督捕右侍郎　　

○免狭西绥德州、康熙四年分霜灾额赋十之一　　

○广东广西总督卢兴祖疏报、安南国黎维禧、缴送伪永历敕命一道。金印一颗。上嘉之。命封黎维禧为安南国王。遣内国史院侍读学士程芳朝、为册封正使。礼部郎中张易贲、为副使　　

○岷州卫法藏等六寺喇嘛、桑节落旦等、贡马。赏赉如例　　

○改福建同安总兵官为副将。调同安总兵官黄翼、为福建水师右路总兵官　　

○癸卯。免狭西威武清平二卫、康熙四年分、水灾额赋有差　　

○甲辰。湖广巡抚刘兆麒疏报、康熙四年分、湖北各属、共垦荒地四千六百余顷、照例起科。下部知之　　

○直隶巡抚王登联疏报、河间任邱献县灾祲之后、又值青黄不接之时、民食艰难。已将存贮仓粮、给发赈济。下部知之　　

○升镶红旗参领瓦尔喀、为西安副都统　　

○以四川伪咸宁侯高承恩下投诚授左都督陈建、为四川永宁总兵官　　

○乙巳。上诣太皇太后皇太后宫、问安　　

○吏部议、本年四月内奉上□日、凡部院清字主事、汉字主事缺出、俱论旗补授。查内院、宗人府、各部院、清字主事、共二十五员。汉字主事、共二十三员。蒙古主事三员。汉军主事、共十四员。其清字主事二十五员、每旗应设为三员。所余一缺、论首旗、应归镶黄旗内。其汉字主事二十三员、每旗应设三员。因镶黄旗多设清字主事一员、止设二员。其汉军主事十四员、正蓝旗、镶蓝旗、各设一员。余六旗、各设二员。内三院蒙古主事三员、论旗补授、恐该旗一时无应补之人、必致悬缺。以后蒙古主事员缺、内三院、不论旗分、将应升补之人、坐名补授。其各部院主事、仍照定例、听该部院坐名补授。如本衙门无应补之人、将本旗内应补部院人员、坐名送部题补。清字主事缺出、将清字笔帖式应升之人移送。汉字主事缺出、将汉字笔帖式应升之人移送。从之　　

○丙午。予故太保兼太子太傅原任内国史院大学士党崇雅、祭葬如例　　

○命定南王孔有德壻孙延龄、为广西将军　　

○丁未。命直隶各省督抚、查禁离任官员、不得逗遛原任地方、从科臣周明新请也　　

○以郎中海喇逊、为内务府总管　　

六月。庚戌朔。日食　　

○辛亥。上诣太皇太后皇太后宫、问安　　

○癸丑。谕吏部、补授学道、于各部咨送文行素优郎中内、再行拣选、一缺开列二人。不必照俸　　

○礼部议、故明宗室朱鼎瀇、不便准其入旗、令回籍自安生理。得上□日、朱鼎瀇真心请归旗下、可悯。不必令回原籍。准入旗、照拖沙喇哈番品级给俸　　

○免江宁上元等卫、即年未完黄快丁银　　

○甲寅。升内弘文院侍读学士刘芳躅、为内秘书院学士　　

○镶白旗都统觉罗巴哈纳、引年乞休。慰留之　　

○乙卯。吏部题、拜他喇布勒哈番又一拖沙喇哈番巴锡赖病故、无亲子孙伯叔兄弟。查此职、系巴锡赖之祖瓦塞所得、应与瓦塞亲弟图霸之子阿纳达承袭、但阿纳达、原袭一等阿思哈尼哈番又一拖沙喇哈番、今合加为一等精奇尼哈番。从之　　

○丙辰。调山东沂州总兵官佟辅圣、为直隶天津总兵官。天津总兵官克德、为沂州总兵官　　

○丁巳。上诣太皇太后宫、问安　　

○己未。添设六科满汉给事中、各一员　　

○予故四川永宁总兵官高宗、祭葬如例　　

○庚申。吏部议、每年推升六次。应将不论俸满、即行升转者、照常推升五次。十二月内、将俸深应升之官、专升一次。得上□日、不论俸满、即行升转者、著推四次。俸深应升之官、著推二次　　

○辛酉。二等精奇尼哈番刘良佐、因病解退。以其子刘泽涵、袭替　　

○壬戌。升内秘书院侍读学士田逢吉、为内国史院学士　　

○癸亥。江南江西总督郎廷佐、以病乞休。慰留之　　

○甲子。工部尚书傅维鳞、以病乞假。命回籍调理　　

○乙丑。上诣太皇太后皇太后宫、问安　　

○丙寅。以编修张玉书、为浙江乡试正考官。礼部郎中刘广国、为副考官。户部郎中钟琇、为江西乡试正考官。刑部郎中祝昌、为副考官。户部郎中谢观、为湖广乡试正考官。刑部郎中曹鼎望、为副考官　　

○丁卯。定陵寝掌关防官、为正四品　　

○辛未。停崇文门监督出京货物税　　

○升广西副都统王永年、为广西都统　　

○壬申。予故原任兵部督捕右侍郎杨时荐、祭葬如例　　

○癸酉。以都察院左都御史郝惟讷、为工部尚书　　

○甲戌。上诣太皇太后宫、问安　　

○平南王尚可喜、疏辞加俸。得上□日、加俸原以酬功、不必恳辞　　

○和硕额驸诺穆图所尚郡主故。遣官致祭　　

○以四川省应试武生、数不满百、停止本科武乡试　　

○乙亥。以检讨郑之谌、为狭西乡试正考官。吏部员外郎阎毓伟、为副考官。礼部郎中徐旭龄、为江南乡试正考官。刑部郎中郑秀、为副考官　　

○丁丑。赠湖广荆州府通判张占鳌、为湖广按察使司佥事、荫一子入监读书。赠安陆府经历蔚之焕、为钟祥县知县。钟祥县县丞鲍瑞魁、为安陆卫经历。沔阳州州同赵一柱、为沔阳州知州。长沙府照磨王赐元、为长沙府知事。以会剿西山贼寇、运粮七连坪地方、遇贼殉难也　　

○以故三等精奇尼哈番曹熙麟子曹秉桓、袭职　　

秋。七月。庚辰朔。享太庙。遣都统公赖护行礼　　

○升吏部左侍郎朱之弼、为都察院左都御史　　

○辛巳。上诣太皇太后皇太后宫、问安　　

