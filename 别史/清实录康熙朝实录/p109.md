<!-- { "loadSidebar": true } -->
○扬威大将军和硕简亲王喇布疏言、江南财赋重地、界接诸省、宜增守兵。今副都统苏朗、帅蒙古兵一千守池州、署副都统额思赫、帅满洲蒙古兵守苏州、臣复以蒙古兵二百、协守徽州、将军华善之兵、以五百赴浙江、三百取饶州、其见驻江宁者、仅蒙古兵四百、臣所统者、兵不满千、请令将军额楚等兵、回驻江宁。上谕兵部、额楚既抵江西、不必引还、令驻防兖州署副都统诺敏、岳尔多、率满兵速赴安庆、以备九江湖口窥伺之贼、江南有警、即顺流应援、令简亲王统之。京师满洲蒙古每佐领、拨骁骑一名、令署副都统伊巴克图、马尔齐哈、率领、汉军每佐领拨二名、令副都统郎化麟率领、俱赴兖州、著将军查哈太统之。署副都统等为参赞。兵到、副都统孙承祖、帅兖州所驻汉军、与诺敏等会于安庆。至盛京、已调乌喇兵七百名驻守、其更调盛京兵六百名、赴京师　　

○狭西总督哈占疏报、兴安总兵官王怀忠、败贼于娘娘庙、槐树驿、阵斩伪总兵王加玉等。又至郿岭、攻破木城二座、沿途连捷。下部议叙　　

○甲申。上诣太皇太后皇太后宫、问安　　

○以原任直隶援剿提督刘兆麒、为江南崇明提督　　

○乙酉。定西大将军多罗贝勒董额等疏言、兴安兵变、杀总兵官王怀忠。臣等出示安抚、仍移会前往兴安副都统穆舒浑兵、中途暂止。上命颁发敕谕、付贝勒董额、总督哈占、宣谕官兵。寻随征总兵官党塞、上京告变。上又谕曰、据党塞面奏、王怀忠平日、待下贪苛、行事乖戾、众心不服、以致激变。朕以尔等、曾随征四川、剿杀寇贼、戮力劳苦、今仓卒之变、出于万不得已、非夙图悖乱者比。是以未忍加罪、特颁宽典、嘉与维新。已降敕大将军贝勒总督宣谕、今又令总兵官党塞、赍敕明布朕意。将尔等从前罪愆、概行赦宥。其各归营伍、剿贼树功、以图后效、勿怀疑惧、以负朕宽宥恩抚至意。倘仍观望稽迟、或听奸宄煽诱之言、妄行作乱、则国有明法、勿遗噬脐之悔。未几、哈占奏、敕谕抵兴安、文武各官集兵民宣读、莫不欢呼、叩谢皇恩、感激思奋、众心遂定　　

○丙戌。上诣太皇太后宫、问安　　

○谕定西大将军多罗贝勒董额等、狭西重地、栈道关系尤急。沔县秦州、乃通汉中要路。前此川狭用兵、颇失机宜、今栈道若何据守、沔县秦州、若何保固、俾逆贼不得侵犯、以保障全狭、贝勒参赞大臣、与总督会议、务期万全　　

○奉命大将军和硕康亲王杰书疏报、随征知县姚启圣、守备何清等、败贼于诸暨县、枫桥、钱塘等村、进破贼寨。又破贼方懋功等于冷水地方、前后杀贼数千人、阵斩贼首朱得福、招抚伪总兵等官四十四员、贼兵七千余名。下部议叙　　

○奉命大将军和硕康亲王杰书疏报、副都统马哈达、总兵官李荣、陈世凯等、大败逆贼伪总兵徐尚朝、杀贼千余、恢复永康、缙云、二县。得上□日嘉奖。下部议叙　　

○戊子。先是、定远平寇大将军和硕安亲王岳乐疏言、兵部移文、令臣速取长沙、但今江西所在贼扰、人心未定、臣若帅师前往、则江西兵单可虑。今或进取长沙、或先灭江西诸贼、请上

□日遵行。上谕、岳州卒难攻取、若不速取长沙、恐贼复增守备。先令分兵留守要害、速取长沙。至是、岳乐又奏、江西形势、为广东咽喉、江南湖广要冲、见今三十余城、为贼盘踞、且醴陵逆贼、造设木城、增伪总兵十余人、兵七万、猓猓三千、坚守长沙萍乡诸处、臣若撤抚饶都昌防兵往长沙、则诸处复为贼有。不撤、则兵势单弱、不能长驱。且广东诸路、恐亦多阻。臣欲先平江西贼寇、无却顾之忧、然后分防险要、帅师前往。上谕之曰、逆贼吴三桂、久据湖南、奸宄乘势窃发、滇黔川闽、遂尔沦陷、广西狭西、逆孽猖獗、湖南一隅、诚贼根蒂、四方群寇所观望、必速灭吴三桂、底定湖南、则各地小丑、闻风自散。今荆州兵未能渡江、而岳州兵又难骤进、王抵江西、宜由袁州、直取长沙、一以断贼饷道、一以分贼兵势、一以扼广西咽喉、一以固江西门户、乌合之众、自当瓦解、荆岳大兵、即可乘机直进。况宁羗告变、川贼必通杨洪二贼、窥我郧襄、扰我南邓、侵我荆州后路、揆其大势、进兵湖南、断不容缓。且南方卑湿、延至夏月、霪雨连绵、大兵坐守日久、不但战马多毙、粮饷亦恐不继、是进取湖南、不再计决矣。王宜将江西要地、速行整理、稍有就绪、即进取湖南、勿得坐视、致误机会　　

○谕兵部、前因大将军贝勒尚善等、欲攻岳州、故令总督蔡毓荣、率标兵前往。今贝勒等、以逆贼固守岳州、暂停进取、其令蔡毓荣以所部官兵、仍回荆州　　

○谕议政王大臣等、今大兵全驻荆岳、恐逆贼以荆河口空虚、乘隙来犯。其令顺承郡王、于荆河口对岸、拨满兵防守　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十二

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十三　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十四年。乙卯。二月。己丑朔。予故致仕礼部侍郎查布海、祭葬如例　　

○庚寅。上诣太皇太后宫、问安　　

○辛卯。上至巩华城、月祭仁孝皇后。是日、驻跸巩华城　　

○予故散秩大臣瓦尔喀、诺和铎尔、各祭葬如例　　

○江西总督董卫国疏报、逆贼陈益后、鸠合闽寇吴明光、踞山肆劫、石城县文武官弁、领兵剿杀、阵斩贼首陈益后、杀获众多。下部议叙　　

○癸巳。上回宫　　

○甲午。上诣太皇太后宫、问安　　

○谕户部、兵部、从保宁归来军士、劳苦已极、深为可悯、赫业、胡礼布、瓦尔喀、扩尔坤等所领兵、著每人赏银十两。其前后所支钱粮、俱免扣除、仍按月给饷　　

○振武将军坤巴图鲁侍卫疏言、凤县贼拆毁偏桥、设兵守险、所运之粮不得入、守凤县夸兰大嵩祝等、以粮竭突围而出。又同知张亢古、来自秦州、称王辅臣部下王好文等、率兵截断栈道。上谕、前贝勒董额等至西安、不即随经略取道秦州、乃由栈道进、托言马瘠、竟驻汉中、致宁羌告变。王辅臣回秦州时、又不追蹑剿杀、急回汉中、及保宁兵旋、仅留将军席卜臣等守汉中、亲统大兵、辄回西安、知栈道险要、不多设兵防守、致狡寇阻截、俾广元朝天等处、复为贼据、皆董额等退缩迟延所致、理应解职、但正值临敌、仍令董额统兵、往定平凉秦州诸处、勿仍前逗留、有误军机。此行、令贝子温齐、公绰克托、将军阿密达、署前锋统领穆占、辅之。如应分兵、阿密达、穆占、给与将军印、为将军。坤巴图鲁侍卫、帅兵开栈道、以进汉中。鄂善、哈占、量留官兵守西安、就近有警、即行剿灭。寻董额奏、将军阿密达、署副都统鄂克济哈、副都统觉罗夸代等、将各处所调官兵、与京城西安兵、共拨每佐领五名、二月十四日、率往平凉。臣与固山贝子温齐、辅国公绰克托、署前锋统领穆占、署副都统达礼善巴图鲁、副都统希福、蒙古都统赫业、护军统领胡礼布等、将回自保宁之兵、及达礼善巴图鲁所领兵、亦凑每佐领五名之数、本月十九日、率往秦州。又拨满兵、防守潼关。所余兵、合每佐领三名、及鄂善所带蒙古兵四百余名、付哈占、鄂善、副都统穆舒浑等、守西安　　

○乙未。上诣太皇太后宫、问安　　

○以平南王藩下护军统领尚奇成、为藩下中镇总兵官　　

○丙申。太皇太后圣寿节。时值社稷坛斋戒、未行礼　　

○谕兵部、狭西沿边、有路通山西汾州、恐逆贼乘隙来犯、授副都统鄂泰、为建威将军、统领自盛京调来兵一千名、往驻太原、防守汾州诸处。以一等侍卫吴丹、为署副都统、参赞军事。调乌喇诸处兵一千名、来京　　

○丁酉。遣大学士李霨祭先师孔子　　

○定远平寇大将军和硕安亲王岳乐疏报、护军统领桑遏、领兵克复上高、新昌二县、阵斩伪总兵朱一典、谢以泰等、前后杀贼一万五千余级、生擒伪副将守备等官。得上□日嘉奖、下部议叙　　

○岳乐又疏报、招抚江西伪官二十余员、兵三千六百余名。下部议叙　　

○奉命大将军和硕康亲王杰书疏报、夸兰大张所志、往省搬运炮位、至上虞县、遇贼方懋功沿江邀截、奋勇进剿、生擒四十五名、追杀三百余名。下部议叙　　

○杰书又疏报、伪总兵冯公辅、从义乌县逃遁、盘踞武义县附近诸山、署前锋统领希福等、率领官兵、败之于苦竹地方、生擒伪都司何处儒等三十二名。又游击田万侯、败之于郭东地方、杀贼五百余。又原任知县李经邦、招抚民人六千余名。并下部议叙　　

○戊戌。祭大社、大稷。上亲诣行礼　　

○己亥。孝康章皇后忌辰。遣官祭孝陵　　

○庚子。上率诸王文武大臣侍卫等、诣太皇太后宫、补行庆贺圣寿节礼　　

○赠四川阵亡守备熊天福、署都司佥书、予祭葬如例　　

○辛丑。上诣太皇太后宫、问安　　

○予故户部尚书一等阿思哈尼哈番又一拖沙喇哈番米斯翰、祭葬。谥敏果　　

○给江西阵亡把总吴胜、恤赏如例。荫子弟一人、以卫千总用　　

○奉命大将军和硕康亲王杰书疏报、桃花岭与缙云逼近、乃恢复处州要路、逆贼耿精忠、遣伪总兵沙有祥、屯守处州、踞岭险要、因遣副都统马哈达、总兵官李荣等、率兵往攻、自己至酉、奋勇剿杀、毁栅而入、当阵招降伪游击张汉皋、杀贼五百余、遂逾桃花岭、乘胜克复处州。得上□日嘉奖、下部议叙　　

○壬寅。谕秦中兵民、尔等皆朕赤子、年来保固地方、转输粮饷、急公好义、劳苦倍常、朕心时切轸念。近因入川兵变、人情惶扰、一时无知、割辫去缨、以图幸免、事起仓卒、情可矜原。今特布宽典、予以自新、其临巩平庆等处、文武官员军民人等、凡有割辫去缨者、一概赦免不究。官俱照旧供职。兵丁各归原伍。百姓各安生理。特谕　　

○给湖广阵亡把总吴芝兰、恤赏如例　　

○癸卯。上御太和殿视朝。文武升转各官谢恩　　

○平南王尚可喜疏报、逆贼伪唐军门侵犯乐昌、总兵官张星耀等、阵斩伪副将等十员、生擒贼兵六十余名、斩首一千余级。下部议叙　　

