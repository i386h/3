<!-- { "loadSidebar": true } -->
冬。十月戊申朔。享太庙。遣皇太子允礽行礼　　

○遣官祭永陵、福陵、昭陵、暂安奉殿、孝陵仁孝皇后、孝昭皇后、孝懿皇后陵。　　

○颁康熙三十七年时宪历　　

○己酉上谕宗人府礼部国家乐育人材振兴文教、将使海内英隽之士靡不蒸蒸蔚起、矧宗室子弟系托天潢岂无卓越之姿足称令器允宜甄陶奖励、俾克有成。考诸前史、以公族应制举入仕者、代不乏人今属籍所载、日益繁衍、除已授爵秩人员外、闲散子姓、素无职业、诚恐进取之途未辟、致向学之意渐隳。嗣后八旗宗室子弟、有能力学属文、奋志科目、应令与满洲诸生、一体应试、编号取中。如此则赋质英异者咸服习于诗书。而学业成就者、不阻抑于仕进。凡属宗支人人得以自效、而于朕兴贤睦族之至意、亦用是以允惬焉。尔等衙门、即遵谕行。　　

○谕兵部军政大典、五年一举、所以黜陟将弁砥砺官方、使贤者知劝而不肖者知儆、关系甚重每见督抚提镇、不能实心奉行辄向所属需索部费、恣意诛求因而将弁以下节次侵削、重为兵害。至于所举所劾、或瞻徇情面或庇护私交将克扣额饷、虚冒兵粮滥受馈遗虐取规例、实系贪酷及衰懦阘冗、不能骑射之员不行参劾、止将微员细事草率塞责、以致贪酷庸劣之辈、无所戒惩、而守法奉公、宣劳尽职者遏抑不彰。无所激劝殊负朝廷。旌别淑慝之至意尔部可即通行各督抚提镇此次举行军政务矢公慎力破积弊俾举一人众皆以为贤劾一人众皆以为不肖庶激扬咸当而国家允收得人之效。倘因仍陋习、不加悛改后有发觉定将督抚提镇等官、一并从重治罪。　　

○哈密额贝杜拉达尔汉白克疏言、臣既擒塞卜腾巴尔珠尔、并噶尔丹属下诸人厄鲁特必不悦臣、而哈密又素弱用是危惧伏乞庇而安之。且臣所畏者、策妄阿喇布坦也。祈皇上降敕、使勿害臣、给臣敕印俾有恃以无恐、以保我疆土、且使叶尔钦吐鲁番等闻之、必共欣羡各思向往。更恳移回子屯于肃州、凡朝觐往来俱自肃州乘驿使臣地声息得时至圣上之前。下议政大臣等议。寻议覆额贝杜拉诚心向化擒噶尔丹之子及属下人来献殊为可嘉。应议叙以示鼓励。额贝杜拉、授为一等部长。伊子郭帕白克白奇白克授二等部长。分编旗队并令伊子郭帕白克率一百人住扎肃州应给额贝杜拉管辖哈密国印遣理藩院郎中布尔赛奔玺前往分、编旗队又请给纛及请安进贡使人俱自肃州乘驿。应如所请。得上□日、依议纛用红有应报闻之事准十五人乘驿　　

○庚戌。皇太后圣寿节上率王以下文武大臣侍卫等诣皇太后宫行礼遵懿上□日停止筵宴　　

○辛亥策试天下武举于太和殿前　　

○壬子上御瀛台紫光阁。阅天下武举。骑步射技通毕。上亲射二次发矢皆中　　

○兵部理藩院、会同三法司奏言思格色赵山前奉上□日差一人于丹津鄂木布差一人于丹津阿拉布坦告以噶尔丹之死、且招与俱来。乃思格色、竟不到丹津鄂木布所、但同赵山至丹津阿喇布坦处前行七日即借称粮骑告乏而归。明系违上□日。应立斩示众。得上□日、赵山、至所指之地其事已竣、著令归家思格色、竟不到所指之地著立斩。　　

○癸丑。上御瀛台紫光阁阅武举骑步射技勇择缴熅章等十一人复令步射四次骑射二次。上又率善射侍卫等射。上发五矢皆中。谕大学士等曰今科落卷武举人内、安知无骑射俱佳而被遗斥者乎。如其回籍则已。若有留此者令兵部察明复试　　

○调镶白旗汉军副都统公孙徵灏正白旗汉军副都统冯国相俱为镶黄旗汉军副都统以原任镶黄旗副都统兴永朝、为镶白旗汉军副都统升陕西兴汉总兵官万永祺、为正白旗汉军副都统。　　

○甲寅。传胪。赐中式武举缴熅章等、一百一人武进士及第出身有差。　　

○乙卯。理藩院题厄鲁特丹津鄂木布使彭楚克车陈白克阿儿达尔鄂木布奏称欲往策妄阿喇布坦处但丹津鄂木布向与策妄阿喇布坦不合应遣人招之使来。此奏未可凭信。上允之。差罗卜臧丹巴赍敕前往。敕曰、朕前闻尔与噶尔丹分拆游行、故差合色、马尼图、捧敕谕以来降、必使富贵、优加恩养。尔如同丹津阿拉布坦、往归策妄阿喇布坦、朕亦不究。著明白覆奏。如两无所归、欲于额黑阿喇尔洪郭罗等处据险窜伏、朕断不容、必刻期破之。尔使人诺颜格隆臧布、额尔克俄木布、阿旺达什等、来奏云、倘噶尔丹至我近地、我必擒而杀之归降圣朝。又以敕书使诺颜格隆臧布赍去、谕尔虽不能擒杀噶尔丹而身率属下来降亦必使之富贵而优养之、毋疑毋阻。今尔竟不往归策妄阿喇布坦、仍另自游行岂因尔向与策妄阿喇布坦不睦有归噶尔丹之事故不便复归策妄阿喇布坦乎。今噶尔丹身死国亡、生擒其子塞卜腾巴尔珠尔又擒伊拉古克三胡土克图今尔不速来、渐至日久则尔生计亦渐迫。若尔率属下星速来降、朕必加以厚恩优待爱养。目下丹济拉、车陵等来降俱使得所而爱养之、尔亦当闻之详矣今轸念尔无所归、生计窘迫欲使得所之意、尔当筹之、速来归降、毋贻后悔。为此特遣尔幼时服役识认之人罗卜臧丹巴赍敕往谕　　

○升光禄寺卿金玺为宗人府府丞　　

○丙辰。上诣皇太后宫、问安　　

○谕大学士等曰前回子奸细一事已正法二人、释放二人余尚有监候者、今问彼处来降头目及丹济拉等、奏云并无回子为奸细之事、前原系敌人而潜住内地、故以奸细执之今噶尔丹已灭、部落俱降、其监候回子应从宽免死释放　　

○调镶蓝旗汉军副都统巴赛为正黄旗蒙古副都统。　　

○丁巳。以故三等阿思哈尼哈番鲍敬长孙鲍铎袭职。　　

○予故都统郭布、祭葬如例。　　

○理藩院题、厄鲁特巴图尔额尔克济农、应授何职于何处住牧。得上□日、巴图尔额尔克济农授以贝勒、另为一扎萨克给与印信。约其属下人丁、分编佐领、住贺兰山。　　

○戊午。理藩院奏丹津阿拉布坦疏言合色等奉差赍到敕书内、令臣当兄弟同居、臣原欲即往与之游牧因臣妻大病、今年不能亲身往觐不论所居何地总之请　　

○圣安进贡者也。查丹津阿拉布坦、原与策妄阿喇布坦不睦下人无食穷无所归、应遣使招来上允行仍命其使人诺颜格隆臧布、达什俄木布赍敕而往敕曰、朕前降敕谕尔来降今观尔疏言、尚在首鼠两端凡来降人员。尽皆恩养使得其所、尔当深思之、作速来降。为此即遣尔使人诺颜格隆臧布、达什俄木布、赍敕往谕　　

○都察院左副都御史札赖、以疾乞休。命解任调理病痊起用　　

○己未。一等伯额参、以庸劣革退。命其亲兄四格、袭爵。　　

○礼部尚书张英、疏辞兼管翰林院掌院、詹事府詹事事。允之。　　

○庚申。调刑部右侍郎觉罗三宝、为兵部右侍郎升右春坊右庶子孟额、为刑部右侍郎大理寺少卿高裔、为光禄寺卿。　　

○辛酉。谕大学士等曰、翰林院詹事府内满洲官、有自各部院以才能升授者。自后凡有差遣、及审谳之事、亦宜遣往。朕观翰林院满洲汉军进士出身者、所学俱优。若有差遣时、可除正差之外、于伊等内、著一员同往练习。　　

○壬戌。升通政使额伦特、为都察院左副都御史。　　

○谕户部比年出师讨寇、总为中外生民、永图休息、故不惮劳苦、远历边塞。其一切飞刍挽粟、皆动支正供额赋、不使累及闾阎。独是大兵牧养马匹、及三次师行出入、皆经山西地方。缘边州县卫所、固属勉力急公其余郡县虽非师旅所经、就有协办转输、行赍居送之事。且该省□山戊不□屡不登、谷价翔贵民间生计甚属艰难朕乘舆频临、目所亲睹。轸念殷切、未尝一日释怀。昨岁曾有谕上□日俟噶尔丹殄灭之后诞敷德泽。今寇氛荡涤、边境敉宁是宜格外加恩用绥黎庶。康熙三十七年山西通省地丁银米、一概蠲免尔部移文该抚、令遍饬所属实心奉行、务俾深山穷谷、均沾德惠。倘借端徵派、泽不下究、事觉、定行从重治罪。　　

○谕大学士等从军三次大小臣工、著各加一级。镇国公苏努著授为固山贝子。仍留都统任。　　

○癸亥。先是、差工部侍郎常绶等赍敕往谕策妄阿喇布坦。至是还。疏言、六月十五日、臣等至策妄阿喇布坦所、授以敕书赐物。谓之曰、尔昔有擒斩噶尔丹之奏、今噶尔丹虽死而丹济拉、乃同逆之人、近至尔地、尔当擒之、并噶尔丹男女、及其骸骨畀我。伊拉古克三胡土克图、乃本朝人。得罪逃归噶尔丹、凡百祸端、皆此人兴之、亦当执之与我。策妄阿喇布坦言、丹济拉、已遁至中国、不必言矣。钟齐海、无知之女、噶尔丹已灰之骨、不便相付。臣等再三索取、竟不之与。续执伊拉古克三胡土克图、其弟托博克孟克里噶尔丹之子车陵三鲁卜、其母布林、乳母察罕及程贝臧布等、交付臣等。又达尔札纳亲哈什哈之妻色棱达什、诉于臣等曰、圣上使我与丈夫完聚、故与吴尔占札卜之母、一齐发放今闻丈夫、自哈密擒解御前乞带我去、与我丈夫完聚。臣等亦携之而来。车陵三鲁卜在途出痘而死。问伊拉古克三胡土克图。供曰、仰负皇恩、罹此大罪我复何辞等语。谨此奏明上命议政大臣会议寻议覆、伊拉古克三胡土克图孟克里、托博克、应凌迟处死。程贝臧布、伊拉古克三胡土克图之徒罗卜臧多尔济应斩妇人布林、察罕交该部安置。得上□日、伊拉古克三胡土克图、孟克里托博克俱凌迟处死程贝臧布、暂缓决有要言问之、令取来罗卜臧多尔济、随其师行与彼无涉。著免死余如议。议政大臣又奏曰、先是侍卫巴布希、津木巴、遇伊拉古克三胡土克图劫掠之时、托博克与皮裘马匹、使巴布希等归。得上□日、问托博克果实、则宥之。寻解伊拉古克三胡土克图等到京。集诸王以下、蒙古王、文武大臣官员、喇嘛等于黄寺、磔诛伊拉古克三胡土克图、孟克里。问托博克、给巴布希等裘马是实。免其死。　　

○升广东右翼总兵官高登科、为镶蓝旗汉军副都统。　　

○免江南海州等一十八州县三卫、本年分水灾额赋。　　

○兵部题、出征厄鲁特阵亡护军等应各给一子七品官食俸。马兵等、应各给一子八品官食俸。无子者、照本身钱粮米石给其母妻终身赡养。母妻子俱无者、给银祭葬。从之。　　

○喀尔喀泽卜尊丹巴胡土克图、遣使进九白年贡。宴赉如例。　　

○甲子。上诣皇太后宫、问安。　　

○乙丑。升少詹事顾祖荣、为詹事府詹事　　

○以礼部右侍郎韩菼、兼管翰林院掌院学士事　　

○兵部题、随抚远大将军公费扬古于昭莫多地方临阵之京城右卫西安众官兵、应叙为上上等军功。从之　　

○丙寅。以礼部右侍郎兼管翰林院掌院学士韩菼、侍讲学士王顼龄侍讲张廷枢俱充日讲起居注官。　　
