<!-- { "loadSidebar": true } -->
○安北将军伯费扬古疏言、噶尔丹、使人纳木喀喇、克巴喇木扎木巴喇嘛等率二千余人、称请安进贡。臣即遣发官兵、迎问实情。据噶尔丹使人言我等实来请皇上万安。查其人数则有男子五百余妇女僮仆千余上曰、噶尔丹使人、著止于归化城。遣满丕往谕之曰、尔等阳为修好潜留人为细作、各处窥探、是以止尔等于归化城。问尔来意、视尔奏章再议。其前此流寓归化城有纳秦和硕齐等皆横行不法。著交与来使。　　

○九卿议覆、工科给事中彭鹏、疏参提督顺天学政兵部右侍郎李光地、母故、贪恋禄位、不请终制。应将李光地解任、不准回籍、在京守制。从之。　　

○庚子。仁孝皇后忌辰。遣官祭陵。　　

○谕内阁、盛京挽运、原有船百艘、乃实有用之具也。存留预备、凡遇缓急、为益良多。盛京工部、无故奏而废弃之今年从山东天津所运之米、因乏转运之船遂致迟误、盛京工部堂司官、著该部严讯议罪具奏。　　

○壬寅。上诣皇太后宫、问安。　　

○癸卯。谕大学士等国家以用人为要。或有知其人可用。而避嫌不举者。或有明知其人不善、而引为党援者自今九卿、当各将所知居官贤能者敬慎公举。科道官职司耳目、诚能于所知贤者从公推荐不肖者立行参劾则贤者劝而不肖者惩。治道岂不美乎。可将此上□日、传谕九卿科道　　

○兵部题、臣部前奉上谕、檄选西安满兵一千五百、令将军博霁亲率赴振武将军孙思克所驻防。昭武将军郎谈等之兵、暂驻宁夏今川狭总督佛伦、疏称边外青草虽盛、而侦探蒙古并无犯边消息。应暂停西安兵。仍令将军孙思克等拨贤能人员、不时远探如有噶尔丹消息、应行之事即遵前上□日檄西安将军博霁昭武将军郎谈、各率预备之兵会商而行。上曰、宁夏近贺兰山地居要害。若彻宁夏满洲兵时、将西安所备兵一千五百、发至宁夏、尔部识之。可即檄知该督。余如议　　

○甲辰。上奉皇太后自畅春园回宫。　　

○谕礼部尚书兼管翰林院掌院学士事张英、翰林系文学亲近之臣向因日讲、时时进见、可以察其言语举止。近日进见稀少。讲官侍班不过顷刻。岂能深悉著将翰林院、詹事府国子监官员每日轮四员、入直南书房。朕不时咨询、可以知其人之能否、以备擢用。　　

○升护军统领噶尔玛、为镶白旗蒙古都统。　　

○丙午。予故古北口总兵官王廷彪祭葬如例。　　

○丁未。升江苏按察使王燕为湖北布政使司布政使。两淮盐运使赵世显、为江苏按察使司按察使。　　

○升镶黄旗蒙古副都统扎木素、为右卫左翼护军统领镶白旗满洲副都统苏曷、为护军统领。　　

○庚戊。遣官祭关圣帝君。　　

○辛亥。上诣皇太后宫问安。　　

○以原任吏部左侍郎张集、为兵部左侍郎管右侍郎事。　　

○予故原任吏部尚书张士甄、祭葬如例。　　

○升正红旗满洲副都统纪尔他布、为满洲都统。以工部右侍郎沙纳海为宁古塔左翼副都统　　

○壬子。上御太和门视朝。文武升转各官谢恩。　　

○以詹事府少詹事朱阜提督顺天学政。　　

○予故蒙古都统赫硕塞、祭葬。谥敏恪。　　

○升前锋参领费扬固为正蓝旗蒙古副都统。　　

○癸丑。杭州将军查木扬、陛辞。上曰、尔乃旧家大族之裔朕将尔由长史、洊授今职。尔莅任后训练士卒、辑洽兵民自巡抚以下、府道以上皆当和睦若文官与武官。彼此协和、则地方实有裨益。至于遇事当慷慨担当。不可苟且自求幸免推诿于人　　

○户部议覆、江南江西总督傅拉塔疏言、盐城高邮等处、水涸田地求免徵粮。应不准行上曰、粮从地出、此地尚为水浸若徵钱粮则于民甚苦、致治之道民为最要凡事于民生有益即宜行之此水浸之田、皆令免徵钱粮。　　

○甲寅。谕翰林院、朕流览载籍、见分类诸书、虽各有所长、尚多未备。唐类函可谓详赡。然唐以后典故艺文亦未采录可依唐类函体例、自唐迄明辑成完书以资观览　　

○升正黄旗满洲副都统鄂克济哈为护军统领　　

○丙辰。上诣皇太后宫、问安。　　

○丁巳。上巡幸畿甸阅视河堤。命皇长子允禔、皇三子允祉、随驾。是日启行。驻跸通州寉家楼。　　

○谕工部尚书萨穆哈、仓场侍郎常书、河堤关系运道民生甚为紧要。春间令天津一带决口、速行修筑。因时方东作雨泽未沾、甚切忧虑。今新堤已成。复得时雨。良慰朕怀。尔等从陆路先至所筑新堤处。朕即乘舟往观。兼阅民田。或新堤有应增修处、即令缮治。　　

○升内阁学士常绶、为工部右侍郎。护军参领嵩祝、为内阁学士兼礼部侍郎。　　

○谕内大臣等、扈从卫士鱼贯而行无得践踏民田。著派侍卫等严查。　　

○戊午。上阅龙潭口新堤。驻跸武清县红庙。　　

○己未。上阅化家口新堤。仓场侍郎常书奏曰、新堤凡十二处紧要者不过四五处。皇上若必加遍阅、时当溽暑、恐劳圣躬上曰、朕轸念小民、每罹水患、特为阅堤观稼而来。虽属烦劳、朕固忘倦。上阅黄须口等处、详视良久。谕常书等曰此处决口水势湍悍、堤虽坚固、中间犹觉稍低。可令增修。于前面另筑一小堤、以弱水势、大堤方保无虞耳。其八百户口王家甫口、筐儿港口、白驹厂口等、薄弱之处、咸令增修。　　

○是日、驻跸武清县杨村。　　

○庚申。上阅桃花口、永安口、李家口、信艾口、柳滩口、等处新堤。谕常书等曰、顷阅新堤一二处、尔等以前途新堤、与此相同、请即回銮。朕以此处百姓、困于水灾、恻然悯恤。所筑新堤、若不遍阅、朕心终未释然。故必周历览观方令回棹。今观新筑堤工、甚属坚固。此地百姓、可免数年水灾矣。　　

○是日、驻跸武清县蔡村。　　

○辛酉。上驻跸通州漷县马头。　　

○壬戌。上回宫。诣皇太后宫、问安。　　

○丙寅。夏至。祭地于方泽。上亲诣行礼　　

闰五月。丁卯朔。　　

○戊辰。谕大学士等。古圣先贤所著训词。于学者砺行之道、读书之法、居官治民之事无不该备。果能孳孳行之自有无穷之益。又谕曰朕先虑翰林官壅滞、故用数人于部院衙门。所用数人、学问皆优。如有翰林缺出、仍著开列升补。　　

○和硕简亲王雅布生母妃薨。致祭一次　　

○工部议覆、河道总督于成龙、疏请毛城铺石坝迤北、建筑月堤一道应如所请。从之。　　

○庚午。上御瀛台。考试翰林官员。　　

○辛未。左都御史萨海、以年老乞休。允之。　　

○以奉国将军鄂飞、为镶蓝旗蒙古副都统　　

○吏部议覆、提督江南学政许汝霖疏言、教职训迪士子、责任甚重。请将由监生授教职者、改授州县佐贰官。应如所请。教谕改县丞用。训导改主簿用。从之。　　

○壬申。上奉皇太后、幸畅春园。　　

○以一等阿思哈尼哈番霸州子霍尚、袭职　　

○升左翼步军总尉迓图、为正蓝旗蒙古副都统、长史穆森、为镶白旗满洲副都统。　　

○理藩院题噶尔丹所遣奸细赛特与回回国汗阿卜都里什特、所遣奸细沙和卓及阿卜都来额尔克寨桑、所留奸细伊巴里木、他斯顾尔马哈穆特库尔班、应令原审官刑部郎中苏尔特、理藩院主事常明、带往归化城、会同安北将军伯费扬古当噶尔丹。使人前正法。其余、在此正法。得上

□日赛特等不必押往归化城。著即于此地正法　　

○癸酉。谕大学士等、初四日、召试翰林官于丰泽园出理学真伪论。此亦书籍所有成语熊赐瓒见此辄大拂其意。应擡之字竟不擡写。不应用之语辄行妄用。原任刑部尚书魏象枢、亦系讲道学之人。先年吴逆叛时著议政王大臣议奏发兵。魏象枢云、此乌合之众何须发兵。昔舜诞敷文德舞干羽而有苗格。今不烦用兵抚之自定。与索额图争论成隙。后十八年地震时魏象枢密奏、速杀大学士索额图、则于皇上无干矣。朕曰凡事皆朕听理。与索额图何关轻重。道学之人、果如是挟仇怀恨乎。又李光地、汤斌、熊赐履、皆讲道学之人。然而各不相合。李光地、曾授德格勒易经。李光地请假回籍时、朕召德格勒进内讲易。德格勒奏言、李光地熟精兵务、其意欲为将军提督。皇上若将李光地授一武职、必能胜任。反覆为李光地奏请。尔时朕即疑之。德格勒又奏熊赐瓒所学甚劣非可用之人朕欲辨其真伪将德格勒、熊赐瓒等考试。汤斌见德格勒所作之文不禁大笑、手持文章堕地。向朕奏云、德格勒文甚不堪。臣一时不能忍笑、以致失仪。既而汤斌出又向众言、我自有生以来未曾有似此一番造谎者顷乃不得已而笑也。使果系道学之人、惟当以忠诚为本。岂有在人主之前、作一等语退后、又别作一等语者乎。今汤斌虽故、李光地、德格勒现在也。又熊赐履所著道统一书、王鸿绪奏请刊刻颁行学宫。高士奇亦为作序乞将此书刊布朕览此书内过当处甚多。凡书果好、虽不刻自然流布否则虽刻何益道学之人、又如此务虚名、而事干渎乎今将此等处、不过谕尔等闻知。朕惟以治天下国家之道存之于心。此等人议论又何足较也　　

○甲戌。上诣皇太后宫、问安。　　

○升前锋参领阿尔纳、为正白旗汉军副都统。　　

○乙亥。理藩院题喀尔喀台吉车陵扎卜之父达什本土谢图汗六扎萨克中之一扎萨克也。因与滚济斯扎卜、遇噶尔丹之乱、投入鄂罗斯今车陵扎卜收集其属下六百余人、自鄂罗斯来归。应授为扎萨克一等台吉。其属下六百余丁按例编为四佐领。从之。　　

