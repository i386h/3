<!-- { "loadSidebar": true } -->
○又谕曰朕自即位以来、办理军务甚多。向年平定三逆、取台湾降鄂罗斯讨灭噶尔丹用兵之道、朕知之甚明。部院诸事朕尚与诸臣商酌之。惟军旅之事皆出自一心筹画。前于乌阑布通击败噶尔丹人言彼时天晚、未获全巢□刀。嗣后费扬古于昭莫多地方、至傍晚时大败噶尔丹、杀贼竟夜。以此观之、随时遇见贼寇、即当击杀岂可以日夕推诿而不奋击乎。朕巡行塞北至乌阑布通、观我军排列阵势、俱甚合节。但噶尔丹乃行阵积年之贼、于沙冈之下排列、所以我军火器俱高、未获尽巢□刀。后费扬古、遵朕指示奋力击杀、始能巢□刀灭。今海内承平、边疆无事选择武弁但视其步射骑射才堪管辖者用之、而已其于行阵如何则无由知之也。或有躯干短小、步射平常、而善于行阵者、或有相貌魁伟、且善技射、而不善于行阵者、必遇敌时、方能知之耳。凡人诚知顾惜颜面、能效命者、即为勇士。原任正白旗。副都统色格印善射、且相貌魁伟、善于管辖兵马。乌阑布通之战、彼则大惧、故推受暑下马、其家人俱愤曰、身为二品大臣、如此临阵退怯、归去何颜见人耶。扶之上马、色格印复下马、卧于草内、及回营犹战栗不已、身披甲胄蒙被达旦、因此伊所管兵丁、无不耻笑。内府员外郎喀青阿之父、海西尼身小力微、曾往福建随征、得本旗头等功牌八次。虽身体数处被伤、而攻城之时、犹令人用木板舁之前往、以观攻城及城既拔谓众曰、我因残疾、未获与汝等一同效力、愤恨大哭又原任巡抚杨熙、亦甚瘦小丑陋、当尚之信反叛时、彼与海澄公之弟黄世名、拜音达礼、俱在广东城内、被贼围困、三人各率家人、杀出重围、往赴大兵营内。以此观之、人之勇怯、断不可以相貌定也。且三逆叛时、李之芳曾任浙闽总督、伊虽不谙骑射执刀、立于船首率众突前、大破敌人、以立功绩。彼时同出征者回京、俱称李之芳之勇。近征红苗、提督李芳述、亲冒炮铳、鼓众力战、连破数寨。闻赵申乔、亦甚强毅。又将军穆占、孙思克等、在平凉时、与贼大战。孙思克之手、被贼砍中、马进良曾为孙思克标下武弁、闻之曰、砍我总兵之手者、吾必杀之、遂突入万军中追杀砍孙思克手之贼。马进良数处中伤至今尚有伤痕、可谓奇勇矣今承平日久、善于马步射、能管辖兵丁者尚不乏人。若屡经行阵之人、甚难得也。野战尚易、水战尤难。盖水战必待迎风方出、此特为易退之计也。或我兵欲出之日、贼兵不出。或贼兵欲出之日、我兵不出。彼此相遇甚难。必能识水性、谙水阵之人、始可随机应变、调度成功。先是、海寇伪将刘国轩投诚、授天津总兵官、朕行水围时、问彼战阵之事、彼云曾与我兵战七十余阵皆败。朕问本朝兵丁何如。彼云、满洲兵、实精锐无敌、但皆以强勇胜、并未有一次得战之理、据地之利胜我也。窥其意、实乃称扬我兵。至若将军大臣、彼虽不明言、颇有不足之状。大学士温达奏曰、满洲兵丁遇敌、惟知效命死战、稍有退避、人皆耻之、故所向无敌。上又谕曰、朕用福建广东人甚多。福建人性浊好勇、文人亦能舞藤牌挑刀。彭鹏任三河县时、闻某处有贼、即跨刀亲往擒贼。今泉州歉收、民皆困厄、福建之事、尔诸臣最宜留心。　　

○辛巳。上驻跸巴颜拖罗海地方。　　

○壬午。上驻跸布尔哈苏台。　　

○癸未。上驻跸纳木生札色地方。　　

○甲申。上驻跸博洛和屯。　　

○赐来朝喀尔喀、苏尼特、阿霸垓阿禄科尔沁、翁牛特、巴林、阿霸哈纳、鄂尔多斯、乌朱穆秦、土默特、科尔沁、喀喇沁王、贝勒、贝子、公、台吉等、银弊鞍马有差。　　

○赐随围蒙古官兵、银两布疋有差。　　

○福建浙江总督梁鼐、丁母忧。命回籍守制。　　

○乙酉。上驻跸西中关。　　

○户部题、旧例漕运抵通、查各帮粮米有挂欠者、将本帮运官、旗丁、照例议罪、著落追赔。然每年旧欠、未能如数追足、而新粮又复拖欠。查总漕粮道、及监兑、押运、佥运等官、皆有盘查之责。嗣后追赔漕米应逐帮分计、派作十分。欠粮之本旗丁名下、仍追赔一半。其余一半、应令总漕粮道、及监兑、押运、佥运等官、一体分赔则旧欠易完、新欠亦可渐减矣。请著为令。从之。　　

○丙戌。上回驻热河行宫。　　

○庚寅。遣官祭历代帝王。　　

○遣官祭城隍之神。　　

○湖广提督俞益谟员缺、九卿等遵上□日保举总兵官崔相国等。上谕曰、此缺、著刑州副都统俄伦特补授。闻其居官清贫、著该省督抚量加资助。　　

○谕吏部、闽省散赈灾黎事关重大。总督印务著将军祖良璧暂行署理广东巡抚范时崇著升补福建浙江总督、驰驿赴任广东巡抚员缺、著内阁学士满丕补授。　　

○辛卯福建巡抚许嗣兴疏言、闽省各属、本年春夏之交、雨水沾足、自六月终、至七月初、雨泽稀少、泉州漳州二府、及福宁一州、地方亢旱、米价腾贵。至闰七月十一日以后、渐次得雨。米价稍平。得上□日督抚系封疆大吏、水旱情形、理应及时奏报。福建泉漳等处、五六月旱灾、督抚并未据实上闻、至闰七月得雨后、始行具奏、殊属溺职。著严饬行。　　

九月壬辰朔。　　

○甲午。上奉皇太后、自热河回京。是日启行。驻跸喀喇和屯。　　

○乙未。谕大学士等、吏兵二部汇题之事、朕先屡经明谕、应十日一次汇题者、即于十日具奏。应十五日一次汇题者、即于十五日具奏。今观汇题之事、每迟延数月、始行具奏。汇题事内、有丁忧、迁葬、终养省亲、病老乞休等事、皆有关员缺、不可迟延。此等有留滞者、著速行具奏。　　

○丙申。上驻跸鞍子岭。　　

○谕户部、直隶各省抽分监督、嗣后有奏、请展限者、著永行禁止。　　

○丁酉。上驻跸两间房。　　

○戊戌。上驻跸遥亭。　　

○己亥。上驻跸密云县。　　

○庚子。上驻跸南石槽。　　

○辛丑。上奉皇太后、回驻畅春园随诣皇太后宫、问安。　　

○壬寅。谕吏部、福建巡抚许嗣兴、才力不能任事、著解任。福建巡抚员缺、著浙江巡抚黄秉中调补。　　

○癸卯。予故正黄旗副都统哈克三、祭葬如例。　　

○丙午。以户部右侍郎王度昭为浙江巡抚。　　

○以兵部左侍郎殷特布、翰林院掌院学士陈元龙、充经筵讲官。　　

○以翰林院检讨蔡珽、编修李凤翥、充日讲起居注官。　　

○以内阁侍读学士瓦尔答、为内阁学士兼礼部侍郎。　　

○辛亥。九卿等议奏。臣等遵上□日、查自康熙三十四年、户部设立办买草豆监督起、至康熙四十四年止、据买卖人金璧等、供称得银之堂司官、共一百十二人、共侵蚀银四十四万余两、并前查出康熙四十五六七八等年、希福纳等侵蚀二十万余两、均应勒限赔完、免其议处。上谕大学士等曰、凡事有罪虽大而情可恕者、有罪虽小而情不可恕者。即如督抚居官清廉、则属员交相效法、皆为良吏。部院衙门、实为本原之地。希福纳身为大臣、操守不能清廉岂可恕耶。希福纳即著革职。余如议。　　

○兵部议覆、太原总兵官马见伯疏言、武经七书、注解互异、请选定一部颁行。又祭先师孔子时、文臣自驿丞以上官员、皆得陪祭。武臣惟副将以上、方准陪祭。请将武臣、亦照文臣一体行礼俱不准行。上谕大学士等曰、此本亦是。武经七书、朕俱阅过、其书甚杂、未必皆合于正所言火攻水战、皆是虚文。若依其言行之、断无胜理且有符咒占验风云等说、适足启小人邪心。昔平三逆、取台湾平定蒙古朕料理军务甚多、亦曾亲身征讨、深知用兵之道。七书之言、岂可全用。孟子云、仁者无敌。又云、天时不如地利、地利不如人和。今日若欲另纂一书、而此时又非修武书之时。李光地奏曰、今习武者读左传即佳。上曰、左传浮夸、昔人曾议之。孟子有言、可使制梃以挞秦楚之坚甲利兵矣、若知此意而用兵、方是。总之仁者无敌、此是王道。与其用权谋诈伪无稽之言、不若行王道、则不战而敌兵自败矣。王道二字、即是极妙兵法。从古穷兵黩武、皆非美事。善战者、皆时至事迫不得已。而后用兵也。昔吴三桂反时、江南徽州所属、叛去一县。将军额楚往征之。有人献策于贼云、满洲兵不能步战、若令人诱至稻田中、即可胜之矣。岂知满洲兵。强勇争先、未及稻田、已将诱者尽杀之。此献策之人、亦为我兵所杀。用武经七书之人、皆是此类今于武经七书内、作何分别出题、及论语孟子、一并出题之处、著九卿定议具奏。嗣后祭先师孔子时、令武臣与文臣一体行礼、于理甚合。著照马见伯所请行。　　

○谕大学士等、奉天将军嵩祝奏报、锦州边海之处有洋贼二百余人、上岸抢劫、经防御官兵、杀死洋贼三十六人、擒获一人、询知贼首郑尽心、系浙江宁波府人、见今冬季、正遇北风、余贼败遁者、必乘风自东南方去。一至山东江南、又必行劫。恐山东江南兵、不能追杀。舟师出大洋中、不遇南风、即难回汛。略有疎虞、关系非小。此番之贼、原欲劫粮。因巡哨兵弁、奋力杀之、故皆败走。总之洋贼、惟仗行劫、若地方官实心防御、使洋贼不得行劫、则船中无粮、必自饥饿而死矣。　　

○谕兵部、据山东巡抚蒋陈锡奏报、八月二十五日、文登营副将报有北来鸟船七只、泊成山头外洋等处、二十六日、贼船移入棉花岛、官兵攻打、又遁出外洋等语。地方一有贼寇、即当立时题报。该抚于彼时、并未奏闻。及奉天将军报击败海贼之后、该抚始具摺陈奏、殊属不合贼船往盛京者、原从东省经过、沿海官兵、何以不行堵巢□刀。今贼船败回、经行山东、江南、浙江、该管各汛官兵、务必严加追擒勿致疎纵。尔部作速通行。　　

○乙卯。上奉皇太后、自畅春园回宫。　　

○丙辰。上御太和殿视朝。文武升转各官谢恩。　　

○江苏巡抚张伯行、以老病求罢。温上□日慰留之。　　

○予故理藩院右侍郎荐良、祭葬如例。　　

○喀尔喀泽卜尊丹巴胡土克图、土谢图汗遣使进九白年贡宴赉如例。　　

○戊午。孝慈高皇后忌辰遣官祭福陵。　　

○己未。谕户部、陕西州县官有因地瘠民贫、并不亏空钱粮、故为亏空、被参解任后、即行填补希图别处美缺者。朕知之甚确。著九卿议奏。寻议、嗣后直省州县官亏空钱粮、被参离任后、赔补已完开复者、不准别省补用、仍以原缺补用、庶无规避之弊。从之。　　

○辛酉。以故一等伯发保子法尔萨、袭爵。　　

○转礼部尚书穆和伦、为户部尚书。升云南贵州总督贝和诺、为礼部尚书。　　

