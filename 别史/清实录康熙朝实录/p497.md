<!-- { "loadSidebar": true } -->
○赐朝正外藩王、贝勒、贝子、公、台吉等、银币鞍马有差。　　

○庚寅。谕八旗大臣、及内阁部院大臣等、朕总理国家大小事务、必计久远。今见八旗、忽于生计、习为奢侈。此皆由该管之人、不能约束、及伊等族长、平时不先训诫所致也。去冬因米价腾贵、以二月应给之米、于正月给发米价随即稍减。可见八旗官兵、以所支之米不运至家、惟图微利、一时即行变卖。及至此银费去、米价又贵、势必请将八月之米、于六七月间给发、且求将来年之米、于今年豫支矣。八旗官兵、应互相告诫、自是以后、务将所支之米、力加节省、必用至支米之时、庶不堕富商囤米术中。尔等大臣官员、俱有教养之责。当仰体朕心、洁已奉行。寻大臣等覆奏、嗣后八旗支米之时、请拨人监管、务令到家、不使鬻卖、至兵丁先期典卖米石、亦应禁止。从之。　　

○谕大学士等、满字既有清文鉴、蒙古字书、亦应纂辑。著交与教习唐古特书之官员阿尔必特祜、乾清门侍卫拉锡等繙译、会同蒙古侍读学士、中书等修成满洲蒙古合璧清文鉴一部、一边写满洲字、一边写蒙古字、具引经处、俱行裁去。若有伊等不知之处、著问八旗年老通晓蒙古书之人。于朕起行之前、酌量缮写数篇呈览。　　

○辛卯。谕礼部、朕祀祈谷坛时、见太常寺卿噶仕图、朝帽顶上、镶嵌东珠。又见陪祀各官、用红坐褥者甚多。凡官员品级、俱有定例、岂可任意僭用。尔部职司礼仪、应行查禁。寻礼部遵谕议覆、内外文武七品、八品九品官员、加级者俱不准过五品。五品、六品官员、加级者、不准过四品。三品、四品官员、加级者不准过二品。二品官员、加级者、不准过一品。惟大学士、尚书俱系头等大臣、准照一品例、朝帽顶嵌东珠一颗坐狼皮坐褥。从之。　　

○壬辰。上诣皇太后宫、问安　　

○湖广提督俞益谟疏参偏沅巡抚赵申乔、每事苛刻、反直为曲。今劾臣侵冒兵饷、荷蒙皇上特命大臣察审祈将臣与抚臣赵申乔、俱行解任听审。得上□日巡抚赵申乔、提督俞益谟、互相参劾、有乖大体。巡抚有疆陲之责、提督有弹压地方之任、伊等同在一省而不相睦、必致贻误地方。著俱离任候审。湖广提督印务、令镇筸总兵官张谷贞署理。偏沅巡抚印务、著差往审事侍郎王度昭署理。　　

○癸巳。升吏部右侍郎徐元正、为都察院左都御史左副都御史艾芳曾、为刑部右侍郎。　　

○乙未。命和硕简亲王雅尔江阿、掌宗人府事。　　

○谕八旗都统等、八旗兵丁、每人所得四十斛之米人口多者适足养赡人口少者食之不尽、必至售卖与其自仓运出、费脚价而复行转卖不若计口支放余者照时价给银于兵丁有益。尔等即传谕户部　　

○又谕侍卫武格仓中支放米石、恶棍及偷窃之人甚多可带领布库等前往严加访拏。寻访获三十七人、奏交刑部治罪。得上□日、著将看守仓门章京等、重责革退。　　

二月。两申朔上诣皇太后宫、问安　　

○丁酉。遣大学士温达祭先师孔子上幸五台山命皇太子允礽、皇三子和硕诚亲王允祉、皇八子多罗贝勒允禩、皇十子多罗敦郡王允＜礻我＞、皇十三子胤祥、皇十四子固山贝子允禵、随驾。自畅春园启行是日、驻跸房山县。　　

○直隶巡抚赵弘燮天津总兵官杜呈泗来朝。　　

○命多罗安悫郡王马尔浑之子华＜王已＞、袭爵。　　

○吏部尚书兼翰林院掌院学士徐潮、以老乞休。命原官致仕。　　

○戊戌。祭大社大稷。遣领侍卫内大臣公傅尔丹行礼。　　

○上驻跸小营　　

○己亥。上驻跸涞水县石亭。　　

○庚子。上驻跸易州　　

○辛丑。上驻跸唐壶地方。　　

○壬寅。上驻跸满城县。　　

○授故辅国将军巴鲁子鼐寿、为三等奉国将军。　　

○升宗人府府丞祖允图、为都察院左副都御史。　　

○大计天下官员。卓异官十七员、贪酷官四员含官十一员、酷官四员、不谨官四十三员、浮躁官二十六员、罢软官十七员、年老官四十六员、有疾官三十六员、才力不及官三十五员、分别升赏处分如例。　　

○旌表湖广烈妇罗国栋妻梅氏、拒奸殒命、给银建坊如例　　

○癸卯上驻跸唐县高昌店。　　

○谕大学士温达曰、保定府城守尉额尔济图、人材壮健亦曾效力行间、自授城守尉以来行事不苟、声名颇佳朕欲拔用他处但年已迈、可令谨守此地授副都统品级食俸。著戴孔雀翎　　

○甲辰上驻跸曲阳县镇里村。　　

○乙巳上驻跸阜平县王快镇。　　

○山西巡抚苏克济、太原总兵官马见伯、大同总兵官张文焕、提督学政翰林院侍讲高其倬、来朝。　　

○丙午。孝康章皇后忌辰。遣官祭孝陵。　　

○上驻跸阜平县。　　

○丁未。上驻跸龙泉关演武场。　　

○右卫将军宗室费扬固、副都统禅穆布、归化城都统吴赫、丹津、副都统苏永祚来朝　　

○戊申。上出龙泉关。驻跸山西五台县射虎川地方。　　

○己酉。上驻跸罗＜日侯＞寺。　　

○安南国王黎维贞、遣陪臣陈廷谏等进贡。宴赉如例。　　

○辛亥。上驻跸白云寺。　　

○壬子。上回銮。驻跸射虎川地方。　　

○癸丑。上入龙泉关。驻跸演武场。　　

○予故都察院左都御史王九龄、祭葬如例。　　

○升福建浙江督标副将姚堂、为浙江平阳总兵官。　　

○旌表山西烈妇杜良芽妻李氏、拒奸殒命、给银建坊如例。　　

○甲寅。上驻跸阜平县。　　

○乙卯。上驻跸阜平县王快镇。　　

○丙辰。上驻跸行唐县杨家庄。　　

○四子部落多罗达尔汉卓礼克图郡王散济扎卜故。遣官致祭。　　

○丁巳。春分。朝日于东郊。遣刑部尚书齐世武行礼。　　

○上驻跸行唐县。　　

○戊午。上驻跸真定府。　　

○谕兵部、广东右翼总兵官罗联芳、人甚庸闇著革职。　　

○升光禄寺卿左必蕃、为宗人府府丞。　　

○己未。上驻跸无极县。　　

○辛酉。孝昭皇后忌辰。遣官祭陵。　　

○上驻跸祁州。　　

○壬戌。上驻跸蠡县新兴镇。　　

○癸亥。遣官祭先农之神。　　

○上乘舟行。泊新安县段村。　　

○甲子。遣官祭历代帝王。　　

○御舟泊郭里口。　　

○兵部议覆、福建浙江总督梁鼐疏言、浙江处州府所属十县、在深山之中、地甚险要。旧设副将一员、额兵甚少、稽察难周。请将平阳总兵官、移驻处州。其金华衢州二副将、俱归处州总兵官统辖。处州副将、移驻平阳、听温州总兵官统辖。实于地方有益。应如所请。从之。　　

○乙丑。御舟泊任邱县赵北口。　　

三月。丙寅朔。御舟泊霸州苑家口。　　

○丁卯。上登陆。驻跸霸州王起营。　　

○戊辰。上驻跸固安县葫林店。　　

○己巳。上驻跸南苑。　　

○钦天监奏京城及各省月食分数。上曰、朕尝习算法、天文地理、靡不详究。月食三分以上者、例当入奏、不及三分者不奏。此疏言云南、四川、两省月不食、因地之体圆、月之所食、被其所掩而人不见、若以不见之故、而即书不食则人不知之矣。此所奏糊涂、本发还。著将云南四川两省月食被掩之故、另行开明具奏。寻钦天监奏、云南四川两省、月未出地平、已复圆。其初亏复圆、俱地平遮掩、不见月食。下部知之。　　

○以内阁学士兼礼部侍郎潘宗洛、充经筵讲官。　　

○庚午。上回驻畅春园。诣皇太后宫、问安。　　

○予故福州副都统李华、祭葬如例。　　

○壬申。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○甲戌。上自畅春园回宫。　　

○乙亥。谕大学士陈廷敬等朕留意典籍、编定群书、比年以来、如朱子全书、佩文韵府渊鉴类函、广群芳谱、并其余各书、悉加修纂次第告成、至于字学、并关切要、允宜酌订一书。字汇失之简略、正字通涉于泛滥、兼之四方风土不同、南北声音各异、司马光之类篇、分部或有未明、沈约之声韵、后人不无訾议、洪武正韵、虽多驳辨、迄不能行、仍依沈约之韵。朕尝参阅诸书、究心考证、凡蒙古、西域洋外诸国、多从字母而来。音由地殊、难以牵引。大抵天地之元音、发于人声。人声之象形、寄于点画。今欲详略得中、归于至当、增字汇之阙遗、删正字通之繁冗、勒为成书、垂示永久。尔等酌议式例具奏。　　

○吏部开列提督四译馆太常寺少卿员缺。上谕大学士等曰、今观汉大臣、俱已年迈。继此可用者、难得其人。至于直隶、见为大臣者、无一人矣。昔如魏裔介、李霨、杜立德、王熙、梁清标等、俱优。李霨任大学士时、始终恪慎、懋著勤劳。伊孙近曾引见主事、在何部行走、著查奏。寻大学士等奏、查李霨嫡孙李敏启、见任工部主事。得上□日、李敏启、著越格升补提督四译馆太常寺。少卿、以示崇奖旧臣、优录后嗣至意。　　

○丙子。上幸畅春园。　　

○丁丑。上诣皇太后宫问安。　　

○理藩院题请差往四十九旗、及边外喀尔喀会盟大臣。得上□日、四十九旗、著都统苏满、尚书耿额、散秩大臣郭廉、学士达色去。左翼喀尔喀、著护军统领莘泰、侍郎诺木齐岱副都御史张格、一等侍卫外山去。右翼喀尔喀、著护军统领伯唐保住、副都统刚元、副都御史苏尔德、学士色尔图去。　　

○戊寅。议政大臣等议、拉藏及班禅胡土克图西藏诸寺喇嘛等、会同管理西藏事务侍郎赫寿、疏请颁赐波克塔胡必尔汗、以达赖喇嘛之封号。查波克塔胡必尔汗、因年幼奉上□日俟数年后授封。今既熟谙经典、为青海诸众所重。应如所请、给以印册、封为六世达赖喇嘛。从之。　　

○辛巳。户部议覆、浙江巡抚黄秉中疏言、杭州、湖州二府所属仁和等八州县、康熙四十七年缓徵漕粮、应于四十八年徵收带运、除见完之米、已令起运外尚有未完米九万二千石有零、请于四十九年徵收带运。应如所请。得上□日、漕粮例不蠲免、念浙省被灾之后、民力艰难、其未完漕米九万二千余石、著免徵。　　

○工部题、盛京城垣坍塌、请发帑银、交与盛京工部官员修理、俟修完之日报销。得上□日、盛京各部堂司官、行事陋劣不堪、屡经严饬、未能悛改、殊不足委任。此次城垣工程、著遣在京堂官一员带领司官前往、坚固修理。　　

