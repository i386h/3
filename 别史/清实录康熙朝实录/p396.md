<!-- { "loadSidebar": true } -->
□灵。设为犄角、一出其西、一出其东、中自将之。绝域无人、兽群受掩。五日穷迫、彼狂走险。大歼于路、波血其孥、剪其党孽、俘彼卒徒。众乌昼号、单马宵遁。恐久驻师、重为民困。慎固戍守。还辕于京。自夏徂冬、雨雪其零。载驰载驱、我行再至。蠢兹穷寇、昏惑不悔。我边我氓、以休以助。爰宁其居。爰复其赋。藩落老穉、斯恬斯嬉。□山戊不□晏来归、春与之期。春风飘翩、扬我旌旓。我今于迈、如涉我郊。言秣我马、狼居胥山。登高以眺、闵彼弹丸。天降凶罚、孤雏就羁。三驾三捷。封狼舆尸。既腊枭獍。既狝豺貙。大漠西北、解甲弃殳。振旅凯入、泽沛郊卜、明禋肆赦、用迓景福。昔我往矣、在泮饮酒。陈师鞠旅、誓屈群丑。今我来思、在泮献功。有赫颂声、文轨来同。采芹采藻、颂兴东鲁。车攻马同、亦镌石鼓。师在安民、非出得已。古人有作、昭示此上□日。缅惟虞廷、诞敷文德。圣如先师、战慎必克。惟兵宜戢。惟德乃绥。亿万斯年、视此铭词。　　

○命勒察罕七罗碑文。曰、康熙三十五年。岁次丙子。四月丙戌朔。十三日戊戌。大清皇帝征讨厄鲁特噶尔丹、将六军过此。御笔勒铭。惟天所覆、皆吾赤子。绥靖边陲。殄灭蛇豕。山泽效灵、草蕃泉上□日、羽卫斯经、贞石用纪。　　

○命勒拖诺山碑文曰、康熙三十五年□山戊不□次丙子。五月丙辰朔。十二日丁卯。大清皇帝征讨厄鲁特噶尔丹。驻跸拖诺山。御笔勒铭。瀚海荡荡。胪胊泱泱。亲御六师、我武维扬。震雷霆威。詟日月光。剪厥凶丑、安定遐荒。　　

○命勒昭莫多碑文曰、康熙三十五年、□山戊不□次丙子。五月丙辰朔。十三日戊辰。大清皇帝征讨厄鲁特噶尔丹。大兵邀击于昭莫多之地、尽歼贼众。御笔勒铭。天心洪佑、翦逆摧凶。困兽西窜、膏我军锋。一鼓而歼。漠庭遂空。磨崖刻石、丕振武功。　　

○命勒狼居胥山碑文曰、康熙三十六年、岁次丁丑。四月庚戌朔。大清皇帝讨灭厄鲁特噶尔丹。驻跸狼居胥山。御笔勒铭。登狼居胥。溯大河曲。遐播德威、以绥荒服。殄寇宁人、义正仁育。绝域来同、敷天永福　　

○升狭西按察使鄂海为狭西布政使司布政使。理藩院郎中赫嘏、为狭西按察使司按察使　　

○兵部议覆、山西大同总兵官俞益谟疏言、武臣举劾定例、二年一次。嗣后请改二年半一次。如遇军政之年、将举劾停止。应如所请。从之。　　

○丙午。上驻跸牛磨顺毕喇地方　　

○丁未。上行围枪殪二大熊。是日、驻跸辉发地方　　

○喀尔喀泽卜尊丹巴胡土克图、土谢图汗、遣使进九白年贡。宴赉如例　　

○戊申。上驻跸费雅塔拉库毕喇地方。　　

○刑部议覆、浙江巡抚张勄疏言、烈女孙秀姑、拒阎士积逼奸、啮指脱身、缝衣自尽、时当炎暑、颜色如生、贞烈实出寻常、例合旌表。应如所请。从之。　　

○己酉。上驻跸富尔哈毕喇地方。　　

○吏部等衙门议覆、云南巡抚石文晟等疏言、云南北胜州、逼近蒙番、与永宁府接壤。查永宁府并无城郭市廛。止设掌印同知一员、未立衙署。该地土司、无人管摄。请将永宁府裁去。以北胜州改为永北府、裁去知州、吏目。另设知府一员、经历一员。并将永宁府掌印同知、改为永北府同知。北胜州、原设学正一员。今改为永北府学教授。又顺州、向系州治。久经裁缺、属鹤庆府。但去鹤庆府远、而与北胜州近、亦归并新改永北府管辖。均应如所请。从之。　　

○调浙江平阳总兵官李华、为温州总兵官　　

○庚戌。上驻跸巴颜鄂莫地方　　

○辛亥。上驻跸郭尔敏朱敦地方　　

○免直隶丰润县、本年分旱灾额赋十之三　　

○壬子。上驻跸马秦寨地方。　　

○癸丑。上阅兴京城。驻跸永陵西　　

○甲寅上率诸王大臣等、谒永陵。行礼。奠酒。举哀。　　

○遣官至武功、郡王礼敦巴图鲁墓、恪恭贝勒塔察墓、奠酒。　　

○赐守陵官兵、银缎有差。　　

○上驻跸萨尔浒地方。　　

○江南江西总督范承勋、丁母忧。命回旗守制。　　

○升河南按察使孟世泰、为贵州布政使司布政使。　　

○兵部议覆、云南贵州总督王继文疏言、贵州水西宣慰使安胜祖病故。承袭无人。请将宣慰使停袭。其水西土司所属地方、改归大定、平远、黔西、三州流官管辖。应如所请。从之。　　

○奉天将军贝子苏努、来朝。　　

○乙卯。上驻跸琉璃河地方。　　

○盛京文武官员兵民、跪迎圣驾。　　

○丙辰。上驻跸福陵东　　

○丁巳。上率诸王大臣等、谒福陵、昭陵、行礼。奠酒。举哀。是日、驻跸盛京城内　　

○戊午上率诸王大臣等、诣福陵隆恩殿致祭。　　

○上谕内大臣等曰、开国佐运勋臣、扬古利、费英东。额亦都、三人效力、甚可嘉尚。此三人墓、朕祭昭陵之日、亲临奠酒。其余诸臣效力、亦属可嘉。康熙二十一年曾经祭奠者、照前举行。頴亲王萨哈廉、克勤郡王岳托等墓各遣大臣致祭。寻扬古利、费英东、额亦都之子孙公福善等、奏曰、皇上欲亲临臣等之祖墓奠酒。臣等不胜惶惧。伏祈皇上停止。上谕之曰、太祖太宗开国定鼎。尔祖辅佐勋劳、即尔等亦不能详悉。朕时阅实录。知尔等之祖、于开创时、功绩懋著。深属可嘉。朕既亲来谒陵。必当临尔祖墓奠酒。尔等无庸再奏。　　

○命发常平仓谷、赈济海州、盐城等、九州县被水灾饥民　　

○升左通政钱晋锡、为太仆寺卿。　　

○兵部议覆、京口将军董元卿等疏言、京口原设墩台一百五十八座、系左右二镇管辖。后裁去一镇、止一镇三营管辖。今又裁总兵官、改设副将。止左右二营、一千五百余兵。管辖八百余里汛地。诚有顾此失彼之患。请于裁兵之内、拨四百名、添给两营。应如所请。从之。　　

○己未。上率诸王大臣等、诣昭陵隆恩殿致祭。　　

○上临勋臣武勋王扬古利、直义公费英东、弘毅公额亦都墓。设床、偏西北向。上坐床上。置奠池。各奠酒三卮。随从王大臣侍卫等、及勋臣等子孙、皆于坟院内叩头。　　

○庚申。上诣太祖太宗所御宫殿。　　

○升浙江金衢严道董昭祚、为安徽按察使司按察使。　　

○予故原任副都统二等阿达哈哈番祖泽椿、祭葬如例。　　

○礼部题、朝鲜国王李焞、遣陪臣徐文重等、恭进许市米谷、及赏给米谷礼物。俱应照例查收。得上□日、朝鲜国为许市米谷所进礼物、著发还。余依议。　　

○辛酉。赐守陵官兵执事人等、及奉天官兵、银币布疋　　

○壬戌。上奉皇太后回銮。盛京文武大小官员、及兵民商贾耆老妇女童穉等、感戴皇恩、俱集郊外、叩首欢呼、焚香跪送。是日、驻跸佛札色地方。　　

○癸亥。上驻跸五道河地方　　

○土默特多罗贝勒厄尔德木图等、来朝。　　

○遣都统杜思噶尔、祭察哈尔温庄长公主墓。　　

○甲子。上驻跸白旗堡。　　

○乙丑。上驻跸二道井地方。　　

○丙寅。上驻跸羊肠河地方。　　

○土默特多罗贝勒厄尔德木图等、进宴　　

○丁卯。上驻跸兴隆店地方。　　

○谕户部、盛京、系列祖创兴之地。朕谒祭陵寝。咨询民生。承德等州县、今岁田禾、未获全登、宜加恩恤。应徵米豆、概行蠲免。尔部即移文该府尹、遍示闾阎、家喻户晓、务俾均沾实惠、以副朕爱民至意。　　

○戊辰。上驻跸鹅头堡地方。　　

○己巳。上驻跸小凌河西岸。　　

○庚午。上驻跸高桥驿。　　

○户部尚书马齐、理藩院尚书班迪等、以四十九旗、及边外喀尔喀会盟事奏闻。下该部知之　　

○喀尔喀车臣汗、遣使进九白年贡。宴赉如例　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十一　　

康熙三十七年。戊寅。十一月辛未朔上驻跸宁远州　　

○壬申。上驻跸中后所之东　　

○喀喇沁镇国公。善巴喇锡等、进宴。　　

○癸酉。上驻跸王保河地方　　

○赐锦州、义州、广宁等处官兵、银缎有差。　　

○吏部议覆、直隶巡抚于成龙疏言、永定河、河流湍迅、多致淤浅。必需多员、因时制宜、以收成效。应照黄运两河之例、于候选候补人员内、择谙练河务者、赴工效力。应如所请。从之。　　

○甲戌。上驻跸山海关城西。　　

○乙亥。上驻跸抚宁县东。　　

○丙子。上驻跸永平府西　　

○丁丑。上驻跸沙河驿。　　

○戊寅。上谒暂安奉殿、孝陵。是日、驻跸丰润县任子口。　　

○升江西赣南道吴国柱、为河南按察使司按察使。　　

○免江南高邮等五州县、本年分水灾额赋有差。　　

○己卯。上驻跸阎家屯。　　

○庚辰。上驻跸新城　　

○辛巳上率诸王、大臣侍卫等诣暂安奉殿、孝陵行礼。奠酒举哀。次至仁孝皇后、孝昭皇后、孝懿皇后陵。奠酒举哀。是日、驻跸邦均。　　

○壬午。上驻跸通州城北。　　

○癸未。上奉皇太后回宫。　　

○甲申。大学士等、以朝审情实各犯四十八人请上□日。上谕曰、奏谳之成、当豫为详审、临时可以无冤。若不慎之于先、而伺察于死生呼吸之间、岂有及乎。如今日各案、朕先已熟览、知其曲折、犹欲与尔等斟酌而行。遂展阅招册、详审再三。凡勾者三十五人。　　

○又谕曰、朕初亲政时、满洲无有斗殴持刀杀人之事。以后渐有犯者。及今此风日甚。可见习俗寖薄。必使还淳归厚、斯为善耳。先时满洲、往往轻毙其家人。朕乃立为差等之罚。今此风则少息矣。　　

○乙酉。上御太和殿视朝。文武升转各官谢恩。　　

