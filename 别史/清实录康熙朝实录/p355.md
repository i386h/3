<!-- { "loadSidebar": true } -->
○甲戌汉大学士九卿科道等疏言皇上文德诞敷武功丕显前者三逆负恩察哈尔作乱赖皇上运用神谋、皆立时授首。又平台湾以为郡县数十年间凡亘古声教所未及者、无不来享来王、乃噶尔丹、狡焉小丑、反覆靡常。皇上赫然震怒命加天讨机宜措置断自宸衷遣发诸路精锐之师、分道并进天戈所指诛之决矣。顾西路大兵、已特敕抚远大将军伯费扬古为帅而将军舒恕博霁孙思克等、又率三秦满汉大兵协剿。惟中路将军、未蒙简命窃意睿谟深远将欲亲统貔貅扫清朔漠臣等愚陋之见窃以皇上为百神之所凭依四海苍生之所倚赖似不必以此稽诛小寇、躬临壁垒。伏冀皇上特简中路大将军一人、令统大兵、与诸路并剿。如虑道里远隔、一切进止机宜。调度为难。或驻跸近边、指授方略、则诸路大军、自可祗奉成命、立奏肤功奏入得上□日、朕临御以来日以爱养兵民为念。未尝轻于用兵远事征讨。方今宇内无事。惟厄鲁特噶尔丹、违背约誓恣行狂逞、侵掠我臣服之喀尔喀。恐渐致边民不得休息、故特遣各路大兵、分道并进、务期剿荡、为塞外生民除患。向年乌阑布通之役。朕以策诱噶尔丹入、距京师仅七百里许、大兵已经击败。乃竟中贼计、致噶尔丹遁走。彼时因朕躬违和、未得亲至其地、失此机会。至今犹以为憾。噶尔丹窜伏巴颜乌阑地方、相距未甚辽远以是不惮勤劳亲莅边外相机行事此贼既灭、则中外宁谧、可无他虞。假使及今不除日后、设防兵民益多扰累。所奏已知之　　

○乙亥。振武将军孙思克疏言、臣同尚书图纳公议、派狭西绿旗兵九千、于二月初十日以内齐集甘州养马一月、一同出边。但甘肃地方苦寒、青草发萌甚迟。于三月二十日前后、青草若萌即行出口。倘尚未萌达、请再守候几日、再河西地方逼近蒙古。应令提督李林隆、酌量带领官兵、驻扎甘州防守。上谕诸王大臣、大将军伯费扬古兵、于二月二十日前后进发。将军孙思克兵、亦应令于二月二十日前后、自宁夏起程。甘州肃州等处兵、若调至宁夏路途遥远、其到必迟。现今宁夏有满洲兵一千、汉军火器营兵五百。应再增以西安满洲兵一千、汉军火器营兵五百以足三千之数。再宁夏榆林二总兵官标下绿旗兵、共选派六千、即令该总兵官率领、同将军博霁、副都统阿南达等于二月二十日前后自宁夏起程、令将军孙思克、将伊标兵酌量选带速来宁夏如及期而至则一同进发倘或不及可随后踵进其满洲汉军兵丁马匹。未及喂肥著该将军总督等将存留满洲汉军、并绿旗兵丁马匹内、酌选肥健者、更换付之其添给绿旗兵丁马匹、并运米之骆驼马骡、俱令于各营及驿马内、选膘壮者给付。一切事务令尚书图纳、会同该总督巡抚提督等公商料理毋致有误提督李林隆速往甘州驻劄酌量徵调官兵、加意防守地方速檄知之。　　

○丙子。上谕管汉军火器营都统李正宗是行有绿旗兵三千。著令绿旗兵居中汉军居两旁绿旗兵、再增带鹿角一百六十架。　　

○丁丑。发坡赖村仓谷。赈济巴林等六旗分穷丁　　

○己卯上诣皇太后宫、问安。　　

○调云南曲靖总兵官刘廷杰为鹤丽总兵官。鹤丽总兵官陆进忠为曲靖总兵官。　　

○庚辰上奉皇太后自畅春园回宫。　　

○辛巳。谕领侍卫内大臣等、官军之厮役人等、有能踰鹿角营而进击者、作何给还本主身价、令其出户、以示劝励。尔等集议寻议覆官军家下兵丁厮役、或骆驼营、或鹿角营或于旷野贼兵对敌之处、有能首先跃入、众人接踵继进、以致杀败贼寇其首行先跃入之家下兵丁厮役众及其父母妻子、俱拨在佐领、立为另户照例计其人口、给还伊主身价得上□日、依议其第二三前进者、亦著照此例行。　　

○抚远大将军伯费扬古、遵上□日派西路军中都统、副都统等、管自京发来八旗兵营垒以扬威将军觉罗舒恕、管两黄旗以都统伊勒慎管两白旗。以都统公彭春、管两红旗。以侍郎满丕、管两蓝旗。派管右卫八旗兵营垒。以护军统领宗室费扬固、管镶黄正白两旗。以护军统领瓦迩达管正黄正红两旗。以副都统党艾管镶白正蓝两旗以副都统拜音布、管镶红镶蓝两旗。　　

○以翰林院侍讲特默德、充日讲起居注官。　　

○壬午、上御太和门视朝文武升转各官谢恩。　　

○授中路督运都察院左都御史于成龙、西路督运原任兵部督捕右侍郎王国昌等敕印。　　

○谕抚远大将军伯费扬古、大兵进剿、归化城地方紧要土默特二千余兵外著增拨宣化府绿旗兵一千驻防寻命安郡王马尔浑、辅国公赖士、副都统迓图统领防守。　　

○癸未。上诣皇太后宫问安。　　

○授抚远大将军伯费扬古振武将军孙思克扬威将军觉罗舒恕等敕印。　　

○理藩院、兵部、遵谕议西路设驿自杀虎口以外、应置驿六十处每驿设马二十匹两驿合设笔帖式一员、拨什库二名、蒙古官一员、兵十名。于鄂尔多斯六旗内、派马五百匹再取直隶河南附近府州县偏僻驿站中马一千匹酌量安设。六十驿需马一千二百匹。余马三百匹、亦令带往自西路以至中路军前、如有设驿之处、可交大将军伯费扬古、即于此内马匹酌量安设。从之。　　

○谕议政大臣等、中路兵丁、仍带八十日粮外。诸王大臣侍卫官员、俱著带百日粮。　　

○赐西路从征归化城土默特官兵银币有差　　

○调安徽巡抚线一信、为浙江巡抚以刑部右侍郎陈汝器为安徽巡抚　　

○甲申谕安郡王马尔浑辅国公赖士副都统迓图等、尔等往归化城、务扬军威、以示兵力强盛各处远行侦探、最为紧要尔等三人、须同心效力不可互相推诿。王与公皆年幼未曾历练凡事宜与迓图商酌而行迓图亦不得推诿王等至朕行在、与归化城相近、此时正当用兵之际、不必差人请安。　　

○谕兵部等衙门、大兵至巴颜乌阑、倘噶尔丹不敢迎敌、从此遁去。可预选察哈尔兵一各六百名喀喇沁翁牛特、兵一千四百名、再于大兵内、及新满洲、诸王护卫、喀尔喀兵内、共选精兵一万、备足驼马糗粮、务将噶尔丹、穷追剿灭。　　

○命正红旗都统公彭春、参赞西路军务。　　

○乙酉。上以亲征噶尔丹、谒暂安奉殿、孝陵。命皇长子允禔、皇三子允祉、皇四子胤禛皇五子允祺皇七子允祐皇八子允禩随驾是日启行。驻跸夏店。　　

○谕中路督运都察院左都御史于成龙等、大军讨寇、全资兵力内外满洲、汉军、绿旗诸路从征兵丁、俱已各加恩赉。其外省调集步兵、挽运军粮、载涂况瘁、尤可轸念。所有每月应支银米、本营照常支给、俾赡养家口。仍各给与行粮以为道。路之资所运米石。如悉依期挽至克济军需不致亏缺迟误。俟大兵凯旋准补入马兵营伍用彰奖劝有效力勤敏、才堪拔擢者、尔等可记名汇奏、以俟酌用兵丁劳苦饥寒凡督运大臣官员、宜时加拊循慰勉。庶人争自效踊跃赴功。西路挽运兵丁、亦照此例行尔等可移文各该巡抚、通行传谕示朕体恤军士至意　　

○以故奉恩将军纳苏图子亢古里、袭职　　

○丙戌上驻跸蓟州。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百七十

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百七十一　　

康熙三十五年。丙子。二月丁亥朔遣大学士李天馥、祭先师孔子。上诣暂安奉殿孝陵行礼奠酒举哀至仁孝皇后、孝昭皇后、孝懿皇后陵。　　

○奠酒。举哀。是日驻跸汤泉　　

○戊子祭大社、大稷遣皇太子允礽行礼。　　

○上驻跸蓟州。　　

○命户部尚书马齐、往调喀喇沁翁牛特兵挽运中路军粮。　　

○己丑。上驻跸三河县。　　

○黑龙江将军萨布素疏言、黑龙江副都统喀□瑚拉自、俱愿从军效力。得上□日、喀□瑚、著从军。拉自、著镇守地方　　

○庚寅上驻跸通州。　　

○辛卯上回宫。诣皇太后宫、问安。　　

○谕领侍卫内大臣等、噶尔丹为人狡诈、未必不指西向东。我大兵若于三月初十日起行、则四月二十五间、方得至巴颜乌阑。今不便待狭西兵。中路行期宜改在三月初间西路费扬古兵行期亦改在二月望间。至于汛界地方侦探情形、事属紧要。宜增派官兵。著于出征之前锋内、选派四十名再将出。征上三旗侍卫、及王贝勒贝子公等情愿效力之护卫人员内、派三十名发往侍郎安布禄处驻扎。　　

○壬辰内阁学士陶岱、往盛京赈济并以天津海口运米至盛京事请训上□日上曰、从天津海口运米但以新造船与商船转运尚恐船少。应遣人往福建将军督抚处劝谕走洋商船、使来贸易。至时用以运米。仍给以雇直。其装载货物、但收正税、概免杂费。往取此船、著各部院衙门、派出贤能司官、笔帖式各一员令驰驿前去　　

○先是理藩院奏乌朱穆秦等旗扎萨克王贝勒贝子公台吉等官兵应派在何路伏候钦定得上□日俟出兵临期、传谕众扎萨克等、酌率本旗官兵、于各边界预备。至是上谕曰目今蒙古兵众正当马匹羸瘦之时。可止其来会大兵。著都统杜思噶尔理藩院章京笪赖驰驿前往、令蒙古王等将所属兵丁内、情愿效力马匹足供驱策者、尽数派出驻乌尔挥河地方预备乘青草牧肥马匹、以待遣用杜思噶尔等宣谕毕。可于汛界内、来赴军前。　　

○命中路大兵、于二月三十日自京师起程西路大兵、于二月十八日自归化城起程。　　

○兵部理藩院奏中路设驿、自京城至独石口设四驿、有额定驿马、不必增加外每驿用笔帖式一员拨什库二名。自独石口外约设六十驿每驿马四十匹至中路大兵到汛界后、与西路联络处设十五驿。每驿马二十匹。如相隔遥远、驿或不足再酌量增设中路大兵正站腰站、俱两驿合设笔帖式一员、拨什库二名、扎萨克蒙古官一员、兵十名。其管理正站、应拨理藩院兵部官各二员、腰站各一员前去。得上□日、此番出师诸物、朕皆全备并无待后赍送之物。飞驰之事亦少。著每驿设马二十匹。部院官、笔帖式、拨什库、调用将尽。今设此驿有情愿效力废员、每一驿可用两三人、坐塘效力并酌拨扎萨克。蒙古内台吉、章京兵丁、监视马匹。如驿马失盗被劫、即依律治罪。至草青后将蒙古之马著该管台吉各自本旗酌带赴驿、协助传报。以此传谕设驿地方众扎萨克。余如议行。　　

○以前锋统领。硕鼐、为镶蓝旗蒙古都统。仍兼前锋统领。　　

○甲午谕中路督运都察院左都御史于成龙等、尔等所运军粮、系计日按口预备一路车辆动摇、或致亏耗、可每石加一斗运往　　

