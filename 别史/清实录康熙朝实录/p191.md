<!-- { "loadSidebar": true } -->
○戊午。四川道御史张志栋、疏参刑部尚书黄机、年老、大理寺少卿张永祺、国子监祭酒冯源济、物望不孚、均应议处。上谕大学士等曰、张志栋、参张永祺、冯源济、二人品行不端、甚当。又参刑部尚书黄机、衰老宜罢、此言太过当。国家用人、正须老成练达之辈、从来才德难以兼全、闻黄机居乡、谨饬安静、是一老成人也　　

○叙平定神木等处功。授鄂尔多斯固山贝子古木布拉锡、固山贝子古禄西希卜、俱为多罗贝勒　　

○命旗下从征仆人、得功牌二次者、许令出户　　

○福建海澄阵亡镶蓝旗前锋校卦色、丧还、遣一等侍卫达尔赛、以茶酒往奠之　　

○庚申。上诣太皇太后宫、问安　　

○辛酉。议政王大臣等议覆、多罗顺承郡王勒尔锦、贝勒察尼、帅师讨贼、不速扼要害、乃退缩不前、老师糜饷、坐失事机、几至误国、应革去王、贝勒、并议政、及宗人府之职。籍其家属财产、仍行拘禁。贝勒尚善、公兰布、不速剿贼寇、恢复疆土、退缩贻误、俱宜从重议处、但既卒于军、应革其多罗贝勒、镇国公。都统朱满、不速据岳州、前驱破贼、退缩不前、几至误国、应革去都统、拜他喇布勒哈番佐领、及所加之级、立绞、籍其家、其妻与未分家之子、并交内务府。都统鄂内、不速据要地、渡江破贼、坐守彝陵、听贼渡江、窃踞要害、退缩不前、几至误国、应革去都统、一等阿达哈哈番、兼一拖沙喇哈番、佐领、及所加之级、鞭一百、不许折赎、本身及妻未分家之子、没入官、家产交内务府。护军统领伊尔度齐、弃太平街不守、不剿灭虎渡口贼寇、致太平街失陷、应革职正法、但已身故、宜革去一等阿达哈哈番、兼一拖沙喇哈番、籍没家产、其妻及未分家之子、并交内务府。护军统领额司泰、不渡江速据要害、长驱剿贼、又不攻取岳州、退缩贻误、宜从重议处、但已身故、宜籍没家产、给予本主。散秩大臣多谟克图、身为参赞、率蒙古兵前往、不即协力渡江、恢复疆圉、得贼空营、冒为己功、复不力拒虎渡口出犯之贼、致已获之太平街、复陷于贼、宜革去散秩大臣、拜他喇布勒哈番、及所加之级。副都统巴喀、得贼空营、亦冒为己功、不力拒虎渡口出犯之贼、致太平街复陷、宜革去副都统、佐领、及所加之级。公图纳黑、不速剿贼、耽延时日、应行察议、但贼已固守之后、伊始至军、且屡有渡江击贼之请、应免察议。署前锋统领噶尔弼、系贝勒尚善参赞、坐延时日、寸步不前、及奉谕申饬、仍不思殚力破贼、推诿巧饰、执意退缩、希冀全身、不取岳州、亦应察议、但已身故、无庸议。疏入。上谕、勒尔锦、不渡江剿贼、平定疆圉、迁延瞻顾、贻误国家大事、情罪重大、削去郡王、并议政、宗人府之职、仍令羁禁。察尼应如议处分、但既克岳州、且从前有效力之请、着从宽免羁禁籍没、革去贝勒、并议政、宗人府之职、为闲散宗室。尚善、革去贝勒。兰布、革去镇国公。朱满、从宽免死、着革职、鞭一百、不许折赎、籍没其家。鄂内、屡战湖中、又恢复岳州、从宽免籍没鞭责、着革职。伊尔度齐、多谟克图、巴喀等、俱革职。余依议　　

○召大学士、九卿、詹事、科道、谕曰、白气见于西方、天象垂戒、必有徵验、尔等各抒所见奏闻。工部侍郎赵璟、金鼐奏、近闻狭西转饷入蜀、人民滋困、押运官又不知轸恤、请敕部议、作何休息。兵部尚书宋德宜奏、狭西四川、不必各设总督、宜以一人统理两省、庶人民劳逸、可以酌齐均平。上谕吏部、改狭西总督哈占、为川狭总督、其四川总督杨茂勋、令解任、随大军进取云南　　

○壬戌。以故一等精奇尼哈番哈代孙阿拉纳、袭职　　

○甲子。建威将军吴丹疏言、蜀省诸要路、应增兵分守。上谕、大将军公图海、身任疆场、署副都统郗佛、所率之兵至汉中时、宜如何调遣、如何镇守之处、听其酌行。其副都统觉罗纪哈里、席卜、及护军统领佟佳等、速行前往、会噶尔汉等军、到日、如重庆可通、即由重庆、迅赴泸州剿贼　　

○镇安将军都统噶尔汉疏言、臣等相继进剿、闻败遁之贼、与四川云阳贼合、浚濠筑垒、水陆相拒、臣念巫山夔州、乃大兵后路、须兵固守。上谕、将军噶尔汉、提督徐治都、率兵恢复四川巫山、夔州、更进取云阳诸处。贼方合力、撄城拒敌、可移檄守荆州副都统诺敏、发红衣礟八位、礟手各二人、星夜送至军前、备攻城之用。徐治都所增标兵五千、招募不免迟缓、其以均州、房县、所裁镇标之兵、及内地绿旗兵调往。至巫山夔州诸要地、宜速发兵镇守。副都统得尔德、可率兵往彝陵、弹压地方　　

○定远平寇大将军固山贝子章泰疏报、臣等恢复镇远、即分遣满汉官兵、进取贵阳。十月十七日、复平越府、并复新添龙里二卫、二十一日、我兵直抵省城、逆渠吴世璠、伪将军刘国炳、吴应麒等、率众夜遁、遂复贵阳府。其余安顺、石阡、都匀、诸府、亦以次收复、贵州全定。得上□日嘉奖。下部议叙　　

○乙丑。谕议政王大臣等、闻将军噶尔汉、提督徐治都、以偏师深入四川、两次击败贼寇、恢复巫山、夔州、今又围困云阳县。总督哈占、进兵已久、何以至今未达。应亟进兵、从后夹剿。如仍前迟延观望、贻误军机、即以军法从事、决不姑恕、速移檄趣之。又谕、四川逆贼猖獗、皆由诸将畏怯瞻顾、不竭力剿御所致、今大将军贝子章泰等、击败贼渠吴世璠、恢复镇远、平越、贵阳、诸府、四川汉中将军大臣、宜乘此机会、并力进剿、毋得仍前观望、坐失事机　　

○谕兵部、将军噶尔汉等、深入剿贼、转运粮饷、最为重要。郎中范承勋、已至彝陵、自湖广进蜀、一路官兵粮饷、可令范承勋身自督趣、毋误转运　　

○九卿议覆、江宁巡抚慕天颜疏言、水利关系民生。臣于苏常等府、择其工易费简者、已次第劝民疏浚。惟常熟县之白茆港、武进县之孟渎河、系苏常等府、河水出江要道、淤塞甚多。请动正帑银十万四千两、开深建闸、不惟水利克修、饥民亦得赴工觅食。寓赈于工、数善俱备。应如所请。从之　　

○丙寅。抚远大将军都统大学士公图海疏言、泸州逃散绿旗官兵、不敢还营。近永宁失陷、建昌路阻、若不速行收抚、将来或投入贼营、或相聚为乱、其害匪细。宜招抚还营、仍给粮补伍。得上□日、著总督哈占、将军王进宝、速招逃兵入伍、俾赎罪图功　　

○丁卯。振武将军鄂克济哈等疏报、臣等于闰八月十八日、率领官兵、恢复泸州。九月十二日、进兵至托川呀、与贼遇、自午至酉、我师奋勇攻击、贼大败、弃营宵遁。下部议叙　　

○戊辰。调正蓝旗蒙古副都统宗室喇克达、为满洲副都统　　

○庚午。四川狭西总督哈占疏报、臣于十月二十四日、已抵保宁。一面酌拨官兵、防守昭化苍溪诸隘。一面拣选精锐、付总兵官高孟、一路由顺庆、蓬州、进取营山。一路由南部、进取营山、复由营山、会取渠县。俟剿灭逆贼彭时亨、平定川北之后、再进剿川东逆贼谭弘。得上□日、保宁关系重要。总督哈占、暂驻镇守。俟将军王进宝到日、哈占即率大兵、剿谭彭二贼　　

○吏部议覆、直隶巡抚于成龙疏言、凡州县被劾者、例经府道揭报、督抚访闻。乃州县于参后、复摭拾往事、详揭府道、渐不可长。请定反噬讦告处分之例。查定例。京察大计。降革官员。有驾言控告者、将所告不准行、有冠带者革职、无冠带者、送刑部治罪。嗣后被参官员、将上司讦告者、照此例一体处分。从之　　

○转固山贝子宗人府右宗正准达、为左宗正、固山贝子傅善、为右宗正　　

○升镶黄旗满洲副都统纪哈里、为蒙古都统　　

○壬申。上诣太皇太后宫、问安　　

○癸酉。转刑部尚书黄机、为吏部尚书　　

○甲戌。赐诸王、贝勒、贝子、公、内大臣、都统以下、阿思哈尼哈番以上。并满大学士、学士、九卿、詹事、国子监祭酒等官。清文日讲书经解义、各一部　　

○振武将军鄂克济哈疏言、吴丹解将军任后、两路官兵、俱臣统领。但建昌、永宁、相去千余里、一身不能兼顾、请分设一师、进取永宁。上命署西安将军佛尼勒、为建威将军、调遣永宁一路满汉大兵、与总督哈占、会商剿贼　　

○予故理藩院侍郎博罗特、祭葬如例　　

○以散秩大臣一等侯巴浑德、为正黄旗蒙古都统　　

○乙亥。赠广东阵亡茂名县县丞陶之俊、卫经历、予祭葬、荫一子入监读书　　

○丙子。四川狭西总督哈占疏报、川北总兵官高孟、调遣官兵、击败贼众于南溪桥等处。恢复营山县。得上□日嘉奖。下部议叙　　

○戊寅。上诣太皇太后皇太后宫、问安　　

○调都察院左都御史魏象枢、为刑部尚书　　

○辛巳。以原任吏部左侍郎陈一炳、为刑部左侍郎、管右侍郎事　　

○壬午。和硕纯亲王富尔祜伦薨。上辍朝三日　　

○癸未。四川狭西总督哈占疏报、川北总兵官高孟、进兵罗石桥地方、大败贼兵、斩获甚众。又围逸贼于灵鹫寨、杀伪总兵魏仰武等。下部议叙　　

○甲申。绥远将军湖广总督蔡毓荣疏报、山西提督周卜世等、于本月十四日、进兵攻夺塘头隘口、十五日、恢复思南府。得上□日嘉奖。下部议叙　　

○定远平寇大将军固山贝子章泰疏报、伪侍郎郭昌、邱元、伪总兵臧世远、齐聘、金文台等、率伪文武各官一百七十五员、兵一千三百余名投诚。下部知之　　

○乙酉。上诣太皇太后宫、问安　　

○刑部等衙门议覆、大将军图海、拏解来京之伪朱三、即杨起隆、又名朱慈璊、与康熙十二年拏禁之杨起隆妻马氏、及原夥郑得胜等、并不认识。且面有剌字疤痕、明系旗下逃人、入杨起隆夥内、知其缘由、遂假借杨起隆之名、于狭西造反。应照律凌迟处死。其马氏等、仍监禁、俟缉获杨起隆、另结。从之　　

十二月。丙戌朔。予福建阵亡阿达哈哈番滕天成、祭葬如例　　

○丁亥。赐汉大学士、学士、九卿、詹事、国子监祭酒等官、汉文日讲书经解义、各一部　　

○谕议政王大臣等、今贵州底定、大兵宜速取云南。况大将军赖塔兵、已抵南宁。大将军固山贝子章泰、毋分兵向遵义、即速行进定云南。章泰军中、统领绿旗兵将军、总督、提督、随征总兵官、甚多、兵数亦众。章泰等进兵时、可于诸大臣内、酌留贵阳、厚其兵力、俾守黔中。至固原总兵官王用予、前曾请取遵义、今宜令王用予速取遵义、即镇守之　　

○福建水师提督万正色、以病乞休。慰留之　　

○己丑。上诣太皇太后皇太后宫、问安　　

