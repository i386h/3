<!-- { "loadSidebar": true } -->
○征南大将军都统赖塔疏报、大兵自黄草坝前进、二月十二日、抵曲靖府。伪总兵尹士元、伪道员刘世忠、率各伪官投诚。臣即于是日、遣兵进取交水城、断贼中路。据守中路伪将军线緎等、皆遁走。十五日、都统希福、马缉等、自曲靖府起行、恢复马龙州、易龙所、十六日、恢复杨林城。闻贼于浑水塘、嵩明州等处立营、乃遣夸兰大硕塔等、先剿嵩明州贼。夺门入城、贼皆遁走、追杀甚多。生擒伪游击一人、守备二人、贼兵百余人。是夜、浑水营屯贼、亦皆遁走。得上□日嘉奖、下部议叙　　

○定远平寇大将军固山贝子章泰、征南大将军都统赖塔、绥远将军湖广总督蔡毓荣等、各疏报、臣等统兵、先后至云南省城、营于归化寺。二月二十一日、贼吴世璠、遣伪将军胡国柄等、率马步兵万余人、出城列象阵拒战。臣等率满汉兵、分队进击。自卯至酉、大败贼众。追至城门、阵斩伪将军胡国柄、刘起龙、及伪总兵九员、生擒六百余人、获甲仗旗帜马匹无算。得上

□日嘉奖、下部议叙　　

○升光禄寺卿恕舒、为大理寺卿　　

○以刑部郎中钱捷、为贵州按察使司佥事、提调学政　　

○庚午。谕户部仓场侍郎等曰、近闻各仓发米、多杂土尘、有贿赂者给好米。经管之人、种种作弊。上下串通、侵欺盗取者甚多。此米系人生命。朕一经体察、务将始末澄清。尔等应知此等情弊。若不加严察、永行杜绝、是知而自取戮矣　　

○升翰林院侍讲学士张玉书、为内阁学士兼礼部侍郎　　

○辛未。万寿节。上率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫行礼。御太和门。王以下、文武各官、上表庆贺。停止筵宴　　

○遣官祭福陵、昭陵、孝陵、仁孝皇后、孝昭皇后陵　　

○遣官祭真武、东岳、城隍之神　　

○壬申。升左都御史折尔肯、为兵部尚书　　

○以翰林院侍读阿山、充日讲起居注官　　

○癸酉。太皇太后圣躬违和。上奉太皇太后、幸遵化州汤泉。是日启行。上诣太皇太后宫、候太皇太后登辇、上随辇步行。出东华门、始乘马。至进膳驻辇处、上亲扶太皇太后降辇、入行宫。俟膳毕、候太皇太后登辇、上扶辇行数武、始乘马随行。驻跸李家桥　　

○谕内大臣等、今当田禾发生之候、驻扎车马、应择荒野之地、以避田禾。可令户部司官、随后稽察。犯者严加议处。回銮时、仍即从原路行。朕将亲察之　　

○调户部左侍郎达都、为吏部左侍郎管右侍郎事　　

○升光禄寺卿崔澄、为太常寺卿。兵部郎中阿兰泰、为光禄寺卿　　

○先是、谕兵部、佛尼勒报、泸州江岸屯贼败走。今大将军贝子章泰、赖塔等兵、已抵云南省城、大败贼众。其城旦夕可下。度叙州贼将胡国柱等闻之、必将逃遁。佛尼勒、赵良栋等、可即蹑追剿灭。至是、赖塔等疏言、大兵已逼云南省城下、掘壕围之。吴世璠婴城死守。又阴调在蜀贼将马宝、胡国柱、夏国相等、归援。又将军佛尼勒等复疏报、叙州贼将胡国柱等悉遁。上谕、逆贼胡国柱等、退援云南、事关重大。将军佛尼勒、赵良栋等、于文到之日、即各统官兵、速行蹑击、勿令得援云南。将军噶尔汉、纪哈里等到日、亦与佛尼勒等、协同追剿。如有迟延观望者、治以失机之罪　　

○监察御史常锡布疏言、贝勒以下、降封至辅国公者、请停其降封、将一子世袭公爵。从之　　

○甲戌。上驻跸三河县图东马房　　

○乙亥。上驻跸蓟州郑家庄北　　

○吏部尚书吴达礼、以病乞休。允之　　

○丙子。上驻跸遵化州稻地里　　

○谕大学士等曰、国家事务、关系重大。必当敬慎详审。今自京所奏政事、三日汇送一次。朕恐一时有不及检。尔等其详阅之。学士亦公同理事之官、如有意见、亦应陈说。毋谓大学士等阅毕、即缄默不言。旧例、批红本发出之事、内有不合、尚令启奏、今虽已发本章、尔等务加公同详阅　　

○丁丑。上驻跸遵化州蔡家庄南　　

○戊寅。上驻跸迁安县白布店村北滦河岸　　

○升顺天府府尹宋文运、为都察院左副都御史　　

○庚辰。太皇太后驾至汤泉。上驻跸遵化州城东南　　

○辛巳。上诣太皇太后行宫、问安毕。率诸王大臣侍卫等、诣孝陵。奠酒举哀。次至仁孝皇后孝昭皇后陵。命皇子等行礼。奠酒。是日、驻跸鲇鱼池城内　　

○宴衍圣公孔毓圻等于礼部　　

○壬午。上诣太皇太后行宫。问安　　

○上诣孝陵致祭　　

○癸未。祭纯亲王隆禧。上亲临、奠酒举哀　　

○遣皇子等、诣仁孝皇后孝昭皇后陵、致祭　　

○以原任副都统苏虎济、为孝陵总管　　

夏。四月。甲申朔。享太庙。遣内大臣伯噶都行礼　　

○上诣太皇太后行宫、问安　　

○建威将军佛尼勒疏报、固原总兵官王用予、率兵恢复纳溪、江安、仁怀、合江等处。伪将军何德成等、率所属兵丁投诚。得上□日嘉奖、下部议叙　　

○予故辅国将军恩克布祭葬。谥温僖　　

○乙酉。上驻跸孝陵红门外　　

○葬纯亲王隆禧。上亲临。奠酒举哀。谕内大臣觉罗塔达等、纯亲王榇、于今日酉时安窆。朕欲亲视。因恭亲王常宁等奏言、王妃榇在旁、恐属不便。请于未葬前、往视即回。故朕先行。尔内大臣侍卫等、俟视安葬事毕、乃还　　

○丁亥。上诣太皇太后行宫、问安　　

○裁江南安徽驿传道、江宁船政同知、二缺　　

○定远平寇大将军固山贝子章泰疏报、伪将军韩天福等、擒防守武定伪总兵王来吉、何兴祚、献武定府城、投诚。下部议叙　　

○戊子。上诣太皇太后行宫、问安　　

○上驻跸三屯营西南　　

○命学士禧佛、往遵化州。谕知州郑侨生曰、鲇鱼池周围地亩、不许蹂践。虽屡经传上□日严谕、未必无碍田禾。著知州亲行细察、所伤地亩若干、应纳钱粮若干。俟回銮日转奏　　

○庚寅。上驻跸喜峰口外北台　　

○征南将军都统穆占等疏报、伪将军杨应选、率领所属弁兵投诚。下部知之　　

○浙江总督李之芳疏报、伪将军刘天福等、率众投诚。下部知之　　

○刑部议覆、安徽巡抚徐国相疏言、捕役缉盗、有司混给批牌。以致任意越境作奸、害及无辜。嗣后关提人犯、应令有司详请本省督抚、移咨邻省督抚、转饬该地方官、添差缉捕。不许擅给批牌、竟行拘提。从之　　

○辛卯。上驻跸宽城北五里　　

○壬辰。上驻跸达希喀布秦地方、喀喇沁杜楞郡王札什、镇国公乌忒巴喇等、来朝　　

○勇略将军云南贵州总督赵良栋疏报、伪副将刘友功、程应贵等、率众投诚。下部知之　　

○建威将军佛尼勒疏报、三月十五日、伪将军宋国辅、陆道清等、率伪弁兵投诚。献永宁城。下部议叙　　

○癸巳。上驻跸察罕和屯。翁牛特镇国公奇他忒等、来朝　　

○甲午。上驻跸乌阑布尔哈苏地方。敖汉多罗郡王扎穆苏、萨穆珀尔等、来朝　　

○赠四川殉难提督伯王之鼎、太子少保。给拜他喇布勒哈番。予祭葬。加祭一次。谥忠毅。总兵官费雅达、左都督太子少保。给拜他喇布勒哈番。予祭葬。加祭一次。谥忠勇　　

○乙未。上驻跸西尔哈毕喇地方。土默特固山贝子滚济斯札布、来朝　　

○丙申。上驻跸拜察地方　　

○湖广提督徐治都疏言、逆贼谭弘之子谭天秘、势穷力蹙、遁入山麓。臣率官兵进剿、因转饷维艰、臣已留兵扼守要地、并相机招抚。于三月初十日、自万县还驻夔州。上谕、巡抚王新命、郎中范承勋等、乘川峡未涨、速运粮米、用济军需。苟有稽延、俱以贻误军机治罪　　

○建威将军佛尼勒疏言、臣所部兵、由狭入蜀、征剿历有年所、致马匹军械缺坏。如率此兵前进、似属无济。请以重庆护军统领佟佳等、所部每佐领护军各二人。将军噶尔汉等、所部兵内拨每佐领骁骑各三人。西安副都统翁爱、所部兵八百人。付臣等统领、进定云南。又将军纪哈里所部兵、尽发建昌一路。汉中、狭西诸处、竟致空虚。请以年久困乏之兵、遣赴大将军公图海军、令防守汉中诸路。上谕、今诸路逆贼、俱遁还云南。将军噶尔汉、即驰会将军佛尼勒军、每佐领简六七人、以留驻兵丁之马给之。躬自统率、同总督哈占等、前进云南。佛尼勒量率留兵、防守叙州诸处。其无马之兵、令署副都统觉和托、率赴汉中。将军纪哈里、每佐领简官兵六七人、同总督赵良栋、速进云南。如有无马者、令副都统恰塔、率回成都防守　　

○殉难云南贵州总督甘文焜、衬回京师。遣大臣一员、侍卫十员、往奠茶酒。加赠兵部尚书。予祭葬。谥忠果。荫一子入监读书　　

○丁酉。上驻跸和尔和地方　　

○谕喀喇沁杜楞郡王札什等曰、喀喇沁故塔布囊何济吉尔、出征时、最著勤劳。今朕至此地。遣散秩大臣萼齐尔等、携茶酒往奠　　

○戊戌。上驻跸毕尔汉地方。科尔沁台吉敦罗卜、来朝　　

○己亥。驾旋。驻跸乌阑冈安地方　　

○庚子。孝端文皇后忌辰。遣官祭昭陵　　

○上驻跸穆雷布尔车尔地方。科尔沁和硕卓礼克图亲王鄂辑尔等、来朝　　

○辛丑。上驻跸胡西汉台地方　　

○以左副都御史刘如汉、为江西巡抚　　

○壬寅。上驻跸塔奔海拉斯台地方　　

○削原任山西巡抚图克善、兵部尚书衔。以捏报平阳府蒲县开垦地亩故也　　

○癸卯。上驻跸鄂伦蒿齐忒地方　　

○甲辰。上驻跸察罕和屯南。柰曼固山贝子吴勒木济、来朝　　

○议政王大臣等奏、克取云南省城、所关至要。向趣大将军赖塔等军、曾遣学士额库礼前往。今越将军纪哈里、噶尔汉等、两路之兵、应遣部院贤能官各一员前往。上曰、自京遣官、有需时日。前遣理饷郎中额尔赫图、范承勋、见在军中。可令额尔赫图、赴纪哈里军。范承勋赴噶尔汉军。速趣大兵前进。仍令兼理粮务。大兵进止、逆贼情形、其令不时奏闻　　

○云南巡抚伊辟疏言、两路大兵、齐集滇中、请亟令贵州、广西、二路协济银米。上谕、广西云南、相去辽远、路险山多。且有苗蛮盘踞。大兵粮饷、若由广西转运、必致有误。其遣户部郎中明额礼、萨木哈、驰赴云南、与大将军、将军、督、抚、提督等、会同酌议。抚恤人民、设法采买、勿误军需。不必由广西贵州起运　　

○予福建阵亡汉军佐领金世砺、祭葬如例　　

○乙巳。上驻跸达希喀布秦地方　　

○以京畿旱、谕礼部、及内务府、虔诚祈雨　　

○丙午。上驻跸冰窖地方　　

○丁未。上驻跸滦阳城　　

