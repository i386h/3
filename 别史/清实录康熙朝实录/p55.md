<!-- { "loadSidebar": true } -->
二月。庚午朔。上诣太皇太后皇太后宫、问安　　

○甘肃巡抚刘斗疏言、平庆临巩四府属。去□山戊示□夏旱秋涝、人民饥馑。请赐赈济。得上□日、平凉等四府人民、饥馑至极。殊为可悯。著该督抚择贤能官员验赈。务令穷黎、得沾实惠　　

○辛未。广东提督常进功疏报、逆贼魏韬、啸聚潮阳海面。臣会同左翼总兵官于奋起、领兵搜剿。康熙六年十月初三日。大败贼众。获伪参谋吴俊、亲信陈阿五等。贼渠弃舟潜逃。下部知之　　

○壬申。定各省督抚荐举属员额数　　

○升太常寺卿阿思祜、为大理寺卿　　

○甲戌。升刑部郎中色特、为山西按察使司按察使。刑部郎中穆成额、为狭西按察使司按察使　　

○户部议覆、江宁巡抚韩世琦疏言、黄河冲决、桃源受患尤甚。漕粮无蠲免之例。请将桃源县康熙六年分起运漕粮、分两年补徵带运。应如所请。从之　　

○乙亥。上诣太皇太后宫、问安　　

○命福建督抚、重建柔远馆驿、以驻琉球国使　　

○丁丑。太皇太后圣寿节。遵懿上□日、免行礼　　

○遣大学士图海、祭先师孔子　　

○戊寅。祭大社。大稷。上亲诣行礼　　

○免直隶景州等十州县卫、康熙六年分水灾额赋有差　　

○旌表福建省靖南王耿继茂下节妇周方苏妻吴氏、给银建坊如例　　

○己卯。春分。朝日于东郊。上亲诣行礼　　

○内国史院大学士巴泰、以疾请解任。命以原官致仕　　

○庚辰。孝康皇后忌辰。遣官祭孝陵　　

○免奉天府承德广宁二县、康熙六年分雹灾额赋　　

○壬午。以原任江南按察使赵曰冕、为湖南按察使司按察使　　

○甲申。上诣太皇太后皇太后宫、问安　　

○免浙江临海县、康熙六年分水灾额赋十之三　　

○乙酉。谕礼部、天象关系重大。必得精通熟习之人、乃可占验无误。著直隶各省督抚、晓谕所属地方。有精通天文之人、即行起送来京考试、于钦天监衙门用。与各部院衙门官员、一体升转　　

○升大理寺少卿贲岱、为太常寺卿。左通政岳诺惠、为光禄寺卿。兵部督捕左理事官花善、为太仆寺卿　　

○山西提督柯永盛、引年乞休。慰留之　　

○丙戌。遣官祭先农之神　　

○免狭西宁州华亭等四州县、及庆阳卫、康熙六年分雹灾额赋有差　　

○予故一等精奇尼哈番根都扎布、祭葬如例　　

○丁亥。以贵州赏功等十八寨地方、归普安州管理。安顺府统辖　　

○戊子。夜子时、流星如盏大。赤黄色。尾有光　　

○辛卯。上幸南苑行围　　

○吏部议覆、四川巡抚刘格疏言、臣原姓张。名德地。归旗后、义父辛达理、取名刘格、请照例复姓更名。应如所请。从之　　

○壬辰。清明节。遣官祭永陵、福陵、昭陵、孝陵　　

○丙申。以启心郎觉罗杜尔巴、护军参领希福、俱为正红旗蒙古副都统　　

○丁酉。谕吏部等衙门、前谕督抚奏事。必举其事之原委。明晰入告。部院将应结之事。亦即行完结。勿得迁延驳察。近见督抚奏疏、仍有事情未晰者。部院亦有将应结之事、迁延驳察者。如此草率、不加详慎、殊负委任之意。今后督抚奏事。若不详明具奏。著严行参处。各部院若将应结之事。复搜求细故、借端驳查。定行治罪　　

○戊戌。上自南苑回宫　　

○理藩院题、请差大臣往四十九旗、及边外喀尔喀会盟。得上□日、著侍郎绰克托、达哈塔去　　

三月。己亥朔。上诣太皇太后皇太后宫、问安　　

○福建总督祖泽溥疏言、向例各府推官。赴省承问钦件。今推官奉裁。事归知府。但知府有地方专责、不便轻离。而同知通判、事务稍简。以之按季轮班、赴省承问。是亦详慎刑名之意也。下部议行　　

○甲辰。遣官祭历代帝王　　

○乙巳。福建道御史李棠、奏请亟开经筵。以光典礼。报闻　　

○丙午。旌表节妇。山东长山县李氏、广东乐昌县萧氏、烈妇。山东姜氏、烈女。山东吴氏、给银建坊如例　　

○丁未。以世祖章皇帝配天礼成。加上太皇太后皇太后徽号。遣都统勒贝、祭告永陵。都统伯宜理布、祭告福陵。都统鄂内、祭告昭陵。都统喇哈达、祭告孝陵　　

○遣侍郎刘鸿儒等八员、祭历代帝王陵寝。及先师阙里　　

○谕吏部、国家政务。必委任贤能。乃可赞成上理。今在京各部院满汉官员。俱论资俸升转。虽系见行之例。但才能出众者、常以较量资俸、超擢无期。此后遇有紧要员缺。著不论资俸。将才能之员、选择补用　　

○免江南邳州、安东等六州县、及高邮等十八卫所、康熙六年分水灾额赋有差　　

○予故副都统觉罗商燕、祭葬如例　　

○庚戌。上诣太皇太后皇太后宫、问安　　

○甲寅。免狭西邠州、咸宁等七州县、康熙六年分旱灾额赋有差　　

○喀尔喀昆都仑拖音台吉、遣使进九白年贡。宴赉如例　　

○丙辰。万寿节。上率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫、行礼。御殿。王以下、文武各官、上表庆贺。照例筵宴　　

○遣官祭福陵、昭陵、孝陵　　

○遣官祭真武、东岳、城隍之神　　

○己未。命停止巡视茶马差　　

○户部议覆、甘肃巡抚刘斗、请赈恤西宁等处一疏。得上□日、西宁等处。人民饥馑已极。深为可悯。尔部拟出廉能官二员。作速遣去。会同地方官。不拘何项就近钱粮。酌量动支分赈。务令饥民得所　　

○庚申。予故内大臣布代、祭葬如例　　

○辛酉。上诣太皇太后皇太后宫、问安　　

○谕吏部、户部、都察院、盐课关系紧要。必得廉干之员差遣。乃能严缉私贩。惠恤商民。疏通引法。以裕国课。近见课额未增。商民又鲜裨益之处。以后不必专差监察御史。应将廉干之员、选择兼差。尔部院酌量定议以闻　　

○谕吏部、旧例科道乏员。行取在外有司、考选补授。原因有司乃亲民之官。谙悉民间利弊。得以据实指陈。有裨政治。且外官内擢。足以鼓励人才。振兴吏治。今后科道缺出。可移文督抚。就有司内。举才能夙著者。咨部。尔部详核具题。行取来京。朕亲选用。每□山戊示□宜行取几人。尔部酌议以闻　　

○谕吏部、近闻在京诸臣。违法遣人往各省官员处、借名问候、多索财物。又干预地方事。挟持请托。颠倒是非。甚为良民之害。有等游行闲棍。讨取官员书札。或雕刻别人图书。投见地方官员。恣行欺诳。此等情弊。深可痛恶。地方大小各官。果能持己端方。制行清直。于此等违法干请之辈。即不应所求。不给财物。何惧之有。以后地方文武各官、遇有此等游棍。应即严拏具奏。将主使之人究出。从重治罪。若畏惧徇私、不行陈奏。被旁人讦告。科道纠参。将地方官一并从重治罪。尔部通行晓谕内外王以下文武大小各官　　

○谕刑部、向来东西长安门外、＜监-皿立＞立石牌。原为民有冤枉、令其伸告。近见奸狡棍徒、并无冤抑。谎捏事端。诬告者多。实情者少。将无辜牵连苦累。又闻无赖之徒。指称叩阍。在于地方、恣行挟诈。扰害良民。是负朝廷恤民之心。而开奸徒生事之路也。通政使司登闻鼓衙门。既许封进状词。伸理冤枉。以后内外官民、果有冤抑事情。著照例于通政使司登闻鼓衙门告理。叩阍之例。永行停止　　

○以甘肃宁州、安化等五州县、及庆阳卫、康熙六年分、民遭疾疫。将丁银豁除。并免地亩额赋一年　　

○壬戌。免江南上元、江宁、石城等卫所、康熙六年分旱灾额赋有差　　

○癸亥。加山西提督柯永盛太子少保。以效力年久故也　　

○甲子。上诣太皇太后宫、问安　　

○乙丑。免江南海州、清河等七州县、康熙六年分水灾额赋有差　　

○丁卯。兵部题、前奉上谕。凡外国之人。除进贡方物外。将货物在边界处所贸易。有无定例。命臣等会同礼部详察具奏。查外国非系贡期、竟来贸易者。会典并未开载。惟康熙二年、准荷兰国贸易一次。康熙三年、准暹罗国贸易一次。随于康熙五年、永行停止。请嗣后非系贡期、概不准其贸易。从之　　

夏。四月。己巳朔。享太庙。上亲诣行礼　　

○庚午。上诣太皇太后皇太后宫、问安　　

○吏部等衙门遵上□日议覆、嗣后巡视盐政、不必专差御史。应于六部满汉司官内、拣选贤能之员。一并差遣。所差司官、俱授御史职衔。差满考核、仍回原任。从之　　

○癸酉。左副都御史左敬祖、以疾乞休。允之　　

○丁丑。以故三等阿思哈尼哈番白冲之子色冷札什、袭职　　

○戊寅。上诣太皇太后宫、问安　　

○庚辰。裁义王孙徵淳俸银二千两。仍□山戊示□给三千两。藩下官役。酌拨地土。停其支给银米　　

○予故户部侍郎致仕铿特、祭葬如例　　

○先是、浙江嘉善县民郁之章有罪。流徙尚阳堡。会有认工赎罪之例。其子候选知县郁褒、请修刑部衙署、赎父还里。至是、限期将满、尚未讫工。郁之章例当复徙。郁褒叩阍、愿弃官代父之徙所。郁褒弟生员郁广、亦叩阍、言己当代徙、留其兄郁褒侍父疾。部议子代父徙。非旧例。仍治以冲突仪仗罪。上矜其孝友。特并宥之　　

○壬午。吏部议覆、山西巡抚杨熙疏言、都司经历武弘祖、具呈请回旗终养。查与例不符。应不准行。得上□日、汉官有终养之例。旗下出仕外省者。向无终养之例。终养关系孝道。不宜以汉官旗下官分别。著再画一具奏。寻部议、武弘祖准如汉官例终养。并著为令。从之　　

○癸未。上诣太皇太后皇太后宫、问安　　

○升左佥都御史金世德、为左副都御史　　

○吏部遵上□日议覆、行取知县、既咨行各省、令将才能夙著者选送。若预定员数、或人不及额、而庸流得以滥充。或人浮于额、而贤者无由尽举。嗣后应停其定数。凡知县内、有卓异荐举、无钱粮盗案者。列名咨送。如无卓异荐举之员、将历俸三年、无钱粮盗案、才能夙著者。令该督抚详确选择。列名咨送。臣部复行详核具题。行取来京。候皇上考选。以科道用者、注册、候缺出、以次题补。用完之日、再行具题行取。若无才能官员、不必充数滥送。督抚有咨送匪人、及钱粮盗案未结之员者。治以徇情之罪。从之　　

○甲申。停巡仓御史差　　

○三等阿达哈哈番贺乐齐巴图鲁、创发身故、照阵亡例、予祭葬　　

○吏部题、铨政关系重大。臣部满洲员外郎缺出。停其较俸升补。将候补员外郎、及部院衙门应升官员内、选择除授。得上

