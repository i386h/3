<!-- { "loadSidebar": true } -->
○壬申。谕议大臣等曰、太祖太宗时满洲兵。凡遇征战。马匹口粮、自备行走。所向立功。并无迟误。今官兵行走处、马匹口粮器械等、俱给帑置办。且以为不足而怨咨生焉。此皆由该管官、不行严饬之故也。朕办理军务。阅历甚多。向时攻取岳州。但从陆路抵御、许久不克。朕谕令于洞庭湖、务备船只、以水路遏贼贝察尼奏、湖中风浪甚大、船不能行。恐有碍于兵丁。请彻战船。朕谕以岳州城已被困、不久即下。若将战船彻回、贼得由水道往来何能有得岳州之期哉。于是不彻船兵。严饬看守。未几而岳州下矣。再征讨云南时满汉官兵、合计四十余万。贝子章泰等。离云南城四十里安营。一面临湖一面抵山。并未设兵湖中。断其水路。致贼冠米粮照旧运行、城内并无危急。后赵良栋率宁夏兵至。云我等大兵、连营四布。不就近速战、迨至日久、米粮不继。满兵无妨、绿旗兵何以存立耶。章泰云、皇上豢养之满洲、岂可轻进、委之于敌。且尔兵远来、亦宜休养。何可令其伤损。赵良栋不从章泰之言。自率标兵、前往力战、夺取得胜桥。而赵良栋之兵、亦瘁甚矣。章泰又向赵良栋云、尔兵已瘁。应暂彻回。令总督蔡毓荣、率兵看守。赵良栋云、我死战所得之地肯交与他人看守乎。因此章泰亦进军围城。贼兵被逼而出。在桂花寺地方、与我兵接战、大败之。吴世璠等、仓皇失措。无所逃匿、仍自杀。余贼献城投降。此亦由决于进战、乃得成功也。再出征乌阑布通时。阿密达因天晚彻兵。云皇上必不以彻兵故、遂杀我等。将兵彻退索额图、明珠、选勇士数百人、近身防护。勇士云、挑选我辈、原拟或战或追。讵意止令防护。共生忿怨。后中路出兵时。令大臣官员等会议进兵之处。众皆谓不可。独朕与费扬古、以兵为可进、决意进兵。及至科图地方、众皆不欲前发大臣等劝朕彻兵。朕谕以祭告天地太庙社稷。亲统兵前来不见贼踪如何骤行彻去。不允所请将兵前进。噶尔丹闻我兵威、甚是惊惧、鼠窜而去。朕选兵令马思喀为将军、尾追噶尔丹。又遇西路兵攻击、大败之。朕将中路初次运到之米、遣明珠速送至费扬古军前。二次米、亦即令续送。三次米内、朕但留十八日口粮、余俱送西路军前。是以西路兵丁、未至饥馑、得保全而回。彼时若轻信大臣等言、中道彻兵、则两路兵丁、安得立功奏凯耶。今观领兵大臣官员等、祗为保身之计、不以国事为重。内存私意、彼此争论不和。又向兵丁等、沽名市恩、多取口粮。及不能＜马犬＞载、至于抛弃、全无珍惜之意。如此居心行事、可乎。朕之满洲兵、俱极精练。全在领兵者、将国家之事、专心办理。不图安逸。赏罚严明。则断无错误。进兵西藏时。色楞不候众人、独自前往。额伦特亦随后追至。为国家奋不顾身。虽至失机、岂可论伊等进兵太速乎。今策旺诺尔布、系差往策应之兵、而迟延不前。虽伊所统兵丁、善全而归、伊属下之兵、固然感念、于国事有何裨益。惟西路阵亡兵丁、朕甚为怜悯。当分别加恩。至大臣官员等、在部院衙门、亦能清廉自守。右行军大事、又非仅清廉自守者能胜任也。朕年少时。每于讲武练兵等事、违命者必惩以法内外大小、悉知儆惕。由此观之。训练之事不可疏忽也。兹众喀尔喀、及青海等、俱服朕之风化。而策旺阿喇布坦之人、霸占藏地、毁其寺庙、散其番僧。青海台吉、理应弃命忘身、奋勇致讨。乃伊等口称维持黄教、却无实心效力之人策零敦多卜、领兵在藏。以我兵隔远、不能往救。朕思伊等兵、步行一年有余、忍饥带馁、尚能到藏。我兵顾不能至乎。今满汉大臣、咸谓不必进兵。朕意此时不进兵安藏、贼寇无所忌惮。或煽惑沿边诸番部、将作何处置耶。故特谕尔等。安藏大兵、决宜前进。　　

○癸酉。孟春。享太庙。遣领侍卫内大臣公马尔赛行礼。　　

○遣官祭太□山戊不□之神。　　

○甲戌。世祖章皇帝忌辰。遣官祭孝陵。　　

○己卯。诸王大臣等奏、皇上御极六十年。请行庆贺典礼。上谕曰、朕在位五十九年。皆由上苍眷佑、先圣造福之所致也。见在西陲用兵、军民劳苦。去□山戊不□正月朔日食。今年七月朔、又值日食。海洋飓风、飘没官兵船只山左东三府、水发被淹、黎民饥馑。淮黄水大、仅能抢护。人心风俗未尽淳。官箴政事未尽理。此正君臣孜孜求治之时庆贺之事、著停止。　　

○辛巳。以上元节、赐外藩科尔沁、乌朱穆秦、蒿齐忒、翁牛特、扎鲁特、喀尔喀、杜尔伯特、巴林、苏尼特、毛明安克西克腾、郭尔罗斯、王、贝勒、贝子、公、台吉等、及内大臣、大学士、侍卫等、宴　　

○壬午。上元节。赐外藩王、贝勒、贝子、公、台吉等、及内大臣、大学士、侍卫等、宴。　　

○丙戌。赐朝正外藩王、贝勒、贝子、公、台吉等、银币鞍马有差。　　

○辛卯。祈榖于上帝。遣领侍卫内大臣公马尔赛行礼。　　

○壬辰。户部等衙门议覆、广东广西巡盐御史昌保疏言、两广盐课、有历年积欠、九十一万余两。康熙五十七年十月、经督臣杨琳题请先完新饷、旧欠五年带销、奉上□日督臣兼理、各属凛遵、臣于康熙五十八年三月到任、查旧欠全未清完、因截住旧盐、饬完新饷、不但旧欠屡催罔应、新饷又复拖欠。且场盐缺少、私盐横行。臣力不能任。请将臣彻回、交督抚管理。庶新旧课饷、得按年清完。应如所奏。将两广盐务、并新旧钱粮、交与广东广西总督杨琳专理。从之。　　

○癸巳。工部议覆、吏科给事中纪遴宜条奏、一、河工道厅佐贰等员缺出、日久始题。致有营求请托等弊。应定限一月内、令河臣拣选、即行题补。如违限具题者、不准补授。一、河工所需草束。河厅差役、向民间采买、不无借端扰累。嗣后凡置办工料。请严饬厅员、协同地方官购买。不得短价多收、令民运送。如有累民之处、或经首告、许该地方官详报总河、督抚、据实题参。如总河不行题参、经督抚题参者将总河、及道员等、俱照徇庇例议处。应如所请。从之。　　

○丁酉。上自畅春园回宫。　　

○命抚远大将军允禵率前锋统领弘曙、移驻穆鲁斯乌苏。管理进藏军务粮饷　　

○授都统宗室延信、为平逆将军、率兵进藏。以公策旺诺尔布、副都统阿琳宝、额驸阿宝、随印侍读学士常授、提督马见伯、总兵官李麟参赞军务。　　

○调西安将军宗查布、驻防西宁。平郡王讷尔素、驻防古木等地方　　

○调出征和硕裕亲王保泰子广善、和硕简亲王雅尔江阿子永谦、固山贝子鲁宾、护国将军敬顺、回京。从抚远大将军允禵请也。　　

○礼部尚书贝和诺、以老乞休、温上□日慰留之　　

○议政大臣等议覆、原任西安将军席柱、呈请自备鞍马、往军前戴罪效力。应如所请、发往阿尔泰军前效力。从之。　　

○刑部议覆、差往浙江审事刑部尚书张廷枢等疏言、臣等遵上□日、察审浙江巡抚朱轼、疏参浙江巡盐御史哈尔金、贪纵不法等款。除哈尔金纵容家人挟妓饮酒、殴打民人、轻罪不议外。其收受商人朱永宁等、馈银七百两入已。应拟绞监候。但系不枉法赃、又事犯康熙五十七年恩诏以前、请照律减等枷责。应如所奏。从之。　　

二月。戊戌朔。祭大社、大稷。遣户部尚书孙渣齐行礼　　

○宗人府题皇上六十年来、教养宗室、屡次加恩。自亲王以下至闲散宗室觉罗等俱赐以厚禄。其贫苦者、赐之田房奴仆年高者、赐御书匾额表扬。吉凶等事、特立官库、赐给银两乏嗣者、特施洪恩、为之立后。所以宗室觉罗等、各得自立恒产。臣等请将康熙元年起。皇上豢养教诲宗室等屡次所颁上谕并恩赏之处。逐一开载。于宗人府衙门、建碑刻文、永垂万世、报闲　　

○刑部题、直隶各省、有盐枭就抚之后、复行贩卖私盐者。应将本犯解部、充发和布多乌阑古木地方。其从前受抚出结之地方专汛兼辖各该管官、俱照失察例议处。从之。　　

○甲辰。上巡幸畿甸。命皇三子和硕诚亲王允祉、皇九子固山贝子允禟、皇十五子允禑、皇十六子允禄、皇二十子允祎、随驾。是日、启行、驻跸南苑。　　

○旌表直隶烈妇、李旺山妻屈氏、逼奸不从、投水完节、给银建坊如例。　　

○乙巳。上驻跸夏村。　　

○丙午。上驻跸镇安寺。　　

○封固山贝子允禟女为郡君。授其壻永福、为多罗额驸。　　

○丁未。遣大学士嵩祝、祭先师孔子。上驻跸华家店　　

○戌申孝康章皇后忌辰。遣官祭孝陵　　

○上驻跸新开房　　

○己酉。春分。朝日于东郊。遣都统伯四格行礼。　　

○是日、上登舟。泊赵北口　　

○辛亥。御舟泊郭里口　　

○癸丑。御舟泊段村　　

○谕大学士等曰、总督年羹尧、自军兴以来、尽心效力。训练川兵、甚是整齐。可速行文与年羹尧、令伊带领兵丁进藏。授为将军。如有能署理总督事务、于地方不致生事者、令年羹尧奏闻署理。如地方紧要。不得署理之人、著护军统领噶尔弼为将军。带领云南、四川、两处兵马前进。定西将军印、速行送往。寻年羹尧覆奏、四川总督印务、一时无可署理之人。定西将军之印、请交与噶尔弼管理、授为将军。率领兵丁进藏。并调都统法喇、于打箭炉地方、驻扎防守。从之。　　

○先是、抚远大将军允禵覆奏、臣遵上□日传集青海王、台吉等、会议进兵安藏、及送新胡必尔汗往藏之事。其青海王、台吉等、皆同心协力、情愿派兵随征。并请封新胡必尔汗、掌持黄教。至是命封新胡必尔汗、为弘法觉众第六世达赖喇嘛派满汉官兵、及青海之兵、送往西藏其四十九旗扎萨克、并喀尔喀泽卜尊丹巴胡土克图等、亦令遣使会送　　

○甲寅。御舟泊圈头村　　

○以湖广镇筸总兵官韩永杰、为镶黄旗汉军副都统　　

○旌表浙江烈女、姚际飞女、拒奸完贞、服卤殒命、给银建坊如例　　

○丙辰。御舟泊赵北口。　　

○科尔沁土谢图亲王鄂尔斋图故、遣官致祭。　　

○黑龙江将军托留故、赐银一千两　　

○旌表山东烈妇、高尔严妻李氏、独处拒奸、殒命全节、给银建坊如例　　

○丁巳。上自赵北口登陆。驻跸王乡湾。　　

○戊午。上驻跸方关　　

○己未。上驻跸百草湾　　

○庚申。上驻跸南苑。　　

○辛酉。上回驻畅春园。　　

○升京口副将杨长春、为江西南昌总兵官。　　

○壬戌。遣官祭历代帝王。　　

○遣官祭先农之神。　　

○癸亥。孝昭皇后忌辰。遣官祭陵。　　

○正红旗汉军副都统王臣、以病乞休、允之。　　

