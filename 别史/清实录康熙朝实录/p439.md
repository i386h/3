<!-- { "loadSidebar": true } -->
○以大学士熊赐履、吏部尚书陈廷敬为会试正考官。吏部右侍郎吴涵、礼部右侍郎许汝霖、为副考官　　

○予故广东高雷廉总兵官李毓枚、祭一次　　

○壬午。御舟过邵伯更楼。谕河道总督张鹏翮曰、此地旧日被灾形状、与今山东饥民无异。岂朕今日睹此地安居景象、而忘山东之饥民乎。朕念运粮赈济、事不可缓。乘今日顺风、尔作速回清江浦、料理转运截留漕粮、差官前往山东散赈。至距扬州十五里沙坝桥河道情形、朕自细阅、回銮时、而谕尔知之　　

○京口将军侯马三奇等、来朝　　

○上临幸扬州。阖郡绅衿士庶、跪迎圣驾。上驻跸扬州府城内　　

○癸未。上出扬州城。登舟。是日、御舟泊瓜州屯船坞　　

○甲申。御舟渡江。登金山江天寺。御书动静万古匾额、令悬寺中。是日、御舟过镇江府。　　

○乙酉。御舟过常州府。　　

○丙戌。孝康章皇后忌辰。遣官祭孝陵　　

○上临幸苏州。阖郡绅衿士庶、跪迎圣驾。上驻跸苏州府城内。　　

○赏赉扈、从大臣、及侍卫护军执事人等、白金有差　　

○陕西岷州卫崇隆寺等五寺番僧邓柱、臧满等进贡。宴赉如例　　

○丁亥。命侍卫善寿、都察院左都御史温达、翰林院掌院学士揆叙、至原任大学士宋德宜墓、奠酒　　

○偏沅巡抚赵申乔、来朝。命大学士马齐、张玉书、传谕曰、湖南地方、介在边远之境、闻向来官吏、积习相仍、无艺私徵、种种不一。计每岁科派、有较正供额赋、增至数倍者。有司徵收钱粮、加取火耗、又视别省为独重。百姓穷蹙不支、多致流离转徙。非将宿弊逐一剔除、无以砥砺官方、大苏民困。除从前已往诸事、姑免察究外。尔到地方、严饬大小属员、痛改前非、洗心奉职。力减加耗、尽革私徵、务使流移者复返乡闾、守业者获安陇亩。庶副朕轸念远省民生之至意。如仍有藐法不遵、重为民害者、即据实纠参、从重治罪。决不轻宥　　

○赐江苏巡抚宋荦、御书督抚箴一幅。　　

○戊子。上自苏州府登舟。启行。过嘉兴府　　

○己丑。御舟泊杭州府红岭　　

○升漕标中军副将王允昌、为湖广彝陵总兵官。直隶张家口副将张文焕、为山西大同总兵官。调山东登州总兵官刘官统、为陕西宁夏总兵官。升江南江西督标中军副将王文雄、为山东登州总兵官　　

○庚寅。杭州将军丹岱、福建将军兼福建浙江总督金世荣、浙江巡抚张泰交等、来朝　　

○上临幸杭州驻防官兵、及阖郡绅衿士庶、跪迎圣驾。上驻跸杭州府城内　　

○上幸演武场。率诸皇子、及善射侍卫等射。上亲射二次。皆中。又阅杭州驻防官等射　　

○辛卯。遣官祭历代帝王　　

○壬辰。命复革职内阁学士卢琦原品　　

○赐杭州驻防兵丁银两　　

○癸巳。遣官祭先农之神。　　

○遣领侍卫内大臣公阿灵阿、侍郎傅继祖、来道、阅钱塘江堤　　

○杭州百姓、闻上将回銮、齐集行宫前、恳留圣驾。不允　　

○上自杭州登舟回銮。泊仁和县塘栖。　　

○甲午。御舟过嘉兴府。　　

○乙未。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○上登陆。驻跸苏州府　　

○谕大学士等曰、赵申乔分文不取、信然。但朕临幸杭州、咨访百姓、言赵申乔。好收词讼、民多受累。大凡居官、固贵清廉、尤必和平、始为尽善。如果好受词讼、刁民兴讼者必多。纵使即为审理、其被讼之人、一家产业、已荡然矣。如此、民何以甚。闻阿山、亦喜受民词。总之为督抚者、以安静不生事为贵耳。　　

○丙申。赐内大臣、侍卫、护军、执事人等、缎疋有差　　

○遣翰林院掌院学士揆叙、一等侍卫噶尔途、往封朝鲜国王李焞继娶金氏、为朝鲜国王妃　　

○丁酉。召大学士等谕曰、观近日南方风景、民间生殖、较之康熙三十八年南巡时、似觉丰裕。大约任地方督抚者、安静而不生事、即于民生有益。倘徒恃才干、不体下情、以此争先出众、民必受其殃矣。所以朕于扈从人等、恐其生事、时廑于怀、诸事惟务谨慎、不时严禁、倘朕欲将州县官员、日加驱使、未为不可。所以不忍为者、亦因体恤微员耳。今总督巡抚、能如此体恤者甚少。又谕曰、赵申乔居官诚清、但性喜多事、所以小民反致受累。较之张鹏翮、李光地、徐潮、则赵申乔甚为褊浅矣　　

○赐扈从文武大臣、官员、侍卫、护军等、缎疋有差　　

○苏州百姓、闻上将回銮、齐集行宫前、恳留圣驾。不允　　

○戊戌。上自苏州登舟。启行。泊浒墅关　　

○己亥。御舟泊常州府东关外　　

○庚子。御舟泊京口。　　

○辛丑。孝昭皇后忌辰。遣官祭陵。　　

○赐镇江府驿站兵银两。　　

○是日、上自京口、由陆路临幸江宁府。驻防官兵、及阖郡绅衿士庶、跪迎圣驾。上驻跸江宁府城内、　　

○赐致仕在籍大学士张英、御书匾额、对联　　

○授四川邛部土司岭安盘、为邛部宣抚使　　

○壬寅。遣大学士马齐、祭明太祖陵　　

○赐扈从侍卫、护军、及驻防兵丁、银两有差　　

○江宁百姓、闻上将回銮、齐集行宫前、恳留圣驾。不允。　　

○癸卯。上自江宁府回銮。至镇江府避风馆登舟。泊金山寺　　

○甲辰。御舟渡江。泊宝塔湾。　　

○乙巳。御舟过高邮州。　　

○旌表直隶行唐县烈妇张肖月妻张氏、拒奸殒命、贞烈可嘉、给银建坊如例。　　

三月。丙午朔。御舟过宝应县　　

○丁未。上登岸。阅高家堰堤工。驻跸关圣庙　　

○谕河道总督张鹏翮、王公堤、关系运道民生、最为紧要。堤岸单薄、桩木渐朽、应再加帮、以资捍御。不可因淤滩可恃而忽之也　　

○戊申。上遍阅高家堰、翟家坝等处堤工。回。仍驻跸关圣庙。　　

○谕河道总督张鹏翮、高家堰工程、关系重大、保守最为紧要。朕今日乘舟、由洪泽湖阅视、见有残缺石工、以苇草镶填、倘遇水发、危险堪虞。至六坝、见新修石堤坚固、方慰朕怀。其残缺石工、著即兴修。乘水未、长之前完工、用资捍御。至高家堰防险之人、用候选县丞经历等微员、此不过例监书办出身、家产微薄、倘有疎忽、干系不小。须于候选官员内、择其职衔稍大、身家殷实者、委令防险。如此、则彼知自爱身家、又有选用之望、自能尽心防守、有裨工程。　　

○谕河道总督张鹏翮、王家营对面鲍家营、应开挑引河、洩黄河泛涨之水、以保障清江、淮安地方、著即行兴工。仍两岸筑堤。以卫民田。　　

○己酉。上乘舟。历黄河南岸。观龙窝烟墩等堤。复渡黄河。阅九里冈等堤　　

○谕河道总督张鹏翮、清口西坝、乘此水浅时、再加长数丈、有益又刘河堤岸低薄、应筑挑水坝　　

○御舟过宿迁县　　

○旌表山东聊城县烈妇秦住妻李氏、拒奸惨死、贞烈可嘉、给银建坊如例　　

○庚戌。御舟过邳州　　

○辛亥。御舟过沛县　　

○壬子。御舟泊济宁州　　

○癸丑。御舟过东平州　　

○甲寅。御舟过东昌府。　　

○乙卯。御舟过武城县　　

○丙辰。御舟过景州　　

○丁巳。御舟过沧州。　　

○云南永北总兵官马声、丁母忧。命在任守制　　

○天津总兵官蓝理、来朝　　

○戊午。御舟过天津卫　　

○己未。上自杨村登岸。驻跸南苑　　

○庚申。上回宫。诣皇太后宫、问安　　

○吏部议覆、四川巡抚贝和诺疏言、各省教职、系每学二员、川省五十七学、每学止设一员、缺少人多、以致举人贡生、选补无期、请每学各增一员、应如所请。从之。　　

○辛酉。上召大学士九卿等谕曰、朕此番南巡、遍阅河工、太约已成功矣。曩者河道总督于成龙、未曾遵朕指授修筑、故未能厎绩、今张鹏翮一一遵谕而行、向来黄河水高六尺、淮河水低六尺、不能敌黄、所以常患淤垫。今将六坝堵闭、洪泽湖水高、力能敌黄、则运河不致有倒灌之患、此河工所以能告成也。又沿途咨访地方官、直隶巡抚李光地、河南巡抚徐潮、居官皆优。山东巡抚王国昌、江苏巡抚宋荦、俱安静。福建巡抚梅鋗。江西巡抚张志栋、亦优。广东巡抚彭鹏、诚为有守。浙江巡抚张泰交、虽属新任、亦优。赵申乔、当其任布政时、朕尚信其不取。及任巡抚、好受词讼、则朕难信矣。甘肃巡抚齐世武、赋性褊急、好行参劾。凡为大吏者、当宽大和平、正己率属、宥其小过、以渐训励、使各勉为循良、岂可恣意以参劾为事乎。又谕曰、朕御极以来、无时不以民生为念、虽纤微之事、亦不肯稍有怠忽、勤劳已四十余年矣。今四海奠安、民生富庶、而河工适又告成。朕欲颁诏天下、大沛恩赉、故星夜回銮。诏内款项。尔等可会同详阅。　　

○壬戌。上诣皇太后宫、问安。　　

○癸亥。万寿节。上诣皇太后宫行礼。停止朝贺筵宴　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○遣官祭真武、东岳、城隍之神　　

○颁诏天下。诏曰、朕为天下民生主、宵旰勤劳、励精图治、凡国家之休戚、闾阎之乐。利、晷刻之间、无不注意于此。天下之大、兆民之众、朕谁欺、欺天乎。今四十余载、亲历饥馑者、不知其几、南北用兵者、不知其几、人心向背者、不知其几、天变地震者、不知其几、自维凉德、不能抚育。履冰临渊、兢业惟守、仰赖上天眷佑、祖宗厚德、幸生创业未久之际、方免失坠、今海＜宀禹＞昇平、年□山戊不□稍和、生民俱已乐。业。迩来诸王大小臣工士庶、因朕五旬、舆情肫切、屡请加上尊号。朕坚意固辞。不允所请。盖朕不以名誉称扬为尚、惟以海内富庶为心。屡蠲赋役、频省刑罚、总欲使老安。少怀、风俗淳厚、渐几于康乂隆平之治。近因淮黄告成、乃东南要务、再授方略、望其善后、朕不辞劳瘁、亲往阅视、见畿辅山左江浙等省、耆老人民、俱中心爱戴、虽童穉亦咸欢欣瞻仰。是知民心皆一、用是益深轸念、视切如伤、所以星夜回銮、兹特大沛洪恩、普施遐迩、庶几民生咸登寿域、和协遍满寰区。于戏、安民则惠、益弘逮下之恩、御众以宽、聿溥好生之德。布告天下、咸使闻知　　

○诏内恩款、凡三十八条　　

○丙寅。荆州将军莽弈禄。以年老乞休。允之。　　

○罢杭州将军丹岱、以年老不能训练军旅故也　　

