<!-- { "loadSidebar": true } -->
○御制禹陵颂、并序。序文曰、朕阅视河淮。省方浙地。会稽在望。爰渡钱塘、展拜大禹陵庙。瞻眺久之。敕有司修葺、春秋莅祼、粢盛牷醴、必丰必虔、以志崇报之意。时康熙二十八年二月十四日也。缅惟大禹、接二帝之心传。开三代之治运。昏垫既平、教稼明伦、由是而起。其有功于后世不浅。岂特当时利赖哉。朕自御宇以来、轸怀饥溺、留意河防、讲求疏浚、渐见底绩。周行山泽、益仰前徽。爰作颂曰、下民其咨、圣人乃生。危微精一、允执相承。克勤克俭。不伐不矜。随山刊木。地平天成。九州始辨。万世永宁。六府三事、政教修明。会稽钜镇、五岳嫓灵。兹惟其藏、陵谷式经。百神守护、松柏郁贞。仰止高山、时切景行　　

○赐福建浙江总督王骘、御衣凉帽。谕曰、尔任总督、凡事实心办理、操守清廉。浙江福建黎庶、俱称尔为清廉总督。故有是赐　　

○赐杭州将军副都统等、蟒衣彩币。协领以下、笔帖式以上各官、彩币有差　　

○上幸演武场。赐将军副都统以下、兵以上、官兵筵宴毕。阅官兵骑射　　

○乙卯。上自杭州回銮。舟泊石门县石门镇　　

○谕扈从部院诸大臣等、朕巡省民生风俗、行次浙江、见省会兵民、俱相和辑、生齿蕃庶、闾里乂安。但观民间习尚、好为争讼。争讼一兴、则不肖有司、因缘诈索、势所必至。纵或官员无所朘削、而胥吏作奸、究不能无私行勒取之弊。小民之牵连苦累者多矣。夫微忿不捐、构成嫌怨。小则耗损物力、大则倾陨身家。其为蠹害、不可胜言。矜此愚民、允宜深戒。地方大小衙门官员、亦应各简词讼。劝导闾阎、俾守分息争、共安生业。又夙闻东南巨商大贾、号称辐辏。今朕行历吴越州郡、察其市肆贸迁、多系晋省之人、而土著者盖寡。良由晋风多俭、积累易饶。南人习俗奢靡、家无储蓄。目前经营仅供朝夕。一遇水旱不登、则民生将至坐困。苟不变易陋俗、何以致家给人足之风。尔等可传谕将军总督等、令家喻户晓、务使敦本兴让、崇俭黜浮、兵民日益协和、风俗日益淳朴、词讼日益减少、积储日益丰盈、则教洽化行、朕心实嘉赖焉　　

○丙辰。御舟泊吴江县　　

○丁巳。上驻跸苏州府城　　

○戊午。松江府属百姓、以蠲免钱粮、建亭立碑、祈祝圣寿。齐集行宫门外、献所刻碑文。上谕曰、民为邦本、休养宜先。年来蠲免江南正供、兼及积逋、惟望百姓家给人足、以副嘉惠元元至意。今阅所进碑文、足见汝等爱戴之忱。第虑不肖有司、指称建亭立碑、借端科敛、犹廑朕怀。其将碑刻发还。众民闻谕、感泣伏地。奏云、阖郡公举、并无科敛。天心过虑、尧舜忧民亦不能如此。碑刻特少展微忱、众民不敢领去。上鉴其诚、命将碑刻收入。百姓皆呼万岁　　

○谕扈从部院诸臣曰、楚省兵哗时、湖广粮道叶映榴、尽节捐躯。朕心深加悯悼、特诏所司优赠亚卿、兼予恤荫。今巡行江南、见其子叶旉、迎伏道左、弥增轸恻。忠节之臣、应特予谥、以彰异数。尔等其会议以闻。诸臣拟谥忠节。上即亲洒宸翰赐之　　

○江南苏松绅士军民等、叩请圣驾暂留数日、以慰万姓瞻天觐日之私。并献本处所产土物。上曰国家之用、虽尽出于百姓。朕兹南行、民间之物、秋毫无扰。尔等既各输诚、姑取米一撮、果一枚、以慰民殷殷来贡之意。至朕时巡事毕、已奏闻皇太后矣。明日发驾、不必勉留。臣民复再三叩请、继以泣下。上勉俞其请、命再驻一日　　

○先是、浙江巡抚金鋐、以民杜光遇、条陈兵丁扰民十款、内称自有驻防兵丁以来、百姓生则倒悬、死无安土等语。批发藩臬二司查讯。布政使李之粹、并不会同按察使查讯、遽移咨将军、出示禁约。将军郭丕、据咨入告。上命兵部尚书张玉书等察审。至是、张玉书等奏称、遍查杜光遇、并无其人。明系金鋐捏造无影之款。李之粹附合金鋐。情罪可恶。并拟绞。立决。得上□日、金鋐流徙奉天地方。李之粹、充发黑龙江　　

○己未。谕扈从部院诸臣曰、大理寺少卿张鹏翮、为人颇优。前任兖州府时、居官素善。著从优升补浙江巡抚。浙江按察使卞永誉、著升补浙江布政使。江苏按察使李国亮、著升补江苏布政使。俱著明日即行赴任。其先补江苏布政使于养志、仍回湖北布政使任　　

○兵部议覆、湖广总督丁思孔疏言、武昌、荆州、并控大江。常德、岳州、俱临湖汇。诚水陆兼重之区。今此四郡、皆系陆营、并未设有水师。请各设水师三百名。再查湖广见设辰州水师营、额兵四百名、战船四十只。沅州水师营、额兵五百零八名、战船四十只。宜都水师营、额兵四百名、战船三十八只。除沅州重地、仍应留战船二十只、兵二百五十四名、以备接应外。余兵二百五十四名、应改为陆兵、统入沅镇陆营。辰州既有副将、其水师竟可裁去。即以所裁兵、分拨荆岳二营。宜都水师、亦应改为陆营。其新设武昌水师、应于督标兵内选用。常德水师、应于提标兵内选用。至三处所余战船、计九十八只。应于武昌、常德、各设二十五只。荆州、岳州、各设二十四只。再湖北驿道、所管沙船五十只、请分四十只、于武荆常岳四府、作为战船。每营设守备、千总、各一员、把总各二员。应如所请。从之　　

○庚申。上自苏州府启行。舟泊无锡县放生池　　

○浙江巡抚张鹏翮、江苏布政使李国亮、浙江布政使卞永誉、请训。上谕张鹏翮曰、今地方宁靖无事。最要者兵民相安耳。浙省向来文武兵民、恒不相得。今则皆已协和。尔其益务辑睦兵民。凡事从公、则得其平矣。昔日江南将军瓦岱、总督于成龙、和衷一体。文武官、亦皆同心共事、毫无满汉兵民之别也。又谕李国亮、卞永誉曰、布政使与巡抚、事体相关。布政使能洁己自爱、守法奉公、虽巡抚亦无如之何。张鹏翮等、因奏请远送。上曰、地方事重。尔等果尽心殚力、为国家循吏。较远送、不更多乎　　

○辛酉。御舟泊丹阳县　　

○升广东总兵官马三奇、为贵州提督　　

○壬戌。上由陆路启行。驻跸句容县城　　

○癸亥。遣官祭先农之神　　

○上至江宁。阖郡士民迎驾。是日、驻跸江宁府城　　

○谕刑部尚书图纳、左都御史马齐、直隶巡抚于成龙曰、朕巡行所过、见兵民相安、地方宁靖、村居稠密。然犹恐比屋不登、小民有不得其所者。且兵民虽享太平之福、尚虑无知、或抵触法禁。用是大沛恩泽、蠲免钱粮、赦宥罪犯、以至官兵商民、咸加恩恤。至于舟楫不通之所、令营马预备、以应一时之需。并绿旗兵丁、护从随行。此皆伊等分内专责。但兵丁备马劳苦、马亦稍疲。宜示轸恤、一体加恩。尔等将绿旗兵丁备马来者、察明人数奏闻、酌量给赏。朕以绿旗兵止官马一匹、恐随行备用、日久疲乏。已令各回汛地。驻防满洲兵所有马匹、业已足用。扬州所备者、亦著停止。尔等即传谕通知　　

○甲子。孝昭皇后忌辰。遣官祭陵　　

○上诣明太祖陵。进前殿行礼。复至陵前。奠酒毕。赐守陵人白金百两　　

○江南民王来熊、献炼丹养身秘书一册。上谕扈从诸臣曰、朕于经史之余、所阅载籍多矣。凡炼丹修养长生、及师巫自谓前知者、皆妄诞不足信。但可欺愚民而已。通经明理者、断不为其所惑也。宋司马光、所论甚当。朕有取焉。此等事、朕素不信。其掷还之　　

○谕扈从诸臣曰、朕往者巡幸江宁、地方情形、既已熟悉。兹以阅河之便、复来至此。顷谒洪武陵。又过后湖、见地方官＜衷-中壮＞饰舟船以待。朕自出京以来、纤夫之外、所需一切、皆出帑金采办、不许分毫派取民间。所御沙船。特发库银修造。扈从人等、需用小船、俱僦以官价。故于今日地方官预备之船、非惟不御、并未往观。欲尔等共悉此意。并传谕江南江西总督傅拉塔等。朕回銮后、勿谓此船、乃朕所御、妄令存贮。其将造饰物料、俱行拆毁、于应用处用之　　

○赐江宁将军副都统等、蟒衣彩币、总督、总漕、巡抚、布政使、按察使、并八旗协领以下、笔帖式以上各官、彩币有差　　

○赐江宁驻防八旗男妇年六十以上、白金　　

○江宁士民数万人、各捧土产米果食物、奏称万寿圣节在迩、叩留皇上驻跸江宁、使兆姓得遂顶祝之愿。上谕曰、朕定期二十七日赐宴、二十八日启行。不必勉留。尔等所贡方物、但取米一撮、即如全纳。士民攀留再三。上以其诚恳、命再留二日、于三月初一日启行　　

○乙丑。上幸演武场。赐将军总督以下、兵以上、官兵、筵宴毕。阅官兵步射　　

○谕江宁将军博霁曰、朕未至时、即闻尔遭母丧。顾沿途扈从、效力勤劳、殊可嘉奖。去岁武昌兵扰、尔心怀奋励。且闻事母颇孝。今事已竟、又有两副都统在、尔可归丧次。随遣都统郎谈、往奠茶酒　　

○上幸观星台。召部院诸臣、问汉臣中有知天文者否。皆奏曰、臣等未能通晓。乃问掌院学士李光地、尔所识星宿几何。李光地奏曰、二十八宿、臣尚不能尽识。上因令指其所知者。又问古历觜参、今为参觜、其理云何。李光地奏曰、此理臣殊未晓。上曰、以观星台仪器测之、参宿至天中、确在觜宿之先。观此足信今历之不误矣。又问尧时中星、今移几度。李光地奏曰、据先儒言、已差五十余度。上又问恒星动否、李光地奏曰、臣不能知。惟新历言恒星天亦动。但其动微耳。上曰、郭守敬仪器、不可行于今、由不知恒星天动故也。自来史志历法、多不可信。质之以理、类空言无实。如荧惑退舍之说、天象垂戒、理则有之。若果退舍、后来推算者、以何积算。上又历指三垣星座、问李光地。不能尽举其名。上指示从官、历历明析。尚书张玉书、图纳等奏曰、皇上聪明天纵、观文察理、诚非愚臣等所能仰窥也。上又披小星图、按方位、指南方近地大星、谕诸臣曰、此老人星也。李光地奏曰、据史传谓老人星见、天下仁寿之徵。上曰、以北极度推之、江宁合见是星。此岂有隐见也　　

○丙寅。予故三等阿思哈尼哈畨伊山、祭葬如例　　

○赐京口将军副都统等蟒衣彩币、协领以下、笔帖式以上各官、彩币有差　　

○赐京口驻防汉军男妇年六十以上、白金　　

○丁卯。春分。朝日于东郊。遣都统喇克达行礼　　

○升山东东兖道李炜、为广东按察使司按察使　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十九


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十　　

