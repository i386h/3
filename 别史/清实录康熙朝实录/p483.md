<!-- { "loadSidebar": true } -->
○丁丑。上召诸王、大臣、侍卫、文武官员等、齐集行宫前。命皇太子允礽跪。上垂涕、谕曰、朕承太祖太宗世祖弘业、四十八年于兹。兢兢业业轸恤臣工惠养百姓。惟以治安天下为务。今观允礽不法。祖德。不遵朕训。惟肆恶虐众暴戾淫乱、难出诸口。朕包容二十年矣。乃其恶愈张。僇辱在廷诸王贝勒、大臣、官员、专擅威权。鸠聚党与。窥伺朕躬。起居动作、无不探听。朕思国惟一主。允礽何得将诸王、贝勒、大臣、官员、任意凌虐、恣行捶挞耶。如平郡王讷尔素、贝勒、海善、公普、奇俱被伊殴打。大臣官员、以至兵丁鲜不遭其荼毒。朕深悉此情。因诸臣有言及伊之行事者、伊即讐视其人横加鞭笞。故朕未将伊之行事、一询及于诸臣。朕巡幸陕西、江南、浙江等处。或驻庐舍、或御舟航。未尝跬步妄出。未尝一事扰民。乃允礽同伊属下人等、恣行乖戾。无所不至、令朕赧于启齿。又遣使邀截外藩入贡之人、将进御马匹、任意攘取以至蒙古俱不心服。种种恶端、不可枚举。朕尚冀其悔过自新、故隐忍优容至于今日。又朕知允礽赋性奢侈。著伊乳母之父凌普、为内务府总管、俾伊便于取用。孰意凌普更为贪婪、致使包衣下人、无不怨恨。朕自允礽幼时、谆谆教训。凡所用物、皆系庶民脂膏、应从节俭。乃不遵朕言、穷奢极欲、逞其凶恶、今更滋甚。有将朕诸子不遗噍类之势。十八阿哥患病众皆以朕年高无不为朕忧虑。伊系亲兄毫无友爱之意。因朕加责让伊反忿然发怒。更可异者伊每夜逼近布城裂缝向内窃视。从前索额图助伊潜谋大事。朕悉知其情、将索额图处死。今允礽欲为索额图复仇结成党羽、令朕未卜今日。被鸩、明日遇害、昼夜戒慎不宁。似此之人岂可付以祖宗弘业。且允礽生而克母。此等之人、古称不孝。朕即位以来、诸事节俭。身御敝褥、足用布袜。允礽所用、一切远过于朕、伊犹以为不足。恣取国帑、干预政事、必致败坏我国家、戕贼我万民而后已。若以此不孝不仁之人为君、其如祖业何。谕毕。上复痛哭仆地。诸大臣扶起。上又谕曰、太祖太宗世祖之缔造勤劳、与朕治平之天下、断不可以付此人。俟回京昭告于天地、宗庙、将允礽废斥。朕前命直郡王允禔、善护朕躬、并无欲立允禔为皇太子之意。允禔秉性躁急愚顽岂可立为皇太子。其允礽党羽、凡系畏威附合者皆从宽不究外。将索额图之子格尔芬、阿尔吉善暨二格、苏尔特哈什太萨尔邦阿、俱立行正法。杜默臣、阿进泰、苏赫陈倪雅汉、著充发盛京。此事关系天下万民、甚属紧要。乘朕身体康健、定此大事。著将允礽即行拘执。尔诸王大臣官员兵民等、以允礽所行之事、为虚为实、可各秉公陈奏。众皆叩首流涕。奏曰、皇上所见、至圣至明。谕上□日所言皇太子诸事、一一皆确实。臣等实无异辞可以陈奏。　　

○皇子允祄薨。　　

○戊寅。上驻跸苏赛包地方。　　

○己卯。遣官祭历代帝王。　　

○遣官祭城隍之神。上驻跸张三营。　　

○谕领侍卫内大臣等镶白旗护军统领伐喀、其为人朕甚疑之、不可使居领兵之任。著革职。　　

○庚辰。上驻跸博洛和屯。　　

○命近御侍卫吴什等、传谕诸大臣侍卫、及官兵人等曰、允礽为皇太子时、有所使令尔等敢不遵行。但其中岂无奔走逢迎之辈。今见皇太子废斥、恐为朕访知、或旁人首告、必至诛戮、日夜危惧、靡有宁时。朕以允礽凶戾、势不得已、始行废斥。断不辗转搜求、旁及多人。若将从前奔走之人、必欲尽行究处、即朕宫中宦侍、将无一人得免者。今事内干连人等、应正法者、已经正法。应充发者、已经充发。事皆清结、余众不更推求。嗣后虽有人首告朕亦不问。毋复疑惧。至于三贝勒允祉、平日与允礽甚相亲睦。所以召允祉来者、因有所质问、并非欲拘执之也。伊虽与允礽相睦、未尝怂恿为恶。且屡曾谏止允礽。允礽不听。此等情节、朕无不悉知。其杜默臣等四人、朕心疑之、故充发盛京然伊等无大恶款、果有大恶、已早在诛戮之列矣朕顷因怅恨不宁、中心烦闷、故于众人危惧不安之处、未暇宣明谕上□日。今可遍谕本营、及后营人等。　　

○命贝勒允禩、署内务府总管事。　　

○辛巳。上驻跸喇门噶山。　　

○壬午。上谕领侍卫内大臣、满洲大学士、前锋统领、护军统领、副都统、护军参领、侍卫、满洲侍郎学士、起居注官等曰、朕历览书史、时深警戒。从不令外间妇女、出入宫掖。亦从不令狡好少年、随侍左右。守身至洁、毫无瑕玷。见今关保、伍什、俱在此。伊等自幼随侍朕躬、悉知朕之行事。今皇太子所行若此、朕实不胜愤懑。至今六日、未尝安寝。上涕泣不已。诸臣皆呜咽、奏请曰、天下臣民所仰赖者、惟我皇上。伏愿皇上以祖宗弘业为重、暂释痛愤、颐养圣躬。上曰、朕承继大统、数十年来、扩从古未入版图之疆宇、服从古未经归附之喀尔喀、厄鲁特等。今虽年齿渐增、亦可以纵横天下。非自矜伐也。尔诸大臣官员军民人等、皆爱戴朕躬、出于至诚。朕于大小臣工、亦无不抚恤。从未尝妄行笞辱一人。今岁中外大臣、病故者甚多、朕皆为之摧心堕泪、尔诸臣未必知也、诸臣既以朕躬当颐养为请朕岂有不加意颐养者耶。又谕曰、今岁有事、朕已预知朕意中时若有一事将发者曾向允礽言之。今岁朱三、一念和尚事发后。允礽奏曰、皇父之言验矣。朕谓之曰、尚恐未尽于此也。彼时亦不知所发何事、而不意竟有此事也。又谕曰、朕阅。实录。　　

○太宗皇帝统、大军抵北京、击败明兵、凯旋之时、诸大臣固请曰、臣等随从至此、本图建立功业。今奈何薄城而不取。太宗皇帝曰、今取此城甚易、当视天意何如。嗣后北京为流贼所据。我诸王佐世祖皇帝、直取北京、统一区宇。逮于朕躬历二代六十五年。今天下治安。率土人民、咸享太平之福。此亦朕恪守。祖业、夙夜勤劳之所致也。朕曾因亢旱、宫中斋戒三昼夜、焚香恳祷上帝。至祀圜丘之日、立见感格、大沛甘霖。始知幽独之诚、具在上天昭鉴中也。后又值旱灾、左右奏请朕仍前祷雨。朕言今天下丰裕、朕心之诚、恐不及前、上天皆已鉴知。不宜轻祷。此朕不敢稍有虚伪之意故以此心告之诸臣。自今以后、益当与尔等加意图治耳。　　

○是日。上驻跸喀喇和屯。　　

○癸未。上驻跸鞍子岭。　　

○甲申。上驻跸两间房。　　

○谕内大臣、大学士、翰林官员等、近观允礽行事、与人大有不同。昼多沉睡。夜半方食。饮酒数十巨觥不醉。每对越神明、则惊惧不能成礼。遇阴雨雷电、则畏沮不知所措。居处失常。语言颠倒。竟类狂易之疾。似有鬼物凭之者。　　

○乙酉。上驻跸遥亭。　　

○升福建福州城守副将胡泮、为浙江温州总兵官川陕督标副将路振声、为陕西肃州总兵官。　　

○旌表山西烈妇谷发妻王氏、拒奸殒命给银建坊如例。　　

○丙戌。上驻跸密云县。　　

○丁亥。上驻跸牛栏山。　　

○升河南按察使蒋陈锡、为山东布政使司布政使。　　

○予故原任贵州巡抚王燕、祭葬如例。　　

○戊子。上驻跸孙河地方。　　

○谕大学士等、允礽宫人所居撷芳殿、其地阴黯不洁、居者辄多病亡。允礽时常往来其间、致中邪魅、不自知觉。以此观之、种种举动、皆有鬼物使然。大是异事。　　

○己丑。上回宫。诣皇太后宫、问安。　　

○先是拘执废皇太子允礽时、沿途皆直郡王允禔看守。至是抵京、设氊帷、居允礽于上驷院旁。上特命。皇四子胤祯同允禔看守。　　

○大学士等遵上□日、召集诸王、贝勒等、副都统以上大臣、九卿、詹事、科道官员等、于午门内。宣谕曰、皇太子名分、关系重大。朕熟观史册、岂有轻举之理。当允礽幼时、朕亲教以诗书。继令大学士张英教之。又令熊赐履、教以性理诸书。又令老成翰林官随从朝夕纳诲彼不可谓不知义理矣且其骑射言词文学、无不及人之处今忽为鬼魅所凭、蔽其本性忽起忽坐言动失常。时见鬼魅不安寝处。屡迁其居。啖饭七八碗、尚不知饱。饮酒二三十觥亦不见醉。匪特此也细加讯问、更有种种骇异之事至其近侍人员、亦不为少、其中岂无一二受伊恩遇者、而竟不能得一二人之心以此观之、非狂疾何以致是。朕初意俟进京后告祭奉先殿、始行废斥。乃势不可待、故于行在拘执之。尔诸王、贝勒、大臣官员、众意云何。和硕康亲王椿泰等、诸王、贝勒、满汉文武大臣官员齐跪奏曰。皇上之于皇太子仁以育之义以训之历年已久不意数年来皇太子忽染狂疾、为鬼物所凭种种行事不似平时。皇上深念祖宗弘业国计民生如此施行允协于理臣等当公同上本具奏上谕曰朕志已定。当即告祭。天地太庙社稷、废斥皇太子、著行幽禁。　　

○调京口右翼汉军副都统崔世英、为左翼汉军副都统。升参领黄象坤、为京口右翼汉军副都统。　　

○免湖北江夏等十三州县卫、湖南巴陵等三县、本年分水灾额赋有差。　　

○庚寅。谕诸皇子、及领侍卫内大臣、满洲大学士尚书、侍郎、学士等、允礽乃皇后所生。朕煦妪爱惜、亲加训谕。告以祖宗典型。守成当若何。用兵当若何。又教之以经史。凡往古成败、人心向背、事事精详指示。允礽虽于他事不知、宁不知人心之不可失耶。乃幼承朕训、习知义理、而反致人心尽失。其为鬼魅所凭、狂惑成疾、彰彰明矣。今允礽事已完结。诸阿哥中、倘有借此邀结人心、树党相倾者、朕断不姑容也。昔我太祖高皇帝时、因诸贝勒大臣讦告一案、置阿尔哈图土门贝勒褚燕于法。太宗文皇帝时、因莽古尔泰、德格类贝勒一案、罪及哈达公主。又因永平一案、幽禁阿敏贝勒。世祖章皇帝时、礼亲王劾举其子硕托贝子及其孙阿达礼王、坏法乱国、均正典刑。睿亲王辅政时、锡翰贝子诸人、因謟媚伏诛者甚多。迨至朕躬、鳌拜欲杀苏克萨哈、朕年尚幼、屡经敕谕。而鳌拜卒将苏克萨哈诛灭、诸大臣多株连被杀者。此等大案、间常有之。而宗室内互相倾陷者尤多。此皆要结党援所致也。尔等可不戒乎。朕今御极四十有八年矣。历览史册、鲜有如朕在位之久者。以此观之。上天之眷佑可知矣。既承天眷朕安得不为国为民、竭尽心力乎　　

