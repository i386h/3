<!-- { "loadSidebar": true } -->
○工部议覆、河道总督赵世显疏言、桃源县黄河北岸九里冈坝工、原系全河直射之处。康熙五十九年、秋汛涨发、对岸陡长淤滩、宜建挑水坝三座、并将单薄缕堤、加帮宽厚、堤后空洼之地、用土填平、方资捍御。应如所请。从之。　　

○庚寅。抚远大将军允禵疏言、据三路将军报称、各路之马驼粮饷、俱甚充足。器械俱已齐备。官兵各思奋力进巢□刀。值策妄阿喇布坦、人心惶惑、恐惧震动之时、乘此进兵、可以直捣其巢穴、扫荡无遗。得上□日、著议政大臣、满汉九卿詹事科道会同详议具奏。寻议、将靖逆将军富宁安之兵、调在乌阑乌苏地方、驻扎捍御。富宁安所领兵内、派七千名、交散秩大臣阿喇衲、甘肃提督路振声、由乌阑乌苏一路前进、取吐鲁番。既得之后、令富宁安于阿喇衲所领兵、酌量派出、严加防守但进取吐鲁番、兵马微少、应于振武将军傅尔丹处、选兵三千、拨过富宁安一路。振武将军傅尔丹、征西将军祁里德、各于本处驻扎预备。再于祁里德所属兵内、派三千名前往以收取策妄阿喇布坦、及吴梁海等逃窜之人。倘若无人、即行彻回合兵一处。设或此际、策妄阿喇布坦内变起衅、或有逃来归顺之人、得策妄阿喇布坦确信、三路将军、相机即约大兵前进。可以捣其巢穴矣。得上□日、议政大臣等所议甚是。朕意亦如此筹算。将此行文与大将军、令三路将军、各行定议具奏。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百九十一



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百九十二　　

○康熙六十年。辛丑。夏。四月。辛卯朔享太庙遣和硕诚亲王允祉行礼。　　

○壬辰策试天下贡士储大文等于太和殿前。制曰。朕自御极以来。仰承上天眷佑之弘祖功宗德福庇之厚。惟期海宇乂安。蒸民康阜。共乐昇平之福。兢兢业业。宵旰不遑、六十余年如一日。而犹虑人心诚伪不一、凡在臣工、欲其消朋党而去偏私、无怀二心以邀虚誉。至于进贤为国、无时不以公尔忘私。以人事君之义。相告诫焉。若屯田以资兵食、必无虚冒、方克有济。胜兵尤易骄矜、必能持重、始为万全。凡以防微杜渐、庶几内外晏安以臻平治。此朕之夙夜所志也。夫粹然无私之为公。凛然不欺之为忠。为人臣者、必能公忠自矢。表里如一。乃不愧心膂股肱一体之义。倘或缘饰于外、则实行不孚。甚至背公植党。起于心术之隐微而其害有不可胜言者。今欲戒欺妄而去私伪、果何以精白乃忱、靖共尔位欤。书曰、举能其官、惟尔之能。称匪其人、惟尔弗任。古大臣荐贤不使人知、义如是其重也。国家需人惟亟、屡申保举之法。内而九卿、外而督抚、提镇、简任既深。当其荐举之初、佥曰才能。未几而以庸劣纠矣。抑何前后剌谬欤。心之不公、识之不明。而援引私交、徇情请托、其弊滋甚。何由而推贤让能为朝廷收任使之实效欤。国家幅员广大、一统车书。青海流沙之远。莫不涵濡德化。养兵以备边。即屯田以贮粟。兵食皆足。古之良法美意。无以踰此。其有效力人员。愿种边地者。酌量议叙、所以奖成劳而兴屯利也。然或冒滥册籍虚报请叙、亦复不少。则所以核实而澄清之者。岂无其要欤抑兵不得已而用之者也。骄兵有戒、古志之矣。今王师西讨。藏地克平。为将者、无狃于战胜而志盈、无忽于凯旋而意逸、何道而使士卒敛戢而无骄悍之心。持重而养敌忾之威欤。夫人臣皆知公忠之义。则臣节必砥。而荐举无私、是即用人之本也。边屯而皆有实效之绩。则垦种无虚。而士马饱腾。此即练兵之要也。多士于忠君爱国之道、经济世务之宜。讲求有素矣其悉陈之无隐。朕将亲览焉。　　

○癸巳谕议政大臣等从前令副都统吴纳哈、噶锡带领江宁杭州之满洲兵二千名前往云南听候调遣后派一千名进征西藏尚有一千名留驻云南此内已著武格、吴纳哈带领五百名前往守藏其余五百名及原议自藏彻回、令至成都之一千名今已回滇、著噶锡俱带回本处　　

○旌表江宁县烈妇、储江涛妻陈氏、夫亡寄食、逼奸不从、惨死完节。给银建坊如例。　　

○甲午。升山东登州总兵官李麟、为固原提督。参领钟世臣、为山东登州总兵官。　　

○上自畅春园回宫　　

○命礼部祈雨。　　

○乙未。上御太和殿传胪。赐殿试贡士邓钟岳等一百六十三人进士及第出身有差　　

○喀尔喀多罗贝勒纳木扎卜故遣官致祭　　

○丙申谕大学士等、朕披览史册、于前代帝王、每加留意书生辈但知讥评往事前代帝王、虽无过失亦。必刻意指摘、论列短长、全无公是公非朕观历化帝王庙所崇祀者、每朝不过一二位。或庙享其子而不及其父、或配享其臣而不及其君、皆因书生妄论而定、甚未允当。况前代帝王、曾为天下主。后世之人、俱分属臣子、而可轻肆议论、定其崇祀与不崇祀乎。今宋明诸儒、人尚以其宜附孔庙奏请前代帝王、既无后裔、后之君天下者、继其统绪、即当崇其祀典朕君临宇内不得不为前人言也。朕意以为、凡曾在位除无道被弑亡国之主外应尽入庙崇祀尔等将朕此上□日录出公同从容详议具奏　　

○上幸畅春园　　

○丁酉。九卿等议覆、山东巡抚李树德疏言、汶河沙积、水不盈尺、应行开浚。彭口一带淤沙、屡开屡塞应改挑新河一道。此皆运道所关、挑修难缓。又太行堤、为兖西之保障。其坍塌之处、亦应修筑。查运河所关甚要、改挑新河、钱粮亦甚浩繁、请差部院堂官会同河道总督、山东巡抚、详勘应否挑修之处、确估具题得上□日、著吏部尚书张鹏翮前往会勘具奏　　

○转刑尚书赖都为礼部尚书以镶蓝旗蒙古都统托赖为刑部尚书　　

○己亥乌朱穆秦多罗贝勒博木布故遣官致祭　　

○庚子谕大学士九卿等朕于河务留心最切经历最深往年屡次阅河时精力尚强、亲乘小舟不避水险、各处周览凡水泉源委皆知之甚悉山东运河全赖众泉灌注微山诸湖、以济漕运今山东多开稻田、截湖水上流之泉、以资灌溉。上流既截、湖中自然水浅、安能济运水在地中、如人身之有血气。血气有余、方可用渗泄之药。若气血不足、正需滋养、安可再加渗泄乎、地方官未知水之源流、一任民间截水灌田、以为爱恤百姓不知漕运、实因此而误也若不许民间偷截泉水则湖水、易足湖水既足自能济运矣今不讲究本原、但见湖水日少、河身日浅徒事开浚假使河身日深泉。水不继虽费百万帑金、终归无用且古人、所置南北诸闸、更将何以处之。古人置闸、其远近疎密、皆因地形高下、水势缓急、以便启闭。或一处二闸、或一二十里一闸、确有一定丈尺、不可更易。分水龙王庙闸座、尤关紧要当时宋礼、用白英老人之策、筑戴村坝、以遏汶水。导之出鹅河口、入南旺湖。然后分流南北、以分水口为水脊。盖山东登莱诸山之脉、自关东来、结为泰山。是北干分支之一。在黄河之东。而黄河之西、山脉自终南太一、南届淮汝、为中干分支之一黄河行乎两支之中、故昔时河自天津入海、以后渐徙而南、至淮安入海、而登州以上、马谷山以下、从无黄河之迹者、山脉限之也。分水口之水脊、又为泰山分支之分脊处白英积数十年精思、确有所见、定为此议宋礼从之、因势均导、南得七分、北得三分增修水闸、以时启闭、漕运遂通此等胆识、后人实所不及、亦不能得水平如此之准也。今此二闸、最宜斟酌启闭。若浅于南、则当闭北闸、使分北之水、亦归于南。浅于北、则当闭南闸、使分南之水、亦归于北。湖泉并注、南北合流、虽有旱暵、亦无虑矣。岂若徒事开浚劳费而无益乎。往年山东百姓、欲开新河朕恐其下流泛滥、降上□日弗许今巡抚请开彭口新河、此地一面为微山湖、一面为峄县诸山、更从何处开凿耶著张鹏翮到山东、将朕此上□日、详谕巡抚申饬地方官、令其相度泉源蓄积湖水俾漕运无误、特易易耳黄河关系最大自元至明□山戊不□有冲决、未有安澜二十余年如今日者。然图治于已治、保安于已安河工虽已告成、尤当时加巡视、不可疎忽今春多风而少雨、恐秋间雨水必多、地方官宜加意堤防张鹏翮去看山东运河、由临清起、至韩庄闸、韩庄闸离邳州不远、并往视邳州低洼之水、曾否洩出。太行堤有坍塌之处、亦当往看。有贤能司官、多带几员去。地方有用著之处、即留料理。武英殿纂修陈鹏年熟谙河务、亦著同张鹏翮前往　　

○壬寅予故黑龙江将军托留祭葬如例　　

○青海厄鲁特固山贝子车臣戴青罗卜臧达尔扎辅国公罗卜臧达尔济故各遣官致祭　　

○甲辰谕大学士等、总督长鼐摺奏、提督赵珀将应给兵丁钱粮迟延不发、以致兵丁投掷谤帖、应遣大臣审理张鹏翮现往山东阅视河工事竣之日、著即从彼处前往。再派学士葛尔布、会同张鹏翮审拟具奏赵珀或有对质之处、亦著前往　　

○乙巳。免江南高邮、宝应二州县、康熙五十九年分水灾额赋有差。　　

○升陕西西凤副将述明为兴汉总兵官。　　

○丙午。上巡幸塞外。命皇三子和硕诚亲王允祉皇四子和硕雍亲王胤祯、皇七子多罗淳郡王允祐、皇八子多罗贝勒允禩、皇九子固山贝子允禟、皇十子多罗敦郡王允＜礻我＞、皇十五子允禑、皇十六子允禄、皇二十子允祎、皇二十一子允禧、皇二十二子允祜随驾是日自畅春园启行驻跸汤泉　　

○升太仆寺卿金应璧为奉天府府尹。　　

○丁未。孝端文皇后忌辰遣官祭昭陵。　　

○己酉。上驻跸怀柔县。　　

○谕大学士等曰去冬雪大所以今春雨泽甚少大约冬雪多、则春雨必少。春雨少、则秋霖必多。此不必由占验而后知也。朕六十年来、留心农事、较量雨旸、往往不爽。且南方得雪有益于田土、北方虽有大雪。被风飘散于田土无益。今□山戊不

