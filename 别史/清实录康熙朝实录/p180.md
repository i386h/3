<!-- { "loadSidebar": true } -->
○敕谕松潘土司番民、朕抚御寰区、恒期中外臣民、各得其所。绥乂之怀、遐迩初无异视。尔等俱系世守疆土之臣、尤当鼓励忠义、报效朝廷。自吴三桂叛乱以来、吴之茂盘踞松潘、荼毒肆虐、蹂躏地方、困苦已极。念尔等皆系国家赤子、今被其迫胁、虽素怀忠荩、莫能自伸。朕心深为悯恻。兹湖南、广西、汉中、兴安、诸处、俱经底定、各路兵马、奋力齐进、贼势摧败、立见荡平。正尔等出离水火之日、不宜坐失机会。今特降专敕、详加开谕。尔等果能感戴国恩、倡义联络、执擒吴之茂以献。建功树绩、朕即优加叙录、宠以封爵。撰给敕命、以酬尔勋庸。大兵到日、尔等若相机策应、协同剿寇。亦尔等之功。尔等宜速乘时会、早奏肤功、以副朕怀远矜全至意　　

○升太常寺卿伊辟、为大理寺卿　　

○免浙江黄岩等六县、本年分旱灾额赋有差　　

○户部议覆、山东巡抚施维翰疏言、邹平等二十三州县、饥民甚众。所留漕米、不敷赈济。尚少米三万二千四百九十九石有奇。行令该抚将德州临清二仓米石、照数动支、亲往赈给。得上

□日、赈济饥民、抚臣宜殚心料理。务使均沾实惠、各得其所、以副朕爱养斯民至意　　

○福建阵亡病故诸将丧至。遣内大臣塔达等、以茶酒往奠之　　

○辛巳。先是、平南将军赖塔等、疏请调发广东潮州碣石两镇舟师、协力进剿。上允之。至是、广东提督侯袭爵疏言、潮碣＜舟古＞艚船、止堪防守海港。难入巨洋。且经制兵寡、汛守不足。逆艘飘忽往来、日夜捍御、无可调遣。上谕、广东提督侯袭爵、既言潮碣两镇战船、难以出海。汛兵尚患不足。宜停其调发。提督万正色等、不必待广东舟舰、即率水陆兵、乘机进剿。侯袭爵仍分拨舟师、作进攻状、以分贼势　　

○谕议政王大臣等、总督姚启圣、提督万正色、欲厚集水陆兵、破灭海寇、进取厦门、金门、屡经具题。事关重大。当日破贼、克金厦二岛、曾用荷兰夹板船。今入海征剿、既乏坚固巨舰。荷兰舟师、又不时至。战舰无多、遽以入海、恐变出万一、未能得志。尔等其集议以闻。寻议政王大臣等奏、请敕下福建总督姚启圣、巡抚吴兴祚、提督杨捷、万正色、度兵力足以办贼、必无疎虞、果有确见、听其酌量而行。如少有疑虑、不可以前经具题、惮于更改、勉强从事。应令总督巡抚提督、会商定议奏闻。从之　　

○免江南寿州等八十二州县、庐州等十三卫、本年分旱灾额赋有差　　

○壬午。狭西提督赵良栋疏言、臣所属兵势单弱。请调兴安一路兵、及副将杨三虎兵、简选进定四川。上谕、平定四川、事关重大。其所请调兴安进征之兵、及杨三虎兵、俱如所题调发。提督赵良栋、与将军王进宝、分兵两路前进。赵良栋、授为勇略将军、给之敕印。不拘狭西通省、及各处官兵、凡系王进宝、赵良栋、两将军所调。大将军公图海、以身任之、速为遣发、务至彼等所指之地、勿致有误。若漫不经意、调遣迟延。恐误进定四川重务　　

○谕兵部、将军王进宝、赵良栋、统兵进定四川。其标下官员、各加一级　　

○赠狭西阵亡守备杜进才、都司佥书。予祭葬如例　　

○调镶蓝旗蒙古副都统马锡泰、为满洲副都统　　

○升副将王英、为福建同安总兵官　　

○癸未。户部议发盛京成熟地亩、分给新满洲。上曰、田亩、百姓生业所关。以熟地拨给新满洲、恐生民困苦。可更议两便之法。寻议、奉天所属、东自抚顺起、西至宁远州老君屯、南自盖平县拦石起、北至开原县、除马厂羊草等甸地外、实丈出五百四十八万四千一百五十五晌。分定旗地、四百六十万五千三百八十晌。民地、八十七万八千七百七十五晌。新满洲迁来、若拨种豆地、每晌给豆种一金斗。拨种谷米粘米高粮地、每晌给各种六升。旗人民人、无力开垦荒甸、又复霸占者、严查治罪。从之　　

○甲申。吏部请补科员。上曰、近来科道官、山东独多、何也。科道为耳目之官。各省均用、乃能周知地方利弊。可令确议以闻　　

○谕大学士等、科道内升外转、关系劝惩。在外道员、职掌甚要。科道外转以道员用、殊为太过。应以在外小品官用。五部郎中俸深者、以道府兼升。吏部司官、外转以道员用、殊为太过。亦应以在外小品官用。令九卿詹事、会同议奏　　

○宁南靖寇大将军多罗顺承郡王勒尔锦疏言、臣遵上□日撤镇守岳州兵、每佐领各二人、与安亲王所统还师齐发外。荆州诸处、亦宜撤每佐领各二人。但大兵镇守要地、发回二人、颇属未便。今合满洲、蒙古、汉军、每佐领一人、令署副都统敖哈、率之还京。上谕、前大将军安亲王、请撤岳州兵、每佐领各二人。已令顺承郡王、合岳州荆州兵内、察其征行在先、进剿劳苦者、每佐领遣还二人、与安亲王率回大兵齐发。今顺承郡王不以劳苦之兵、分别撤回。止撤镇守岳州兵、每佐领各二人。不合。理宜驳察。但此兵已行、可如所撤来京　　

○命和硕纯亲王隆禧子富尔祜伦、袭爵　　

○升前锋参领尼雅翰、为镶蓝旗蒙古副都统　　

○丙戌。狭西总督哈占疏言、请将西宁总兵官朱衣客、调赴汉中、防守朝天广元诸处。提督孙思克、暂驻庄浪防守。上谕、汉中有将军鄂克济哈驻守。朱衣客、或令防守朝天广元、或令进剿四川、令将军王进宝、赵良栋、会议酌行。甘肃凉州诸处、有靖逆将军侯张勇驻守、足资弹压。其庄浪与凉州、西宁、兰州、临洮、邻近、缓急皆可相顾。即如所请、令孙思克官兵、暂驻庄浪、防守河东河西诸处　　

○建威将军吴丹疏言、总督哈占、既驻汉中。请敕西安甘肃二巡抚、速趣运饷、至汉中略阳。上谕、官兵进剿四川、挽运粮饷、事最重大。即如所请、令西安甘肃两巡抚、速备粮饷、运至汉中略阳。汉中既有将军鄂克济哈驻守。哈占标下官兵、酌量留驻外。其余悉听将军王进宝、赵良栋、调用　　

○戊子。上诣太皇太后宫、问安　　

○己丑。□山戊示□暮。祫祭太庙。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后　　

○遣官祭太□山戊示□之神　　

○旌表八旗节妇、满洲、我尔精阿妻费莫氏等二十八人、蒙古、拜都妻鞠忒氏等五人、汉军、班瑜妻王氏等二人、烈妇、满洲、常寿妻三氏等三人、各给银建坊如例　　

○是□山戊示□、人丁户口一千六百九十一万四千二百五十六。田、地、山、荡、畦地、五百十三万六千三百五十三顷四十一亩。徵银、二千二百一十三万四千六十八两八钱有奇。米、豆、麦、六百二十三万一千四百六十一石五斗有奇。草、二百二十四万二千六百一十九束。茶、十五万五千三百六十五引。行盐、三百九十五万七千二百八十三引。徵课银、二百三十九万九千四百六十八两有奇。铸钱、二万三千一百三十六万五千三百六十有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十七




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十八　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十九年。庚申。春正月。辛卯朔。上诣堂子行礼。还宫。拜神毕。率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫行礼。停止朝贺筵宴　　

○朝鲜国王李焞、遣陪臣李观徵等、表贺冬至、元旦、万寿节。及进岁贡礼物。宴赉如例　　

○癸巳。上诣太皇太后皇太后宫、问安　　

○甲午。勇略将军狭西提督赵良栋疏报、臣率兵从白水坝、浮水渡江击贼。大败之。追至青川石峡沟、复败其伏兵。龙安府伪总兵姜应熊等降。逆复龙安府。得上□日嘉奖、下部议叙　　

○谕兵部、将军王进宝、赵良栋、标下绿旗兵、既恢复汉中略阳诸处、又进定四川。其酌量加恩赏赉　　

○乙未。孟春。享太庙。上亲诣行礼　　

○遣官祭太岁之神　　

○顺天府进春　　

○丙申。谕奉命大将军和硕康亲王杰书王所奏据实指参事、已经览悉。朕思凡行一事、必前后计虑、果有裨于国家、始可举行。若轻率妄动、必致舛错。今广西、湖南、汉中、兴安等处、俱已底定。逆贼余党、引领以冀归正者、不止百千。若将耿精忠即行正法、不但已经投诚之人、以为后日亦必如此声明其罪。即未经投诚之人、睹此寒心、亦未可知。关系实重。前朕手谕欲令耿精忠来京者、盖掣回福建一半满兵之意。非欲即行处决、俾其先来也。如王善能劝谕、令至京师。诸事皆得平妥。王但当加意开导之。不可轻举。彼如必不赴京、再行详悉密奏候上□日　　

○丁酉。世祖章皇帝忌辰。遣官祭孝陵　　

○勇略将军狭西提督赵良栋疏言、臣往者请于兴安一路官兵、分拨四千。今到大安驿、止有靖寇将军标兵一千、总督标兵一千、臣不得已、选宁夏兵四千五百人、略阳营四百人、阳平营二百人、甘肃抚标四百人、西宁镇标三千五百人、共一万一千。帅之、自大安驿、同将军王进宝、进取四川。上谕大将军公图海、部文到日、即速遣赵良栋所调之兵。不可有误。至兴安一路官兵、前奏调发四千。今赵良栋疏言、仅得二千。其缺误之故、令总督哈占、核明以闻　　

○升狭西关西道刘显第、为四川布政使司布政使　　

○戊戌。上诣太皇太后宫、问安　　

○谕议政王大臣等、进取四川、以满洲大兵为后应、最为要策。宜令将军吴丹、继将军王进宝军之后。将军鄂克济哈、继将军赵良栋军之后。狭西已有将军张勇、提督孙思克、巡抚杭爱、巴锡等镇守、宜令大将军图海、帅师前赴汉中、接济进蜀诸军粮饷。鄂克济哈、率汉中满兵、驰往。合之吴丹官兵、均分统率、以为王进宝、赵良栋、后继。转饷源源不绝、相随而进　　

○庚子。上诣太皇太后宫、问安　　

○辛丑。祈谷于上帝。上亲诣行礼　　

○壬寅。勇略将军狭西提督赵良栋疏报、招抚伪知州蔡廓、伪副将郝俊龙等七员、伪游击知州知县等官五十七员、兵丁三千三百余名。又生擒贼兵二百六十七名。下部议叙　　

○癸卯。以公福善、为领侍卫内大臣　　

