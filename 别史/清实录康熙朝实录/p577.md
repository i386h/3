<!-- { "loadSidebar": true } -->
○喀喇沁和硕额驸纳木赛阿坝垓多罗郡王巴特玛滚楚克来朝。　　

○辛巳。谕大学士等览广东巡抚法海请安奏摺。语意异常似病疯颠去□山戊不□皇太后升遐。并不摺奏请安。岂彼时未闻。朕躬欠安耶。又闻伊病噎膈、总不出见一人。九卿众大臣以为何如著问明议奏。　　

○壬午。黑龙江将军托留等疏报、六月初九日夜。索伦地方山水突发。冲没人口、牲畜、及房屋地亩请将仓内米石动支借给。得上□日、见今户部带来银两内、动支一万两。遣学士、副都统、户部贤能司官、各一员。速行前去。将被灾人口牲畜查明。酌其轻重散给。其需用米石、著照该将军等所议行。　　

○癸未。上命内阁学士渣克旦副都统萨尔禅等、前往索伦赈恤。谕曰、索伦人等效力围场。甚属年久。亦有见在出兵之人。今被水灾。朕甚恻然。令尔等前往散赈。尔等会同将军副都统、将被灾之人、逐一查明。无房屋者、即给房屋。无衣服者、即给衣服。务令均沾实惠、以副朕轸恤至意。　　

○兵部议覆、福建浙江总督觉罗满保疏言、驻防福建四旗兵、共二千名。其外尚有壮丁二千余名、不得披甲。应于四旗壮丁内、挑选三百名、分发将军、总督、巡抚标下、各一百名。遇有各营缺出、陆续验补。如四旗内、遇有拨什库缺出。仍许其掣回拔补。应如所请。从之。　　

○刑部等衙门议奏镶蓝旗逃棍孟光祖捏称诚亲王差遣。经历各省、诳骗财物应即凌迟处死。得上□日孟光祖著改即处斩。　　

○甲申旌表浙江东阳县任君实女任氏因逆奴调戏愤激自刎、贞烈完名给银建坊如例。　　

○乙酉大宗文皇帝忌辰遣官祭昭陵。　　

○丙戌吏部题贡监赴臣部考职者应交与九卿公同考试如有试卷与亲供笔迹不同者察出从重治罪从之。　　

○先是、二等侍卫泰云等、首告司库保住等、侵盗库银上命领侍卫内大臣公鄂伦岱、侯巴浑德、会同九卿查审。至是议覆保住等侵盗库银一案、查审情实。伊等俱系库官。数次侵盗库银至四万九千一百五十两应将司库保住、乌林人舒青格、德世显、德星额照侵盗钱粮例、拟斩监候。从之。　　

○丁亥太祖高皇帝忌辰。遣官祭福陵。　　

○戊子。上行围。自热河启行。命皇三子和硕诚亲王允祉、皇十五子允禑、皇十六子允禄、皇二十子允袆、随驾。皇十四子固山贝子允禵、自京师至。亦令随行。是日、驻跸黄土坎。　　

○阿禄科尔沁多罗贝勒汪扎尔、来朝。　　

○己丑。上驻跸汤泉。　　

○以鄂尔多斯故多罗郡王董罗布子萨克巴袭爵。　　

○庚寅。上驻跸中关。　　

○翁牛特镇国公索讷穆、来朝。　　

○先是四川巡抚年羹尧疏言、川省地居边远内有土司番人聚处外与青海西藏接壤最为紧要虽经设有提镇、而选取兵丁别省人多本地人少。以致心意不同、难于训练、见今驻扎成都之荆州满洲兵丁、与民甚是相安请将此满洲兵丁酌量留于成都省城西门外。空地造房、可驻兵一千若添设副都统一员管辖、再将章京等官照兵数量选留驻。则边疆既可宣威内地亦资防守。第今正值用兵之时、应将此事暂缓。其修葺城墙盖造兵丁住房之处、理应预为料理。得上□日、年羹尧欲于四川地方、设立满洲兵丁、似属甚是。著议政大臣等、会议面奏。至是议覆、川省设防满洲兵丁一千、恐不敷于调遣防守。应再添六百名。俟军务毕时。令巡抚年羹尧、会同副都统宁古礼、将见在四川驻防之二千荆州满洲兵丁内、照数拨派。二旗合设协领一员。每旗各设佐领二员。拖沙喇哈番品级章京各二员。骁骑校各二员。留驻四川。再添设副都统一员管辖。其盖造兵丁住房等项、交年羹尧预为料理。从之。　　

○辛卯。上驻跸博洛和屯。　　

○壬辰。以原任浙江按察使杨宗仁、为广西按察使司按察使。　　

○厄鲁特和硕额驸色卜腾旺布、苏尼特多罗贝勒西礼、来朝。　　

○旌表直隶烈妇张氏、拒奸殒命、给银建坊如例。　　

○甲午。礼部尚书。宗室镇国公吞珠故赐鞍马二匹、散马二匹、银二千两。发引时遣皇五子和硕恒亲王允祺往送。　　

○乙未。上驻跸唐土沟地方。　　

○吏部等衙门议覆、都察院左都御史蔡升元条奏五款。一、督抚参处郡县之本章、有可裁省者如交代迟延、承缉不力、承追不力俱不必具本题参各照定例咨明各部处分。该部汇题完结。一、督抚审拟案件有宜驳正者如所引律例不符、或前后情词互异经部院衙门驳回令其详审。该督抚恐承审各官、有失入失出之罪、而伊等亦自涉朦混之愆遂始终徇庇、不即改正。嗣后部驳再审事件。该督抚务虚心细按律例、将舛错处、即行改正具题。其承审官从前错拟、免其议处。若始终不行改正令该部院衙门、提取全案。覆核改正将承审各官、及该督抚、并交部议处。一、六部侍郎开列之例、有应画一者。查吏部侍郎、有一兼学士衔者、缺出开列礼部左右侍郎内阁学士、翰林院掌院学士、讲读学士正少詹、祭酒共十七员。有一不兼学士衔者、缺出。开列户、兵、刑、工、四部侍郎、副都御史、共十员。又礼部左右侍郎缺出。开列内阁学士、翰林院掌院学士、讲读学士、正少詹、祭酒。其户、兵、刑、工、四部侍郎缺出。开列副都御史、宗人府丞通政使大理寺卿。是由翰林院出身者、以十五员而升两缺由京堂出身者、以五员而升八缺。不无稍偏。嗣后凡遇有六部侍郎缺出。不论翰林、京堂、应升官员通行开列一、刑部罪轻之犯有宜从宽者。查拏送人犯、至当月司官处即行收监。因案内人犯、提拏不齐、遂至迟延时日直至审结拟罪方汇题发落此等轻罪人犯、久禁狱中、似属可悯嗣后部中监犯凡徒罪以下、不必监禁狱中。交与该佐领。及地方官、保出候审。俟刑部审结具题后、即行发落。一五城兵马司之奉行牌票有宜禁饬者。查五城司坊官、拘拏人犯、差役纷繁究其所奉牌票衙门甚多。嗣后五城司坊官、奉行牌除提督、及部院堂官、通政使司、大理寺堂官、顺天府府尹本城御史、批发事件外。其各衙门、不得擅行牌票交与司坊、销禁人犯。均应如所请。从之　　

○九卿遵上□日议覆、查假冒营兵生事扰民之故、皆由该管武职平日不行严查。遇有兵丁缺出、不肯充补。侵蚀空粮、横行科派所致。嗣后各省督抚提、镇务须严饬各营该管官痛改积习。遇兵丁缺出、从公速补。应领粮饷、照数给发。将此冒充之人、严查退逐如有不法之徒、生事扰民、挟制官长者、该地方官、审非食粮兵丁、即分别首从照光棍律治罪若系见在食粮兵丁、亦照此例、一体治罪。如该管武职、不严行稽查。或被文官揭报。或被百姓告发。将该管专汛官、革职兼辖、统辖、武职、降四级调用。提、镇、不行题参、降二级调用。该地方文职、知情不报、降二级留任。该管道府、不查明转报降一级。留任。督抚不行题参罚俸一年。各该省督抚提镇每年仍具有无此等人印结于年终奏报。从之。　　

○刑部等衙门会审原任浙江黄岩总兵官革职仇机潜住京师、讹诈官民、罪款昭著。应将仇机、照光棍为首例、论斩立决、从之。　　

○福建浙江总督觉罗满保、疏参浙江黜革举人陈凤墀、科场作弊一案。察审陈凤墀、供连正主考索泰、请差部院堂官、往浙江审理得上□日著礼部左侍郎王思轼、大理寺。少卿金应璧前往会同该督严审定拟具奏。　　

○丙申。上驻跸张三营。　　

○喀尔喀镇国公颜朱卜多尔济来朝。　　

○丁酉。扎鲁特、多罗贝勒阿谛沙来朝。　　

○戊戌。上驻跸宜荪喀布齐禄地方。　　

○己亥。上驻跸哈克什图毕喇地方。　　

○庚子。上驻跸漠音昂阿地方。　　

○谕大学士等、闻今年安徽所属地方、出蛟发水、甚是伤民。前日曹俯家人来奏晴雨录、询问是实。总督巡抚、虽未启奏。朕既闻知心切轸念。京中有安徽地方官员著九卿速行问明。　　

○辛丑。上驻跸昂巴西尔哈纳林西尔哈交界地方。　　

○壬寅。上驻跸克勒乌里雅苏台。　　

○科尔沁土谢图亲王鄂尔斋图、卓礼克图、亲王巴特麻、达尔漠亲王额驸罗卜臧滚布、郡王诺门额尔赫图、伊锡班第罗卜臧喇锡公巴图、图努满尔土默特贝勒阿喇布坦、贝子哈穆罕巴雅斯呼朗图、杜尔伯特贝子沙金等、来朝。　　

○鄂尔多斯多罗贝勒甘珠尔故遣官致祭。　　

○癸卯。上驻跸西拉诺海地方。　　

○乙巳。秋分夕。月于西郊。遣都察院左都御史党阿赖行礼。　　

○上驻跸乌喇岱地方。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十一　　

康熙五十七年戊戌闰八月丙午朔。总督额伦特疏报、七月十六日臣等自门赞西里克起程。至齐诺郭尔地方安营。十七日四更时分贼兵冲逼营盘。臣即遣游击王汝载等、率兵进击贼众大败。贼人又自东自南齐进。臣亲统弁兵、与贼对敌。枪炮并发自寅至已贼败下山坡臣等追击十余里。见贼兵多而官兵少四面山沟、俱有可通之路。恐有埋伏。未曾穷追。所获被伤一贼讯称贼酋托布齐、杜喀儿二人、率兵四千、由喀喇乌苏河西小路而来。臣既移咨公策旺诺尔布、统兵速来接应。臣仍相度机宜。渡过喀喇乌苏前往狼腊岭。若与色楞相遇、则会兵前进。倘不相值、再随机而行得上□日、据奏大败厄鲁特贼兵、伤杀甚多等语。额伦特率领兵丁颇少直抵从古未到之绝域。奋勇直前建立肤功。殊非寻常军功可比。见今赏赉军前人等家属外。事定后著从优议叙。　　

○侍卫色楞疏报唐古特人等原系达赖喇嘛所属之人。自去年被厄鲁特贼众夺其牲畜、掳其妇女、扰害难堪。是以昼夜悬望大兵救援。一闻大军前至、莫不欢跃投诚为首台吉卓里克图之。子博音马松、台吉丹津绰音达克等、率众来降但臣未知额伦特由何路进兵。因将新满洲侍卫诺里尔达等派出。令投诚之沙克扎寨桑为向导。前往侦探额伦特信息。今已得回文臣在喀喇乌苏、候伊来到、合兵一处、前进达穆地方下所司知之。　　

○丁未。侍卫色楞疏报、七月二十日、臣等统兵至喀喇乌苏安营二十一日、随据新降。台吉博音马松等报称、见在厄鲁特贼人在伊地方勒索口粮、谋击我兵臣即率领满洲绿旗兵丁分列三队。前往截杀。贼众冲抵。我师分道夹击、连败之。夺其三处山梁。贼兵窜走。臣随统兵追杀二十里。斩戮贼兵二百余人受伤者甚众。得上□日、该部从优议叙。　　

