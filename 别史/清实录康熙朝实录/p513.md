<!-- { "loadSidebar": true } -->
○谕领侍卫内大臣、大学士都统、尚书、副都统、侍郎、学士、副都御史等、自古帝王、统驭天下、君臣一心、无有异意、故凡事无不就理。倘上下暌隔各怀一心、则凡事无不滋弊。此理所必然也。朕今春秋已高、听政年久。众亦谓朕事事经历、无不周知。但不闻不见之事甚多。虽有言官、类多瞻顾缄默。是以托合齐等辈小人、常昂然张胆、构集党羽。今已显露乱臣贼子历代有之、但为君者、见于几先、则不露声色、自然灭除。若渐使滋蔓、其弊不可胜言矣。朕为国为民、宵旰勤劳、亦属分内常事。此外所不得闻者、常令各该将军、总督、巡抚、提督、总兵官、因请安摺内、附陈密奏、故各省之事、不能欺隐。此于国计民生、大有裨益也。尔等皆朕所信任、位至大臣。当与诸省将军、督抚提镇、一体于请安摺内、将应奏之事、各罄所见、开列陈奏。所言若是、朕则择而用之。所言若非、则朕心既明、亦可手书训谕、而尔等存心之善恶诚伪、亦昭然可见矣。朕于诸事谨慎、举朝无不知之。凡有密奏、无或洩漏。但大胆不肖、愍不畏死之徒、从中拆视。或原奏之人、朋友众多、口不密而洩漏者亦有之。至一概奏摺、不迟时刻、皆不留稿、朕亲自手批发还。凡奏事者、皆有朕手书证据在彼处、不在朕所也。尔等果能凡事据实密陈、则大贪大奸之辈、不知谁人所奏。自知畏惧。或有宵小诳主。窃卖恩威者。亦自此顾忌收敛矣。为此特谕。　　

○以翰林院检讨文志鲸充日讲起居注官。　　

○癸丑。上以巡幸畿甸、命皇太子允礽、皇三子和硕诚亲王允祉、皇九子固山贝子允禟、皇十子多罗敦郡王允＜礻我＞、皇十四子固山贝子允禵、皇十五子允禑、皇十六子允禄、随驾。是日、自畅春园启行。驻跸南苑。　　

○谕大学士等、右卫将军宗室费扬固、为人正直。奏事朕前、言语诚实。凡伊所见所闻之事、即行直奏、并无欺隐。且尽职年久、声名亦佳。今已年迈。又系王之子。可授为公。著宗人府议奏。寻议费扬固、应授为辅国公。从之。　　

○以翰林院侍讲学士长寿、充经筵讲官。　　

二月。甲寅朔。谕黑龙江将军宗室杨福、尔前为宁古塔将军时、曾经降级。自调任黑龙江以来、居官甚善。故复还尔所降之级、以示奖劝。　　

○赐盛京将军唐保住、宁古塔将军觉罗孟俄洛、黑龙江将军宗室杨福、银各一千两。盛京副都统巴勒、白都纳副都统常关保、黑龙江副都统陈太、银各二百两。　　

○丙辰。春分。朝日于东郊。遣兵部尚书殷特布行礼。　　

○丁巳。遣大学士萧永藻、祭先师孔子。　　

○谕大学士等。朕自冲龄笃好读书。诸书无不览诵。每见历代文士著述、即一句一字于理义稍有未安者、辄为后人指摘。惟宋儒朱子、注释群经、阐发道理、凡所著作、及编纂之书、皆明白精确、归于大中至正。经今五百余年、学者无敢疵议。朕以为孔孟之后、有禆斯文者朱子之功、最为弘钜。应作何崇礼表彰、尔等会同九卿詹事科道详议具奏。寻大学士、会同礼部等衙门、议覆宋儒朱子、配享孔庙、本在东庑先贤之列、今应遵上□日、升于大成殿十哲之次、以昭表彰至意。从之。　　

○江苏巡抚张伯行疏参、江南江西总督噶礼得银五十万两、徇私贿卖举人程光奎、吴泌等、不肯审明。请将噶礼解任严审。得上□日、噶礼著解任、此事著张鹏翮、会同总漕赫寿、确审具奏。江南江西总督印务、著江西巡抚郎廷极署理。　　

○江南江西总督噶礼疏参、江苏巡抚张伯行、诬臣私卖举人得银五十万两、乞赐对质。得上□日、张伯行著解任。此事著张鹏翮会同总漕赫寿、确审具奏。江苏巡抚印务、著浙江巡抚王度昭署理。　　

○谕九卿等、噶礼、张伯行、互参一案、噶礼有办事之才、用心缉拏贼盗。然其操守则不可保。张伯行为人老成、操守廉洁。然盗劫伊衙门附近人家、尚不能查拏。噶礼曾参原任知府陈鹏年。陈鹏年居官虽善。乃一胆大强悍之人。噶礼、张伯行、互相不睦者、皆陈鹏年怂恿所致。据张伯行参疏云、噶礼得银五十万两。未必全实、亦未必全虚。即噶礼所参张伯行之事、亦必有两三款是实。至海贼一案、命江南浙江福建三省督抚前往、乃皆畏惧推委。惟噶礼至尽山花鸟缉拏贼盗。因此各省督抚、甚怨噶礼。此案察审实难。若命满大臣审、则以为徇庇满洲。若命汉大臣审、则以为徇庇汉人。至张伯行题参疏内、连及张鹏翮者、意欲审理此事时、使张鹏翮回避。故朕仍令张鹏翮前往、从公审理。　　

○吏部等衙门议覆、福建浙江总督范时崇条奏、沿海捕鱼船只、只许用双桅、不准越省行走、交与该州县、查明、令沿海提镇副协等营钤朿。应如所请。上曰、观范时崇条奏之事、与地方民生无益。福建大洋内无贼盗。内地沿海一带、俱系小贼。文武各官、果实心尽力、抚绥缉获。自然无事今若照所题、将捕鱼船户、并入水师营分辖、则启武弁兵丁克削之弊矣。且贼盗窃发、何地无之。若欲将贼盗尽除、亦断不能。凡事只应视有益于民者行之、不当迫之以法。此条奏、不可行。将原本发还。　　

○大学士等、以吏部题补各省学政请上□日。上曰、提督学政、有教育士子、选取人才之责、关系甚要。从前学差、声名不善者多、善者少。或有取二三学问优者、因而得名。或有取二三寒士、因而得名。俱不可谓之善。今大臣官员子弟内、不无学问优者。但提督学政之人、伊身乡会试时、或侥幸而得、故提督学政之日、取士亦多未公科道官员、知其情弊、徇情不行指参。此任甚要。开列人员内、有尔等所知者、各从公举出。又谕曰、川陕总督殷泰、居官善不但操守好、而人才亦优。但知为公效力、毫不徇部院中人情面。乃实心办事之人。浙江提督吴郡、居官亦善。褔建武官内、无有及之者。福建提督杨琳、人明白。云南提督张谷贞、江南提督师懿德、延绥总兵官李耀、宁夏总兵官范时捷、居官俱善。福建提督蓝理、居官甚劣。但其属下额兵缺伍不补者、较之俞益谟尚少耳。直隶守道祁国祚、前此居官尚善。今改易其操、为人亦属奔竞钻营。巡抚赵弘燮、至今仍隐忍不参。又原任巡抚汪灏、任山西学政时、声名甚佳。后任河南巡抚时、即改易其操、声名扫地矣。　　

○以科尔沁故和硕土谢图亲王阿拉善子鄂尔斋图、袭爵。　　

○以故正黄旗二等精奇尼哈畨阿玉锡子吴巴锡、袭职。　　

○戊午。祭大社大稷。遣都统崇古礼行礼。　　

○己未。以都察院左都御史赵申乔、为会试正考官。内阁侍读学士徐元梦、为副考官。　　

○以翰林院编修陈恂、提督山东学政。检讨孔尚先、提督山西学政。检讨史贻直、提督广东学政。编修王诰、提督四川学政。编修龚铎、提督广西学政。左春坊左谕德蔡珽、提督贵州学政。礼部郎中吴卜雄、为河南按察使司佥事、提调学政。吏部郎中张为经、为福建按察使司佥事、提调学政。原授湖广学道服阕候补蒋德昌、为湖广按察使司佥事、提调学政。　　

○庚申。转刑部右侍郎觉罗法喇、为左侍郎。升内阁学士萨尔台、为刑部右侍郎。　　

○旌表河南烈妇翟氏、逼奸不从、尽节殒命、给银建坊如例。　　

○壬戌。上驻跸稻田地方。　　

○直隶巡抚赵弘燮、天津总兵官杜呈泗、来朝。　　

○升云南按察使李苾、为河南布政司布政使。　　

○癸亥。上驻跸北赛地方。　　

○甲子。孝康章皇后忌辰。遣官祭孝陵。　　

○上驻跸南坊。　　

○乙丑。上驻跸魏家营。　　

○丙寅。上自霸州苑家口登舟。泊张清口。　　

○升太仆寺卿阿尔筏、为内阁学士兼礼部侍郎。　　

○旌表直隶烈妇、马超云妻李氏、拒奸殒命、给银建坊如例。　　

○丁卯。御舟泊雄县河口。　　

○戊辰。御舟泊赵北口。　　

○庚午。御舟泊郭里口。　　

○山东总兵官李雄、来朝。　　

○辛未。遣官祭先农之神。　　

○壬申。御舟泊段村。　　

○癸酉。御舟泊圈头村。　　

○甲戌。御舟泊赵北口。　　

○乙亥。御舟泊苑家口。　　

○丙子。上自苑家口登陆。驻跸南八里庄。　　

○丁丑。遣官祭历代帝王。　　

○上驻跸北寺垡地方。　　

○戊寅。上驻跸李家渠地方。　　

○命卓异武职官员、亦照卓异文职官员例引见。　　

○己卯。孝昭皇后忌辰。遣官祭陵。　　

○上驻跸南苑。　　

○庚辰。上回驻畅春园。　　

○壬午。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○谕大学士九卿等、朕览各省督抚奏编审人丁数目、并未将加增之数、尽行开报。今海宇承平已久、户口日繁。若按见在人丁、加徵钱粮、实有不可。人丁虽增、地亩并未加广。应令直省督抚、将见今钱粮册内、有名丁数、勿增勿减、永为定额。其自后所生人丁、不必徵收钱粮。编审时、止将增出实数察明、另造清册题报。朕凡巡幸地方所至、询问一户或有五六丁、止一人交纳钱粮。或有九丁十丁、亦止二三人交纳钱粮。诘以余丁何事。咸云、蒙皇上弘恩、并无差徭、共享安乐、优游闲居而已。此朕之访闻甚晰者。前云南、贵州、广西、四川等省、遭叛逆之变、地方残坏、田亩抛荒、不堪见闻。自平定以来、人民渐增、开垦无遗。或沙石堆积、难于耕种者、亦间有之。而山谷崎岖之地、已无弃土、尽皆耕种矣。由此观之、民之生齿实繁。朕故欲知人丁之实数、不在加徵钱粮也。今国帑充裕、屡岁蠲免、辄至千万、而国用所需、并无遗误不足之虞。故将直隶各省见今徵收钱粮册内、有名人丁、永为定数。嗣后所生人丁、免其加增钱粮。但将实数、另造清册具报。岂特有益于民、亦一盛事也。直隶各省督抚、及有司官、编审人丁时、不将所生实数、开明具报者、特恐加徵钱粮、是以隐匿不据实奏闻。岂知朕并不为加赋、止欲知其实数耳。嗣后督抚等、倘不奏明实数、朕于就近直隶地方、遣人逐户挨查、即可得实、此时伊等亦复何词耶。此事毋庸速议。俟典试诸臣出闱后、尔等会同详加确议具奏。　　

○癸未。升光禄寺卿李涛、为奉天府府尹。　　

三月。甲申朔。上诣皇太后宫、问安。　　

○上自畅春园回宫。　　

○丙戌。上幸畅春园。　　

○通政使司题奉天府府尹戴梦麟遗本、品级未及、例应驳回得上□日戴梦麟本系卿员升任之人、所奏遗本准其收奏。嗣后凡各衙门卿员遗本、俱准收奏。　　

