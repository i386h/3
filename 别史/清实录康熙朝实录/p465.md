<!-- { "loadSidebar": true } -->
○上御乾清宫西暖阁读卷官等以殿试卷进呈。上谕读卷官等曰、朕考试八旗举人骑射、仅八十余人。即取中进士十余人未免太过汉人举人数千人、仅取中一二百名进士凡事当以均平为善。而条陈者、但言增额、不言减额。尔等定议具奏。又谕曰、朕往江南阅河、择彼处生监善书者令随至京师赴乡试。而主考汪霦有心将此辈试卷、另设一处。既不阅文而屡请展期。此即存私也凡试官当论文之优劣。遑计其他耶。又谕曰数科以来状元俱不甚佳。韩菼学问虽优而不自检饬颇好饮酒为礼部尚书时司官笔帖式俱藐视之王式丹亦不检饬而且懒惰但所学尚优耳。上亲定一甲三名又阅不合式十一卷文理言□剪劣陶仁明马芝秀两卷谕曰陶仁明著黜革马芝秀仍留举人其十一人令再三年殿试著大学士等会同都察院并工部尚书温达取陶仁明等朱墨卷校对并传试官来问又谕曰此外尚有不堪者、尔等再行察出诸臣随又察出张勿我郭璜、二卷进呈。命皆黜革。　　

○辛巳。上御太和殿传胪。赐殿试贡士施。云锦等二百八十九人进士及第出身有差。上幸畅春园　　

○免湖南华容安乡二县康熙四十四年分水灾额赋有差　　

○壬午上诣皇太后宫、问安　　

○升贵州黔西副将王凤为大定总兵官　　

○甲申升云南按察使刘荫枢为广东布政使司布政使。　　

○丙戌升左通政张格为通政使司通政使。　　

○都察院左都御史兼管翰林院掌院学士事吴涵、以病乞休。允之。　　

○左副都御史周清原、奏请直隶各省、建立育婴堂以广皇仁。从之。　　

○丁亥。盛京户部侍郎董国礼、工部侍郎席尔图陛辞。上谕曰、前因盛京衙门事务每至迟误是以朕自京选择大臣补授今闻官员办事不勤尔等可往严察使朝参习射诸凡公事、及围猎不得有误倘或不严朕有所闻尔等亦不能免罪　　

○先是礼科给事中张大有、条奏科场事宜上命场后如有情弊指出参奏。张大有于场后并无陈奏。至是上命大学士等诘问之张大有入奏曰、现今试卷俱在礼部、不得目见。故未知其有情弊与否。闻今科考试、亦小心谨慎。无庸臣条陈。臣前所奏。愚昧无知。亦有何辩。上曰、尔非愚昧无知也。尔果实心为科场事、理当预先早奏。直至临场具疏、不过意图纷更耳。此尚可谓之愚昧无知乎。且使尔试言之。尔所条奏、有一事。当理否。果有一事当理。则尔所条奏即是矣。尔自言不得阅卷是以未有所见。以朕揆之、尔即阅卷未必能分别也。著交吏部议处。寻部议、张大有应降二级调用。从之。　　

○大学士、都察院及工部尚书温达等、遵上□日察议会试主考官李录予、彭会淇、同考官李绅文、谢藩阎中宽等、以陶仁明等四人、不堪试卷、取中进士、不可谓之无弊。拟李录予等离任。李绅文等革职。会同刑部严审。上谕曰、朕观会试正主考系北人、则必取北人为首。系南人、则必取南人为首。可谓之无私乎。今年科场行贿者、想亦无有。但中所不当中故人心不服。陈廷敬奏曰、阅会元文章首篇一千二百余字。文亦不佳。向来作文、不得过六百五十字。所作违例、岂可取中乎。不善衡文、是以致此。会元尚居易。亦应黜革。上曰、尔等察议甚当。如所议行　　

○偏沅巡抚赵申乔疏言、布政使董昭祚、按察使郎廷栋、俱于湖广兵丁鼓噪案革职。但伊等居官勤慎廉洁、恳请留任、俾图后效。得上□日、董昭祚、郎廷栋、俱革职从宽留任　　

○上谕大学士等曰、近览科臣郑际泰条奏、不谙事务。其言八旗兵丁、盻望赏赉、宜加恩赐。前朕大赉兵丁、乃赦诏覃恩也。今无故而屡加赏赉、则兵丁必骄矣。因兵丁冀望、而即行赏赉。若屡有冀望即屡加赏赉乎。郑际泰又言、当设饭厂、赈济贫民夫设立饭厂赈济、在冬月则可。若春间农务方兴、贫民俱至饭厂就食、则无租田耕种之人。岂不误农事乎。况聚集数千贫民、在一处赈济。万一劫夺骤起、何以止之。朕是以前遣官数百员。往山东分行赈济。方能裨益。赈济之事、可轻言乎　　

○予故原任盛京户部侍郎法特哈、祭一次　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百二十四



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百二十五　　

康熙四十五年。丙戌。夏。四月。戊子朔。享太庙。遣领侍卫内大臣公阿灵阿行礼　　

○酉时。日食　　

○己丑。上诣皇太后宫、问安　　

○辛卯。谕兵部、国家绥靖疆圉、安辑军民、惟专阃元戎是赖。有实能久镇边境、懋著劳绩者、则奖勚酬庸、宜踰常格。贵州提督李芳述、自历行间、二十余载、屡立战功。及黔省莅事以来、御军有法、训下知方、威望蔚闻、谋猷益殚。矧年称耆宿、现今旧将阅□山戊不□之久、罕与媲伦。用沛殊恩、特彰优异。著加太子少保。授为镇远将军、以示朕褒宠劳臣至意。尔部即遵谕行。　　

○癸巳。谕吏部、选拔庶常、原以教养人才、储备任用。庶吉士王诰等、教习日久。今加考试、满汉书俱未精通。掌院学士揆叙等、督课不严。交都察院议处。其文义粗通者、除王式丹、已授修撰外。满书庶吉士杨尤奇、刘师恕、王景曾、史贻。直、陈邦彦、廖赓谟、薄有德、蒋肇、陈世倌、王诰、汉书庶吉士吴廷桢、刘岩、宋至、杨万程、俱照例授为翰林院编修检讨。仍宜不时勤加学习。涂天相、谢履忠、马汝为、柯乔年、万民钦、李天祥、刘圻、杨绪、万经、吴相、李堂、刘祖任、王迈、朱书、伊泰、西库、才住、高其伟、董泰、何焯、文义荒疏。俱不准授职。再教习三年盛度阿进泰耿古德文字俱劣俱革职　　

○以左副都御史郭瑮为云南巡抚　　

○以原任广西布政使李涛、补原官　　

○甲午升护军。参领恩塞为荆州副都统　　

○乙未授多罗直郡王允禔女为郡主壻多尔济色楞为和硕额驸　　

○兵部议先经四川提督岳昇龙疏言、土司坦朋吉卜等领兵同克打箭炉贼应照定例优加升赏查渴瓦寺安抚使坦朋吉卜天全招讨使高一柱、俱系革职护理之员。征打箭炉有功应准复还原职其董卜韩胡宣慰使雍中七立系从三品应授署都督佥事管宣慰使事其天全副招讨使杨自唐系正六品。应授宣慰使。俱给与敕印。从之。　　

○升兵部左侍郎。梅鋗、为都察院左都御史。　　

○授一甲进士施云锦、为翰林院修撰。吕葆中贾国维俱为编修。　　

○以喀尔喀故镇国公齐宾阿拉卜坦兄子颜朱卜多尔济袭爵。　　

○己亥。大学士等会同户部议旧小制钱钱价甚贱不便于民奉有谕上□日应暂动支户部库银十万两。由户部差官会同五城御史收买旧制钱俟钱价既长奏闻。上曰欲平钱价此外更有良法否大学士等奏曰民间闻收买之说钱价既少昂以此揆之此策甚善、上曰朕细思之此外更无良法今钱价贱者皆私钱多之故也果欲力禁私钱何难之有明代尚能行纸钞。岂有不能禁私钱之理。但与其严行禁止、毋宁和平处置。在京收买、准尔等所议。至天津、临清地方、亦当遣贤能官各一员、即支该地方饷银各一万两收买。专差侍郎穆丹督买。视钱价贵后、不时奏闻。又闻山陕西省、贩去大制钱甚多。著行文山陕直隶督抚、查察紧要关口、严令擒拏。如被获时、将贩运之人、从重治罪。毋得轻恕　　

○九卿等遵议覆、云南、贵州、广西、四川、四省官员、空缺甚多。嗣后知府以下、知县以上、员缺。凡候选人员内、有愿往效力者、递呈之后、令彼掣签。云南、广西、各二十二员。贵州、十五员。四川、四十员。预先遣往。缺出、则该督抚照名次补授。如无情愿效力者、则令双单月投供者、掣签遣往。俱于每年五月初十日内掣签。上曰、此议未当。向因四省员缺、规避者多、故严立条例。恐犹有规避之人。尔等乃议定月分掣签、必生巧计规避。俟五月四省员缺选完之后、然后投供。此事不可限定月分。每年自正月起、投供官员到齐后、即来请上□日。俟朕命下、使彼掣签。如此、则不能规避矣　　

○升参领道福塞、为杭州副都统　　

○辛丑以原任湖北按察使李华之、为贵州按察使司按察使　　

○壬寅。升理藩院郎中慕成额、为都察院左副都御史　　

○云南巡抚佟毓秀、疏参布政使佟国勷贪劣。命革职提问。　　

○甲辰。孝端文皇后忌辰。遣官祭。昭陵。　　

○命户部尚书徐潮、兼管翰林院掌院学士事　　

○礼部遵上□日议减八旗进士额数。今应仍照康熙二十六年旧例、满洲、蒙古、取中四名。汉军、二名。从之　　

○丙午。予故内阁学士南塔海、祭一次　　

○己酉。上诣皇太后宫、问安　　

○以原任云南按察使张圣猷、补原官　　

○辛亥。云南巡抚郭瑮陛辞。上谕之曰、云南乃极边地方。以尔贤能、特加简用。尔往当小心办事。云南粮食丰足、地方太平。尔但当加意爱惜兵民。不得生事。既为督抚、必不至衣食缺乏。前任督抚、一味欺蔽。尔当以此为戒。　　

○湖广总督石文晟、摺参容美土司田舜年、私造宫殿、暴虐奸淫、不法各款。上谕大学士等曰、顷湖广总督石文晟、劾奏土司田舜年、纵恣不法。昔吴三桂之乱、田舜年略无举动。即此一端、甚为可嘉。今石文晟有此劾奏。或因田舜年。与地方官不协所致。其中恐有虚诬。此摺且暂停批发　　

○转吏部右侍郎王九龄、为左侍郎。升内阁学士张廷枢、为吏部右侍郎。左副都御史周清原、为工部右侍郎　　

○癸丑。上诣皇太后宫、问安　　

○乙卯。谕翰林院、选拔庶常、原以作养人材。今科进士、特加简阅。俞兆晟、吴士玉、彭廷训、乔崇烈、蔡学洙、邹奕凤、王之浚、顾秉直、赵士英、祝翼机、俞长策、吴关杰、戴思讷、嵇曾筠、熊本、杨开沅、宫鸿历、庄令舆、查嗣庭、索泰、郑任钥、王謩、汤之旭、卫昌绩、王兆凤、陈均、刘青藜、彭维新、钱荣世、李钟峨、马豫、邵起新、张懋能、王思训、李掌圆、史尚节、潘楷、李日更、杭宜禄、常生、韩凤声、洪晨孚、王王□每、蒋纲、寿致润、谢王宠、尚彤庭、徐能容、王俊、朱标等五十名、著改为庶吉士。并修撰施云锦、编修吕葆中、贾国维、分别满汉书教习。　　

○转兵部右侍郎曹鉴伦、为左侍郎。升广西巡抚萧永藻、为兵部右侍郎　　

