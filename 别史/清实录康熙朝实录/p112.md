<!-- { "loadSidebar": true } -->
○柰曼王札木山、附布尔尼、遣护卫巴地、约喀喇沁多罗杜楞郡王札什同叛。诳吓之云、科尔沁十旗、及札鲁特、阿禄科尔沁、乌朱穆秦、蒿齐忒、阿霸垓、诸部落、悉起兵相应。札什归其使、以无能谢之、即具疏陈明心迹、遣其护卫达喇世入告。迨理藩院员外郎图尔哈图、奉命至其地、札什出迎、具述前情。且云、身蒙主恩、爵为郡王、何敢同叛、若止二旗为乱、我力可支、但恐应彼者果众耳。使臣不可久留、宜速回奏、若出师、宜从古北口行。图尔哈图诘其故、札什曰、无事多言、但以是奏、皇上自能鉴察。图尔哈图、复欲诣敖汉部落、札什止之、遂不果。归复嘱曰、途中凡有询问者、但答云、我等奉上□日来召札什、因其马瘦、不能赴京、我等今仍回去。图尔哈图还、具陈如札什指。上曰、大兵众多、若由古北口、则崎岖难行、且多带红衣炮具、耽延时日、自应出山海关。札什既不忘国恩、凡得逆渠动静、即令遣骑具奏、进边后、驰驿速来。于是赐之敕书、令达喇世赍往。敕曰、员外郎图尔哈图致王言、具见悃诚、王可率本旗兵、固守地方。王又言、大兵宜出古北口、夫古北口、石径崎岖、大兵多、且携有火器、恐致稽延、今仍出山海关。王宜不时密探、凡有动静、即具疏遣骑速奏　　

○甲午。转吏部右侍郎舒恕、为左侍郎。调礼部左侍郎折尔肯、为吏部左侍郎、管右侍郎事。转兵部右侍郎纳布、为左侍郎。升内阁学士郭四海、为兵部右侍郎　　

○升京口驻防协领高国印、为杭州副都统　　

○乙未。逆贼王辅臣、遣人持吴三桂伪劄印、授靖逆将军张勇。张勇斩其使以闻。又西宁总兵官王进宝、出首王辅臣逆书。上嘉之。封张勇靖逆侯。授王进宝一等阿思哈尼哈番　　

○命调永陵、凤凰城、盖州、牛庄、东京兵、守盛京　　

○丙申。先是、命西安将军佛尼勒、率兵开栈道、进汉中。至是、狭西总督哈占疏报、仙逸关有贼三千余、夸兰大嵩祝等兵不满四百、难以防御。又平陇之间、亦有贼三千余、窃踞华亭。上谕、仙逸关系通大兵要路、将军佛尼勒、亲统官兵、剿灭诸贼。或令副都统德业立、颜布、领兵赴剿。其酌量速行　　

○定远平寇大将军和硕安亲王岳乐疏报、招抚江西铜鼓营、强山、东乡、余干、奉新等处伪官九十七员、贼兵三万三千三百余名。下部议叙　　

○宁海将军傅喇塔疏报、三月初六日、原任广东提督常进功、总兵官朱万化、率领水师、自定海关出洋、于沈家门等处、剿贼大捷。下部议叙　　

○丁酉。以内阁学士徐元文、为翰林院掌院学士　　

○戊戌。上诣太皇太后宫、问安　　

○以随征左都督许贞、为江西抚建广总兵官　　

○己亥。升护军参领莫达、为正红旗蒙古副都统　　

○广东广西总督金光祖疏报、二月二十四日、官兵恢复藤县。得上□日嘉奖、下部议叙　　

○予故一等阿达哈哈番乳公迈坎、祭一次。谥勤僖　　

○庚子。上诣太皇太后宫、问安　　

○辛丑。升左副都御史岳诺惠、为礼部右侍郎　　

○理藩院郎中马喇疏报、喀喇沁多罗杜楞郡王札什云、近柰曼王札木山、迁于察汉郭尔河、布尔尼移营就之、二人已合、二旗外、别无叛者。上因赐札什御用盔甲以旌之　　

○壬寅。升侍读学士禅塔海、为内阁学士兼礼部侍郎　　

○癸卯。上御太和殿视朝。文武升转各官谢恩。次喀尔喀进贡使臣等行礼　　

○甲辰。上诣太皇太后宫、问安　　

○以随征副将党塞、管狭西兴安总兵官事　　

○予故一等精奇尼哈番散秩大臣马德理、祭葬如例　　

○柰曼札木山、已附布尔尼、使人招台吉鄂齐尔等。鄂齐尔等、遂率九佐领兵、与其妻子、奔敖汉。寻复至喀喇沁。札什遣护卫党西喇来奏。上谕理藩院曰、柰曼台吉鄂齐尔等、不与札木山同谋、率属来归、忠贞可嘉、俟事平日、札木山王爵、可与诸台吉内承袭。诸台吉或暂居敖汉与喀喇沁地方、听自便。其奏事党西喇、从优授为三等达尔汉、世袭勿替。未几、柰曼二等台吉吴勒木济、同其母、率所属二佐领兵、避居土默特、亦遣人来奏。上亦优上□日答之　　

○乙巳。孝端文皇后忌辰。遣官祭昭陵　　

○以内阁学士杜臻、充经筵讲官。翰林院掌院学士徐元文、充日讲起居注官　　

○升翰林院侍读学士富鸿业、为内阁学士兼礼部侍郎　　

○以故一等阿思哈尼哈番又一拖沙喇哈番米斯翰子李荣宝、袭职　　

○丙午。江西总督董卫国疏报、袁州土贼、侵犯分宜、万载二县、游击杨正元等击败之。又袁临总兵官赵应奎、遣游击潘希圣等、败贼于油木栋地方。下部议叙　　

○丁未。赐柰曼台吉格勒尔、噶尔麻、副都统吴伦木苏、佐领济尔哈朗等、袍帽鞾带　　

○上谕兵部、据理藩院郎中马喇赍来报文、鄂尔多斯多罗郡王古鲁、多罗贝勒索诺慕、固山贝子达尔札、镇国公杜棱、以提督陈福等移会徵兵、俱量行遣发、驻边外候调。又达尔札亲统所部、即欲进边等语。前以隆冬雪盛、暂止进兵、今既发兵前来、即令赴内地、会同提督总督等、两路进剿。郎中额业图、员外郎拉笃祜、即参赞军务。至鄂尔多斯兵进边之后、粮饷毋得缺乏。额业图等、照户部所定粮饷额数、从所属有司、支取散给　　

○己酉。上诣太皇太后宫、问安　　

○旌表山东郯城县节妇杨氏、掖县烈妇李氏、给银建坊如例　　

○庚戌。以大学士巴泰、熊赐履、充纂修太宗文皇帝实录总裁官　　

○升通政使郭丕、为都察院左副都御史　　

○定远平寇大将军和硕安亲王岳乐疏报、四月初二日、统兵剿贼于东乡县、用云梯四面攻围、仍移檄晓谕伪副将林振、及伪官五十六员、领十一营一万一千余众、缴伪印伪劄投诚、恢复东乡县。得上□日嘉奖、下部议叙　　

○岳乐又疏报、将军额楚等、于四月初四日、率兵至饶州府万年县之石头街、击败耿逆下伪都督四万余众、五十七营、斩贼五千余级、生擒三百有余。下部议叙　　

○辛亥。上诣太皇太后宫、问安　　

○谕起居注官学士傅达礼、侍读学士喇沙里曰、朕向诣两宫问安、尔等起居注官、常随行记注、朕思昏定晨省、问安视膳、趋侍庭闱、以尽孝道、为子孙者之恒礼。嗣后朕诣两宫问安时、侍值官不必随行。又谕曰、日讲原期有益身心、增长学问、今止讲官进讲、朕不覆讲、但循旧例、日久将成故事、不惟于学问之道无益、亦非所以为法于后世也。嗣后进讲时、讲官讲毕、朕仍覆讲。如此互相讨论、庶几有裨实学　　

○壬子。上诣太皇太后宫、问安　　

○予故致仕护军统领太子少傅孙达礼巴图鲁祭葬。谥果壮　　

○癸丑。甘肃巡抚花善疏报、三月二十三日、西宁总兵官王进宝、帅师克临洮府。甘肃总兵官孙思克、收复靖远卫。得上□日嘉奖、下部议叙　　

○狭西提督张勇疏报、西宁总兵官王进宝、恢复金县、安定县。得上□日嘉奖、下部议叙　　

○甲寅。上诣太皇太后宫、问安　　

○定西大将军多罗贝勒董额等疏奏、逆贼万余、自四川来援秦州、屯于南山、臣等剿御内外贼寇、兵力单薄、已令副都统颜布、率兵六百守陇州、副都统德业立、率兵六百守仙逸关、将军佛尼勒、率每佐领下兵一名、速来军前、请再将西安官兵、酌量调发。上谕兵部、贝勒董额等、围困秦州、所关最重、倘秦州可虑、西安亦且难保。今佛尼勒虽已调至、而兵力尚单、除荆州调往每佐领下兵一名外、或西安兵、或附近汛兵、令总督哈占、鄂善等、速拨五百名赴秦州、并令总督周有德、亦率所部兵、星驰前来、同贝勒等会剿贼寇。俟击败川贼后、贝勒等即酌分官兵、赴援汉中。寻又谕、汉中地属紧要、不必俟下秦州、即应发兵赴援。今令将军鄂泰、率驻防太原盛京兵、前往西安。至日、总督哈占等、以西安兵内马肥者、并酌分陇州宝鸡兵、俱付副都统德业立、率往汉中。其鄂秦建威将军印、留与署副都统吴丹代署。如吴丹与平逆将军毕力克图军合、则用毕力克图印、吴丹为参赞。更自京师发每佐领下骁骑一名、令署副都统一人、率赴太原　　

○江西总督董卫国疏报、参将刘体君等、败贼于宁都县。又参将色勒等、败贼于羊石坳地方、斩获甚众。下部议叙　　

○乙卯。以翰林院编修王鸿绪、充日讲起居注官　　

○甘肃巡抚花善等疏报、边外蒙古、前犯洪崖堡、今又乘我兵进剿河东、乃拆毁关隘、袭执官吏、与官兵会战、永固城副将陈达战没。上命甘肃总兵官孙思克、加意防边、如蒙古仍行肆害、即率兵剿御。仍遣使往谕达赖台吉、约束部落、毋为边患。会达赖喇嘛使至、并予敕、使转谕达赖台吉。敕曰、皇帝敕谕达赖喇嘛、吴三桂初叛、朕谕喇嘛大兵、分路进讨、若吴三桂势蹙投降、喇嘛其即执送。续览喇嘛奏云、吴三桂背主负国、人皆恶之、不来则已、来则縳之以献。吴三桂曾取结打木、扬打木二城、今已发兵攻取、防守沿边、若欲徵兵深入、惟候诏上□日。又言、达赖台吉、故居土伯特、今遣居青海、令其有事则相援、无事则钤辖其部属。朕思自太宗文皇帝世祖章皇帝至今、遣使往来、恩礼无间、喇嘛崇尚信义、必如所奏而行、故遂以达赖台吉等进兵滇蜀之故、晓谕两省。及达赖台吉、辞以松潘路险、未进四川。喇嘛又奏言、蒙古兵力虽强、难以进边、纵得城池、恐其贪据。且西南地热、风土不宜、若吴三桂力穷、乞免其死罪、万一鸱张、莫若裂土罢兵。吴三桂乃明时微弁、父死流贼、摇尾乞降。世祖章皇帝优擢封王、其子尚公主、朕又宠加亲王、所受恩典、不但越绝朝臣、盖自古所罕有。吴三桂负此殊恩、构衅残民、天人共愤、朕乃天下人民之主、岂容裂土罢兵、但果悔罪来归、亦当待以不死。今将军张勇等奏、达赖台吉诸部落、入边侵掠、彼以王辅臣倡乱、内地亦皆骚动故也。今西陲晏然、内地无事、已下敕禁谕、达赖喇嘛、宜恪守前言、令其统辖部属、毋得生事扰民　　

○丁巳。上诣太皇太后宫、问安　　

