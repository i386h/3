<!-- { "loadSidebar": true } -->
○谕大学士等、驿递马匹、甚觉劳疲。可谕坐台笔帖式凡御遣奉差人员、及京都差送物件人员、往来俱书姓名并记其随从骑＜马犬＞之数报尔等。知之倘有冒乘驿马者、指名题参。　　

○庚申上驻跸宣化县下花园。　　

○辛酉。上驻跸宣化府西门外。　　

○壬戌。上驻跸万全县下浦。　　

○癸亥。上驻跸西巴尔台。　　

○喀尔喀和硕亲王车妄扎卜、和硕达尔汉亲王诺内、多罗郡王默尔根济农古禄西希、多罗郡王昆都仑博硕克图滚卜、四子部落达尔汉卓礼克图郡王散济扎卜、阿霸垓多罗郡王吴尔占噶喇卜等来朝。　　

○吏部、兵部议覆湖广总督郭琇疏言、镇筸镇中军游击守备永州镇中军游击守备、靖五协中军都司俱处苗地极边遇有缺出听提督选择调补应如所请从之。　　

○甲子谕领侍卫内大臣索额图、牧场之马著大臣督理其侍卫人等自京师乘来之马有疲瘦者令将牧场中肥马换给之太仆寺驱来牝马驽马亦可给散护军执事人等＜马犬＞载至乌阑布通仍缴太仆寺闻乘官马者有私将良马留存、以驽瘦之马换缴嗣后凡给官马将旗分姓名、并马毛色牝牡、注档存册倘有倒毙者于马首用印、令其呈明倒毙之由记数回京、送部查对。　　

○谕喀尔喀台吉等、兴安境内、尔等数旗、穷困已极。自噶尔丹之事以来、尔诸蒙古朕皆一体豢养尔台吉内、尚有无马徒步者身系台吉何至如此。尔蒙古等度日、甚无成算。今将台吉内、有马一骑者给牝马九。有二骑者、给牝马八有三骑者、给牝马七。有四骑者、给牝马六。有五骑者、给牝马五。无马贫穷台吉、皆给牝马十、其乳既可取食。所生马驹、又可各立生业。八年后将所给原数仍交牧场其孳生之马、尔等善为畜养、令其蕃息、甚为有益。朕令尔等立业如此、倘仍难度日、虽彼苍亦不能救尔也。　　

○阿霸哈纳台吉塔尔巴等、来朝。　　

○乙丑。苏尼特多罗郡王垂基恭苏隆等、来朝。　　

○丙寅。赐喀尔喀、四子部落、阿霸垓、阿霸哈纳、苏尼特、王、台吉等、袍褂、缎疋等物。　　

○丁卯。上驻跸喀喇巴尔哈孙地方。　　

○戊辰。阿禄科尔沁台吉鄂齐尔图等来朝。赐白金。　　

○己巳翁牛特多罗贝雷额尔德布鄂齐尔、喀拉车里克镇国公奇他忒奈曼达尔汉郡王颁弟扎鲁特多罗贝勒毕立克土等、来朝赐马牛有差。　　

○鄂尔多斯多罗郡王松阿喇布等、来朝赐袍褂、缎疋等物。　　

○辛未。吴喇忒公鄂尔奔等、来朝赐袍褂缎疋等物。　　

○癸酉上驻跸鄂极尔库布拉克地方。　　

○苏尼特台吉扎布阿霸哈纳台吉阿必达等来朝。赐袍褂缎疋等物。　　

○甲戌上驻跸乌阑拖罗海地方。　　

○喀尔喀多罗贝勒罗卜臧扎鲁特多罗贝勒毕鲁瓦等来朝。赐袍褂、缎疋等物。　　

○乙亥上驻跸和来登弩斯台地方。　　

○阿禄科尔沁多罗郡王楚依蒿齐忒多罗郡王雅穆毕尔等、来朝。赐袍褂、缎疋等物。　　

○丙子。上驻跸绥湖毕喇地方。　　

○丁丑。谕大学士等、今日本章迟至。或为山水所阻、或另有别故、著即命一善驰人往察之。并谕驿站司官笔帖式等本章所关虽重、倘山水骤发难渡、将其迟误之由报明。勿令轻渡、恐致有失。因山水骤发难渡、因而致误、非其罪也。　　

○戊寅。上驻跸上都塔尔呼毕喇地方。　　

○庚辰。上驻跸额尔屯色钦地方。　　

○礼部议覆、河南道御史杜之昂疏言、宋儒邵雍、与周、程、张、朱、五子同功。五子俱有世袭博士。祈敕部查邵雍嫡派子孙、授为世袭博士、以承祀典。应如所请。从之。　　

○壬午。上驻跸哈达河朔地方。　　

○癸未。吏部题兵部尚书马尔汉等、不择肥马、拨给驿站、止将羸瘦马匹拨给应将尚书马尔汉等俱革职。上谕大学士等曰、兵部堂官不尽心办事互相推诿殊属无耻马尔汉布雅努、俱著革职、留任效力朱都纳、行止不端不堪任用、著革职。　　

○甲申上驻跸上都图尔根宜扎尔交界地方。　　

○喀喇沁辅国公善巴喇锡、克西克腾台吉齐巴克扎布、阿禄科尔沁台吉额参、翁牛特台吉鄂齐尔等、来朝赐袍褂、缎疋等物。　　

○乙酉上驻跸花拖罗海地方。　　

○旌表浙江烈妇金子俊妻廖氏、拒奸被戮殒命完贞、给银建坊如例。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四　　

康熙四十年辛巳夏。四月戊午朔。享太庙上亲诣行礼。　　

○上幸畅春园诣皇太后宫、问安。　　

○己未吏部题、一等公彭春、以病解退。销去二次恩诏所得拖沙喇哈番。余三等公、以其子曾寿、袭替。从之。　　

○兵部议覆、广西巡抚彭鹏疏言、粤西历来武科、应试人少。前抚臣请暂行停止。今武生众多。请于壬午科、仍开武科乡试。应如所请。从之。　　

○庚申。上诣皇太后宫、问安。　　

○辛酉。升护军参领伊德浑为正黄旗蒙古副都统。　　

○甲子。命内阁学士钱齐保等往土默特教养诸蒙古等上谕之曰尔等至彼其蒙古作何教养必预为请上□日俟朕指示而行其盗贼之事亦系紧要尔等慎之。　　

○谕大学士等朕前命右卫西安兵丁拨往宁夏兰州二处预备今右卫将军宗室费扬固疏言领兵行至鄂尔多斯马匹羸瘦请照行军例给一月草料向者朕率师至宁夏时值二月随行侍卫执事人等及军卒马匹、并未支给草料。惟牧放往还、而马匹仍然肥壮今正值草青茂盛之时。将军费扬固、请给喂马草料、殊属不合今西陲绝无边警应将拨往宁夏之右卫兵丁彻回。其往兰州之西安兵丁令于兰州所属有粮及青草茂盛处、居住牧马。　　

○户部议覆、广西巡抚彭鹏疏言、旧例。广西采买熟铁生铜解送京师。康熙三十九年奉上□日、熟铁已停解送。今生铜亦请停解。应不准行。上谕大学士等曰、广西路遥地险。若令解送、必致累民。可如其所请折银解部。　　

○又谕曰、顷闻甘肃提督雷继尊病故、朕深为悼惜。彼虽在任不久。居官不下于孙思克。今甘肃地方紧要。固原提督李林盛、虽已年迈。居官甚优。其人材亦与孙思克相等。著调补雷继尊缺李林盛缺著天津总兵官潘育龙升补潘育龙缺著将浙江定海总兵官蓝理调补。　　

○刑部议船厂拨什库雅木布凶恶建讼拟斩上命侍卫武格前往谕曰尔去看斩雅木布自将军以下至兵丁俱令擐甲跪接再传上

□日与将军副都统及众官兵等船厂风俗甚坏尔等从此务期改过如再不悛改即与雅木布同罪矣驿站章京吴大廛主事喀代不守法度俱著重责革退　　

○旌表江南烈妇沈圣章妻王氏拒奸殒命给银建坊如例。　　

○乙丑上诣皇太后宫、问安。　　

○升正蓝旗汉军副都统曹秉桓、为镶白旗汉军都统。　　

○戊辰。湖广总督郭琇疏言、湖南常平仓榖舂米得二十万石若收贮仓中必致朽烂请上□日作何支用得上□日、此米著即拨给荆州兵饷。　　

○旌表镶白旗烈妇、威色妻觉罗氏、拒奸殒命给银建坊如例。　　

○庚午。刑部等衙门议覆、王新命在永定河、监修误工、浮冒银一万六千余两应拟斩监候。赫硕滋系特、差河工效力之人、乃并不实意效力、心口相违、行事乖张、应拟绞监候。白硕色、系监修部臣、不思剔除弊端、应革去佐领、枷号鞭责。从之。　　

○工部议覆、河道总督张鹏翮疏报、遵上□日堵闭六坝、大辟清口、引清水会黄入海。今三月清水盛出、敌黄有余。但六坝闭后、全湖蓄水、堤岸危险。应再加帮其天然滚水坝、尚未开放欲其蓄水敌黄若湖水再长相机开放、以保堤工。清口水势相连宽数百丈直绕大墩大墩一带堤工关系紧要。令河官作速下埽加帮马家港口门宽二十丈、且留以洩溢漕之水俱应如所请从之。壬申上诣皇太后宫问安。　　

○甲戌孝端文皇后忌辰遣官祭昭陵。　　

○乙亥。工部议覆、河道总督张鹏翮疏言、自棠梨树迤南至秦家高冈一带堤工。前河臣于成龙等、因六坝未闭、水势东注此处地势稍高、未经估计加帮。今六坝全堵、湖水骤长。通堤既经加高此处反觉卑矮必须照六坝一律临湖丁头镶柴以资捍御应如所请从之。　　

○吏部议覆、荆州将军莽奕禄疏言、湖广督抚驻劄省城与荆州相隔九百余里。凡大小军需事件往返行文、数日始达易致迟误。请以督抚内一员、移驻荆州但督抚大员、不便移动应将湖北按察使、移驻荆州拨银十万、常贮荆州库内、以备军需。得上□日、湖北按察使、不必移驻荆州。所拨银两、著交与荆州驻劄道员、管理。　　

○丙子。上诣皇太后宫、问安。　　

○刑部尚书王士正、请假迁葬。上谕大学士等曰、山东人性多偏执、好胜挟仇昔李之芳孙光祀、王清、其仇迄今未解。惟王士正则无是也其作诗甚隹居家除读书外、别外他事若令回籍殊为可惜著给假五月不必开缺。　　

○丁丑上巡视永定河。命皇太子允礽皇四子多罗贝勒胤祯皇十三子胤祥随驾自畅春园启行是日、驻跸鹅房村。　　

○予故镇国公苏尔发祭二次造坟立碑升山东登州副将施世骠、为浙江定海总兵官　　

○戊寅上阅竹络坝河道。谕直隶巡抚李光地等曰、此莽牛河出水之口。亦宜下埽防之。隆冬冰结之时莽牛河口著照常开洩。清水流于冰下则水为冰所逼向下冲刷、河底自然愈深。又阅新修石堤谕曰朕修此石堤、特欲其坚而更坚之意如此则河水断不复归旧河此地黎民亦可安枕矣。又阅竹络坝迤东河道大湾谕曰此地正当顶冲、甚为危险。现今此处续修石堤尚未兴工著速取南方运来杉木即下排桩及埽坚固修筑又谕曰观新挑河道。水流既直出柳岔口亦顺河岸较前甚高而河亦深、此皆被莽牛河水冲刷之故。阅其地势、南岸最为紧要。故将应行坚修诸处、详行指示、尔等勿谓已成而遂忽之。　　

○上驻跸知子营。　　

○己卯。上自柳岔乘舟。阅子牙河。是日舟泊郑庄。　　

○庚辰。御舟泊子牙堤。　　

○辛巳御舟回自子牙河泊出湖港。　　

○礼部议覆衍圣公孔毓圻疏言幸鲁盛典告成。请颁行天下又纂修官原任翰林院庶吉士孙致弥、效力一十六年请议叙俱应如所请从之　　

○壬午御舟泊新庄。　　

○癸未御舟泊河西务。　　

○甲申御舟泊张家湾是日登陆驻跸通州。　　

○升山东青州道张圣猷为云南按察使司按察使。　　

○乙酉上回銮。至畅春园。诣皇太后宫、问安。　　

○旌表浙江烈女许氏幼龄拒暴、完贞自尽、给银建坊如例　　

