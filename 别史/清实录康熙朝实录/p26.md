<!-- { "loadSidebar": true } -->
○吏部题、前奉上谕、凡官员较俸推升、衙门相同、即与同品官较俸。但衙门品级、各有大小、不便一体较俸。应另行定议。今议、大学士缺、以各部尚书、左都御史、推补。如不用、以各部侍郎、学士、推补。各部尚书缺、照衙门次序、以尚书、左都御史、转补。如不用、以各部侍郎、推补。吏部侍郎缺、以各部侍郎、转补。各部侍郎缺、以学士、左副都御史、通政使、大理寺卿、宗人府府丞、推补。如不用、以府尹、太常寺卿、推补。左副都御史缺、以通政使、大理寺卿、宗人府府丞、推补。如不用、以府尹、太常寺卿、推补。如不用。以光禄寺卿、推补。如不用、以左通政、推补。通政使、大理寺卿缺、以府尹、太常寺卿、推补。如不用、以光禄寺卿、推补。如不用、以侍读学士、左右通政、大理寺少卿、照考语俸次、推补。府尹、太常寺卿缺、以光禄寺卿、推补。如不用、以左右通政、大理寺少卿、推补。如不用、以太常寺少卿、鸿胪寺卿、太仆寺少卿、督捕理事官、照考语俸次、推补。光禄寺卿缺、以左右通政、大理寺少卿、推补。如不用、以太常寺少卿、太仆寺少卿、鸿胪寺卿、督捕理事官、照考语俸次、推补。其小四品京堂缺、将每年内升京官四员用完后、用五品京堂一员、再用内升司道一员。得上□日、学士既推侍郎、以后大学士缺、停其推用。余依议　　

○丙子。以一等侍卫额思特、为镶白旗蒙古副都统　　

○丁丑。升贵州按察使彭而述、为广西布政使司右布政使　　

○己卯。以故镇国公噶尔哈图之弟登色、为辅国公　　

○庚辰。万寿节。上诣太皇太后皇太后宫行礼。御殿。王以下、文武各官、上表朝贺。照例筵宴　　

○遣官祭福陵、昭陵、孝陵　　

○遣官祭真武、东岳、城隍之神　　

○癸未。予故理藩院侍郎席达礼祭葬、谥僖敬　　

○予故原任浙江巡抚史国珍、祭葬如例　　

○甲申。策试天下贡士沈珩等、于太和殿前。制曰、朕惟古帝王抚育群生莫不以兴行振德为首务。以故俗尚醇茂、贤才众多。吏有廉善之风。民无匪彝之习。其时刑措不用、登于上理、何其盛也。朕荷上天眷佑之隆。承祖宗付托之重。励精求治、三年于兹矣。每思更化善俗、俾吏称其职、民安其业。乃治效犹未即臻。岂广厉之道有未尽欤。今欲诞敷教化、使天下蒸蒸、振兴为善、其道何由。至于考绩课吏、所以澄叙官方。何以使贤否不淆、激扬咸当欤。明罚敕法、所以大畏民志。何以使庶狱平允、从欲以治欤。尔多士其各抒所见、详切敷陈、朕将亲览焉　　

○丙戌。传胪。赐殿试贡士严我斯等、一百九十九人、进士及第出身有差　　

○丁亥。宴衍圣公孔兴燮于礼部　　

○礼部议覆、顺天府府尹甘文焜、疏请印刷国子监四书大全、五经等书。装潢成帙、颁发顺天府、及各省布政司、以备科场之用。应如所请。从之　　

○辛卯。以四子部落故达尔汉卓礼克图郡王巴拜子沙克都尔、袭爵　　

○升郎中图巴、明珠、巴哈、为内务府总管　　

夏。四月。癸巳朔。享太庙。遣辅国公赖护行礼　　

○以喇哈、为镶黄旗蒙古副都统　　

○命湖广右布政使、移驻长沙、辖长、宝、衡、永、辰、常、岳、等七府、郴、靖、二州　　

○甲午。管理福建安辑投诚事务、郎中贲岱疏报、伪左都督陈昇、率大小文武官一百二十三员、兵丁二千六百余人、渡海投诚。请隶海澄公黄梧标下效力。下部察叙　　

○丙申。免湖广兴国州、安陆、应城、二县、德安所、康熙二年分水灾额赋有差　　

○己亥。辅政大臣鳌拜等、与内大臣飞扬古有隙。及飞扬古子侍卫倭赫、与侍卫西住、折克图、觉罗塞尔弼、四人同值御前。不敬辅臣。辅臣恶之。遂以劝幸景山瀛台。擅骑上所乘马。用上弓矢射鹿。论斩。又以飞扬古守陵怨望、并其子尼侃、已出征之萨哈连、俱坐绞。惟色黑以不知情免死。后仍发宁古塔。房产籍入鳌拜之弟穆里玛家。其折克图之父鄂莫克图、西住之兄图尔喀、塞尔弼之同祖兄塔达等、俱以明知子弟所犯重大、不即请上□日治罪、分别革职、鞭责　　

○福建总督李率泰报、伪左镇林国梁、率众投诚。所有伪劄关防、已移送安辑部臣恭缴。应邀恩优叙、以示鼓励。得上□日嘉奖。下部察叙　　

○理藩院题、请差往科尔沁、乌朱穆秦等、四十七旗、会盟大臣。得上□日、著尚书喀兰图、侍郎达哈塔、前往　　

○癸卯。吏部议覆、奉天府府尹徐继炜疏言、盛京为发祥重地。请升辽阳为京县、与宛、大、一例。查辽阳不与奉天同城、且外县京县、品级不合、不便改为京县。得上□日、奉天府内、著设一县。山海关以外、开原以内、应添设府州县。尔部酌议以闻　　

○乙巳。予故一等精奇尼哈番祁塔特车尔贝、一等阿思哈尼哈番又一拖沙喇哈番雅赖、各祭葬如例　　

○广东道御史李秀疏言、政莫大于铨衡。事莫重于职掌。我皇上所定实录、品级考、二书。乃太祖太宗已定之成模。勒成一代宪典。垂为万世纪纲。请照律例刊刻颁行。下部议　　

○李秀又言、凡推升内外各官、前次之陪、即为后次之正、此定例也。近见吏部推补广西按察使、一正一陪。次日推补狭西按察使、复另拟一正一陪。不过一日之间、而两正两陪、不候命下、即行开列。此端一开、混乱无纪。请敕吏部、嗣后应推官员、正推既用、即以陪推作正。如同时缺出、必俟命下、再议推补。庶铨政画一、而搀越无由矣。下部议　　

○李秀又言、刑狱出入、生死攸关。在外督抚成招、在内刑部定案、自缳首以上、必敕三法司核拟、此诚明慎用刑之至意也。近见三法司衙门会审、皆勉强趋赴、当其承问时、出论多有参差。及至成招看语、仍然照旧、依样画题。数十年来、未见翻驳一案、出入一囚者。总因法司诸臣、彼此恐招嫌怨、不肯力破情面。嗣后请敕三衙门、各出看语、通列具题。专候睿裁。得上

□日、三法司议奏　　

○喀喇沁多罗杜楞贝勒图巴色冷故、遣官致祭　　

○丙午。谕祭安南国王黎维祺。以内秘书院编修吴光、为正使。礼部司务朱志远、为副使　　

○丁未。免狭西礼县、康熙元年分水灾额赋十之三　　

○戊申。裁郧阳抚治缺　　

○以考满、加兵部尚书明安达礼、太子太保　　

○兵部题、顺治七年、臣部曾题请、将在京三十二卫、裁并十卫、已为定例。但徵收钱粮甚少、而各员俸薪甚多、请再裁去四卫、止留六卫、守备六员、千总十二员、足以供职。从之　　

○己酉。孝端文皇后忌辰。遣官祭昭陵　　

○礼部议覆、故定南武壮王孔有德女孔四贞疏言、先臣孔有德、航海投诚、舍生报国。哀吁皇上仍赐春秋二祭。应不准行。得上□日、定南王先奉世祖章皇帝上□日、每年春秋致祭。著照旧遵行　　

○庚戌。停止京卫武生武童部试、归并顺天学政、三年一试　　

○朝鲜国王李棩、遣陪臣洪命夏等、赍表谢颁给诰命恩。并贡方物。宴赉如例　　

○兵部议覆、左侍郎石图、条奏内、驿递积弊一款。称各省驿递马匹疲瘦、迟误军机、作何参处。赍奏人员、乘马作何定数。查驿递马匹、原令该管道府、不时稽察、旧例违误、止议处州县驿丞。今请并将道府议处。至各藩以下赍奏人员、请定各藩填马五匹。公、将军、提督、督、抚、填马三匹。总兵、巡盐御史、填马二匹。从之　　

○癸丑。兵部议叙伪忠明伯周全斌、率左右都督以下杨泮等、投诚功。得上□日、周全斌、授为三等伯。杨泮、周珍、曾传、黄宝、林英、授左都督职衔。张隆、阮星、欧瑞、陈麟、赖工、张岳、授右都督职衔　　

○乙卯。升参领佟国玺、为随征广东总兵官　　

○戊午。授一甲进士严我斯、为内秘书院修撰。李元振、为内弘文院编修。秦弘、为内国史院编修　　

○以故一等阿思哈尼哈番又一拖沙喇哈番哈什屯子米斯翰、袭职　　

○刑部题、流徙宁古塔犯人项知、中途病故。伊妻傅氏、应否放还原籍。得上□日、凡佥妻流徙人犯、夫死、其妻免流。若有子、或无子有仆、仍应流徙。其止有一子、尚未离乳者亦免。或妻家冀免伊女、致死其壻。及恶棍欲得其妻、设谋致毙、作何禁止。尔部详议以闻　　

○己未。谕吏部、向来所定部院衙门、满洲、蒙古、汉军、官员品级、升转与汉官不同。满洲蒙古官员、无向外升转之例、故其品级稍优。今汉军官员、既与汉官一体向外升转、其品级升转、应与汉官画一。尔部确议以闻　　

○谕刑部、凡一应告讦事情、该督抚审问不明者甚多。若屡次行驳、愈滋弊端。前已明谕、令将承审督抚参奏。近来屡有驳回、嗣后尔部不即将该督抚参奏、定行议处、不贷　　

○予故二等阿达哈哈番副都统一笃护、祭葬如例　　

○辛酉。升靖南王下右翼镇副将马化麒、为随征福建右路总兵官。右路镇标副将刘进忠、为随征福建中路总兵官　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之十一



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之十二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙三年。甲辰。五月。壬戌朔。偏沅巡抚周召南疏报、宝、永、辰、郴、靖五府州属、开垦田地六百三十四顷有奇。岳、长、衡、辰、常、靖六府州属、续垦田地五百一十八顷三十六亩。下部知之　　

○癸亥。湖广巡抚刘兆麒疏报、安、荆等十府州属、续垦田一千八百七顷四十五亩有奇。下部知之　　

○甲子。户部议覆、四川道御史马大士疏言、欲杜州县私派之弊、宜严上司容隐之条。查州县官徵收钱粮、有以完作欠、并加派私徵、弊端百出。嗣后司道府厅等官、朦隐不报者、督抚题参、将司道府厅官革职。若司道府厅等官、具报督抚、而督抚隐匿徇情、不行题参。听科道官指名题参。将督抚降五级调用。从之　　

○丙寅。以散骑郎精奇尼哈番拜山、为镶红旗蒙古都统　　

