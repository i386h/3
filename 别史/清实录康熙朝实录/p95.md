<!-- { "loadSidebar": true } -->
○谕兵部、狭西提督王辅臣、久历戎行、劳绩素著。近举首反贼吴三桂所送逆札、遣子奏闻。坚守臣节、益见忠贞、朕心深为嘉悦。前已有上□日、事平之日、从优议叙。今应即行加恩、以彰激劝。随授王辅臣、三等精奇尼哈畨。子王继贞、大理寺少卿　　

○庚子。升参领佟世德、为正蓝旗汉军副都统　　

○升江南安徽按察使佟国桢、为江西布政使司布政使　　

○湖广总督蔡毓荣疏报、正月二十四日、前锋统领硕岱兵抵荆州　　

○辛丑。加湖广总督蔡毓荣、兵部尚书衔。以招民议叙也　　

○户部议覆、江宁布政使慕天颜疏言、淮扬被淹地方、人民困苦、即田涸可耕、收获无几、力难办赋。请将清河、高邮等八州县、自康熙十三年起、如有耕种新涸田地者、俱俟三年后起科。应如所请。从之　　

○壬寅。太皇太后圣寿节。上率诸王、文武大臣、侍卫等、诣太皇太后宫行礼。遵懿上□日、停止筵宴　　

○癸卯。命四川省、另设总督、巡抚、各一员缺　　

○甲辰。升四川布政使金俊、为太常寺卿　　

○镇西将军席卜臣、帅师之西安　　

○工部议覆、河道总督王光裕疏言、请裁江南河工额夫、停止佥派、以苏民困。其□山戊示□修应用夫役、动帑雇募。应如所请。从之　　

○乙巳。孝康章皇后忌辰。遣官祭孝陵　　

○湖广总督蔡毓荣疏报、本月初一日、护军统领伊尔度齐兵抵荆州。初二日、护军统领额司泰兵抵荆州　　

○谕都统觉罗巴尔布、及护军统领伊尔度齐、额司泰、前锋统领硕岱等、常德为水陆冲要之区、不可不预加防守。大将军兵未至之先、宜令护军统领一员、率每佐领护军一名、同硕岱率前锋兵、尽移赴常德。谨守地方。巴尔布、并所留护军统领、率兵暂驻荆州。俟大将军兵到后、即进守常德。如巴尔布至常德、其先往常德之护军统领、可即移镇长沙、与都统朱满合兵、俱听王指挥。朕遥度兵势、似宜如此。尔等身在地方、倘势有难行、仍当相机调度。不必固执、虑违朕命。又谕都统觉罗朱满、及副都统阿晋泰、肯齐赫等、前谕尔等统兵、镇守武昌、岳州。兹念长沙、乃武昌咽喉之地。又为武冈、宝庆、州郡水陆要途。且壤连粤西。尔等若进驻长沙、既兼防水陆之冲、更可壮粤西之势。俟大将军兵抵荆州、当即遣护军统领一员、往助尔等、协同防御。尔等启行之日、可即闻之巴尔布等、并移檄广西将军、提、抚、诸臣。言我兵已抵长沙。保固湖南。尔等当各守疆土。朕遥度兵势、似宜如此。至军中情形、或有难行。仍当相机调度。不必固执、虑违朕命　　

○丙午。吏部尚书对喀纳、以病乞休。慰留之　　

○以故一等阿思哈尼哈畨宋希文侄宋国琏、袭职　　

○丁未。以原任广东广西总督周有德、为四川总督。原任四川巡抚张德地、为四川巡抚　　

○湖广总督蔡毓荣疏报、吴三桂遣伪总兵杨宝应犯常德。其父原任广东提督杨遇明、家于常德、遂为内应。知府翁应兆从逆。常德溃。上谕、前往安庆将军尼雅翰、于所领兵内、简选壮骑、并前调江宁京口副都统二员、兵二千名、俱赴武昌、长沙等处。与都统朱满、会商而行。兵马各自统辖。尼雅翰、仍带将军印。余兵令副都统席布领之。仍驻安庆。以待护军到日、牧养马匹。其京口副都统所领船只、令尼雅翰酌量带往武昌。席布所领护军骁骑、亦量留与船只　　

○兵部议覆、安南国王嗣黎维＜礻定＞、请臣属莫元清疏。查康熙七年、谕黎维禧退还莫元清高平、取有复相和好印结。今黎维＜礻定＞虽言、收得誓书实迹、并祭文。但此文年久、而誓词系莫敬耀之名。此文或得自莫敬耀存时、或收自莫元清今日、疏内未经声明、难以悬拟。应仍敕安南国王嗣黎维＜礻定＞、查明具题再议。从之　　

○戊申。春分。朝日于东郊。上亲诣行礼　　

○以原任福建布政使崔代、补湖广布政使司布政使　　

○己酉。湖广总督蔡毓荣疏报、本月初六日、都统觉巴尔布兵抵荆州　　

○庚戌。上诣太皇太后宫、问安　　

○吏部题、四川省知府以下员缺、应听该督酌量题补。从之　　

○壬子。湖广总督蔡毓荣疏报、本月初八日、吴三桂兵至澧州。城守官兵、以城叛应贼。提督桑峨、总兵官周邦宁、自常德还至澧州城外、孤军不能迎敌、不得不退回荆州。乞大兵星驰剿御　　

○癸丑。上御经筵。讲毕。赐大学士、九卿、詹事、及讲官等宴　　

○以多罗额驸胡拜、为云南提督。副都统赵赖、为贵州提督　　

○甲寅。上诣太皇太后皇太后宫、问安　　

○湖广总督蔡毓荣疏报、长沙副将黄正卿、参将陈武衡、以城叛降贼。上谕宁南靖寇大将军多罗顺承郡王勒尔锦、都统觉罗巴尔布、护军统领伊尔度齐、额司泰等、兵抵荆州。是时常德、澧州、尚未有变。理应稍休马力、速赴常澧、以戢兵民。乃迟久不前、以致常澧相继皆陷。今长沙亦有变。可俟都统鄂内等兵至荆州、令其镇守荆彝诸处。即令都统巴尔布等、进兵攻取常澧。又襄阳为我师来往之冲。蜀寇必窥之地。王军前汉军都统、副都统、可酌率官兵、留镇襄阳。又谕勒尔锦、近闻常德已叛。四川夔州、所在贼氛甚炽。都统巴尔布、兵力虽盛、倘须两路堵剿、更宜增兵。王可于所率骁骑内、拣择肥马、每佐领拨二三名。每翼以副都统一员领之。速赴荆州巴尔布军前。若不得肥马、难于前进、听王酌量以行　　

○乙卯。予故江西提督刘光弼、祭葬如例　　

○谕广西将军孙延龄、都统线国安、巡抚马雄镇、提督马雄等、保固粤西、实尔等是赖。今大兵已抵武昌、倘贼犯武冈、宝庆诸处、尔等率所部官兵、进剿其后。大兵迎击于前。量此逆丑、自可克期扑灭。尔等宜同心协力、谋定后举、以副朕倚任至意　　

○添设云南贵州四川随征总兵官缺。寻升参领金世需、为随征云南右路总兵官。参领杨茂烈、为随征云南中路总兵官。参领刘文锜、为随征云南左路总兵官。参领高登科、为随征贵州右路总兵官。参领马云程、为随征贵州左路总兵官。参领陈奇谟、为随征四川左路总兵官。狭西凉庄道朱衣客、为随征四川右路总兵官　　

○丙辰。遣官祭先农之神　　

○丁巳。以翰林院侍读库勒纳、充日讲起居注官　　

○戊午。甘肃提督张勇、以病乞休。慰留之　　

○己未。遣官祭历代帝王　　

○宁南靖寇大将军多罗顺承郡王勒尔锦疏言、常德已陷。贼兵自蜀道直抵巴东。臣恐襄阳危急、随令都统鄂内、并每翼两副都统、率领官兵、驰赴防守。及接上谕、即令都统鄂内、速至襄阳、侦探郧阳一路情形。如郧阳无警、即令两副都统、率每佐领骁骑二名、迳往荆州都统巴尔布军前。得上□日、襄阳总兵官杨来嘉、向自海上投诚。其才甚庸。所属官兵、率皆藐玩。将来恐有他故。可将汉军官兵、留镇襄阳。即以此意密谕之。但不必防闲过甚。恐致洩漏、以速其变　　

○湖广总督蔡毓荣疏报、本月十五日、都统觉罗朱满兵抵武昌　　

○庚申。予故副都统曹恭诚、祭葬如例　　

○琉球国中山王世子尚贞、遣陪臣吴美德进贡。宴赉如例　　

○升参领关保、为正蓝旗汉军副都统　　

○谕兵部、前大将军王、贝勒、将军、大臣等、出师之时、曾经面谕、凡大兵所到地方、毋得苦累百姓、肆行抢掠、侵及妇女、各令严加禁饬、谆谆告诫、近恐无知之徒、不遵纪律、扰害良民、其速行顺承郡王、贝勒、及各路将军、大臣等、凡经过处所、兵丁厮役、不许私离营伍。致犯民间秋毫。有违禁者、统兵主帅、即行从重治罪。并移檄各督抚。凡出兵之地、或有此等扰民者。听指名参奏。若兵主以及将领、不加严束。以致妄行骚扰。该督抚知而不参。事发得实、将兵主将领、即行议处。并治该督抚以瞻徇之罪。应各令督抚刊示、广行传谕　　

○谕都统觉罗朱满、一等侍卫毕桑阿来奏、尔称马匹稍肥、即往岳州防守。甚善。岳州乃水陆冲要之地。宜亟固守。今将军尼雅翰等、率领沙船、水陆兼行、以备应援。尔等前往岳州。并趣尼雅翰等速行　　

○谕都统觉罗巴尔布、毕桑阿来奏、尔等曾言岳州参将、难于信任。且兵力单弱。请遣提督桑峨、总兵官周邦宁、往岳州防守。今度桑峨。周邦宁、前去已迟。可将偏沅巡抚韩世琦军前游击哈什库、即充岳州参将。选绿旗兵、速往岳州　　

○辛酉。予故一等公遏必隆、祭葬。谥恪僖　　

○谕吏部、兵部、狭西边陲要地。西控畨回。南通巴蜀。幅员辽阔。素号岩疆。兹逆贼吴三桂、煽乱滇黔。四川从逆。秦省地处邻封、恐有奸徒摇惑、以致人心不宁。虽有督抚提镇等官、各尽乃职。但军务繁重、必须专遣大臣。假以便宜。相机行事。方可绥靖中外。保固边疆。刑部尚书莫洛、前任秦督、深得军民之心。谙晓地方情形。兹特授为经略。率领满兵、驻劄西安府。会同将军总督而行。巡抚提镇以下、悉听节制。兵马粮饷、悉听调发。一切应行事宜、不从中制。文武各官、听便选用。吏兵二部、不得掣肘。邻省用兵当应援者、酌量策应。如有军机、将军总督、领兵而行。俟湖广四川地方底定、即命还朝。应兼职衔、及应给敕印。尔二部会同速议具奏。寻允部议。加莫洛武英殿大学士、仍以刑部尚书、管兵部尚书事。兼都察院右副都御史。赐之敕印。经略狭西　　

