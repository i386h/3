<!-- { "loadSidebar": true } -->
○纂修三朝圣训。以大学士勒德洪、明珠、李霨、王熙、黄机、吴正治、为总裁官。内阁学士席柱、王守才、翰林院掌院学士陈廷敬、为副总裁官　　

○纂修皇上平定三逆神武方略。以大学士勒德洪、明珠、李霨、王熙、黄机、吴正治、为总裁官。内阁学士阿兰泰、达岱、张玉书、翰林院掌院学士牛纽、为副总裁官　　

○免山西清源县、平定州、本年分旱灾额赋有差　　

○议政王大臣等议、吴丹迟延、失救永宁、应革去护军统领、佐领、籍没家产、鞭一百、不准折赎。其未分家之子、一并入辛者库。鄂克济哈、既失救永宁、又将建昌失陷、应革一等侍卫、籍没家产。赵良栋、应革将军总督。得上□日、吴丹、鄂克济哈之罪相同、无甚分别。吴丹所议稍过、吴丹著免入辛者库、鞭责。与鄂克济哈、一例定罪。赵良栋、首先进取汉中四川、著有功绩、著宽免革职、补銮仪卫銮仪使。至赵良栋之罪、不止于此、伊每参人抢劫良民、却自纵兵掠民。又擅责满洲护军。若将此等事深究、其罪尚重。但朕欲始终保全功臣、故宽赦耳　　

○壬辰。上谒孝陵。于是日启行。驻跸三河县河东　　

○免江南安东县、本年分水灾额武十之三　　

○以穆敦、为福陵总官　　

○癸巳。上驻跸蓟州　　

○甲午。上驻跸刘家庄　　

○乙未。上驻跸石门驿西　　

○丙申。上率内大臣、侍卫、诣孝陵行礼。奠酒。举哀。次至仁孝皇后、孝昭皇后陵、奠酒。举哀。是日、驻跸汤泉　　

○丁酉。上诣孝陵致祭　　

○转兵部尚书宋德宜、为吏部尚书。以原任礼部尚书沙澄、补原官　　

○升总督仓场户部侍郎喀尔图、为都察院左都御史　　

○兵部题、议叙应升京堂刑部郎中姚仪、奉有才干素优、准改武职之上□日。查郎中与参领对品、参领既以总兵官用、郎中姚仪、应授为都督佥事、以总兵官推用。从之　　

○戊戌。遣官祭仁孝皇后、孝昭皇后陵　　

○是日、上驻跸冷水头　　

○己亥。上驻跸罗文峪　　

○庚子。上驻跸拦羊口　　

○以内阁学士兼礼部侍郎阿兰泰、张玉书、教习庶吉士　　

○予出征狭西病故都统觉罗纪哈里、祭葬如例　　

○壬寅。上驻跸龙湾地方　　

○癸卯。上驻跸汉庄城西　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百六　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十一年。壬戌。十一月。甲辰朔。上驻跸氵□散河西　　

○乙巳。上驻跸三屯营城南　　

○丙午。上驻跸金山寺　　

○户部议覆、广东巡抚李士正疏言、渡口盐埠等项、较旧额增银六万五千余两、又尚之信别项私徵。均请豁免。应如所请。从之　　

○丁未。上驻跸汤泉　　

○遣官发大同宣府仓粮、赈济四子部落、苏尼特、穷困人等　　

○己酉。调山西太原总兵官吉孙略、为广西左江总兵官　　

○庚戌。上以回京、率内大臣侍卫部院三品以上官、诣孝陵行礼。奠酒举哀。又至仁孝皇后孝昭皇后陵。奠酒举哀。是日、驻跸孙家庄　　

○辛亥。上驻跸邦均南　　

○礼部题、安南国王嗣黎维正进贡金银器皿、与本内数目、缺少不符。得上□日、外国贡献、其物本无足重、特以倾心向化、诚意可嘉耳。金银器皿短少、乃是细事。其余各种物件、尔部亦酌减定例。寻部议、嗣后免其进白绢、降真香、白木香、中黑线香等物。从之　　

○遣领侍卫内大臣噶都、福善、内大臣索额图、及每旗侍卫各十人、诣和硕纯亲王隆禧墓、奠酒　　

○壬子。上回宫。诣太皇太后皇太后宫、问安　　

○上率内大臣侍卫等、临孝康章皇后母佟夫人觉罗氏丧。奠酒举哀毕。回宫。随赐银一万两、缎百疋、鞍马十匹　　

○调镶白旗蒙古副都统索诺木、为满洲副都统　　

○免山东淄川县。本年分旱灾额赋十之三　　

○癸丑。谕理藩院尚书阿穆瑚琅等曰、京城痘疹盛行。今年朝贺元旦蒙古王、贝勒、贝子、公、台吉、塔布囊等、已出痘者、许其来朝。其未出痘者、可俱令停止。各属护卫随从人等、亦如之。速之宣示　　

○定驻防旗人犯罪、处分将军副都统及该管官例　　

○铜山总兵官黄镐、以自陈不实、革职　　

○甲寅。升浙江总督李之芳、为兵部尚书　　

○命吏部侍郎觉罗沙赖、以原衔管总督仓场户部侍郎事　　

○以正红旗都统希福、为西安将军　　

○乙卯。谕理藩院尚书阿穆瑚琅等曰、博穆布齐、随朕年久、今闻其殁、朕甚悯焉。遣侍卫往吊、赐帑金三百两、令其以蒙古礼治葬、此乃于部祭常典外、另行遣吊也。尔部可传谕知之　　

○以三等公诺敏、为正黄旗护军统领　　

○四川巡抚杭爱疏言、康熙十一年分、前任抚臣罗森、报开垦地共五千六百一顷四十亩、查系罗森希图议叙捏报、非实在开垦、应徵钱粮、仰请豁免。部议不准。得上□日、这捏报垦地钱粮、著照该抚所题豁免　　

○丙辰。河道总督靳辅面奏、萧家渡工程、至来岁正月、必可告竣。其余堤工、须银一百二十万、可以全完。上曰、尔从前所筑决口、杨家庄报完、复有徐家沟、徐家沟报完、复有萧家渡、河道冲决、尔总不能预料、今萧家渡既筑之后、他处尔能保其不决乎。前此既不足凭、将来岂复可信。河工事理重大、乃民生运道所关、自当始终酌算、备收成效、不可恃一己之见。靳辅奏云、总之人事未尽、若人事尽、则天意亦或可回。上曰、前崔维雅条奏等事、亦有可行者否。靳辅奏云、所奏起夫挑浚、每日用夫四十万、自各省远来、尤为不便、必不可行。又称河堤以十二丈为率、亦不便行。河堤须因地势高下、有应十五丈者、有应七八丈者、岂能一概定其丈尺。上曰、崔维雅所奏、无可行者。靳辅退、上谕大学士等曰、靳辅胸无成算、仅以口辩取给、执一己之见、所见甚小、其何能底绩。大学士勒德洪等奏云、诚如圣谕。上曰、海运可行与否、再著九卿科道议　　

○赐云南阵亡把总傅应龙恤银。准子弟一人、以卫千总录用　　

○丁巳。谕吏部、殚心效职者、臣子之常经、赠爵酬庸者、朝廷之大典。兹太宗文皇帝实录告成、克昭一代之典章。永垂万世之模范。原任太子太傅吏部尚书中和殿大学士都统公图海、曾为监修总裁官、著有勤劳、宜行追叙。著加赠少保、仍兼太子太傅。尔部即遵谕行　　

○加总裁武英殿大学士礼部尚书勒德洪、明珠、太子太傅。太子太傅保和殿大学士户部尚书李霨、太子太师。予告太子太傅保和殿大学士礼部尚书杜立德、太子太师。予告文华殿大学士刑部尚书冯溥、太子太傅。副总裁以下、各议叙有差。赏赉如例　　

○升镶黄旗护军统领瓦岱、为江宁将军　　

○戊午。上御太和门视朝。文武升转各官谢恩。次喀尔喀使臣等行礼　　

○以吏部左侍郎管右侍郎事科尔坤、转补左侍郎。调兵部右侍郎禧佛、为吏部右侍郎　　

○吏部题、王辅臣虽经投诚、但曾从逆受伪职、应革去原有之三等精奇尼哈番、不准承袭。从之　　

○命立双忠祠于广西、祀殉难广西巡抚马雄镇、抚蛮灭寇将军广西巡抚傅弘烈、从广西巡抚郝浴请也　　

○己未。调正蓝旗蒙古都统宗室喇克达、为满洲都统　　

○庚申。以工部左侍郎赵璟、为镶红旗汉军都统　　

○升贵州提督赵赖、为正蓝旗汉军都统　　

○武英殿大学士觉罗勒德洪等、疏辞宫衔。得上□日、太宗文皇帝实录告成、关系大典、卿等董率纂修、著有劳绩、所加宫衔、已有谕上□日、著祇遵成命、不必控辞。该部知道　　

○大学士等、同户部尚书伊桑阿等、覆奏海运事宜。伊桑阿奏曰、黄河运道、非独有济漕粮、即商贾百货、皆赖此通行、实国家急务、在所必治。至海运先需造船、所需钱粮不赀、而胶莱诸河、停运年久、谅已淤塞、若从事海运、又当兴工开浚、其费益大。据臣等之意、似属难行。得上□日、是　　

○九卿等会议尚书伊桑阿察勘阿察勘河工一疏、查册开不坚固、不合式堤工、共一万五千余丈、漏水堤工四千余丈、及减水坝二座不坚固之处、应将河道总督靳辅、即行从重治罪、但康熙二十年四月内、已见靳辅革职、戴罪督修、且该督疏称萧家渡虽被冲决、海口大辟、下流疏通、此口堵塞亦易、应暂停处分、将监修各官、俱行革职、戴罪赔修。若仍践前辙、将该督并监修各官、加倍从重治罪。不得滥派民间、限六个月修竣。得上□日、靳辅仍著革职、戴罪督修。修筑各官、俱著革职、戴罪监修。勒限将萧家渡决口堵塞。但河工关系重大、所需钱粮浩繁、若责令赔修、恐致贻误。仍准动用钱粮、勿得借端科派、扰累小民　　

○九卿等又议、崔维雅所议修筑、需用钱粮甚多、而河道难保其必能疏浚、应将崔维雅条奏二十四款、无庸议。从之　　

○辛酉。谕礼部、古帝王敦崇孝治。恩笃懿亲。生则被以宠荣。殁则优加追恤。历稽往牒、典例攸存。孝康慈和庄懿恭惠崇天育圣章皇后之母、诰赠一等公佟图赖妻、诰封一等公妻一品夫人觉罗氏、毓秀名门。作俪巨室。诞育圣妣。衍庆弘长。奄逝遽闻。朕心深为轸悼。应作何恩恤、著察例从优议奏　　

○裁山东沂州镇总兵官缺。改镇标左营为胶州营。后营为沂州营。各设副将一员。前营为台庄营。设游击一员。将右营裁去。共裁游击二员、千把总各二员、兵丁五百六十一名　　

○壬戌。兵部议覆、广东将军王永誉疏言、广省滨海、在在宜防、请于陆路两镇标、每镇裁去一营、将从前所裁之水师补入、以为镇属之水师。应如所请。从之　　

○癸亥。上诣太皇太后皇太后宫、问安　　

○丙寅。冬至。祀天于圜丘。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

○丁卯。上率王以下、文武大臣、侍卫等、诣太皇太后皇太后宫、行冬至庆贺礼。上御太和门。王以下、文武各官、及外藩使臣、上表朝贺　　

