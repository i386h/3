<!-- { "loadSidebar": true } -->
○壬寅。大学士等奏、臣等遵上□日诘问卫既齐、据供从前年少无知、曾经狂妄陈奏。任府尹时、条陈职掌、又妄引古人、以召伯君陈为比罪当死、及为巡抚、不能仰体皇上爱民之心、安抚地方、轻率用兵、致使无罪苗民被戮。罪当死。发兵之后、又不能详察虚实、竟凭报文、妄行奏捷。罪又当死。更有何辨等语。卫既齐应照九卿原议拟立斩。得上□日、卫既齐著从宽免死。发往黑龙江。　　

○上幸畅春园。　　

○喀尔喀辅国公罗卜臧赛音、请安进贡。赏赉如例。　　

○癸卯。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

三月乙巳朔。　　

○丙午。上自畅春园回宫。　　

○以秦省旱荒、遣皇子允禔祭华山御制祭文曰、朕惟五岳之祀、载于虞书、所由来远矣。稽考历代旧章、国有庆典、必举告祭之文。盖以含灵布泽、能锡福于斯民。故禋祀惟虔、礼至重焉。西岳华山之神、耸峙关中、照临西土。比年以来、秦省左右、亢旱频仍、百姓艰食、流离转徙、未有宁居、田畴荒芜、不能垦辟、朕悯念焦劳。罔间宵旰。反复图维、或者因朕之不德、或者有司之不肖、以致雨旸失节、重困吾民。前者蠲租发赈、屡遣大臣、拯民疾苦、守土巨僚、亦已更置。殚心竭虑、以尽人事、而蒸民犹未臻康食。朕念国家以民为本民以食为天。百谷蕃滋、端赖雨泽。顺时沾足、咸藉神功。用是特遣皇子允禔、虔申殷荐。祗期默佑、时沛甘霖。俾三农常沾优渥之庥、庶兆姓永享丰亨之乐。锡民嘉祉丕慰朕怀、不益光欤。朕之斯举、非以媚神求福也。惟敬为百姓请命。爰布悃忱、神其鉴之。谨告。　　

○丁未上奉皇太后、幸畅春园　　

○吏部议覆、江西巡抚马如龙等疏言江西饶州府浮梁县景德一镇、离县四十余里巡检位卑、不能控制。请移该府同知驻镇弹压。应如所请、从之　　

○予故原任礼部左侍郎王扬昌、祭葬如例　　

○戊申上诣皇太后宫、问安　　

○和硕康亲王杰书等遵上□日再议亲王以下、奉国将军以上、丧事会集为服之处、俱经定例。见在遵行外。其奉恩将军之丧、令各于本支内、视相近者为之服其会集视其身之品级大一等者、去缨会集送殡上坟俱令前去闲散宗室之丧、令于本支本旗内视相近者为之服。其隔旗而原相为服者、仍令为服。奉恩将军等、及本翼二十□山戊不□以上闲散宗室、俱去缨会集、送殡上坟、亦令俱去。其会集、惟于二十□山戊不□以上闲散宗室之丧、令之会集。亲王以下。奉恩将军以上之丧亦令本翼二十□山戊不□以上闲散宗室等、去缨会集、送殡上坟俱去违者该衙门查参。其亲王以下、辅国公以上、于本支中之章京、闲散宗室之丧、原相为服者、亦令为服。其应得封十五□山戊不

□以上之闲散宗室之丧、视其应得品级之大一等者、令之会集。闲散宗室之贫者、有吉凶事、诸王以下、以至闲散宗室、令各随便资助。俱令食俸者助之。其未至二十□山戊不□而已食俸、及曾资助过闲散宗室内之贫者、有吉凶事、亦令照此例资助。其宗室中名字有犯者、著宗人府详查、不论辈数令年小者更改。若名字与已故者相犯、则令见在之人更改□山戊不□所送名亦即详查。其有犯者、驳之令改。得上□日依议十五□山戊不□以上皇子等俱行传知。凡有资助之处、亦令一体助之。　　

○己酉。内阁以选取蒙古官学生八名充衙门贴写奏闻上曰、朕于包衣佐领下幼童、特派专官教习。文义骑射、多有成就。即微贱之子、亦皆可观。由此言之、幼童惟在训迪。苟加意教诲、未有不成者。骑射与文字、原宜并重、不可偏废。满洲通文义官员、即用之行间、未尝不可近见国子监教习官学生、甚属委靡大不及前即八旗教习幼童、亦皆懈怠。幼时勤于教谕、及长方得其用养育人材、最为紧要。见在八旗幼童、务宜选择良师、勤加训诲。尔等传谕该都统知之。兹所取蒙古官学生、依奏选用　　

○以故三等精奇尼哈番刘邦柱弟尼雅汉、袭职　　

○癸丑。户部议覆、察勘河工吏部尚书熊赐履等疏言、淮扬凤徐四府州属之高邮、山阳第、十二州县、并淮大二卫、开河、筑堤、建闸、栽柳、抛废田地三千七百二十八顷三十七亩有奇、应徵钱粮、俱请豁免。又海州山阳等六州县、并大河卫、淤出田地一千一百三十七顷一十亩有奇、应徵钱粮、请于朗康熙三十二年起科。并应如所请。从之。　　

○乙卯。吏部议覆、巡视两广盐课太常寺少卿沙拜疏言、两广盐政、向属抚臣兼理课饷引目、系驿盐道提举司经管。臣蒙皇上特恩简用、所属之员、自应照例改设。将驿盐道改为运司潮州一府、离省窎远、行盐亦多、必得专员管理。应将提举裁去、改设运同、使之驻劄潮州、催徵课饷。府吏目裁去、改设盐运司知事、提举司广盈库大使、改为运司库大使批验所大使、改为运司批验所大使。广州府有归德等场、惠州府有淡水等场、为盐觔出产之所、课饷之源。必须设立分司催徵巡缉。均应如所请。从之。　　

○壬戌。万寿节上率诸王贝勒、贝子、公内大臣、大学士、侍卫等诣皇太后宫行礼。停止朝贺筵宴　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○遣官祭真武、东岳城隍之神　　

○癸亥升湖北粮储道王道熙、为江西按察使司按察使　　

○甲子上诣皇太后宫、问安　　

○黑龙江左翼副都统温代、以老病乞休允之　　

○旌表湖广节妇朱氏给银建坊如例　　

○己巳工部议覆、直隶巡抚郭世隆疏言、臣钦遵上谕至苑家口迤西旧堤逐处详勘堤岸之北率多侵损原基若止将堤南培厚、犹恐浪摇水撼易于颓坏应于堤北加桩填埽、实以土方、庶堪经久应如所题。从之。　　

○庚午谕大学士等各省解送物料、其中亦有无用者。亦有此间购买易得者下户部详议其当解不当解者、以闻　　

○兵部题宁夏镇标骑兵二千四百步卒一千六百、防守地方、所关甚要今总兵官冯德昌、与将军郎谈等、同赴甘州军中、则其标兵、当酌量留、守应作何领兵、总兵官印务应畀才能者代理令与总督将军提督商确奏闻得上□日甘州有孙思克兵、可令冯德昌独往其宁夏镇兵、赵良栋身系旧臣、可暂行管领　　

○癸酉。理藩院题喀喇沁多罗杜楞郡王札什子一品塔布囊垂札木素故请照例致祭得上□日垂札木素在围场行间效力、人材甚优。闻其身故、朕甚悯之。著照公例优恤。并赐银一百两。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十八


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十九　　

康熙三十二年癸酉夏。四月。甲戌朔。享太庙遣领侍卫内大臣公舅舅佟国维行礼　　

○己卯上诣皇太后宫、问安　　

○壬午毛明安多罗贝勒图巴故。遣官致祭　　

○调广东琼州总兵官吴启爵、为直隶天津总兵官。升福建台湾副将唐希顺、为贵州威宁总兵官　　

○丙戌。理藩院题、喀尔喀台吉车陵扎卜呈称、我父达什台吉、本土谢图汗六扎萨克中之一扎萨克也。我向与族中弟侄六人、及土谢图汗叔父戴青诺颜之孙、瓦齐赖怛喇胡土克图之弟滚济扎卜、遇噶尔丹乱、俱往投鄂罗斯。今谨集众来归。我等愿得与西卜退哈滩巴图尔、同在克鲁伦巴颜乌阑游牧。应如所请。仍照喀尔喀初来之例、赏以袍服布币。从之。　　

○丁亥。谕大学士等昨日皇子允禔奏、往祭华山、每日行一百七八十里。逼近潼关、连雨三日、泥泞难行、一日止行百里。至狭西、见麦田甚好。问总督佛伦、云雨水甚调、麦田颇好、故流民回籍者甚多。将播种银两、发与州县百姓时、内有两县百姓云、田已种完、不用库帑将银缴回、有自甘肃及秦岭来者。问之、皆云雨水均调、麦田甚好。向日西安、凤翔饥民。逃窜者众。今虽各回籍、必秋禾有收、方得安业若秋禾不登、将如之何朕实忧之、见今畿甸稍旱。著礼部虔诚祈雨　　

○戊子。上诣皇太后宫、问安　　

○己丑。授辅国公纳墨孙子讷图、为三等镇国将军和硕康亲王杰书子札尔图、巴尔图、俱为三等辅国将军　　

○庚寅孝端文皇后忌辰。遣官祭昭陵　　

○上奉皇太后自畅春园回宫　　

○辛卯。升索伦总管喀图瑚、为黑龙江左翼副都统。　　

○以翁牛特故多罗杜楞郡王毕礼衮达赖子颁第、袭爵　　

○壬辰。上诣皇太后宫、问安　　

○谕兵部武乡会试、旧例、射的以八十步为则太远。善射者不能多中人材或致遗弃。嗣后改为五十步。以中二箭为合式　　

○谕大学士等翰林官以文章为职业今人好讲理学者、辄谓文章非关急务宋之周程张朱、何尝无文章。其言如是、其行亦如是今人果能如宋儒言行相顾、朕必嘉之即天下万世、亦皆心服之矣。传谕翰林官知之　　

○以翰林院检讨许嗣隆、为云南乡试正考官。吏部员外郎谈九乾、为副考官。编修甯世簮、为贵州乡试正考官。户部员外郎陈正为副考官。　　

○癸巳。户部遵谕议覆、各省解送物料、共九十九项。京中无货买之物、应令照旧解送外。查所解印书纸张库内见有存贮。白铜、无应用之处。应将此二项停其解送。至于外解青粉等三十八项、价值并脚价合算、比在京师价贵。相应停其外解如有应用此等物料之处、在京照时价采买应用或遇时价腾贵、办买不得者、具题行令出产省分解送从之　　

○丁酉。上诣皇太后宫、问安　　

○转理藩院右侍郎满丕、为左侍郎。升内阁学士西拉、为理藩院右侍郎。　　

○予故汉军都统赵璟、祭葬如例　　

○以散秩大臣伯心裕、为正黄旗蒙古都统　　

○戊戌上御太和门视朝。文武升转各官谢恩　　

○己亥。调广西左江总兵官唐光尧为广东琼州总兵官升湖广镇筸副将赵廷栋为广西左江总兵官　　

○辛丑。兵部议覆直隶巡抚郭世隆疏言、真定府路当孔道、地方辽阔将紫荆关副将移驻真定改为真定协。即于各关营内、酌量繁简、抽调马步兵丁一千四百名并真定原有兵六百名、足二千名、归之副将统辖应设左右二营守备。除真定营守备留用。再以龙泉关守备移驻。应设千总四员。即以真定营千总二员留用。再以紫荆关千总一员移驻外。另行添设千总一员。应设把总八员。即以真定营把总四员留用外。另行添设把总四员。龙泉关参将、移驻紫荆、改为紫荆关参将。真定营游击、移驻龙泉、改为龙泉关游击俱应如所请从之　　

