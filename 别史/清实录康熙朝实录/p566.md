<!-- { "loadSidebar": true } -->
○谕大学士兵部步军统领等汤山至德胜门四十余里德胜门至大内将及十里此间设立腰站二处各派部院贤能司官一员笔帖式一员如此则朕遣人请皇太后安并皇太后差人至朕处、俱不致迟误矣。　　

○以内阁学士王之枢、为偏沅巡抚　　

○升福建台湾道梁文科为广东按察使司按察使。　　

○予故镶红旗满洲副都统翩图祭葬如例。　　

○旌表山西烈妇杨月斗妻梁氏守义拒奸甘死不辱给银建坊如例。　　

○丁巳。升太常寺卿李敏启、为大理寺卿。　　

○戊午。升宗人府府丞江球为都察院左副都御史。　　

○己未。河南巡抚张圣佐疏报兰阳县奸民李雪臣子李兴邦在生员李山义家以白莲教为名聚徒惑众今已拏获。得上□日、交审事刑部尚书张廷枢等严审定拟具奏。　　

○旌表江西万安县烈女、许将愈聘妻邓氏夫亡闻讣、哀号自缢、给银建坊如例。　　

○壬戌。以礼部尚书公吞珠、为纂修。玉牒副总裁官。　　

○癸亥。以皇十二子固山贝子允祹、署理内务府总管事。　　

○以毛明安故多罗贝勒班地子罗卜臧希喇布吴喇忒镇国公诺尔布林臣弟希喇布各袭爵　　

○乙丑。上自汤泉。回驻畅春园　　

○丙寅。酉刻上闻皇太后违和不待警跸止领近侍人员、急从西直门进神武门诣皇太后宫问安。　　

○丁卯上诣皇太后宫问安。戊辰上诣皇太后宫问安　　

○己巳。上诣皇太后宫问安　　

○庚午冬至祀天于圜丘遣领侍卫内大臣公马尔赛行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○停止次日行礼上诣皇太后宫、问安。　　

○辛未上诣皇太后宫、问安。上御乾清宫东暖阁召诸皇子、及满汉大学士学士九卿詹事科道等入谕曰朕少时天禀甚壮、从未知有疾病今春始患头晕渐觉消瘦至秋月塞外行围蒙古地方、水土甚佳。精神日健颜貌加丰每日骑射亦不觉疲倦。回京之后、因皇太后违和、心神忧瘁头晕频发有朕平日所欲言者今特召尔等面谕从来帝王之治天下、未尝不以敬天法祖为首务。敬天法祖之实、在柔远能迩、休养苍生、公四海之利为利、一天下之心为心、体群臣子庶民、保邦于未危、致治于未乱、夙夜孜孜、寤寐不遑、宽严相济、经权互用、以图国家久远之计而已。自古得天下之正、莫如我朝。太祖太宗初无取天下之心尝兵及京城诸大臣咸奏云当取。太宗皇帝曰明与我国素非和好今取之甚易但念中国之主不忍取也。后流贼李自成、攻破京城崇祯自缢臣民相率来迎乃翦灭闯寇入承大统昔项羽起兵攻秦后天下卒归于汉其初汉高祖一泗上亭长耳元末陈友谅等并起后天下卒归于明其初明太祖一皇觉寺僧耳我朝承席先烈应天顺人、抚有区宇。以此见乱臣贼子、无非为真主驱除耳今朕年将七旬在位五十余年者、实赖天地宗社之默佑非予凉德之所致也朕自幼读书于古今道理粗能通晓。凡帝王自有天命应享寿考者、不能使之不享寿考应享太平者、不能使之不享太平。自黄帝甲子、至今四千三百五十余年称帝者三百有余。但秦火以前、三代之事、不可全信始皇元年至今一千九百六十余年、称帝而有年号者、二百一十有一朕何人斯、自秦汉以下、在位久者、朕为之首。古人以下矜不伐、知足知止者、为能保始终。览三代而后、帝王践祚久者、不能遗令闻于后世。寿命不长者、罔知四海之疾苦。朕已老矣。在位久矣未卜后人之议论如何。而且以目前之事、不得不痛哭流涕、豫先随笔自记、而犹恐天下不知吾之苦衷也。自昔帝王多以死为忌讳。每观其遗诏殊非帝王语气并非中心之所欲言此皆昏瞀之际觅文臣任意撰拟者。朕则不然今豫使尔等知朕之血诚耳当日临御至二十年、不敢逆料至三十年三十年不敢逆料至四十年。今已五十七年矣。尚书洪范所载一曰寿二曰富三曰康宁四曰攸好德、五曰考终命、五福以考终命列于第五者诚以其难得故也。今朕年将七十。子孙曾孙、百五十余人天下粗安。四海承平。虽不能移风易俗、家给人足。但孜孜汲汲、小心敬慎、夙夜不遑、未尝少懈数十年来。殚心竭力、有如一日此岂仅劳苦二字所能该括耶。前代帝王、或享年不永。史论概以为侈然自放、耽于酒色所致。此皆书生好为讥评。虽纯全尽美之君亦必抉摘瑕疵。朕为前代帝王剖白、盖由天下事繁不胜劳惫之所致也。诸葛亮云、鞠躬尽瘁、死而后己。为人臣者、惟诸葛亮一人耳。若帝王仔肩甚重、无可旁诿。岂臣下所可比拟臣下可仕则仕。可止则止。年老致政而归、抱子弄孙、犹得优游自适。为君者、勤劬一生、了无休息。如舜虽称无为而治。然身殁于苍梧。禹乘四载、胼手胝足、终于会稽。似此皆勤劳政事、巡行周历、不遑宁处。岂可谓之崇尚无为、清静自持乎。易遁卦六爻、未尝言及人主之事。可见人主原无宴息之地、可以退藏。鞠躬尽瘁、诚谓此也。昔人每云帝王当举大纲不必兼总细务。朕心窃不谓然。一事不谨、即贻四海之忧一时不谨、即贻千百世之患。不矜细行。终累大德故朕每事必加详慎。即如今日留一二事未理、明日即多一二事矣。若明日再务安闲、则后日愈多壅积万几至重诚难稽延故朕莅政无论钜细即奏章内有一字之讹、必为改定发出盖事不敢忽、天性然也。五十余年每多先事绸缪四海兆人、亦皆戴朕德意。岂可执不必兼总细务之言乎。朕自幼强健、筋力颇佳能挽十五力弓发十三握箭用兵临戎之事、皆所优为。然平生未尝妄杀一人平定三藩扫清漠北皆出一心运筹户部帑金非用师赈饥未敢妄费谓此皆小民脂膏故也所有巡狩行宫不施采缋每处所费不过一二万金较之河工岁费三百余万尚不及百分之一幼龄读书即知酒色之可戒小人之宜防所以至老无恙自康熙四十七年大病之后过伤心神渐不及往时况日有万几、皆由裁夺。每觉精神日逐于外、心血时耗于内。恐前途倘有一时不讳、不能一言、则吾之衷曲未吐、岂不可惜。故豫于明爽之际、一一言之、可以尽一生之事。岂不快哉。人之有生必有死。如朱子之言、天地循环之理、如昼如夜。孔子云、居易以俟命。皆圣贤之大道。何足惧乎。近日多病、心神恍忽、身体虚惫动转非人扶掖步履难行。当年立心以天下为己任许死而后已之志今朕躬抱病、怔忡健忘故深惧颠倒是非万几错乱心为天下尽其血神为四海散其形。既神不守舍心失怡养目不辨远近、耳不分是非食少事多岂能久存况承平日久人心懈怠福尽祸至泰去否来元首丛脞而股肱惰至于万事隳坏而后必然招天灾人害、杂然并至虽心有余。而精神不逮悔过无及振作不起呻吟床榻、死不瞑目岂不痛恨于未死昔梁武帝亦创业英雄。后至耄年、为侯景所逼、遂有台城之祸。隋文帝亦开创之主。不能豫知其子炀帝之恶、卒致不克令终。又如丹毒自杀服食吞饼宋祖之遥见烛影之类。种种所载疑案、岂非前辙皆由辨之不早而且无益于国计民生汉高祖传遗命于吕后唐太宗定储位于长孙无忌朕每览此、深为耻之或有小人希图仓卒之际、废立可以自专推戴一人以期后福朕一息尚存、岂肯容此辈乎。朕之生也、并无灵异及其长也亦无非常八龄践祚、迄今五十七年、从不许人言祯符瑞应如史册所载景星庆云麟凤芝草之贺。及焚珠玉于殿前。天书降于承天。此皆虚文。朕所不敢。惟日用平常、以实心行实政而已。今臣邻奏请立储分理、此乃虑朕有猝然之变耳。死生常理、朕所不讳。惟是天下大权、当统于一。十年以来、朕将所行之事、所存之心、俱书写封固、仍未告竣。立储大事、朕岂忘耶。天下神器至重、倘得释此负荷优游安适、无一事婴心便可望加增年岁诸臣受朕深恩、何道俾朕得此息肩之日也朕今气。血耗减。勉强支持。脱有误万几则从前五十七年之忧勤、岂不可惜朕之苦衷血诚一至如此每览老臣奏疏乞休未尝不为流涕。尔等有退休之时。朕何地可休息耶。但得数旬之怡养、保全考终之死生朕之欣喜、岂可言罄从此岁月悠久、或得如宋高宗之年、未可知也、朕年五十七岁、方有白发数茎。有以乌须药进者。朕笑却之曰、古来白须皇帝有几。朕若须须皓然、岂不为万世之美谈乎。初年同朕共事者、今并无一人。后进新升者、同寅协恭、奉公守法、皓首满朝。可谓久矣。亦知足矣朕享天下之尊、四海之富物无不有事无不经至于垂老之际、不能宽怀瞬息故视弃天下犹敝屣视富贵如泥沙也倘得终于无事、朕愿已足愿尔等大小臣邻、念朕五十余年太平天子。惓惓丁宁反复之苦衷则吾之有生考终之事毕矣。此谕已备十年若有遗诏、无非此言披肝露胆、罄尽五内朕言不再。　　

○壬申。刑部尚书赖都母故。遣一等侍卫宗室勒什亨携茶酒往奠。予祭一次。　　

○癸酉。谕诸皇子、及诸大臣等曰、京师初夏、每少雨泽。朕临御五十七年、约有五十年祈雨。每至秋成、悉皆丰稔。昔年曾因暵旱。朕于宫中设坛祈祷。长跪三昼夜日惟淡食、不御盐酱至第四日、步诣天坛虔祷油然忽作大雨如注步行回宫水满两鞾衣尽沾湿后各省人至、始知是日雨遍天下朕自谓精诚所感可以上邀天鉴后太皇太后不豫朕以保育恩深、益复虔诚步祷、请减己算、为圣祖母延年讵意竟不可回。朕以此抱痛于心知天道幽远难可期必朕为圣祖母、不能祈求永年、而为民请命。即使天心有感、能不负惭于中乎。自此以后、每遇求雨、朕但于宫中斋戒。不复躬亲祈祷。此意从未告人、诸臣所未知者也上言及此、流涕呜咽、不能自止。诸臣莫不感动。顷之又谕曰礼部于各寺庙祈雨所用僧人道士但务虚文殊无实意大约每月十八二十二十二二十四等日、往往有雨人多言宜及此数日祈祷朕以为既知有雨何乃祷为。若知有雨而后祷此心便已不诚矣。总之天行不齐、多赖人事补救。朕仓有余粟帑有余金、随时随地、皆可赈济、故虽逢旱岁、亦不能为灾也。　　

○以翰林院侍讲学士励廷仪、检讨文岱、俱充日讲起居注官。　　

○升福建台湾副将潘承家、为广东碣石总兵官。　　

