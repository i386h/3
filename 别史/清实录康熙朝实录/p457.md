<!-- { "loadSidebar": true } -->
○御书两江遗爱匾额、令悬原任江南江西总督傅拉塔祠堂。谕江西江南总督阿山等曰、朕昨往雨花台。曾见原任总督傅拉塔祠堂。傅拉塔居官甚好。其参劾之人虽多。总无怨者大有气节。实心效力。朕因是特书匾额赐之。尔等刊毕、可亲悬其祠堂。此匾额之字、宜善加封裹给与其子。　　

○赐江宁八旗兵丁、饷银两月。　　

○谕江南江西总督阿山曰、江西巡抚李基和、甚为粗鄙。不知礼节。带往京师学习。浙江布政使郎廷极、人材优长。可署江西巡抚印。作速行文郎廷极、令其即行赴任。　　

○庚寅。上自江宁府启行。至明太祖陵。导填官引向中门。上命自东角门入。曰。此非尔等导引有失。特朕之敬心耳。既入、率诸皇子、及大臣侍卫等行礼。是日、驻跸龙潭地方。　　

○辛卯。上至高资港登舟。驻跸江天寺行宫。　　

○壬辰。上御行宫门外。内大臣、侍卫、内阁部院大臣、翰林、及江南文武等官、皆侍立。谕河道总督张鹏翮曰、尔前因冲决时家马头、参佟世禄一案、于阿山、徐潮勘奏后、具疏强辩。尔又请开河工损纳抵补事例。明系脱卸属员王谦等。凡人既读书、先要辨明公私二字。凡事从公起见。方可以服人。尔之名节、关系固重。佟世禄之身家、关系独不重乎。王谦为人刻薄、人人怨恨。尔却偏信、任其恣意妄行。以致人心不服、尔常云、非尧舜之道、不敢陈于王前。如此行事、岂得谓尧舜之道。朕非不知尔在河工、能任劳苦。但听信属员、流于刻薄。从来大儒、持身接物、当如光风霁月。尔平时亦讲理学。乃一味苛刻严厉、岂所谓光风霁月乎。况大臣受朝廷委任、必须为国为民、事事皆有实济。若徒饮食菲薄、自表廉洁、于国事何益耶。　　

○上谕明日启行。大学士张玉书奏曰、臣家居镇江、因城内无可住处、故不敢恳请。祈皇上于江天寺多留数日、即与临幸城内无异。得上□日、因张玉书恳求谆切、朕再留一日。后日启行。　　

○癸巳。谕京口将军一等侯马三奇曰、天下之兵、朕皆知悉。至此处之兵、素称无敌、亦朕所闻。练兵之法、一进一退、有缓有急、自始至终、整肃有叙、方为尽善。尔等简练素精、朕亦不必阅视。可传谕众兵丁知之。　　

○御书理明太极匾额、令悬周敦颐祠堂。忠节不磨匾额、令悬陆秀夫祠堂。宝晋遗踪匾额、令悬米芾海岳庵山高水长匾额令悬焦先祠。忠荩永昭匾额、令悬宗泽庙。　　

闰四月。甲午朔。上自江天寺登舟渡江。驻跸宝塔湾　　

○命户部尚书徐潮、江南江西总督阿山、察审革职山安同知佟世禄、复行叩阍、告河道总督张鹏翮一案。　　

○乙未。以故多罗贝勒诺尼之子。诺音托和、袭封镇国公。　　

○刑部题、原任吏部郎中陈汝弼、原任温处道黄钟、行贿作弊、俱拟绞监候。上曰、人有荐陈汝弼之贤能者、故朕简于众郎中内、特授选司郎中。宜持身廉洁、奉职敬慎而反侵逼堂官、凌辱同辈、凡事专擅、率意恣行、骄纵狂妄已极负朕眷待之恩。有玷擢举之意。如受贿是实、应即置之于法、以为众戒。若未经受贿、则彼无罪、亦应宽之著议政大臣、九卿詹事科道、会同再行严加确审定拟具奏。　　

○吉林乌喇将军宗室杨福疏请、吉林乌喇、白都纳等处、动支库银买马、给兵丁牧养。上曰、此事不准行。朕屡以太仆寺之厂马、并茶马、赏给京师兵丁、及各处驻防兵丁、所以兵丁无赔马之苦。历观宋明之时、议马政者、皆无善策。牧马惟口外为最善。今口外马厂、孳生已及十万。牛有六万。羊至二十余万。若将如许马与牛羊、驱至内地牧养、即日费万金不足。口外水草肥美、不费饷而马畜自然孳息。前巡行塞外时见牲畜弥满山谷间。历行八日犹络绎不绝也。　　

○赐护军参领以下护军等、白金。上谕明日启行。地方官及商民、再四恳求留驾数日。得上□日因尔等恳求、朕再留一日。　　

○丙申。御书正谊明道匾额、令悬董仲舒祠。经术造士匾额、令悬胡安国书院贤守清风匾额、令悬平山堂　　

○赐扈从领侍卫内大臣公福善、大学士马齐等、香缎等物。福善等谢恩跪恳曰、蒙恩浩荡、赐臣等之物甚多。且赏赉官兵银两。俱欲在此置买土物、祈皇上再留二日、臣等方有暇料理。得上□日、尔等既恳求、可再留二日。　　

○戊戌。赐大学士张玉书、陈廷敬、户部尚书徐潮、礼部侍郎胡会恩、都察院左副都御史陈诜等、御书。　　

○以户部右侍郎赖都、为镶蓝旗蒙古副都统。升前锋参领宁保、为镶红旗汉军副都统。　　

○青海厄鲁特多罗贝勒盆苏克遣使进贡。赏赉如例。　　

○己亥。上自宝塔湾登舟启行。过邵伯。　　

○庚子。御舟泊宝应县白天铺。　　

○辛丑。上驻跸淮安府城内。　　

○壬寅。御舟泊清口。　　

○癸卯。上登陆。幸高家堰。遍阅河堤。谕河道总督张鹏翮曰、康熙四十二年、朕临阅高家堰时、尔奏石堤可于八九月间告成。今已三年、尚未完工。万一大水奄至、恃此草埽、讵能御之张鹏翮奏曰必能保固。断然无害。上谕曰、草埽俱经二三年矣腐烂沉塌者多。猝遇大水、事难预料。如不谨慎修筑、被水冲决枉费钱粮、姑置勿论。但去年已奏河工告成。今年又奏冲决、其谓之何。尔须日夜谨守保护。夫治河莫要于得人。观尔所用之人、每多有失、岂可倚任此辈、分守此堤耶。尔等惟见清口之水流出、即以为功成不思防御。倘高家堰六坝之水泛溢。则清水力弱、而黄水必复致倒灌矣。高家堰所关紧要。宜谨识之。毋忽。　　

○上幸惠济祠。阅堤毕。即坐于堤上。谕大学士诸大臣及河臣等曰、朕留心河道、亲阅者屡矣。河之形势、必身历其地、始知成功之次第。朕每至河上、必到惠济祠以观水势。康熙三十八年以前、黄水泛滥、凡尔等所立之地、皆黄水也。彼时自舟中望之、水与岸平。岸之四围、皆可遥见。其后水渐归槽、岸高于水。今则岸之去水、又高有丈余。清水畅流、逼黄竟抵北岸、黄流仅成一线。观此形势、朕之河工大成矣。朕心甚为快然。　　

○上回舟中。　　

○以出征噶尔丹正蓝旗一等阿达哈哈番又一拖沙喇哈番杰式、创发身故。予祭葬、如阵亡例。　　

○乙巳。谕河道总督张鹏翮曰、惠济祠前植标杆处、可建挑水坝。祠后埽湾处、亦宜建挑水坝、以保淤滩。但此二处挑水坝、俱不宜太长。恐逼水尽向北岸、有碍杨家庄口门。至卞家汪旧坝、修建甚佳。再略加宽长更善。　　

○是日、御舟渡黄河。泊众兴集。　　

○赐河道总督张鹏翮、御制诗扇。　　

○予故陕西凉州总兵官魏勋、祭葬如例。　　

○工部议覆、河道总督张鹏翮疏言、桃源黄河北岸三岔一工、顶冲危险。应于缕堤之内、建筑越堤、以为重门之障。应如所请。从之　　

○丙午。上登陆。阅视黄河九里冈毕。登舟过宿迁县　　

○谕河道总督张鹏翮曰、河工积弊、汛官利于堤岸有事。修建大工、得以侵冒河帑。又希图修桥建闸。兴无益工程、于中取利。著严饬各官、痛改前非。加谨修防。倘有故违、定行正法、以示惩戒。其地方有司官员、漠视河工、致有贻误者、尔题参到日、将地方官亦行正法。河官平时、须预备物料、以为不时修防之需。若物料不备、遇工程险要、仓皇无措。虽将该管官重处、亦属无济。又谕曰、九里冈堤工、修理得法。不似从前直埽不能挑溜。今修鱼鳞埽、逐段挺出、逼溜开行、使洼处渐淤。此法甚善。其埽工钉桩处。可再建挑水坝二座。若恐水深、则先建矶嘴坝形出水。俟其坝下渐淤、层次加修、则料不加多而功、易成。　　

○丁未。御舟泊台庄闸。　　

○戊申。御舟泊夏镇。　　

○己酉。御舟泊石佛闸。　　

○以翰林院编修朱启昆、为云南乡试正考官。内阁中书博尔、多为副考官。左春坊左谕德魏学诚、为贵州乡试正考官。光禄寺署丞戴苏、为副考官。　　

○庚戌。御舟泊开河。　　

○升内阁学士兼詹事府詹事穆丹、为户部右侍郎。　　

○辛亥。御舟过东阿县之张秋。　　

○壬子。御舟泊临清二十里铺。　　

○癸丑。御舟过清平县之渡口驿。　　

○谕山东巡抚赵世显曰、朕因四方无事、车驾南巡得访民情、深知利弊、回舟山左、见麦秋大熟、民无菜色、朕心甚慰。凡銮舆所临、加恩宥过、企望刑期无刑也。东省前□山戊不□俭收、衣食维艰、所以犯法者众、尝念临下之道、惠化为先。原情之仁、含育在宥是宜悉除愆咎、尽起枯沉。可将山东所属地方人犯、亦照江南浙闽恩例、概从末减。自康熙四十四年闰四月二十日以前、凡罪犯、诏款不应赦者不赦外。其余死罪以下、已发觉、未发觉、俱著减等发落。康熙四十三年秋审、奉上□日监候缓决者、一并减等发落。仍开具人数奏闻。但山东人性强悍。轻生为盗者颇多。尔等不时训诲教养、以副朕爱惜人命之至意。　　

○甲寅。御舟泊故城县之娘娘庙。　　

○谕河道总督张鹏翮曰、山东运河转漕入京师、关系紧要、不可忽略。朕来时、阅视堤岸不堪。今回銮时、计期两三月、而堤工修理、甚属坚固。嗣后当照此加谨修理。不可因朕已经阅过、致有懈怠。尔宜识之。运河各闸照依漕规启闭有官员经过、不许徇情。擅自开放洩水。以致漕船稽迟。违者朕决不宥。　　

○乙卯。御舟过景州之安林。　　

○谕河道总督张鹏翮曰、河工关系紧要。朕阅视已毕。尔即自此回任。至河标兵丁、多而无用。著留一千名。其余一千六十一名。俱裁去。　　

○丙辰。御舟过沧州。　　

○升内阁侍读学士舒兰、为内阁学士兼礼部侍郎。詹事府少詹事二鬲、为詹事府詹事。　　

○丁巳。御舟泊西分桑园。　　

○戊午。御舟泊郑家楼。　　

○己未。御舟泊河西务。　　

○庚申。上自河西务登陆。驻跸南苑。　　

○辛酉。上回宫。诣皇太后宫、问安。　　

○壬戌。上奉皇太后、幸畅春园。　　

○调福建按察使侯居广、为四川按察使司按察使。四川按察使金培生、为福建按察使司按察使。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百二十



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百二十一　　

康熙四十四年乙酉五月癸亥朔上诣皇太后宫、问安。　　

○甲子夏至祭地于方泽遣领侍卫内大臣公坡尔盆行礼　　

○乙丑仁孝皇后忌辰遣官祭陵。　　

