<!-- { "loadSidebar": true } -->
○又谕曰、赵申乔奏请河南荥泽县、水冲地亩钱粮、应行蠲免。从来河流原无一定。如河水迁流南岸、则北岸地亩涸出。河水迁流北岸、则南岸地亩涸出。地方官但将冲溃地亩钱粮、奏请蠲免。其冲后涸出地亩、并无一人奏闻者、此等处、朕非不知、但未肯深究耳。观赵申乔此奏、必系与河南巡抚鹿祐有隙、藉之以辱鹿祐。且欲使人皆惧彼之意。不知人有惧彼者。亦有不惧彼者。苟系诚心为国之人、又何他惧哉。凡人于事、贵能中正和平。能合乎中、即是合理。朱子曰、所谓中者、在在皆有。如房室有房室之中。庭院有庭院之中。床有床之中。惟中为难得。得中、则诸德悉备矣。　　

○丁卯。苏尼特多罗杜楞郡王达礼扎卜、辅国公罗雷、来朝。　　

○戊辰。设广西西隆州儒学。拨武缘县训导一员、移驻西隆州、专司督课。岁科两试、定取文武生员各六名。从广西巡抚梁世勋请也。　　

○己巳。阿霸哈纳固山贝子额林臣达西、来朝。　　

○癸酉。以内阁学士胡作梅、为浙江乡试正考官。翰林院编修薄有德、为副考官。太常寺少卿周道新、为江西乡试正考官。编修廖赓谟、为副考官。大理寺少卿张德桂、为湖广乡试正考官。检讨马汝为、为副考官。　　

○甲戌。喀尔喀扎萨克镇国公车步登、来朝。　　

○乙亥。刑部等衙门议覆、四川巡抚年羹尧疏言、生番罗都等、抢劫宁番卫居民、杀伤官兵。应将为首之罗都等、俱拟斩立决。应如所奏。得上□日、番人杀死内地官兵、情罪可恶。此案著刑部右侍郎艾芳曾、前往会同该督抚、详明确审具奏。　　

○谕大学士等曰、先曾令各部汇题案件、每十日十五日之内、务须汇题一次。谕上□日甚明。从前汇题案件、殊多壅积。朕催促具奏、俱已完结。今看汇题之事、又多有踰限具奏者。著再行严饬。　　

○科尔沁和硕达尔汉亲王罗卜臧滚布、和硕卓礼克图亲王巴特麻、多罗郡王拉卜坦、来朝。　　

○己卯。谕大学士等曰、据浙江福建总督范时崇等奏称、山寇尽皆平服。著速行文差往招抚官员、令其回京。　　

○壬午。翁牛特多罗杜楞郡王额驸苍津、来朝。　　

○乙酉。以吏科给事中常绅、为陕西乡试正考官。翰林院编修涂天相、为副考官。副都御史左必番、为江南乡试正考官翰林院编修赵晋、为副考官。　　

○丙戌。扎鲁特镇国公苏里归化城土默特都统丹津、来朝。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四十六



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四十七　　

康熙五十年。辛卯。秋七月。戊子朔。享太庙。遣领侍卫内大臣公傅尔丹行礼　　

○壬辰。科尔沁多罗贝勒巴克什古尔、来朝。　　

○丁酉。孝懿皇后忌辰。遣官祭陵。　　

○予故文华殿大学士赠太子太保张玉书祭葬。加祭一次。谥文贞。　　

○戊戌。升贵州铜仁副将叶芝兰为云南开化总兵官。　　

○己亥。鄂尔多斯固山贝子拉锡扎木素、来朝。　　

○庚子。以湖广道御史徐树庸、为河南乡试正考官。翰林院检讨西库、为副考官。　　

○壬寅。中元节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○癸卯。蒿齐忒多罗额尔德尼郡王阿噶尼斯达、来朝。　　

○甲辰。喀尔喀土谢图汗多尔济厄尔德尼阿海故。以其子妄扎尔多尔济、袭爵。　　

○乙巳。以兵科给事中马之鹏、为山东乡试正考官。翰林院编修陈世倌、为副考官。刑科给事中郭徽祚、为山西乡试正考官。编修万经、为副考官。　　

○己酉。刑部议覆、察审山东民班汉杰等叩阍、控告山西民陈四等聚众抢掳一案。证见档案、俱在楚豫二省。不便悬拟。应将陈四等七人、并班汉杰、王殿极发往湖广总督、会同河南巡抚、查明严审定拟具题又本年四月、奉上□日狱囚甚多、俱著速行完结。应将陈四等妇人子女、发回原籍、取保安插。俟陈四等审结定案。得上□日、此案部议甚谬。被获陈四、供称康熙四十四、四十五两年、因本省歉收、不能度日、于康熙四十六年、自山西带领我等妇人子女、及亲戚一百三十余口、逃荒至陕西庆阳府、居住二年、康熙四十八年至河南、由河南流移湖广、贵州。此等言语、显系欺诳。自朕巡朕西等省以来每年俱系大有。督抚等每年题报丰稔之疏见在。陈四等何曾遭遇饥馑。若果系流移饥民、自应徒步荷担、沿途乞食、至有良田之处、即应栖止耕种、养赡妻子。为何又乘骡马、手执刀枪等器械、绕行各省。似此百什成群、越界远行该督抚并不奏闻。是何心也且如许人众、飘流数载每日口粮若干、喂马草料若干、俱从何处得来。尚谓之流民可乎前伪朱三太子、人知之者甚多。曾有巨室、迎接至家、供其酒食、延之读书。朕无不知也。此案部议。将陈四等妻子。各发回原籍安置。伊等离家多年、发回无产业度日。更拨何处地亩、与之耕种乎。于此等处、并不详审、滥援今年四月释放监禁罪人之例、蒙混议奏可乎。齐世武等、罔念恩遇、将事推诿、自图安逸、似此草率议覆、溺职极矣。今刑部事件废弛、皆由齐世武、卞永誉等所致、部院堂官、俱朕所擢用。理应感念主德、实心尽职报效。乃顿忘朕恩、将事尽行废弛至加刑戮之时悔无及矣。此案著再议具奏。　　

○庚戌。谕大学士等曰、赵世显、张鹏翮、任总河以来河工厎绩。今由水路行者、不复闻有涉险之叹。于成龙、任总河时、朕南巡自清口、步行十余里、将应修筑处、皆钉桩标记。朕回銮后、于成龙竟不修筑、故至河道大坏。为此朕将于成龙带去司官赫硕色、拟成死罪。后授张鹏翮为总河。朕谕之曰、尔但遵朕训谕而行。倘有差误、朕不汝咎。张鹏翮果照朕指授修筑、故今河工厎绩、更无可虑之处。又谕曰、昨四川陕西总督殷泰、以察审鄂奇一案奏请训上□日。朕统理万几、五十年来、凡差大臣官员审事、但训以从公听断、并未谕以作何审理。若一有指授、奉差者必偏向一边矣。又殷泰此摺、似途间有拆看更改者。是以朕未加批奏摺关系紧要。嗣后督抚奏摺、俱令各钤关防、以除更改之弊。　　

○辛亥。升安徽巡抚叶九思、为户部左侍郎。　　

○移温州府城守副将、驻防嘉兴府。嘉兴府左营守备驻防海盐县。改嘉兴府游击、为温州府城守游击。温州府中军都司、为中军守备。　　

○癸丑。皇四子和硕雍亲王胤祯赴热河请安。　　

○丙辰。上行围命皇太子允礽皇三子和硕诚亲王允祉、皇四子和硕雍亲王胤祯皇八子多罗贝勒允禩、皇十五子允禑、皇十六子允禄、随驾、自热河启行驻跸喀喇河屯。　　

○喀尔喀和硕恪靖公主来请安。　　

○多罗郡王和硕额驸敦多卜多尔济等、来朝。　　

○丁巳。上驻跸小营。　　

○翁牛特、多罗杜棱郡王额驸苍津、阿霸垓、多罗卓礼克图郡王毕颖、鄂尔多斯、多罗贝勒甘珠尔、喀尔喀、扎萨克、固山贝子、阿拉卜坦、辅国公万舒克等、来朝。　　

八月。戊午朔。祭大社、大稷。遣领侍卫内大臣公傅尔丹、行礼。　　

○上驻跸博洛和屯。　　

○喀尔喀、扎萨克、多罗贝勒、纳木扎卜、来朝。　　

○己未。鄂尔多斯多罗贝勒塔西、拉卜坦、喀尔喀、扎萨克多罗贝勒宗对来朝。　　

○庚申。上驻跸张三营率诸皇子及善射侍卫等射。上发五矢皆中的。　　

○辛酉。调广西巡抚梁世勋为安徽巡抚。　　

○谕大学士等曰、广西巡抚员缺、著将吏部左侍郎、陈元龙补授。陈元龙任翰林年久、并未办理事务。自任侍郎以来、常保荐人、行事不端。任伊以边疆之职、试其办事何如。　　

○谕大学士等曰、顷者梁世勋、题请复热审减等例。朕听政多年、惟日孜孜、期乂安万姓。故凡发政施令、务以真诚为尚。倘矜悯犯法之人、博取虚名、夏则遇热而审、冬则遇寒而审、不时遣官恤刑、将督抚审拟案件、频饬堂司官分行驳改。则贻累于兵民官驿糜费于迎送馈遗、互讦多端、不知作何底止。督抚之专责首在敦厚风俗、导民于善。不时训饬有司、简清词讼、速结案件。不因细事、多系妻子无辜。以致荡析家资、逃匿流亡、即为良吏。虽不热审、亦无所害。使不清本原、不爱黎庶、徒以热审为言。则各省刑狱之事、未至热时而审结者甚多。是有热审之名而无其实益滋烦扰矣。梁世勋、不谙事体轻重冒昧具题、殊属不合。理应从重治罪。但念伊系无知陈奏、姑从宽免。又谕曰、太平之时、不宜屡赦罪犯。执法之人、若将不应宥之人宥之、则奸徒逞欲、怙恶不悛矣。　　

○福建陆路提督蓝理摺奏、福建所属永春、德化、二县交界地方、有盗首陈五显等、逼勒愚民二千余人入夥抢夺百姓、拒敌官兵臣令参将尚之＜王晋＞、统领官兵往缉、两次遇敌、杀贼八十余名。中伤脱逃者、不记其数、盗党张辰、王富、苏标、俱已投到。其附近贼巢村民、仍不废耕织、照常安业。惟陈五显脱逃、俟拏获正法。得上□日、督抚提镇等平时不能抚恤百姓、训练兵丁。及有事、又不能相机速行巢□刀抚。纵容盗贼滋蔓、骚扰地方、肆行抢夺。且迟延日久、不将其事奏闻。乃称百姓不废耕织、照常安业。夫强盗窃盗多至三四十人百姓尚畏惧逃避。况数千民人、为盗抢夺。岂得谓百姓不废耕织、安居乐业乎。此系伊等掩饰已过、希图卸罪巧行诳奏著该部严察议奏。　　

○上谕大学士等曰、前差打牲乌喇总管穆克敦等、查看凤凰城至长白山边界。伊等业将所查地方、绘图呈览。因路远水大、故未能至所指之地。著于来春冰解之时、自义州乘小舟、溯流而上。至不可行之处、令其由陆路、向土门江查去。但道里辽远、万一中途有阻、令朝鲜人供应。将此情由、令该部晓谕来朝正之朝鲜国官员。书上□日给与带付伊王。　　

○苏尼特多罗郡王垂基恭苏隆、阿禄科尔沁扎萨克多罗贝勒旺扎尔、来朝。　　

○壬戌。上驻跸穆禄喀喇沁河洛。　　

○癸亥。上驻跸汗特木尔达巴汉昂阿地方。　　

○乌朱穆秦扎萨克多罗贝勒博木布、来朝。　　

○以都察院左都御史赵申乔、为顺天乡试正考官宗人府府丞江球、为副考官。　　

