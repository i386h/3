<!-- { "loadSidebar": true } -->
○辛卯。上率扈从部院大臣、及江南江西总督傅拉塔、河道总督王新命漕运总督马世济等、阅视中河。至支河口、下马、坐堤上。出河图指示诸臣。谕曰、河道关系漕运民生、若不深究地形水性、随时权变、惟执纸上陈言、或徇一时成说、则河工必致溃坏。且就目前观之、修治此处、似乎有益。然将来且连彼处受害矣。朕虽屡遣大臣来视、而河工是非、终无定论。朕夙念河道频坏、群黎屡罹灾害因详阅河图、不离左右、故地方堤岸河形、朕衷深晰。今朕躬特来观阅、试以朕意言之。朕观此河狭隘、逼近黄河之岸、且自徐州北镇口闸所出黄水及微山湖荆山口之水、俱归内运河。必流入中河骆马湖之水、亦入此河。若遇霪潦之年水势愈涨万一黄堤溃决、失于防御、中河黄河、必将混而为一。此中河开浚后、小民商贾无不称便者、盖由免行黄河一百八十里之险耳。然此论、徒知目前小利。又安识日后长久有利无利也。因问学士凯音布曰、尔等从前如何看阅此河。凯音布奏曰、臣等但谓彼时可以行舟、故云有益。若水大堪虞见不及此又问尚书图纳、左都御史马齐等曰、尔等看河时如此险处何未虑及图纳等奏曰臣等来看河时正值水大。目击中河逼近黄河之岸、且河身狭隘恐内运河与骆马湖之水、不能容受、故议于迤北遥堤、修减水坝三座、令水由昔日黄河所冲河形、以入于海。上顾原任河道总督靳辅曰、尔当日如何筹画开浚中河。今又云何。靳辅奏曰、皇上前东巡时、曾谕云、拦马河减水坝所出之水如何方不致淹没民田臣意开浚此河、可以束水入海。及浚毕观之、漕艘亦属可行。与其令漕艘行黄河一百八十里之险、不若行此河之为便也。今若将遥堤加增修筑、以保固黄河堤岸、当不至有患。上问河道总督王新命曰、尔意云何。王新命奏曰、以臣观之、支河口止修一闸。镇口闸、微山湖等处之水甚大、倘又遇霪潦之年、一闸不能支、必至冲坏。若下草埽、随时启闭。于骆马湖口、将竹篓盛石、作减水坝、以为捍御、令汛涨之水、归入黄河、酌存其足用之水。再将郯城禹王台修筑、以御流入骆马湖之水、令归沭河、则中河可无虞矣。上曰、若重载与回空之船并行、则中河窄狭、且逼近黄河。朕意犹以为可虑。镇口闸、微山湖等处水大、可仍开支河口。其黄河运道、原自不废。仍并存之上驻跸宿迁县　　

○壬辰。上御舟。由中河阅视河道。遂自清河县渡黄河。是日、御舟泊清口　　

○癸巳。御舟泊山阳县泾河　　

○谕江南江西总督傅拉塔、江苏巡抚洪之杰、安徽巡抚江有良曰、朕南巡以来、轸念民依、勤求治理。顷至江南境上、所经宿迁诸处、民生风景、较前次南巡、稍加富庶。朕念江南财赋、甲于他省、素切留心。因尚有历年带徵钱粮、恐为民累、出京时、会询户部、知全省积欠、约有二百二十余万。今亲历兹土、访知民隐、无异所闻。除江南正项钱粮、已与直隶各省、节次蠲免外。再将江南全省积年民欠、一应地丁钱粮、屯粮、芦课、米麦豆杂税、概与蠲除。自此民免催徵、官无参罚。尔督抚务须切实奉行、俾均沾实惠、副朕爱恤民生至意。如有以完作欠、侵收肥己等弊、一经发觉、定行从重治罪。夫民为邦本、足民即以富国。朕平日躬行节俭、一丝一粟、未尝轻费。所以如此简约者、无非爱养物力、为优恤元元之地。在民间惟正之供、军国所需、岂易骤言蠲免。迩年国用少裕、故能频沛恩施。总期藏富于民、使家给人足。则礼让益敦、庶渐臻雍穆之治。著速行传谕、咸知朕意　　

○甲午。御舟泊高邮州　　

○乙未。御舟至杨州。阖郡士民迎驾。是日泊黄金坝　　

○丙申。御舟泊江都县陈家湾　　

○上谕江南江西总督傅拉塔、福建浙江总督王骘、江苏巡抚洪之杰、浙江巡抚金鋐等、朕因省察黎庶疾苦、兼阅河工、巡幸江南。便道至浙、观风问俗。简约仪卫、卤簿不设。扈从者仅三百余人。顷经维扬、民间结彩欢迎、盈衢溢巷、虽出自恭敬爱戴之诚、恐至稍损物力、甚为惜之。朕视宇内编氓、皆吾赤子。惟使比户丰饶、既不张结彩幔、朕心亦所嘉悦。前途经历诸郡邑、宜体朕意、悉为停止。又见百姓老幼男妇、奔走杂遝、瞻望恐后、未免諠哗拥塞。念此行原以为民、不严警跸。但人众无所区别、高崖水次、或有倾跌之虞。一夫不获其所、足轸朕怀。此后止于夹道跪迎、勿得紊乱追趋、致有诸患。著即详加晓谕、使知朕爱民切实、咸为遵行　　

○予故广东廉州总兵官佟国玺、祭葬如例　　

○丁酉。御舟泊镇江府金山寺　　

○谕河道总督王新命曰、朕过高邮州等处、见石堤间有损坏者、尔可即行修葺　　

○戊戌。御舟泊丹阳县七里庙　　

○镶白旗满洲副都统达克萨哈、以年老乞休。允之　　

二月。己亥朔。御舟泊常州府海子口　　

○杭州将军郭丕、苏松水师提督梁鼐等、来朝　　

○庚子。御舟泊无锡县放生池　　

○福建浙江总督王骘、浙江巡抚金鋐、平阳总兵官李华等、及原任工部尚书杜臻、礼部侍郎严我斯等、来朝　　

○辛丑。御舟至苏州。阖郡士民迎驾。是日、上驻跸苏州府城　　

○壬寅。大计天下官员。卓异官三十二员、贪酷官四十八员、不谨官六十四员、有疾官八十员、年老官一百二十员、罢软官三十五员、才力不及官五十一员、浮躁官四十九员、俱分别升赏革降处分如例　　

○癸卯。上驻跸万峰山　　

○甲辰。御舟泊吴江县龙王庙　　

○户部议覆、四川狭西总督葛思泰疏言、狭西驻防兵马、岁需米豆草束、向派西安府属州县供办。因各属离省窎远、且山路驼载、民力艰难。若全支折色、则省会采买、粮草不敷、又恐累兵。请半支本色、半给折色、兵民两便。应如所请。从之　　

○乙巳。御舟泊浙江秀水县　　

○丙午。御舟泊仁和县塘栖镇　　

○丁未。遣大学士王熙祭先师孔子　　

○御舟至杭州。阖郡士民迎驾。是日、上驻跸杭州府城　　

○戊申。祭大社、大稷。遣吏部尚书阿兰泰行礼　　

○己酉。孝康章皇后忌辰。遣官祭孝陵　　

○谕扈从部院诸大臣、朕稽古省方、咨求治理。阅视河道、期底平成。凡有利于民生、必令群沾实惠。兹行次浙省、禹陵在望。念大禹功德隆盛、万世永赖、应行亲诣、以展企慕之忱。其致祭典礼、所司即察例举行。政治所先、在崇文教。江南、浙江、为人文萃集之地。入学额数、应酌量加增、永昭弘奖。著该督抚详议奏请。江宁、镇江、杭州、驻防满洲汉军兵丁、镇守要地、久历岁时、深用轸念。应作何恩赉、以彰优恤、著该部议奏。自南巡以来、所经过地方官员、除八法处分、及列款纠劾外。凡因公窐误、降级留任者、俱准与开复。降级调用者、著带所降之级留任。其经过地方、现在监禁人犯、除十恶、及诏款所不赦等罪、并官员犯赃者不宥外。其余自康熙二十八年二月十一日以前、死罪及军流徒罪以下、已结未结、俱准宽释、以示朕赦罪宥过之意。备办船只地方各官、效力勤劳。著该督抚、会同奉差官员确查具题、各加一级。纤夫供役劳苦、亦著该督抚察明人数、量给恩赏。朕廑念民依、特蠲租赋。总期实德润泽苍生。近见民间有建立碑亭、称颂德意者。虽出群黎感戴之诚、但恐各郡皆然、未免致损民力。诚使闾阎殷阜、则禆益良多。碑亭何与焉。嗣后亦宜停止。江浙钱粮、既经蠲豁、犹虑有不肖有司、借端词讼、朘削民生、著该督抚严行禁饬。至各处榷关、原有则例。朕舟行所至、咨访过关商民、每不难于输纳额税、而以稽留关次、不能速过为苦。榷关官员、理宜遵奉屡颁谕上□日、恤商惠民、岂可反贻之累。自今应力除积弊、凡商民抵关、交纳正税、即与放行。毋得稽留苛勒、以致苦累。违者定行从重处分。朕蚤夜孜孜、惟冀官吏军民、士农商贾、无一人不获其所。故于民生吏治、图维区画、务极周详。尔等可即传谕、俾一体奉行。称朕意焉　　

○礼部遵上□日议覆、致祭禹陵典礼、应照康熙二十三年致祭明太祖陵例、遣官致祭后、皇上亲诣奠酒。上谕曰、尧舜禹汤、皆前代圣君。遣官致祭后、方亲诣奠酒。未为允惬。禹陵朕将亲祭。祭文内、可书朕名。又谕曰、祭以敬为主。禹陵僻处荒村、恐致亵慢。凡供献粢盛礼仪诸事、令左都御史马齐、侍郎席尔达、同往省视　　

○赐扈从王大臣、侍卫、执事人、护军校、护军等、银币有差　　

○赐扈从尚书以下、主事中书以上各官、彩缎有差　　

○庚戌。赐杭州驻防八旗男妇年六十以上、白金　　

○辛亥。上渡钱塘江。舟泊绍兴府会稽山麓　　

○壬子。上亲撰祭文。诣禹陵致祭。率扈从诸臣、行三跪九叩礼。祭文曰、惟王精一传心、俭勤式训。道由天锡、启皇极之图畴。功在民生、定中邦之井牧。四载昔劳胼胝、永赖平成。九叙早著谟谋、惟歌府事。行其无间。德远益新。朕省方东南、道经吴越。睹长江之浩渺、心切溯洄。瞻高巘之嵯峨、企深仰止。幸矣松楸伊迩、俨然律度可亲。特荐馨香、躬修祀事。惟祈灵爽、尚克来歆　　

○上登窆石亭留览是日、御舟泊萧山县西兴镇　　

○先是、上欲亲视下河、命侍郎徐廷玺、巡抚于成龙、先往阅视至是、回奏、往下河所经水路甚浅、不通舟楫。陆路亦甚难行且宿顿无所。各口工程、俱遵皇上指画。今工已及半、凡所修治无可疑者。皇上似可无行。报闻　　

○癸丑。上驻跸杭州府城。传谕明日即回銮启行。杭州将军郭丕等、奏请圣驾暂留数日、以慰官吏军民瞻仰下怀。上曰、朕前往江宁、仅留一二日。且杭州地湿水土不甚相宜朕意已定。郭丕等再三叩请、乃允更留一日。又谕刑部尚书图纳等、朕兹行特为百姓、阅视河道、咨访闾阎风俗。因禹陵在迩、躬往致祭。归时便道过西湖、聊尔寓目。非为游观也　　

○甲寅。谕福建浙江总督王骘曰、朕巡行江表、缅怀禹德、躬率群臣、展祭陵庙。顾瞻殿庑圯倾、礼器缺略、人役寥寥、荒凉增叹。愚民风俗、崇祀淫祠俎豆馨香奔走恐后。宜祀之神、反多轻忽。朕甚慨焉。在昔帝王陵寝、理应隆重培护、况大禹道冠百王、身劳疏凿、奠宁率土、至今攸赖。特书地平天成四字悬之宇下。令地方官即加修理、毕备仪物。守祀人役、亦宜增添。俾规模弘整、岁时严肃。兼赐白金二百、给守祀之人。此后益令敬慎。守土之臣、亦须时为加意、称朕尊崇遐慕之怀。其各祇遵。毋忽　　

