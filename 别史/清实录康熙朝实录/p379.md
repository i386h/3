<!-- { "loadSidebar": true } -->
○先是、厄麻唐胡土克图、以第巴语密奏达赖喇嘛没已十六年。小达赖喇嘛生、今年十五。因欲俟相合年岁、始闻之天朝皇帝、及众施主。欲定于今年十月二十五日、方出定放参。若于他处、俱令以达赖喇嘛出定相告、未尝明悉其故。上以第巴既输诚密奏、亦暂为秘之、欲俟十月初旬、宣示内外四十九旗、及喀尔喀诸处。至是、奉使策妄阿喇布坦处司务英古归。奏云、臣赍部文至策妄阿喇布坦处、彼大喜、即遵上□日领兵来剿噶尔丹。行二十里、至萨克萨特呼里克。有达赖喇嘛使人达尔汉厄木齐来言、达赖喇嘛身故、已十有六年小达赖喇嘛、已十五□山戊不□。尔等各居其地、不得兴兵。策妄阿喇布坦、遂按兵而退。臣知其不能复行、亦还。达赖喇嘛已故、西北诸人、皆已闻之。又副都统阿南达疏言、噶尔亶多尔济、遣人来告、达赖喇嘛第巴、遣人致书于我云、谕青海诸首领、俱于正月二十八日、在察罕托落海地方会盟、缮修器械。可令尔属下人、亦缮修器械、务如期必到盟会之地。我以向不与彼盟会是以不往。上命议政大臣等集议。寻议覆、第巴无故令青海诸台吉缮修器械、又约从来未与盟会之噶尔亶多尔济、其意叵测。且策妄阿喇布坦、亲领兵往剿噶尔丹之时、第巴遣人彻回。以此观之、第巴仍党噶尔丹而诳我、其迹显然。恐第巴以彼所居辽远、谓我不知其诡计。应令所司详列此情、令尼麻唐胡土克图、及主事保住等。询明第巴来奏。从之。　　

○副都统阿南达奏言、臣所遣驻哈密之家人海喇图、解送来降之厄鲁特津巴车尔贝来。据云、噶尔丹谓我受皇帝敕书、以为叛彼、曾被拘执。正月初一日、彼遣十五人躧觅塞卜腾巴尔珠尔、以我授之、带至瀚海、止给马一匹、弃之而去。我于是步行向哈密而来。我来时、噶尔丹仍在格格忒哈郎古忒地方。兵不过五六百名。马驼之外、并无牛羊。又曾遣哈什往探洪郭罗人等情形、尚未归来。其势似必向洪郭罗阿济尔汗等处而去。此两处未知焉往。臣思噶尔丹之兵、不过五六百。所乘马驼外、并无他畜。正急遽扰乱之际。皇上睿谟周至、曾谕臣相机进兵。臣料其断不能出皇上庙谟之外。不胜欣跃。臣见驻劄布隆吉尔地方。俟孙思克博霁兵到后、即竭力进征、以图报效。随驿解津巴车尔贝前来。上命示议政大臣　　

○理藩院奏、副都统阿南达咨言、厄鲁特台吉滚布察罕、带属下人一百二十五口来降。报闻　　

○副都统阿南达奏言、策妄阿喇布坦咨称、阅来文、已备晰、倘彼从此过、必不使之脱去。已遣阿玉什之子臧济扎卜、率兵二万起行矣。又备文开明诸事原由、差诺海赍送尔矣。闻噶尔丹仍在格格忒哈郎古忒。其他、俱无食四散。我欲探明噶尔丹去向、已留下兵马一枝。因我游牧地方、近于白帽、故先已回去。奏入。上以示议政诸臣。　　

○壬午。上登宁夏南门。巡城阅降　　

○谕内大臣等、大兵行期暂缓、米应先运至白塔。尔等会同督运左都御史于成龙等、将所有船只、酌留渡口备用外。其余船只、尽行载米运往。但此地水手、不甚谙练。黑龙江之兵、颇习于船。可发二百名、令率本地水手、乘此时装运二次。其大兵所携四个月口粮、俟至白塔再行散给。　　

○督运左都御史于成龙奏、请以船十五只、交地方官一员、及臣等随行官二员同押、以便约束水手。米分为六队。头队、喻成龙、二队、范承烈、三队、王国昌、四队、辛保、五队、李鈵、六队、喀拜、前后臣亲督之、俱自宁夏散赶马驼至白塔再各收所运之米。自陆路运往。得上□日、如议。今采买牲畜之御史顾素等、及随驾部院官员。并无所事。著令押运米粮。并去岁运米者、尔等亦带往　　

○癸未。副都统阿南达疏言、额贝杜拉达尔汉白克呈称、策妄阿喇布坦、谓我降归皇上。又以我擒献其种类。因而大怒、拘我使人倘致兴戎、不可无虞。疏入下议政大臣等集议、寻议覆、前额贝杜拉达尔汉白克来降恐策妄阿喇布坦、及青海诸台吉侵扰已经檄令各严禁其下人、勿得侵扰哈密矣。请以此谕知额贝杜拉达尔汉白克、如策妄阿喇布坦、索取尔处所擒之人、不得擅发。从之。　　

○谕领侍卫内大臣公福善、索额图、马思哈、大学士伊桑阿等黑龙江之兵、效力心切、故萨布素自称马壮。朕今巡城、见黑龙江军中马匹羸瘦、若将此马乘用、恐归时必致疲毙。伊等若有行走之事、朕另当给马。将伊等之马、于察罕托海地方牧放。遣人送往归化城、俟事毕、各乘己马归本处、则易到也。　　

○谕大学士伊桑阿、今宁夏绿旗兵、已拨五百人以备征剿。如兵不遣则已、若行、每名赏银十两　　

○甘肃提督李林隆疏言、请拨臣标兵二千、分守大黄山之西。从之。　　

○甲申。抚远大将军伯费扬古疏言噶尔丹下诺尔布寨桑族兄额林辰哈什哈等、共十三口来降。言噶尔丹、丹济拉、原在萨克萨持呼里克。今丹济拉移往齐察兰、去噶尔丹所居之地、有两日程。上以示议政大臣。并令吴达禅、拉锡、问丹济拉与噶尔丹离散之故。额林辰哈什哈言、丹济拉、因挞噶尔丹近侍额木齐、是以离散　　

○乙酉。召回奉使第巴主事保住等至。上谕之曰、朕遣尔等传致第巴敕文、及口谕俱无庸更改。但以第巴致书于噶尔亶多尔济、及差人阻止策妄阿喇布坦之兵。又英古归奏达赖喇嘛身故之事、俱已传播。是以追回尔等、问之尼麻唐。又第巴所献达赖喇嘛像、及奏章、朕于原封上、在伊等前加封。今著此地诸喇嘛、同尼麻唐拆视、乃泥塑达赖喇嘛之像。其头已断。此项情由、尔等可宣问第巴。并将转生之小达赖喇嘛看明回奏。达赖喇嘛身故、策妄阿喇布坦诸人已悉闻之。可将此项始末、凡途中所遇之人、皆晓谕之　　

○命理藩院遣官将默尔根绰尔济以下喇嘛等、俱传集旃檀寺。拏丹木巴塞尔济、并其徒、俱禁理藩院中。并查此十六年差赴西域之喇嘛、逐一取供来奏　　

○升湖南按察使刘橒、为云南布政使司布政使。　　

○戊子。予故副都统巴麟、祭葬如例。　　

○予昭莫多阵亡二等侍卫折勒尔德祭葬如例。　　

○己丑。上召四川狭西总督吴赫、西安副都统阿兰台、宁夏总兵官王化行、原任总兵官王潮海、冯德昌、及副将道员等谕曰、朕往者未尝临边、不获目睹边地之苦。今巡行至此视沿边地方、土瘠民贫。但兵丁甚精锐。黄河以西榆林一带、比他处实胜。然兵虽良、如不善抚绥而困苦之、则兵虽良无用也。善抚绥者、但将其应得钱粮、如数支给。即是养兵之道。若不知抚恤、虽多给国帑兵丁断不能沾实惠。尔等武臣多出身行伍一旦居官顿忘在昔为兵之苦而扣克粮饷、于心何忍今虽未员当计日后渐臻大任可不存心爱惜兵丁乎朕又闻营中虚悬兵数、冒食钱粮、各处皆然狭西尤甚且或闻朕来、见招丁壮以补足原额者、亦有之。总之督抚提镇当尽心体恤下寮免其馈献。则下寮不知贫苦、下寮既不贫苦、则断不剥兵以自肥矣尔大小官员各有俸禄养廉、衣食并无所缺。倘扣克虚冒、即罹于罪、关系利害非轻。即今总兵官柯彩、练兵甚精。前亦曾经效力。后以操守不好、致人疾怨。朕彻彼回京。大都武臣之中、勇敢果毅、出力效用者多、而操守洁清者少。有慎于履任之初而渝于后者。赵良栋操守颇好、恢复云南、秋毫无犯。在武臣中、可谓良将矣。尔等居官俱当法之但不可效其骄矜耳。又闻总兵官师帝宾、操守甚清。虽身后而军士尚爱戴之。凡有功而居官好者、朕皆擢用矣。其一时声名甚佳、日久改节者、皆年齿渐增、贪货贿计身家而坐此失也尔等其遵此训上□日、通行晓谕。　　

○谕昭武将军马思喀等、今噶尔丹穷迫已极兵多则用之不尽而进发亦觉繁重此但用护军枪手六百、前锋五百乌喇兵四百、绿旗兵五百共二千兵即足矣前锋乌喇兵俱已派出、应给伊等马驼之数俱已奏讫。护军枪手骁骑炮手伊等马四匹外、再加增给一匹除有骆驼之兵外、无骆驼兵丁、每二人、合给骆驼一头。将所需驼马、及所携四个月米数、查明具奏。　　

○庚寅。和硕康亲王杰书薨。予祭建坟立碑。谥曰良。　　

○先是遣笔帖式合色、长史马尼图等、赍敕往抚厄鲁特台吉丹津阿喇布坦、丹津鄂木布。至是、抚远大将军伯费扬古奏言、侍郎满丕咨称、出差厄鲁特合色、马尼图还。言至布颜图郭尔河、见丹津阿喇布坦、授以敕书、丹津阿喇布坦答言、圣上敕书内、令我及丹津鄂木布、不得与噶尔丹同处。我仰遵圣谕、移往策妄阿喇布坦交界居住。同丹津鄂木布、候上□日。随各遣使人、偕合色、马尼图前来。上谕议政大臣曰、著将丹津阿喇布坦使人等、送往侍郎满丕处、于彼地所留人内、听彼酌带二十许人而往。其马驼乾粮等物、给足遣之。　　

○辛卯。谕四川狭西总督巡抚提督总兵官等、朕宵旰勤民、虑周遐迩。缘向来巡幸、未经亲历边境顷特济河而西、循秦省沿边地方、延览风俗、咨询疾苦见所在兵民、筑土屋以为居、耕沙碛以为业生聚之计甚属艰难朕恻然于衷、轸念弗释。因思兵民倚赖全在将吏而将吏之表率惟督抚提镇是视。诚使督抚提镇、实能正已澄源、则所属守职奉公禄足自赡必无朘削兵民之事。倘或积习、相沿滥受属员私馈因而所属官弁、节次求索、取偿于下。文则加徵无艺、武则侵扣月饷、势不至于厉民剥兵不止。如此、而欲冀其疾苦日苏、生聚日盛、乌可得乎。夫秦地俗尚素称简朴边方士卒、尤属精锐、总恃抚驭得人斯于兵民胥益。朕兹驻跸宁夏特召该省督抚、提督总兵官以下官员凡在镇城者、俱赐宴行宫、面加谆谕。无非期望文武大吏、董率属员、以仰副朝廷爱兵恤民至意。自今以后、尔等其益体朕怀、交相砥砺。文职皆习知民事、岂身作官吏、不恤百姓之依。武职多出身行。伍、岂甫为将领遽忘军士之苦。上官克谨廉隅、属吏各遵法纪、驯至比屋殷阜、列戍饱腾、则兵民皆得其所、而尔等亦与有休宠。以视厉民剥兵、身名俱殒者、孰得孰失。尔等其敬念之。　　

