<!-- { "loadSidebar": true } -->
○乙酉。河道总督靳辅、遵上□日覆奏、臣前将河工事宜、分疏条奏。蒙皇上以河道关系重大、应否缓修、命臣再议。臣谨逐一再议题覆。一、用驴＜马犬＞土、可以节费。前拟每日用夫十二万有奇、今改用夫三万余名、驴三万余头。前限二百日完工者、今改限四百日完工。再于两岸遥堤内、筑缕堤以束水、筑格堤以防决、庶可不致溃决矣。一、洪泽湖下流高家堰西北一带、即烂泥浅等处。臣前疏因正河浅阻、请于河身两旁、各挑引河一道。今因正河全淤、臣已兴工挑浚通流。今止须挑引河一道、庶伏秋水涨、淮行有路、可无他虞。一、运河既议挑深、若不束淮入河济运、而仍容黄流内灌、则不久复淤。臣见在于高家堰临湖一带决口、上紧筑塞、而堤工单薄之处、惟帮修坦坡一法、为久远卫堤之计。若不及早帮修、伏秋水涨、势必冲溃、祈敕部照前估费、即行兴工。一、运河以西临湖一带、自武家墩至周家闸、大小决口三十四处、自周家闸至翟家坝、其中成河九道之处、若不乘时并行堵塞、则清水潭万难修治。不特高宝等七州县、常被水患、即重运经过决口、亦危险非常。急宜堵筑、断难议缓。一、挑浚运河、并堵清水潭等决口、于立春后兴工、限一百日完工。请将康熙十七年漕运过淮之期、略为宽限、俟挑河完工、开坝放船。一、开捐纳事例、以助河帑。愿捐银者、照例款上纳。愿筑堤者、自行认地修筑。完工日、咨部注册。统俟大工完日停止。一、中河分司、向驻宿迁、今缺裁归并淮徐道。应令该道驻劄宿迁、以统辖漕运咽喉。又山盱同知、已归并山清同知、应改名山清盱眙同知、以兼职掌。至一切工程、凡用监理官一员、必用分管佐杂官六员。查江南佐贰杂职闲员甚少、臣请于东豫二省内、择其职闲才干者调用。一、前疏请设兵丁、驻堤防守。今思不若设立兵丁、协同、筑堤。每兵一名、管堤四十五丈、保固三年、从优拔补。且令每兵自募帮丁四名、将黄河两岸、近堤荒地、令帮丁耕种。或有纳粮之田、即令业主为帮丁。庶人力益众、而防护更密。疏入、下议政王、大臣、九卿、詹事、科道会议。寻议政王大臣等议覆、并如所请。得上□日、治河大事、当动正项钱粮、捐纳事例、候上□日行。其所称沿河地亩、拨给兵丁、又令地主作为帮丁、是否相合、著再议。余如议　　

○丙戌。上诣太皇太后宫、问安　　

○逆贼吴三桂下伪总督董重民等、自广东解至京师。上谕大学士等、逆贼吴三桂、背恩倡乱、其荼毒生民、肆行逆恶、罪在贼渠吴三桂、与胁从之人无涉。彼所部人员、如能悔罪投诚、概行宽免、屡经有上□日。今伪总督董重民、宜即正典刑。但朕已屡降上□日宽宥、尔等会同兵刑二部堂官、将董重民免死释放。同解罪人、亦俱宽释。并交与兵部、俾各得所　　

○己丑。升太常寺卿金鋐、为都察院左副都御史　　

○江西巡抚佟国桢疏报、逆贼韩大任等、窜走万安。臣会同安南将军舒恕、南赣总兵官哲尔肯、遣标下游击杨以松等、于鸬鹚寨等处、屡次击败贼众、斩伪副将等十余员、杀获贼兵六千余人、余孽遁走汀州。下部议叙　　

○庚寅。上诣太皇太后宫、问安　　

○遣内大臣觉罗武默纳、一等侍卫对秦、赍敕封长白山之神、祀典如五岳　　

○壬辰。封镇国公高色子云升、为辅国公。授和硕安亲王岳乐庶出子塞布礼、辅国公化善子尚禄、俱为三等辅国将军。辅国将军伯尔赫子白尔参、为三等奉国将军。多罗贝勒昌阿岱庶出子席昌、希常、奉国将军苏尔特子纳苏图、为奉恩将军　　

○升仓场总督户部右侍郎郭四海、为都察院左都御史　　

○甲午。上诣太皇太后宫、问安　　

○乙未。谕吏部、自古一代之兴、必有博学鸿儒、振起文运、阐发经史、润色词章、以备顾问著作之选。朕万几余暇、游心文翰、思得博学之士、用资典学。我朝定鼎以来、崇儒重道、培养人材。四海之广、岂无奇才硕彦、学问渊通、文藻瑰丽、可以追踪前喆者。凡有学行兼优、文词卓越之人、不论已仕未仕、令在京三品以上、及科道官员、在外督抚布按、各举所知、朕将亲试录用。其余内外各官、果有真知灼见、在内开送吏部、在外开报督抚、代为题荐。务令虚公延访、期得真才、以副朕求贤右文之意。尔部即通行传谕。于是大学士李霨等、荐原任副使道曹溶等七十七人。上命俟各员赴部齐集之日请上□日。其在外见任者、不必开缺　　

○丙申。上诣太皇太后皇太后宫、问安　　

○谕广东巡抚金俊曰、广东地方、残破已极、尔至彼处、务加意抚绥、保靖岩疆、惠养百姓。军中粮饷、固属急需、而民生疾苦、尤宜体恤。必令兵民相安、方为两全之道。至驿递关系军机、最属紧要、水陆两路、务须安置得宜、毋致骚扰驿站、贻累地方。尔可悉心料理、以副朕委任之意　　

○丁酉。征南将军都统穆占疏报、臣遣发官兵、屡败贼众于富茂滩地方、擒斩无算、恢复永宁县城。得上□日嘉奖、下部议叙　　

○戊戌。谕议政王大臣等、逆贼吴三桂等、背恩倡叛、荼毒生灵、扰乱疆宇。朕念切除凶、志安民社、仁育义正、恩威并行。大将军等、既承简任、当励忠贞之谊、早奏戡定之勋、以副朕爱民至意。乃自用兵以来、大将军王、贝勒、将军大臣等、固有尽心王事、已著劳绩者。亦有观望逗遛、不思振旅遄进、竟尔营私适己、希图便安。或诿兵甲之不全、或托舟楫之未具、借端引日、坐失事机者。甚而干预公事、挟制有司、贪冒货贿、占踞利薮。更有多方渔色、购女邻疆、顾恋私家、信使络绎。尤可异者、新定地方、亟需安辑、乃于所在攘夺焚掠、种种妄行、殊乖法纪。本宜严察职名、从重治罪、但时当进剿、姑免处分、策励后效。各路大将军王、贝勒、将军大臣等、宜乘时进取、恢复封疆、拯救民命。一切违法之事、严加禁止。倘有不遵、许督抚指参、绳以重典。兵丁厮役犯者、其将领家主、均行连坐。官员犯者、除本官重治外、将帅分别议处。地方官逢迎馈献、一并严惩。如督抚不纠、或经言官劾奏、或为被害首陈、该督抚以徇庇论。督抚提镇等官、自违禁条、加倍究治。其以此传示内外、严加晓谕、俾一体遵行　　

○己亥。上诣太皇太后宫、问安　　

○庚子。以户部郎中王士正、诗文兼优、改授翰林院侍讲　　

○辛丑。扬威大将军和硕简亲王喇布疏报、护军统领哈克山、于本月初二日、率领满汉官兵、分路进剿、大败逆渠韩大任、陈尧元、李懋珠等、于老虎洞等处、烧毁营寨、阵斩贼兵六千余级、擒杀伪总兵副将等三百余名。贼势穷蹙、诣福建康亲王军前投诚。下部议叙　　

二月。壬寅朔。上以多罗温郡王佛永辉薨、辍朝二日　　

○甲辰。谕兵部、广东兵变时、被掠男妇子女、可令平南王尚之信、总督金光祖等、严行察出、令人民识认、悉皆发还、俾其父子夫妻完聚。粤西平定之日、将军莽依图、傅弘烈等、亦各察明被夺人口、遣还原籍　　

○江宁将军额楚疏报、总督金光祖、自浔州进兵失利。得上

□日、金光祖不守梧州、希图立功、轻进失利、梧州不无可虞。万一梧州失守、则进取平桂大兵后路亦阻。向调将军莽依图等、速赴梧州、因平南王尚之信、不亟发船至韶、致误军行、不可谓非王失机也。梧州乃两广接壤要地、不可不增遣重兵。驻韶将军额楚、都统勒贝等、即率兵前往戍防。尚之信亦多遣精兵协守。驻赣将军觉罗舒恕、率兵往守南雄、兼顾韶州。大将军简亲王、量遣官兵、与巡抚佟国桢、总兵官哲尔肯等、同守赣州。寻抚蛮灭寇将军巡抚傅弘烈疏言、吴逆悉其骁锐、俱向广西。乞遣附近官兵、星驰应援。得上□日、额楚等速赴广西、与将军莽依图、傅弘烈等、共筹攻守之策。两兵既合、可著莽依图总统、额楚、勒贝等、参赞。尚之信亲率将士、速进广西、接济大兵。若尚之信必难离会城、宜多拣精锐、速往应援。额楚等兵、既进广西、将军舒恕、不必俟简亲王所遣之兵、即率师迅赴南雄。寻平南王尚之信疏言、臣奉命进取宜章郴永、行至清远、以总督金光祖、及高州等处报警、遂还会城。今潮阳诸处、又报海贼突犯、臣所属官兵有限、不能分应。得上□日、潮州、惠州、既有将军赖塔、靖南王耿精忠、提督王可臣等镇守、剿御海寇、不为不足。今将军莽依图等、深入广西、事机所系甚重。且广西早定、则湖南之寇、不敢自存。尚之信其以沿海地方、付赖塔等、亲往接济广西大兵、母误军事　　

○乙巳。谕将军穆占、尔所密奏事宜、朕已悉知。前议政王大臣所议、因无接济之兵、令尔前进。今贼韩大任穷蹙来归、诸处俱已克复、江西全省将士、皆有余暇、故著简亲王与尔会同酌议、移文想尚未至、尔是以先为陈奏耳。在廷所议、乃合诸路情形、统筹全局。览尔将军等所奏、各执己见者甚众、此皆无济于事。嗣后须当同心勉力。无负委任。将军身体如何、彼处诸将士好否。原奏发回。特谕　　

○丙午。户部议覆、奉天府府尹金鼐疏言、辽东生聚未众、且旗民错处、今欲清丈隐地、必同盛京户部、履亩逐一查看。万一奉行稍有不善、必致民人惊扰。伏乞轸念穷黎、不拘年限、听民自首、令地方官每年清查、无论多寡、随查随报。庶几国赋日增、人民渐集。应如所请。从之　　

○丁未。上诣太皇太后宫、问安　　

○遣大学士冯溥、祭先师孔子　　

○予故一等阿思哈尼哈番石玺、祭葬如例　　

○戊申。祭大社、大稷。遣内大臣公舅舅佟国纲行礼　　

○己酉。太皇太后圣寿节。上亲撰表文。率王以下、文武大臣侍卫等、诣太皇太后宫上表。行礼。恭献玉壶、金爵等件。表文曰、慈德同天、五福集箕畴之盛。遐龄配地、万方腾嵩祝之声。冈陵献瑞于瑶阶、永符安吉。日月呈辉于宝算、常并升恒。远迩尊亲。寰海忻忭。恭惟圣祖母昭圣慈寿恭简安懿章庆敦惠温庄康和仁宣太皇太后陛下、性成至德。躬备纯禧。懿训弘深、范累朝而作则。恩施高厚、含万物而化光。启景运于维熙。正期颐之方茂。南极光连宝婺。隆名永戴重闱。东风庆入韶年。佳气恒瞻二月。肃绮筵而介寿。捧玉醴以称觞。藉庭实之微仪。冀慈颜之一顾。欢生殿陛。喜溢阶墀。臣祗奉诲言。仰承鞠育。合臣民之颂祝。率子姓以赓扬。伏愿福嘏无疆。寿祺增盛。玉册焕千秋之彩、徽音偕星汉同昭。瑶池垂五色之云、景祜与乾坤咸泰。臣踊跃欢忭之至。遵懿上□日、停止筵宴　　

