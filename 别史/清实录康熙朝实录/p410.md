<!-- { "loadSidebar": true } -->
○兵部议覆、山东登州总兵官刘官统疏言、寿乐营、汛守甚简、宁福营、地处僻缓、不必设参将带重兵驻防。泰安营南北通衢。莱州营、驻居滨海。俱属要地。应改设参将。增兵防守。臣标二营、每营额兵止七百余名。应各增二百名。今议将寿乐营参将、调设泰安营。带马步兵二百名。合泰安旧设兵、共五百名。寿乐营改为守备。裁千总一员。止领马步兵三百名。余兵拨给臣标中军营。再裁兵二十名。宁福营参将、调设莱州营。领辖莱州营原额官兵。所有莱州营游击、应裁。宁福营改为守备。裁千总一员、把总二员。止领马步兵三百五十名。余兵拨给臣标右营。再裁兵八十五名。德州营、添设把总一员。即以宁福营把总遴补。于营汛俱有裨益。应如所请。从之　　

○辛未。上乘舟至静海县东。阅子牙河堤。问河道分司朝琦曰。此河从何处开浚。朝琦奏曰、从阎留二庄之间、开浚四十里、两岸筑堤、导水入三角淀。上曰、此河一开、水势尽向东流、不由故道、恐有妨于运河也。　　

○壬申。上阅子牙河毕。回舟复驻王庆坨。命侍卫吴什等、传谕大学士马齐曰、席尔达、疏称将军孙思克患病、遣医梁健生、及兵部司官一员、驰驿速往调治。观宝亦著前去、审视孙思克病势何如、即速行奏闻。又命侍卫海青、传谕巡抚李光地曰、新开子牙河、与运河逼近。今若从东堤阎留二庄之间、另开一河、分流导入三角淀、则逼运河愈近。倘水势泛溢、致损运河堤岸、深为可虞。朕视王家口出水之处、并无壅塞。于见开河处、或应建闸、或应筑坝之处、尔等绘图进览。　　

○癸酉。御舟泊霸州堂二铺。　　

○甲戌。谕巡抚李光地等曰、阎留二庄之间、可建一石闸。水大时、酌量开闸减洩。水小时闭闸、仍由王家口旧河、令直流出。则水势不致尽行旁泻。漕运民田、皆有裨益矣。谕毕。往阅永定河修筑之处。又问李光地等曰、开此河、水尽向东流、恐有妨于运道。李光地等奏曰、圣谕建闸甚是。此闸即令巡道刘德芳监筑。多用石板、务期坚固。上逐一指示河工毕。谕曰、修筑方略、皆朕亲行指授。若事有参差、俱在朕躬。尔其尽心修理、勿怀疑惧。以朕观之、永定河下流、自三圣口、开至柳岔。无有善于此者。上减扈从大臣侍卫。乘小舟、往阅郎城、柳岔等处。遇水浅、舟不能进。上即改御小艇。尽留诸大臣侍卫。止率数人前往。指授河道、应从何处修筑方略、逐一明训河工诸臣。　　

○御舟泊坝州苑家口。　　

○乙亥。孝康章皇后忌辰。遣官祭孝陵。　　

○上谕大学士等曰、朕往阅永定河、见河上诸员、深属不堪。彼等并无知晓。每引朕至浅处、舟淤难行。问之土民、亦不明奏。后发严上□日以惧之、始引前行。及至阅看、工程甚易、并无难处。因朕指示周详、河工诸臣、方悟而大悦。朕御小艇、入郎城等淀淤浅之处、遍视之、则河之当移于柳岔也、益无疑矣。郎城之河、全被沙淤而垫高。至来年可耕为田。而欲于此处出水、直强之耳。水口所关重大、若非亲临目击、可轻断乎。治河大臣、畏缩不前、反再三陈奏、以为不可行者、今复何辞。又谕曰、郎城之遥堤、甚有用。清水浑水、俱以此当之。新河开毕、著即完工。南北两岸遥堤、完工之后、交地方官各自分守。稍有损坏处、用民夫补修。著传谕直隶巡抚李光地、朕将于四月来临。且不时遣人察视。尔等敬慎毋忽。上又阅郭家务以下、被淤卑矮堤工。谕曰、水长则新开之河可虞。尔等会同王新命、作何酌量、再行加帮增高。著公阅议奏。是日、御舟泊任邱县药王庙前水次。　　

○喀尔喀多罗郡王王色冷阿海故。遣官致祭。　　

○丙子。御舟泊新安县郭里口。　　

○遣官祭先农之神。　　

○丁丑。御舟泊新安县段村。　　

○戊寅。御舟泊任邱县赵北口。　　

○己卯。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○御舟泊霸州苑家口　　

○偏沅巡抚金玺疏奏、辰州府属、苗猺杂处、最关紧要。应拣选熟悉风土、廉能之员、保题调补。从之　　

○庚辰。上自苑家口登岸陆行。驻跸永清县蔡家营　　

○辛巳。上至南苑。　　

○吏部议覆、湖广总督郭琇疏言、臣生父郭景昌、系即墨县学庠生。郭尔标并无妻室、何有子嗣。伊投充黄宗昌家为仆。阖邑共知。臣伯父郭尔印无子、以臣承嗣。于康熙十五年正月病故。有丁艰呈词可查。不知佛伦何所闻、而无影无稽、诬臣欺君、冒认祖父、滥膺封典、拟以革职、追夺诰命。部臣不俟行查、遂立时追缴。伏乞皇上敕问佛伦。据大学士佛伦供、访闻郭琇、是郭尔标之子。又郭尔标造反、总兵柯永昇、拏获正法。我因郭琇伯父名郭尔印、与郭尔标名相类。据访闻具题。今郭琇既称伊父是郭景昌、并非郭尔标。舛错是实。查佛伦前疏、止据访闻题参、并无实据。应将从前所追郭琇诰命给还。其佛伦等事在赦前。应免议。从之。　　

○刑部议覆、侍读学士喇锡等、在花峪沟、缉获劫牛贼吴七等十四人。俱照律拟斩。其所劫牛只、给还原主。得上

□日、吴七、王光明、于大、石大汉、刘四瞎子、宋大、张三、张大、刘二、刘三、疙疸、石匠、刘二池、黄三、侯小西、俱著即处斩余依议　　

○壬午。上回宫。诣皇太后宫、问安　　

○癸未。升顺天府府尹常翼圣、为大里寺卿。　　

○升广东驻防协领王臣、为湖广永州总兵官。　　

○乙酉。上奉皇太后、幸畅春园。　　

○湖广总督郭琇陛辞。奏曰、皇上命臣选奏丈量地亩官员。有武昌道庄搢、衡永郴道董廷恩、长沙府知府王益曾、三人才堪委任。但湖南民稀地广、所以民或不能完课、遂致逃避者有之。清丈之后、则钱粮似较前差减矣。上曰、约减几何。郭琇奏曰、大约减十分之二。上曰、果于民有益、所减虽倍于此、亦所不惜、若不清丈、以荒田著落他人、徵收钱粮、有累穷黎。断不可也。此事綦重。保题丈量官员、尔具疏来。照所请行。　　

○江苏巡抚宋荦、以赈济淮扬饥民米石奏闻。得上□日、朕发内帑、修理各处堤岸、总为下河民生起见。河工一日不竣、下河之民、一日不得乐业。朕甚恻然。今岁漕运、可截留二十万石、交付宋荦备赈。　　

○予故原任盛京兵部侍郎觉罗舜拜、祭葬如例　　

○丁亥。上诣皇太后宫、问安　　

○己丑。遣领侍卫内大臣公费扬古、大学士伊桑阿、马齐。正白旗副都统吴达禅、考验宗室子弟、文艺。骑射　　

○庚寅。孝昭皇后忌辰。遣官祭陵　　

○辛卯。右卫将军宗室费扬固题请开垦山代地方田地。上曰、山代地方、田既甚饶、且逼近二河之间。只引河灌溉、无不丰获。所以西边回子、引水入田而耕之。除虫食之外、总无虞于旱潦。必获丰登。朕前谕费扬固可于此处开种。费扬固颇有难色。朕因云、尔若以为难、朕则命诸皇子、及诸王耕种矣。费扬固始题请开种。今允其所请、待收获时奏闻　　

○甘肃提督振武将军孙思克、以病乞休。上曰、观孙思克所奏之言、深为可悯。仍著留任调养。甘州地属岩疆。应遣都统雷继尊、速往署理。孙思克病痊、可即回京。倘不愈、再行定夺。　　

○壬辰。贵州省城地震　　

○九卿等遵上□日议奏、差往湖广审事之郎中刚五达、宋超、故违圣训、在地方贪取财贿。刚五达、宋超、应革职。拟绞立决。笔帖式舒里浑、应革去笔帖式。拟绞立决。编修喀尔喀、虽系差去学办事之官。但受地方官盘费银两马匹等物。应革职。至陈丹书等各犯、谋叛侵犯城池、伤及官兵、劫夺印信仓库。总督李辉祖、不据实题参、应将原任湖广总督。调补刑部侍郎李辉祖、革职。原任茶陵州知州赵国瑄、私派等项、应移咨该督、查明到日再议。得上□日、刚五达、宋超、舒里浑、俱改为应绞。著监候秋后处决。喀尔喀、李辉祖、俱著革职。余如议　　

○癸巳。上自畅春园回宫。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十七


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十八　　

康熙三十九年。庚辰。三月。甲午朔上御经筵。讲毕。赐大学士、九卿、詹事、及讲官等宴。　　

○原任河道总督王新命、以修理永定河、绘图呈览。上披阅指问良久。顾王新命曰、此图曲折阔狭、与河形不符。如一百八十丈为一里、则以尺为丈、或以寸为丈、更或以分厘为丈尺、量其远近、按尺寸绘之、方与河形相符、一览了然。今尔此图、皆意度。为之。未见明确。著另绘图呈览。　　

○通政使司左通政张格等、以差往审理蒿齐忒等旗盗案、并教养蒙古。请训上□日。上曰、蒙古性情、怠惰愚蠢、贪得无厌。不可以内地之法治之。顺其性以渐导、方能有益。初到时、亦不可即行给助。始若过优恐后不继宜视其困乏、渐行补助。且蒙古惟信喇嘛、一切不顾此风亟宜变易。倘喇嘛等有犯法者、尔等即按律治罪、令知惩戒。　　

○吏部题、浙江道御史廖腾煃、疏参安徽巡抚李鈵病不能办事。今李鈵回奏、自称病愈。应交江南将军、提督查明具奏。上谕大学士等曰、各省将军提督、向不与民事。敕书开载甚明。从无行查总督巡抚之例。今议令将军等查明、殊属不合。尔等严敕该部。其李鈵事、著江南江西总督张鹏翮查奏　　

○礼部议覆、河南道御史郑惟孜疏言、奉差审事官员、宜给印信。应准行。得上□日、凡差遣审事官员、若另给与印信、甚滋烦扰。不必铸给。嗣后审事官员、定招审结、即于疏内、写明具题日期、钤本用督抚印。事关督抚、则钤藩臬印。事关督抚藩臬、则铃提镇印　　

○谕大学士等、修筑永定河、夫役云集。人多则需米、谷价必致腾贵。遣户部贤能司官二员、截山东、河南、漕米二万石、留于信安、柳岔二处。会同地方官、照前稍减时价平粜。至附近信安、修河诸处、屯庄米石、亦令粜卖。　　

○乙未。上幸畅春园。诣皇太后宫、问安。　　

