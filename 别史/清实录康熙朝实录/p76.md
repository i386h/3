<!-- { "loadSidebar": true } -->
○丁丑。兵部议覆、云南贵州总督甘文焜疏言、云南、贵州、瘴疠、文武职官、多有物故。嗣后凡卒于任者、俱应给与勘合、俾扶榇归里。应如所请。从之　　

○以科尔沁故和硕达尔汉亲王和拖子班第、袭爵　　

○江宁巡抚马祜疏言、江南苏、松、常、三府、浙江杭、嘉、湖、三府之水、俱由刘河口、吴淞江、宣洩入海。今年久淤塞、以致去岁湖水泛滥、请敕工部、檄督抚速行建闸开浚。下部议行

　　

○戊寅。上诣太皇太后宫、问安　　

○大学士图海、以病求解任。慰留之　　

○己卯。谕户部、顷因差往江南郎中禅塔海、奏事来京、朕面询民生休戚。据奏淮扬等处地方、水患未消、人民饥馑流移、前虽行赈济、今无以糊口、困穷至极。闻此情形、深切悯恻。民为邦本、如斯困苦、岂可不速行拯救。今应即行差官、前往赈济。或就近截留漕米、或动支何项银两、籴米给散饥民、尔部作速议奏　　

夏。四月。壬午朔。享太庙。上亲诣行礼　　

○吏部题、镶黄旗拖沙喇哈番阿喇密故、无子弟承袭、世职应销。其母年老无依、请给与半俸。嗣后均照此例。若系继母、不准给予。得上□日、继母、亦母也、其与生母一体给俸、著为令　　

○兵部议覆、云南贵州总督甘文焜疏言、安南国人阮福禄、因获罪伊国、来投内地。查安南为本朝属国、阮福禄既系有罪逃来、不便收留、应交还安南处置。从之　　

○癸未。上诣太皇太后皇太后宫、问安　　

○复设山西雁平巡道、河东守道缺　　

○户部遵上□日议覆、淮扬饥民、应发银六万两、速行赈济。得上□日、饥民待食甚迫、与银无益、著截留漕粮六万石、并各仓米四万石。遣侍郎田逢吉、并贤能司官二员、会同该督抚赈济散给。务使饥民得沾实惠、以副朕轸恤民生之意　　

○山东道御史徐越疏言、淮扬饥民、现议赈恤。臣谓及今赈济之法、宜于各府州县、分设米厂、厂不一处、使饥民无奔赴守候拥挤之患。然后计人给米。每日人各一升、每三日一放、则一石米、可以养活一人于百日矣。万石米、即可以养活万人于百日矣。即多至十万灾黎、亦止需十万石米耳。伏乞敕部差贤能司官、每府各一员、协同地方官、亲身遍历、如法赈济、至麦收后停止。疏入、上是其言。命差往赈济侍郎田逢吉等、速如议行　　

○乙酉。谕内阁、翰林院、致治之道、无过法祖。鉴于成宪、乃罔有愆。钦惟太祖高皇帝开天垂统。太宗文皇帝式廓鸿图。规模弘远、启佑无疆。朕御极以来、景仰先猷、时切仪型之念。世祖章皇帝时、曾命儒臣、纂修太祖太宗圣训。虽具稿进呈、未经裁定颁布。兹特命图海、李霨、为总裁官。折尔肯、折库纳、熊赐履、为副总裁官。达哈塔、杨正中等十员、为纂修官。满汉誊录官各四员。满汉收掌官四员。悉依前式、分别义类、重加考订、勒成全书。朕得以朝夕观览、是训是行。亦俾子孙率由无斁。卿等膺兹委任、须恪恭勤励、务期早竣、以副朕觐光扬烈至意　　

○命宗室中、除大罪革职人员外。闲散宗室子弟、年十八岁以上、及无父之子、俱照披甲例、给以银米养赡　　

○以左通政周卜世、为太仆寺卿　　

○丙戌。谕刑部等衙门、迩来天气亢旱不雨、或因刑部淹禁中有冤枉、亦未可知。尔等将现禁人犯、详加清理。如有可矜疑者、照例减等发落。其现审人犯、亦速为审理。有应减等者、即与减等。应释放者。即行释放。务期狱无冤滞、以迓天和。寻刑部等衙门议、以斩绞人犯王三元等十一人、请减等免死。从之　　

○予故三等阿思哈尼哈番亥色、原任西安副都统三等阿思哈尼哈番额色、各祭葬如例　　

○丁亥。予故前锋统领三等精奇尼哈番白尔黑图、祭葬、谥忠勇　　

○戊子。谕礼部、今已入夏、亢旸不雨、农事堪忧。朕念切生民、躬自刻责。特颁谕上□日、戒饬各官、修省过愆、祈求雨泽。乃精诚未达、霖雨尚稽。朕心昼夜焦劳、不遑启处。兹虔诚斋戒、躬诣天坛祭告、恳祈甘霖速降、以济生民。尔部即择吉日、速备仪物、俟朕亲诣行礼　　

○以科尔沁和硕达尔汉亲王班第、尚和硕公主、授为和硕额驸　　

○旌表安徽节妇、桐城县何氏、当涂县唐氏、焦氏、亳州杨氏、颍州刘氏、蒙城县王氏、丁氏、虹县吴氏、滁州周氏、烈女、五河县方氏、给银建坊如例　　

○己丑。上诣太皇太后宫、问安　　

○杜尔伯特固山贝子诺尔布故、遣官致祭　　

○户部题、江南、江西、湖广、芦课钱粮。每年差部员监督管理。查芦课一项、原系地方官按亩徵收、转解监督衙门、与各关差监督亲收商税者有别。请嗣后停止差遣部员。将芦课钱粮、归并地方官管理。从之　　

○庚寅。以初次举行日讲、遣大学士杜立德、告祭先师孔子　　

○辛卯。命日讲官进讲　　

○壬辰。上亲诣天坛祷雨　　

○甲午。雨　　

○乙未。旌表河南节妇、陈留县李氏、兰阳县傅氏、偃师县史氏、烈妇、夏邑县杨定远妻何氏、朱惠妻何氏、烈女、舞阳县于氏、给银建坊如例　　

○丙申。户部议覆、江南江西总督麻勒吉等疏言、吴淞江、刘河口、系苏、松、常、杭、嘉、湖、六府、洩水要道。应建闸开浚。请以各府漕折银十四万两、留充河工经费。即均派六府所属之地、分年按亩、徵输还项。应如所请。得上□日、被灾州县、复令多派还项、恐苦累小民、著免其派徵　　

○山东道御史徐越疏言、各省巡抚、应敕令兼管军务、以便戢盗安民。得上□日、各省巡抚、不必概令管兵。其不设总督提督省分、副将以下武官、令巡抚兼辖　　

○丁酉。上诣太皇太后宫、问安　　

○戊戌。孝端文皇后忌辰。遣官祭昭陵　　

○己亥。皇子承庆薨　　

○庚子。上以正白旗故都统伯石廷柱、效力行间年久、著有劳绩、追赐立碑　　

○壬寅。谕吏部、朕观侍郎严正矩、章云鹭、通政使霍叔瑾、才具庸常、不能尽职、俱著以原官致仕　　

○吏部题、广西南宁、太平、庆远、思恩四府、及土府州佐贰等官、俱照边俸例升转。从之　　

○考察八旗官员、年老有疾、及不称职者、共六十员、处分如例　　

○癸卯。免直隶文安县、水冲地额赋　　

○丙午。上诣太皇太后皇太后宫、问安　　

○丁未。升参领郎化麟、为镶红旗汉军副都统　　

○戊申。命京口审事吏部侍郎觉罗勒德洪等、将京口将军李显贵、镇江府知府刘元辅、并江南江西总督麻勒吉、及讦告兵丁候进孝等、同带来京听勘　　

○吏部题、八旗满洲监生、识满汉字者、考试翻译。止识满字者、考试缮写。优者授为正八品、以部院笔帖式补用。其汉军监生、识满汉字者、照满洲监生例、考试取用。止识汉字者、照汉监生考职例考取、以州同等官用。从之　　

○兵部右侍郎罗敏、以年老乞休。命以原官解任　　

○己酉。转户部右侍郎田逢吉、为左侍郎。调兵部左侍郎刘鸿儒、为户部左侍郎管右侍郎事　　

○云南巡抚李天浴、疏请终养。允之　　

○升正白旗护军统领阿密达、为领侍卫内大臣　　

○升太常寺卿梁鋐、为通政使司通政使　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十五




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十六　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十年。辛亥。五月。辛亥朔。上诣太皇太后皇太后宫、问安　　

○甲寅。升一等侍卫班迪、为兵部右侍郎　　

○兵部尚书科尔科代、自陈求罢。命以原品随旗上朝　　

○以原任工部左侍郎吴正治、为兵部督捕左侍郎　　

○予故靖南王耿继茂、祭葬、谥忠敏　　

○三等阿思哈尼哈番亥色故、无应袭之人、以其兄之孙一等阿达哈哈番兼一拖沙喇哈番和善承袭、并为一等精奇尼哈番兼一拖沙喇哈番　　

○丙辰。升山东文登副将刘进宝、为江西南赣总兵官　　

○予故原任工部尚书额赫里、祭葬如例　　

○戊午。上诣太皇太后宫、问安　　

○山东巡抚袁懋功疏言、济南等府属章邱等五十六州县卫、于康熙七八两年、报有开垦荒地。但七年报垦、三年而遇两灾。八年报垦、三年而遇一灾。况小民开垦。资本皆其自办。请照投诚官兵垦荒遇灾之例、再宽限一年起科。部议不准。得上□日、新垦之田被灾、若仍照定例催徵、致民苦累。著宽限一年起科　　

○己未。升一等侍卫桑遏、为正白旗护军统领　　

○吏部左侍郎岳思泰、自陈求罢。命以原品解任　　

○辛酉。谕兵部、武官有防守地方、缉捕盗贼之责。必弓马熟娴、方克胜任。其不称职者、虽总督提督、有不时纠参之例、但与其纠参于后、贻误地方。不如于选授之时、详加选择。以后除现任推升各员外。凡系应到部掣签之官、尔部即考验其弓马、然后令其掣签。如有不堪者、具题照例给以原品顶带、停其补授　　

○内大臣理藩院尚书喀兰图、年老乞休。得上□日、喀兰图效力年久、劳绩素著、准解尚书任、以内大臣上朝、仍加授太子太保　　

○以故三等阿思哈尼哈番额对巴图鲁子三等侍卫朱马喇、袭职　　

○升江西按察使安世鼎、为湖广布政使司布政使　　

○壬戌。转兵部右侍郎冀如锡、为左侍郎。升左副都御史杨永宁、为兵部右侍郎　　

○升左通政王天成、为太常寺卿　　

○安徽巡抚张朝珍、丁母忧。命回旗守制　　

○添设狭西潼商守道、汉兴巡道、二缺　　

○癸亥。遣官祭关圣帝君　　

○甲子。上诣太皇太后宫、问安　　

○乙丑。夏至。祭地于方泽。上亲诣行礼　　

○戊辰。升湖广永州总兵官刘应志、为銮仪卫銮仪使　　

○己巳。三等阿思哈尼哈番塞殷察浑故、无子、以其伯之孙得尔格尔、袭职　　

○喀尔喀阿海戴青台吉等、遣使进九白年贡。宴赉如例　　

