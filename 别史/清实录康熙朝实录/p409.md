<!-- { "loadSidebar": true } -->
○旌表八旗节妇、满洲格尔特妻关氏等五人、直隶各省节妇、马如飞妻陈氏等十人各给银建坊如例　　

○是□山戊不□人丁户口、二千四十一万八百九十六田、地、山、荡、畦地、五百九十八万六千八百八十五顷三十四亩有奇。徵银、二千七百三十九万九千五百五十八两有奇。米、豆、麦、六百九十六万八千五百六十三石有奇。草、二百八万一千六百六十六束。茶、十五万七千四百五十四引。行盐、四百三十一万九千三百八十五引。徵课银、二百六十九万五百九十三两有奇。铸钱、二万三千八百六万五千四百有奇。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十六


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十七　　

康熙三十九年庚辰。春。正月乙未朔上诣堂子行礼。还宫。拜神毕。率诸王、贝勒、贝子、公、内大臣、大学士、侍卫等、诣皇太后宫行礼。御殿。王以下文武各官、外藩王、及使臣等、上表朝贺。停止筵宴　　

○朝鲜国王李焞、遣陪臣李抗等、表贺冬至、元旦、万寿节、及进□山戊不□贡礼物、宴赉如例。　　

○丙申。上诣皇太后宫、问安。　　

○丁酉。上奉皇太后、幸畅春园。　　

○庚子。孟春。享太庙。遣领侍卫内大臣公鄂伦岱行礼　　

○遣官祭太□山戊不□之神　　

○上诣皇太后宫、问安。　　

○辛丑。祈谷于上帝。遣领侍卫内大臣公福善行礼　　

○世祖章皇帝忌辰。遣官祭孝陵　　

○癸卯。上亲往巴林淑慧长公主邸第、视疾　　

○戊申。以上元节、赐外藩科尔沁、翁牛特、阿禄科尔沁、喀尔喀、阿霸垓、阿霸哈纳、四子部落、巴林、鄂尔多斯、蒿齐忒、乌朱穆秦、土默特、扎鲁特、郭尔罗斯、毛明安、苏尼特、敖汉、奈曼、喀喇沁、扎赖特、厄鲁特、王贝勒、贝子、公、额驸、台吉、及内大臣、大学士、侍卫等宴。　　

○己酉。上元节。赐外藩王、贝勒、贝子、公、台吉、及内大臣、大学士、侍卫等宴　　

○壬子。四川提督岳昇龙、密题巡抚于养志、凶残憸刻、暴戾乖方、交结藏番、贿弃疆土、剥削商旅、苛虐土司、私收杂派、勒索属员规礼、各种婪赃。计十六款。得上

□日、四川巡抚、提督、已经补授。于养志、岳昇龙、即离任赴西安。其本内事情、著该督审明具奏。岳昇龙将不应密之事密陈。殊属不合。著一并察议具奏。　　

○乙卯。赐朝正外藩王、贝勒、贝子、公、台吉等、银币鞍马有差。　　

○丙辰。上诣皇太后宫、问安。　　

○工部议覆、浙江道御史廖腾煃疏言、原任河道总督董安国、糜费□山戊不□修及各案犬工帑金、不下四五百万。于成龙任内、又几及二三百万。河工无一案报竣。追赔及款、亦无一案还项。请严定考成、酌立期限。应将管河各官、俱革职。勒限半年赔修。其分管道官、各降四级督赔。工完开复。如限内不完、将承修官革职。分管道官降四级调用。总河降一级留任。未完工程、仍令赔修。追赔银两、亦勒限半年。如限内不完、分管道官、不行揭报、总河不行题参。照徇庇例议处。又疏称修工人员、虽有一定丈数。然地名繁杂、必画一定界、表以石桩、庶免推诿。应如所请、令总河将见今所修堤岸、于接连交界之处、各立石桩、上□金隹冏□号数、下鑴修理人员姓名。其旧堤岸、□金隹冏□旧堤字样、亦立石编号。从之。　　

○丁巳。上奉皇太后、自畅春园回宫。　　

○上以巴林淑慧、长公主薨。谕曰、公主、系朕之姑。太皇太后在时、公主特蒙眷爱。因以托朕。朕亦面允公主、待姑年迈时、迎至京师。凡一切应用之物、朕皆承理、以终天年。及公主病笃、见朕亲临视疾、含笑而逝。病笃之人、朕见者亦多矣。如此含笑而逝者、从未一睹。公主生逢泰运、居蒙古地方、五十余载、毫不生事。躬享高年。子孙繁盛。含笑长逝。诸福备矣。朕叹悼之怀、因少解焉。　　

○礼部议覆。陕西道御史李先复疏言。科场内帘、宜复设满汉御史各一员纠察。应如所请。从之。　　

○戊午。以湖北、湖南、钱多壅滞、价低、命暂停鼓铸。　　

○苏尼特多罗贝勒博木博故。遣官致祭。　　

○己未。上御太和殿视朝。文武升转各官谢恩。　　

○礼部题朝鲜国王李焞、疏称本国萨厄等船只、被风漂至琉球。琉球国将萨厄等解京师。奉上□日发回本国。今遣使进谢恩礼物。应送内务府查收。得上□日、朝鲜人民、被风飘流。朕一体轸恤、令回本国。这谢恩贡物、不必收。嗣后因此等事奏谢、著停其进贡礼物。　　

○庚申。上诣皇太后宫、问安。　　

○上率皇子、诸王、贝勒、贝子、公、内大臣、大学士、尚书、侍卫等、送巴林淑慧长公主殡、至裕亲王园。于公主柩傍恸哭。诸王大臣劝慰再三。乃回宫。　　

○辛酉。差往陕西审事刑部尚书傅腊塔、江南江西总督张鹏翮、回京入奏。上曰、尔等所审之事、著交九卿议奏。问张鹏翮曰、署总督事席尔达、居官何如。张鹏翮奏曰、居官颇优。上又问巡抚贝和诺、较巴锡何如。张鹏翮奏曰、巴锡为人郑重。贝和诺临事精详。上谓大学士等曰、张鹏翮前往陕西、朕留心察访、果一介不取。天下廉吏、无出张鹏翮右者。　　

○覆试顺天己卯科中式举人。　　

○调镶红旗蒙古副都统车克楚、为满洲副都统。升侍卫娄徵额。为镶红旗蒙古副都统　　

○壬戌。上诣皇太后宫、问安　　

○差往盛京审理偷刨人参案学士满笃等、请训上□日。上曰、凡事皆有为首之人。闻偷采人参者甚众。若辈皆衣食不赡之徒、一切马匹粮米帐房、何能自办。尔等但详察源流、能获其养赡此辈、给发盘费马匹、收揽人参之为首者、则案即结矣。　　

○谕大学士等曰、昨览覆试之卷、今科乡试、诚不允当。派出监考阅卷诸臣、亦甚懦弱。诸臣不拟题启奏、反强请朕命题。又谓所学疎浅。其试卷亦屡请朕定其优劣。朕不允行。仍令诸臣较阅。诸臣倘怀顾忌。不分满洲、汉军、及南北卷、总合一处、定其次序。朕以为宜按项定其差等。况诸臣俱系制艺出身之人、而寥寥数卷、反不能较阅耶。朕于诸事、惟期合宜耳。虽宗室大臣之子、岂肯徇情。诸臣有何畏忌。即今乡会科场、俱遣官考试。朕何尝主试。此试卷、朕亦大略阅过。尔等持出、传谕九卿科道、齐集详阅具奏。　　

○湖广总督郭琇、来京陛见。　　

○癸亥。上以巡视永定河。命皇四子多罗贝勒胤祯皇七子多罗贝勒允祐、皇十三子胤祥、随驾。是日启行。自通州登舟。泊郝家务。　　

○大理寺卿高裔、丁父忧。命离任守制。　　

○湖广永州总兵官李日＜火呈＞、以病乞休。命原品休致。　　

○理藩院题、巴林淑慧长公主、于正月初十日、在京薨逝。照例致祭一次。回巴林之日、应遣内大臣、侍卫等、护送。到日致祭。得上□日、送往巴林之日、遣皇子等往送。祭祀之物、著从此处备去　　

○甲子。春分。朝日于东郊。遣领侍卫内大臣伯阿席坦行礼　　

○御舟泊通州新河口　　

二月。乙丑朔。奏事主事存柱、捧出康熙三十八年中式举人覆试文卷、传谕大学士等曰、此科中式举人、因有情弊、为人指参。朕亦闻外议纷纭、故行覆试、以验其实。朕亲命题。特命皇子、重臣、侍卫、严加监试。朕初谓必有不能终卷者。及阅各卷、俱能成文。尚属可矜。至于落第者、在外怨谤、势所必有。焉能杜绝。诸生试卷、著学士布泰赍回、将朕此意、传谕九卿。即于九卿前启封。照所定等第、缮写进呈。又命中书班第、复传谕曰、朕弃时文已久。览今文体、较前稍变。诸生试卷、朕一一观其大略。诸臣所拟等第俱当。三等以上者、皆可观。有在三等、朕拔置二等者。亦有在四等、朕拔置三等者。四等果属不堪、著令黜革。三等以上者、仍令其会试。　　

○是日、上阅化家口拦河坝。谕监修内阁学士范承烈曰、化家口拦河坝之南、筑一月牙坝。坝基须用排桩芦埽、庶于旧堤有益。至于旧河下流之口、亦须堵塞。若不堵塞、则水涨之时、必致倒灌、有损河道。　　

○御舟泊武清县十百户地方　　

○丙寅。御舟泊武清县蔡村。谕工部尚书萨穆哈曰、观耍儿渡之东、被水冲刷。深为可虞。若不预筑挑水坝、必致溃决。著备桩埽等物、朕即亲临、指示修筑。　　

○丁卯。遣大学士熊赐履、祭先师孔子。　　

○上阅洭尔港冲决之处。谕工部尚书萨穆哈曰、今从冲决处、挑浚新河、直抵南河。著修筑重堤。河身须深一丈、宽或十丈、或二十丈、酌量开浚。旧河故道、不必堵塞。水涨时、听其两支分流。其迤东转湾处、筑一挑水坝、高五尺、以御激冲。甚有裨益。再续修一顺水坝。此等若待赔修、必致迟延。著动正项钱粮、派出贤能司官、笔帖式、监修催趱。限于四月内告成。是日、御舟泊武清县汤家湾。　　

○湖广总督郭琇题、湖广江夏等十三县、更名田地、乃明季下瘠之藩产。每岁只纳租谷。顺治九年、□山戊不□荒谷贵、每石折价银四钱六分零、较民粮加重至六七倍。佃种穷民苦累。叠据布政司请照民田折徵。臣查此项田地、应照各县上则起科。其不敷原额银两、于十三县田内均摊、每亩所加不过厘毫、国课无亏、民困获苏。下部议行　　

○直隶巡抚李光地题、目前因循积弊、未有甚于亏空者。不可不立法厘清宿弊。一、杂项钱粮、不入奏销案内者、应责成该管上司、于监查正项时、一并照例盘查保结、则那移之弊杜矣。一、上司盘查属库、例责年终。嗣后应自该年十一月起、至次年奏销以前止、亲至查明。如有亏短、立行揭报。见存无亏、据实出结、则期限舒徐、可以逐项周察也。一、亏空那移、律例虽有正条。但法轻易犯。嗣后地方官、如有那移银至五千两以上、或粮米至六千石以上者、无论已未革职、仍拟满流、不准折赎、即遇恩典、亦不准减免。庶人知畏法。而仓库加谨矣。下部议行　　

○戊辰。祭大社、大稷。遣都统伯心裕行礼　　

○御舟泊武清县西沽。　　

○天津总兵官潘育龙、来朝。　　

○己巳。御舟泊武清县清光村。　　

○庚午。御舟泊武清县王庆坨。　　

○原任河道总督王新命、直隶巡抚李光地、来朝。　　

○命甘肃每年应办皮张、仍令该抚办解。停差部员。　　

○以大学士吴琠、熊赐履、为会试正考官。户部左侍郎管右侍郎事李楠、都察院左佥都御史王九龄、为副考官　　

