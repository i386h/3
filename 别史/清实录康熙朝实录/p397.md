<!-- { "loadSidebar": true } -->
○谕大学士等、开浚下河、民生攸系。朕为闾阎疾苦、深切轸念。曾命开音布、孙在丰、于成龙、王新命等、专司开浚。伊等俱奏工程告竣、民生大蒙利益。载在册籍、存部可考。人亦具在、可以质询也。由今观之、止是虚糜国帑。水势并未消减。田亩并未涸出。所谓有益民生者、果何在耶。今桑额、又奏当行开浚。而九卿并不详、诘从前开。浚诸人、亦不稽考册籍、遽议准行。如果此次开浚、巨浸全消疆理尽复、民业得济、朕于钱粮、绝无吝惜。即动发帑金、令其兴工而已。至捐助事例、并不宜允行。即今山陕所捐银米、其事尚未明晰也。若下河果如其所请、疏凿开浚、而桑额等、能保水即消、田即出、有裨于民。以身家保奏、则即令开浚之。御史吴甫生、亦以此事条奏、所言甚是。可将其疏、并发九卿、详询前此督浚者、复稽考诸册籍、然后确议以闻。　　

○又谕。曰、尔等移文奉差管理茶马官。所易之马、预备三千匹。可遣理藩院、户兵二部、贤能司官各一员前往。于来年四月青草甫长之时、取道塞外、解送京师。　　

○谕兵部、右翼前锋统领硕鼐、衰迈、著解前锋统领任。仍以镶蓝旗都统供职。左翼前锋统领索柱巴图鲁、病久、著解任。镶红旗汉军副都统法豹、不能管辖、著解副都统任。以护军参领行走。　　

○以正红旗护军统领苏丹、为右翼前锋统领。原任右卫护军统领瓦迩达、为正红旗护军统领。正白旗蒙古都统图席希、兼管左翼前锋统领事。　　

○丙戌。谕大学士等、朕君临天下、无分内外、视同一体。夙夜勤劳政事。凡有益于民者、务求必济至于绝域荒陬之蒙古等、无不抚育使各安其业、咸遂其生近者巡幸所经敖汉奈曼、阿禄科尔沁、扎鲁特等处见其水草甚佳、为孳生蕃息之地。而蒙古等渐至窘迫者、由其牲畜被盗、不敢夜牧故耳。朕察知其情、曾著原任郎中李学圣、往翁牛特、员外郎喇都浑、往策妄扎卜、主事奢冷、往敦多布多尔吉等处、以教育之。此三处盗贼屏息、渐得生理。以此观之、其他处蒙古、亦应照此例、差才能之人、教养一二年、则蒙古得遂其生矣。如其不然、虽赏赐频仍、而蒙古不善营生、有何裨益。况蒙古王等、各私其所属、诸凡问罪、尽不得其当。必遣内地官员教导、一切事务、始得就理。尔等将朕此谕、晓示八旗宗室、觉罗、满洲、蒙古汉军内、或见任官、或革职之人、或平人、有愿往教养蒙古者、著伊等往彼教育、消弭盗贼。若遇彼处盗案、即与该旗王等、会同审理。使伊等住一二年、即便彻回。诚能副朕谕上□日、效力勤谨。朕当加不次之恩。尔等即遵谕行。　　

○吏部议覆、湖广道御史李登瀛疏言、直隶、山东、河南、山西、江南、浙江、江西、狭西、湖北等处、举人会试、五科不中、方许拣选。又需次数年、始得补用。请酌减科分拣选、使得及时效力。应如所请、直隶等九省举人、会试三科不中、准其拣选知县。一科不中、改就教职者、以州学正、县教谕补用。从之　　

○都察院等衙门会议、宣化总兵官白斌、于恶棍周尚库、等争夺煤窰率众执械伤人一案并不发官兵擒拏。有玷职守应革职从之　　

○庚寅。冬至。祀天于圜丘。上亲诣行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○停止次日朝贺。　　

○辛卯。升山西鴈平道李基和、为山东按察使司按察使。　　

○刑部等衙门议奏、贵州巡抚王燕疏报、叛贼范文明、吴旦先等侵犯湖广靖州。为官兵击败。范文明逃至贵州被获。合拟斩立决其黄明等、俱匿广西老黄山产峝西山司、及湖广靖州等处。应令该督抚、会同广西、湖广督抚提镇、将黄明等严拏务获、以靖根株。得上□日、此侵犯靖州叛贼一案、著郎中刚五达、宋超、前往、将各处拏获贼犯、提集一处、审拟具奏　　

○壬辰。议政大臣等议奏、左都御史哈雅尔图、审理翁牛特贝勒厄尔德布鄂齐尔等、隐匿盗马贼犯一案、所拟罪轻。应将哈雅尔图革职、交刑部。上曰、朕将此事交哈雅尔图时、曾面谕必正法。凡蒙古等应养者固当抚恤。应罪者、亦必重惩。哈雅尔图、将贝勒厄尔德布鄂齐尔、仅拟罚俸一年殊属不合。且所审之事、亦未明晰。命都统觉罗书恕、领侍卫内大臣阿席坦、将哈雅尔图、署为章京、偕往覆审具奏。　　

○谕大学士等、盛京工部侍郎苏赫纳、矫饰容貌、倨傲自大、持论颠倒。著彻回。于学士任、试令办事。京口左翼副都统邵凤翔、衰迈已极。著解任。　　

○又谕曰、朕观部院官员、自论俸补授以来、久未察劾、以致年齿衰迈、才力不及者甚多。可令各部院衙门、察其年老才劣、并行止乖乱者参奏。将所参之人引见。　　

○升盛京礼部理事官白尔克、为盛京工部侍郎。　　

○以刑部尚书张鹏翮、为江南江西总督。　　

○升参领蔡毓茂、为京口左翼副都统。　　

○癸巳。宗人府奏盛京将军公绰克托、不行训练军旅。应革去辅国公不准承袭并收其所属佐领得上□日绰克托任盛京将军、不训练行伍以致军旅废坏情属可恶著革公爵幽禁。但照议不准承袭则英王一支绝矣此公爵著其子普照、袭封。　　

○吏部议覆、云南道御史马希爵疏言、州县交代迟延、逾限者甚多。皆由知府司道等官之处分、不过罚俸是以任意迟延。及申报上司详文、又不明言因何迟延之故。请嗣后州县交代迟延、由知府司道申报者、务必详明迟延之故。或亏库银、或缺仓粮、不得隐匿。如有徇庇者、从重处分。该督抚一并议处。应如所请、州县官员交代、于两月定限之外、如再迟延、该督抚务将因何迟延之故、逐一详察明确、据实题参。如止以迟延题参、不查明迟延之故。将申详之司道府等官、俱照徇庇例、各降三级调用。督抚照含糊具题例降一级留任。从之。　　

○甲午。大学士伊桑阿、阿兰泰奏曰、臣等年老、凡请上□日事件、每有遗忘。伏祈皇上别简大学士、共理政务。上曰、大学士最为重任。必平坦雍和、办事敬慎者、方为称职。至于记事、学士可分任之。尔二人、著照旧供职。　　

○谕大学士等、镶蓝旗汉军副都统高登科、人甚劣。著革职。　　

○转礼部、右侍郎杨舒、为左侍郎。调刑部右侍郎戴都里、为礼部右侍郎。升内阁学士辛宝、为刑部右侍郎。　　

○升山东胶州副将王应虎、为浙江平阳总兵官。　　

○乙未。谕大学士等、福建巡抚宫梦仁、安徽巡抚陈汝器、居官俱劣。著解任。　　

○谕户部、淮安、扬州、凤阳等处、比年水患频仍、浸漫堤岸、田多淹没、耕获无从、百姓艰于粒食。朕时加轸恤、屡赈屡蠲。被灾地方、赖以安堵。但念久歉之余、恐致资生匮乏。朕廑悯殷切、未尝稍释于怀。前此虽频敷庥泽、至再至三用裨群黎生计。犹恐开春东作、农事艰难若不大沛恩施、安能令、小民各得其所著将海州、山阳安东盐城、高邮泰州、江都兴化、宝应、寿州、泗州、亳州、凤阳、临淮、怀远、五河虹县、蒙城、盱眙、灵璧等州县、并被灾各卫所、康熙三十八年一切地丁银米等项、及漕粮、尽行蠲免。务使民间均沾实惠、以副朕体恤元元生息爱养至意。尔部即遵谕行　　

○升直隶三屯营副将尚宣、为宣化总兵官。　　

○丙申。调工部尚书李振裕、为刑部尚书。升工部右侍郎熊一潇、为工部尚书。　　

○理藩院题、张嘉胡土克图、纳木扎尔格隆等、违上□日叩见第巴。俱应拟绞。得上□日、张嘉胡土克图、著从宽免绞。革其胡土克图之号。纳木扎尔格隆、亦从宽免绞、充发盛京。　　

○丁酉。谕大学士等、今时际隆冬、正当水涸。而董安国乃奏水长。朕观其所奏诸事、皆于河道水性、罔协其宜殊不称职。著革任。于成龙、原任河道总督。今河上工程、皆其未完之事。其下效力之人亦众。此缺。著将于成龙补授。速召来京升见。详议河务、令其驰。驿赴任。董安国、未完各项钱粮、及修筑工程、皆逐一交明于成龙。可传谕九卿知之、又谕曰、修治下河必将上流会赴下流宣洩、遍加详悉勘明、始可酌定如果应行修治、来年仲春举行。亦未迟误。照修永定河、多派京师官员分委、同时兴工庶可速竣。　　

○又谕曰、前谕西宁茶马五千匹、自边外送三千至京此地需马不甚紧要。送二千足矣闻南省驻防军士、马匹甚艰。其余三千、送至荆州江宁、杭州三处各一千、给散军士。此马由内地行、值稼穑时必践踏民田著及时遣部院贤能官、赴彼领取起行。沿途牧养、尽心护送。各至所派之处、交该将军。　　

○户部议覆、刑部尚书傅拉塔、张鹏翮等疏言、臣等遵上□日、查陕西长安等三县、仓米亏空一案。原任长安县知县谢嵩龄、永寿县知县万廷诏、经收米麦。其见存者、与该抚所题之数相符。除折米银十万六千九百两、存贮布政司库。其各州县寄贮乡村寺庙等处米麦、应交该督抚严催、限三个月内运入省城永丰等仓。华阴县知县董盛祚、经收已完米麦亦限三个月内、运入省城永丰等仓。其未完米石、已越七年。应交该督抚、委道员督催、限本年十二月终照数全完。如违此限、该督抚即将董盛祚、革职拏问严审治罪。应如所奏。从之。　　

○戊戌。以一等精奇尼哈番唐之汾、为镶红旗汉军副都统。升参领耿公忠、为镶蓝旗汉军副都统。　　

○庚子。升江苏布政使张志栋、为福建巡抚。以原任山东巡抚李鈵为安徽巡抚　　

○原任广西提督今调陕西提督李林盛来京陛见。赐孔雀翎。加授右都督　　

