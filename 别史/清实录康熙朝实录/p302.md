<!-- { "loadSidebar": true } -->
○己未。户部议覆、山东巡抚佛伦疏言、沂州等州县卫所、未完康熙二十八年钱粮、俟收麦之后、徵完报销。应如所请。得上□日、山东康熙二十九年地丁钱粮、全行蠲免、原欲使小民终年无有租赋、得以休息、均沾实惠。若将未完带徵、必至借端混扰滋弊。此本内、康熙二十八年钱粮、理应于□山戊示□内全完。今乃称仍有未完、显系地方官员、明知今年已经蠲免、故行延缓逋欠、详请带徵、希图乘此混将已蠲钱粮、侵蚀肥己。该抚并不详察、即为具题、请于康熙二十九年麦登之后徵完。殊属不合。著严饬。其钱粮未完各官、仍照定例处分。这未完钱粮、著于康熙三十年带徵　　

○调刑部左侍郎席珠、为兵部督捕左侍郎。转刑部右侍郎噶世图、为左侍郎。升通政使噶尔泰、为刑部右侍郎　　

○升江西布政使王梁、为顺天府府尹　　

○以一等侍卫布喇、为正黄旗满洲副都统　　

○庚申。喀尔喀土谢图汗、以所部六千余人乏食、请赈。部议不准。上命以独石口仓粟、每户给以四斗。遣理藩院户部司官各一员、会同土谢图汗、监视散给。又车臣汗、泽卜尊丹巴胡土克图等、俱以乏食来告。前后千万计。上皆命按口给之　　

○辛酉。上诣皇太后宫、问安　　

○内阁、九卿、詹事、科道、以皇上圣容清减、公请行幸汤泉。上传谕曰、朕因去年天旱、廑念民生、夙夜焦劳、至今未释。兹值东作方兴、尚无雨雪、朕心倍深忧虑。尔等所奏、已悉之矣　　

○上因噶尔丹肆掠喀尔喀、命理藩院侍郎文达、至喀尔喀墨尔根济农所、确觇噶尔丹情形　　

○壬戌。旌表四川节妇周氏、湖北节妇陈氏、杜氏、陶氏、吴氏、各给银建坊如例　　

○吏部题、各部院衙门出关差回京官员、本无候考核不进衙门之例。嗣后差回官员、如有借端推诿、不进衙门理事者、令该部院衙门、及科道、稽察题参。从之　　

二月。癸亥朔。予故固山贝子章泰、祭葬立碑如例　　

○予故总督仓场户部侍郎洪尼喀、祭葬如例　　

○予故浙江提督赠太子少保陈世凯、祭葬。谥襄敏。加赐银三百两　　

○甲子。议政王大臣等遵上□日议覆、和硕安亲王岳乐。薨逝、查顺治八年、岳乐袭封伊父郡王、顺治十四年、恩封亲王、册内无世袭字样。今岳乐之子马尔浑、仍应封为多罗安郡王。得上□日、马尔浑、著袭封多罗安郡王　　

○喀尔喀额尔德尼济农、遣使进九白年贡。宴赉如例　　

○升广西按察使卢崇兴、为江西布政使司布政使　　

○以正黄旗原任副都统李林隆、为汉军副都统　　

○乙丑。上诣皇太后宫、问安　　

○谕内阁九卿詹事科道等、昨□山戊示□畿辅荒歉、朕虑民食维艰、或至流离失所、既蠲除其田租矣、复特发帑金三十万两、并动支常平等仓粟、令该抚遍行赈贷。盖期灾黎得所、毋使离散也。今闻通衢相近之民、虽已获沾恩泽、而僻壤穷檐、究不能以自存。至于越乡去土者甚众。夫小民流移若此、则司牧大吏、所赈救者安在耶。前所发三十万帑金、未审如何散给。所在人民、有无转徙。应遣部院大臣、往加详察。至于四方流民、率多就食京师。今年五城粥厂、虽倍给银米、宽其期日、但恐饥氓渐集、无以遍瞻、罔克均沾恩惠。宜增设粥厂、择各部满汉贤能司官、俾亲赈焉。尔等其会议以闻。寻议覆、遣部院堂官、分为四路察勘。有赈济不实者、令即参劾。其五城粥厂、再添设五处。各遣贤能司官、亲往散给。每日给米二十石、银十两。并前五城原设粥厂、俱令散至六月终止。得上□日、著侍郎索诺和、阿山、席珠、齐穑、李振裕、李光地、王维珍、徐廷玺、分四路驰往巡察。并遣满汉贤能司官、于五城增设粥厂赈济　　

○升兵部督捕左理事官傅腊塔、为通政使司通政使　　

○谕大学士等、尔等所进明史、朕已详阅。远过宋元诸史矣。凡纂核史书、务宜考核精详、不可疎漏。朕于明代实录、详悉披览。宣德以前、尚觉可观。至宣德后、颇多讹谬。不可不察　　

○丙寅。上谒暂安奉殿、孝陵。是日启行。驻跸夏店　　

○丁卯。上驻跸邦均　　

○戊辰。上驻跸马伸桥　　

○己巳。上诣暂安奉殿行礼。奠酒。举哀。随诣孝陵行礼。奠酒。举哀。至仁孝皇后、孝昭皇后、孝懿皇后陵、奠酒。举哀。是日、驻跸汤泉　　

○户部遵谕议奏、八旗不能赡养之庄屯人口、及穷官护军拨什库兵等之庄屯人口、共二万二千四百二十八人。每人给米一石。至于孑身寡妇、退甲护军、拨什库、及无马甲止给一两钱粮者、其家口庄屯人口、共六万三千七百一十九人。每人亦给米一石。得上□日、此等人口、俱应给米粮。可令速给之　　

○庚午。上诣暂安奉殿、奠酒。举哀。随诣孝陵、奠酒。举哀。是日回銮。驻跸孙家庄　　

○先是直隶地方、雨雪未敷。上轸念民生、日夜焦劳。沿途见耕种农民、即遣人访问。是日自早至夜半、时雨大沛。天颜有喜。顾扈从诸大臣曰、得此雨泽、既种之田、固可发生、而未种之田、亦可耕种矣。朕甚喜慰。谅尔等之心亦同也　　

○辛未。上驻跸邦均　　

○命理藩院尚书阿喇尼、都察院左都御史马齐、为议政大臣。旧例、理藩院尚书、左都御史、皆不与议政。至是、著为令　　

○户部议覆、浙江巡抚张鹏翮疏言、定海山、即古之昌国县。原有富都、金塘、蓬莱、安期四乡、至明代去三乡、止存富都、即今之定海山。兹据民人金廷清等、认垦金塘蓬莱二乡田地。应准其开垦成熟、照例起科。从之　　

○壬申。春分。朝日于东郊。遣镇国公都统苏努行礼　　

○上驻跸通州　　

○癸酉。孝康章皇后忌辰。遣官祭孝陵　　

○上回宫。诣皇太后宫、问安　　

○甲戌。上御经筵。讲毕。赐大学士、九卿、詹事、及讲官等宴　　

○内阁、九卿、詹事、科道等、以雨泽沾足、具疏称庆。上曰、诸臣称雨泽沾足、固当欢悦。但去年大旱、民困未苏。其填沟壑者、不知凡几矣。昔汉文帝为三代以下令主。贾谊犹以处厝火积薪之上而谓无危为喻。以今较之、如火已然。可无虑乎。且今虽得雨、不知夏秋若何。其当远虑深思。愈加轸恤。何得称庆　　

○予故副都统拖沙喇哈番穆成额、副都统佟嘉年、各祭葬如例　　

○乙亥。大学士等奏、臣等遵谕问九卿、河工官员、应否拣选补授。据九卿云、河工事宜、应用谙练人员。向因河臣拣选题补、恐生嘱托之弊。故臣等议停。今思河务甚为要紧、请仍令河臣题补。上曰、河工为漕运民生所系。凡应修之处、若不预修、则河堤一决、害民甚大。或所修不固、一经溃决、监修官属、获罪非轻。是职司河务官员、所得者少、所失者多、为利则轻、为害则重。自今河道官员、可令该督拣选题补　　

○调湖北按察使李鈵、为广西按察使司按察使。升山西河东道王毓贤、为湖北按察使司按察使　　

○丙子。户部尚书王隲、以疾乞休。慰留之　　

○丁丑。遣大学士阿兰泰、祭先师孔子　　

○遣官祭先农之神　　

○上诣皇太后宫、问安　　

○赐卓异知府高缉睿等、蟒服有差　　

○戊寅。祭大社大稷。上亲诣行礼　　

○谕大学士等、朕近日身体违和。明日移驻瀛台。部院各衙门奏章、俱交内阁转奏　　

○己卯。上移驻瀛台　　

○江南江西总督傅拉塔疏言、江南百姓、感戴圣恩。起造龙亭。建立石碑。其碑文、进呈御览。上曰、蠲免钱粮、原欲使小民物力稍舒、渐登殷阜。前已颁谕上□日。民间建立碑亭、颂扬德意、虽出群黎爱戴之诚、但恐致烦民力。嗣后地方官员、不得借端修葺碑亭、以滋扰累　　

○命发常平仓谷、赈济江南邳州、睢宁等八州县、并徐州卫、被水灾饥民　　

○庚辰。上奉皇太后、幸畅春园　　

○谕大学士等、部院衙门事件、恐以朕在外调摄、致章疏稀简。可令照常送本。朕披览自有暇也。可通谕各部院知之　　

○辛巳。上诣皇太后宫、问安　　

○壬午。议政王大臣等会议、安亲王岳乐之子马尔浑、已袭封郡王、查定例、亲王一子封世子、其余子封贝勒。郡王一子封长子、其余子封贝子。又亲王庶出子、授为辅国将军。郡王庶出子、授为奉国将军。岳乐所封之亲王、并非世袭之爵。其子岳希、原封僖郡王、袁端、原封勤郡王、吴尔占、原封贝勒、塞冷额、塞布礼、原授辅国将军、塞冷额之子僧额、原授奉国将军、俱照岳乐亲王之爵封授。似属太过。今马尔浑既袭封为多罗郡王。应照定例、将岳希、袁端、吴尔占、封为固山贝子。塞冷额、塞布礼、应授为三等奉国将军。僧额、应授为奉恩将军。得上□日、岳希、仍留郡王。其子袭封之时、应照固山贝子例封授。袁端、吴尔占、著为固山贝子。塞冷额、塞布礼、僧额、仍留原职　　

○予故副都统二等阿达哈哈番原品解任商奕图、祭葬如例　　

○癸未。上诣皇太后宫、问安　　

○甲申。九卿等议覆、原任云南贵州总督赵良栋、亲领兵马、在云南地方、攻取城池。劳绩显著。应作何加恩、伏候上裁。其所题白守仁等、止称随征效力。并未照例指名保题。应移咨赵良栋、令其详察。俟保题咨送到部、注册录用。瞿洪升、张友成等、虽投诚后有效力功加之处、例不应用。其所请注册录用、无庸议。得上□日、赵良栋由四川进云南时、破贼取城、效力甚多。可给与拜他喇布勒哈番。瞿洪升、张友成等、亦同伊行走。俱准其录用。余依议　　

○丙戌。遣官祭历代帝王　　

○上诣皇太后宫、问安　　

○丁亥。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○转吏部右侍郎李振裕、为左侍郎。调兵部督捕右侍郎赵士麟、为吏部右侍郎　　

○戊子。孝昭皇后忌辰。遣官祭陵　　

○以原任吏部尚书陈廷敬、为都察院左都御史　　

○庚寅。上诣皇太后宫、问安　　

○辛卯。以都察院左都御史陈廷敬、充经筵讲官　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十四


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十五　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和

