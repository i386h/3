<!-- { "loadSidebar": true } -->
○　　

○甲寅。调兵部左侍郎觉罗舜拜、为盛京兵部侍郎　　

○升直隶通永道孟卜、为浙江按察使司按察使　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十一　　

康熙三十年辛未夏四月丙辰朔享太庙遣内大臣明珠行礼　　

○丁巳上诣皇太后宫。问安。　　

○兵部议覆古北口总兵官蔡元疏言臣标止步兵六百名臣自带随丁一百五十名、请照宣府镇标例再增兵七百五十名为一千五百名分设左右两营。应如所请。从之　　

○戊午转兵部右侍郎沙穆哈为左侍郎升左副都御史朱都纳为兵部右侍郎。　　

○以故二等阿思哈尼哈畨渣穆巴子色楞达什袭职。　　

○先是革职县丞谭明命叩阍控吏部主事朱敦厚前任潍县知县时婪赃四万余两下山东巡抚佛伦鞫勘佛伦疏言朱敦厚加派婪赃经前任巡抚钱珏鞫审已得实据因朱敦厚浼求原任刑部尚书徐乾学贻书钱珏钱珏徇情檄行布政使卫既齐销案除朱敦厚依律拟罪外徐乾学等并请敕部议处事下吏部及三法司议至是吏部会同三法司覆奏朱敦厚应绞原任山东布政使今升顺天府府尹卫既齐照徇庇例降三级调用原任刑部尚书徐乾学原任山东巡抚钱珏并应革职谭明命系大计被参贪官仍不叙用得上

□日卫既齐著照现任降三级免其调用徐乾学、钱珏、俱革职余如议。　　

○己未上诣皇太后宫问安　　

○旌表江南烈妇范邦佐妻张氏拒奸殒命给银建坊如例　　

○辛酉上诣皇太后宫问安　　

○授殿试第一甲进士戴有祺为翰林院修撰吴昺黄叔琳为翰林院编修　　

○壬戌出征厄鲁特参领萨克星阿创发身故予祭葬如阵亡例　　

○癸亥上诣皇太后宫问安　　

○敖汉多罗郡王额森孟克阿霸垓多罗卓礼克图郡王楮翁喀喇沁镇国公乌忒巴喇等故遣官致祭。　　

○甲子。上奉皇太后自畅春园回宫。　　

○乙丑一等精奇尼哈畨马世泰老病解退以其子吴尔希袭替　　

○丙寅升光禄寺卿。多弼为都察院左副都御史。　　

○丁卯上欲巡察边外蒙古等生计又以喀尔喀地居极北曩虽进贡未尝亲身归顺今土射图汗等亲率所属数十余万人来归特往抚绥安辑命皇长子允禔皇三子允祉随驾是日启行驻跸牛栏山　　

○戊辰上驻跸密云县谕内大臣等、尔等可亲率侍卫等于沿途严约官兵人众勿使践踏麦田　　

○己巳上驻跸石匣城　　

○庚午上驻跸古北口阅总兵官蔡元标下官兵赐蔡元袍褂一袭银五百两马一匹官兵银两有差　　

○壬申孝端文皇后忌辰遣官祭昭陵　　

○上驻跸恩格木噶山　　

○癸酉上驻跸博罗诺地方。　　

○甲戌上驻跸西喇塔拉昂阿地方。　　

○乙亥上驻跸夏克图昂阿地方。　　

○升四川按察使董安国为贵州布政使司布政使。　　

○吏部等衙门议覆江西巡抚宋荦疏言在外汉军文武官员并其家口概催归旗令取经过州县沿途交付印结臣窃谓此例止应行于有罪之员丁忧降调裁缺候补等员俱有官职一概沿途取结押送竟与有罪者无异似宜宽免俾得自由嗣后除休致病故并革职者仍照例沿途取结押送外其丁忧降调裁缺候补等员免其沿途取结递送止给定限咨文速行归旗应如所请从之　　

○丙子上驻跸三道营　　

○丁丑上驻跸漠虎尔和洛昂阿之汤泉。　　

○戊寅旌表江南节妇程氏夏氏苗氏陶氏云南节妇黄氏唐氏陈氏李氏各给银建坊如例　　

○己卯上驻跸巴颜沟地方。　　

○辛巳上驻跸哈玛尔昂阿地方。　　

○升浙江宁台道赵良璧为四川按察使司按察使　　

○广东巡抚朱弘祚疏言高州府属吴川县琼州府属临高澄迈二县自康熙十八年起至二十八年止未完地丁银一十二万八千六百两有奇实系户口稀少田亩荒芜所致应请尽行豁免从之　　

○壬午上驻跸哈郎桂昂阿地方　　

○癸未上驻跸上都毕喇地方　　

○甲申上驻跸海拉苏台昂阿地方　　

○乙酉上驻跸多罗诺尔地方。　　

○差往喀尔喀议会阅事宜尚书马齐等于途次迎驾上谕曰尔等将喀尔喀详定次第分别条列行文部院马齐等遵上□日分别喀尔喀汗济农台吉列为九等会同理藩院奏闻得上□日、此叙赏事宜令内大臣明珠内务府总管费扬古户部侍郎阿山礼部侍郎席尔达会同颁赏　　

五月丙戌朔先是遣内大臣索额图一等侍卫吴达禅谕土谢图汗泽卜尊丹巴胡土克图曰是盟也朕躬与蒙古诸王贝勒贝子公七旗喀尔喀会集尔等可将杀得克得黑墨尔根阿海及在喀尔喀妄为之事于朕未至以前自行陈奏土谢图汗泽卜尊丹巴胡土。克图等随各具疏请罪至是马齐等奏土谢图汗泽卜尊丹巴胡土克图等、尽坏喀尔喀生计致起兵端其引罪之疏、妄称扎萨克图汗、得克得黑墨尔根阿海背众喀尔喀、依附噶尔丹博硕克图因用兵击杀之巧辞掩饰殊属不合应将土谢图汗削去汗号为闲散台吉泽卜尊丹巴胡土克图。削去名号为小喇嘛仍令土谢图汗管辖上曰、土谢图汗兄弟内相构怨。托征厄鲁特起兵、遂杀扎萨克图汗使喀尔喀百姓流离、皆其所致但伊曾遣使来奏云我欲附天朝惟恐不蒙容纳然归附之意已决今果率众来归朕故不忍治罪马齐等又奏言扎萨克图汗乃喀尔喀七旗之长累世抒诚进贡扎萨克图汗名号似应仍令承袭上曰扎萨克图汗在日抒诚进贡若其子巴朗额尔克阿海尚在即应袭封但今已亡故而现在之子幼穉扎萨克图汗之亲弟策妄扎卜众皆称其贤意欲封为亲王明日以此意谕众喀尔喀等至车臣汗我朝已经袭封可仍存其汗号　　

○理藩院奏遵上□日。酌定喀尔喀坐次应令土谢图汗泽卜尊丹巴胡土克图扎萨克图汗弟策妄扎卜车臣汗坐第一行余分七行以次序坐从之寻命喀尔喀七旗与四十九旗同列　　

○丁亥上命土谢图汗泽卜尊丹巴胡土克图进行幄朝见土谢图汗跪奏曰蒙圣主殊恩臣等垂死之躯今得更生不能缕析敷奏惟愿仰赖圣主恩庇自此安乐得所泽卜尊丹巴胡土克图跪奏曰仁德高峻养育群生弘施利益者谓之佛臣等蒙圣主大沛洪恩特加拯救是即臣等得遇活佛也。惟祝皇上万寿无疆上赐二人茶又赐土谢图汗数珠一串随命大学士伊桑阿等传谕喀尔喀等众曰、尔等七旗喀尔喀兄弟不睦朕特遣大臣会阅令将互相吞噬之人民各行给还誓言已定土谢图汗等、自食其言托征厄鲁特起兵将扎萨克图汗得克得黑墨尔根阿海执而杀之从此喀尔喀等心志携贰以致国土败亡生计遂失然虽穷困已极但能思朕夙昔爱养之恩来求归附朕仍一体养育今土谢图汗等将一切大过自行陈奏当此大阅之时若即惩以重罪岂惟朕心不忍尔等七旗能无愧于心乎若以轻罪处之目今生计、全失俱赖朕惠养何从议罚故将伊等责其大过复原。恕其情至扎萨克图汗抒诚进贡业已有年无故为土谢图汗等残害殊为可悯今其亲弟策妄扎卜来觐宜即令承袭以示优恤谕毕喀尔喀汗大小众台吉同奏曰土谢图汗等蒙圣主宽恕其罪又念扎萨克图汗所属人民散失将伊弟策妄扎卜恩令袭封诚为旷典臣等不胜欢忭感激惟仰祝于天而已奏入上御行宫前黄幄升座喀尔喀汗台吉等行三跪九叩礼毕以次序坐乐作大宴喀尔喀车臣汗及第二班次扎萨克之墨尔根济农古禄西希等十四济农台吉。第三班次扎萨克之魏徵诺颜阿玉锡等十三大台吉俱令近御座前上亲赐酒余皆令侍卫等分赐之　　

○戊子仁孝皇后忌辰遣官祭陵。　　

○赐喀尔喀土谢图汗泽卜尊丹巴胡土克图扎萨克图汗弟策妄扎卜车臣汗银各千两蟒缎彩缎各十五疋及银器袍帽茶布诸物又赐济农台吉等银缎诸物有差　　

○复召喀尔喀土谢图汗策妄扎卜车臣汗泽卜尊丹巴胡土克图及济农台吉等三十五人赐宴上谕之曰昨日虽已赐宴朕复欲熟识尔等故特召入俾各陈所欲言尔等抒怀共语以飨斯宴勿因在朕前过于拘束也土谢图汗车臣汗等奏曰圣主如此深仁、臣等恨归顺之晚耳惟愿圣寿万年俾臣等仰沐洪恩长享太平之福宴毕上以策妄扎卜年幼以皇子所服衣帽数珠赐之　　

