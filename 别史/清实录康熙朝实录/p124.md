<!-- { "loadSidebar": true } -->
○谕兵部、大将军贝勒董额等、屯兵平凉日久、贼寇尚未剿灭、城池尚未恢复。夫秦省不能即定、川贼尚在窥伺者、皆由王辅臣未剿灭、平凉未克取故也。其以都统大学士图海、为抚远大将军、率每佐领护军二名、亟赴狭西、总辖全省满汉大兵、断贼饷道、剿灭平固逆孽、速靖地方。大将军抵平凉时、尽收各将军敕印。遇有分遣、酌量给付。其贝勒董额以下、悉听大将军节制　　

○癸亥。孝康章皇后忌辰。遣官祭孝陵　　

○上诣太皇太后皇太后宫、问安　　

○甲子。以翰林院侍读吴国对、提督顺天学政　　

○甘肃巡抚花善疏报、逆贼吴之茂、自四川出犯。踰风水岭、渐逼巩昌。上命将军侯张勇、速自宁夏、还巩昌剿御　　

○旌表直隶节妇、冀州李氏、元氏县张氏、黄县李氏、霸州李氏、大城县胡氏、保定县赵氏、涿州张氏、三河县刘氏、钜鹿县杨氏、新城县任氏、宣府前卫田氏等、各给银建坊如例　　

○乙丑。谕议政王大臣等、见驻宁夏满洲蒙古大兵、无人统辖。其仍授都统毕力克图平逆将军印。止以所部前锋赴宁夏、统辖满洲蒙古兵、镇守地方。俟草青时、酌调鄂尔多斯兵、协力进取平固　　

○予故内大臣夸巴特马、祭葬如例　　

○丙寅。上诣太皇太后宫、问安　　

○免江西南昌、宁州等十七州县卫。康熙十四年分旱灾额赋有差　　

○浙江总督李之芳疏报、衢州逆贼、负固河西。又贼党王国忠、带领贼兵、屯聚河南地方、转运粮草。臣与平南将军赖塔会商、令参将赵得胜、率兵前进、连破三关。阵斩伪游击都司等员。焚毁贼巢。杀获无算。下部议叙　　

○丁卯。遣大学士杜立德、祭先师孔子　　

○戊辰。祭大社、大稷、上亲诣行礼　　

○定西大将军多罗贝勒董额疏言、驻札平凉官兵、已分遣副都统希福率之、调守陇州诸处。平凉兵力单薄、请上□日酌增。上命增派每佐领骁骑一名、付大将军图海率往。抵河南日、大将军另调河南兵赴平凉。即留此所带之兵、驻守河南。寻又令大将军图海、选河南抚镇标下鸟枪手二百人、并查西安出征物故人等厮役、令披甲、领赴平凉　　

○狭西总督哈占疏言、宁夏与鄂尔多斯接壤、今乘内地有事、蒙古入边、侵掠宁花寨、平羌等堡。上命理藩院郎中额业图、为署副都统。驰驿赴鄂尔多斯、以劫掠情状、晓谕其王贝勒等、令其严禁、毋入内地扰害。仍令鄂尔多斯兵、整理甲胄器械、以俟调遣　　

○己巳。平南王尚可喜疏报、贼犯惠州、肇庆诸处、省会危急。上谕、粤省要地。倘有疏失、为害不小。项虽调遣江西兵、仍恐单薄。今以兖州每佐领骁骑兵一名、蒙古兵七百名、调赴江宁。其见驻江宁每佐领骁骑兵一名、蒙古兵六百名、及驻防徽州、池州、满洲蒙古兵七百名、令将军哈尔哈齐统领、驰赴粤东。如有稽迟、坐以失误军机之罪。其哈尔哈齐所用平寇将军印、留付副都统科尔科代、镇守江南。其徽州、池州、余兵七百名、恐难捍御地方。或令见驻安庆提督、移镇池州。或拨苏州驻防五百甲兵、往驻徽池。将军总督等、公同酌量调遣。至山东兖州戍防、不可无兵。大将军图海所统兵内、分每佐领一名、往山东驻守。俟盛京兵到时、遣发图海军前　　

○庚午。上诣太皇太后皇太后宫、问安　　

○以原任总兵官班际盛、为广东高雷总兵官　　

○加湖广提督桑峨右都督衔。以岳州败贼功议叙也　　

○辛未。遣官祭先农之神　　

○谕兵部、前命康亲王杰书为大将军、平定闽省。王奏先灭浙寇、再进福建。即允其请。后授贝子傅喇塔为将军、进取黄岩。乃借称修桥备船、展转迁延、为日甚久。屡下诏严催、始取黄岩、前赴温州。其时曾言红衣礟至、即取温州。今据王报称礟已齐集、而温州之得与未得、并未声明。师行犹豫若此、何时始得入闽。王、贝子、率领大兵驻浙、旷日持久、以致师老饷匮。今温州如克期可取、即当速行进取、倘不能即克、宜酌量分兵留守。王亲统大兵、即克取福建。如仙霞岭路险难进、或由分水关入、或别从何道而进、当相机作速进兵。福建一定、则江西之兵、可以全力剿贼、而吴三桂亦可指日灭矣。王、贝子、系朕懿亲、大小将弁、皆素所信任、当各效心膂、奋力前驱。如仍瞻顾不前、则师益老、饷益匮。贻误大事、莫此为甚。王等其勉副委任、乘此事机。作何进止、速议以闻　　

○以平南藩下护军统领时应运、为中镇总兵官。三等阿达哈哈番李挺秀、为护军统领　　

○以湖广提督王可臣、为銮仪卫銮仪使　　

○壬申。遣官祭历代帝王　　

○予故江西巡抚白色纯祭葬。谥勤僖　　

○癸酉。上至巩华城道中。谕扈从诸大臣及侍卫等曰、朕周视沿途、田间春麦、正当盛长。著传谕扈从官员人等、悉循路而行、勿得蹂践春田。其严禁之　　

○谕大学士索额图等、近发内帑银十万两、与提督赵良栋、赏给军民。今在平凉大兵、及绿旗兵、俱勤劳报效。大将军图海前往、亦可酌议发帑给赏。川中撤回之兵、前攻取朝天七盘等处、后又图取秦州。效力甚多。凡失事皆在主将、非关军士。可写谕上□日二道、与大将军图海、令申饬诸将、其总督巡抚、亦有失事之责。宜严行晓谕。议政王、贝勒、大臣、会议行之　　

○厄鲁特噶尔丹台吉、遣使进贡。赏赉如例　　

○甲戌。清明节。遣官祭永陵、福陵、昭陵、孝陵、仁孝皇后　　

○升王府长史阿尔瑚、为镶红旗蒙古副都统　　

○谕兵部、贝勒尚善等、统率大兵、往驻岳州、将及二载、并未移师前进、作攻城破贼之势。因循坐守、徒令师老财匮。今因大将军安亲王、由袁州进取长沙、湖南逆贼、遂欲分我大兵之势、来犯江、广。前据报岳州贼众、分遣往援彝陵等处。则岳州贼势已分。贝勒尚善、贝子章泰、公兰布、皆朕懿亲、委以重任。都统朱满、护军统领额司泰、副都统路什、阿晋泰、前锋统领噶尔弼等、皆以胜任擢用。巡抚韩世琦、提督桑峨、亦以才干著称、擢付封疆重任。今岳州满洲蒙古之兵、为数不少。又提督桑峨标下、士卒颇多。湖南贼势既分、既应整理甲兵、为进取岳州之势。可取则取。不可取、须觇贼虚实、或发兵声言过岳州、取长沙、贼出、即击杀之。使逆贼之势溃乱、不能分援他处、则江西、广东、可以少息、而大将军安亲王、亦从容克取萍乡、进图长沙矣。尚善等并不思剿灭贼众、恢复地方、副朕委任之意。又不逼近侦探逆贼情形、度有机会、奋力前进。贼兵分遣各处、安坐罔闻。止知自守汛地、各保身躯、不能少进尺寸。如谓逆贼深其濠堑、多用火器、以伤我军。如值大雨之时、其火器尚可用耶。总之不实心任事、致贼得以任意应援。贻误军机、莫此为甚。若仍前不改、逆贼何日得灭、地方何日得平。尚善等以文到日、即宜作攻取岳州、发兵长沙之势、以分贼力。倘有机可乘、速行进取。如有未便、将情由奏闻　　

○先是、广东告急、遣将军哈尔哈齐、统江宁兵赴援。至是、贼将高大杰等、乘大将军安亲王岳乐、进取袁州萍乡之隙、拥众数万、围吉安、大将军简亲王喇布以闻。上谕、吉安为进通广东要路、今既被围、应速发兵救援。驻江宁将军哈尔哈齐、于率赴广东兵内、选其半、驰往南昌、与大将军简亲王、副将军希尔根等会商、即于所带兵、及南昌兵内、酌量派出、领赴吉安。破贼解围、通入广之路。此路既通、哈尔哈齐仍率兵赴粤。其所留江宁之兵、交贤能夸兰大。俟兖州兵到、即令遄往。吉安情形、并移文大将军安亲王知之、以便随机策应　　

○乙亥。上诣太皇太后宫、问安　　

○谕理藩院、鄂尔多斯台吉等、率兵入边、勤劳效力、殊为可嘉。其见在军前台吉等、各加一级　　

○谕狭西诸将士、我国家自创业以来、克敌攻城、必主帅奋勇先登、军士效死戮力、方能速建肤功。今闻尔等、凡与敌遇、率皆乘间伺隙、观望不前、但令士卒前驱冲突。其督抚亦多坐失事机、故致劳师匮饷。因命都统大学士图海、为抚远大将军、前往平凉、总统诸军。尔等痛改前愆、殚心图效。若仍蹈往辙。一经大将军指名劾奏、必置重典。至兵士行间劳苦、朕已悉闻。尔等众兵、宜体朕豢养之恩、益奋勇效力。果建功勋、不吝爵赏。尔等勉之　　

○谕平凉满汉军士、尔等年来、各处征剿、为国效力之处、朕悉闻知。今围攻平凉、屡次冲锋陷阵、奋勇杀贼。严冬掘壕、远道樵采、备历艰苦。朕心深为悯恻。兹命抚远大将军太子太傅都统大学士图海、统率禁旅、往讨逆贼。虽目前国用殷繁、念尔等戮力行间。勤劳已久。特发帑金五万、赍至军前、普加恩赐、以昭朕优恤之意。尔等同心协力、益励忠义、速剪贼寇、朕不吝复加优赏。尔等勉之　　

○江西总督董卫国疏报、吉安被陷。得上□日、吉安关系最重、大将军简亲王喇布、副将军希尔根、总督董卫国等、速议恢复、以通粤路。将军哈尔哈齐、率师星赴江西、亦与简亲王等商议、协力攻剿。寻简亲王喇布奏覆、欲暂弃广信、撤回将军额楚等兵、并调乐平兵、剿灭吉安贼。俟吉安恢复后、再取广信地方。得上□日、广信兵既撤回、饶州似属可虞。简亲王等、可确议固守饶州、勿致有失　　

○丁丑。上御太和殿视朝。文武升转各官谢恩。次厄鲁特、喀尔喀、进贡使臣等行礼　　

○上诣太皇太后宫、问安　　

○赐抚远大将军都统大学士图海以御用衣帽、及团龙补服、黄带等物。又赐御乘名马二匹。散马二百匹。赐新升广东水路提督许天宠、弓矢甲胄、及内厩鞍马一匹　　

○礼部议覆、钦天监题、本年五月朔日食。据监副安泰云、依古法推算、应食五分六十杪。又据治理历法南怀仁云、依新法推算、应食二十微。请遣官临期登台测验。从之　　

○戊寅。上御太和殿。卤簿全设。命大学士索额图、学士沙赖、捧敕印、授进剿狭西平凉等处抚远大将军都统大学士图海。图海率随征官弁等行礼。又命礼部侍郎额星格、兵部侍郎吴努春等、送至郊外。赐茶毕。图海率师起行　　

○江西督董卫国疏报、大将军和硕安亲王岳乐、统领大兵、进剿逆贼、将抵萍乡、相视地方形势、派满汉官兵为四队、分道进击、大败贼众。破其十二寨。斩首万余级。伪将军夏国相、弃印败走。遂复萍乡县。得上□日嘉奖、下部议叙　　

