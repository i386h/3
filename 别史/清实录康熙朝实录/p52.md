<!-- { "loadSidebar": true } -->
○甲子。叙剿西山贼寇功。加四川提督一等阿达哈哈番郑蛟麟、一等阿思哈尼哈番、又一拖沙喇哈番　　

○户部议覆、甘肃巡抚刘斗疏言、积贮米石、恐年久浥烂、请变价另籴新谷、以傋赈济。得上□日、依议。但旧谷变价、另籴新谷、恐地方官借端扰民、令该抚晓谕申饬、如有此等情弊、即行参奏　　

○工部议覆、直隶山东河南总督白秉真疏言、山东督标所裁之兵、系抽调改设、当日但请马步战兵盔甲、其守兵并未请造、无从查报。查所裁俱系旧兵、若无盔甲、向来防剿、作何披戴。应行令确查、照数贮库。得上□日、裁去守兵、原未有盔甲、必欲查取。恐致科饷赔造、贻累穷兵。著免查贮库　　

○山西巡抚杨熙疏言、强盗直伪、惟在地方官虚公细鞫。自盗案留任之例行、而地方官惟以速结为事、盖恐盗案未结、则不得升转、于是有诬民为盗、期于完数者矣。又恐上司之覆勘、则有不留活口、不留疑窦者矣。请仍照律缉盗、以律之定限、为各官之处分、免其留任勒缉。得上□日、近见各省题报盗案、多称监毙、淹死、病故、拒捕杀死等项、其留任缉盗各官、有诬良为盗、捏报充数者、亦未可知。杨熙所奏照律缉盗甚是。下部议行　　

○丁卯。升内务府郎中布达礼、为内国史院学士。吴格塞、为内秘书院学士。穆舒、为内弘文院学士　　

○免福建龙溪等五县、本年分早灾额赋　　

○戊辰。孝慈高皇后忌辰。遣官祭福陵　　

○己巳。授固山贝子尚善女、为县君。壻阿喇卜坦、为固山额驸　　

○追赠故山西河保营游击石登仕、为参将。予祭葬。荫一子、入监读书。先是、姜镶叛、石登仕家属十八口、全被杀戮。至是、因石登仕孙石继祖、叩阍允恤也　　

○刑科给事中胡悉宁疏言、皇上亲政伊始、庆典次第举行、请停今年内外秋决。从之　　

○云南贵州总督卞三元、提督张国柱、李本深、合词请平西王吴三桂、仍总管滇黔事务。得上□日、该藩以精力日为销减奏请、故照所请允行。今地方已平、若令王复理事务、恐其过劳、以致精力大损。如边疆地方、遇有军机、王自应料理。该部知道　　

冬。十月。壬申朔。享太庙。上亲诣行礼　　

○遣官祭永陵、福陵、昭陵、孝陵　　

○颁康熙七年时宪历　　

○湖广道御史萧震、疏请行耕耤礼。命候上□日行　　

○癸酉。兵部议覆、广东巡抚王来任疏言、靖藩自广东移镇福建、需用夫船、欠给里民银两、应动府州县见贮库银、照数给发。得上□日、夫役如系见在应用、自应给与见银雇觅。靖藩移镇、已经数年、今将贮库银两给与、恐百姓不沾实惠。著将尔部见今议给之库银、给驿传用。以抵应徵民间驿站银两。这所抵钱粮、著晓谕民间　　

○山西巡抚杨熙、疏请守宁道事务、归太原府管理。宁武道事务、归太原中路同知管理。岢岚道事务、归太原西路同知管理。守东道事务、归平阳府管理。守南道事务、归汾州府、及辽沁二州管理。巡南道事务、归潞安府、及泽州管理。从之　　

○甲戌。皇太后圣寿节。遵懿上□日、免行礼　　

○命学士吴格塞、布达礼、穆舒、充纂修世祖章皇帝实录副总裁官　　

○丁丑。上诣太皇太后皇太后宫、问安　　

○戊寅。命湖北驿传道、移驻湖南、管理湖南驿粮事务。湖北粮道、仍留湖北、管理湖北驿粮事务　　

○己卯。奉天府承德县、地震有声　　

○庚辰。予故内大臣都统扎木素、三等阿思哈尼哈番苏黑、各祭葬如例　　

○辛巳。予故内大臣三等阿思哈尼哈番鄂布格德墨勒根保、祭葬如例　　

○户部题、请敕下福建、广东、江南三省、采买香料。得上

□日、采买香料、恐地方官借端下海贸易。且苦累百姓。著该督抚不时严察　　

○壬午。喀尔喀毕锡勒尔图汗之子根敦代青台吉、率众来归、封为辅国公　　

○癸未。吏部议覆、浙江道御史李文熙疏言、各部郎中升府道定例、每月府道缺并出、始令掣签补授。今府缺照常、道缺已裁十分之七、必执府道缺并出之月、而后令郎中铨授、则俸深郎中、何时升转。嗣后请出有府缺、即令升府。有道缺、即许升道。查此例遵行已久、无庸议。得上□日、李文熙所奏道缺已裁十分之七、郎中照例升补、恐有壅滞、尔部仍执未裁道缺以前所行之例、不合。以后遇推升之月、不必分别道府、著照所出之缺、内外应升官、均平推升　　

○乙酉。以故一等公索尼子法保、袭爵　　

○户部议覆、江宁巡抚韩世琦疏言、苏、松、常、镇、四府属、南粮项下放给行月等米、系就地支领、不须兑运。所有余耗、请折银充饷。应如所请、每石折银一两二钱。得上□日、耗米非正项钱粮、且米价随时贵贱不同、著照时价改折　　

○丙戌。传胪。赐武举秦藩信等一百名、武进士及第出身有差　　

○戊子。命杭州北新关、南新关事务、归杭州府同知管理　　

○己丑。上诣太皇太后皇太后宫、问安　　

○以原任湖广右布政使法若真、为江南布政使司布政使　　

○贵州道御史高坪疏言、州县离任、势必委官暂署、此定例也。乃有督抚委用者、亦有司道请委者、臣愚以为委署之事、宜专责成知府、而行保举连坐之法、盖一郡之官、惟知府熟见其才品、而稔悉其臧否。且钱粮皆关知府考成、则择贤能而署印务、尤其职掌之所最切。嗣后有应委署者、务令知府于所属慎择贤能之吏、详呈督抚、督抚严行察核、果堪称职、方准委用。既委之后、有败检狼藉者、即揭报督抚、立为纠参。倘有徇庇、将知府并劾。则人知自爱、而署理可清。下部议行　　

○庚寅。定公侯伯一品官荫生、以部院衙门五品缺用。二品官荫生、以六品缺用。三品官监生、以七品缺用。四品官监生、以八品缺用　　

○壬辰。以故一等精奇尼哈番扎木素之子根都扎布、袭职　　

○乙未。吏部议覆、工科给事中李宗孔疏言、康熙元年、停京察大计、止行考满、因将督抚荐举停止。今仍行京察大计、考满复停、而荐举未复、是有罚而无赏、有惩而无劝矣。虽有善治、庶所表扬。其不可一也。督抚荐举、部院科道、得以议之纠之、今漫无荐举、虽庸常之人、亦得挨次升转。其不可二也。吏部原为进退人才而设、若止序俸、则案册布筭、优为之矣、所称铨衡铨鉴何在哉。其不可三也。今日章奏、即后日史册、若无荐举、则见之章奏者、止贪酷不肖之官、并不闻清廉称职之官、何以昭示来兹。其不可四也。缉获逃人、不论俸满即升。然止近京一二省、其远省逃人少者、遂不得沾超升之典。其不可五也。完旧欠二万两以上者超擢、则催科有效矣、乃爱养百姓者、概置不问、何以申明朝廷德意。其不可六也。请敕部酌议、照旧举行。查荐举已经停止、应无庸议。得上□日、荐贤举能、纠劾不肖、乃劝惩大典、岂可停止不行。若督抚将贤能不举、荐及匪人、应作何处分、著详议　　

○丙申。山西狭西总督卢崇峻疏言、向因墨尔根等部落、恋牧内地、且有逃番蛮敬、口称各头目欲于八月进兵、臣即亲赴庄浪、以防意外。随据总兵官孙思克报称、游牧番人、俱搬出原处住牧。又有上年差往西藏之喇嘛、回称达赖喇嘛、遵上□日传各台吉申饬、不许生事、各台吉俱遵奉朝廷敕谕、真心向化、遣人赍认罪马牛羊千只、随喇嘛来进。据此、西番归诚已实、满汉官兵、应请撤回。从之　　

○戊戌。上诣太皇太后宫、问安　　

○以原任云南右布政使崔之瑛、为云南布政使司布政使　　

○己亥。工科给事中柯耸、劾河道总督杨茂勋、初报七月二十六日、黄河漫决桃源县烟墩等处堤岸、延刷一百五十余丈、无碍运道。续又称延刷三百余丈、粮盘暂由李家口出。使既决于前、又决于后、则三百余丈之决、果在何时。使后此之决、即前此之决、则一百五十丈之报、未免失真。况以臣所闻、黄河两岸冲开诸口、各百十余丈不等。至烟墩一口、开有四百余丈、淹没田地人民、不能细数、以致烟墩至七里湾、李家口、二十余里、黄河反成陆地。似此情形、该督匿不报闻、复又勒令粮船出李家口、历数百里湖面、一遇风涛、船易损坏、其险何可胜言。又借防修为名、恣行私派。乞敕下严查处分。得上□日、著杨茂勋明白回奏　　

○庚子。谕礼部、敦本为王化之原、尊亲乃孝治之大、遵典礼而致显扬、所以伸敬养之至意也。朕缵承洪基、躬亲政务。惟我圣祖母昭圣慈寿恭简安懿章庆敦惠温庄太皇太后、暨圣母仁宪恪顺皇太后、佑启多方、恩勤备至。圣慈深厚、酬报未能。兹欲展厥孝忱、宜进尊崇之号。谨加上太皇太后徽号曰、昭圣慈寿恭简安懿章庆敦惠温庄康和太皇太后。加上皇太后徽号曰、仁宪恪顺诚惠皇太后。昭令德于万年。广孝道于天下。尔部即遵谕行。钦哉。特谕　　

十一月。辛丑朔　　

○丙午。以恭奉世祖章皇帝配天。遣官告祭天地、太庙、社稷　　

○丁未。冬至。祀天于圜丘。恭奉世祖章皇帝配享。上亲诣行礼。恭捧世祖章皇帝神位、奉安于上帝神位之左。太祖高皇帝神位之次　　

○遣官祭永陵、福陵、昭陵、孝陵　　

○戊申。上率王以下、文武大臣、侍卫等、诣太皇太后皇太后宫、行冬至庆贺礼。御殿。王以下、文武各官、上表朝贺　　

○谕礼部、看守昭陵员役所居之处、牧养牲只、殊觉污秽。应将伊等、移远陵寝。尔部会同工部、选择日期、议定迁移具奏　　

○以奉天府承德、广宁二县雹灾、命发粮赈济饥民　　

○免直隶开州、元城等十一州县、本年分旱灾额赋有差　　

○壬子。考察天下军政。贪酷官五十六员、不谨官四十四员、罢软官一百三十六员、年老官七十六员、有疾官七十四员、才力不及官一百二十七员、浮躁官四十四员、处分如例　　

○先是、湖广郴州等十一州县食盐、取给广东连韶诸处、例不销引。后因粤商扳累、分引办课、楚民苦之。偏沅巡抚周召南疏请仍如旧例、令粤东商人办课。户部以郴州等州县、既食粤东之盐、自宜分销盐引、议不准行。得上□日、据该抚奏言、郴民既食粤商兴贩之盐、是食盐之民、已寓税于买盐之内、而认税之商、已浮税于卖盐之中、两得其便。又言十一州县、民困已极。尔部仍议令分销盐引、恐穷民愈致苦累、其再详议。至是、部议仍如旧例、免楚民分销盐引。从之　　

○甲寅。升参领崔世荣、为广东琼州总兵官　　

○乙卯。以恭奉世祖章皇帝配享地祇。遣官告祭天地、太庙、社稷　　

