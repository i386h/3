<!-- { "loadSidebar": true } -->
○喀尔喀额尔克阿海巴郎奏言、臣父扎萨克图汗、喀尔喀七旗之长也。为左翼土谢图汗所败。属裔分散。臣等又为厄鲁特所收、栖于阿尔泰山之南。今乘间得出来投。伏乞圣恩赈恤恩养。俾得继立。下议政王大臣等议。寻议覆、扎萨克图汗、历世恭顺、职贡有年、似应继立。查今年众喀尔喀来降、已定期会阅。其所请、应于会阅处定夺。从之　　

○癸卯。遣官祭关圣帝君　　

○甲辰。上诣皇太后宫、问安　　

○乙巳。夏至。祭地于方泽。上亲诣行礼　　

○丁未。上奉皇太后、幸畅春园　　

○戊申。上诣皇太后宫、问安　　

○己酉。升京口协领祖泽源、为京口副都统　　

○以太仆寺少卿程甲化、为四川乡试正考官。内阁中书王郧、为副考官。太常寺少卿钱三锡、为广东乡试正考官。行人司行人刘澜、为副考官。吏科掌印给事中王焯、为广西乡试正考官。内阁中书蒋德昌、为副考官。翰林院编修陆葇、为福建乡试正考官。行人司行人徐炯、为副考官　　

○敖汉多罗郡王阿敏达赖故。遣官致祭　　

○盛京刑部侍郎邬赫、陛辞。上谕曰、闻盛京地方、嘱托之事甚多。尔到任后、须奉公而行　　

○上谕大学士等曰、河道所关、至为重大。一二年来、雨水稀少、管河官、视河道为常事。今年雨水似多。可驰谕总河、严饬该管官、昼夜防视、务保河堤无虞　　

○癸丑。尚书阿喇尼疏言、臣前遣蒿齐忒都统劳章等、与郎中马迪、访昆都伦博硕克图所在。渡克鲁伦河。遇昆都伦博硕克图。言我于正月、自俄侬游牧。思近汛界、依我皇上威灵。而闻厄鲁特渐近。避之至乌尔呼纳河。今厄鲁特不知其何往。我兵微不敌。两尚书驻军洮濑河。今将至军前听调遣。马迪促其前进。仍遣劳章等、侦噶尔丹。至博尔济河。有马济者、泽卜尊丹巴属下人、自厄鲁特逃归。问之。曰、噶尔丹于五月初三日、率兵渡乌尔扎河、将袭昆都伦博硕克图、车臣汗、及土谢图汗。其兵四营。号四万、实不过三万耳。又将请兵于鄂罗斯、会攻喀尔喀。上曰、似此、则阿喇尼等兵尚少。宜发科尔沁十旗预备之兵二千、及禁军每佐领护军一名、前往。其令议政王大臣议。寻议覆、兵宜速发。应令理藩院、遣官乘驿前往科尔沁、于前所调遣预备兵内、选发二千。及台吉、都统、副都统、各二员。佐领、骁骑校、各八员。赍四月粮、速赴阿喇尼军前。其统辖是军者、伏候皇上特简。其八旗满洲、蒙古、前锋二百名。每佐领护军一名。每翼副都统一员。前锋参领一员。前锋侍卫署参领一员。前锋校署侍卫二员。每旗护军参领一员。护军校署参领七员。其每翼所派副都统一员、亦伏候皇上特简。得上□日、科尔沁兵、令土谢图亲王沙津率之。左翼四旗、居远难待。令沙津王、尽所有兵、率之先往。其四旗兵、随后进发。再令喀喇沁杜楞郡王扎什旗分、发兵五百、以扎什率之。两翁牛特旗分、发兵四百、以杜楞郡王毕礼衮达赖率之。两巴林旗分、发兵四百、以额驸阿拉布坦率之。俱赴阿喇尼军前。其禁军、令副都统噶尔玛、罗满色、率之。每翼汉军兵一百名、带炮前去。满洲、蒙古、汉军、各佐领、出骆驼一头运粮　　

○上闻噶尔丹、将借兵鄂罗斯。时鄂罗斯。使人吉里古里、伊法尼齐等在京。上传谕之曰、噶尔丹迫于内乱、食尽无归、内向行劫。今乃扬言会汝兵、同侵喀尔喀。喀尔喀已归顺本朝。倘误信其言、是负信誓而开兵端也。尔等可疾遣善驰者二人、归告尼布潮头目伊凡、遍谕鄂罗斯之众。随命鄂罗斯瓦什力、齐克满、驰驿先往。越三日。遣吉里古里、伊法尼齐等归　　

○甲寅。上诣皇太后宫、问安　　

○乙卯。兵部题、护粮官兵、应于八旗满洲、蒙古、汉军、各派将领八员、军校八人。每驼押兵一名。出口外、交蒙古递运。并以骆驼数目、及起行日期奏闻。上命于大兵起行后、四五日遣发。取太仆寺骆驼十二、以足一千二百之数　　

○丁巳。上幸南苑行围　　

○戊午。上回驻畅春园　　

○己未。上诣皇太后宫、问安　　

○尚书阿喇尼等奏、郎中马迪报称、自乌尔扎河前踰一日程。有厄鲁特列营状。上谕曰、八旗兵及炮、著即择日启行。阿南达等、不必待额赫纳、即载炮以往。其额赫纳、及科尔沁、巴林、翁牛特兵、俱著星驰赴阿喇尼军　　

○颁发内版四书五经于礼部　　

○旌表河南节妇李氏、福建节妇陈氏、给银建坊如例　　

六月。庚申朔　　

○壬戌。上诣皇太后宫、问安　　

○户部奏、给发出征官兵家人两月行粮、及带去预备之米、俱应发古北口仓内所贮米粮。给发时、应遣臣部司官二员、同霸昌道监放。上曰、所给之米。能带去者、令＜马犬＞两月之粮前往。不能者。则令少带。闻有不能带米、或致货卖者、亦有弃之而去者。可令尔部侍郎阿山、前往给发。户部又奏曰、出征官员秋季俸银、及兵丁四个月钱粮、应预为给发。上曰、伊等起程甚速。各给银十两、令其修理器械。给与一月钱粮。余依议　　

○乙丑。九卿遵上□日议覆、原任太常寺少卿胡简敬、一门济恶、种种不法。胡简敬、应坐光棍为首例、立决。其倚势作恶之胡旭、胡敷世、应论绞。洪之杰、身为封疆大臣、不行参奏。奉上□日审理、又不速结。徇情护庇、稽延时日、应革职。得上□日、胡旭、胡敷世、依拟应绞、令监候秋后处决。胡简敬、从宽免死、并伊子弟、俱发河南安插。开垦荒地。洪之杰、著革职。余依议　　

○丙寅。谕内务府、玉泉山河水、所关甚巨。西山一带碧云香山卧佛寺等山之水、俱归此河。从前此河由清龙桥北、汇入清河。后因欲引此水入京城、将高处浚河之两旁、复加谨防固、以分水势。今值霪雨之际、水势漫溢、堤岸冲决数处。尔等速将闸板启放、使河水畅流。一面令工部将冲决之处、速行堵筑　　

○丁卯。先是、上谕喀喇沁杜楞郡王扎什、率兵护饷、不必随征。至是、遣其子垂扎木素奏曰、恩命令臣护运军粮、所以体恤臣者甚至。但臣虽不材、久蒙恩养。苟可自效、敢不报。称。臣先请备兵九百、为国先驱。今愿以臣所属塔布囊巴图尔等、率兵五百护饷。臣身率兵四百、效力军前。从之　　

○戊辰。上诣皇太后宫、问安　　

○庚午。户部议覆、福建巡抚张仲举疏言、据闽海关监督殷达礼详称、民间采捕鱼虾、并贸易糊口之物、奉上□日俱免收税。今逐一确查分晰、应免税银共六千四百九十四两有奇。著为则例、永远遵行。应如所请。从之　　

○辛未。兵部题、海澄公黄芳泰遗疏、请以公爵、令其弟黄芳度继子黄应缵、承袭。俾得安葬殉难者之柩。应无庸议。得上□日、黄芳泰、系功臣之裔、可如其所请、令黄应缵在籍安葬　　

○壬申。上诣皇太后宫、问安　　

○谕议政王大臣等曰、顷闻厄鲁特穷困、沿克鲁伦河下流而来。其遣人谕科尔沁、巴林、翁牛特兵、速赴阿喇尼所。遣员外郎铁图、往谕两乌朱穆秦、两蒿齐忒、两阿霸垓、两苏尼特八旗。除前所发之兵外、自王以下、有愿效力者、速赴阿喇尼所、令铁图视其启行。令学士布彦图、催督前军驻汛界。不时至军前探听。我禁军及火炮、俱速令前往。再发八旗前锋二百名。每佐领护军二名。预备以待。噶尔丹来市易者、有阿卜都喇额尔克寨桑等、尚在归化城。理藩院其遣官往谕。言噶尔丹且至、尔等毋妄动。行且有所差遣。其集人畜以待　　

○癸酉。兵部遵上□日、议发八旗满洲、蒙古兵。其统领全军大臣、伏候特简。上命宗室公都统苏努、统领全军。镶黄旗副都统觉罗海笃、领左翼。镶红旗副都统牛尼有、领右翼。即日又令议政王大臣、以克鲁伦等处地名、及程途远近、询问新来喀尔喀　　

○江南江西总督傅拉塔、疏参大学士徐元文、原任刑部尚书徐乾学、纵放子侄家人等、招摇纳贿、争利害民、所行劣迹、共十五款。江苏巡抚洪之杰、趋附献媚、甚为溺职。得上□日、所参本内各款、从宽免其审明。徐元文、著休致回籍　　

○乙亥。上诣皇太后宫、问安　　

○调偏沅巡抚郑端、为江苏巡抚　　

○以翰林院编修张希良、为浙江乡试正考官。户部郎中王谦、为副考官。翰林院侍讲顾藻、为江西乡试正考官。礼部郎中黄轩、为副考官。翰林院编修周金然、为湖广乡试正考官。吏部员外郎曾华盖、为副考官　　

○山东巡抚佛伦疏言、东省累民之事、第一赋役不均。凡绅衿贡监户下、均免杂差。以致偏累小民。富豪之家、田连阡陌、不应差徭。遂有奸猾百姓、将田亩诡寄绅衿贡监户下、希图避役、积习相沿、牢不可破。若不力为禁革、小民困苦、何日得除。请通限二月之内、将从前诡寄田亩、许其自首、尽行退出。嗣后凡绅衿等田地、与民人一例当差。庶积弊一清、而小民得免偏枯之累矣。得上□日、绅衿等优免丁银、原有定例。其乡绅豪强、诡寄滥免、以致徭役不均、偏累小民、积弊已久。今该抚所奏改正厘剔、具见实心任事、并不瞻徇。直省应一体行。九卿詹事科道、会同确议具奏　　

○戊寅。上诣皇太后宫、问安　　

