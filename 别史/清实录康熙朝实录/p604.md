<!-- { "loadSidebar": true } -->
○乙巳。工部议覆、河道总督赵世显疏言、徐州黄河南岸韩家山应建迎水领水二坝。宿迁县黄河北岸臧家庄堤工应加帮。桃源县黄河北岸七里沟应建挑水坝、南岸颜家庄堤工应下埽加帮。又高家堰山盱二汛运料小河见在淤塞应挑浚深通俱应加所请。从之。　　

○戊申四川陕西总督年羹尧疏言、川省榆关木税原定□山戊不□额四千七百余两、比年产木甚少不能足额嗣后请委川东道监收尽收尽解不拘定数得上□日著照该督所请行。　　

○己酉。上行围命皇三子和硕诚亲王允祉、皇四子和硕雍亲王胤祯、皇八子多罗贝勒允禩、皇十五子允禑、皇十六子允禄、皇二十子允祎、随驾。是日、自热河启行。驻跸黄土坎。　　

○庚戌。上驻跸汤泉。　　

○辛亥。上驻跸中关。　　

○壬子。上驻跸西巴尔台。　　

○喀尔喀固山贝子达济阿霸垓辅国公德木楚克鄂尔多斯台吉鄂钦四子部落台吉甘珠尔、厄鲁特散秩大臣车零等、来朝　　

○癸丑。上驻跸博洛和屯　　

○甲寅。上驻跸唐土沟地方。　　

○福建水师提督施世骠疏言、台湾所属南北两路地方、距府治遥远。臣抵台湾之后、随调参将林政等、带兵进征南路。游击林秀等、带兵进征北路。再遣游击朱文等直趋北路诸罗山后、追捕贼党今据林政等报南路。贼众与台湾耕种粤民构难于六月十九日在漫漫庄地方被粤民杀败迨官军继至、乘势追捕贼目郑廷瑞等已被千总阮钦把总李兴盛等擒杀余夥尽皆逃散据林秀等报北路贼众于六月二十八日在大穆降地方被官兵截杀死伤甚多余众悉降。报闻。　　

○谕兵部台湾贼首朱一贵等俱已擒获。著行文该督将朱一贵等、押解来京审明之后正法示众。　　

○又谕台湾地方平定、行令杭州将军塔拜彻兵回汛。　　

○乙卯。上驻跸张三营。　　

○丙辰。上驻跸宜荪喀布齐禄地方。　　

○翁牛特多罗杜楞郡王和硕额驸苍津、来朝。　　

○丁巳。上驻跸云特木尔昂阿地方。　　

○郭尔罗斯台吉察浑等。来朝　　

○戊午。上驻跸爱里格尔齐老地方。　　

○以喀尔喀故多罗郡王纳木扎尔厄尔德尼子达玛林多尔济、乌朱穆泰故多罗厄尔德尼贝勒布木布子策卜登、各袭爵。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百九十三


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百九十四　　

康熙六十年。辛丑。八月。己未朔。上驻跸哈达鄂佛罗地方。　　

○庚申。上驻跸柏敦昂阿地方　　

○喀喇沁和硕额驸纳木赛、来朝。　　

○辛酉。秋分。夕月于西郊。遣镇国公吴尔占行礼　　

○甲子。上驻跸西拉诺海地方。　　

○敖汉多罗郡王垂穆频尔、喀尔喀多罗贝勒罗卜臧、阿禄科尔沁多罗贝勒汪扎尔、郭尔罗斯台吉图萨图、蒿齐忒台吉毕都礼雅等、来朝。　　

○乙丑。上驻跸乌喇岱。　　

○丙寅。上驻跸准乌喇岱。　　

○丁卯。太宗文皇帝忌辰。遣官祭昭陵。　　

○上驻跸格尔齐老地方。　　

○戊辰。祭大社、大稷。遣固山贝子允祹行礼。　　

○上驻跸布尔哈苏台。　　

○以故正白旗汉军一等阿思哈尼哈番孙。维善之子宝得、袭职　　

○以故厄鲁特辅国公罗卜臧达尔济之兄沙毕多尔济、袭爵。　　

○免甘肃静宁州、本年分雹灾额赋有差。　　

○己巳。太祖高皇帝忌辰。遣官祭福陵。上驻跸巴颜和洛　　

○庚午。上驻跸鄂尔楚克哈达地方　　

○阿霸哈纳多罗贝勒纳木扎、科尔沁和硕卓礼克图亲王巴特麻等、来朝　　

○癸酉。上驻跸达颜昂阿地方　　

○甲戌。上驻跸得尔吉惠汉地方。　　

○吏部题、镶蓝旗一等精奇尼哈番吴尔希、缘病解任、应请销去恩诏所得三拖沙喇哈番。余一等阿思哈尼哈番、又一拖沙喇哈番、以其子德彝承袭。从之。　　

○乙亥。上驻跸鹫和洛。　　

○吏部题、八品以下杂职等官、铨选之后例交九卿验看、此等微员、考职年久、假冒情弊、未能彻底清查。即九卿验看、亦无由悉知。请嗣后将八品以下等官、停其投供验到臣。等按册铨选后、将文凭咨发该抚、详加验看。查无假冒等情者、即令给凭赴任。从之　　

○丙子。上驻跸和伦毕喇地方　　

○丁丑。上驻跸车尔布库地方　　

○科尔沁台吉巴什等、来朝。　　

○戊寅。上驻跸永安拜昂阿地方。　　

○庚辰。福建浙江总督觉罗满保疏言、臣查台湾起衅情由、本年三月内、因贼首朱一贵、在凤山县地方、结党聚众。知府王珍、遣人往捕、混将旁人株连需索。朱一贵等乘机、于四月十九日、监旗倡乱。游击周应龙、带领营兵、及土番赴巢

□刀。土番杀无辜数人、焚毁道旁庐舍、贼遂逼胁庄民、随从拒敌。至二十七日、周应龙败回、贼陷台湾府治。朱一贵等、蓄谋为恶、知府王珍、匿情不报、纵役生事。游击周应龙、纵番妄杀、又战败逃回、罪俱重大。台厦道梁文煊、同知王礼、事前同隐匿、临时一无备御、退回澎湖、罪均难逭。台湾县知县吴观棫、诸罗县知县朱夔、水师游击张彦贤等、俱请一并发审、分别定拟。得上□日、台湾府文职官员、平日并不爱民、但知图利苛索。及盗贼一发、又首先带领家口、弃城退回澎湖。殊属可恶。道员以下文职官员、俱著提拏、交总督满保、提督施世骠、会同审明、即发往台湾正法。并查伊等家产、给赏效力有功之人。所参游击张彦贤等、亦俱著解任、交该提督总督、会同审明、定拟具奏。　　

○辛巳。上驻跸噶拜齐老图地方　　

○壬午。遣官祭历代帝王　　

○遣官祭城隍之神上驻跸布克达巴汉地方　　

○癸未。上驻跸朱尔哈代硕伦地方。　　

○免江南沛县本年分旱灾额赋有差　　

○甲申。上驻跸招苏沟地方。　　

○乙酉。上驻跸哈唐海地方。　　

○丙戌。上驻跸张三营。　　

○直隶总督赵弘燮疏报、长垣县之甄家庄、王家堤、两处堤工、被水冲决。下流之东明县、滑县、关州、俱被水淹。查冲决之故、因上流之河南武陟县等处堤工、有决口三处又兼以沁河之水、亦由胙城县入滑、流至长垣东明。其甄家庄、王家堤、两处堤外水面、比堤内高一丈。有源之水、日渐加长、故决口颇难堵筑。若上流之决口一日不堵、则长邑之水、一日不退。臣一面题明、一面移咨河南抚臣、饬令道府等、将决口相机堵筑、以防后患。下所司知之。　　

○丁亥。遣大学士嵩祝。祭先师孔子。　　

○上驻跸唐土沟地方　　

○戊子。上驻跸博洛和屯　　

○赐来朝科尔沁、喀喇沁、喀尔喀、何霸垓鄂尔多斯、四子部落、厄鲁特、翁牛特、郭尔罗斯、敖汉、土默特、嵩齐忒、阿禄科尔沁、阿霸哈纳、王、贝勒、贝子、公、台吉等、银币鞍马有差。　　

○赏随围蒙古官兵银两布疋有差　　

九月。己丑朔上驻跸西巴尔台地方　　

○庚寅。上驻跸中关　　

○辛卯。上驻跸热河行宫。　　

○谕议政大臣等、各路随征兵丁内、有残疾年老者、虚耗粮饷、无济军务、应行文大将军将军等、查明彻回。并令派官管领。回兵之时、勿致治途生事　　

○癸巳。兵部议覆、福建浙江总督觉罗满保疏言、台湾新复、各营兵丁空缺、请以随征之兵、照数派出、暂留台湾防守。并贴防各紧要之地。应如所请。从之。　　

○工部议覆、河道总督赵世显疏言、山阳县之上张庄、韩家庄堤工、为大溜冲刷、请各添建挑水坝一座。安东县之黄河北岸、及时家马头埽工、亦顶冲大溜、请各建矶嘴坝一座。以资抵御。应如所请。从之　　

○甲午。谕大学士等曰、黄河迁徙无常、每有冲决堤岸、淹没田庐之患。昔黄河会九河、从天津入海、后渐迁徙而南、约计迁徙之地、已千余里矣。汉武帝塞瓠子口、嗣后代有冲决。朕留心河务、屡行亲阅、动数千万帑金、指示河臣、将高家堰石堤、及凡应修筑之处、悉行修筑、奏安澜者、几四十年、于运道民生、均有裨益。前巡幸至湖滩河朔、保德州、横城、潼关、孟津、徐州、宿迁、邳州、桃源、清口等处、俱曾渡河。自横城舟行、顺黄河下流、历人所未经行之河套、直达数千里、所至之处、无不详视。惟孟津渡河时、因淤沙不能直渡、纡道而行。彼时朕即虑沙淤则流滞、堤岸必致冲决。今据报黄河冲决、流入沁河、泛溢至直隶长垣县等处。若今冬将决口堵筑坚固、可保无虞。否则自决处以下、势分沙壅、河水陡长、堤岸之危、非一所矣。此事著问九卿具奏。　　

○四川陕西总督年羹尧疏报、定西将军噶尔弼、领兵赴藏、行至泸定桥地方、患病不能前进。得上□日、噶尔弼患病、调养尚需时日。其将军印、著赍付公策旺诺尔布署理。额驸阿宝、都统武格、俱著参赞军务　　

○丙申。吏部等衙门议覆、吏科给事中常岱等疏言、科道官有从编修检讨补授者、应历俸几年后、开列内升外转、请敕下九卿定议。查编修、检讨、科道、俱属七品、编修检讨、改授科道之员、应照由郎中补授科道内升外转之例、历俸二年、准其开列。从之。　　

○奉差山西赈济都察院左都御史朱轼疏言、请于晋省建立社仓、以备荒歉。引泉溉田、以兴水利。得上□日、建立社仓之事、李光地任巡抚时、曾经具奏。朕谕以言易而行难、尔可姑试。李光地行之数年、并无成效、民多怨言。张伯行亦奏称。社仓颇有裨益、朕令伊行于永平地方、其果有成效裨民之处、至今未奏。且社仓之有益无益、朕久已留心采访。凡建立社仓、务须选择地方殷实之人、董率其事。此人并非官吏、无权无役、所借出之米、欲还补时、遣何人催纳。即丰收之年、不肯还补、亦无可如何。若遇歉收、更谁还补耶。其初将众人米谷、扣出收贮、无人看守。及米石缺空之时、势必令司其事者赔偿。是空将众人。之米弃于无用、而司事者、无故为人破产赔偿矣。社仓之设、始于朱子。其言具载文集。此法仅可行于小邑乡村、若奏为定例属于官吏施行、于民无益。前朕巡幸西省、山陕地方、山川形势、皆悉知之。其地山多水少、间有水泉、亦不能畅引溉田。设果有灌注之水、前人岂不知乎。今朱轼以建立社仓引水入田具奏。此事不必令他人办理、即令伊久住山西、鼓励试行。若所言有效、甚善。该部知道　　

○予故陕西固原提督马见伯、祭葬如例　　

