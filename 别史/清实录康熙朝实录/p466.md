<!-- { "loadSidebar": true } -->
○丙辰。湖广总督石文晟疏言、容美司土司田昺如、乃贪庸恶劣、被参革职拿问之人。今据桑植宣慰司土司向长庚详称、田昺如主仆二人、逃在伊处。及臣屡次檄行解审。而土司向长庚、竟不将田昺如起解。反捏称田昺如卧病、不能前往。至原任土司田舜年、既将伊子田昺如、题参革职。理应将伊子正妻所生长孙申详袭职。今该土司报称、康熙四十年、已将长孙田宜男、名字报部。其时田宜男年方十二岁、不久病故。因田宜男名字、乃祖父所命、不忍改易、故将次孙仍名田宜男。今实七岁。如开送确实年岁、恐部驳查。据此、田舜年明有欺隐诳报之罪。上谕大学士等曰、石文晟前劾土司田舜年、何不同此摺一并具奏。乃作两次参劾。又摺内不言两巡抚、专请交提督审问。此必有故。从前吴三桂、自水西乌蒙土司地方进兵取云南。因知其地产银、遂于康熙初年、奏请进剿水西。后得其地、分为四府。我军于是役、亦大有损伤。今此事虽小、断不可生事。尔等将前后奏摺、及土司呈词、抄发湖南巡抚赵申乔、湖广提督俞益谟。令其不必会同商议。各出已见、作速具奏　　

○丁巳。升江苏按察使高必宏、为云南布政使司布政使。　　

五月。戊午朔。上诣皇太后宫、问安　　

○工部议、河道总督张鹏翮、修理拦河坝、不用苇荡营芦苇、而用帑银采买。其奏销之案、应驳回。上谕大学士等曰、前者总河靳辅等、俱将河上所有芦苇、令苇荡营兵割取、运往备用。今张鹏翮用人不当、不能运致芦苇。朕每南巡、见张鹏翮如有紧急工程、即鼓舞旗员、两三日内、运致物料完工。许以事成定行保奏。后仍保举汉官。是以人皆意沮。夫人尽力办事、而荐扬不及。谁复肯为效力。朕去□山戊不□视南河时、曾于众人前言高家堰堤工不坚、尚宜增筑。张鹏翮对以河工已竣、断然无害。朕谓尔虽言工竣、朕不能信。及后堤工溃决幸是唐埂六坝上流若在下流如何堵御康熙七年九年二十二年七里沟清水潭龙窝等处冲决之时其水甚大去年水不甚大然而冲决者皆张鹏翮自以为河工已竣玩忽之所致也　　

○己未升福建浙江总督金世荣、为兵部尚书　　

○庚申。仁孝皇后忌辰遣官祭陵　　

○升太常寺卿李旭升、为都察院左副都御史　　

○癸亥。以翰林院侍讲邹士璁提督山西学政。　　

○兵部议覆、福建浙江总督金世荣疏言、浙江湖协、兵少官多。请将右营都司一缺裁去应如所请。从之　　

○甲子。封和硕简修亲王雅布之子喇布丹、为镇国公。授固山贝子苏努之子苏尔臣、为三等镇国将军。　　

○以经筵讲官户部尚书兼管翰林院掌院学士事徐潮充日讲起居注官。　　

○丙寅。上诣皇太后宫、问安　　

○升山东布政使梁世勋为广西巡抚河南按察使高启桂为山东布政使司布政使直隶天津道蒋陈锡为河南按察使司按察使山东济宁道张伯行为江苏按察使司按察使　　

○己巳夏至祭。地于方泽遣领侍卫内大臣尚之隆行礼上诣皇太后宫、问安　　

○庚午。遣官祭关圣帝君　　

○命内阁学士二鬲、户部尚书徐潮、教习庶吉士。　　

○升詹事宋大业、为内阁学士兼礼部侍郎　　

○辛未。以吏部右侍郎张廷枢、内阁学士杨瑄、俱充经筵讲官　　

○升佥都御史阮尔询、为太常寺卿　　

○喀尔喀多罗贝勒西弟希里故。遣官致祭　　

○户部尚书凯音布、以年老乞休。慰留之　　

○壬申。刑部议覆、广东广西总督郭世隆疏言、海寇蔡三十二等、聚众劫掠商船。今已擒获、分别。定拟斩流。应如所题。得上□日、此案著刑部侍郎常绶、前往审明定拟具奏　　

○原任容美土司田舜年疏言、臣暮年始生子田昺如、爱惜太过、不知其恶、是以题请承袭土司。而田昺如袭职之后、恶迹尽露。臣乃摘田昺如土司之印。拘禁之。一而申详督抚。一而题参革职。后奉圣上□日、准田宜男承袭。有臣讐家桑植宣慰司宣慰使向长庚、诱田昺如逃往伊处。又扬言送往容美为土司、恐吓臣属下人其子又年幼、不能镇定。人心猜疑。属下土司军民、俱恐田昺如报讐、纷纷告请、将臣第三子田曜如为土司。臣赴省见总督申说情由。总督即以臣为与向长庚互讦、违误钦案、交司道官、将臣看守。祈皇上俯怜准以土司之职、使臣第三子田曜如承袭。审究向长庚藏匿要犯之情、以肃法纪。得上□日、此事作速发往、问赵申乔、俞益谟　　

○癸酉。以原任礼部左侍郎罗察、为正黄旗蒙古副都统　　

○甲戌。上诣皇太后宫、问安　　

○谕大学士等、闽省海疆、与台湾相近。总督职任、必得才兼文武之人乃可原任总督金世荣、为人忠厚。居官虽无恶处、然无才、不能治事。去年福建小有旱灾、金世荣并未举奏。其奏改海中商舶式样、虽奉准行、亦不能改。广东之贼、沿海直至山东。金世荣恬然不知。殊有忝总督之任矣。顺治十六年、海贼犯江宁。宜永贵守瓜洲、后镇江已陷、而宜永贵坚守瓜洲、终能保全。大都地方官、平时无不自矜。及至有事、茫然无知、苟且塞责者多。前福建提督塞白礼、尚似可用之人。及耿精忠叛、彼畏惧托病不出。封疆大臣、可以如是举动乎　　

○谕户部、朕宵旰图维、勤求民隐。每欲敷蠲贷之恩、以为闾阎留有余之力。直隶山东地方、康熙四十二年、偶遇灾沴、因特免山东康熙四十三年、四十四年额赋、并康熙四十一年以前积欠钱粮。直隶、则顺天、河间两府、康熙四十四年额赋、亦俱行豁免。今虽屡年收获、民气渐舒、而所有宿逋、尚应输纳。朕念黎元方有起色、办赋犹艰。若一时新旧并徵、势难兼应。宜更加宽恤、以弘休养。直隶、自康熙四十一年、至四十三年、各府属未完民欠银八万二千七百两有奇、粮五千九百石有奇、山东省、康熙四十二年、各府属未完民欠银一百六十九万一千七百两有奇、粮五千九百石有奇、或现在徵收、或分年带徵、俱著通行蠲免。俾小民悉除逋负之累。倘应徵旧欠、有现完纳在官者、即准抵本年正赋。谕上□日到日、各该抚速行所属有司、遍示晓谕。有不肖官吏、蒙混徵收、不与开除明白者、该抚即时参劾、严加治罪。尔部即遵谕行　　

○工部议覆、河道总督张鹏翮疏言、山阳县黄河南岸老坝口险工、与王公堤唇齿相依。今王公堤、已遵上谕建筑挑水坝、挑开大溜。请于老坝口、再建挑水坝一座。以接筑拦水堤工。应如所请。从之。　　

○丙子。上自畅春园回宫　　

○工部议覆、河道总督张鹏翮疏言、宿迁县黄河南岸白洋河毛家宅堤工、因北岸新长沙滩、逼溜南行。一线土堤、难支捍御。请于堤外建筑挑水坝二座、挑溜开行、以保堤工。于二坝后各筑撑堤一道。应如所请。从之。　　

○上幸畅春园　　

○丁丑。上诣皇太后宫、问安　　

○以福建陆路提督梁鼐为福建浙江总督　　

○戊寅。上巡幸塞外。命皇太子允礽、皇长子多罗直郡王允禔、皇十三子胤祥、皇十五子允禑、皇十六子允禄、随驾。自畅春园启行。是日、驻跸三家店　　

○庚辰上驻跸密云县　　

○癸未。上驻跸遥亭　　

○予故兵部尚书屠粹忠、祭葬如例　　

○乙酉。上出古北口。驻跸两间房　　

六月。丁亥朔。上驻跸鞍子岭　　

○谕修国史诸臣、开国功臣作传、当因其事迹先后、以定次第。若视功绩分次第。或有本人功绩少、而子孙功绩多者。反置子孙于前列、可乎。今应分别。太祖太宗世祖三朝功臣。以何人居首、请上□日再定。至逮事三朝功臣。各于本人传内、通行开载事迹。其子孙有立功者、附载于下。俟作传毕、可录出、分给其子孙各一通、令藏于家　　

○戊子。上驻跸王家营　　

○己丑。上驻跸花峪沟　　

○以太常寺卿阮尔询、为宗人府府丞　　

○辛卯。上谕大学士等曰、工部侍郎穆和伦、观其为人、一无知识、而又执拗。曩条奏山东地方、多鸟枪火器。宜行禁止。并解入官。复欲迁山东饥民于他省。朕谓山东百姓、抚养有素。倘或有变、朕即可传檄而定。鸟枪等器、收取何为。若迁饥民于他省、则山东虚无人矣。穆和伦语塞。然尚以不纳所言为憾。察其情状、竟似病狂之人。昔给事中莫罗、雅齐纳、并无紧要之事、每托辞密摺、欲独行进奏。朕以向来起居注官、从不回避密奏之事、因令近前侍立、以听所言。自此伊等遂不奏一事。此特欲外人不闻所言何事、则此一日之升降官员皆以为伊等举劾之力耳。此种人品行、甚不堪问也　　

○癸巳。以内阁学士杨瑄、兼詹事府詹事　　

○偏沅巡抚赵申乔、湖广提督俞益谟、遵上□日覆奏、容美司土司田舜年不法各款。请命大臣往审。得上□日、著都察院左都御史梅鋗、内阁学士二鬲、前往察审　　

○甲午。阿霸垓多罗郡王吴尔占噶喇卜、来朝。　　

○己亥。上驻跸喀喇和屯。　　

○吏部题、一等精奇尼哈番仲申保、以病解退。销去恩诏所得三拖沙喇哈番。余三等精奇尼哈番、令其子宝德袭替。从之　　

○辛丑。科尔沁多罗冰图郡王达达布、扎萨克台吉葛勒尔、来朝　　

○壬寅。谕户部、工部、户工二部、凡咨取钱粮事、俱不奏闻、所以二三十万银两、不过以一咨文取之而事已毕。嗣后著户工二部、将不启奏用咨文动支大小款项钱粮、于月终明白汇奏。则凡事知所儆畏、而钱粮大可节省矣　　

○喀喇沁和硕端静公主、来请安　　

○以翰林院编修顾悦履、充日讲起居注官　　

○升直隶天津总兵官蓝理、为福建陆路提督。　　

○甲辰。土默特多罗达尔汉贝勒马呢、来朝　　

○乙巳。喀喇沁镇国公善巴喇锡、来朝　　

○丙午。喀喇沁多罗杜楞郡王额驸噶尔臧、来朝　　

○戊申。湖广总督石文晟疏言、原任容美司土司田舜年来省、臣令藩臬二司、暂行拘留。随因中暑病故。又查田舜年降逆贼吴三桂时、以其印缴吴三桂。及投诚后、于康熙二十年铸印颁给。今验其印、乃康熙元年所铸。其中情弊、难逃圣鉴。得上□日、此两事俱发梅鋗等、一并察审具奏　　

○庚戌。翁牛特多罗杜楞郡王额驸苍津、来朝。　　

○辛亥。以福陵噶喇大孙珠、为福陵总管。　　

○予故浙江巡抚张泰交、祭葬如例。　　

○甲寅。旌表山西烈妇王氏、拒奸殒命、给银建坊如例　　

