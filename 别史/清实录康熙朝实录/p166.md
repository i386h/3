<!-- { "loadSidebar": true } -->
○辛酉。谕礼部、时已入夏、天气亢旱、农务方兴、雨泽未降、恐麦禾不及时长养、朕心深为惓切。尔部可同顺天府官员、竭诚祈祷　　

○壬戌。上诣太皇太后宫、问安　　

○谕诸浑托和、顷器皿遗失、尔等虽愿赔偿、念尔等贫困、皆免赔偿。至于茶膳房遗失器皿、亦皆免赔。令广储司如数补造　　

○癸亥。谕兵部、逆贼从湖南败遁日久、我大兵即当尾击。若推诿逡巡、不速行追蹑、俾贼复得固守、则劳费倍多。乃顺承郡王等、至今犹未亟进、殊为不合。尔部速移文顺承郡王等、乘贼守备未固、兼程前往　　

○宁南靖寇大将军多罗顺承郡王勒尔锦疏报、彝陵后营游击许嘉谟等、于二月二十二日、率兵至青石渡、贼首潘龙等迎敌、我兵左右夹剿、追至平峪铺、斩首及落崖死者无算、恢复衡山县城、又二十六日、进取归州、贼首廖进忠等、率贼数千、于马黄山迎敌、我兵三路夹攻、贼众向巴东逃遁。二十七日、看守巴东伪副将金勤等、遣伪守备王坦斋投诚。遂遣守备于腾云等、领兵前往、正遇金勤等与贼对垒、我兵冲击、追至西壤地方、大败贼众、归州、巴东、相继恢复。得上□日嘉奖、下部议叙　　

○予浙江阵亡正蓝旗佐领委署参领绰罗代、镶白旗佐领诺木齐、各祭葬如例　　

○甲子。谕吏部、荐举到文学人员、已经亲试、其取中一等彭孙遹、倪灿、张烈、汪霦、乔莱、王顼龄、李因笃、秦松龄、周清原、陈维崧、徐嘉炎、陆葇、冯勖、钱中谐、汪楫、袁佑、朱彝尊、汤斌、汪琬、邱象随、二等李来泰、潘耒、沈珩、施闰章、米汉雯、黄与坚、李铠、徐釚、沈筠、周庆曾、尤侗、范必英、崔如岳、张鸿烈、方象瑛、李澄中、吴元龙、庞垲、毛奇龄、金甫、吴任臣、陈鸿绩、曹宜溥、毛升芳、曹禾、黎骞、高咏、龙燮、邵吴远、严绳孙、俱著纂修明史。其见任、候补、及已任未仕各员、作何分别、授以职衔。其余见任者、仍归原任。候补者、仍令候补。未仕者、俱著回籍。内有年老者、作何量给职衔、以示恩荣。尔部一并详议具奏。告病者、不必补试　　

○予福建阵亡正蓝旗佐领委署参领勒德礼、祭葬如例　　

夏。四月。乙丑朔。享太庙。上亲诣行礼　　

○丙寅。上诣太皇太后皇太后宫、问安　　

○遣理藩院郎中额尔塞、员外郎占木巴拉、赍敕往谕达赖巴图尔台吉等、去年闰三月、吴喇忒巴达里台吉等、男妇子女、马驼盔甲、为贼劫掠。兹墨尔根台吉、遣人将巴达里台吉之子纳木、及其妹送到。讯之、纳木云、去年为厄鲁特厄尔德尼和硕齐劫去。今墨尔根台吉察获送还、诚属可嘉。夫劝善惩恶、国之法也。今闻厄尔德尼和硕齐等、在额济内河之地、尔达赖巴图尔台吉、墨尔根台吉、其将厄尔德尼和硕齐等、严加治罪。所掠人畜财物、照数察还。如此、则同修和好、边境生民得安矣。墨尔根台吉、察还所掠之人可嘉。事毕之日、应加恩赉　　

○命郧阳抚治杨茂勋、升补四川总督。仍驻郧阳。俟恢复四川之日赴任　　

○丁卯。纂修玉牒。命镇国公苏努、为总裁官。辅国公品级富尔秦、大学士勒德洪、杜立德、礼部尚书吴正治、内阁学士噶尔图、侍郎额星格、为副总裁官　　

○以故二等精奇尼哈番浑津子阿礼浑、袭职　　

○戊辰。谕刑部、今已入夏、亢旸不雨、耕种愆期、民生何赖。或内外问刑衙门、有无知而罹法网、小过而陷重辟、株连无辜、淹禁日久、刑狱重地、人命攸关、审拟未当、有干天和。朕每思及此、深用警惕。兹特遣索额图、明珠、杜立德等、会同三法司、将已结大案、见在监禁者、逐一详加审理。务期明允、无使冤滞。其在外直隶各省监候重犯、应遣三法司满汉贤能司官、前往察审。凡罪可矜疑者、会同该抚臬司、详开情由具奏。俾无枉无纵、以祈天庥、副朕慎刑爱民至意　　

○湖广岳州水师总兵官万正色、条奏闽海情形、水陆战守机宜。上谕、万正色剿寇洞庭、著有劳绩。今岳州长沙诸处、悉已恢复、无烦水师。且万正色闽人、稔知水性、兹剿灭海寇之际、从优加太子少保、调为福建水师总兵官。率所部官兵、克期速赴闽中。其标下兵、有不谙水性者、仍留岳州、以见在投诚兵内习水性者、补额携往。至闽之日、即以所条奏事宜、与大将军康亲王等、会议酌行。旋升万正色、为福建水师提督、统辖全闽水师营务、以专职掌　　

○刑部尚书刘楗、以病乞休。允之　　

○己巳。以江西阵亡二等阿思哈尼哈番塞靖叩子昌寿、袭职　　

○庚午。上诣太皇太后皇太后宫、问安　　

○贵州提督赵赖疏言、逆贼胡国柱、郭壮图、吴国贵、吴应麒辈、嫌隙已生、势不两立、宜乘涣散之会、指名招徕。上谕诸路大将军将军等、乘逆贼互相猜疑之际、其明谕以投诚人员、宽贳前罪、从优恩擢。贼中渠帅、分路遣人、指名招抚　　

○免江南宿迁县水淹田地、康熙十四年以前、未完地丁漕粮　　

○以福建殉难总兵官二等阿达哈哈番吴万福孙吴瑞麟、袭职　　

○辛未。安塘笔帖式报、伪将军王凤岐等三人、选船舰兵卒、水陆齐下、截御巴东诸处、以乘不备。又有刘李杨王诸贼帅、率众屯踞巫山、及草毛诸处。上谕、逆贼至巫山、潜生奸计、或窥伺夔山、俟江水泛涨之时、乘虚突犯彝陵荆州、殆未可定。今固山贝子准达、都统根特等、已率兵前赴荆州。而彝陵又有大兵、及提督徐治都在彼。宜悉录报文、移贝子准达等、提督徐治都、令于荆州彝陵诸处、水陆密防。贼果来犯、即行剿御　　

○宁南靖寇大将军多罗顺承郡王勒尔锦疏言、都统觉罗巴尔布、启称二月初二日、分兵二队、攻金顶山、及滩内所立之营。兵锋一至、贼皆遁走。随遣署护军统领董吉等、率兵由陆路追之、及于南津关口。江北岸之贼、列阵迎拒。我兵败之、斩杀甚众。上谕、国家军令、本甚严明、凡攻逐贼寇、大臣身先士卒、是以官兵鼓舞奋勇、野战必胜、攻城必克、所向无敌。都统巴尔布、统兵驻彝陵、大兵既复岳州、不于贼方震动之时、侦察虚实、即行剿灭、乃称二月初二日、分兵二队、攻取金顶山、及滩内所立之营、兵锋一至、贼悉遁走、身统兵众、逼贼而营、对垒之贼已遁、尚尔不知、又不自思赎罪、率官兵疾追、殄歼贼丑、止遣董吉等前往、巴尔布自率兵赴荆以来、曾无奋力报效、迟误观望、其罪良多。既至彝陵、与贼对垒、不躬亲抵敌、反云初二日拨兵前进、作攻战之形、明属欺罔。且镇荆山之贼、遁于何处、踞于何地、并未察明以报。著顺承郡王等、一一严取供词以闻　　

○兵部题、彝陵总兵官徐治都、已补湖广提督、查提督旧驻武昌、但彝陵、宜都、接壤川省、地方紧要、应令徐治都暂驻彝陵。其彝陵总兵官、暂驻宜都。俟事平、各照旧驻劄。从之　　

○壬申。上诣太皇太后宫、问安　　

○封镇国公兰布子赉式、为辅国公　　

○癸酉。遣满汉大学士各一员、恭点孝昭皇后神主。是日、恭奉神牌。升祔奉先殿。奉安于仁孝皇后神牌之右　　

○兵部题、奉上□日诸王长史、散骑郎等官、俱行具题补授、护卫不行具题补授、著查例议奏。查臣部定例、诸王护卫、六品以下典仪、包衣佐领、不行具题、咨送由部补授。今臣等议得诸王贝勒等长史、四品五品典仪、散骑郎、一等二等三等护卫、包衣佐领、该王、贝勒等、拟定咨送、由臣部引见、具题补授。其六品以下官员、仍照旧例补授、咨送注册。从之　　

○甲戌。谕礼部、民资粒食以生、今时值夏令、雨泽未降、久旱伤麦、秋种未下、农事堪忧。皆由朕躬凉德、政治未协、大小臣工、不能洁己爱民、勤修职业、致干天和。朕用是夙夜靡宁、深切警惕、实图修省。诸臣亦宜循省过愆、恪共乃职、期于共襄治理、感召休和。兹当虔诚斋戒、躬诣天坛、亲行祈祷、为民请命。尔部即择期具仪以闻　　

○乙亥。上诣太皇太后皇太后宫、问安　　

○戊寅。征南将军都统穆占疏言、臣自辰州启行、追贼二十日。会大雨泥泞、马毙甚多、致兵士乏骑。得上□日、穆占与大将军简亲王、进定广西、宜速拨武昌马千匹、送至穆占军前、以给乏马兵士　　

○己卯。上诣天坛祈雨。自西天门步行至祭所。读祝甫毕、甘霖随降。祭毕。上步行出西天门。始乘马回宫　　

○上诣太皇太后宫、问安　　

○宁南靖寇大将军多罗顺承郡王勒尔锦等疏言、伪将军胡国柱、在辰龙关、伪将军吴应麒等、在辰州、以木塞隘口而营。上责之曰、顺承郡王勒尔锦等、当逆贼惊遁之际、宜亟遣贤能将帅追剿、乘贼不备、速行扑灭。乃明知巴尔布怯懦、令率官兵进取辰州、巴尔布迟滞观望、延引时日、不疾驱而进、致辰龙关复为贼守。勒尔锦、巴尔布等、宜即行议处、但见统大兵征剿、俟事平凯旋之日、再行察议　　

○庚辰。调仓场侍郎邵甘、为兵部督捕左侍郎。转刑部右侍郎禅塔海、为左侍郎。升詹事宜昌阿、为刑部右侍郎　　

○以原任刑部侍郎于嗣登、为光禄寺卿　　

○升署副将胡世英、为湖广随征总兵官　　

○辛巳。孝端文皇后忌辰。遣官祭昭陵　　

○上出德胜门观禾。路经固伦端顺长公主、及辅政大臣一等公索尼墓。遣内大臣武默纳、各以酒奠之　　

○升吏部左侍郎觉罗舒恕、为都察院左都御史。通政使焦毓瑞、为都察院左副都御史　　

○壬午。谕差往直隶各省察审刑狱刑部郎中索尔逊、员外郎宋俄托等、朕因天时久旱、深切轸怀、诚恐外省罪犯中、或有冤抑、陷于无辜、特选尔等贤能官员、体朕矜恤庶狱之意、前往察审。凡事务推勘确实、从公审断、勿徇一时私见、颠倒是非、负朕爱民至意。仍宜兼程遄往、作速清结。倘或迟延时日、恐无赖之徒、借端生事、造作虚词、妄行讦讼、反为良民之累。且尔等所审案件、或当或否、朕无不洞悉、尔等慎之　　

○授一甲进士归允肃、为翰林院修撰。孙卓、茆荐馨、为编修　　

