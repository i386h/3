<!-- { "loadSidebar": true } -->
○辛亥。谕议政诸臣、俟至拖陵地方、再遣使于噶尔丹。度伯费扬古等兵亦将到。噶尔丹若遣使来。我亦遣使频往、以待伯费扬古等兵。彼若乘此逃窜、必生内变、岂能完全耶。诸臣奏曰、上谕至拖陵地方、再行遣使。甚是。俟至拖陵时、往来遣使、以待伯费扬古等兵。若噶尔丹接战、则两路夹击、立行剿灭。或逃或降。至彼时再议。上是之　　

○谕领侍卫内大臣等曰、噶尔丹自以为无所畏惮、煽感诸蒙古窃踞克鲁伦地方。谓朕必不亲征。今我军紧要军器、俱已备至。若噶尔丹闻朕已至。必先逃窜尔等欲战耶。欲使噶尔丹逃窜耶。可各陈所见。诸臣奏曰、臣等之意、听彼逃窜、似比战为愈。但所以使噶尔丹逃窜之计、臣等不得而知。上曰、噶尔丹原系行劫小寇。素无远识。信人诳言。侵掠喀尔喀。以为我军不能即至。故敢窜伏克鲁伦。今大军已近噶尔丹。西路兵亦将至土喇。尔等欲使之逃窜。朕以为无难。俟其少近。遣使往谕云、朕欲与亲临约盟、尔可前来、与我军会议。并不尔剿噶尔丹闻朕亲来必连夜奔逃。我军即行追杀。如向土喇退去。必遇费扬古兵。朕于此贼、廑虑已久。此次噶尔丹必然殄灭。拒则糜烂。窜则逃亡。但于成龙所运之米、恐不能应期而至耳。伊桑阿等、可撰敕呈览。俟少近遣往。旋即进兵　　

○壬子。奏皇太后书曰、臣违慈颜日久。所以未敢请安者、军中人来往频数、则语言淆杂、于事机无益。且臣意若仰荷天祐、迅成大功。将同捷音并奏也。但瞻仰之怀、形于梦寐。兹特恭请万安。此间水泉清而地气凉。臣体中甚佳诸皇子诸王、大小诸臣、以至军士俱好。臣所统兵无有滞误。咸整肃毕至。粮车亦接续而来。但以待伯费扬古之兵遂多需时日耳噶尔丹所在、距我师甚近。彼闻臣亲帅兵来必尔逃窜。今但臣一路进兵、则恐其途径既多、彼将从他处奔突。总之此行天心眷顾、似有可凭伏望圣慈宽舒以待之。五月初旬、若得事竣。约六月初十日可以还京。为此特具奏章、自瀚海内察罕布喇克地方驰闻　　

○商南多尔济、赍大将军伯费扬古疏至。言臣等于初十日、自乌阑厄尔几起程、至察罕和朔地方。将军孙思克等、亦于十一日、至察罕和朔。臣等会议。将军孙思克、博霁、各选精兵二千、与臣等一路前进。计程本月三十日、可至土喇之阿喇克山克勒河朔地方。来月初七日、可至巴颜乌阑。上命议政大臣等会议。寻议、应照皇上前谕至拖陵时、频行遣使、以候伯费扬古之兵、两路夹剿。得上□日、大兵或应即行前进。或应候大将军兵至夹剿。仍著前后营诸王、大臣、公同议奏。前营、仍著马武、后营、仍著喇锡、前去。　　

○癸丑。乾清门一等侍卫马武回奏、前营皇子大臣等议。皇上亲统大兵、特为剿灭噶尔丹而出。又思遏贼归路。调发西来二路兵俱至。正合皇上神谟。今兵力甚盛。正宜协力夹击、剿灭噶尔丹。其遣使噶尔丹、及计大将军伯费扬古等兵、近逼贼营、夹攻剿灭之处。俱候皇上乾断。侍读学士喇锡回奏、后营皇子、王、大臣等议。与议政大臣同。上谕议政诸臣、朕所统大军、不劳而至。人逸马肥。以此精锐、人思敌忾。寇虽十万、朕将用策、亲御以击之。一面遣使往说。倘敌人力有余、则听与我战。力不能及、则听其走。但此寇若走、恐在我有追悔之意。议政诸臣奏曰、噶尔丹若走、则吾事已毕。当遣使往说。众意合一上遂定遣使之议　　

○甲寅。头运米车到、遣乾清门一等侍卫马武赍粮给散总兵官马进良、白斌、标兵　　

○乙卯。喀尔喀扎萨克台吉车陵渣卜等奏、请随军效力。上曰、尔等往来游牧、以避厄鲁特、劳苦已极。免往出征。各带眷属牲口往达里冈阿之东居住。朕回銮时、指示地方安插。达里岗阿地方。曾留马匹牧放。著尔所属人等、加意收管、勿使盗窃。车陵渣卜复奏、愿准臣兄子台吉多尔即渣尔、都统嘎尔单、随征。上许之。又谕之曰、尚书班第、令尔等向内游牧。尔等不从。纳木扎尔陀音等、终为厄鲁特所掠若果向内地游牧何至于此。尔等既与土谢图汗附近。著随征台吉多尔即渣尔、都统嘎尔单、与西地西里贝勒同行　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百七十二

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百七十三　　

康熙三十五年。丙子。五月。丙辰朔。上驻跸拖陵布喇克地方。　　

○谕领侍卫内大臣等、步行厮役、及羸瘦马匹、应留拖陵地方。留总兵官白斌标下绿旗兵二百名、马进良标下绿旗兵一百名、令其踞水浚壕、筑垒扎营、留杭艾令其总管、拨总兵官岳昇龙所领兵二百名、给白斌、以补。所留二百兵之缺。又八旗满兵内、有马匹疲惫、不能前行者、亦察明留之。　　

○谕行在兵部、内府管骆驼首领郝尚图等、星驰运米到此。著传谕八旗夸兰大、每旗给米三十石。古北口、宣化府、绿旗兵、给二十二日米、及牛羊、其米经留贮、不敷八十日者、亦著补给。　　

○内大臣等奏、防护马群、甚属紧要。除先到之前锋兵、及汉军、察哈尔营、所设防护外。应将见在此处五旗、每旗派护军五十人、增入周围防护。再御营内、领侍卫内大臣、及护军统领等、仍照前轮班行走。今既逼近厄鲁特窜处之地、御营内既添设宿卫、其防护等处、不必著侍卫、及内府护军前往。得上□日、侍卫、及护军等、皆不令往、亦为未可。伊等各有马匹、无人看守。且牧马处有信息、亦须令来报。应著三旗内、合派侍卫九员、内府护军十五人、前往。　　

○谕行在兵部、马匹最为紧要。嗣后安营、不必向南、宜各随其方、惟视有水处、周围环绕。令两黄旗居御营后。其余悉照旗分。次察哈尔兵、汉军火器营兵、又其次绿旗兵、于御营外、环列大营勿践营中之草所有马匹昼则于各旗营外近处牧放。夜即收入营中则马匹不难于水草、而兵行大有禆益。　　

○丁巳。谕议政大臣、尔等中路西路兵所骑四匹马内、有借库银买者、尽免还库。佐领下兵丁、各出私橐买给出征人者、官给马价。又大臣、侍卫、内务府、官员等起程时、预支秋季俸银、俱免扣除。　　

○谕行在兵部、征讨莫要于法令。奋勇登先者锡赏。怯懦退后者议罪。俱系定例。岳昇龙、马进良、白斌等、系简选任用之人。今已逼近噶尔丹。若遇敌交战时、副将以下、至兵众人等、有退怯违令者、著该总兵官正法奏闻。　　

○谕内大臣等、蓝翎侍卫兴永朝、著署副都统、于镶黄旗汉军火器营行走。　　

○召裕亲王福全、恭亲王常宁、简亲王雅布、前赴大营。　　

○戊午。仁孝皇后忌辰。遣官祭陵。　　

○谕内大臣公长泰曰、绿旗兵、著列于鹿角中间。绿旗兵之次、将两翼八旗之汉军炮位鸟枪排列。汉军火器之次、将八旗满兵马上所载之炮位、分翼排列。鹿角后之头队兵、令各按旗分排列鸟枪护军、次列护军、又次列鸟枪骁骑。凡八旗俱照此排列、二队兵、著于头队后排列。傍队兵、既无炮位、将汉军子母炮、每旗给与两位。此炮位、著满洲鸟枪手骁骑。兼管看护。阵势著分张排列长泰等、随遵谕绘阵图进呈。得上□日、照此遵行。　　

○谕行在兵部、五处驿站人及马匹、著留于原任尚书杭艾处。其前途设站人员马匹、照常带往安设。俟御营至克勒河朔、即遣贤能官一员、前往杭艾处、将所留五处驿站、从塔尔浑柴达木一带、速行安站。令运米之车辆、由此站路行走俟五处驿站安置毕、将欧德哈尔哈一路驿站彻回。　　

○命内大臣阿密达、闲散宗室哈尔萨、都统喀代、护军统领桑遏、分隶两胁军中。　　

○己未。命左都御史于成龙、将后运粮内六七千石、速运至拖陵预备。其余米石、俱留贮汛界近地、以备凯旋之用。　　

○先是、上谕、俟到拖陵日、遣使于噶尔丹。至是、以敕书赐物、及所获厄鲁特俄齐尔等四人、交公主长史多禅、中书阿必达、令一等侍卫喀瓦尔达、一等台吉阿喇卜坦、以兵卫之、送至燕图库列图。上谕喀瓦尔达、阿喇卜垣曰、尔等不必到克鲁伦。度其地形、古尔班图尔罕、巴尔代喀、当有敌人戍守。尔等若往克鲁伦、则略迂绕、彼必截尔等之后。尔等勿得过燕图库列图、即从彼地遣多禅等前去。未遣伊等之前、纵所擒四厄鲁特、往致声息可也。倘遇厄鲁特、勿与之战。但令敕书使臣、到彼则已。敕谕噶尔丹曰、朕统御万邦、惟以民命为重、不喜杀伐。尔厄鲁特、喀尔喀、向奉职贡。尔等交恶构兵以来。朕未尝偏徇、而于尔有异视喀尔喀、为尔所败、投朕乞命。如朕不救之、则皆饥毙矣。朕之济人、非特于喀尔喀如此也。凡诸国窘迫来归者、朕亦一体救之。已明谕尔数次。尔奏章来、索喀尔喀泽卜尊丹巴胡土克图、土谢图汗、言之不已。朕始终不以喀尔喀为直。曾谕尔、此事非悬议所能结、当会盟以讲之。尔又以生计窘乏、不能前来。又以誓书所无之言、屡向我。使臣喇嘛、支吾回奏。阿喇尼巡行边塞、猝遇尔兵。不待朕上□日、遂与尔战。因特遣王与皇子、与尔会议。尔属下人、又先抗拒、以致交兵。其时所发他路之兵、朕急遣人止之、勿与尔战。尔前年至巴颜乌阑、遂掠喀尔喀之纳木扎尔陀音。朕又持遣使问故、约与议盟。今朕与尔、若不觌面定议、不但尔国难存、我边民亦不得宁居。因尔来既近、故秣马缮备。朕于三月初旬起行。西路兵、于二月十八日起行。黑龙江兵、于四月初六日起行。盛京、宁古塔兵、于三月起行。今朕大军已出汛界、与尔逼近。西路兵、俱已到土喇。东路兵、俱已溯克鲁伦河而来。朕向崇礼义、顺天理而行。不恃势力、戕灭他人。朕果恃势力、则竟不遣使。统各路之兵而剿灭尔、无所不可。朕乃不忍生灵横被锋镝、是以抒诚遣使。朕与尔等觌面定议、指示地界。尔照旧贡献贸易。则尔国安生、而我边民亦安。乃协朕保列国如赤子之意、岂不休欤。朕断不以计诱人、切勿疑畏。朕来欲与各处将帅阅兵、已传令伊等勿战、非虚言也。尔如不信、可留朕所遣使臣内一人在尔地。倘各处兵进而攻尔、尔可差所留人止之、一面遣尔前曾奉使、为朕所识之人来奏。朕统御万邦、岂肯诱人而破灭之。尔或妄动而去、则虚朕美意、而生灵有不利矣。朕兹开诚、特赐尔暖帽、蟒袍、妆缎褂、纯金钩、并巾缨带一条、及币十端、银二百两。以公主长史多禅、中书阿必达为使。尔其筹之。自古敌国无害使臣之理。况朕与尔、向无隙乎。五日内、遣尔使偕我使来覆。特谕。　　

○庚申。上驻跸阿敦齐陆阿鲁布喇克地方。　　
