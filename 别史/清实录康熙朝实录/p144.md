<!-- { "loadSidebar": true } -->
○丁巳。敕谕安南国王黎维禧、逆贼吴三桂、值明季闯贼之变、委身从贼、以父死贼手、穷窜来归。世祖章皇帝念其投诚、从优渐进王爵、授之军旅、委以事权。异数殊恩、振古未有。爰及朕躬、特进亲王。倚任等于腹心。恩礼加于勋旧。方期其感恩图报、殚竭忠诚。讵意吴三桂、以枭獍之资、怀狙诈之计。阴谋不轨、自启衅端。藉请搬移、輙行叛逆。煽惑奸宄、荼毒生灵。极恶穷凶。神人共愤。连年遣发大兵、各路征剿。秦陇底定。闽粤荡平。惟吴三桂窃踞一隅、苟延旦夕。目今大兵云集、指日授首、恐其窃迫、逃窜滇南、倚恃险阻、致稽天讨。兹以王累世以来、抒诚进贡、恭顺有年。谊属屏藩、忠荩夙著。乱臣贼子、谅切同仇。今已遣抚蛮灭寇将军广西巡抚傅弘烈、会同满汉大兵、平定粤西、进取滇黔。尔国壤地相接、素知形势。王宜遴选将士、协心戮力、攻其险要、捣其巢穴。早靖逋诛之寇用彰忠义之猷。懋赏崇褒、朝有令典。王其恪遵朕命、克期举事、以奏肤功　　

○福建总督郎廷相疏报、逆贼朱寅、勾连海寇、横肆鸱张。臣遣海澄镇总兵官黄蓝等、会同满洲官兵、三路进剿。至灌口杨坑地方、大败贼众、连夺贼营七所、阵斩一千余名、生擒伪左营将谢良、杨德等、六十余员、余孽逃遁。下部议叙　　

○平南王尚之信、疏请以弟尚之孝、赴京效力。允之　　

○戊午。上御太和殿视朝。文武升转各官谢恩　　

○庚申。上诣太皇太后宫、问安　　

○定远平寇大军和硕安亲王岳乐、疏报、马棚逆贼、于浏阳县地方、骚扰焚掠。臣遣副都统阿晋奏、率满汉官兵、四路剿杀、大败贼众、擒斩无算。下部议叙　　

○辛酉。上诣太皇太后皇太后宫、问安　　

○以原任宣府总兵官拜音达礼、为浙江平阳总兵官　　

○癸亥。谕大学士等曰、朕不时观书写字、近侍内并无博学善书者、以致讲论不能应对。今欲于翰林内、选择二员、常侍左右、讲究文义。但伊等各供厥职、且往外城、不时宣召、难以即至。著于城内拨给闲房、停其升转、在内侍从数年之后、酌量优用。再如高士奇等能书者、亦著选择一二人、同伊等入直。尔衙门满汉大臣、会议具奏　　

○谕兵部、据山西提督周卜世疏称、所部兵千余人、至河南府鼓噪、仅能抚定、尔部速檄公温齐、令其进发之时、由河南府、挟周卜世之兵、同赴荆州、密为之防　　

○甲子。上诣太皇太后皇太后宫、问安　　

○以原任山西援剿总兵官周卜年、为山东沂州总兵官　　

○乙丑。镇南将军莽依图疏言、韶州无警、抚臣傅弘烈、兵力单薄。已遣副都统额赫纳、赴梧州协剿。得上□日、寇犯韶州、将军莽依图、同额楚夹剿、既大败贼众、复行追击、仁化诸县、指顾悉平。可谓智勇兼擅。凡为将者、统兵灭贼、底定疆圉、不必一一俱俟中上□日、惟应机适变、尽乃心力、即克副委任至意。莽依图当逆贼甫遁、即遣副都统额赫纳等、往援傅弘烈、深可嘉尚。顷已令统领江宁兵额楚赴梧州。今既遣额赫纳行、即令额赫纳、毋稽留肇庆、疾赴梧州、与傅弘烈同定广西。额楚、赫勒布等、仍留莽依图军前　　

○谕议政王大臣等曰、将军莽依图等、所遣大兵、尚属单弱。今粤东已定、韶潮等处、亦复无警。可令平南王尚之信、多选部下官兵、付都统尚之瑛、或总兵官王国栋、帅赴梧州、随满洲大兵、接应巡抚傅弘烈、同定广西　　

○丙寅。镇南将军莽依图疏报、韶州逆贼胡国柱等、为我兵击败、震慑丧气、于九月二十八日、弃帽峰山潜遁。臣等即分兵数道蹑击。过乐昌。遂复仁化县。得上□日嘉奖、下部议叙　　

○以原补江西提学副使未任撤回蒋永修、为湖广按察使司副使、提调学政　　

○丁卯。上诣太皇太后宫、问安　　

○赠浙江殉难乐清营把总左朝极、为守备。荫一子、以卫千总用。副将苏木代、给拖沙喇哈番。各祭葬如例　　

○江西总督董卫国疏报、招抚广信府伪总兵吴万胜等一百十七员、兵丁一万五千余名。下部议叙　　

○戊辰。上御太和殿视朝。文武升转各官谢恩。次喀尔喀、厄鲁特、进贡使臣等行礼　　

○镇南将军莽依图疏言、臣欲亲提大兵、进取广西、广西定后、乘胜即取衡湘。但此行务期穷贼根株、不得不厚集兵力以往。请于近地拨给兵马、以益臣军。得上□日、见在韶州莽依图部下兵、每佐领七名外、又增统领江宁兵额楚、署副都统赫勒布兵、每佐领三名、近都统勒贝、又率每佐领兵二名前往、兵数已增于前。莽依图可留勒贝、额楚、守韶州、亲统大兵、速赴梧州、同巡抚傅弘烈、平定广西。广西定后、或进取湖南衡湘诸处。或径取贵州、断贼后路。听便宜从事　　

○己巳。上诣太皇太后宫、问安　　

○庚午。以都察院左都御史喀代、为兵部尚书。升礼部右侍郎马喇、为工部尚书　　

○抚蛮灭寇将军广西巡抚傅弘烈疏报、逆贼侵犯梧州、臣遣总兵官杨国泰、分布官兵、水陆并剿、前后夹击、大败贼众于昭平等处地方。阵斩伪总兵张元、乘胜逐北、本月初三日、恢复浔州府、获贼船器械无算。得上□日嘉奖、下部议叙　　

○辛未。上诣太皇太后宫、问安　　

○转工部右侍郎祁通额、为左侍郎。升内阁学士温代、为工部右侍郎　　

○以翰林院侍读学士蒋弘道、充日讲起居注官　　

○壬申。谕兵部、康亲王既定闽疆、应遣官赏赉。其随征官兵、亦均有勤劳军功、即与议叙　　

○癸酉。上诣太皇太后皇太后宫、问安　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七十　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十六年。丁巳。十一月。甲戌朔　　

○乙亥。谕工部尚书马喇、侍郎温代曰、尔等系特简之人。近见工部事务、弊端甚多。各宜勉尽乃职、厘剔积弊、以副朕委任之意　　

○户部议覆、平南王尚之信疏言、粤省之广、肇、南、韶、惠、潮等府、陷贼时、遭逆贼加派兵饷、横征害民。今地方已经恢复、请禁革横征私派、以苏民困。应如所请。从之　　

○丙子。上诣太皇太后宫、问安　　

○调兵部左侍郎吴努春、为礼部左侍郎管右侍郎事　　

○奉命大将军和硕康亲王杰书等疏报、夸兰大杜巴等、率领官兵、败贼朱寅等于泉州关口。又总兵官侯马三奇等、败贼于和平桥草蒲港地方。又副都统伯穆赫林、副都统倭申巴图鲁、总兵官侯马三奇、三路进兵、败贼于石井清寺等处。恢复石井清寺地方。得上□日嘉奖、下部议叙　　

○丁丑。升詹事府詹事噶尔图、为内阁学士兼礼部侍郎　　

○福建总督郎廷相疏报、署游击韩六合、败贼吴万胜于崇安县界、擒伪总兵副将等、二百余员、杀贼二千九百余级。下部议叙　　

○戊寅。上诣太皇太后宫、问安　　

○己卯。改广东掌印都司金珙、为广西按察使司按察使　　

○逆贼韩大任、拥众踞万安县梁口、坐塘笔帖式以其事闻。得上□日、逆贼韩大任、自宁都败遁、窃踞万安、必且与楚贼合势。护军统领哈克山、副都统席三、虽已统兵前往、恐兵力尚少、简亲王其速调满汉官兵、与哈克山等、并力进剿。务期剪灭。毋仍前疎纵、俾贼得逸入湖南　　

○赠广东殉难游击侯进学、文天寿、为副将、各予祭葬、荫一子以守备用　　

○庚辰。上诣太皇太后宫、问安　　

○辛巳。免江南徐州山阳等十一州县卫。本年分水灾额赋有差　　

○旌表安庆烈妇冯氏、拒奸投河自尽、给银建妨如例　　

○壬午。先是、扬威大将军和硕简亲王喇布疏言、据报韩大任等、欲渡河潜遁、楚贼来迎。应乘其未合、预行剿灭。但护军统领哈克山等、部兵甚少、若剿逸贼、则无兵以遏楚逆。若御楚逆、则追剿逸贼、又复无兵。今吉安无可调之卒。臣等议分将军穆占兵之半、暂守永新安福、令其半赴泰和万安诸处、遏御贼寇。得上□日、简亲王喇布、自到江西、并未建尺寸之功、宴坐会城、虚糜粮饷。迨赴吉安、以重兵围城、逆贼韩大任奔逸、不能击灭、致韩大任窃踞宁都。虽遣副都统布舒库等、率兵前往、究未大创贼众。今韩大任等、自宁都窜突、延及万安泰和诸处、不能扑剿、又以兵少具奏。计喇布所辖满汉官兵、为数不少、一韩大任、未能剿除、任其出入、宜即严加处分。念见在与贼相持、姑俟事平日议罪。其令将军穆占、率兵急赴梁口、务速剪灭、勿使蔓延。至是、穆占疏言、闻吴三桂遣伪帅三人、由永新犯吉安。臣身在地方、洞悉情形。伪帅来犯、非迎击不可。臣是以率兵前进、于本月初三日、已抵永新。俟后军一至、即剿除永新百里外所屯贼寇、进取茶陵。其逆贼韩大任、应令大将军简亲王喇布、或和硕额驸华善、率兵堵御。上复谕简亲王、速调副都统布舒库、提督赵赖等、所辖之兵、亟灭韩逆。将军穆占、身临贼境、必悉情形。或先赴梁口、协剿逸寇。或已进取茶陵、遏御楚贼。即乘机平定湖南。其详悉筹度、无失事机　　

○转兵部右侍郎郭丕、为左侍郎。升内阁学士党务礼、为兵部右侍郎　　

○銮仪卫銮仪使许占魁、以疾乞休。命回籍调理、仍支原俸、病痊日起用　　

○甲申。上诣太皇太后皇太后宫、问安　　

○平南王尚之信疏言、粤东平定。臣请量留标兵、守广东省城。尽率余兵、赴广西图贼。从之　　

○抚远大将军都统大学士公图海疏报、署副都统觉罗和托等、督率满汉兵、败贼于沙窝、斩获甚众。下部议叙　　

○丙戌。升太常寺卿屯泰、为内阁学士兼礼部侍郎　　

○以原任海丰总兵官佟国玺、为廉州总兵官　　

○丁亥。上诣太皇太后宫、问安　　

○戊子。上御太和殿视朝。文武升转各官谢恩。次厄鲁特进贡使臣等行礼　　

○己丑。予故河南巡抚佟凤彩祭葬。谥勤僖　　

○辛卯。大学士等、遵上□日选择翰林内廷侍直、列名请上

