<!-- { "loadSidebar": true } -->
○策试天下贡士杨尔德等于太和殿前制曰、朕临御天下垂六十年。仰惟祖宗付托之重。知天子以乂安海宇为孝是以夜寐夙兴、勤求治理。政事之余、留意经术、期为天下广文教。承平之后、不忘边备、思为万世奠苞桑也。粤稽周礼、造士、六行以孝为首。其察吏也、六计以廉为先汉人承之、亦用孝廉、选举郡国之士。未有内行不修、而律身克谨者也。朕日以孝廉奖励天下、而敦笃彝伦、树立名节者、概不多见。亦有欺世盗名、自托于孝廉。而实行不孚、往往见讥于乡党、贻笑于清议。其诚伪之间、可不辨欤。夫卿大夫立身行已、有风励士庶之责。今乃诵说礼经、而考其实行、反不若村农田竖之诚笃者、其故何欤。易之泰卦曰、勿恤其孚、于食有福。言治乱虽有常数、然人事既修、则可以勿忧而受其福也。今天下安宁已久、朕每怀积玩之惧、业业兢兢、与中外臣邻动色相戒古君臣所以永保天命而固结人心者、岂无其要欤。持盈保泰宜何道之遵也广励士习者、以通经为要务。近代诠释群经、至朱子无可议。朕潜心玩味、见其皆切于躬行日用、绝无华言浮说、以汨乱乎其间。夫虚文多、则本意晦。枝辞盛、则实理微。欲使士通一经、则明一经之义、而收一经之用者、其术安在。古者内有民间之储。外有边境之备。自汉有屯田塞下之议。及后赵充国、诸葛亮、率用以济师、著有成绩。今欲推广其法而行之、使疆内无转运之艰、行间获饱腾之利、其何以兴良法而课实效欤夫人皆知孝行之为先、则臣节必砥。此即经学之本也。人皆知泰运之难特、则绸缪必周。此即安边要也。诸士于经术世务、素所宜讲。其何以助上宣德化而成治功。悉心陈之、朕将亲览焉　　

○乙酉。孝惠章皇后梓宫、奉安。新陵地宫　　

○遣官祭暂安奉殿、孝陵、仁孝皇后、孝昭皇后、孝懿皇后陵。　　

○遣官祭昌瑞山后土之神　　

○丁亥。传胪。赐殿试贡士汪应铨等一百七十一人进士及第出身有差。　　

○予故偏沅巡抚李发甲、祭葬如例。　　

○己丑。兵部议覆、广东巡抚法海、疏请查勘海道查巡抚不便越境远出应毋庸议得上□日、法海奏请自粤东以至浙江江南等处查勘。海道照伊所请去　　

○刑部等衙门议覆、刑部尚书张廷枢等、察审河南阌乡县叛犯亢珽等、拒敌官兵一案。除亢珽自缢外。王更一李一宁等十五人、应照谋叛律立斩。为从梁必贵等十五人应拟绞监候。其胁从尚可务等二十四人并亢珽之弟亢珩发三姓等处、给披甲人为奴。从之。　　

○庚寅。兵部等衙门议覆广东广西总督杨琳疏言、粤东沿海要地以广惠潮三府为重而三府之内惠潮尤甚敬陈防闲巡缉之法一统巡职任之宜分路也。南澳为闽粤交界应令南澳总兵官琼州水师副将为统巡派出标员为分巡专巡本营洋面外自南澳而西平海营而东为东路。自大鹏营而西广海寨而东为中路。自春江协而西、龙门协而东、为西路。各令总兵官、副将为统巡。标员、营员、为分巡。每年轮班巡查。一、外洋战船之宜添拨也。请于澄海协、裁＜舟古＞艚船六只。添造赶缯大船二只。于大鹏营内、拨出艍船二只、归澄海协春江协、添造赶缯大船二只。碣石镇、改造艍船二只。庶巡哨不致缺船。一、内河哨船之宜匀设也。请裁顺德等营内河哨船一十八只、以十六只、移设左翼镇标左右二营、每营各分八只。以二只、移设新安营。一、水师要汛之宜添兵也。海门营达濠营、经制弁兵、拨守炮台之外、出巡守汛、不敷应用。应于督抚将军提镇等标二十营内、每营各裁出兵丁四名。又将新会营、裁出把总二员。臣标右营内、裁出把总一员。添补海门、达濠、两营。再海门营、并无额设马匹。应裁达壕营马匹、添设海门营。一、滨海要地之宜驻官也查潮州府饶平县属之黄冈虽设有副将不便理民事而文职止有巡检一员不能驾驭请将潮州海防同知移驻黄冈海阳县属之庵埠奸匪潜匿县令隔远、难于兼顾请将海阳县县丞移驻庵埠一远地协将之宜属镇也请将琼州水师副将归琼州总兵官管辖龙门水师副将归高州总兵官管辖。俱应如所请。从之。　　

○刑部等衙门议覆刑部尚书张廷枢等、察审河南阌乡等县官员私行科派以致贼首亢珽等、拒敌官兵一案。阌乡县令白澄以火耗等项借端取银六万五千两。宜阳县令张育徽、以马价等项、借取银四千零五十两。俱应拟绞监候。河南府知府李廷臣、私派滥徵。同武弁缉贼、并伤良民。应拟斩监候。原任巡抚李锡、激变地方。应斩立决。查李锡、李廷臣、白澄、张育徽、俱发往甘肃效力。事完之日另行请上□日。布政使张伯琮迎合李锡、私动库银。又失察属员科派现任巡抚张圣佐未将贼情奏闻。又不严加缉捕总兵官冯君冼、不尽力缉贼俱应革职。冯君冼所有拖沙喇哈番亦应革退。得上□日、张伯琮张圣佐、俱著革职。冯君冼、著革退总兵官。留伊拖沙喇哈番余依议。　　

○辛卯。上幸热河命皇三子和硕诚亲王允祉、皇七子多罗淳郡王允祐、皇八子多罗贝勒允禩、皇九子固山贝子允禟、皇十五子允禑、皇十六子允禄、皇二十子允祎、随驾。是日启行。驻跸汤泉　　

○吏部议覆、户部尚书穆和伦将户部收纳钱粮随平余银并未据实陈奏。应降五级调用从之。　　

○升大理寺少卿吴梁为太常寺卿　　

○予故原任吏部右侍郎仇光鳌、祭葬如例。　　

○壬辰。升贵州铜仁副将汉都为河南河北总兵官。　　

○癸巳。工部议覆、广东巡抚法海疏言、广东雷州府海康、遂溪二县有洋田万顷逼近海潮设有堤岸包围。因年久失修、以致海潮泛溢、侵损民田福建巡抚陈瑸、奏请修筑。奉上

□日令臣查明。臣查海康、遂溪二县、东洋塘堤岸十七处、水闸十三处、每年用土修筑。今改用木石大工、以免随时修筑之劳。应如所请、令该抚修筑坚固。从之。　　

○予故江西南赣总兵官韩祖蕲、原任四川重庆总兵官韩成、各祭葬如例。　　

○甲午。调工部尚书孙渣齐、为户部尚书。　　

○升原任安徽按察使杨宗义、为河南布政使司布政使　　

○乙未。孝端文皇后忌辰。遣官祭昭陵　　

○升直隶通州副将魏经国、为江南苏松水师总兵官　　

○丁酉。上驻跸南石槽地方。　　

○谕礼部王阿哥等之母备位宫闱俱年及六十、五十四十有余宫中虽称妃嫔、尚未受封。今封博尔济锦氏、和嫔瓜尔嘉氏、淳郡王允祐之母达甲氏、为妃。封贝子允祹之母瓦刘哈氏、十五阿哥允禑、十六阿哥允禄之母王氏、十七阿哥允礼之母陈氏、为嫔尔部察例俱奏　　

○戊戌。上驻跸怀柔县　　

○予故二等奉国将军勒寨礼、祭葬如例　　

○刑部等衙门议覆、刑部尚书张廷枢等、察审河南兰阳县白莲教贼首李雪臣等聚众谋为不轨一案除李雪臣、已经兰阳县拏获杖毙外为首之袁进即朱复业、应照谋反律、凌迟处死郭英抚袁进为子、应照谋反之祖父律拟斩立决。为从之李兴邦等二十二人、俱照谋反律拟斩立决。孙丙等十四人、俱拟斩监候。洪知所等、俱发三姓等处、给披甲人为奴。其各处白莲等邪教之人、行令地方官、严查治罪。从之。　　

○己亥。上驻跸密云县。　　

○裁浙江分巡金衢严道缺。　　

○庚子。上驻跸罗家桥。　　

○辛丑。上驻跸遥亭。　　

○壬寅。上驻跸巴克什营。　　

○谕领侍卫内大臣侯巴浑德等尔等保举外山、授为领侍卫内大臣此职甚属紧要外山多病懒惰岂能胜任著即解退仍令在散秩大臣。处行走　　

○癸卯。上驻跸两间房。　　

○以辅国公阿布兰、为宗人府右宗人　　

○甲辰上驻跸王家营。　　

○喀喇沁多罗额驸门都、来朝　　

○乙巳。上驻跸花峪沟地方。　　

○丙午。上驻跸喀喇和屯。　　

○授故奉恩将军殷图子邓柱为奉恩将军。　　

○授一甲进士汪应铨为翰林院修撰张廷璐、沈锡辂、为翰林院编修　　

○丁未。谕大学士等、近见八旗补授佐领及袭职官员。俱有迟至数年未曾启奏者此等事甚不宜迟今迟延至此显有情弊交与都察院查明题参。其应补应袭之人、著各旗大人带往热河引见　　

○宗人府题镇国公景熙以行止悖乱革退不准承袭应将其所属十一佐领、令伊第公吴尔占管辖从之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百七十八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百七十九　　

康熙五十七年。戊戌。五月。己酉朔。上至热河。驻跸行宫。　　

○庚戌。谕大学士等曰、连日望雨。近见西南风起云生随散。理合祈求雨泽。著交与该部速议、令京师祈雨朕于此处、俟部覆到日、亦一体祈求。　　

○升河南布政使杨宗义、为河南巡抚。以原任江苏布政使宜思恭、为河南布政使司布政使。　　

○辛亥。仁孝皇后忌辰。遣官祭陵。　　

○科尔沁和硕达尔汉亲王罗卜臧滚布、敖汉和硕额驸多尔济拉什等、来朝。　　

○癸丑。以左都史徐元梦、为工部尚书。仍兼翰林院掌院学士。　　

○授故辅国将军德仪子尚建宝、为三等奉国将军。　　

○以故二等精奇尼哈番穆赫林孙根敦渣卜袭职。　　

○丁巳。总督额伦特疏报四月初五日、拏获策零敦多卜之使人罗卜臧等八人。讯称伊等自去年正月由特几斯起程、十月至布搭拉地方本月二十八日夜、攻取大招小招次日围住布搭拉。杀害拉藏。将伊幼子、及所属寨桑等、送往策妄阿喇布坦处。伊子苏尔扎遁走、为土伯特擒获拘达赖喇嘛于扎克布里庙班禅仍住拉锡伦布等语将使人罗卜臧等、交主事柰曼代、沿途防护、解往京城。报闻。　　

○戊午。侍卫阿齐图疏奏、苏尔扎之妻、与从前属下人等、现在一处。若可以糊口、听其自为生理。若不能糊口、请令青海寨桑等、酌量养济。得上□日、据奏苏尔扎妻既云我系妇人、属下人等、不能养育且恐他人欺压、亦未可定。著翰林院侍读学士桦色、领银一千两、前往波罗冲可克地方、给与苏尔扎之妻、令其办理生业。且朕差官照看伊等、必无有敢行欺压之人矣。　　

