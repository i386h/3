<!-- { "loadSidebar": true } -->
兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十七年。戊午。十一月。戊戌朔。上两诣太皇太后行宫、问安　　

○己亥。上以冬至郊祀还京。率内大臣、侍卫、大学士、尚书、三品以上官、诣孝陵。奠酒举哀毕。启行。是日、驻跸蓟州城内　　

○镇东将军喇哈达疏言、海贼断江东桥等处、阻截援兵。泉州守制在籍翰林院侍读学士李光地、遣人至臣军中、为大兵乡导、由漳平县朝天岭小路入安溪县。李光地复遣人修通险道、接济军需。又躬迎大兵。文臣为国尽劳、请加议叙。得上□日、李光地当闽地变乱之初、不肯从逆、具疏密陈机宜、殚竭忠贞。今又遣人迎接大兵、指引道路、平险隘、治浮桥、馈食物饷军、率民兵备办粮米、供给兵众口粮、矢志灭贼、实心为国、深为可嘉。著从优授为学士　　

○宁南靖寇大将军多罗顺承郡王勒尔锦疏言、先后投诚伪官及房县来归之伪总兵何以敬等、虽授劄以示鼓舞、而止食兵粮、生计难给。得上□日、何以敬等、慕化来归、宜令得所、以励来者。其悉予半俸　　

○免江南宿州灵璧县、本年分水灾额赋十之三　　

○予湖广阵亡正白旗三等阿达哈哈番署参领诺尔穆阿达哈哈番阿哈那、郎中夸兰大鄂通武、各祭葬如例　　

○予故镶黄旗三等精奇尼哈番阿喇纳、祭葬如例　　

○庚子。上驻跸三河县西枣林庄　　

○辛丑。上还京。诣皇太后宫、问安　　

○予江西阵亡镶白旗二等阿达哈哈番佐领阿雨锡、正蓝旗护军参领查布旦、镶黄旗护军参领迈兰、佐领多波、拖沙喇哈番署参领殷塔锡、湖广阵亡正黄旗护军参领费扬五、镶白旗佐领阿必大、王府参领雅木达、狭西阵亡正红旗二等阿达哈哈番觉罗塞尔图、福建阵亡正白旗三等阿达哈哈番署参领保纳、各祭葬如例　　

○壬寅。上诣皇太后宫、问安　　

○甲辰。遣刑部侍郎禅塔海等监修岳州战船　　

○乙巳。冬至。祀天于圜丘。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后　　

○停止次日朝贺　　

○免河南上蔡遂平二县、本年分水灾额赋有差　　

○予狭西阵亡镶红旗副都统二等阿达哈哈番佐领扩尔坤、祭葬如例　　

○赠宁夏惠安堡阵亡署守备王标、为署都司佥书。予祭葬。给恤银。荫一子、以卫千总用。千总吴秀、给恤银。荫一子、以卫千总用。外委守备邹之梁、千总吴振遇、各给恤银　　

○奋威将军平凉提督王进宝疏言臣子王用予、蒙恩授副将职衔、随征效力、又功加署都督同知、父子同在秦中、例应回避。或准入侍禁旅、或赴湖广、江西、军前、自备战马、力图报效。得上□日。狭西有事之时、王进宝父子、率领官兵、剿杀贼寇、保守地方、著有劳绩。今秦省仍属紧要、王用予、著留伊父处、同守地方　　

○丙午。上诣皇太后宫、问安　　

○上幸汤泉。是日、驻跸邦均南　　

○升长史觉罗席卜、为镶红旗蒙古副都统　　

○丁未。上至汤泉。诣太皇太后行宫、问安。是日、驻跸鲇鱼池城内　　

○谕兵部、总督董卫国率师赴广信剿贼、已三月余、曾否扑灭、迄今尚未报闻。总督提督、封疆大吏、杨一豹等、乃广信一带山谷小寇耳、宜即为扫除。其令总督董卫国、提督许贞、速靖余寇、各还驻所　　

○戊申。上诣太皇太后行宫、问安　　

○己酉。上诣太皇太后行宫、问安　　

○庚戌。谕内阁学士噶尔图、屯泰曰、遵化所属、有附近汤泉之娄子山、袁格庄、启新庄、石家庄、梁家庄、此五庄供办徭役、其一年地丁钱粮、俱令蠲免。如今岁已经徵收、准于来岁蠲免。至鲇鱼关城内外居民七十一家、免其一年正供外、仍每户赐银二两。尔等从户部支取、亲阅分给。所蠲钱粮、令州官即遍谕娄子山等庄、及鲇鱼关居民、务使均沾实惠　　

○辛亥。上诣太皇太后行宫、问安　　

○先是、谕议政王大臣等、吴逆既殒、贼心震动、宜遣吴三桂原属人员、前往招抚。山东按察使何毓秀等十员内、择数人、量加职衔、给以敕书、发大将军安亲王、简亲王、顺承郡王、贝勒察尼、公图海、将军穆占、莽依图军前。或径令彼等、亲往招抚。或听其遣人先通音问、然后身往招徕。其公议发遣。倘有济于事、仍量功大小、从优议叙。于是议政王等。列何毓秀等名具奏。上命加山东按察使何毓秀、太常寺卿、工部郎中张光岳、太仆寺卿、奉天府治中佟启圣、通政使司左通政、安邱县知县胡端、通政使司右参议、行人司行人崔启元、鸿胪寺卿、武乡县知县齐漳、通政使司左参议。各赍敕谕、往诸路大将军军前、招抚陷贼官员兵民。敕曰、自逆贼吴三桂煽乱以来、所在官兵、多被诱惑、故陷身贼中、莫能自拔。朕已洞悉情形、屡颁敕谕、广示招徕、开其自新之路。今逆首吴三桂、已伏天诛。念在彼胁从文武官员兵民人等、皆朕赤子、素受国家恩养、必非甘心从逆。或志存忠义、迟回待时。或势被迫驱、无由归化。朕甚悯焉。兹特命尔等赍敕、往狭西大将军、长沙大将军、岳州大将军、征南将军、扬威大将军、荆州大将军等军前、特行招抚。尔等曩在滇黔、素多亲识、易于开导、必相信从。须宣布德音、相机劝谕、务令陷贼人员、翻然悔悟、争先来归。有密谋内应、擒斩贼渠及率领兵民、献城纳款者、俱赦其前罪、论功叙录、加恩安插、俾令得所。煌煌谕上□日、朕不食言。尔等奉兹委任、务须殚心筹画、勿失事机、或亲身径前招抚、或先遣人晓谕、后乃亲往、俱同各将军等、酌量而行。若招抚成功、量功大小、从优议叙加恩。尔等其勉图报效、以副朕定乱安民至意　　

○安远靖寇大将军贝勒察尼疏报、十月二十二日、伪将军杜辉、巴养元、姜义、乘船二百五十艘、犯陆石口。将军鄂内等、率师分击、大败之。二十九日、署副都统叶储赫等、复率师进击岳州、破贼众万余、斩首甚众。下部议叙　　

○予湖广阵亡镶白旗佐领寨桑、正蓝旗佐领拜他喇布勒哈番又一拖沙喇哈番俄齐尔、各祭葬如例　　

○以副都统品级新满洲布克投、为奉天副都统　　

○壬子。上诣太皇太后行宫、问安　　

○癸丑。上两诣太皇太后行宫、问安　　

○甲寅。上诣太皇太后行宫、问安　　

○安远靖寇大将军多罗贝勒察尼疏言、贼屯岳州府城、探知其粮饷已少、顷贼船悉出、意在疏通粮道、犯我柳林嘴、鏖战移时、复有伪帅、率众五千、于高家庙渡江、犯我陆石口营、臣增遣署前锋统领杭琦、率兵堵御之。得上□日、岳州乃湖南咽喉、如岳州克复、则常德长沙之贼、断难屯踞、荡平之绩、指日可期。今湖水渐涸、贼船难出、故由陆路奋死来犯、苟粮无缺乏、岂肯如此屡出冲突耶。以风涛之险、船舰将士、虽有伤折、然贼急迫之形已著、贝勒察尼等、速宜水陆围逼、务期克复　　

○乙卯。上率内大臣、侍卫、大学士、尚书、三品以上官、诣孝陵、奠酒举哀　　

○丙辰。上奉太皇太后还京。是日、驻跸牛门口　　

○丁巳。上驻跸稻地里　　

○免江南寿州、虹县等、十八州县、广东南海县、本年分水灾额赋　　

○予江西阵亡正黄旗一等侍卫署副都统阿喀尼、祭葬如例　　

○戊午。上驻跸郑家庄　　

○己未。上驻跸三河县南　　

○庚申。上驻跸牛家甫村　　

○先是、安远靖寇大将军多罗贝勒察尼疏言、舟师泊湖以来、频经出战、礟多坏损、请发江南子母等礟一千、送至岳州。又以君山高家庙陆地设营、请调荆州水营总兵官张忠、并标兵、赴岳。上皆从之。至是、察尼又疏言、今湖水渐涸、陆地渐出、我兵营伍隔绝、恐贼潜通馈饷、请增发满汉兵。议政王等、议不准行。得上□日、困取岳州、关系重要、据报贼粮将绝、宜以闲地满兵、量调岳州。大将军安亲王赴永兴、每佐领兵二名、已经撤回。今长沙事机少缓、可发每佐领兵或二人、或三人、赴岳州。江西总督董卫国标下官兵、选调二千五百人、就近由铜鼓经武昌、赴岳州、营于要地、庶有禆于军事。此兵俱听大将军贝勒察尼等调遣　　

○免江南霍邱县、本年分水灾额赋十之一　　

○辛酉。上奉太皇太后回宫。诣皇太后宫、问安　　

○予湖广阵亡正白旗护军参领萨图、狭西阵亡镶红旗护军参领佐领古布察、各祭葬如例　　

○壬戌。上御太和殿视朝。文武升转各官谢恩。次厄鲁特进贡使臣等行礼　　

○上诣太皇太后皇太后宫、问安　　

○扬威大将军和硕简亲王喇布疏言、臣钦遵上谕、率内大臣阿密达、前锋统领希佛、学士萨海、副都统宝柱、署副都统雅哈喇、雅秦等、并满汉官兵进讨。留署前锋统领萨克察巴图鲁、副都统马锡泰、署副都统额思赫、杨古代等、并满汉官兵、于将军穆占所、协同镇守。但茶陵攸县诸处、接壤江西、止以此兵镇守、力甚单弱、而臣队进讨之兵、又不便再留、恐大兵长驱前进之后、贼以大队来犯地方、不无可虞。得上□日、简亲王帅每佐领兵九人进征、留每佐领兵一人防守。江西总督董卫国、提督许贞、进剿广信诸处余寇、建昌又有总兵官陈平驻守、饶州逼近广信、董卫国等、既扑剿广信山寇、其饶州总兵高登科、悉统标兵、驰赴茶陵攸县诸处协守　　

○癸亥。月祭孝昭皇后　　

○授福建提督杨捷、为昭武将军。仍管福建陆路提督事务。调京口将军伯王之鼎、为福建水师提督　　

○以阿禄科尔沁故多罗郡王朱尔扎哈子色楞、袭爵　　

○予湖广阵亡镶黄旗二等侍卫署参领勒提奚、狭西阵亡镶蓝旗佐领和济格尔、各察葬如例　　

○丙寅。先是、将军额楚抵藤县、疏言、兵多病疫。奉有病者未苏、可移师去藤之上□日。至是、额楚疏言、郁林容县浔州贼众、声言三路来犯、大兵不可动移。但臣兵多病疫、见存无几请增遣大兵以备进剿。得上□日、额楚仍驻藤县。将军舒恕、于南雄韶州两处兵内、择有马者、每佐领各一人、发额楚军　　

十二月。丁卯朔。上诣太皇太后宫、问安　　

○戊辰。予狭西出征病故三等阿思哈尼哈番署副都统达礼善巴图鲁祭葬。谥武毅　　

○己巳。免直隶任县等九县、河南汝阳等二县、本年分旱灾额赋有差　　

