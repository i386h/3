<!-- { "loadSidebar": true } -->
○己巳。九卿议覆、江南江西总督阿山等疏言皇上轸念国计民生悉心筹画、特颁训上□日于高家堰三坝下挑河两岸筑堤束水、入高邮邵伯湖其高邮州减水坝下亦挑河束水由串场河入白驹等河入海泗州一带被灾地方亦筑堤束水、不使泛溢。窃查高家堰三坝、其中堤相近现有唐漕等河。应于三坝下各开引河一道两旁筑堤、引水至唐漕河、入宝应湖又查高邮运河、减水坝之水、自车逻等坝、由马饮塘。入运盐河、出头闸。由兴化之车路、白涂、海沟、过串场河、下丁溪草堰白驹闸入海除海沟河、见今深阔、直达白驹闸、不必开浚外应将车路河、白涂河、淤浅之处、开浚深通、俾之入海。但高邮减水坝三座口门、计宽一百八十丈丁溪草堰白驹等闸口门仅宽十一丈九尺、恐一时异涨宣洩不及应自马饮塘头闸口、分水使北入广洋湖、至射洋湖下海。再于泗州之西、溜淮套开河、使淮水分流、两旁筑堤、至黄家堰、与张福口水合使出清口此工开成、则淮河之水势既分、不但泗州、盱眙、积水稍减、而洪泽湖之水、不致泛溢、亦可有利于高家堰、而漕粮商民船只、可免洪泽湖风波之险矣。又查运河水涨之时、清江浦、及淮安堤工、犹有可虞。应于文华寺地方开引河。至运河水长之际、使之分流、自杨家庙由白马湖杨家沟、入清荡湖。至淮安城南所有涧河原系引运之河今当挑深。其涧河下所有清沟河、于康熙三十五年被黄水淤垫、涧河之水流去者少。淮安城内外积水、尚出不尽。应挑通此处、使由虾沟口入海。以上诸工、约计需银一百八十八万余两。事关重大伏祈皇上亲临指示等语。钦惟河工重大需饷浩繁。上下两河之工相距数百里。所称创兴溜淮套一工其中情形尤难详晰不但臣等愚昧不知、即该督等亦见识浅鲜、不能酌议恰当。若非皇上亲阅指示、实难成功。臣等公同叩请。应如该督等所题、祈皇上亲临河上、指授方略上曰、朕屡经躬阅河道。凡河工利病地方远近、应分应合应挑应筑之处、知之甚明。迩者数次南巡、濒河官民、不无劳扰、因此朕不必亲往阅视阿山、桑额、张鹏翮等、所看已属周晰。但此项工程、不应交与总河修筑。应多派大臣官员、分工速修。著再加详议具奏。　　

○辛未。祈谷于上帝。上亲诣行礼。　　

○上奉皇太后、幸畅春园　　

○癸酉。以上元节赐外藩科尔沁、翁牛特、柰曼、阿霸垓、蒿齐忒、扎鲁特、喀尔喀、敖汉、巴林、鄂尔多斯、喀喇沁、吴喇忒、厄鲁特、王、贝勒、贝子、公、台吉、及内大臣大学士侍卫等宴　　

○九卿会议、高家堰三坝下挑河筑堤、应如该督所题兴工其督工开列文武大臣、俟皇上简选派出遣往。至分工各官听督工大臣简选引见带往。钦惟加筑高家堰之堤尽闭减水六坝、使淮水俱从清口流出。建挑水坝、逼黄流直向北堤。陶庄开引河、导黄河北流、使清水出清口。又塞仲庄闸、改建杨家闸。束仲庄闸、急流之水、不使黄水倒灌清口。皆圣主神谟睿算、亲临指授、故黄淮厎绩黎民得享安乐之福。且皇上南巡、一切所用、俱自内府备办、不动民间一丝一粒。　　

○御舟所至、纤夫俱系见雇又加厚赏。亦不劳一民。凡临幸之处蠲徵宥罪、加惠官民、颁赐老少。东南黎庶、日望皇上亲临。臣等公同叩请应如该督等所题、仍仰祈圣躬亲临河上、指授方略。上曰、九卿之议谬矣。此河应开之处、朕前已详阅舆图、所见甚明。既无所疑、往阅何为。但该督等、料估钱粮数目太浮。宜令核减。尔等会议、但言当照该督等所勘兴工。并未开明如何动工、及需用人夫之处。所议俱草率。著再议具奏。九卿等覆奏、上谕极是。此工紧要、非臣等所能灼知。虽再议亦无端绪。务求皇上亲行、始于事有济。上不允。九卿等又奏、皇上屡次亲临河上、不避风雨、阅视堤岸、原为万世生民计也今所议河工、关系甚钜务求皇上亲临、指授方略上曰、朕不往巡、亦因灼知地利之故。朕为河务、再四思维。其他处河道、开浚尚易。惟开溜淮套、需饷浩繁。若果有益于民、见在帑金充裕、用一二百万两、非朕所惜。尔等其即议结具奏。　　

○甲戌。上元节、赐外藩王、贝勒、贝子、公、台吉、及内大臣、大学士、侍卫等宴　　

○乙亥。上诣皇太后宫、问安　　

○己卯。谕大学士等、朕昔亲临河上、欲往阅下河。因张鹏翮奏言断不可往、是以中止。今即去、仍然不能亲莅其地。则亦何事复往。但河工钱粮、断不可交地方官。当照山东赈饥。之例将八旗官、及部院官内、有行止端正者、令该旗大臣、及部院堂官、多行保举派出。再将江宁、镇江、杭州、驻防旗员、亦著该将军、副都统、保举派出。或副都统、或协领、带赴工上。其京城派出官员、领户部钱粮带往。各省派出官员、各就近地领钱粮带往。可派大臣督理工程。所派官员、每人各给三千两。务令照三千两工价、分地开工。如此始得河务速成、有利民生。著九卿再议具奏。至高家堰堤工、若不预行修治、必有可虞。已有上□日谕张鹏翮、而彼坚称断断无虑若今年不修治高家堰倘有冲决、即开河何用此两事中、高家堰尤为紧要。尔等可将谕上□日、付挑河大臣、转交张鹏翮、一并议奏　　

○辛巳。赐朝正外藩王、贝勒、贝子、公、台吉等、银币鞍马有差　　

○壬午。上诣皇太后宫、问安。　　

○九卿等覆、奏挑河事宜。上曰、尔等所议、尚有未详。至将情愿往河工效力者、令照山东养民例、尤为不可。山东养民者、名为捐助。及其后皆无实际所欠银两皆朕豁免况所去人员、亦甚放纵。今挑河之事、俱有丈尺。稍或不实即误公务。而前去人员、若仍行放纵、尤贻害于地方。尔等于严行禁止之处、并未议及著再议具奏。　　

○免江南上元、江浦、二县康熙四十四年分水灾额赋有差　　

○乙酉。上诣皇太后宫、问安　　

○九卿议奏、高家堰三坝下、及文华寺地方、挑河、建闸、筑堤。又涧河清沟虾沟挑河等工、约估银五十八万九百两零。保举八旗部院官、共一百四十四员、俱令引见。江宁、镇江、杭州、驻防官、共四十九员。各拨副都统一员、协领二员、带往协同监工。其督工部院堂官伏候简用速往兴工。京城官员、领户部库银。江宁等处官员、各于本省藩库领银。每员派定三千两。计工均估。务照式样节省修筑。若招摇生事怠缓迟误督工大臣、及该督抚参奏严加议处有徇情隐庇事发、将原保大臣督工大臣总督巡抚一并严加议处。其雇倩人夫、采买物料、派地方官一同料理。工完之日、交总河防守。至溜淮套开河、需银一百三十九万余两。约略估计、甚属浮多。应交该督等核减具题另行请上□日。得上□日、依议。著孙渣齐、徐潮、铁图、赫申、达尔华、蔡毓茂、前往督工　　

○升浙江温州总兵官李华为福州副都统。　　

○己丑。上诣皇太后宫、问安　　

○吏部遵谕议覆顺天乡试正考官户部右侍郎汪霦、副考官赞善姚士藟取士不公应均照溺职例革职永不叙用从之　　

○升陕西兴汉总兵官何天培、为正蓝旗汉军副都统　　

二月。庚寅朔。升少詹事杨瑄、为内阁学士兼礼部侍郎。　　

○以故奉恩将军姚努之子根寿、为奉恩将军。　　

○旌表广东海阳县烈妇杨允昌妻潘氏、拒奸被戮、给银建坊如例。　　

○辛卯。上诣皇太后宫、问安　　

○壬辰。刑部议覆、差往湖广郎中吴进泰等察审提标兵丁抢掠当铺一案。为首之王贵等应斩立决为从之王汉杰等俱应斩监候原任布政使今升太仆寺卿施世纶原任按察使董廷恩、现任布政使董昭祚按察使郎廷栋等俱应革职。提督俞益谟应降二级调用。上曰此风不可长也。湖广兵丁、原皆良善。后因武臣不能约束流弊至此。岂可不严加惩治。且地方官不将此案。审明延捱。推诿、朦胧具奏。殊为不合。著将兵丁首犯王贵等、依拟立斩从犯王汉杰等、俱依拟应斩监候秋后处决。施世纶、董廷恩、董昭祚、郎廷栋等、俱著革职提督俞益谟、居官好。且在事发之后到任著降二级从宽留任　　

○理藩院题喀尔喀固山贝子西卜退故。查封西卜退册书内、并无世袭字样。伊子车步登、应袭何爵伏候谕上□日。得上□日、车步登、著封为镇国公。　　

○癸巳。上巡幸畿甸。命皇太子允礽、皇长子多罗直郡王允禔、皇四子多罗贝勒胤祯皇九子允禟、皇十三子允祥、随驾。自畅春园启行是日、驻跸良乡县城外　　

○以多罗安郡王马尔浑、为纂修玉牒总裁官。大学士席哈纳、陈廷敬、礼部左侍郎邵穆布、内阁学士赫寿、为副总裁官　　

○甲午。上驻跸良乡县胡良河地方　　

○乙未。上驻跸雄县孟良营　　

○以吏部左侍郎李录予、为会试正考官工部右侍郎彭会淇、为副考官　　

○丙申。春分朝日于东郊遣刑部尚书安布禄行礼。　　

○上自孟良营登舟。至雄县西关停泊。　　

○云南提督偏图因陛见来京。是日、于途次迎驾　　

○丁酉。遣大学士席哈纳、祭先师孔子。　　

○御舟泊雄县南关。　　

○戊戌。祭大社、大稷。遣兵部尚书马尔汉行礼　　

○御舟泊任邱县赵北口　　

○浙江巡抚张泰交、以病乞休。允之　　

○升左副都御史汪晋徵、为户部右侍郎　　

○予故赠太子少保福建海坛总兵官洪范、祭葬如例　　

○调镶黄旗蒙古副都统阿喇纳、为满洲副都统。升骁骑参领伯索讷穆喇锡、为正蓝旗蒙古副都统　　

○工部议覆、河道总督张鹏翮疏言、萧县黄河南岸顺河集一工、大溜逼堤、甚属危险。请将堤内旧月堤加长、以护险工。又将缕堤加高、以资捍御。再于上坝头建矶嘴坝一座、以分水势。使大溜开行。应如所请。从之。　　

○己亥。御舟泊新安县郭李口。　　

○庚子。孝康章皇后忌辰。遣官祭孝陵。　　

○辛丑。先是、擒厄鲁特噶尔丹之子塞卜腾巴尔珠尔至京。上赦其罪。授一等侍卫。至是、命阿达哈哈番觉罗长泰之女、照镇国公女例、授为乡君、妻之。授塞卜腾巴尔珠尔、为镇国公壻　　

○壬寅。御舟泊新安县段村　　

○癸卯。御舟泊新安县泉头地方。　　

○甲辰。陕西岷州卫圆觉等六寺番僧进贡。赏赉如例　　

○免江西新建等四县、康熙四十四年分水灾额赋有差　　

○乙巳御舟泊赵北口　　

○丙午遣官祭先农之神御舟泊张新口　　

○丁未遣官祭历代帝王、御舟泊霸州崔家庄　　

○上率近御侍卫等乘舟往阅静海县东子牙河堤　　

○戊申。上阅子牙河还。泊舟东安县楚河港村　　

