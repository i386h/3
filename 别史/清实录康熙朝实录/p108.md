<!-- { "loadSidebar": true } -->
○赠江南阵亡守备臧世龙、游击。予祭葬。荫一子以卫千总用　　

○癸亥。赐宁古塔将军巴海、元狐裘、貂朝衣、各一袭。墨尔折勒氏佐领扎奴喀布克托等、衣帽鞍马有差　　

○乙丑。孟春。享太庙。上亲诣行礼　　

○遣官祭太□山戊示□之神　　

○谕礼部、朝鲜国王李棩、袭封以来、殚竭忠忱、克尽藩屏之职。今闻溘逝、朕心深为悯恻。可从优给与恤典、于常例外。加祭一次　　

○升太仆寺卿达哈塔、为太常寺卿　　

○江西巡抚白色纯疏报、闽逆王九万败遁之后、又复来犯会昌界内、游击李天柱、周球等、败之于湖城、阵斩贼兵千余、生擒伪副将一名。下部议叙　　

○丙寅。世祖章皇帝忌辰。遣官祭孝陵　　

○上诣太皇太后宫、问安　　

○升光禄寺卿徐世茂、为顺天府府尹　　

○调福建布政使李士正、为浙江布政使司布政使　　

○升江南淮扬道张登选、为浙江按察使司按察使。直隶守道丁思孔、为江南按察使司按察使　　

○予故告病回籍内秘书院大学士孙廷铨祭葬。谥文定　　

○丁卯。上诣太皇太后宫、问安　　

○戊辰。顺天府进春　　

○谕吏部、礼部、兵部、平南王尚可喜、航海归诚、勋猷懋著。太宗文皇帝嘉其劳绩、特赐王封。及定鼎燕京、复能殚竭忠忱、赞襄大业。世祖章皇帝知其夙笃忠贞、畀以岩疆重任、镇守粤东、海氛宁靖、百姓乂安。近因吴三桂、耿精忠等叛逆、该藩益励忠纯、克抒伟略、悉心筹画、数建肤功、朕甚嘉焉。事平优叙、屡有俞上□日。前奉年老任重、请以其子尚之孝承袭王爵、已允所请。今思该藩累朝勋旧、功著封疆、宜锡殊荣、以酬懋绩。平南王尚可喜、著进封平南亲王、即令其子尚之孝袭封。尚可喜以亲王品级顶带支俸、示朕优眷之意。广东文武事务、著尚可喜照旧料理。其亲王之宝、亦暂行掌管。尚之孝统兵在潮、著给与大将军印。应行封典、尔部即遵谕行　　

○庚午。上诣太皇太后皇太后宫、问安　　

○辛未。祈谷于上帝。上亲诣行礼　　

○癸酉。上诣太皇太后宫、问安　　

○赐朝正外藩王、贝勒、贝子、公、台吉、塔布囊、及鄂罗斯使臣等、银币鞍马有差　　

○升广东布政使佟养钜、为广东巡抚　　

○先是、王辅臣变叛、上遣其子王继贞往宣谕。又颁专敕、晓以大义、发其悔悟之心。至是、王辅臣留其子王继贞、遣原任郎中祝表正、具疏自理、委罪经略莫洛。上复命祝表正、赍敕往抚。敕曰、前据狭西督抚、奏称入川兵丁、忽尔生变、念尔素性忠直、朕所深知、国家待尔、宠渥非常、必无负恩悖逆之事、故特面谕尔子王继贞、前往宣布朕意、恐尔尚怀疑惧、又降专敕于尔、详加开喻。今览尔奏、变起情形、皆由莫洛控驭失宜、军心不服所致、尔敛戢溃军、具疏请罪、尔之心迹无他、朕已洞悉、往事一概不究、前谕甚明。尔所属官兵、俱行宽宥、照旧归伍效用。尔即率领、仍回平凉汛地、照旧镇守、以固封疆。莫洛标下原带官员、已各免罪、作何委用、尔与总督酌量题补。其余兵丁、愿归农者、令地方官加意安插。愿在尔标充伍者、与总督商酌补入、务令得所、以副朕抚恤之意。尔前功甚茂、朕之待尔、终始不渝、其尽释疑衷、以图后效。果建殊勋、伫膺懋赏　　

○谕狭西总督哈占、巡抚杭爱、据尔等奏称王辅臣兵变、致经略标下绿旗兵丁惊溃等语。朕思秦省兵士、旧在行伍者、戍守著劳、新行召募者、骤经调遣、今俱随征远出、深轸朕怀、事出意外、必非无因、念其变起仓卒、情非得已、未忍加罪、尔等即宣谕朕意、速行招抚。愿归营者、随便入伍、愿归农者、加意安插、前罪一概不究。其官兵人等父母妻子、见在原籍者、俱行宥释、并不株连。念伊等皆朕赤子、特布宽典、予以自新、勿得执迷不悟、自贻伊戚。尔等即广行晓谕、以副朕抚绥招徕之意　　

○谕兵部、先因王辅臣兵变、令岳州官兵速进、今王辅臣既具疏悔罪、虽未即降、而大兵云集、秦地已可无虞、宜行文贝勒尚善、若岳州可取、即速进兵。如势有未便、不宜轻动。前已敕安亲王、由袁州取长沙、度其将到、相机前进。寻尚善等奏、臣等正治攻具取岳州、贼更浚濠三重、其间复设陷坑、木桩竹签、周密环布。臣等欲移营前进、又恐时当霪雨、江水泛涨、营垒前后、悉皆被水。且我船与贼船甚近、而荆河口又居我后、贼据上流、殊为可虞。诚如圣谕、不宜轻动。臣当暂停进兵、以俟机会。疏入、报闻　　

○江西巡抚白色纯疏报、吉郡万安县、乃赣南水陆咽喉之地、贼寇出没靡常、游击田振等、败之于西塘、又败之于韶口罗塘湾地方、斩获甚众。下部议叙　　

○甲戌。上御太和殿视朝。文武升转各官谢恩。次朝鲜国使臣、鄂罗斯、喀尔喀、厄鲁特、进贡使臣、行礼　　

○以户部郎中邵吴远、为江西按察使司佥事、提调学政　　

○乙亥。上诣太皇太后皇太后宫、问安　　

○遣内大臣寿西特、侍卫桑厄、恩克、谕祭朝鲜国王李棩。谥曰庄恪。仍封王嗣子李焞、为朝鲜国王。妻金氏、为国王妃。制曰、鸿图无外、敷声教于海邦。宠命维新、溥怀柔于东土。奕世笃忠贞之美、职贡勤修。累朝嘉恭顺之诚、彝章洊锡。当缵服之伊始、宜纶綍之重申。尔朝鲜国王嗣子李焞、器识渊深。躬行纯茂。夙擅岐嶷之誉、克绍家声。式遵礼义之风、丕承前烈。念此象贤之胄。爰隆赐爵之文。兹特封尔为朝鲜国王。屏翰东藩、虔共正朔。绥安尔宇、永夹辅于皇家。精白乃心、用对扬于天室。钦哉、勿替朕命　　

○定西大将军多罗贝勒董额疏言、将军席卜臣、都统赫业、总督周有德等、进取保宁、扎营于蟠龙山、分兵驻槐树驿、郿岭、接应粮运、为贼所劫、粮运阻绝、十三年十一月、撤回大营兵、行至娘娘庙、张飞庙、槐树驿、屡遇贼兵邀路、我兵俱击败之。署前锋统领穆占、率兵通道、自汉中运粮至、大兵始得食。又击败贼于郿岭、龙潭驿等处。抵广元、闻王辅臣叛、复率兵自广元回汉中、其由东河小路撤回之二百余兵、为贼所阻、臣等酌留官兵守汉中、亲统大兵出栈道、途经凤县、留兵防守、至凤翔、复量留护军骁骑、付赫业驻镇、随率余兵至西安、但席卜臣、赫业等兵、劳苦已极、马匹铠仗、不能自办、请量行拨给。得上□日、马匹铠仗、行军要需。今席卜臣等兵、既极劳苦、见驻西安诸将帅、酌量每人给马二三匹。其铠仗、著动正项钱粮修办　　

○署前锋统领穆占疏言、将军席卜臣、副都统扩尔坤、吴国正、马一豹等、领兵二千、留守汉中。上谕、汉中要地、宜置重兵。贝勒董额等、于西安兵内、每佐领下、拨甲士一名、俾将军坤巴图鲁侍卫、副都统翁爱、德业立、率赴汉中、协力固守。其粮饷、令巡抚杭爱驻汉中、设法支给、总督哈占、陆续运送、毋致缺乏　　

○谕定西大将军多罗贝勒董额、狭西总督哈占曰、王辅臣、虽具疏悔罪、正恐借此以缓我师、乘间为固守计。若王辅臣、果听命待罪、我兵但守疆界。脱或扬言投诚、而仍肆扰害、势将蔓延、尔等即相机剿御　　

○广东广西总督金光祖疏报、钦州游击王嘉贤、进剿广西逆贼周将军黄都督等余孽、于王光山、阵斩伪百总一名、贼兵二百八十六名。下部议叙　　

○平南王尚可喜疏报、归善县淡水场土贼蔡宗明等窃发。知县连国柱、都司陆观象、击败之。下部议叙　　

○丙子。平南王藩下左翼总兵官班际盛、坐玩误军机、革去总兵官。留所袭世职、戴罪图功　　

○丁丑。先是、上谕议政王大臣等、兰州近边要地、应速遣兵驻守。今保宁大兵、已回西安、达礼善巴图鲁兵、亦将至西安、其将西安见在兵、每佐领下、拨四五名以上、令将军阿密达、副都统鄂克济哈、夸代、率赴兰州、剿御逆贼、并防阶州文县诸处。令鄂克济哈、夸代、参赞阿密达军务。寻大将军贝勒董额奏、兰州固宜遣兵防守、但保宁还卒、铠甲未备、达礼善巴图鲁兵、兼程而来、恐难骤遣。西安所恃以御贼者、赖有调来汝宁河南兵。今将此兵发往、倘王辅臣由陈仓诸路、断我栈道、自秦州平凉一时来逼、深为可虞。上复谕曰、今据报、逆贼已逼兰州、若不遣兵速援、贼将猖獗、临巩被陷、三边一摇、势难猝定。兰州距秦州不远、我兵若往兰州、则秦州便可袭取、而平凉诸贼、亦可首尾夹攻。阿密达等、以文到之日、即速赴兰州、保固三边。倘逆贼中道阻截、即攻取平凉、或夺路前赴兰州、其相机以行。贝勒等速备马匹器械、给保宁回兵。其达礼善巴图鲁之兵、亦给与马匹、以备剿御　　

○戊寅。江宁将军额楚疏报、逆贼侵犯饶州、分布官兵、击败贼众、斩杀甚多、所获船只无算。下部议叙　　

○己卯。遣满汉大学士各一员、恭点仁孝皇后神主。是日、恭奉神牌、升祔奉先殿　　

○授固山贝子顾尔玛浑子扎山、为三等辅国将军。辅国公叶伯舒子成德、为三等镇国将军。辅国将军法复礼子塞特、为三等奉国将军　　

○升翰林院侍读学士莽色、为太仆寺卿　　

○浙江总督李之芳疏报、逆贼屯踞龙游、兰溪、寿昌、交界深山之内、三县驻防官兵、连败之于白马、黄塘源等处。又兰溪知县杨天机等、败贼于下盛村、阵斩伪总兵一名。又守备李和等、败贼于大堰头、仙洞源等处。下部议叙　　

○庚辰。上诣太皇太后宫、问安　　

○先是、理藩院侍郎博罗特疏言、王辅臣叛变、遣理藩院员外郎拉笃祜等、往调蒙古兵。归化城、土默特二部、四子部落、毛明安、吴喇忒三部兵、已启行前进。鄂尔多斯兵、亦严装待发。至是、博罗特疏言、天寒大雪、鄂尔多斯马瘦、不能前进。得上□日、土默特等七旗甲兵、赴调前来、深为可嘉。至鄂尔多斯之兵、与拉笃祜等、驰驱往来、天寒大雪、士马疲困、殊堪悯念。著暂停进边、仍各整理器械、以俟调遣。其七旗官兵、令博罗特传谕前进　　

○辛巳。升右通政赵璟、为光禄寺卿　　

○壬午。以平南王藩下二等阿达哈哈番孙楷宗、为左翼总兵官　　

○湖广总督蔡毓荣疏报、南漳县点子龙虎等峒寨、伪都司夏之琪等、率兵民三千三百余名投诚。下部知之　　

