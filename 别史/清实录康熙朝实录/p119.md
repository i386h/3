<!-- { "loadSidebar": true } -->
○上谕礼部、往代帝王陵寝、所在地方、理宜守护以妥神灵。朕近行幸汤泉、道经昌平、见明朝诸陵、殿宇虽存、户牖损坏。附近树木、亦被摧残。朕心深为悯恻。尔部即严加申饬守陵人户、令其敬谨防护。仍责令该地方官、不时稽察、勿致仍前怠玩、以副朕优礼前代之意　　

○先是、防守彝陵贝子准达、因彝陵兵单、请兵于大将军多罗顺承郡王勒尔锦、遂发满洲蒙古绿旗兵一千八百、给贝勒察尼靖寇将军印、率赴彝陵。月余、并无音问。上谕兵部、贝勒察尼、往彝陵月余、曾否与贼战。即战、胜负若何。贼情若何。尔部其移文顺承郡王、令其速奏。至是、多罗顺承郡王勒尔锦奏曰、贝勒察尼、于八月十九日至彝陵。与臣书云、彝陵城外、东北有镇荆山、贼立营掘壕坚壁以守、难于进攻。近侦知我兵日增、堤备益严。但思寇粮取给湖南、必由长江转运。若断此粮道、别无转运之所、贼必饥困。今惟俟兵卒与船耳。臣随将荆州所有划子船一百四十只、于本月二十五日、发往。提督佟徽年兵、亦于十月初一日遣行　　

○定远平寇大将军和硕安亲王岳乐疏言、俟内大臣希尔根军自饶州至、创击石硖逆贼。歼贵溪诸寇。拨兵守要地。得便、即进取长沙。上谕之曰、贼渠、吴三桂也。今不早灭、虽江西福建之贼尽除、于事奚益。安亲王岳乐、其量拨官兵、固守江西。乘冬月速取长沙。大兵进长沙后、诸贼乘间窃发、恐江西危殆。其令简亲王喇布、率江南兵二千、赴江西。以内大臣希尔根为副将军、与简亲王协同镇守。副都统额赫纳、率在兖州盛京、乌喇兵一千、速赴江宁。至即以兵付将军哈尔哈齐、令驻守江宁。伊从简亲王往江西、参赞军务。布颜赴兖州、用镇东将军印、管辖蒙古兵。尼满为署副都统、赴江宁、参赞哈尔哈齐军务。署副都统额思赫、赴池州　　

○以原任广东水师提督常进功、为浙江水师提督　　

○辛丑。刑科给事中彭之凤、疏请照顺治十七年例、正月停刑。刑部议、例无正月停刑之条。应不准行。得上□日、正月停刑、著照顺治十七年例行　　

○壬寅。定西大将军多罗贝勒董额疏言、王辅臣报书、言彼所遣官王起凤、赴省已逾两月、尚未遣还。故士卒皆怀疑畏。乞皇上再赦王辅臣、并所属官兵之罪。仍令驻守平凉。遣王起凤还。则彼无不倾心来归。今大兵仅足围平凉、不能坚密。倘贼势穷突围、难保王辅臣不脱去也。疏入。上责之曰、逆贼王辅臣、诱我缓兵、其计显然。贝勒董额、不速率兵剿灭、反请宽宥其罪。若免王辅臣罪、仍令驻守平凉。假使川贼侵秦州、兴安贼逼西安、我兵势必分路进剿。当此之时、贝勒董额、能保其不乘隙复叛耶。今大兵云集、已困孤城。乃云贼势穷突围、难保其不脱去。盖恐王辅臣他日溃遁、故设此词、预为之地耳。若王辅臣果难围困剿灭、何以贝勒董额、不与贝子、公、参赞诸臣、合词以请。观此、独贝勒董额、一意专主招降也。贝子、公、参赞诸臣、皆朕所倚任。若灼见城不可围、寇不可灭、何以不将情事陈奏。诸凡惟贝勒董额退缩之意是从。至今不攻取城池、尚复何待。行军重事、岂徒付之贝勒一人耶。贝勒、贝子、公、参赞诸臣等、速行围城、务期剿灭逆贼。王起凤、著遣还平凉　　

○癸卯。靖逆将军甘肃提督侯张勇疏报、逆贼王辅臣叛乱、随征官胁从者、多负固抗拒我兵。惟副将高鼎、于我兵围巩昌时、先遣人通信。今复率众夺门、来投军前。得上□日嘉奖、下部议叙　　

○乙巳。予故太子太保文华殿大学士管吏部尚书事对喀纳祭葬。谥文端　　

○袁临总兵官赵应奎、遣子赵衍祥、呈首逆书。下部议叙　　

○丁未。上诣太皇太后皇太后宫、问安　　

○戊申。先是、因察哈尔布尔尼叛、命抚远大将军多罗信郡王鄂札、及副将军都统图海等、讨灭之。其余党散附各部落者颇多。至是、特遣理藩院侍郎博罗特等、于义州锦州等处安插。谕曰、今时届严冬、其逃散人丁户口、加意移来安插、务令得所、以副朕柔远至意　　

○授多罗贝勒尚善女为郡君。壻白奇、为多罗额驸　　

○己酉。赏赉诸外藩追剿布尔尼效力受伤之王、公、台吉、官兵、紀疋鞍马有差　　

○辛亥。上诣太皇太后宫、问安　　

○壬子。孝慈高皇后忌辰。遣官祭福陵　　

○癸丑。奉命大将军和硕康亲王杰书疏报、八月十一日、耿逆伪将军马九玉下、副将李廷魁等、率贼兵数千、屯扎衢州府北元口山上、断我粮道。平南将军都统赖塔等、分布满汉官兵、攻贼木城内四营、围其三面、乘夜攻击。至天明冲入、贼不能当。败走。官兵追剿、斩获甚众。木城营盘、俱经焚毁。又有逆贼、盘踞夏州河西一带。于八月十四日、举火突犯驻防官兵营。八旗兵弁、奋勇击贼、自朵口追剿二里许而还。又逆贼来犯江家山之营。平阳总兵官王廷美、率兵固守。放礟攻击、大败贼众。乘夜遁去。下部议叙　　

冬。十月。乙卯朔。享太庙。上亲诣行礼　　

○遣官祭永陵、福陵、昭陵、孝陵、仁孝皇后　　

○颁康熙十五年时宪历　　

○上诣太皇太后宫、问安　　

○转兵部尚书明珠、为吏部尚书　　

○丙辰。授和硕显亲王福寿之姊为郡主。壻华色、为和硕额驸　　

○以屯垦都督蔡璋、为南昌水师总兵官、兼太子少保左都督职衔　　

○狭西总督哈占疏报、宝鸡地方、有李、冉、二姓伪总兵等、由栈道出口、于九龙山上、扎立三营。参赞军务副都统鄂泰、署副都统阿尔瑚等、随即调遣八旗官兵、星夜奋击、大殪贼兵。下部议叙　　

○丁巳。皇太后圣寿莭。上率王以下文武大臣、侍卫等、诣皇太后宫行礼。遵懿上□日、停止筵宴　　

○上诣太皇太后宫、问安　　

○戊午。喀尔喀色冷阿海台吉等、遣使进九白年贡。宴赉如例　　

○庚申。吏部议覆、狭西总督哈占疏言、原任潼商道崔澄、西安府通判郝斌、因委办军需、被逆贼王辅臣收系、始终不屈、坚拒伪劄。今皆脱离回狭。相应照伊等原职补授。从之　　

○宁南靖寇大将军多罗顺承郡王勒尔锦疏报、贼将杨来嘉等、分道入寇。命将军噶尔汉自河南帅师赴襄阳。仍留兵八百名、防守河南　　

○狭西总督哈占疏报、贼党王屏藩等、犯秦州。敕狭西诸将、固守要地　　

○辛酉。上诣太皇太后宫、问安　　

○壬戌。皇子万黼生　　

○转刑部尚书塞色黑、为兵部尚书　　

○癸亥。奉命大将军和硕康亲王杰书疏言、宁海将军固山贝子傅喇塔、率署前锋统领吴木笃等、领兵自黄岩起行、进取温州。击败逆贼于上塘岭。复诱至小河渡、大败之。生擒伪官三十五名、贼兵五百余人。恢复太平、乐清、青田、三县、及大荆、磐石、二卫。得上□日嘉奖、下部议叙　　

○狭西总督哈占疏报、兴安叛贼渡江、将出大峪口。上谕、大峪口去西安最近。若调兵远地、虑稽时日。尔等将还自汉中之兵、简精锐者、遣守大峪口。西安要地、宜增兵防御。未几、将军吴丹等又奏、贼犯商州旧县关。命调将军噶尔汉所留河南府兵、驰赴潼关。复发京师禁军、令参领胡什霸、额勒布统之、往驻河南府　　

○甲子。上诣太皇太后皇太后宫、问安　　

○安远靖逆大将军多罗贝勒尚善疏言、长沙岳州、如唇齿相依。若偏攻一隅、未能猝拔。今和硕安亲王进兵长沙、岳州亦宜协力攻取。但兵力尚少、乞济以河南山东诸兵。上谕、尚善前奏岳州逆贼、浚壕树桩、窃据甚固、不能攻取。故将岳州兵、分遣荆州诸处。并非辍岳州之攻也。顷尚善等报岳州贼党、吴三桂已撤往彝陵。今计我兵之在岳州者、虽减于旧。而贼势亦分。诚能进取岳州、兵力亦未为不足。尚善又请添兵、不合。作何攻取、尚善酌量以行　　

○乙丑。升镶黄旗前锋参领穆泰为奉天副都统　　

○丙寅。上诣太皇太后宫、问安　　

○上谒孝陵。是日启行。驻跸三河县　　

○遣内大臣觉罗塔达、宗室额奇、于和硕襄亲王墓致奠。遣一等侍卫飞耀色、于内大臣舅舅佟国纲之父、太子太保都统三等精奇尼哈番佟图赖墓、致奠　　

○给狭西定边营殉难守备刘士英、拜他喇布勒哈番。予祭葬。妻郭氏、偕夫尽节。给与诰命　　

○丁卯。上驻跸蓟州　　

○叙平察哈尔功。赐大将军多罗信郡王鄂札、黄金一百两、白金五千两。给副将军都统大学士图海、一等阿思哈尼哈番。护军统领哈克山、副都统吴丹、洪世禄、署前锋统领达克萨哈、夸兰大札木素等、俱量给世职　　

○戊辰。上诣孝陵。率随驾各官、至明楼前奠酒。举哀。是日、驻跸红门东　　

○己巳。上诣隆恩殿致祭。是日、驻跸汤泉　　

○庚午。上驻跸孝陵红门东　　

○以翰林院侍读周之麟、为顺天武乡试正考官。编修叶方譪、为副考官　　

○兵部题、顺天武乡试旧额、京卫武生取中一百名、八府及宣府一镇、共取中一百名。奉天府取中三名。今科京卫武生、步箭合式者、止七十七名。奉天无一人合式。相应于京卫武生内、选文理明通者、减额取中五十名。奉天既无合式、应无庸议。八府及宣府一镇、照旧取中。从之　　

○辛未。上诣孝陵致祭。举哀。是日回銮。驻跸黄花山　　

○免江南徐州、邳州、本年分水灾额赋有差　　

○壬申。上驻跸蓟州　　

○狭西提督陈福疏报、九月二十三日、平凉贼奄至固原。固原贼亦自城内突出。齐犯我军。遣副将太必图、率兵击之。方与贼战。中卫副将贾从哲忽退。游击张元经亦率兵走。于是众军惊扰。太必图遂没于阵。臣与副将来塔等、于二十八日、回至灵州。上命即于军中、斩贾从哲、张元经以徇。又谕曰、固原贼众、城守甚坚。今川贼又入平凉。应速遣兵剿御。鄂尔多斯兵已遣回、不便复调。调驻大同兵、及神木、归化城兵、令副都统恰塔、员外郎拉笃祜领之。或由延安、或由定边、速赴固原。此兵既到、陈福即率本标兵、或先定固原、或会大将军贝勒、先取平凉、与恰塔、拉笃祜酌行。大同兵既往固原、令郎中胡什巴、分太原蒙古兵五百名、赴大同驻守　　

○癸酉。上驻跸三河县　　

○甲戌。上驻跸通州　　

○添设工部节慎库郎中一员。其旧有司库四员、裁去二员。笔帖式六员、裁去一员　　

