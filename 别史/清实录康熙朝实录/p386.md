<!-- { "loadSidebar": true } -->
○乙巳。谕翰林院、选拔庶常、原以作养人材今科进士、特加简阅、取汪士鋐、徐树本车鼎晋陈壮履、王诰桑戈、李凤翥、周彝、陈至言、余正健、查赉、许琳赵宸黼、朱启昆、吴宗丰、张元臣、吴文炎阿珥赛孔尚先李林甄昭、蔡珽李周望昌格、铁范金、郭于蕃李甡麟李绍周阿进泰傅敏、欧阳齐等、三十一员俱著改为庶吉士并修撰李蟠编修严虞惇、姜宸英、分别满汉书教习。尔衙门即遵谕行。　　

○升太仆寺卿梅鋗、为太常寺卿。　　

○命吏部尚书库勒纳等、往给外藩四十九旗恩赏。　　

○丙午。谕兵部、都统副都统典兵重任、若但于本旗内选授则下五旗即有本旗之王掣肘办事不得其正者甚多嗣后都统副都统员缺、应于左右翼内不论旗分补授。　　

○以故一等阿思哈尼哈番扎世子普明袭职。　　

○户部议覆、狭西巡抚巴锡疏言各卫堡积贮米谷宜分拨沿边各堡运贮。应如所请上曰、此各卫堡米谷、若责令承收官员自备转运之费、路远而险、势必科派小民。巡抚之奏户部之议皆非也其俟秋成后令该抚酌支正供、买米运贮。　　

○丁未上诣皇太后宫问安。上巡幸塞外命皇太子允礽皇三子允祉皇四子胤禛皇五子允祺皇八子允禩皇九子允禟随驾。是日启行。驻跸三家店。　　

○以内阁学士喀拜、为甘肃巡抚　　

○刑部左侍郎迈涂、黑龙江副都统拉自、以老病乞休。俱以原品致仕。　　

○旌表河南烈妇王氏、拒奸殒命、给银建坊如例　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百八十四


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百八十五　　

康熙三十六年丁丑八月戊申朔祭大社大稷遣吏部尚书库勒纳行礼上驻跸密云县　　

○己酉上驻跸遥亭　　

○先是谕大学士阿兰泰前者古北口总兵官马进良、率兵往克鲁伦时倒毙骆驼五百有余至今尚有一百五十匹未经抵偿、此项理应偿补但恐官弁科派累兵、今噶尔丹已灭著免其抵偿。到古北口时、尔可召集官兵、将此遍行晓谕。至是、古北口总兵官马进良率所属官军迎驾。阿兰泰遵上□日召集官兵、遍宣上谕官兵皆欢呼谢恩。　　

○庚戌上驻跸三岔口地方。　　

○辛亥上驻跸狼山地方　　

○癸丑上驻跸刘家营地方　　

○甲寅上驻跸托赖营地方　　

○乙卯上驻跸博和齐达巴汉昂阿地方　　

○丙辰太宗文皇帝忌辰遣官祭昭陵上驻跸噶拜昂阿地方。　　

○升内阁侍读学士寿鼐、为内阁学士兼礼部侍郎转刑部右侍郎绥色、为左侍郎升内阁学士觉罗三宝、为刑部右侍郎升左通政吴涵、为太仆寺卿。　　

○原任长史多禅、因使往厄鲁特被害、照阵亡例、授拖沙喇哈番　　

○丁巳。遣大学士李天馥、祭先师孔子。　　

○戊午。秋分。夕月于西郊。遣工部尚书萨穆哈行礼。　　

○太祖高皇帝忌辰。遣官祭福陵　　

○上驻跸巴颜和洛。　　

○命宥罗卜臧端鲁卜等、交通伊拉古克三胡土克图死罪。发大喇嘛绰尔济等处安置。　　

○己未。上驻跸哈玛尔昂阿地方。　　

○辛酉。上驻跸巴颜拖罗海地方。　　

○喀喇沁王扎什、额驸噶尔臧、翁牛特贝勒额尔德布鄂齐尔、来朝。　　

○谕大学士阿兰泰曰、山陕两省、最为要地、以后文职缺人、俱令奏闻、朕酌量选用。　　

○副都统阿南达疏报、臣差护军校阿奇纳、自色尔腾前去、令从布隆吉尔、重整所设驿站、将留贮之米运至长马尔地方六月二十六日、阿奇纳至噶尔亶多尔济所居西欣木地方驿站、噶尔亶多尔济、亲率二三十人、至阿奇纳所、夺马驼杀从仆二人、执阿奇纳行三日、至布隆吉尔、方遣回臣即率兵追噶尔亶多尔济、至布隆吉尔哈喇乌苏地方、又据坐塘拨什库边代报称、噶尔亶多尔济逃去时、其属下人经过本驿夺五驿之马骆驼而去、又因丹济拉来降、先遣齐奇尔寨桑前来、噶尔亶多尔济遇之、亦执之而行、留于者尔浑台地方而去。臣因丹济拉来、恐彼恰遇噶尔亶多尔济、故遣夸兰大卫赫纳等、选满洲绿旗兵共四百名、以追噶尔亶多尔济、迎丹济拉至噶尔亶多尔济属下见在招降人内、有应取来者、与我军一齐带至肃州、交孙思克、博霁解往招降。吴能巴图尔等、共一百九口辉特台吉罗卜臧属人、共八百口。其喇嘛阿喇木扎木巴阿喇木班、共三百口。交台吉俄木布额尔德尼等、由边外徐行、致之贺兰山等处候上□日。上谕、噶尔亶多尔济、乃诚心降附之人、去□山戊不□使人来、重加恩赐断不逃遁、但伊等以耕为业、今弃其田禾、忽然逃去、必有不得已之情。著理藩院行文将军孙思克博霁等、务必详察明白具奏。驿站关系重大、应行文将军孙思克等将被劫驿站作速添补马匹、不得误事至策妄阿喇布坦处亦应将噶尔亶多尔济逃去之事、发敕谕之谕策妄阿喇布坦曰、噶尔亶多尔济、率其属众诚心来降。安插耕种今忽留其下人、尽弃田苗逃去、其去必有不得已之情朕于噶尔亶多尔济略无责备之意伊系鄂齐尔图车臣汗之孙、倘往尔地欲居于彼、可收之、好加抚养。如欲归来、即行遣回。朕于此降上□日令收噶尔亶多尔济遗留人等、特谕　　

○甲子上驻跸齐老图和洛　　

○乙丑。以左副都御史噶礼、为内阁学士兼礼部侍郎　　

○丙寅。升内阁侍读学士扎赖、为内阁学士兼礼部侍郎。寻调为都察院左副都御史　　

○工部左侍郎李元振、以省亲乞假允之　　

○予故领侍卫内大臣兼议政大臣觉罗塔达、祭葬如例　　

○喀尔喀额驸敦多布多尔济等、迎驾　　

○丁卯、上驻跸他斯哈哈达地方。　　

○己巳。吏部右侍郎彭孙遹、以迁葬乞假。允之　　

○升白都纳防守御关褒、为黑龙江左翼副都统　　

○庚午。上驻跸阿拜诺颜苏巴尔汉地方。　　

○辛未。上驻跸森济图哈达地方　　

○壬申。上驻跸鹫和洛。　　

○乙亥。上驻跸巴图舍里地方　　

○赐喀喇沁、翁牛特、喀尔喀王、贝勒、额驸台吉等、银币有差。　　

○丁丑上驻跸厄鲁斯台达巴汉地方　　

九月戊寅朔上驻跸乌喇岱地方。　　

○己卯。遣官祭历代帝王。　　

○遣官祭城隍之神。　　

○上驻跸柏敦昂阿地方。　　

○庚辰。上驻跸克勒乌里雅苏台。　　

○辛巳。上驻跸两西尔哈交界地方。　　

○浙江巡抚线一信疏言、原任温处道陈丹赤、永嘉知县马琾、当耿逆叛时殉难。请立祠致祀从之　　

○癸未。上驻跸穆禄喀喇沁地方。　　

○副都统阿南达疏言据回子额贝杜拉达尔汉白克报称、厄鲁特丹济拉率家属七十九人来降、于六月十五日至哈密城求请面圣。随遣长子郭帕白克送丹济拉、已于六月二十八日启行。上以丹济拉向系名族、授为散秩大臣其子多尔济塞卜腾、授为一等侍卫俱安插张家口外、编入察哈尔旗分佐领其属下人酌可用者披甲、给以钱粮。　　

○调礼部左侍郎王泽宏为吏部右侍郎。转礼部右侍郎王封溁为左侍郎升内阁学士韩菼为礼部右侍郎。　　

○甲申上驻跸汗特木尔达巴汉地方。　　

○厄鲁特台吉丹济拉至御营。上命之进见大学士阿兰泰及郎中阿尔法引丹济拉入上独坐氊帷内、远屏左右并令阿兰泰、阿尔法出独留丹济拉语良久丹济拉出惊谓诸大臣曰我乃叛逆罪人穷困始来归命乃皇上略不致疑、尽屏左右、召我入见。且蒙恩授我显爵乃知圣主至勇至仁如此令我诚心感戴永不敢有异心矣上随召阿兰泰入。谕曰尔等偕丹济拉入者、盖以防不测也尔等所见虽是。朕思凡人无不可以诚感。丹济拉虽来降。其心不无疑畏朕推诚如此伊必感激、喜出望外、断无妄动之事且伊倘妄动、数百人朕亦不以为意况一人乎朕令尔等俱出、不留氊帷内者、欲使丹济拉之不疑也。　　

○乙酉上驻跸鄂尔和苏台。　　

○丙戌。上驻跸博洛河屯。　　

○丁亥。上驻跸喇门噶山。　　

○戊子。上驻跸捕塔海噶山。　　

○己丑。上驻跸恩格木噶山。　　

○琉球国中山王尚贞、遣陪臣毛天相进贡。宴赉如例。　　

○庚寅。上驻跸三岔口。　　

○以刑部尚书吴琠为武会试正考官侍讲学士王九龄、为副考官。　　

○辛卯上驻跸遥亭。　　

○喀尔喀车臣汗遣使进九白年贡宴赉如例　　

○壬辰。上驻跸密云县。　　

○上谕内务府总管海喇孙等膳房人花喇、额楚哈哈珠子德住茶房人雅头、伊等私在皇太子处行走甚属悖乱。著将花喇德住雅头处死。额楚交与伊父英赫紫、圈禁家中　　

○癸巳上驻跸三家店。　　

○甲午上回宫诣皇太后宫、问安。　　

○戊戌上诣皇太后宫问安。　　

○以户部尚书陈廷敬、户部右侍郎王掞、俱充经筵讲官　　

○己亥。升詹事府少詹事李录予为内阁学士兼礼部侍郎　　

○转提督顺天学政工部右侍郎李光地、为左侍郎仍提督顺天学政升都察院左副都御史熊一潇、为工部右侍郎。　　

○庚子。以兵部尚书兼步军统领开音布为镶白旗满洲都统、仍兼管步军统领事。调镶白旗蒙古副都统鲁伯赫、为镶黄旗满洲副都统正蓝旗汉军副都统勒奇为正白旗满洲副都统。升前锋参领宗室塞伯理、为镶白旗蒙古副都统护军参领张库、为正蓝旗汉军副都统　　

○壬寅。上御经筵讲毕赐大学士九卿詹事及讲官等宴　　

○癸卯上御太和殿视朝文武升转各官谢恩　　

○甲辰。孝慈高皇后忌辰。遣官祭福陵　　

○乙巳黑龙江将军萨布素疏言沿河被水之十八庄请计其人数将旧贮米粮散给上谕户部、理藩院曰朕前至宁夏黑龙江将军萨布素曾奏伊处收贮粮米三万余石、年久渐朽与其积之腐烂何若散之为有益乎且出陈可济军粮。易新便于收贮宜如所请行　　

○升左都御史席尔达为兵部尚书兵部右侍郎哈雅尔图为都察院左都御史　　

○授和硕安亲王岳乐女为郡主壻福宁、为和硕额驸　　

○赠镇平将军湖广提督徐治都、太子少保。予祭葬。谥襄毅　　

○丙午。升宗人府府丞钱三锡、为都察院左副都御史。　　

○丁未。理藩院题、请将巴图尔额尔克济农所有壮丁编为佐领、另为一扎萨克铸给印信。明年令移至乌喇忒附近之地居住。上曰、若将巴图尔额尔克济农移住近地、则沿边别部蒙古甚多、岂可尽移乎。蒙古事在治之得其道、不在地之远近。著停其迁移。其编佐领为扎萨克给印信、俱依议。　　

○授原固山贝子章泰女为县君、壻福尔布、为固山额驸。　　

○以礼部侍郎兼翰林院掌院学士阿山、教习庶吉士。　　

