<!-- { "loadSidebar": true } -->

○谕议政大臣等、策妄阿喇布坦、作何举动、虽不得知其实、其到我哈密地方、便不可为虚若彼倾国而来、势有万余、我一总兵之力微有不足、不可不预为周备也。应著右卫兵、即刻预备八旗察哈尔、厄鲁特巴尔虎兵内、挑选千名、发往归化城如用右卫兵时、令其一同前往。鄂尔多斯及厄鲁特阿宝额驸之兵、亦应令预备一同前去著详议具奏议政大臣等、随遵上□日议覆、右卫兵应选三千名、令将军费扬固预备。八旗察哈尔、尼鲁特、巴尔虎之兵、选千名令总管铿特、傅尔丹、常济保阿礼浑管领、速往归化城。如用右卫之兵、一并遣往。右卫、察哈尔兵、给与六月食米钱粮。鄂尔多斯兵、派二千名令王董罗布、贝勒甘珠尔管领。厄鲁特贝勒额驸阿宝兵五百名、归化城土默特两旗兵一千名、令都统新泰、副都统齐式预备令将军费扬固、统领兵马事务再派大臣一员、与将军费扬固同行商议管理。得上□日、现有将军费扬固、且不必派大臣若嗣后有事、著都统新泰、为将军参赞。余依议。　　

○谕议政大臣等、八旗马匹、俱已出厂、著照出厂马数、令佐领殷实之家、并该佐领人、公派拴养。照常给发钱粮。目下虽稍觉烦难、后来究竟有益。如有行动、则从此骑马前去。一到口上、彼处之马又到、诸凡便益。著详议。其拴养骆之处、并著详议具奏。　　

○辛巳。奉差军前办事吏部尚书富宁安请训上□日。谕之曰、朕以尔堪信任、故命尔前往军中、凡事俱宜详慎。若离朕相近、犹可指授调遣。今相隔甚远遇有仓猝即驰驿传送亦多需时日。军机大事、不宜迟缓、尔至彼有应调遣之事、不必请上

□日、即与将军席柱、商酌而行董大成吴坤亦著随往。　　

○议政大臣等遵上□日议覆、八旗出厂之马共一万四千九百一十四匹、驼七百九十一只、今照出厂马驼之数、每佐领下、添设马十七匹、八旗共添设驼七百九十一只、交与八旗喂养、照例给与钱粮。得上□日、依议其有不能添设之佐领。著借与库帑。　　

○壬午。孝端文皇后忌辰遣官祭昭陵　　

○试新选庶吉士陈仪等四十五人、于畅春园内魏协韩从王以文理未优、仍归进士班用　　

○予故原任漕运总督郎廷极祭葬谥温勤　　

○甲申。谕礼部教习进士、已满三年、今加考试其优者。以月选官内黜退之缺即用。余令回籍候补　　

○甘肃提督师懿德疏报驻防哈密游击潘至善笔帖式常保住等于三月二十六日率领官兵二百余人、同哈密白克额敏击败策妄阿喇布坦兵于哈密、贼退驻城南二十里外。得上□日、官兵甚少辄奋往争先杀退二千余贼深为可嘉所有在事及受伤阵亡官兵、哈密兵应行赐恤之处、该部速议具奏。寻兵部议覆、应遣臣部司官、及理藩院司官各一员于甘肃巡抚处、领帑银一万五千两、前往哈密赏赐白克额敏。游击潘至善以下及在阵阵亡受伤兵丁等、事定日其应议叙及加恩兵丁处、一并议奏从之　　

○谕议政大臣等、泽卜尊丹巴胡土克图处、著派贤能司官一员、驰驿前往谕以策妄阿喇布坦二千兵前来被哈密回子额敏、并游击潘至善等、领二百缘旗兵、尽行击败杀九十人。生擒三人再令胡土克图、速遣人前往策妄阿喇布坦处去云、中国至圣皇帝大沛仁恩欲天下共享太平、尔无故发兵被驻扎哈密二百缘旗兵及哈密回子、尽行击败今既败北如何度日、何不速遣使至皇帝前跪请伏罪尔若不如此恳求必加天讨众生灵亦遭涂炭

现在满洲蒙古汉人、并喀尔喀厄鲁特各处兵、俱已整备我系出家人但为众生怜惜性命兼念旧好差人指示尔当作速跪请伏罪无贻后悔等语、撰写呈览具奏发往　　

○予故原任吏部尚书徐潮祭葬如例　　

○授一甲进士徐陶璋、为翰林院修撰缪曰藻傅王露为翰林院编修。　　

○乙酉。上诣皇太后宫、问安　　

○以礼部右侍郎荆山、署理总督仓场事务　　

○升光禄寺少卿朱轼、为奉天府府尹。　　

○丁亥。谕议政大臣等著派黑龙江兵五百名、并打牲索伦、打虎儿兵五百名、三处喀喇沁兵一千名、每人各带长枪鸟枪、其黑龙江、及打牲索伦、打虎儿兵、著从口外往归化城去。喀喇沁兵著乘自有马匹、从本处起程。其口粮、到湖滩河朔、再支领仓米倘粮不足、著支领唐三营仓米。于八旗出厂马匹内、给喀喇沁兵每人马二匹。如同归化城、察哈尔并右卫预备之兵、发往推河地方驻扎、则不拘何处、俱可去得著议奏议政大臣等随遵上□日议覆、右卫察哈尔归化城之兵、已经预备应令将军费扬固于咨文到日、率领起程现在所调黑龙江索伦打虎儿喀喇沁兵、令其陆续往推河地方其厄鲁特额驸阿宝及鄂尔多斯兵、亦令至推河、俱听将军费扬固。调遣得上□日、喀喇沁兵著格勒尔带往侍卫色、楞授为副都统、前去黑龙江兵著副都统白济带往索伦打虎儿兵著总管布珠并哈忒虎之子衣里布带往　　

○又谕喀喇沁兵行期甚速路复遥远著侍郎觉和托一等侍卫色楞携内帑一万两速往赏赐　　

○谕吏部庶吉士杨绳武等教习年余今加考试应分别授职除王敬铭任兰枝魏廷珍、已授修撰编修外其庶吉士乔学尹蒋洽秀李元真许王猷陈治滋万承苍张缙曹鉴临王奕仁刘泌、刘自洁景考祥蒋断轼吴襄蔡嵩王希曾、杨绳武、庄楷、何焯冯暠授为编修朱曙荪陈法陈世侃、姚三辰、巩建丰、梅廷对、向日贞、徐流谦、张元怀、孙嘉淦、张汉、董宏、吴孝登、王国栋、陈春英、何人龙、潘述祖、臧尔心、朱天保、世禄、苏彤绍、贾甡史在甲、文大漳、授为检讨。其唐建中清汉文俱劣著革退。　　

○刑部右侍郎李涛、告假迁葬允之。　　

○己丑。谕议政大臣等朕经历军务年久、且曾亲统大兵出塞征讨凡行兵机务、靡不周知今欲用兵、兵非不敷、但虑路远、运饷殊难诚能挽输无误令全军得至策妄阿喇布坦之地朕心始慰此兵多系从前在昭莫多乌阑布通屡经对敌之兵且人人怀报效之志、若策妄阿喇布坦来战、不论何地制胜有余再若由噶斯路、进兵一万、赴伊里河源、抵彼巢穴、由哈密吐鲁畨进兵一万、由喀尔喀、进兵一万、前至博克达、额伦哈必尔汉地方。如此三路进剿、料必成功。但其间进止、又在临时相机而行、未可预定。尔等虽未身历军旅、既为国家大臣、于议此等要事时当详审筹度、务合机宜非可视同泛常也　　

○庚寅上诣皇太后宫、问安。　　

○辛卯。上奉皇太后避暑塞外命皇三子和硕诚亲王允祉、皇四子和硕雍亲王胤祯皇七子多罗淳郡王允祐、皇十五子允禑、皇十六子允禄、皇十七子允礼、随驾。是日、自畅春园启行。驻跸汤泉。　　

○谕翰林院、选拔庶常、原以作养人材。今科进士、特加简阅、取李文锐、张应造、吴应桢、任中柱、汪受祺、蔡衍诰、陈仪、李锦、李克敬、梅珏成、胡彦頴、怀渊中、陈邦直、杨超曾、曹友夏、汤倓、李凤岐、张鸣钧、杨克茂、朱墇、张鳞甲、赵城成文凌如焕侯度、李天宠裘琏、江济杨凤冈、栗尔璋德龄、关潄窦启瑛、宋怀金、沈竹、萨纶锡、吴传觐、蒋林、陈世仁、冀栋、徐学柄、高荀侨潘淳、德新等、四十四人、俱著改为庶吉士分别满汉书教习　　

○正黄旗军统领宗室萨山、以懒惰不赴班革职升镶蓝旗满洲副都统宗室勒特浑、为正黄旗护军统领。　　

○癸巳。上驻跸怀柔县。　　

○甲午。上驻跸密云县。　　

○肃州总兵官路振声疏报、臣领兵兼程前往哈密于本月十二日、至额尔特木尔地方去哈密百二十里、据哨探人来报云、哈密人闻天兵来援老幼欢悦策妄阿喇布坦兵闻信。已于初七日遁去。疏入报闻　　

○谕兵部、游击潘至善率领绿旗兵二百人、击败策妄阿喇布坦二千余众、当此承平日久、兵革休息时、乃仓猝间能如此奋勇直前、殊为可嘉前虽谕令赏给、朕心犹为未足今再加恩将此二百名兵丁各给与把总劄付其中阵亡兵丁十余人、亦给与把总劄付、准伊妻子食俸。著速议具奏寻兵部议覆、游击潘至善等、俱应越等升用。从之。　　

○谕议政大臣等、著遣侍卫一人、速往谕喀喇沁、此进剿兵丁、路途遥远、可俟料理齐备启行。其调来黑龙江、索伦打虎儿等兵、可将策妄、阿喇布坦兵战败遁去情形、传谕之祁里德处亦遣司官一人往谕令众喀尔喀知之厄鲁特额驸阿宝辉特公罗卜藏兵、即著此司官差人往谕、令其前往哈密驻扎。　　

○乙未。上驻跸遥亭。　　

○皇三子和硕诚亲王允祉、皇四子和硕雍亲王胤祯入见。上筹及西边用兵之计。皇四子和硕雍亲王奏曰、当日天兵诛殛噶尔丹时。即应将策妄阿喇布坦、一同剿灭因伊畏罪慑服、备极恭顺是以特赐生全今乃渐渐狂悖居心险诈背负圣恩、种种不恭至于侵扰我哈密、干犯王章、于国法难以宽贷。自当用兵扑灭、以彰天讨上深然之　　

○谕议政大臣等、军中粮务、甚属紧要。前剿噶尔丹时、曾由两路运米至翁金河、乃已经熟识之地、而推河与翁金甚近、又从前两路所运之米至回军时、尚未用完度今所用钱粮、最多不过三四百万、可以足用。著户部动支正帑运送军务乃系大事、著遣司官二员、分往富宁安、祁里德处、令公同商议策妄阿喇布坦兵、已大败而去、今若三路进兵、或即行进剿、或前逼近彼处、遣使招降、著富宁安、与将军、提督、总兵官、祁里德、与喀尔喀汗、王、台吉等、各详议具奏。喀尔喀汗、王、台吉等、若自度兵力、可以进剿、固善或再助以我兵及黑龙江、索伦、打虎儿兵、更为妥当再西安甘肃巡抚处、著将河东盐课银四五十万解往　　

○又谕杀虎口藤牌鸟枪绿旗兵六百名、著副将带领前往推河令将军费扬固统领　　

○又谕、噶斯口著先派满洲绿旗兵各一千前往驻防令富宁安就随去官员内拣一人率领前往　　

五月。丙申朔。上驻跸两间房　　

○予故原任镶蓝旗满都统车纳福祭葬如例。　　

○丁酉。上驻跸王家营　　

○喀喇沁多罗杜楞郡王塞棱、多罗额驸门都等、来朝。　　

○戊戌。仁孝皇后忌辰。遣官祭陵。上驻跸喀喇和屯　　

○翁牛特多罗杜楞郡王和硕额驸苍津、来朝　　

○己亥。上驻跸热河行宫。　　

○庚子。宗人府议奏、护军校赖图库妻叩阍、告多罗顺承郡王布穆巴、以御赐鞍马、给优人乘坐虽在赦前、但肆意妄行、有玷王爵、应革退。从之。　　

○辛丑。敖汉多罗郡王尔齐图、来朝。　　

