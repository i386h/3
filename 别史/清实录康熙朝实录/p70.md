<!-- { "loadSidebar": true } -->
○宴衍圣公孔毓圻等于礼部　　

○丙戌。转户部右侍郎严正矩、为左侍郎。升内国史院学士田逢吉为户部右侍郎　　

○以故三等精奇尼哈番隆峨子阿喇纳、袭职　　

○升王府长史德业立、为正红旗满洲副都统　　

○理藩院遵上□日议覆、凡奉上□日特遣、及本院差往蒙古各旗遍传事务、或巡察斥堠送诏等事、自内地驰驿外、仍给信牌、许乘边外驿马。其余、惟遣往扎赖特、杜尔伯特、郭尔罗斯、席北、索伦、打虎儿、宁古塔、卦尔察等处者、给本院印文、照内地所乘驿马数、乘边外驿马。遣往科尔沁、乌朱穆秦、蒿齐忒、吴喇忒、鄂尔多斯等处者、冬春给院文、乘边外驿马、夏秋乘本身马。遣往喀喇沁、土默特、敖汉、柰曼、翁牛特、巴林、扎鲁特、克西克腾、苏尼特、阿禄科尔沁、喀尔喀、阿霸垓、阿霸哈纳、四子部落、毛明安、归化城、盛京、西勒图库伦等处者、概令乘本身马。其达赖喇嘛、鄂齐尔汗之使、给驿至西宁。遣往喀尔喀、厄鲁特之使、自归化城、给与马驼。从之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十二




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十三　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙九年。庚戌。夏。四月。丁亥朔。享太庙。上亲诣行礼　　

○复设江南分守苏松常道、分巡凤庐道、分巡徽宁道三缺。改淮海道为淮扬道　　

○复设福建分守兴泉道、分巡延建邵道、二缺。其福州府福宁州海防事、归驿盐道兼管。兴、泉、二府。海防事、归兴泉道兼管　　

○升参领朱万年、为贵州威宁总兵官　　

○户部议覆、四川巡抚张德地疏言、四川州县、无存留钱粮。若银钱兼徵、则起解脚费累民。请停止鼓铸。应如所请。从之　　

○戊子。上诣太皇太后皇太后宫、问安　　

○己丑。命吏部左侍郎管右侍郎事蔡毓荣、为四川湖广总督。驻劄荆州府　　

○兵部遵上□日议覆、嗣后各州县驿递、额设马匹、俱印烙各州县字样。该道不时巡历查点。如有马匹缺少、或以瘦弱老病、充数应付、及违误紧要事务、侵欺钱粮情弊。据实揭报。该抚题参。从重议处。如驿道有扣克情弊。该州县径报臣部、并督抚查参。如仍前积弊相沿。该督抚不行题参。臣部查出、将督抚一并题参、分别从重议处。得上□日、驿站情弊、如该督抚不行详察。或被科道官指参。或旁人告发。将该管地方官、一并从重议处　　

○辛卯。以故续顺公沈永兴兄子沈瑞、袭爵　　

○湖广道御史李之芳疏言、皇上因雨泽愆期、特谕大小臣工、力图修省。臣查吏部考功事例、有不可不除者。外官参罚处分、降级革职、条例甚多。即罚俸一项、常有莅官一二载、罚俸至五六年、有至十余年者。虽廉能之官。一遇小节细故、即不能久安其位。亦属可惜。况则例纷纭、胥吏欲轻、则有轻条。欲重、则有重款。事同法异。总缘多立名色、便于高下其手。乞敕部院大臣、将该部见行事例、彻底厘定。务使永远可行。疏入。下吏部议。寻吏部覆请委满汉司官、将见行事例、厘定画一、进呈御览、钦定遵行。从之　　

○壬辰。上诣太皇太后宫、问安　　

○山东巡抚刘芳躅、丁母忧。命回籍守制　　

○兵部题、近见总督、提、镇、每遇标员缺出、不分地方缓急、不论衔缺相当、辄将标员坐名题补。其中恐有情弊。且使历俸年久、及在部候补之人、益多壅滞。请敕下该督、提、镇、嗣后副将以下、守备以上、如遇缺出、实系近海沿边岩疆、果属人地相宜、酌量题补外。其余员缺、不得概行题补。从之　　

○乙未。升内秘书院侍读学士熊赐履、为内国史院学士　　

○吏部题、顺天府所属州县、原系府尹管理。今直隶钱谷刑名、分隶守巡二道。应将顺天府所属州县钱谷、归守道管理。刑名、归巡道管理。从之　　

○吏部议覆、浙江巡抚范承谟疏言、仁和县知县丁世淳、以继母刘氏年老、呈请终养。查定例载父母年七十以上者终养。并无终养继母之例。应无庸议。得上□日、既有终养之例、岂可分别生母继母。丁世淳、准终养　　

○理藩院题、请差往科尔沁乌朱穆秦等四十九旗会盟大臣。得上□日、著尚书喀兰图、侍郎阿穆瑚琅、前往　　

○丁酉。上诣太皇太后皇太后宫、问安　　

○兵部、都察院、遵上□日议覆、京城内外、豪恶纠党。盗劫时闻。城内责令步军总尉、步军副尉、步军校。城外责令五城御史、司坊官、巡捕营弁。每日巡缉。城外各巷口、照城内设立栅栏。定更后、官员军民等、不许行走。犯者照例惩治。并著为令。从之　　

○己亥。上幸南苑行围　　

○癸卯。孝端文皇后忌辰。遣官祭昭陵　　

○甲辰。转吏部右侍郎艾元徵、为左侍郎。刑部左侍郎王清、为吏部左侍郎管右侍郎事　　

○吏部议覆、湖广道御史徐旭龄疏言、凡降调官员、百姓每每保留。其中不无情弊。请行禁止。应如所请。嗣后凡民保留降调官员者、俱不准行。仍交刑部治罪。如被降之官、果系清廉良吏、许该督抚题请。若系不肖。或科道纠参。将题请留任之督抚、照以劣为优例处分。从之　　

○先是、原任兵部侍郎介山、于顺治十八年八月内、差往广东沿海、立界移民。康熙二年四月、辅臣等传上□日、下部议处。部议以介山立界册内、止写从海至村里数、未有从村至界里数。将介山侍郎并加级及拖沙喇哈番革去。至是、介山疏奏处分冤枉。部覆毋庸议。得上□日、介山前议处太过。著再议。于是吏部议、将介山复还拖沙喇哈番、仍削去加级、以原侍郎降一级用。从之　　

○乙巳。以都察院左副都御史鄂善、为狭西巡抚　　

○升甘肃巡抚刘斗、为福建总督　　

○丙午。上自南苑回宫。诣太皇太后皇太后宫、问安　　

○丁未。命礼部同顺天府、祈雨　　

○戊申。雨　　

○和硕简亲王德塞薨。赐祭葬。立碑。谥曰慧　　

○以靖南王藩下故一等阿思哈尼哈番徐成功子徐鸿弼、袭职　　

○辛亥。命工部、通行直隶各省各官、凡胔骼悉为收瘗　　

○以土默特故都统席拉布子古睦德、袭都统　　

○予故二等阿思哈尼哈番阿育玺、祭葬如例　　

○添设江南清河、宿迁、及归仁堤、三处、同知各一员、主簿各一员　　

○壬子。上诣太皇太后宫、问安　　

○户部议覆、贵州巡抚佟凤彩疏言、黔省府州县卫所、全书由单所载、与百姓实徵数目不符。又田地名色甚多。所徵钱粮、轻重不一。请详细清查、逐一更正。应如该抚所请。责令司府各官、详查改正。从之　　

○乙卯。以孝康章皇后升祔太庙。遣官告祭天地、太庙、社稷　　

○谕吏部、选拔庶常、原以作养人才。今科进士、特加简阅、取中李光地、耿愿鲁、陈琛、李录予、王宽、王掞、黄斐、孟亮揆、陈梦雷、赵文煚、高璜、王维珍、许孙荃、祖文谟、李阜、朱典、李振裕、吴本立、刘恒祥、张鹏翮、孔兴釪、德赫勒、牛纽、李玠、博济、李梦庚、沈独立等、二十七员、俱著改为庶吉士。教习满书　　

○以原任云南巡抚袁懋功、为山东巡抚　　

○户部议覆、贵州道御史万泰疏言、淮扬等处、因归仁堤决、田地被淹、灾民流离。应敕该督抚、设法赈济。若赈米不敷。确查邻近州县、常平仓所积米谷、酌量运赴淮扬、专委廉干官员、实行赈济。应如所请。从之　　

○升蒙古参领色楞、为土默特副都统　　

五月。丙辰朔。孝康章皇后升祔太庙。上具礼服。恭捧孝康章皇后神牌、奉安于世祖章皇帝神位之右。致祭。行礼毕。颁诏天下。诏曰、朕维自古帝王、以孝治天下、莫不显扬母德、追崇配享、以为绍先启后之本。朕缵承丕绪、九载于兹。恭惟我皇妣孝康慈和庄懿恭惠崇天育圣皇后。光赞皇考、成缔造之丰功。诞育眇躬、启昌隆之景运。徽音远播。厚德弘施。庙祀未崇。朕怀罔极。是用上稽前典。下协与情。祗告天地、宗庙、社稷。于康熙九年五月初一日、率诸王贝勒文武群臣、恭奉册宝、加上皇妣尊谥曰、孝康慈和庄懿恭惠崇天育圣章皇后。升祔太庙。鸿仪既举。恩赦宜弘。于戏。孝思维则。隆侑飨于千秋。纯嘏永膺。合欢心于万国。布告中外。咸使闻知　　

○诏内恩款、二十条　　

○丁巳。上诣太皇太后皇太后宫、问安　　

○庚申。夏至。祭地于方泽。遣内大臣噶布喇行礼　　

○癸亥。以内弘文院学士花善、为甘肃巡抚　　

○升福建兴泉道慕天颜、为江苏布政使司布政使　　

○谕礼部、博尔济金氏、乃科尔沁冰图郡王额济音之亲叔额德台吉之子三等台吉阿郁锡之女。选进宫中待年。方欲册封。今遽尔长逝。朕心深切轸悼。宜追封为妃。其封号、及应行礼仪。尔部即察例议奏。寻允礼部议。追封为慧妃　　

○甲子。上诣太皇太后宫、问安　　

○丙寅。升大理寺卿岳诺惠、为都察院左副都御史　　

○戊辰。遣官祭关圣帝君　　

○转刑部右侍郎张尔素、为左侍郎。升都察院左副都御史马绍曾、为刑部右侍郎　　

○以镶白旗蒙古都统科岳尔图、为满洲都统　　

○己巳。上诣太皇太后皇太后宫、问安　　

○升宗人府府丞高珩、为都察院左副都御史　　

