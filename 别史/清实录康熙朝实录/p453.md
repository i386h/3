<!-- { "loadSidebar": true } -->
○四川陕西总督博霁、疏参凉州总兵官魏勋年老。上谕大学士等曰、魏勋于军前甚有劳绩兵亦皆爱戴。此等人材、今西陲亦复有几。如果年迈、令具呈请休可也。何必题参。原本发回。又谕曰、魏勋、及师帝宾、麦良玺、俱系旧臣。讵可轻言参劾。前者佛伦任总督时、亦欲参师帝宾。曾面奏朕前。朕不之许。如此等人、若皆劾而罢之。恐其余寒心。设有任用之处。若等俱非易得者也。提督潘育龙亦好。武臣中一介不取、操行俱全者、实难得之。但不犯法、不贪冒、即已矣。且本朝边疆武臣、在地方不生一事。与文臣同心效力、兵民协和、诚为自古所少。今经历军阵之大臣、已渐零落至于海战、又不得比于江湖今知海战之法者亦少矣此可不留意乎　　

○升詹事府少詹事汪霦、为詹事　　

○旌表直隶新城县烈女李氏村庄弱质、拒奸殒命、给银建坊如例　　

○癸丑。差刑部右侍郎常授、内阁学士拉都浑、往阿禄科尔沁、察审盗案。上谕之曰、尔等到彼、会同所萨克等、查审盗贼。如台吉、都统、副都统、有为盗者、尔等可请上□日。其余则尔等照例、为首者正法、为从者俱解京、不可留于其地。至喇嘛为盗者亦正法。尔等往宣朕上□日。各旗俱无盗、但一旗有盗、以致众蒙古之马畜、不得牧放、尔等若不查出盗贼惩治、则众人皆不得安居矣。　　

○甲寅。上诣皇太后宫、问安。　　

○升左通政李旭升、为光禄寺卿　　

○旌表山西烈妇庞氏、拒奸不辱自尽完贞、给银建坊如例。　　

○乙卯。大学士等、以情实人犯五十七人请上□日。上详阅招册、审定再三、然后勾决。凡勾者三十九人。复谕大学士等曰、刑部招册、关系人命。册内字讹舛甚多、殊非慎刑之道。尔等传谕刑部、严行申饬、嗣后于此等事、其加谨毋忽　　

○喀尔喀车臣汗、遣使进九白年贡。宴赉如例。　　

○丙辰。以一等侍卫殷达、为镶白旗蒙古副都统。　　

○旌表直隶大名县烈女刘氏、贞烈性成、拒奸殒命、给银建坊如例　　

○丁巳。上诣皇太后宫、问安。　　

○喀尔喀泽卜尊丹巴胡土克图、遣使进九白年贡。宴赉如例。　　

○戊午。上谕大学士等曰、凡人皆当立品。筮仕之初、即思千请于人、其立意如是、则他日将何所望哉倘自为笔帖式之日、即有急公尽力之心、何忧其不终致大位。或有未仕之先、早已负债盈积。至入官后、若不朘民、何以偿之。国家名器、岂为此辈偿债设乎。朕于满洲、蒙古、汉军、汉人、视同一体。善者即称之为善。若治罪、一概不恕也。　　

○礼部议覆、朝鲜国王李焞、将其国越境杀人金礼进等、拟立斩、该管人员、拟革职流徙、具题。应如所请。上谕大学士等曰、览朝鲜国王奏章、其所议甚为敬慎周详。越境杀人者、依该国王所议正法、固其宜也。其余罪犯内、尚有当恕者。尔等可再酌原宥议奏。凡外国之事、轻忽者多。处置少有不当。即不能以服其心。所关甚大。朕必慎之而又慎焉　　

○天津总兵官蓝理、题请于天津等处、开垦水田上谕大学士等曰、昔李光地、请于直隶地方开垦水田。朕以为水田不可轻举者、盖北方之水、难于积蓄。初任之官、但当雨水有余时、见水之大、遂以为可种水田。不知骤长之水、即浚沟引入、其涸固甚易也。观琉璃河、莽牛河、易河之水、入夏皆涸、则可知矣。北方水土之性、逈不同于南方。朕往者西巡、见晋省太原以南、引水自高处灌入田中。甚为得法。陕西宁夏哈密等处、亦皆如山西种水田。此皆按地方之形、随水土之性而作者也。天津沿海斥卤地方。又非民田。令蓝理请开水田、著交部议奏　　

○湖北巡抚刘殿衡、以刷印御书、并藏书楼图、呈览。上谕大学士等曰、湖广省捐工建楼、殊属糜费。凡车驾巡幸之处、一切需用、从不取办于民。而各省不肖官员、指称修理行宫、供备器物、并建造御书碑亭等项名色、辄行动用正项钱粮。借词捐还、究无偿补。及至亏空数多、复加倍私派、科敛肥已、以致重贻小民之累。种种弊端、不可胜指。嗣后著严行禁止。下部知之。　　

○升詹事府詹事汪霦、为内阁学士兼礼部侍郎　　

○庚申。上诣皇太后宫、问安　　

○壬戌。冬至祀天于圜丘。上亲诣行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○停止次日朝贺。　　

○礼部遵上□日、将朝鲜国越境杀人案内该管官员、分别。原宥具奏。上谕大学士等曰、内地被杀之人、皆偷采人参者、非良民也。即为内地擒获、亦当从重治罪。但朝鲜国人越境而来、杀人行劫、法所必不可宥。应将金礼进等立斩。其该管官员、当宽以处之。李有白等、俱从宽免罪。朴锡昌等、俱革职、从宽免其流徙。　　

○又谕曰、徐潮为河南巡抚时、居官实好。平易得体。民无不称颂之者。朕西巡时、经河南、见州县司道官内、有衰老者、朕即酌量革退。徐潮亦少过宽耳。观李光地近日声名、较前稍减。彼每被人欺诳。大凡为督抚者、一被人欺诳、则权必旁移。张鹏翮向有清名、在河工亦甚效力。但被属员工谦等欺诳耳。身虽不要钱、子侄亲戚、在外指名取钱、可谓自己不取耶。为大臣者、约束不严、谓己不之知、诿之他人、可乎　　

○又谕曰、朕尝阅史书、自古大臣、自始终善全者少。朕今御极四十余年、大学士卫周祚、冯溥、杜立德、李霨、宋德宜、王熙等、俱得全功名而考终命者、皆朕极力保全之所致也。朕从不多生事。但穆然清净、处之以和平、故诸臣皆得享其福也。　　

○又谕曰、明史关系极大、必使后人心服乃佳。宋史成于元。元史成于明。其中是非失实者多、是以至今人心不服。有明二百余年、其流风善政、诚不可枚举。今之史官、或执已见者有之。或据传闻者有之。或用稗史者亦有之。任意妄作、此书何能尽善。孔子、圣人也。犹言知我者其惟春秋乎。罪我者其惟春秋乎。孟子又言、尽信书则不知无书。当今之世、用人行政、规模法度之是非、朕当自任、无容他诿。若明史之中、稍有一不当、后人将归责于朕、不可轻忽也是以朕为明史作文一篇。尔等可晓谕九卿大臣。御制文曰、朕四十余年、孜孜求治、凡一事不妥、即归罪于朕。未尝一时不自责也。清夜自问、移风易俗、未能也。躬行实践未能也。知人安民、未能也。家给人足、未能也。柔远能迩、夫能也。治臻上理、未能也。言行相顾、未能也。自觉愧汗、何暇论明史之是非乎。况有明以来、二百余年、流风善政、岂能枚举其中史官舞文杜撰、颠倒是非者、概难凭信元人修宋史明人修元史、至今人心不服、议论多歧者、非前鉴耶。朕实无学、每读朱子之书、见相古先民、学以为已、今也不然、为人而已之句。罔不心悦诚服。又读孟子尽信书则不如无书。益见史官、上古不免讹传。况今人乎。班马异同、左国浮华、古人以为定论。孔子至圣、作春秋、有知我罪我之叹。后世万倍不及者、轻浮浅陋、妄自笔削、自以为是。朕观凡天下读书者、皆能分辨古人之是非。至问以时事人品、不能一字相答。非曰从来不与人往来。即曰不能深知。夫目前之事、做官之道、尚茫然不知。而于千百年前、无不洞悉。何得昧于当世、而明于论古。岂非远者明而近者闇乎。所以责人重者责已轻、君子不取也。明史不可不成。公论不可不采。是非不可不明。人心不可不服。关系甚钜。条目甚繁。朕日理万几、精神有限、不能逐一细览、即敢轻定是非、后有公论者、必归罪于朕躬。不畏当时而畏后人、不重文章而重良心者此也、卿等皆老学素望、名重一时。明吏之是非、自有烛见。卿等众意为是即是也。刊而行之。偶有斟酌、公同再议。朕无一字可定。亦无识见。所以坚辞以示不能也。　　

○癸亥。上幸畅春园　　

○甲子。以故一等阿思哈尼哈番赵世臣子赵弘济、袭职　　

○喀尔喀土谢图汗、遣使进九白年贡。宴赉如例　　

○旌表贵州烈妇、娄怀仁妻郭氏、胁奸不从、甘心就死、给银建坊如例。　　

十二月。丁卯朔。调四川布政使郑昱、为安徽布政使司布政使升湖北按察使何显祖、为四川布政使司布政使。四川川东道侯居广、为福建按察使司按察使　　

○庚午。上自畅春园回宫。诣皇太后宫、问安。　　

○辛未。上御太和殿视朝文武升转各官谢恩。　　

○上幸畅春园。　　

○壬申。升兵部郎中布尔赛、礼部郎中赫申、俱为都察院左副都御史。　　

○癸酉。以翰林院检讨张廷玉、左中允凌绍雯、充日讲起居注官　　

○戊寅。上幸南苑行围。　　

○己卯。礼部议覆、提督湖广学政潘宗洛疏言、湖广各府州县熟苗中、有通文义者、准与汉民一体应试。应如所请。从之。　　

○癸未。予故原任礼部尚书杜臻、祭葬如例。　　

○予故广东高雷廉总兵官甯维国、祭葬如例。　　

○甲申。翁牛特多罗杜楞郡王苍津等、遣使进贡　　

○喀尔喀所萨克固山贝子奚布退哈谈巴图尔故。遣官致祭。　　

○乙酉。礼部题、朝鲜国王李焞、遣使崔希卨等、护送漂到船只人等来京。应宴赉遣归上谕大学士等曰、朝鲜国王、因中国商人王富等一百余人、船只遭风、漂至其国、即给与口粮食物、差官护送来京又将商人王秋等四十人船只修补、给与口粮食物、待风发回、深为可嘉。可下谕上□日褒美之。余如议。　　

○升江西赣南道徐欐、为湖北按察使司按察使。　　

○正白旗一等阿思哈尼哈番荷善、因病解退。以其兄徐昌袭替。镶红旗一等阿思哈尼哈番朱麻喇、因病解退。以其子朱承额、袭替。　　

○户部议覆、步军统领托合齐疏言、三营兵米、每年两季赴通仓支领。往返数日、恐误差使。请照八旗兵丁领米之例、在京仓支给。应如所请。从之　　

○户部议覆、天津总兵官蓝理疏言、直隶沿海旷地、丰润、宝坻、天津等处洼地、可仿南方、开为水田栽稻、一二年后、渐成肥沃。臣愿召募。闽中农民二百余人、开垦一万余亩。倘可施行、召募江南等处无业之民、安插天津、给与牛粮、将沿海弃地、尽行开垦、限年起科。又臣标兵、皆依前朝屯卫之制、入籍力田、亦可以节省兵饷。应如所请。从之。　　

