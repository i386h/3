<!-- { "loadSidebar": true } -->
○徐旭龄又奏、署内有珍珠泉。上书清漪二字赐之。是日、上驻跸杜家庙　　

○衍圣公孔毓圻、率四氏子孙迎驾　　

○辛丑。上驻跸长清县大湾底地方　　

○壬寅。上至泰安州。登泰山极顶。又东至秦观峰、及孔子小天下处。东南至日观峰。薄暮、驻跸行宫　　

○癸卯。侍臣请往观舍身崖。上曰、愚民无知、惑于妄诞之说、以舍身为孝。不知身体发肤、受之父母、不敢毁伤。故曾子有临深履薄之惧。且父母爱子、惟疾之忧。子既舍身、不能奉养父母。是不孝也。此等事、处处有之。正宜晓谕严禁、使百姓不为习俗所误。观之何为　　

○上诣东岳庙、躬祀泰山之神。是日、驻跸泰安州崔家庄　　

○谕大学士明珠曰、朕夙夜孜孜、勤求治理。深宫宁处、轸念闾阎。诹吉时巡、省观民隐。经行所至、登陟泰山。至圣遗踪、缅然可睹。一览众山。临眺九有。洵足揽天下之胜、察造化之奇。因书普照乾坤四字。可于孔子小天下处、建亭悬额。复书云峰二字。于极顶处、磨崖勒石。其本年泰山香税、免解该部。用以鸠工庀材、虔修泰山顶上各庙　　

○甲辰。上驻跸新泰县西舟村　　

○调镶红旗蒙古副都统西伯赫、为满洲副都统　　

○乙巳。上驻跸蒙阴县　　

○丁未。上驻跸沂州大石桥地方　　

○先是一应本章、俱三日递到一奏。是日、上坐待至二鼓、数问本章到否。谕大学士等曰、奏章关系国政、最为紧要。朕凡在巡幸之处、奏到随即听览。未尝一有稽留、前此递本官员、因其迟延、已经议处。此番本章、何又来迟。今日奏章、不拘时刻、一到、尔等即行呈进。朕宵兴省览。是夜四鼓、本章递到。呈进。上即起详览彻曙　　

○戊申。上驻跸沂州华堡村　　

○谕大学士明珠、三冬时令严寒。穷苦小民、恐其无以资生糊口。故于五城地方、各支银米、设厂煮粥、散给贫穷户口。原系朝廷抚恤小民之意。今奉行日久、经管各官、视为具文、虚应故事、以致贫民嗷嗷待哺、罔获宿饱。其令部院、严饬巡城御史、及司坊官员、必令亲视散给。毋得假手胥役、侵渔虚冒。务俾小民均沾实惠。部院堂官、仍不时稽察。如有故违者、题参治罪、以副朕爱养穷黎至意　　

○予江西阵亡镶红旗五品赞礼郎班塔哈、正蓝旗候补主事阿尔扈达、各致祭银两　　

○己酉。上驻跸郯城县红花铺　　

○恭进太皇太后黄河鲜鱼、及地方土产鲜果等物。命沿途敬慎、星速驰送。毋得迟延　　

○漕运总督邵甘、河道总督靳辅、及地方官、来朝　　

○庚戌。谕河道总督靳辅、黄河屡次冲决、久为民害。朕欲亲至其地、相度形势、察视堤工。即于今日前往　　

○是日、驻跸宿迁县　　

○昭武将军江南提督杨捷、江宁将军瓦岱、副都统穆成额、及地方官、来朝　　

○辛亥。驾发宿迁。夹道叩阍者甚众。上谕侍卫等曰、此断不可收览。民人果有冤抑、地方督抚等官、尽可申诉。今因朕巡幸、纷纭控告。不过希图幸准、快其私怨。一经发审、其中事理未必皆实、地方官奉为钦件、转转驳讯。则被告与原告、皆致拖累。以小忿而破身家、后悔无及矣。有天下者、惟贵以德化民、使之无讼。即贤能官吏、亦当求讼简刑清、与民相安于无事。若以多讼为喜。开争竞之风。俗疲民困、皆由于此　　

○上驻跸桃源县众兴集　　

○遣翰林院掌院学士孙在丰、祭河神金龙四大王　　

○上临阅黄河北岸诸险工。谕河道总督靳辅曰、朕向来留心河务。每在宫中、细览河防诸书、及尔屡年所进河图、与险工决口诸地名、时加探讨。虽知险工修筑之难。未曾身历河工。其河势之汹涌漶漫、堤岸之远近高下、不能了然。今详勘地势、相度情形。如萧家渡、九里冈、崔家镇、徐升坝、七里沟、黄家嘴、新庄、一带、皆吃紧迎溜之处、甚为危险。所筑长堤、与逼水坝、须时加防护。大略运道之患在黄河。御河全凭堤岸。必南北两堤、修筑坚固、可免决啮。则河水不致四溃。水不四溃、则浚涤淤垫、沙去河深、堤岸益可无虞。今诸处堤防、虽经整理。还宜培薄增卑、随时修筑、以防未然。不可忽也。又如宿迁、桃源、清河上下、旧设减水诸坝。盖欲分洩涨溢、一使堤岸免于冲决、可以束水归槽。一使下流疏洩、可无淮弱黄强、清河喷沙之虑。近来凡有决工处所、皆仿其意、不过暂济目前之急。虽受其益、亦有少损。倘遇河水泛溢、乘势横流。安保今日减水坝、不为他年之决口乎。且水流浸灌、多坏民田。朕心不忍。尔当筹画精详、措置得当、使黄河之水、顺势东下、水行沙刷、永无壅决。则减水诸坝、皆可不用。运道既免梗塞之患。民生亦无垫溺之忧。庶几一劳永逸、河工可告成也。上目击堤夫作苦。驻辔久之。亲加慰劳。复谕河道总督靳辅曰、堤上夫役、风雨昼夜、露宿草栖、劳苦倍常。所领工食、为数无几。恐有不肖官役。从中侵蚀。必使人人得沾实惠、始无负朕轸恤至意　　

○三等侯桑阁、缘事革职。以其子偏图、袭替　　

○壬子。上临视天妃闸。水势湍急。指授河臣、改为草坝。另设七里、太平、二闸、以分水势　　

○上登舟。是日、过清河县、淮安府　　

○京口镇海将军杨凤翔、江南江西总督王新命、巡视两淮盐课御史察哈纳、京口水师总兵官陈奇等、来朝　　

○癸丑。谕总督王新命曰、朕巡视直隶、山东、江南、诸处、惟高邮等地方百姓、甚为可悯。今虽水涸、民择高阜栖息。但庐舍田畴、仍被水淹、未复生业。朕心殊为不忍。尔系地方大臣、作何筹画、浚水通流、拯此一方民命、以副朕轸恤黎元至意　　

○甲寅。御舟过高邮湖。见民间田庐、多在水中。恻然念之。因登岸、巡行堤畔十余里。召耆老详问致灾之故。复谕王新命曰、朕此行、原欲访问民间疾苦。凡有地方利弊、必设法兴除、使之各得其所。昔尧忧一夫之不获、况目睹此方被水情形、岂可不为拯济耶　　

○御舟过扬州、泊仪真江干　　

○乙卯。御舟自仪真渡扬子江、泊镇江府西门外　　

○杭州将军马哈达、副都统石文炳、京口副都统张元勋、张思恭、安徽巡抚薛柱斗、江宁巡抚汤斌、及地方官、来朝　　

○丙辰。上幸金山。乘沙船渡扬子江。风浪恬静。舟行甚速。上顾侍臣曰、自兵兴以来、恢复岳州、长沙、多得此船之力。今海宇承平。昔时战舰、仅供巡幸渡江之用。然安当思危、治不忘乱。朕乘此舟、未尝不念艰难用武之时。非以游观为乐。也。上登金山。游龙禅寺。御书江天一览四字。又幸焦山。午后、自镇江启行、往苏州府　　

○丁巳。御舟过丹阳县、常州府、无锡县　　

○予福建阵亡一等阿达哈哈番护军参领喇瞻、祭葬如例　　

○予招抚吴逆被害、汉川县刘家隔巡检赠主簿章启周、致祭银两　　

○九卿詹事科道遵上□日会议、今海外平定。台湾、澎湖、设立官兵驻劄。直隶、山东、江南、浙江、福建、广东、各省、先定海禁处分之例、应尽行停止。若有违禁、将硝黄军器等物、私载在船、出洋贸易者、仍照律处分。从之　　

○戊午。上驻跸苏州府城内　　

○赐护军校、护军、前锋、及执事人役、银两　　

○以翰林院侍讲李元振、为顺天武乡试正考官。右春坊右赞善严绳孙、为副考官　　

○己未。上幸虎邱。顾谓侍臣曰、向闻吴阊繁盛。今观其风土、大略尚虚华、安佚乐、逐末者众、力田者寡。遂致家鲜盖藏、人情浇薄。为政者、当使之去奢反朴、事事务本。庶几家给人足、可挽颓风。渐摩既久、自有熙皞气象　　

○谕大学士等、明太祖、一代开创令主。功德并隆。朕巡省方域、将及江宁。钟山之麓、陵寝斯在。朕优礼前代。况于其君实贤。可遣祀如礼　　

○是日、往江宁府。御舟泊无锡县南门　　

○升左佥都御史赵之鼎、为太常寺卿　　

○以故三等阿思哈尼哈番衮济孙之子丹巴、袭职　　

○调镶白旗蒙古副都统赛哈纳、为满洲副都统　　

○庚申。上幸惠山　　

○谕江宁巡抚汤斌曰、朕欲周知地方风俗、小民生计。有事巡行。凡需用之物、皆自内府储备。秋毫不取之民间。恐地方或有不肖官员、借端妄派、以致扰害穷民。尔其加意严察。如有此等、即指名题参、从重治罪。其沿途供役纤夫、及闻朕巡行至此、远来聚观百姓。恐离家已遥、不能自归。尔逐一详察。多方区画、令其还家。尔巡抚率布政使、即从此回任、料理此等事。不必前送。汤斌再四恳奏、送驾渡江。上允之。又谕曰。吴中缙绅汪琬、原系翰林。为人厚重。学问优通。且居乡安静、不预外事。特赐御笔手卷一轴。尔遣人付与。不必令其来见。著即在家谢恩　　

○御舟泊丹阳县南门　　

○辛酉。上由陆路启行。驻跸句容县长巷村　　

○以正黄旗蒙古都统公坡尔盆、为领侍卫内大臣　　

十一月。壬戌朔。上过句容县。问知县陈协浚曰、尔所治县、今□山戊示□秋成若何。陈协浚奏、赖皇上洪福。今秋收获甚丰。上曰、知县系亲民之官。与一县民生、休戚相关。朕巡行之次、见此处百姓困苦。尔当洁己奉公、爱民如子。不尔、则国法具在。尔其慎之　　

○上至江宁。登雨花台。观其城郭山川形势。进江宁府城驻跸　　

○癸亥。遣内阁学士席尔达、祭明太祖陵。御制祝文曰、自古历代帝王、继天立极。功德并隆。治统道统、昭垂弈世。朕君临海宇。运会昇平。轸念民生、省方问俗。途经白下、凭眺钟山。缅忆前徽。兴言往烈。园陵入望、瞻封树之依然。史册可徵、企芳规之俨在。仪章式举。殷礼聿称。敬遣专官、代陈牲帛。爰申禋祀之诚、用著景行之志。冀神爽其不昧、降云车以格歆　　

○谕大学士明珠、尚书介山、明太祖陵、已遣官致祭。但朕既抵江宁、距陵非远。其亲为拜奠。是日、上谒明太祖陵。过明故宫、慨然久之。御制过金陵论曰、金陵、禹贡扬州之域。秦立郡县为秣陵。两汉因之。孙权时、称建业。东晋、及宋、齐、梁、陈、地号佳丽。隋唐之间、六朝旧迹、渐致湮没。南唐李氏、始更筑城、名金陵府。明有天下、建都于此。窥明太祖之意、以为宅中图大、控制四方、千百世无有替也。

