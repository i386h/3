<!-- { "loadSidebar": true } -->
○议政王大臣等议覆、安南国都统使莫元清疏言、臣从前被黎维禧所逼、投奔本朝。蒙恩遣使敕谕黎维禧、退回高平等四州地方、臣得复回故土。尚有保乐七源二州、昆仑金马等十二总社未还。请再敕谕黎维禧、全归侵地。查从前莫元清曾经疏请、敕谕黎维禧退回保乐等地方。因莫元清来投时、止言黎维禧攻取高平、并未称有保乐七源二州、事属外国、结案已久、屡行妄奏、殊为多事、应无庸议。从之　　

○吏部题、三等阿思哈尼哈番梁化凤故。其子梁鼎应袭。梁鼎原有拖沙喇哈番、合并为二等阿思哈尼哈番。从之　　

○癸丑。上诣太皇太后宫、问安　　

○转刑部右侍郎阿范、为左侍郎。以一等侍卫鄂尔多、为刑部右侍郎　　

○升顺天府府尹纪振疆、护军参领岳甘、俱为内阁学士兼礼部侍郎　　

○以礼部郎中张易、为贵州按察使司佥事、提调学政　　

○甲寅。上诣太皇太后皇太后宫、问安　　

○上御太和殿视朝、京察留任各官谢恩。次喀尔喀使臣等行礼　　

○升宗人府府丞钱綎、为都察院左副都御史　　

○乙卯。上幸南苑。谕学士傅达礼曰、南苑、乃人君练武之地、迩来朕体不快、暂来此地静摄。扈从讲官史鹤龄、张英、俱系词臣、著作诗赋进呈　　

○以镇国公苏努、为宗人府左宗人　　

○以降调兵部侍郎介山、为太仆寺卿　　

○丙辰。孝端文皇后忌辰。遣官祭昭陵　　

○丁巳。封暹罗国森烈拍腊照古龙拍腊马呼陆坤司由提呀菩埃、为暹罗国王。赐之诰命银印、令进贡陪臣赍回。诰曰、来王来享、要荒昭事大之诚。悉土悉臣、国家著柔远之义。朕缵承鸿绪、期德教暨于遐陬。诞抚多方、使屏翰跻于康乂。彝章具在。涣号宜颁。尔暹罗国森烈拍腊照古龙拍腊马呼陆坤司由提呀菩埃、秉志忠诚。服躬礼义。既倾心以向化、乃航海而请封。砺山带河、克荷维藩之寄。制节谨度、无忌执玉之心。念尔悃忱、朕甚嘉焉。今封尔为暹罗国王、赐之诰命。尔其益矢忠贞。广宣声教。膺兹荣宠。辑乃封圻。于戏、保民社而王、纂休声于旧服。守共球之职、懋嘉绩于侯封。尔其钦哉。无替朕命　　

○庚申。上还自南苑。诣太皇太后皇太后宫、问安　　

○壬戌。上诣太皇太后宫、问安　　

○甘肃巡抚花善疏言、巩昌所属西和礼县、去岁疫疠盛行、牛驴倒毙甚众、若待请上□日、始行散赈、恐播种愆期。已于康熙十一年徵解银内、发买耕牛。积贮屯粮内、散给籽种。部议以民间倒毙牛驴、无动正项钱粮买补之例、至动支钱粮赈济、必先行题请、今该抚任意违例、不合、应将抚藩道府、交吏部议处。其擅动银谷、应令赔补。得上□日、银谷既经给发小民、该抚司道府等官、免其赔补议处　　

○癸亥。升大理寺卿周卜世、为总督仓场户部右侍郎。转刑部右侍郎任克溥、为左侍郎。升左副都御史陈一炳、为刑部右侍郎　　

○丙寅。监修总裁副总裁等请上□日、于是日同纂修等官、遵奉典礼、自实录馆、恭送世祖章皇帝实录、至皇史宬尊藏　　

五月。庚午朔。上诣太皇太后宫、问安　　

○转工部右侍郎梁鋐、为左侍郎。升内阁学士郭廷祚、为工部右侍郎。内阁侍读学士郭里、为光禄寺卿。右通政孙光祀、为太常寺卿　　

○辛未。允翰林院编修王度心、改名王鸿绪　　

○升直隶通州副将黄建中、为四川重庆总兵官　　

○壬申。上诣太皇太后皇太后宫、问安　　

○翰林院掌院学士傅达礼等、以夏至辍讲上请。上谕曰、学问之道、必无间断、方有裨益。以后寒暑不必辍讲。待至六月溽暑。再来请上□日　　

○以招民开垦议叙。加四川巡抚罗森、工部右侍郎衔　　

○以筑塞桃源七里沟决口议叙。加河道总督王光裕、兵部左侍郎衔　　

○升督捕右理事官郭丕、为通政使司通政使。光禄寺卿王守才、为顺天府府尹　　

○甲戌。上诣太皇太后宫、问安　　

○乙亥。上诣太皇太后宫、问安。出。谕学士傅达礼曰、朕因太皇太后圣体少有违和。不时省问。昨躬奉汤药。幸已大愈。朕心方慰。顷又进滋补之剂矣　　

○丙子。夏至。祭地于方泽。上亲诣行礼　　

○先是、上以太皇太后圣体违和。召乾清门侍卫武格谕曰、太皇太后、甚念巴林淑慧公主。尔可将朕所乘轿、驰驿往迎公主。至是、公主至京。太皇太后喜甚。圣体遂强健如常　　

○己卯。上诣太皇太后宫、问安　　

○谕翰林院、选拔庶常、原以作养人材。今科进士、特加简阅。取顾汧、黄士埙、陆祚藩、蒋仲达、宫梦仁、蒋伊、丁廷楗、颜光猷、谢于道、张祖荣、周昌、马鸣銮、徐倬、韩竹、罗秉伦、缪景宣、沈印城、王允琳、李基和、徐潮、汪鹤孙、董訚、徐元梦、韩士修、田成玉、王鼎冕、王尹方、曾寅、李叶、龚章、张志栋、唐四表等三十二员、俱著改为庶吉士。并修撰韩菼、编修王鸿绪、徐秉义、分别满汉书教习　　

○谕吏部、国家大小事务、在内责成部院、在外责成督抚。其事情重大繁难者、固应照限完结。如平常易结之事、理应速结、以清沉滞。近见内外各衙门题覆本章、有将易结之事、迟延不结、必俟限满具题。其不行具题完结迟延者、必多牵连守候、以致苦累。自后著速行完结。毋得迟延。务俾案件清楚、副朕委任至意　　

○辛巳。上诣太皇太后宫、问安　　

○谕礼部、天坛、地坛、肃敬之所。尔衙门巡查疎忽、以致看守官役怠玩、在内纵放牲口、将此纵放牲口官役、尔衙门察议　　

○升奉天府府丞于可托、为太仆寺卿　　

○壬午。遣官祭关圣帝君　　

○升都察院左佥都御史徐继炜、为左副都御史　　

○升福建兴泉道李光座、为江西按察使司按察使　　

○癸未。吐鲁番国王玛墨忒赛伊忒汗、遣陪臣兀鲁和际等、进表贡方物。又奏、臣国向以方物进贡中国已久。及闻天朝统一寰区、不胜忻喜。顺治十三年、进贡方物。蒙颁上谕、五年一贡、西马四匹、蒙古马十匹。后值臣国变乱、不能如期进贡。今地方稍平。特遣兀鲁和际等、谨献微物。嗣后进贡、或仍照前制、或作何定夺、伏乞上裁。得上□日、览奏、该国远来进贡方物、具见悃诚可嘉。其作何进贡之例、著该部议奏　　

○甲申。上御太和殿视朝。文武升转各官谢恩　　

○乙酉。以翰林院编修叶方蔼、充日讲起居注官　　

○调云南鹤丽总兵官赵得胜、为福建海澄总兵官　　

○丁亥。上诣太皇太后皇太后宫、问安　　

○以游牧地方居住察哈尔故三等精奇尼哈番班惕思希布子多尔济、袭职　　

○戊子。升顺天府府尹王守才、为内阁学士兼礼部侍郎　　

○庚寅。上诣太皇太后宫、问安　　

○考察直隶各省督抚。浙江总督刘兆麒、江南江西总督麻勒吉、湖广巡抚徐化成、原任山东巡抚丁忧刘芳躅、俱降二级调外用　　

○辛卯。转工部尚书王熙、为兵部尚书。升内阁侍读学士马汝骥、为光禄寺卿　　

○壬辰。命翰林院掌院学士傅达礼、熊赐履、教习庶吉士　　

○甲午。上御太和殿视朝。文武升转各官谢恩　　

○丙申。旌表河南节妇、杞县马之骦妻潘氏、烈妇、鹿邑县张郿聘妻侯氏、俱给银建坊如例　　

○丁酉。上诣太皇太后宫、问安　　

○以左都御史吴正治、为工部尚书　　

○予故一等阿思哈尼哈番原任副都统俄莫克图巴图鲁祭葬、谥襄壮　　

○戊戌。谕兵部、勤劳匪懈、臣子尽职之心。爵秩攸加、国家酬庸之典。库禄克达尔汉阿赉等、自太宗文皇帝以来。或效力行间。或恪恭左右。或招抚外国。均奉职有年、克著劳绩。宜加宠锡、以示眷怀。库禄克达尔汉阿赉、希尔根、坤巴图鲁、俱著加太子太保。毕力克图、性纳、胡礼布、伊尔度齐、俱著加太子少师。布叶锡礼、道喇、穆福、席卜臣、孙达礼巴图鲁、俱著加太子少傅。伊尔门、塞尔格克、赉图库、尼雅翰、查哈太、俱著加太子少保　　

六月。己亥朔　　

○庚子。上诣太皇太后皇太后宫、问安　　

○升太常寺卿孙光祀、为通政使司通政使　　

○调河南南汝总兵官柯铎、为云南鹤丽总兵官　　

○辛丑。礼部议覆、吐鲁番国王玛墨忒赛伊忒汗疏言、进贡方物、或仍照旧制、或作何定夺。查顺治十三年、吐鲁番贡马三百二十四匹、奉上□日减去、止令贡西马四匹、蒙古马十匹。嗣后进贡马匹、应照此例。其别项贡物、仍令遵照会典。得上□日、吐鲁番国遥远、进贡殊难。以后止著进贡马匹玉石。其余各物免进、以示朕轸念远人之意　　

○壬寅。上诣太皇太后宫、问安　　

○升光禄寺卿马汝骥、为顺天府府尹　　

○以原任安徽巡抚张朝珍、为湖广巡抚　　

○四川天全六番正招讨使高跻泰年老、以其子高一柱、袭替　　

○癸卯。上御太和殿视朝。文武升转各官谢恩。次吐鲁番进贡使臣等行礼　　

○以吏部右侍郎李之芳、为浙江总督　　

○升左通政于嗣登、为宗人府府丞　　

○厄鲁特鄂齐尔图车臣汗、遣使进贡。赏赉如例　　

○乙巳。江南道御史施维翰疏言、请改六科十四道、轮日值鼓厅例、止用满汉科道各一员、半年一换差遣。下部议行　　

○升兵部左侍郎冀如锡、为都察院左都御史　　

○丙午。上诣太皇太后皇太后宫、问安　　

○丁未。上幸瀛台。御迎薰亭。赐诸王、贝勒等、及内阁满汉大学士、学士、翰林院学士、六部、都察院、各司寺、及国子监堂官、翰林科道等官宴。命大学士索额图、兵部尚书明珠、传谕曰、诸臣日理政务、略无休暇。今值荷花盛开、夏景堪赏。朕特召诸王、贝勒等、及尔诸臣同宴、以示君臣偕乐。其各尽欢、以副朕优渥至意。大学士图海等奏曰、臣等躬逢盛世、愧无寸长、仰酬万一。今荷皇上隆恩赐宴。天语殷勤。虽家人父子、无以踰此。于是上率诸王、贝勒等、于南河登舟。各官次第于北河登舟。往来赏宴毕。诸王、贝勒、及各官谢恩。上回宫　　

○宗人府题、辅国公登色呈称、系固山贝子特尔祜之子、应袭镇国公、不应授辅国公、应请改袭。得上□日、登色、著授为镇国公　　

○升右通政李赞元、为大理寺卿　　

○己酉。上诣太皇太后宫、问安　　

○升内阁侍读学士梁拱宸、为光禄寺卿　　

○庚戌。予故二等阿思哈尼哈番巴山、祭葬如例　　

○辛亥。上诣太皇太后宫、问安　　

○壬子。调刑部右侍郎陈一炳、为吏部右侍郎　　

