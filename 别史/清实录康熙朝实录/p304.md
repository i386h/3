<!-- { "loadSidebar": true } -->
○八旗汉军都统、副都统等疏言、臣等会议、火炮为军中利器。每旗各发一具、恐不足用。请倍之。每炮派将领一员、军校炮手二名。于臣等内、遣一二人率之、前赴土喇。得上□日、依议。李林隆人材勇健、练习军务。著总管火炮。与阿南达偕往。寻又令都统杨文魁、副都统伊垒、率汉军二百名、继之行　　

○以翰林院侍读李楠、充日讲起居注官　　

○壬申。上诣皇太后宫、问安　　

○以翰林院侍讲李澄中、为云南乡试正考官。刑部主事刘滋、为副考官。右春坊右谕德徐嘉炎、为贵州乡试正考官。内阁中书李有伦、为副考官　　

○以詹事尹泰、为通政使司通政使　　

○升山西大同总兵官鲍敬、为銮仪卫銮仪使　　

○理藩院奏、喀尔喀纪克巴台吉等、请市军器、以备噶尔丹。从之　　

○乙亥。大学士等奏、仓场侍郎凯音布等、以运河水浅、漕船难行、请交总漕、总河、速加挑浚。臣等遵上□日、问原任总河靳辅、若将运河水、从两旁下埽。筑堤夹堵、令水流归漕、则水必深、庶可行舟。靳辅云、圣谕诚然。若从两旁夹堵修筑、则舟可行矣。上曰、此事若行文总河修筑、则迟延日久。即令凯音布、同靳辅速往。从分水龙王庙以北、速动正项钱粮、率地方官、酌量挑浚。下埽束水、以济漕运　　

○先是、一等侍卫阿南达疏言、臣所率兵、请与阿喇尼兵、合为一处。兵势方壮。上曰、兵事重大。其令阿喇尼等、各陈所见。至是阿喇尼、纪尔他布奏曰、臣等窃思额赫纳等兵、若沿汛界而来、时候非宜、恐跋涉艰苦。况庙谟已定、应遵前谕、赴所指之地以行。至阿南达所领察哈尔兵、及行炮、令前赴臣军。其诸扎萨克兵、期会于绰嫩河。今车臣汗兵、已抵绰嫩河西北洮濑河矣。臣等亦驿召前所调扎萨克兵、来会于洮濑河。至噶尔丹来从何路。及昆都伦博硕克图在何处。访问未确。俟所调兵至、遣人侦探。事当急行、则臣奏闻即发。缓则请上□日后行。奏至。上谕曰、阿喇尼、纪尔他布、仍往前所指示之地。额赫纳等既往西路、止带扎萨克及喀尔喀兵、恐力寡不敌。阿南达、速领军往额赫纳处策应。仍遵前谕行　　

○丁丑。谕大学士等、蒙古秉性怠惰、不能深计生业。往□山戊示□小旱、即致饥窘。朕初意赈赡乏食之人、所需有限。及观散给米谷之数至多。凡人生业、各自勤勉。必筹画终□山戊示□之计、撙节用度、方可不致穷困。若每藉赈赡、终于生聚无益。今正当暄和之时。遣通晓蒙古事务重臣、会外藩之诸王、贝勒、贝子、台吉等、作何逐家教谕、令其各勤生业。旗内贫人、作何养赡。俾安乐利。凡此数者、当令其规画久远。详细商酌。著议政王大臣、会同确议以闻　　

○又谕大学士等、此时亢旱、米价腾贵。八旗官兵秋季应支米石、可预给其半　　

○谕刑部、天时旱乾、囹圄重罪、已令清理。今所在祈祷、望雨甚殷。除死犯以外。凡拘禁、枷号、鞭责等罪、咸从宽释之　　

○戊寅。孝端文皇后忌辰。遣官祭昭陵　　

○谕仓场侍郎凯音布、原任河道总督靳辅曰、山东河道、自分水龙王庙以南、流入运河之水、不一而足、舟行无阻。分水龙王庙以北、汇入运河者、惟河南卫水而已。并无别渠相济。南旺所蓄之水、又不能多、常致淤浅阻滞。今将骆马湖之水、不令其自禹王台、流入沭河。俾骆马湖之水、蓄贮无洩、于运道有无裨益。至骆马湖、与南旺等湖、相距地势高低如何。山东东阿县之盐河、及别河、有可通入运河者否。河南卫河之外、有别河可资以疏入运河者否。尔等访其地谙练之人、委曲咨询。若有可措施之处、亲加详阅、绘图来奏　　

○己卯。户部议覆、奉天将军公绰克托等疏言、盛京锦州、开元、辽阳、盖州诸处、应积蓄米谷。将奉天、锦州、二府地丁钱粮、每年存剩银五千余两、解交盛京户部、转发锦州等处城守尉、酌量米价贱时、陆续采买。其部员所收牛马税银三千余两、交与仓官、亦酌量买米收贮。盛京仓内、出陈易新、交与奉天将军管理。得上□日、仓粮关系紧要。著盛京户部侍郎、稽察收贮米谷。每年仍将出入数目报部　　

○左都御史陈廷敬疏奏、言官建白、不得摭拾细务。上曰、设立科道、原欲其建言也。至条奏之事、是否可行、自有裁定。若必大事始言、则言官难分事之大小、以致进言者少、非所以集众思、广众益也　　

○壬午。上诣皇太后宫、问安　　

○癸未。以通政使尹泰、兼管詹事府詹事事　　

○升狭西河州副将王弼、为山西大同总兵官　　

○甲申。礼部议覆、五经博士孔毓埏、疏请建子思专庙。应如所请。照颜曾孟例、于阙里孔庙西北隅、建立专庙。从之　　

○乙酉。谕大学士等曰、太常寺、鸿胪寺等衙门鸣赞官、原择其声音弘亮者选用、论俸升为主事。若等历年未久、乃由捷径、反越年久笔帖式先升。其声音不善者、取为鸣赞、阅数年、并未赞礼一次者有之。可下上□日太常寺、鸿胪寺等衙门、察见任鸣赞等官、将声音劣者、题参。革其鸣赞。以笔帖式补用。如将劣者不行斥革、朕察出、并治罪焉　　

○丁亥。大清会典告成。御制序文曰、朕惟自古帝王、宪天出治。经世宜民。莫不立之章程。允厘庶绩。二帝三王之成迹、略见于尚书、周礼。唐虞以九官岳牧、综理内外。而周则六卿分职、各率其属、并以时亮天功、阜成兆姓。责有攸归。斯事胥就理。上古之世、其事简、其辞约、故见于书者、祗咨命数言、而敷政任功之意、周礼盖详焉。沿及唐宋、仿为六典、辑为会要。悉本斯义。明初撰诸司职掌。其后因之、勒成会典。虽累代制作、不能尽同。要皆举弘纲、详细目、变通因革、亦各协其宜也。洪惟我太祖高皇帝。肇造区宇。戡乱救民。当草昧缔构之初、而法制维新、规模大定。太宗文皇帝。式廓丕基。聿纬以武。聿经以文。典则科条。次第厘举。世祖章皇帝。同风六合。遍德万邦。府修事和。声教洋溢。凡所以黼藻至化。润色鸿业者。郁郁彬彬、粲乎备矣。朕嗣历服、三十年于兹。夙夜兢兢。缵承祖考。宪章前谟。以仰溯乎尧舜禹汤文武致治之隆轨。时饬群臣、勤修职业。每建一事、布一令、务期上弗戾于古、下克諴于民。酌剂讨论、其难其慎、然后赴所司奉行。夫朝廷之规制损益。无一不关于黎庶。大中之轨立、则易而可循。画一之法行、则简而守。制治保邦之道。惟成宪是稽。不綦重欤。用是特命儒臣、纂辑会典。纲维条格、甄录无遗。终始本末、犁然共贯。庶几大经大法、炳燿日星。而遵道路者、咸得有所据依矣。诗不云乎。不愆不忘。率由旧章。书有之。其尔典常作之师。我国家典章弘备、视前代加详。悉皆本之实心、以相推准、而非缘饰虚文、铺张治具。惟兹良法羙意、相与世世恪遵无斁。官治民察、以跻斯世于隆平。万年无疆之休、将于是乎在矣。可不念哉　　

○戊子。上诣皇太后宫、问安　　

○升大理寺卿邬赫、为盛京刑部侍郎　　

○己丑。先是京师雨泽未敷。上忧之。是日大雨、四野沾足。上出正阳门。至南苑观禾。谕大学士等曰、保定等处。未知雨足否。可遣户部司官善驰马者、即往察勘　　

○庚寅。上诣皇太后宫、问安　　

○命发甘肃靖远卫仓粮、赈济靖远卫旱灾饥民　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十五



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十六　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和

殿大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修　　

康熙二十九年。庚午。五月。辛卯朔。吏部以行取知县事、照例请上□日。上谕曰、行取知县、以科道用者甚多。科道职任、关系紧要。著九卿各以平昔所知学问优长、品行可用者、面同举奏。寻户部尚书王隲、举清苑县知县邵嗣尧、清廉慈惠。兵部尚书李天馥、举三河县知县彭鹏、灵寿县知县陆陇其、居官有声。上谕大学士等曰、适九卿列荐、有邵嗣尧、陆陇其、彭鹏三人。其服官廉介、朕所素知。尔汉大学士、亦有知者否。梁清标奏曰、三人允称廉吏。徐元文奏曰、以臣所闻、湖广麻城县知县赵苍璧、牧民有声。闻武昌兵噪时、所在州县官、俱弃城潜去。惟赵苍璧安抚百姓、修城预备。上曰、彭鹏、邵嗣尧、陆陇其、赵苍璧、俱准行取　　

○壬辰。上诣皇太后宫、问安　　

○癸巳。仁孝皇后忌辰。遣官祭陵　　

○甲午。礼部等衙门题、各省典试官、命下之后、限五日起程。如故迟不行者、科道官题参、交部严行处分。从之　　

○乙未。上御太和门视朝。文武升转各官谢恩　　

○命归化城副都统阿毓玺、运杀虎口仓粟、赴都统额赫纳等军前　　

○丙申。上移驻瀛台　　

○戊戌。上诣皇太后宫、问安　　

○庚子。升大理寺少卿明额礼、为大理寺卿　　

○辛丑。上诣皇太后宫、问安　　

○刑部等衙门议覆、江南江西总督傅拉塔疏言、臣察审沭阳县民周廷鉴叩阍、告太常寺少卿胡简敬、父子兄弟、一门济恶。霸占民人妻女田产、诬良为盗等事、俱系情实。胡简敬、应革职、徒三年。胡旭、胡敷世、俱应绞。胡简尤等、俱拟杖徒。巡抚洪之杰、奉上□日交审事件、不速行审讯、反收胡简敬诉词、明系徇情。应降三级调用。上曰、朕早夜孜孜、勤思治理。日与在廷诸臣讲求。无非爱养民生、恐其颠连无告、以致失所。若绅衿土豪、倚势横行。凌虐小民。藐法纵恣、毫无顾忌。穷黎受害、何所底止。胡简敬等一门济恶。霸占民人妻女田产。诬告盗情、致毙人命。阖县之人、遭其毒害。种种恶迹、昭然有据。督抚不行举发。科道漫无纠参。无非畏其势力。瞻徇情面。今已告发审实、若不严加处分、立置重典、何以为直隶各省不法绅衿、积恶豪强之戒。胡简敬等、应于彼处正法治罪。巡抚洪之杰、为地方大吏。平日既不能体察纠参。及经告发、又不速行审治、迁延徇庇、殊负委任。应革职。著九卿詹事科道、会同议奏　　

