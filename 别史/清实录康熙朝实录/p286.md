<!-- { "loadSidebar": true } -->
○乙卯。恭奉册宝、上大行太皇太后尊谥。册文曰、坤顺承天、懿德肇兴夫鸿业。萃亨假庙、隆称永式于明禋。将崇升祔之仪。宜备显扬之典。钦惟皇祖妣大行太皇太后、徽音集庆。厚德凝符。同妫汭以钟灵。并洽阳而著范。归我太宗文皇帝、当金玺来嫔之日、正雕戈启土之年。内治克襄。帝图式廓。格精诚于九庙、化洽苹蘩。敷阴礼于六宫、祥徵穜稑。笃生世祖章皇帝、永清四海、本胎教之虔恭。协正三辰、奉母仪之雍肃。每纡睿照、眷青原蔀屋之艰。实沛洪仁、颁红粟太仓之赐。观腾扶杖。惠溢歌衢。爰逮眇躬、益彰慈训。秉三十年之圣善。克致太平。溥亿兆姓之和恒、长开景运。懿筐载绩、勤劳不替于重闱。大练垂裳、节俭每先于下土。万国共尊亲之戴。两朝备孝养之隆。寿考康宁、福骈臻于箕范。含弘光大、德莫罄于羲图。方承爱日之欢、遽遘升遐之痛。终天衔恤。率土均哀。深惟笃祜所由来。永念发祥之有自。爰咨舆论。请命于天。谨奉册宝、上尊谥曰、孝庄仁宣诚宪恭懿翊天启圣文皇后。于戏。周室展閟宫之祀、礼载升歌。汉廷表长乐之仪、史传新注。伏冀慈灵可接。陟降在兹。必得其名、垂休声于琬琰。克昌厥后、流余庆于球图。彤管常新。瑶函永焕。宝文曰、孝庄仁宣诚宪恭懿翊天启圣文皇后之宝　　

○是日、上回銮。驻跸蓟州城内　　

○丙辰。上驻跸三河县城内　　

○裁盛京、及山海关、迎送入贡官六员　　

○丁巳。上回宫。诣皇太后宫、问安　　

○兵部题、湖广省复设总督、应并设中营副将一员、左右营游击二员、守备三员、千总六员、把总十二员、兵二千名。从之　　

○都察院左都御史徐元文条奏、一、汉御史请照满御史例、不论掌道与否、分派各道协同理事。一、法司会勘重案、及各省揭帖、送到都察院时。应即今御史详阅全招。有无疑窦或行或驳、限三日内说堂。其见审重案、刑部定稿之前、即应移送口供、到各道御史、预期察核。一、五城地方、居住旗人甚多。旧例、巡城御史、于词讼内、值两造旗人、概不审理。请嗣后旗人控告词状、笞杖以下、准巡城御史审理完结。下部议行　　

○己未。升监察御史郭世隆、为内阁学士兼礼部侍郎　　

○吏部议覆、都察院左都御史徐元文、疏参兵部侍郎成其范、监试取中武举内、有王大猷等三人、于紫光阁皇上阅射时、不能开弓。皇上面问成其范、又饰称天寒弓劲。成其范、应照溺职例革职。得上□日、成其范、从宽免革职。著降五级调用　　

○庚申。以恭奉大行太皇太后神牌、升祔太庙、奉先殿。遣官告祭　　

○兵部题、杭州防御陈廷章、将承袭管佐领之子、□□隹冏□之任所。应罚俸一年。上曰、陈廷章免罚俸。此等承袭官、及管佐领之员、年幼未满□山戊示□者、若不随父之任、则无人教育、势必流为匪人。且生计困乏矣。向来上朝、俱有一定年□山戊示□。嗣后未满□山戊示□之幼子、皆许其随父任所。满□山戊示□后、送入京师。著为令　　

○以大理寺卿索诺和、为内阁学士兼礼部侍郎　　

○辛酉。遣满汉大学士各一员、恭点大行太皇太后神主。是日、恭奉神牌、升祔太庙、奉先殿。上亲诣行礼　　

○壬戌。以恭奉大行太皇太后神牌、升祔太庙礼成、颁诏天下。诏曰、朕惟礼先报本、推崇备极夫鸿名。孝重尊亲、追远特隆于庙享。载稽往牒、钜典维昭。钦惟皇祖妣太皇太后、至德弘宣。深仁溥被。光赞我太宗文皇帝、躬勤缔造、启式廓之鸿图。笃生我世祖章皇帝、统一寰区、懋永清之大烈。丕彰圣善、抚育眇躬。殚三纪之恩勤、绵万年之历祚。缅思罔极、俨承慈训于杯棬。衍庆无疆、敬晋徽称于琬琰。博询舆论。虔考隆仪。祗告天地、宗庙、社稷。于康熙二十七年十月十六日、率诸王、贝勒、文武群臣、恭奉册宝、上尊谥曰、孝庄仁宣诚宪恭懿翊天启圣文皇后。二十二日、升祔太庙。既展追崇之报、宜弘锡类之仁。于戏。荐九庙之馨香。孝思不匮。萃万方之爱戴。纯嘏弥昌。率土扬庥。普天被泽。布告中外、咸使闻知　　

○诏内恩款、十九条　　

○癸亥。喀尔喀厄尔得尼阿海台吉等、遣使进贡。赏赉如例　　

○甲子。升内阁学士董讷、为兵部右侍郎　　

○乙丑。升江南督标副将刘含高、为狼山总兵官　　

○丙寅。上诣皇太后宫、问安　　

○升庶子喇弼、为大理寺卿　　

○丁卯。谕兵部尚书、纪尔他布等、朕闻绿旗兵饷、兵丁照数得者甚少、皆由不肖武弁、扣克夤缘、馈送兵部。夫兵所恃者饷耳。若果全得、自然精强。今在外各弁、或将饷银私侵入己。又馈遗兵部。是以兵不聊生、以致鼓噪。而总兵副将等官、亦不能弹压。仓皇失措、惟有在通衢叩求而已。此等兵、将来如何可用。凡事当穷根本。此事根本、全在兵部。尔等应通行严饬　　

○赈济江南邳州等五州县、水灾饥民　　

○戊辰。以科尔沁故辅国公图讷赫之子布尼、袭爵　　

十一月。庚午朔。以扎鲁特故多罗达尔汉贝勒巴达里之子毕立克土、袭爵　　

○辛未。谕大学士等、兵部考武官射箭、合例者方记册录用。或有前在行间、显著劳绩。若以考校不合例之故、遂不得见用。事属可矜。朕已屡有谕上□日。且射而中者、人材皆优。射不中者、人材皆劣。不可以此一概论也。若执此用人、则人材优而有劳者、终身不得见用矣。又闻兵部阅射、有以中者为不中、以不中者为中、诸情弊。其饬兵部堂官、自是以后、其严之。其慎之　　

○上幸南苑行围　　

○兵部议覆、御史郭世隆疏言、山海关城守御章京等官、职司稽察。每多懈弛。嗣后失察私参之例、请加严定处分。应无庸议。上曰、偷刨人参、禁绝甚易。但人参为物、治病有益。且无甚关系。故朕于偷刨之人、亦未曾有一正法者。著如部议。山海关守御官兵、嗣后停止。令盛京将军管辖。照张家口例、一切事件、送部定夺　　

○癸酉。喀尔喀达赖台吉、遣使进贡。赏赉如例　　

○升太常寺卿郭琇、为内阁学士兼礼部侍郎　　

○丙子。工部议覆、尚书苏赫等疏言、臣等遵奉谕上□日、带领原任河道总督靳辅、往阅沙河南北两河水势。据靳辅奏称沙河城东吕阁庄、土沟庄、葛渠庄、及通州两河汇流之处、建立蓄水闸、可蓄水四百万方。其通州以下东岳庙等处、水势散漫。南营等处、因河中淤高、水分两道。应于散漫分流之所、筑建小堤、将水拦束。其所蓄之水、放洩时、可增两捺以济漕运。臣等公同详议、谨将建闸筑堤之处题明。应如所请。从之　　

○丁丑。上幸晾鹰台。讲武。阅火器营官兵、演放火器。又命设布侯。上率诸皇子、及裕亲王等射　　

○戊寅。升太仆寺卿王维珍、为都察院左副都御史　　

○己卯。以原任尚书胡昇猷、为太常寺卿　　

○旌表浙江烈妇洪尔文妻史氏。逼奸不从、完贞被戮、给银建坊如例　　

○庚辰。上自南苑、移驻畅春园　　

○以故一等阿思哈尼哈番尚世泰子杜泰、袭职　　

○壬午。谕兵部、彝陵总兵官严弘、年纪衰迈。闻武昌兵丁鼓噪时、乘轿而往。著原品休致。其员缺、以辰州副将郭忠孝升补　　

○甲申。侍卫阿南达喇嘛商南多尔济等疏言、噶尔丹谓七旗喀尔喀、非吾讐也。但土谢图汗。泽卜尊丹巴、杀扎萨克图汗、及得克得黑墨尔根阿海、尽俘其国。又侵掠我境、杀我弟多尔济扎卜。弃好构难。诚无地可容之人也。臣等令商南多尔济、滚楚克达尔汉囊素、转说之。噶尔丹曰、汝等谕我以礼法。我甚悦。我并无自外于中华皇帝、达赖喇嘛礼法之意。又噶尔丹以贸易事、遣滚楚克达尔汉囊素来告曰、厄鲁特从来进贡贸易、各自分行。今概不得往来。我国之人、殊为忧苦。今请照常行走。候上□日定夺。奏入。下议政王大臣集议。寻议、皇上轸念两国、原无异视。今土谢图汗等、背弃盟誓、杀扎萨克图汗、及得克得黑墨尔根阿海、又先犯厄鲁特、杀噶尔丹之弟多尔济扎卜。实系伊等之过。应遣人敕达赖喇嘛、命遣一有名大喇嘛、同本朝所遣大臣前往、召集噶尔丹、土谢图汗等、令土谢图汗等、自陈其过、大集会阅、永议和好。于未遣敕之前、以此等情节、先晓谕土谢图汗。如皆允服愿行、则约期于来年会阅。如别有推辞、俟到日再议。噶尔丹奏请贸易之事、应俟遣使大臣时再议。从之　　

○乙酉。喀尔喀故车臣汗之子吴默赫、遣使进九白年贡。宴赉如例　　

○丙戌。上自畅春园回宫　　

○升内阁侍读学士年遐龄、为宗人府府丞。大理寺少卿魏双凤、为太仆寺卿　　

○以兵部左侍郎禅布、为江宁副都统　　

○刑部题、审拟各案、有律者引律、无律者引例、此旧制也。今督抚及承审各官、多有律例两引、候部臣定夺者。或有失轻失重之处、可以规避处分。且恐受人嘱托、借此作弊。请嗣后将律例两引者、概行停止。从之　　

○戊子。上诣皇太后宫、问安　　

○兵部议覆、湖广总督丁思孔疏言、武昌兵变、地方官员、有逃避、及授伪职者、请查明分别具题、尽行拏问。应如所请。得上□日、授伪职官员、著革职拏问。余从宽免　　

○兵部题、浙江将军郭丕、巡抚金鋐、以旗兵扰民事、互相参讦、未辨虚实。请敕部院大臣勘问。上命礼部尚书熊赐履、工部尚书苏赫、前往察审　　

○辛卯。转兵部右侍郎舜拜、为左侍郎。升内阁学士沙穆哈、为兵部右侍郎　　

○兵部议原任荆州将军噶尔汉、副都统郗佛、于武昌兵变时、率师进剿、不能即行扑灭、藉称战船未备、粮饷不给、自行退回。应将将军噶尔汉、革职鞭责、籍没。荆州副都统郗佛、革职鞭责。上曰、噶尔汉著革职、鞭一百、不准折赎。免其籍没。郗佛著革职。免其鞭责　　

○壬辰。免湖广崇阳等七州县、本年分旱灾额赋有差　　

○免江南亳州等三州县、本年分水灾额赋有差　　

○前锋统领佛尔诺、以病乞休。允之　　

○戊戌。冬至。祀天于圜丘。上亲诣行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后陵　　

○停止次日朝贺　　

○己亥。免江南兴化县、本年分水灾额赋十之二　　

○改湖广平溪、青浪二卫学、入贵州管辖　　

○仓场总督户部右侍郎石文桂、丁父忧。命离任守制　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十七


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十八　　

