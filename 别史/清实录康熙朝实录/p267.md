<!-- { "loadSidebar": true } -->
○戊子。谕黑龙江将军萨布素等、自雅克萨城解围以来、闻军士间有患疾者。此皆属满洲精兵、朕甚悯焉。今特遣太医院官二人、赍药前往治之。至于罗刹、虽与我兵对垒、但我兵攻雅克萨城、从未诛戮其人。如城中有患疾之罗刹、亦应听其就医、使还彼国、传布德意　　

○己丑。上诣太皇太后宫、问安　　

○癸巳。以上元节、赐外藩喀尔喀、科尔沁、翁牛特、扎鲁特、郭尔罗斯、乌朱穆秦、四子部落、土默特、阿霸垓、阿禄科尔沁、敖汉、喀喇沁、鄂尔多斯、杜尔伯特、奈曼、吴喇忒、克西克腾、扎赖特、巴林、厄鲁特、诸王、贝勒、贝子、公、台吉等、及内大臣、大学士、上三旗都统、副都统、尚书、侍郎、学士、侍卫等宴　　

○甲午。上御太和门视朝。文武升转各官谢恩。次喀尔喀土谢图汗之子噶尔旦台吉等、行礼　　

○上元节。赐外藩王、贝勒、贝子、公、台吉等、及内大臣、大学士、上三旗都统、副都统、尚书、侍郎、学士、侍卫等宴　　

○丙申。大学士等遵上□日覆奏、臣等详问靳辅、开浚下河、塞减水坝之处、据云、高邮州之南、两大减水坝、自正月可塞至五月。其三小减水坝、自正月可塞至三月。高邮州之北、其坝亦有可塞之处。惟高家堰之坝、断不可塞。其应塞之处、前与孙在丰会议时、并未议出、殊属不合。应将靳辅、交与该部议处。上曰、开浚下河、其要不在高邮州之坝、惟在塞高家堰之坝、今不塞高家堰之坝、止塞高邮州之坝、何益之有。上召问靳辅。九卿问尔之言、与朕所问、有不同处否。靳辅奏曰、有一处不同。大臣云、尔若堵塞淮水入黄河之口、令其流入七州县、则下河修理、必致迟误。臣谓修理正河钱粮、尚忧不足、安得更有钱粮、堵塞无用之口。且黄水强、则流入淮河、淮水强、则流入黄河、并非人力所能禁止者。臣若阻挠挑浚下河、能逃国法乎。汤斌奏曰、今云梯关、与前不同、若塞高家堰之坝、则淮水尽入黄河。黄水无倒入淮河之理。从前河堤单弱、不筑减水坝、则黄河必致溃决。今堤既高坚、若塞堤坝、使水归一路、则沙不停壅、河身渐深。今靳辅惟恐黄河溃决、于南岸毛城铺等处、筑减水坝、令黄河之水、入洪泽湖、洪泽湖不能容、又于高家堰筑减水坝、令入运河、运河不能容、又于高邮州等处、筑减水坝、令入七州县、今七州县之水无所归、不但七州县之民被灾、二三年间、黄水淮水、及三十六湖之水、并皆停蓄泛滥、则漕运亦甚可虑。今皇上令堵塞高家堰之坝、修理下河、不止七州县之民、渐安生理、即漕运亦永受其益。此臣据理而言、似属可行。靳辅奏曰、挑浚下河、使积水入海、虽云善策、然下河既浚、恐海水倒灌可虑。上曰、挑浚下河、海水断无倒灌之理。今若将黄河南岸毛城铺等处减水坝闭塞、则黄河之水、不入洪泽湖、洪泽湖止有淮水、则高家堰堤可以暂塞一年、挑浚下河、方能成功。尔等会同九卿、再详议以闻　　

○喀尔喀土谢图汗察罕、车臣汗讷尔布、及七旗济农、台吉等、合疏请上尊号。疏曰、臣等谨奏至圣皇帝睿览。蒙皇上鉴照时事。欲安辑远方。往谕达赖喇嘛遣使、并差大臣、会同七旗大喇嘛泽卜尊丹巴胡土克图、召集汗济农台吉等、宣读训上□日。钦遵圣谕、不敢有违。普济众生。得大安乐。道既荡平。法亦恢布。圣主弘恩、无计酬报。口不能悉。敢竭悃忱、请上尊号。伏祈仁慈、怜而受之。疏入、谕曰、喀尔喀诸汗贝勒等、戴朕向来仁恩、恪恭敬顺、请上尊号、具悉悃忱。但众汗贝勒等、宜仰体朕一视同仁、无分中外至意。谨识朕谕和之上□日。自兹以后、无相侵扰、亲睦雍和、永享安乐、更胜于上朕尊号也。况前者内外诸王贝勒大臣等、请上尊号、未经允行、此所奏请、亦不准行。著理藩院行文晓谕　　

○丁酉。上诣太皇太后宫、问安　　

○大学士等遵上□日覆奏、开浚下河、应塞减水坝。上问靳辅曰、黄河南岸毛城铺一带闸坝、可以闭塞否。靳辅奏曰、永塞不便、可以暂塞一年。上曰、闭塞此等闸坝、水势可减几分。靳辅奏曰、春夏可减十分之四。秋冬止减二分。臣仰体皇上爱民之心、故议闭塞一年。若黄河南坝永塞、恐淮水弱、不能引入清口、黄河水发、反逆灌入淮河。上曰、淮水原不弱、或恐河南等处水少、以致淮弱。若将高家堰减水坝堵塞、则淮水自不弱、黄水岂能逆入耶。靳辅奏曰、臣议将高家堰之古沟唐埂两坝、自正月闭塞、至四月初一日开。其余四坝、亦自正月闭塞、至六月初一日开。上曰、塞此六坝、可无患否。靳辅奏曰、五月以前、犹可无患。六月以后、不可必矣。上曰、欲开下河、须塞上流。若但塞高邮州之五坝、不塞高家堰、所谓不揣其本而齐其末、于事何益。靳辅奏曰、前孙在丰止议高邮州、未尝及高家堰、故臣亦止云高邮州等坝宜闭耳。今皇上所见、最为洞悉。臣何敢欺隐。高家堰之坝、亦当如圣谕闭塞也　　

○辛丑。祈谷于上帝。上亲诣行礼　　

○壬寅。上诣太皇太后皇太后宫、问安　　

○谕工部、下河工程、今年著止将高邮州大小坝、及高家堰闸坝、照靳辅等所奏、定限堵塞。令孙在丰等、挑浚海口。其黄河南岸闸坝、著于来年堵塞一年。其高邮高家堰等闸坝、既限期堵塞、著孙在丰速备工料人夫、自今年十二月兴工、挑浚下河、勿致违误　　

○命翰林院掌院学士李光地、教习庶吉士　　

○以喀尔喀故固山贝子巴特马子扎穆巴、镇国公萨马迪子滚布阿拉布坦、各袭爵　　

○癸卯。升狭西巡抚图尔宸、为礼部右侍郎。左佥都御史钱珏、为顺天府府尹　　

○赐朝正外藩王、贝勒、贝子、公、台吉等、银币鞍马有差　　

○甲辰。授镇国将军祜世布子苏荷、为三等辅国将军。多罗温良郡王孟峨庶出子特克新、辅国公英格理子吴尔德、辅国将军图萨子塞尔都、辅国将军佛格子胡林、辅国将军塞冷额子僧额、辅国将军塞祜德子亚图、俱为奉国将军。奉国将军吴礼子吴纳、奉恩将军顾禄固子舒禄浑、俱为奉恩将军　　

○授镇国公登色女、为乡君。壻祖兴茂、为镇国公壻。秩四品　　

○乙巳。土谢图汗奏请敕印。得上□日、喀尔喀两翼授受属裔之事未结。未便遽与敕印。可将原疏发还。著传上□日谕之　　

○以礼部尚书公诺敏、为正黄旗蒙古都统　　

○太子太傅礼部尚书武英殿大学士吴正治、以衰老乞休。允之　　

○丙午。上诣太皇太后宫、问安　　

○喀尔喀盆楚克台吉等、遣使进九白年贡。宴赉如例　　

二月。己酉朔。升山西布政使布雅努、为狭西巡抚　　

○以原任江南安徽按察使卢崇兴、为广西按察使司按察使　　

○庚戌。刑部等衙门会审、蔡毓荣隐藏逆女、贪取逆财、种种不法、上背国恩、应仍拟斩立决。得上□日、蔡毓荣从宽免即处斩。籍没家产。著枷号三个月。鞭一百。并分家子、发往黑龙江　　

○以福建台湾总兵官杨文魁、为正黄旗汉军副都统　　

○辛亥。调兵部尚书伊桑阿、为礼部尚书　　

○壬子。革内阁学士郭棻职。以大学士勒德洪纠参才品平庸、户位溺职故也　　

○癸丑。上幸芦沟桥。大阅军容。试放火器。外藩喀喇沁、鄂尔多斯、吴喇忒、克西克腾、乌朱穆秦、喀尔喀、科尔沁、敖汉、翁牛特、扎鲁特、诸王、台吉等、以进贡来京者、皆随行往观。惊惧失色。随设布侯。上率诸王射。次命八旗善射者较射。又命喀尔喀土谢图汗之子噶尔旦台吉所属厄尔德尼额尔克寨桑等射。申刻。上回宫　　

○甲寅。以户部尚书余国柱、为武英殿大学士　　

○和硕额驸耿聚忠故。遣大臣一员、侍卫十员、往奠茶酒。发引时、遣大臣二员、侍卫二十员、往送　　

○乙卯。上诣太皇太后皇太后宫、问安　　

○上御经筵。讲毕。赐大学士、九卿、詹事、及讲官等宴　　

○以顺天府府尹钱珏、为山东巡抚　　

○丙辰。春分。朝日于东郊。遣工部尚书佛伦行礼　　

○太皇太后圣寿节。上率王以下、文武大臣、侍卫等、诣太皇太后宫行礼。遵懿上□日、停止筵宴　　

○丁巳。遣大学士明珠、祭先师孔子　　

○升少詹事卢琦、为内阁学士兼礼部侍郎　　

○革刑部尚书禧佛、左侍郎噶尔图、右侍郎敦多礼职。以宗人府题参、正黄旗少詹事觉罗僧参失盗一案、审理失实故也　　

○戊午。祭大社大稷。上亲诣行礼　　

○以阿霸垓故多罗郡王沙克沙僧厄子吴尔占嘎喇卜、袭爵　　

○己未。孝康章皇后忌辰。遣官祭孝陵　　

○调工部尚书陈廷敬。为户部尚书　　

○予广东肇庆阵亡拖沙喇哈畨鄂尔准、祭葬如例　　

○庚申。都察院议覆、原任刑部尚书禧佛、审蔡毓荣一案、不秉公研讯、律拟失当、显系徇庇。禧佛已经别案革职、应枷号两月。鞭一百。刑部尚书胡昇猷、侍郎张鹏、赵之鼎、敦多礼、不严加审讯、俱系徇庇。应各降二级调用。敦多礼已经别案革职、应将佐领降二级调用。得上□日、禧佛、著照部议完结后、发往黑龙江、披甲效力赎罪。敦多礼、亦著发往黑龙江。胡昇猷、补授刑部以来、并无效力处。照议降二级调用。张鹏、莅任未久、免罪。赵之鼎、从宽免调用。著降二级留任　　

○谕大学士等、昨夜正阳门外失火、汉官皆不事扑灭、但袖手旁观、八旗都统、副都统、五旗护军统领、向不预直宿、今可于要地、分班轮宿。若偶遇火、即为扑灭。倘有传集之事、亦易齐聚。方今时际昇平、伊等并无效力之处、分班直宿、以尽勤劳、分所宜然。令满洲、蒙古、汉军、都统、副都统、五旗护军统领、会议以闻。寻大学士等奏、臣等传谕八旗都统等、据伊等公议分班直宿。两黄旗、于地安门。两白旗、于东安门。两红旗、于西安门。两蓝旗、于东西两长安门。更畨豫备。如遇何方火灾、即往扑救。其官兵应派数目、交兵部议奏。五旗护军统领、或令入班豫备、或仍于该旗王等门上看守、请上□日定夺。上曰、所议甚善。其护军统领、仍令照前　　

○辛酉调工部尚书佛伦、为刑部尚书。升左都御史阿兰泰、为工部尚书。内阁学士葛思泰、为刑部左侍郎。左副都御史席珠、为刑部右侍郎。奉天府府丞杨素蕴、为顺天府府尹　　

○予故散秩大臣帕克齐、祭葬如例　　

○壬戌。升内务府总管鄂尔多、为兵部尚书　　

○癸亥。遣官祭先农之神　　

