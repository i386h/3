<!-- { "loadSidebar": true } -->
○庚子。山西巡抚噶礼、疏参盂县进士武承谟、谒见太原府知府赵凤诏、投左都御史李楠私书一封、嘱令照拂。赵凤诏举首。并以左都御史李楠书帖、附本进呈得上□日、武承谟著革去职衔、该抚究审定拟李楠是否发书、著九卿察明具奏。　　

○广东高雷廉总兵官姚尚伦丁母忧。命回籍守制　　

○辛丑。兵部议覆、四川巡抚贝和诺、疏请打箭炉木鸦一带地方、归顺番民一万九千余户、应添设安抚使五员、副安抚使二员、土百户四十五员、以专管辖。应如所请。从之。　　

○癸卯二等精奇尼哈畨蒙古、因争告佐领革职。将恩诏所得四拖沙喇哈畨销去。余二等阿思哈尼哈畨以其兄苏喀、袭替　　

○丙午予故刑部右侍郎孟额、祭一次　　

○丁未。增浙江省乡试中额十二名。照江南例共八十三名。并增同考官三员。从巡抚赵申乔请也上谕大学士等曰、朕令九卿荐举意在欲得良吏。凡保举官员、九卿宜虚公举出。今观保举广东按察使奏内、廖腾煃保举龚嵘。定例凡系同乡之人、不许保举。身系何省之人、其见任本省之官亦不许保举。廖腾煃与龚嵘、本同乡曲、伊一人何得独保龚嵘。将此传谕九卿、嗣后凡举荐官员、宜虚诚秉公毋得狥私请托、保举同乡、及见任本省官员。　　

○己酉。以都察院左副都御史张睿为陕西乡试正考官。广东道御史吴甫生、为副考官。吏部郎中陈汝弼为江南乡试正考官。工科给事中黄鼎楫为副考官。　　

○升湖广下荆南道许嗣兴为广东按察使司按察使。　　

○喀尔喀土谢图汗敦多布多尔济以庸劣革退。命其亲叔多尔济厄尔德尼阿海袭替　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百九　　

康熙四十一年。壬午。秋七月庚戌朔享太庙。遣吏部尚书席尔达行礼　　

○上驻跸热河。闻和硕温宪公主薨。日晡未进膳。扈从诸大臣奏曰、皇上闻公主讣过哀、此时尚不进膳、恐圣躬太为劳瘁。奏入、上传谕曰、公主系已嫁之女、朕尚可宽释、但皇太后自幼抚养、忽值此变、皇太后伤悼弗胜、膳尚未进、朕亦何心进食乎。诸大臣复固请。上乃诣皇太后宫、视食毕。然后进膳。随谕领侍卫内大臣等、左右两翼各派大臣一员、侍卫十人、送公主柩回京。　　

○辛亥。命诸皇子及文武诸臣、送和硕温宪公主柩起行。　　

○河道总督张鹏翮疏言、山阳外河韩尹二庄、素称险要、兹值伏秋水涨、堤根浸虚、堤岸坍卸、危险堪虞、请急加帮筑宽厚月堤、以为重门之障下部议行　　

○壬子上驻跸善巴城　　

○丙辰。九卿议、山西巡抚噶礼、劾左都御史李楠、致书太原府知府赵凤诏、照拂进士武承谟一案、请将李楠革职。上谕大学士等曰、内外官员、如此书信往来者甚多。李楠、从宽免革职。著降五级留任又谕曰今之科道、纠参一官、举国皆闻、方始入告。或有先以疏稿示欲参之人、然后题参者。或有先告以题参之意、其人不惧、然后题参者、若果贪污、理宜参处。倘因私怨、以些微细故、即行题参、事必滋扰矣。　　

○升云南元江副将李毓枚、为广东高雷廉总兵官　　

○己未。孝懿皇后忌辰。遣官祭陵　　

○庚申。工部议覆、河道总督张鹏翮疏言、伏秋水涨、自徐州、邳州、桃源、宿迁、清河、山阳、安东一带、至海口抢修各工、多有冲陷危险之势。臣率领河员、昼夜修防、俱获平稳。惟山安汛臧家沟、水口漫溢、东省戴村坝土堤被冲。高家堰及六坝、水势积长、石工间被冲卸。桃源、烟墩张家庄埽工、因黄水积长、一月不消、又值暴风大作、张家庄下颜家庄堤工漫开、见在相机堵筑。查徐州等处河工平稳、均无庸议。其漫开被冲堤工、应令该督速饬河员、加谨抢护、堵筑完固、并将疎防各官、查明题参。从之。　　

○辛酉。授辅国公纳墨孙之女为乡君。壻扎鲁、为辅国公壻。秩四品。　　

○癸亥。上驻跸邓家寨。　　

○甲子。中元节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○以司经局洗马张豫章为河南乡试正考官。翰林院检讨傅森、为副考官。左春坊左庶子王思轼、为山东乡试正考官。侍讲满保、为副考官。检讨岳度、为山西乡试正考官。庶吉士孙致弥、为副考官。　　

○予故三等阿思哈尼哈番方额、祭一次。　　

○河道总督张鹏翮疏言、山阳县黄河南岸自老坝口起、至小路口止、请修筑缕堤、以资保固。下部议行　　

○乙丑。上驻跸喀喇和屯。　　

○河道总督张鹏翮题覆、徐州至清口、请停筑石堤。上谕大学士等曰、朕巡宁夏时、于黄河舟行二十余日、观其水势毫无所定今旧河故道、俱被漫溢、若一迁流、难复故处、筑堤防之、逼其水性、易致冲决甚无益也。可停筑石堤又张鹏翮疏称黄河之水、长至一月未退、朕因高家堰、日夜焦思、洪泽湖之水、较运河高八尺、运河之水、较淮安高一丈二尺、今闭唐埂六坝、目前虽有禆益、设高家堰一决、扬州、淮安、宿迁等处百姓、俱不可问矣。惟俟入秋水过之时、堤岸依然坚固方可无虞耳。　　

○兵部题、镶蓝旗阿思哈尼哈番格图肯潜逃本旗副都统安台等失察、议请革职。上曰安台行止不端、著革职。余从宽免。　　

○兵部议、广东征巢□刀猺人一案、韶州副将林芳陷没提督殷化行、总兵刘虎贻误军机应革职提问。上曰此事据嵩祝来奏、殷化行刘虎、两路进兵、其刘虎一路、副将林芳战殁、殷化行一路、官兵并无损失、殷化行、刘虎俱曾、效力行间、暂免拏问、著兵部尚书范承勋、前往审明具奏。　　

○丁卯。户部议覆、山东巡抚王国昌疏言一、东省积贮仓谷见存一百七十余万石、请遵例存七粜三、于青黄不接之时照时值稍减平粜、以济穷黎秋收时籴谷还仓行之三年则全仓新谷、可免朽烂之虞、一东省额徵班匠银四千四百余两请均入地丁项下徵收一山东鲁藩旧基地。土荒废请听民间开垦输租即于明年起科给以印帖俾为恒业一东省各营兵粮按季徵收给发春夏之时百谷未登民间设法输将实难猝办若迟至秋后徵粮、兵丁不能枵腹。以待请动司库银两、照时值采买米石豫充明岁春夏二季兵粮至明□山戊不□秋成之后、四季兵粮、一并向民间徵足将一半于本年秋冬二季支放、一半留隔年春夏二季支放、转移之间、兵民两便。查山东既有积谷、明□山戊不□春夏二季兵粮、应即以仓谷支应、不必更动司库银采买。余俱应如所请从之　　

○己巳上驻跸喇门噶山地方　　

○庚午上驻跸博洛和屯　　

○御书广育人才扁额、赐顺天府义学悬挂　　

○遣官致祭和硕温宪公主　　

○壬申。上驻跸巴达里营。　　

○癸酉。上驻跸扎木僧扎色地方。　　

○乙亥。上驻跸布克达巴汉地方。　　

○丙子。上驻跸巴彦拖罗海东界。　　

○增湖广省乡试中额十三名、照江南例共八十三名。从总督郭琇请也。　　

○丁丑。上驻跸噶拜、尼玛图交界地方。　　

○　　

○己卯。上驻跸齐老图地方。　　

○旌表山东汶上县烈妇、宋琦妻徐氏拒奸被戮、克完贞志、给银建坊如例。　　

八月庚辰朔上驻跸瑚尔希勒昂阿地方　　

○来降厄鲁特台吉丹津阿拉布坦遣使请安。赐丹津阿拉布坦御用冠服并鸟枪、一杆赏来使各蟒衣一袭、白金五十两喀尔喀固山贝子阿拉达尔故遣官致祭　　

○增顺天乡试中额八旗满洲蒙古三名、汉军一名、顺天等、八府十名、国子监贡监生八名、奉天一名、宣化一名从顺天府府尹钱晋锡请也　　

○辛巳上驻跸瑚尔希勒毕喇地方　　

○壬午秋分夕月于西郊遣礼部尚书席哈纳行礼　　

○癸未上驻跸西拉扎卜地方　　

○乙酉。上驻跸多拖喀喇莫多地方。　　

○以詹事府詹事徐秉义、为顺天乡试正考官内务府会计司员外郎徐元梦为副考官　　

○丙戌上驻跸哈玛尔达巴汉地方。　　

○丁亥。上驻跸汤泉。　　

○遣大学士吴琠。祭先师孔子。　　

○以和硕显密亲王丹臻子衍潢、袭封和硕显亲王。　　

○戊子。祭大社、大稷。遣户部尚书。凯音布行礼太宗文皇帝忌辰遣官祭昭陵。　　

○上驻跸弩湖代昂阿地方　　

○翁牛特多罗杜楞郡王颁第进宴上谕曰、尔所居之地。名为营谷殊不佳可改名为巴颜鄂尔寨图。　　

○己丑上驻跸乌里雅苏台昂阿地方。　　

○庚寅。太祖高皇帝忌辰。遣官祭福陵。　　

○上驻跸达颜昂阿地方。　　

○调河南河北总兵官江琦。为陕西延绥总兵官。　　

○辛卯。领侍卫内大臣公坡尔盆、领侍卫内大臣伯心裕、尚书哈雅尔图等、以四十九旗、及边外喀尔喀、会盟事竣覆奏。下所司知之。　　

○刑部议覆、四川巡抚贝和诺疏言、各省重犯具题之时、招册久已达部、至秋审时、复令造全招一本、又摘造节略一本、案牍繁多、驿马劳递、请嗣后秋审、止将原供及督抚看语、叙入册内、其全招节略、停止造送、以省繁文。应如所请。并著为令。从之。　　

○壬辰。上驻跸毕图舍里昂阿地方。　　

○癸巳。上驻跸鹫格洛　　

○甲午。上驻跸乌阑哈达地方。　　

○乙未上驻跸乌喇岱昂阿地方　　

