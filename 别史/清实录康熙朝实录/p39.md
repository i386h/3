<!-- { "loadSidebar": true } -->
○赠故少傅兼太子太傅左都督广东饶平总兵官吴六奇、少师兼太子太师、予祭葬、谥顺恪　　

○丙子。裁古北口抽分差、归并密云县管理　　

○丁丑。封故多罗贝勒昌阿岱子星尼、为固山贝子　　

○戌时。湖广常德府、地震有声　　

○戊寅。靖南王耿继茂、疏辞新恩加俸。得上□日、览王奏、以国用浩繁、坚辞加俸、具见体国之诚。但系酬王征剿海寇功绩。不必控辞　　

○己卯。福建道御史李宗孔疏言、我皇上改八法之条、以五等为殿最。嗣因奉行不善。停止考满、一概序俸。臣谓考满可停、而劝惩大典、不可不行。查见行事例、惟重缉逃人、完旧欠两事。天下之大、有逃欠者、十不及一、彼无逃无欠地方官、虽有操守才干、不为表扬、为民牧者、孰肯洁己自振乎。至参奏止将衰老微员塞责。上谕已极严明。诸臣未见仰体。请敕各省督抚、据实举劾。清勤实著者、亟为荐举、以示风励。贪恶败类者、即为纠参、以警无良。庶考满虽停、而朝廷赏罚仍严、于吏治民生、大有裨益。下部议　　

○庚辰。浙江总督赵廷臣疏报、郑逆下伪左都督朱英、自澎湖率众投诚。下部议叙　　

○辛巳。上诣太皇太后宫、问安　　

○刑部遵上□日议覆、嗣后除在京朝审人犯、照旧例遵行外。直隶各省秋决人犯、该督抚亦照例于霜降以前、审明具题。至霜降以后、冬至以前续到者、该督抚于文到日、即陆续审明具题。内有可矜可疑者、臣部核议、请上□日减释。其情实应决人犯、具题在冬至以前、照例行刑。如已过冬至、该督抚题明、仍行监候、俟次年秋审。从之　　

○壬午。免江南江都县、本年分水灾额赋十之三　　

十一月。癸未朔。上诣太皇太后皇太后宫、问安　　

○丁亥。狭西义民杨德、王班等、置立义冢、收瘗明末流贼伤残暴骸。事闻、命给匾旌奖　　

○授四川投诚副将陈建、为总兵官。以逆贼高承恩下同时投诚之郝承裔复叛、陈建誓死不从、随大兵擒贼有功也　　

○戊子。免直隶永年等七县、本年分水灾额赋。仍命发常平仓粟赈济灾黎　　

○己丑。广东高雷总兵官高进库、以老病乞休。允之　　

○吏部等衙门议覆、贵州道御史田六善条奏、留任事多难行、请严处分之法一疏。查外吏升转、俱历俸数年、无钱粮盗贼等案、始准升补。至升补之后、报有未完钱粮盗贼等案者、多系择缺规避。盖升补之缺、本官虽在远方、不出两月、必从邸报得知。请嗣后官员于升补后、报钱粮盗贼等案者、必开明月日。如将两月前事、隐匿不报、升后方报者、即以规避例革职。其邸报未到时所起之案、或邸报到后忽起之案、该员仍留原任、勒限一年完结。将顶补伊缺新官撤回。所升之缺另补。若完、仍令解任、候前所得之缺出、方行补用。限内不能完、照例以原任降三级调用。丁忧官员有未完钱粮盗贼等案、限三月完结、以原官准其丁忧。踰限不完、照原任降三级调用、准其丁忧。未完事件、责令新官督结。其告老告病官员、有未完钱粮盗贼等案、亦勒令三月完结。如踰限不能完结、降顶带三级。系钱粮、照分数追银。其事件、责令新官督结。其从前升任官员、因钱粮盗贼等案留原任、今已经题报全完者、应令赴部改补。至于升授之官吏部照例详查伊任内无亏欠钱粮、督缉盗案者、始行升转。自不至有侥幸升迁之弊。应通行直隶各省督抚遵行可也。得上□日、官员升补后、报有钱粮盗案、不必以两月得知邸报立限。升补之前、所起钱粮盗贼等案、两月以内者、仍留任、限一年督结。两月以外者、即照规避例处分。至于升补后所起之案、未经交代新官、自应本官督结、不必另行定例。丁忧官员、未完钱粮盗贼等案、著即在任守制完结。如服未满、事件完结、该督抚题明补缺后、仍令回籍丁忧。老病官员未完等案、不必勒限、及照分数追银、著即革职。其未完事件、责令新官完结。余如议行　　

○庚寅。上诣太皇太后宫、问安　　

○免浙江安吉等八州县、及湖州一所、本年分水灾额赋有差　　

○壬辰。免江南山阳、霍邱二县、本年分水灾额赋有差　　

○癸巳。免狭西河州卫、本年分水灾额赋有差　　

○甲午。喀尔喀土谢图汗、遣使进九白年贡。宴赉如例　　

○丁酉。冬至。祀天于圜丘。上亲诣行礼　　

○遣官祭永陵、福陵、昭陵、孝陵　　

○戊戌。上御太和殿、王以下、文武各官、上表朝贺　　

○免河南武安县、本年分水灾额赋　　

○吏部议、原任凤阳巡抚张尚贤、失察原任扬州府推官王士正任内、未完赎锾银两、应降二级调用。从之　　

○授四川逆贼贺珍下投诚伪总兵贺福全等八员、为副将。伪署总兵王继祖等二十四员、为参将。伪参将李进忠等十五员、为游击。伪游击崔一禄等八员、为都司佥书。伪都司向正吉等二十二员、为守备。伪守备蒲加隆等三员、为守御所千总。并给全俸。赏赉有差　　

○己亥。上诣太皇太后皇太后宫、问安　　

○庚子。以原任襄阳总兵官于大海、为广东高雷总兵官　　

○喀尔喀戴青台吉、遣使进九白年贡。宴赉如例　　

○壬寅。授郑逆下投诚伪左都督朱英、为左都督。伪都督佥事翁贵、金兴、黄荣、刘进、伪总兵陈绮、朱忠、张朝纮、并都督佥事。伪副将吴宏、刘雄、伪参将朱显龙、伪游击刘扬等、如其原衔、并给全俸。赏赉有差　　

○乙巳。吏部议覆、福建道御史李宗孔条奏、既停外官考满之法、宜严督抚举劾之典一疏、查荐举已经停止、若复举行则事体繁杂、台臣所请每□山戊示□督抚荐举之处、应无庸议。至地方官、有大贪大恶者、许令不时纠参。得上□日、依议。近日督抚、止将衰老微员、纠参塞责、未见有大贪极恶奏闻者、岂所属果无其人、皆由上官徇庇故也。嗣后有大贪大恶害民之官。责令督抚指名纠参。有仍前徇庇者、一并从重治罪　　

○丙午。上诣太皇太后宫、问安　　

○丁未。刑部遵上□日议覆、凡解部流徙入官人犯。已有定限。应照例遵行。以后在外省流遣人犯、以臣部移咨该省督抚文到之日、计限一月、即行起解发遣。若三千里、限二月。二千五百里、限五十日。二千里、限四十日。俱限内至发遣处所其军犯亦限一日行五十里。如流徙充军人犯、所追赃甚多、限内不能追完起解、该督抚先行题明。其该地方官违限、迟延不起解、并押解犯人衙役、限内不能解到所定处所、中途迟延者、该督抚将迟延不起解该官员、并路途违限迟延押解之衙役、指名题参、从重治罪。从之　　

○又议覆河南道御史萧震条奏、请禁远年之控辩、以清烦渎一疏、嗣后凡官民、将顺治十七年以前已结之案、称系冤枉、在部院督抚处控辩者、一概不与准理。若叩阍者、所告之事不准、仍照例治罪。其劣衿奸民、妄言国家大政事、藉公济私、希图录用者、论如律。见在部院控告行查者、俟到日、查系顺治十七年以前已结之案、亦应不行准理。徙之　　

○戊申。吏部议覆、江南江西总督郎廷佐疏言、凤阳巡抚缺、已经奉上□日裁去。其所属庐凤二府、滁州、和州、请分隶安徽巡抚管理。淮扬二府、及徐州、请分隶江宁巡抚管理。应如所请。从之　　

○庚戌。免江西南昌等四十二州县、本年分旱灾额赋有差　　

十二月。壬子朔。谕吏部等衙门、总督巡抚、皆系倚任重臣。必秉公清正、为下官表率、使民生得所、方副倚任之意。乃督抚反以馈送礼物为常例、称某州县上等、某州县下等、按定数目、公然收受。州县官员、俱自民间派取、以致百姓困穷。嗣后各督抚、如再不改此等弊端、仍然踵行、著科道官采访、指名纠参、定行从重治罪。若司道府厅各官、仍取之州县、州县各官、仍私派百姓者、著督抚不时严察参奏。若徇情不行参奏、经科道官纠参、或旁人出首、将不纠参之督抚、一并从重治罪。尔部院通行直隶各省晓谕　　

○转山西右布政使金鋐、为江南布政使司左布政使。升江南苏松常道安世鼎、为福建按察使司按察使。广东岭西道佟养钜、为广东按察使司按察使　　

○癸丑。予故原任都察院左副都御史刘汉儒、祭葬如例　　

○甲寅。降封富达礼、为奉恩将军。以其父镇国将军罗托、得罪故也　　

○丙辰。予故一等精奇尼哈番祖泽洪、祭葬如例　　

○丁巳。予故都统一等阿思哈尼哈番又一拖沙喇哈番孙塔祭葬、谥忠襄　　

○己未。谕礼部、本朝定鼎以来。故明朱氏宗族归顺。有官品者、给与房地奴仆、俸禄恩养。无官品者、俱照民人归农、令其得所。其故明各帝陵墓。世祖章皇帝有上□日、设人看守、以时祭祀不绝。此皆昭示恩养宽仁之意。近有朱氏无知之徒、改易姓名、隐藏逃避、致生事端、被人讦告、既累本身、又负国家恩养。尔部行文直隶各省督抚、刊示晓谕。如朱氏宗族、改易姓名、隐藏逃避者、俱令回籍、各安生理。勿仍前疑惧、有负朕浩荡之恩。尔部即通行传谕　　

○庚申。兵部议授海逆张煌言下投诚伪左都督阮美、周家政、以副将职衔。得上□日、阮美、周家政、率众倡先效顺。著以总兵官用　　

○以固山贝子温齐、为镶蓝旗满洲都统　　

○辛酉。礼部议覆、奉天府府尹佟弘器疏言、盛京文武官员。每月逄五日期、应各穿朝服、齐集大政殿坐班。遇万寿、元旦等节。奉天锦州二府属州县、俱应照直隶各省州县例、各设龙亭仪仗、官员穿朝服行礼。从之　　

○癸亥。免湖南益阳等二十五州县卫。本年分旱灾额赋有差　　

○丙寅。上诣太皇太后皇太后宫、问安　　

○予故原任通政使司通政使晋淑轼、祭葬如例　　

○免广西临桂等五州县、本年分旱灾额赋有差　　

○免狭西镇原等三州县、本年分雹灾额赋有差　　

○丁卯。谕兵部、近见各省奏报、凡有贼寇、用兵扑剿、皆系千把总等官领兵前往、提督、总兵、副将、参将、游击等官、率兵前往者甚少。我朝向来用兵、皆由主帅躬亲战阵指授、故能战胜攻取、所向无不克捷。今直隶各省提镇等官、凡遇寇警、不亲身领兵前往、差委末弁。此系相沿故明陋习、贻误地方、自图安逸。以后凡有寇警。该省驻防将军、提督、总兵等官、务须相酌机宜、亲往剿灭。如仍前规避偷安、差委末弁充数、致误军机、必从重治罪。尔部即通行严饬　　

○戊辰。皇后千秋节。停止行礼　　

