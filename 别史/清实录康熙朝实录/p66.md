<!-- { "loadSidebar": true } -->
○工部议覆、河道总督杨茂勋、估计封邱□山戊示□修钱粮一疏、相应如议。得上□日、河工每年修筑、重劳民力、糜费钱粮。此皆河臣不亲身料理、委诸下属、吏胥包揽冒破、草率塞责、以致民生困苦。殊属不合。嗣后凡修筑处、务须坚固、以图永久。若仍前弊、该管大小官员、定行重处不贷　　

○丁巳。上诣太皇太后皇太后宫、问安　　

○戊午。以正白旗二等精奇尼哈番硕塔、为鳌拜所嫉、于拨地案内、无辜革退、命复还原职　　

○免直隶行唐县、本年分雹灾额赋十之三　　

○己未。免直隶束鹿县、本年分水灾额赋十之三　　

○以辅国将军额奇、为正白旗领侍卫内大臣　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三十一　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙八年。己酉。八月。辛酉朔　　

○壬戌。谕宗人府、吏部、兵部、凡令议政王贝勒大臣会议之事、俱系国家重大机密事务。会议之时、理应极其慎密。今闻会议之事、尚未具题、在外之人、即得闻知。此皆会议处不加慎密、不严行约束闲杂随从之人、以致听闻传说、将国家大事、预先洩漏。殊为不合。至于人众愈觉繁杂。其诸王贝勒之长史、闲散议政大臣、俱著停其议政。以后凡会议时、诸王贝勒大臣、务须慎密、勿致洩漏。尔衙门该部、即通行晓谕严饬　　

○宗人府和硕安亲王岳乐等奏、臣等遵上□日查缘事革退宗室之人内班布尔善、系与鳌拜结党。情罪重大。其子郭礼、博礼、七十五、观音保、及一女、革去宗室之处、应无庸再议。得上□日、班布尔善之子、本应依议。念系宗室、朕心不忍。郭礼、博礼、七十五、观音保、及女、俱著为闲散宗室　　

○甲子。以内秘书院学士卢震、为偏沅巡抚　　

○乙丑。上诣太皇太后皇太后宫、问安　　

○谕兵部、刑部、京师重地、理应肃清。近闻窃盗抢夺诈骗者甚多。此皆步兵、及五城司坊各官、并巡捕营官兵、稽察不严。巡缉不力。或番役等、与盗交通、受贿纵容、以致奸恶之徒、肆行无忌。殊违法纪。嗣后所司文武官、严加巡察、督率番役兵丁、力行缉捕。务期奸宄敛迹、良民无扰。如仍前弊、所司各官、概治以重罪罔宥　　

○以蒙古都统觉罗塔达、为镶黄旗领侍卫内大臣　　

○丙寅。以内弘文院编修李元振、为顺天乡试正考官。户部郎中岳贞、为副考官　　

○升钦天监监正马祜、为江宁巡抚　　

○丁卯。遣大学士李霨、祭先师孔子　　

○谕兵部、近闻边外蒙古进贡马匹、有接至边界、不由卖主、强逼勒买者。甚至抢夺偷盗。又或沿途跟随强买。或已经入馆、将进贡马匹强买。此等妄行、殊违法纪。以后进贡马匹、必俟察收之后、方许官员兵丁、购买余马。如有仍前妄行、著严加处分　　

○戊辰。祭大社、大稷。上亲诣行礼　　

○己巳。太宗文皇帝忌辰。遣官祭昭陵　　

○升镶黄旗蒙古副都统觉罗朱满、为蒙古都统　　

○以原任广东副都统段应举、为镶蓝旗汉军副都统　　

○辛未。太祖高皇帝忌辰。遣官祭福陵　　

○谕吏部、前京察处分满尚书侍郎等、因无事故被革、俱给还原官、令其候补。今思满汉诸臣、被革相同。朕原无异视。应一体昭恩。京察内、有汉尚书侍郎被革者、察明议奏　　

○和硕康亲王杰书等议覆、南怀仁、李光宏等、呈告杨光先依附鳌拜、捏词陷人、将历代所用之洪范五行、称为灭蛮经、致李祖白等各官正法。且推历候气、茫然不知。解送仪器虚縻钱粮。轻改神名。将吉凶颠倒。妄生事端。殃及无辜。援引吴明烜、谎奏授官。捏造无影之事、诬告汤若望谋叛。情罪重大。应拟斩。妻子流徙宁古塔。至供奉天主、系沿伊国旧习。并无为恶实迹。汤若望复通微教师之名。照伊原品赐恤。还给建堂基地。许缵曾等复职。伊等聚会、散给天学传概、及铜像等物、仍行禁止。西洋人栗安党等、该督抚驿送来京。李祖白等、照原官思恤。流徙子弟取回。有职者复职。李光宏、黄昌、司尔圭、潘尽孝、原降革之职、仍行给还。得上□日、杨光先、理应论死。念其年老、姑从宽免。妻子亦免流徙。栗安党等二十五人、不必取来京城。其天主教、除南怀仁等、照常自行外。恐直隶各省复立堂入教。仍著严行晓谕禁止。余依议　　

○壬申。上诣太皇太后宫、问安　　

○谕吏部、国家政务、惟藉群工赞理。在京各衙门大小官员、必各称其职、乃可以襄郅隆之化。部院等衙门满汉各官、应行澄叙、以示劝惩。大学士、尚书、及三品以上堂官、俱著自陈。三品司官、及四品以下各官、尔部会同都察院、详加甄别具奏。在外总督、巡抚、系封疆大臣。职任紧要。著该部院查明任内功过、称职与否、详加甄别。具奏。尔部即遵谕行　　

○谕吏部、兵部、内大臣侍卫、文武大小各官、各有职掌。理宜精白乃心、恪遵法纪、循分尽职、以副朕任用之至意。近见有不安厥分、交通在内近侍使令人员、妄行干求。或潜为援引。或畏威趋奉。揆之臣谊、殊为不合。朕施行政务。惩创奸佞。察其忠贤才能者用之。以后如有匪类妄行、陷人以图侥幸、自以为贤、希觊升迁、及仍前干求趋奉者、定行从重治罪不宥。尔二部即通行内外、及包衣佐领、严加申饬遵行　　

○乙亥。升左佥都御史董国兴、为内秘书院学士　　

○丁丑。给进剿福建海寇郑成功阵亡前锋侍卫阿斯哈、拖沙喇哈番。予祭葬如例　　

○戊寅。上诣太皇太后宫、问安　　

○内秘书院大学士巴泰、以病乞休。慰留之　　

○辛巳。吏部遵谕查覆、原任礼部尚书梁清标、刑部左侍郎石申、均系京察无故被革。应复还原职。从之　　

○甲申。先是、吏部侍郎索额图、请解侍郎任。愿为侍卫效力。上允之。授一等侍卫。至是、命索额图为内国史院大学士　　

○以原任镶黄旗副都统巴喀、同苏纳海拨地迟延枉革、命复其官。为镶黄旗蒙古副都统　　

○追赐故原任太子少保户部尚书苏纳海、谥襄愍。故原任兵部尚书直隶总督朱昌祚、谥勤愍。故原任工部尚书直隶巡抚王登联、谥悫愍。各祭葬如例。荫苏纳海子瓦尔达、朱昌祚子朱绂、王登联子王盛唐、入监读书。以通政使司左右通政、大理寺少卿、督捕左右理事官等缺用　　

○乙酉。免江南盐城所屯田、康熙七年分水灾额赋　　

○以原任夏官正李祖白、春官正宋可成、中官正刘有泰、秋官正宋发、冬官正朱光显等、死非其罪、各照原品级、给祭银　　

○丙戌。上诣太皇太后皇太后宫、问安　　

○追赐原任掌钦天监事通政使司通政使汤若望、祭葬如例　　

○丁亥。秋分。夕月于西郊。遣都统觉罗巴尔布行礼　　

○己丑。改云南寻甸府为州、归曲靖府统辖。裁知府通判等缺　　

九月。辛卯朔　　

○壬辰。予故原任浙江巡抚蒋国柱、祭葬如例　　

○甲午。寅时。京师地震有声　　

○乙未。遣官祭历代帝王　　

○遣官祭城隍之神　　

○甄别各部院堂官。礼部尚书布颜、左都御史尼满、俱以原品随旗行走。兵部右侍郎李棠馥、年老休致。仓场总督工部尚书白色纯、户部右侍郎萨尔图、刑部右侍郎纳布、左副都御史哲库讷、阿思祜、各降级随旗行走。内弘文院学士周天成、革职　　

○丙申。上诣太皇太后皇太后宫、问安　　

○吏部等衙门、覆核各督抚功过、分别具题。得上□日、山西狭西总督莫洛、革职。河道总督杨茂勋、原任福建总督祖泽溥、原任直隶山东河南总督白秉贞、原任延绥巡抚张中第、俱原品休致。原任湖广总督张庚、著以原品随旗行走。原任山西狭西总督卢崇峻、削高尚书衔。留阿思哈尼哈番。随旗行走。狭西巡抚白清额、降四级、随旗行走。湖广巡抚林天擎、留任。直隶巡抚金世德、降二级留任　　

○予故一等阿思哈尼哈番副都统金维垣、祭葬如例　　

○丁酉。甄别在京满汉官、革职、降级、休致、共八十三员　　

○庚子。上诣太皇太后皇太后宫、问安　　

○命大学士索额图、为纂修世祖章皇帝实录总裁官　　

○和硕康亲王杰书等奏、工部尚书都统济世、兵部侍郎迈音达、内秘书院学士吴格塞、均系鳌拜同党。前拏问鳌拜时、济世等奉差福建巡海。又刘之源子刘邦柱、外任提督。今一并提到、勘问济世等、依附鳌拜结党行私是实。均应革职立斩、家产籍没。得上□日、济世、吴格塞、著革职。即行处绞。迈音达、免其处死。著革职。籍没家产。鞭一百。刘邦柱、免死。宽其籍没。著革职。鞭一百　　

○辛丑。以兵部郎中魏学渠、为湖广按察使司佥事、提调学政　　

○壬寅。山东邱县孝子王祚昌、刲肝疗父。父病立起。特上

□日给旌。后不为例　　

○癸卯。兵部议、直隶山东河南总督既裁、所设标下五营兵四千名、原调山东河南兵各一千名。应撤回本省。其余官兵二千名、将一千贴防大名府。仍余兵一千。应行直抚会商、于镇防兵力单少处分拨。从之　　

○甲辰。以原任刑部左侍郎石申。为总督仓场户部侍郎。原任工部左侍郎冀如锡、为兵部左侍郎管右侍郎事　　

○大学士都统图海奏、臣以一身而膺二任。才愧兼长。且非国家文武分途之制。乞解机务、专力戎行。得上□日、卿才猷敏练。简任机密重地。著仍兼任大学士都统之职。不必控辞　　

○丁未。以正蓝旗蒙古都统勒贝、为满洲都统　　

○以三等阿思哈尼哈番李鳞龙、为正黄旗汉军副都统　　

○庚戌。上诣太皇太后宫、问安　　

○以原任广东水师提督塞白理、为浙江提督　　

○壬子。予故二等精奇尼哈番沙里代、祭葬如例　　

○癸丑。山西巡抚觉罗阿塔、以品行不正、降四级、随旗行走　　

○甲寅。转工部尚书恩额德、为礼部尚书。以原任刑部尚书明珠、为都察院左都御史。原任吏部右侍郎吴达礼、为刑部右侍郎　　

