<!-- { "loadSidebar": true } -->
○戊寅。夏至。祭地于方泽。上亲诣行礼　　

○庚辰。奉天府府尹徐继炜疏言、新投盛京居民、生计未遂。应暂免一切工役。下部议行　　

○吏部尚书孙廷铨、省亲假旋。命即入部办事。署理部务大学士卫周祚、仍回内院　　

○癸未。谕礼部、平西王吴三桂、镇守秦蜀。绥辑滇黔。抚顺剿逆。茂著勋劳。伪永历朱由榔、以明室遗孽、煽集党羽、妄称尊号、窃据一隅。历年以来、屡烦王师征剿。疆圉弗宁。今王奉命统领满汉大兵、出边进讨。于顺治十八年十二月内、直抵缅甸。擒伪永历、及其眷属。又降伪巩昌王白文选、并伪官全军。此皆王殚忠奋力、运筹谋略、调度有方。遂使国威远播、逆孽荡平。功莫大焉。宜加殊礼、以示眷酬。著进封为亲王。应行事宜、尔部察例具奏　　

○甲申。授投诚故明宗室奉国将军朱议滃、为拜他喇布勒哈畨　　

○乙酉。遣官祭关圣帝君　　

○以兵部郎中张光祖、为四川按察使司佥事、提调学政。刑部郎中陆求可、为福建按察使司佥事。提调学政。刑部郎中孟述绪、为云南按察使司佥事、提调学政　　

○戊子。予故副都统一等阿达哈哈畨又一拖沙喇哈畨俄贝、祭葬如例　　

○辛卯。升左副都御史杨时荐、为兵部督捕右侍郎　　

○以原任湖广湖南提学道孙允骥、为江南按察使司佥事、提调学政。户部郎中史允琦、为山西按察使司佥事、提调学政　　

○升广东按察使郭一鹗、为狭西布政使司右布政使　　

○壬辰。以大学士觉罗巴哈纳、为镶白旗满洲都统　　

○以广东镇海将军王国光、补正红旗汉军都统　　

○癸巳。谕吏部、向来京察考满各官、由本衙门堂官、注定考语。有注称职者。有注平常者。及至升转时、全不察照。殊非鼓励尽职之意。今后京察考满、俱著堂官详加察议、注定考语。日后升转、即将称职者、照考语次序、先令升转。仍注明历俸年月。其各衙门堂官、须于考察考满之时、矢公矢慎、以副倚任之意。不许瞻徇　　

○兵部题、巡抚既裁兵马。见任福建巡抚标下效用投诚各弁、应令总督提督、酌量分入各标营效用。从之　　

○乙未。吏科都给事中严沆疏言、在京三品以上、及督抚等官自陈。宜将任内何事加级、何时纪录、何事曾经镌罚、何日曾被纠弹、何项应罚而蒙恩宽宥、一一开列。以明悉无遗为准。不宜侈张勤劳任事之浮词、以混干澄叙官方之大典。臣见近时督抚诸疏、竟有铺张累幅、称诩不已者。殊失告君之体。请敕部严行申饬。下部议行　　

○丁酉。添设刑部翻译满汉字满洲主事一员　　

○庚子。靖东将军都统济世哈、荡平山东贼寇。班师　　

○辛丑。都察院左都御史寗古礼等、疏请上圣祖母皇太后、两宫圣母皇后尊称徽号。命议政王、贝勒、大臣、九卿、科道、会议具奏　　

○平南王尚可喜疏报、总兵官许龙、擒获海寇郑成功之弟郑成赐于厦门。得旨嘉奖、下部议叙　　

六月。壬寅朔。吏部议覆、都察院左都御史魏裔介疏言、直隶各省衙门事件、向来未定规程、每至多年不结。请除奉旨急限外。其余一切部院文移、督抚批发军民告理事情、每一衙门、不得过二十日之限。有难结者、亦必申请明白。不则纠参治罪。应如所请。从之　　

○乙巳。升通政使曹国柄、为都察院左副都御史　　

○丁未。广东道御史朱裴疏言、都下以靡丽相竞。四方以奢侈为尚。一鞍一骑、不惜百金之费。一衣一帽、可破中人之产。婚嫁葬祭、漫无等级。满汉效尤、莫可底止。甚至奴隶胥役、优伶贱工、毫无顾忌。请敕下该部、将一切贵贱典礼、详加考较、昭示中外。不得踰闲干分。下部议　　

○辛亥。兵科给事中金汉鼎疏言、总督巡抚诸臣、责任最重。近年来两番甄别、例皆移咨各部、查取功过、以定官评。如捐输而邀纪录。修城而蒙晋秩。因公挂误而拟夺俸。逋赋未清而亦镌衔。诸如此类、何预封疆。所贵乎节钺重臣、必能为朝廷大振纪纲、力图戡定、使禁旅之驱驰渐省、军需之输挽少宽。若仅与有司、较尺寸之劳。谓足尽职。亦已谬矣。宜敕部院诸臣、博采舆论。严核生平。必取才守兼优、始定上考。下部知之　　

○壬子。以宋一炳举首叛贼于七、授拜他喇布勒哈番。给与于七家产　　

○予故少保兼太子太保二等公罗璧、祭葬如例　　

○丙辰。升内秘书院侍读学士左敬祖、为通政使司通政使　　

○平西王吴三桂、疏请以曲寻武沾总兵官、移驻寻甸、弹压东川。从之　　

○戊午。裁云南大鹤丽永总兵员缺。改总兵官阎镇、为临元广西总兵官。驻劄临安府　　

○庚申。谕吏部、都察院、内外大小官员、历俸三年考满。视其称职与否、即可分别去留、以示劝惩。此外又有京察大计之例。实属故套。且考察之时、多有营求徇庇。被处之官、纵有屈抑、不准申辩。无罪被诬者甚多。今思澄肃官方、祗在实行劝惩。不在踵袭繁文、多立名色。以后官员贪酷昭著、及不能称职者、在外督抚不时参劾。在内各衙门堂官、及科道纠察。其京察大计、应行停止。内外大小官员、俱著三年考满。考满之时、在外责成该督抚。在内责成各衙门堂官。矢公矢慎。开注事迹考语、移送部院。严加考察、分别去留、以昭劝惩。如开送不公。并原衙门考察之官、纠参治罪。尔部院详议定例以闻　　

○升正白旗满洲副都统穆福、为护军统领　　

○以散骑郎阿思哈尼哈番和布素、为镶红旗蒙古副都统　　

○升云南参政道李本晟、为广东按察使司按察使　　

○癸亥。谕兵部、近见在外地方、山湖盗起、止令守备千总把总等弁、领兵搜剿。未见提镇各官、身率士卒、前去剿贼。亦不闻驻防满官、拨兵剿杀。凡小贼啸聚、蔓延即成大盗。宜预先剿灭。尔部议奏　　

○旌表河南宁陵县节妇赫氏、给银建坊如例　　

○甲子。云南总督赵廷臣疏言、曹滴司改土为流。请令黎平府经历管理。从之　　

○乙丑。谕兵部、京口水师船、发往浙省定海。合浙省水师船、著设提督一员。总兵二员。驻劄定海。福建水师、亦应设提督一员。总兵二员。此水师官兵、应驻何处。每处宜设官兵船若干。尔部会同大学士苏纳海、尚书车克、速议奏闻　　

○以署副都统马迩赛、为正白旗满洲副都统　　

○丙寅。靖南王耿继茂疏报、海逆郑成功、因其子郑锦为各伪镇所拥立、统兵抗拒。郑成功不胜忿怒、骤发颠狂。于五月初八日、咬指身死。下部知之　　

○戊辰。予故原任浙江巡抚陈应泰、祭葬如例　　

○庚午。裁河南大梁、河南、河北、兵巡道三缺　　

○以霸州、文安、二营附近天津。令归天津总兵官统辖　　

○辛未。裁山东济南、登州、济宁、兵巡道三缺秋。七月。壬申朔。享　　

太庙。遣都统宗室罗托行礼　　

○以吏部尚书车克、为内秘书院大学士　　

○谕吏部、赵开心、龚鼎孳、降调处分已久、著遇侍郎缺补用　　

○戊寅。吏部议覆、刑科给事中黄熙缵疏言、官员革职之后、于原任内有应议叙纪录加级者、则曰既经革职、无庸议叙。至罚俸降级、则照民例议罪。是功不叙而罪及之。未为法之平。以后革职休致之官。如遇原任内有应得功次、加级纪录者、亦应照见任官、一体议叙注册。若后遇有处分、亦应照见任官、一体准抵。至于未革职之先、有加级纪荐注册、后经革职者、例不留抵。惟老病休致之官、其原任有加级纪荐者、仍留注册内。遇事故、准与抵销。从之　　

○庚辰。兵部议准平西王吴三桂、请添设云南省城副将一员。中军守备一员。千总二员。把总四员。马步兵一千名。从之　　

○辛巳。裁山西太原、大同、平阳、兵巡道三缺、驿传道一缺　　

○壬午。靖南王耿继茂疏言、漳州水师经制兵三千、原设游击二员。分为二营。恐兵多不便约束。请增游击一员。改为中左右三营。从之　　

○甲申。浙江巡抚朱昌祚、议覆狭西按臣扈申忠、条奏军民丁徭、一体当差。查浙省各卫所、原有运粮之责。取有闲丁每年每丁徵银四钱、为贴造新船之费。运卫所既有丁徭、自难复肩民役。不便与秦省无运卫所一例。下部知之　　

○乙酉。吏部都察院遵旨议覆、三年考满、满汉三品衙门堂官以上、及在外督抚、俱各自陈。其余官员、应立五等考语。一等称职者加一级。二等称职者纪录一次。后缘事降级、准其抵销。办事平常者、仍留原任。办事不及者、降一级调用。不称职者、革职。以后升转、照考语次叙。一等者先用。又在京四品佥都御史卿员、国子监祭酒、六科满汉都给事中、中书科、行人司、上林苑掌印官、并在外兼佥都御史衔之巡抚、任满三年、咨送部院考核注考语。此外各官、在京者、各部院堂官注考语。在外者、各督抚注考语。仍咨送部院覆核。如注考语官员、徇情不公、及明知属员俸满不考、或地方盗案钱粮未清、冒称考满、及各官历俸已满、规避不考者、在内部院、在外督抚、及本官、一并治罪。从之　　

○刑科给事中黄熙缵疏言、茶马一差、应专用满官。部议请照户工二部、满汉兼差例、差满汉御史各一员。从之　　

○丙戌。中元节。祭世祖章皇帝　　

○遣官祭永陵、福陵、昭陵　　

○兵部题、文职官员、既定举劾例。二年□山戊示□终、奉行一次。其直隶各省总督提督、所属武职官员、除有大贪大恶、仍不时纠参外。应照文职例、二年□山戊示□终、令总督提督、会同举劾一次。从之　　

○庚寅。裁江西驿传道一缺、湖西、湖东、兵巡道二缺　　

○辛卯。转户部尚书阿思哈、为吏部尚书　　

○以原任山西按察使李芝兰、为江南按察使司按察使　　

○壬辰。改锦州为锦县。设知县典史各一员、隶奉天府。其宁远县人民、暂归锦县管理　　

○甲午。靖南王耿继茂疏言、福建长乐营、增兵一千。请设游击一员管辖。从之　　

○乙未。户科给事中俞之琰疏言、甄别之例、统衙门而计贤否、则其纲易举。考满之典、就一人而核功过。则其目易张。谨陈四款。一、外吏之实俸难满。宜三年册报、以稽政绩。一、升转之迟速不同。宜通俸并考、以免遗漏。一、优考之名实难副。宜详列事实、以杜冒滥。一、贤否之评隲贵详。宜公同考核、以昭大公。下部知之　　

○丙申。裁福建漳南、巡海道、二缺　　

○丁酉。赠湖广殉难武陵县知县袁梦吉、按察使司佥事。予祭葬如例　　

○戊戌、升左都御史寗古礼、为户部尚书　　

