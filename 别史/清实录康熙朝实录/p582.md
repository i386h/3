<!-- { "loadSidebar": true } -->
○乙酉。谕兵部、闻固原提督潘育龙、患病不能动履。固原地方、关系紧要。见今用兵。天津总兵官马见伯、人材勇健、甚有才干。管辖兵丁、纪律森严。著马见伯驰驿速往、协理提督事务。天津总兵官缺、亦属紧要。著调苏松总兵官魏经国、管理天津总兵官事务。　　

○丁亥。以上元节、赐外藩科尔沁、乌朱穆秦、翁牛特、蒿齐忒、扎鲁特、喀尔喀、阿霸哈纳、苏尼特、阿霸垓、郭尔罗斯、毛明安、克西克腾、土默特、喀喇沁、柰曼、阿禄科尔沁、吴喇忒、鄂尔多斯、巴林、四子部落、扎赖特、杜尔伯特、王、贝勒、贝子、台吉等、及内大臣、大学士、侍卫等宴。　　

○戊子。上元节。赐外藩王、贝勒、贝子、公、台吉等、及内大臣、大学士、侍卫等宴。　　

○壬辰。刑部等衙门会议、查福建浙江总督觉罗满保等、拏获旅顺营脱逃海贼孙森等、系海贼郑尽心之党、奉上□日免死、发往黑龙江、又从发遣处、拨到旅顺营当兵。贼犯仍不改恶、偷盗军器、逃出纠党、在洋行劫、拒敌官兵。应将孙森、陈君元、阿吉尾等、拟斩、立决。从之。　　

○癸巳。兵部奏、河南南阳总兵官高成标下兵丁、将知府沉渊、带至教场凌辱一案。其差往审理之部院堂官、开列请上

□日、伏候钦点。得上□日、著刑部尚书张廷枢、内阁学士高其倬、前往审理。　　

○赐朝正外藩王、贝勒、贝子、公、台吉等、银币鞍马有差。　　

○甲午。固原提督潘育龙、以老病乞休。慰留之。　　

○乙未。上自畅春园、幸汤泉。　　

○升护军参领伊尔哈岱、为正红旗汉军副都统。　　

○改河南开封府襄城县中学、为大学。增额取进童生十二名。　　

○戊戌。议政大臣等议覆、振武将军傅尔丹等疏言、鄂尔斋图杲尔地方、田地肥饶。四时寒署、与内地相同。宜于此处筑城驻兵。其设立驿站之地、员外郎保住、已自杀虎口、至鄂尔斋图杲尔地方、一路详视、水草甚佳、宜设三十六站。应如所奏。得上□日、鄂尔斋图杲尔、居喀尔喀游牧地方之中。与大兵驻扎处、相隔千里。今欲卫护喀尔喀、应于阿尔泰、和布

多等处筑城、远立哨兵方是。伊等既奏鄂尔齐图杲尔之田地肥饶、寒署与内地相同、应筑城以贮粮饷、或于和布多地方、另筑一城驻兵、看管充发人等耕种。其应否筑城之处、著问保住、及喀尔喀王、贝勒、贝子、公等、会议具奏。寻议、臣等遵上□日、询问保住、及军前回来之喀尔喀王等。据称和布多地方、隔有大河、水涨时难行。且木料难得、不便修筑。有与和布多相近、莫代察罕搜尔地方、水草甚佳。木料易购。宜于此处筑城。此地与鄂尔斋图杲尔、相隔千里。与喀尔喀接壤。果于此地筑城屯兵、卫护喀尔喀、甚为有益。应于莫代察罕搜尔、另筑一城。其间宜设几站、及充发人等、如何居住耕种之处、应行令将军傅尔丹等、详视地方形势、确议具奏。从之。　　

○己亥。谕议政大臣等、总管穆克登、在乌喇地方、声名甚优、人亦勇健。著授为副都统。打牲乌喇、船厂乌喇之一千兵丁、令其管辖。盛京之一千兵丁、将城守尉勒钦图、授为副都统、令其管辖。其黑龙江索伦之一千兵丁、令副都统鄂三管辖。　　

○庚子。上自汤泉、回驻畅春园。　　

○辛丑。谕议政大臣等、有本人立功授职、后因年老、或染病。解任、袭与弟兄子侄、承袭之人、若经病故、即不准承袭。立功之人见在、而遽谓承袭世次已完、不准袭职、殊属可矜。嗣后立功授职之人、本身若在、理宜再准承袭一次。尔等会议具奏。寻议、立功授职之人、其承袭世次已完、而本人见存者、令将愿与承袭之人、准其承袭。若无应承袭之人、仍令本人支给全俸。永著为例。从之。　　

○命礼部侍郎罗瞻、前往归化城、采买马匹。　　

○壬寅。谕大学士九卿等、京城通州仓内、贮米甚多。各省运至漕粮、亦无亏欠。在仓内堆积、恐致红朽。杭州、苏州、镇江、江宁、淮安、安庆等处、俱有仓廒、与水路相近。江南浙江漕船、想此时已过完。朕意欲将湖广、江西等、未过漕粮截留、存贮此等地方仓内。遇米价腾贵之年、将此存贮米石、或减价粜卖、或行散赈、则民人得沾实惠、大有裨益。如蠲免地丁钱粮、不过于田多富户有益、其无地穷民、未心均沾实惠。米榖甚属紧要、不可不预为备也年来丰收、米价虽贱。但□山戊不□□山戊不□大有、岂能期必乎应将久远、裨益之处、预行筹画。尔等将漕粮作何截留之处、会同议奏。寻议、应行令总漕、将江南、湖广、见今起运米内、苏州截留十万石、镇江截留三万石、江宁截留十五万石、淮安截留五万石、安庆截留十万石、俱交地方官、加谨收贮、以备动用。从之。　　

○谕九卿、各省钱粮、亏空甚多。今总督杨琳、因历年积欠钱粮、将伊应得银两、照数补完。盐课事务、俱已清楚。又行文赵弘灿、满丕等、速将从前所得银两、解送甘肃、以为军需之用。由此观之、各省亏。空钱粮、督抚等果能尽心竭力完补又何至亏空乎。其作何完补之处、尔等会同详议具奏。寻议、应行令直隶各省督抚、将见今亏空各项钱粮数目、作速查明。何项亏空、作何完补。并嗣后作何立法、始可永无亏空之处、一并确行定议具题。到日再议。从之。　　

○癸卯。上自畅春园回宫。　　

○先是、额驸吴尔衮、有母丧、召回料理丧事。至是、仍命往军前。谕曰、今年大兵既不前进。若发兵袭击、则策妄阿喇布坦、情形自露。著派盛京、乌喇、察哈尔、索伦、喀喇沁、及内地喀尔喀兵一万。自前年进兵处、往彼袭击。出兵时、不必派厄鲁特王策零旺布、公多尔济色卜腾之人。又前欲令盛京三千兵、越过巴尔库尔地方。今暂行停止。此次袭击之兵、令六月发往、及秋而回。倘今年不便袭击、来年另为筹度。尔到傅尔丹处详议后。即差人到巴尔库尔将军处、会议具奏。　　

二月。甲辰朔。春分朝日于东郊。遣礼部尚书贝和诺行礼。　　

○乙巳。上巡幸畿甸。命皇三子和硕诚亲王允祉、皇九子固山贝子允禟、皇十五子允禑、皇十六子允禄、皇二十子允祎、随驾。是日启行。驻跸长店。　　

○丙午。上驻跸胡良桥地方。　　

○丁未。遣大学士王顼龄、祭先师孔子。　　

○遣官祭。先农之神。　　

○上驻跸小营。　　

○戊申。祭大社大稷。遣都察院左都御史党阿赖行礼。　　

○己酉。旌表湖广节妇薛氏、拒奸身死、给银建坊如例。　　

○庚戌。上登舟。泊赵北口。　　

○辛亥。御舟泊郭里口。　　

○壬子。御舟泊段村。　　

○命内阁中书邓廷喆、为正使。翰林院编修成文为副使。谕祭故安南国王黎维正、并封嗣子黎维祹、为安南国王。册文曰、迩安远至、敷天怀向化之心。道一风同、率土凛来庭之义。惟尊亲之戴、世笃忠贞。斯带砺之盟庆延苗裔。尔安南国王嗣黎维祹、地宅南交。心悬北阙。千秋茅土、常遵声教之颁。万里车书、时奉享王之会兹当嗣爵、请命于朝。既旧服之克光、益弘令德。宜新恩之加贲、用沛褒纶。特遣官封尔为安南国王。尔其恪守藩封。长为屏翰。虔共匪懈、庶无斁乎前修。忠孝相承、尚永绵夫世泽钦哉。无替朕命。　　

○改江西赣州府兴国县小学、为中学。从提督学政王思训请也。　　

○旌表河南烈女张氏、拒奸守贞殒命、给银建坊如例。　　

○癸丑。御舟泊圈头村。　　

○甲寅。孝康章皇后忌辰。遣官祭孝陵　　

○乙卯。遣官祭。历代帝王。　　

○上自赵北口登陆。驻跸十三里铺。　　

○谕内阁学士蒋廷锡、皇舆全览图、朕费三十余年心力、始得告成。山脉水道、俱与禹贡相合。尔将此全图、并分省之图、与九卿细看。倘有不合之处、九卿有知者、即便指出。看过后面奏。寻九卿奏称、从来舆图地记、往往前后相沿、传闻傅会。虽有成书、终难考信。或山川经络不分。或州县方隅易位。自古至今、迄无定论。我皇上以生知之圣。殚格致之功。分命使臣、测量极度。极高差一度、为地距二百里。昼夜之长短。节气之先后。日食之分杪。时刻都邑之远近方位。皆于是乎定。天道地道、兼而有之。从来兴图所未有也。南北两大干。一干自昆仑东北、历西番境、至兴安岭、达于盛京、南折入朝鲜境入海。一干自昆仑东南、历云、贵、广西、湖广、江西境、或东或北、折至闽、浙、入海。凡两干以南以北之水。大则名川灵渎。小则泉涧溪潭。莫不顺山脉以分流随地形而转下萦回盘带、刻镂绣错、而寻源溯委、条贯井然从来舆图所未有也。关门塞口。海汛江防。村堡戍台驿亭津镇。其间＜扌厄＞冲据险。环卫交通。荒远不遗。纤悉毕载。星罗棋布。栉比鳞次、从来舆图所未有也。东南东北、皆际海为界。西南西北、直达番回诸部。以至瑶池阿耨绝域之国、黄流黑水发源之地、皆琛赆所宾贡、版舆所隶属。举其土壤、惊为创见之名。溯厥道途、即可按程而至。以六合为疆索。以八方为门户。幅＜巾员＞该广、靡远弗届。从来舆图所未有也。皇上精求博考、积三十年之心力、核亿万里之山河。收寰宇于。尺寸之中。画形胜于几席之上。臣等荷蒙皇上教思不倦、得以瞻仰披寻。昔曾经过之区、宛然阡陌。素所未历之境、不啻乡闾。而于禹贡所书、古今图志所传、平日有迷莫指、有惑莫袪者、一旦豁然贯通、涣然冰释此诚开辟方员之至宝。混一区夏之钜观。昭揭日月、而万世不刊者也。谨将原图恭缴。伏求颁赐。得上□日、图著颁发。　　

○议政大臣等议覆、靖逆将军富宁安疏言、巴尔库尔地方、一应生理聚集。平时物价原贱。所给兵丁钱粮、五月始发一次。兵丁一领钱粮。即皆制办衣服、及需用什物、遂致物价腾贵。请将巡抚绰奇处所存银两、令其解送六万两、交与料理粮饷之道员王全臣等、遇兵丁未领钱粮之前、价值贱时、酌量先给、令其制办。至应给钱粮之月、照数扣除。则钱粮不致糜费、于兵丁大有裨益。且营中存贮钱粮、如一时遇有急需之处、臣等酌量办理、于事亦属有益。应如所请。从之。　　

○丙辰。上驻跸驹马河地方。　　

○戊午。上驻跸长杨村。　　

○予故原任仪政大臣经筵讲官吏部尚书马尔汉、祭葬如例。　　

○予故江南提督杜呈泗、祭葬如例。　　

○青海多罗贝勒达颜故。遣官致祭。　　

