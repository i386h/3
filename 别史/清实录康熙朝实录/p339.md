<!-- { "loadSidebar": true } -->
二月。己巳朔。谕大学士等、据户部查奏霸州等十州县、存贮米五万七千五百余石、谷八百石、天津卫、存贮米一万石、谷四万四千一百余石、此米谷现在仓与否、足以赈给与否、若足用、则以余米、平价粜与百姓、可行与否、山东漕粮、截留数万石、平价粜卖、则谷价不贵、于民生大有裨益。今挽至何州县、平价以粜、应截留米若干万石、即遣户部司官一员至巡抚郭世隆处、令其逐一迅速详议、缮摺付伊赍奏　　

○庚午。兵部题、顺承郡王下散骑郎员缺开列拟正拟陪人员请补。上曰、王年幼、左右宜用老成。此散骑郎拟正之人、与今日引见补授护卫之人、皆童穉耳。少年相聚、何以导王为善。都统希福、历官已久、系所属大臣、可召来切责。其补授散骑郎护卫二本、俱发回、另行拣选具奏。　　

○辛未。上御经筵。讲毕赐大学士、九卿、詹事、及讲官等宴。　　

○壬申。谕大学士等、设立科道官员、特为条奏政事今观都御史以至科道、条奏者甚少。间有条奏者、每存私意、或将不睦之人、欲行倾陷、则托辞参奏。此等情弊、朕岂不和。嗣后科道官员、各宜端其心术、以有益国家之事条奏。尔等可将此上□日传谕。　　

○封多罗安郡王马尔浑妹、为郡君。授其壻席纳海、为多罗额驸。　　

○升安徽布政使佟国佐、为安徽巡抚。　　

○癸酉。上御太和门视朝。文武升转各官谢恩。　　

○直隶巡抚郭世隆等疏言、臣遵上□日会同户部员外郎雍泰、查霸州、文安等州县、及天津卫现在贮仓米谷、共十万余石。将此米赈济霸州等州县饥民、需用三万石。所余米谷、应减价粜卖。其景州等州县、将山东漕米、截留平粜。得上□日、霸州等被水灾地方、所有积谷、除散赈外、余著减价发粜。其沿河一带景州等各州县卫所、著将山东漕米、每处截留二千石、亦发粜以平米价尔部行文该抚、责成州县、实心奉行、务俾小民、均沾实惠。朕不时遣人稽察。如小民有不沾实惠、将该管官一并从重治罪、断不宽宥。　　

○予故散秩大臣三等精奇尼哈番白尔肯、祭葬如例　　

○以一等侍卫莫尔浑、为正黄旗蒙古副都统。升护军参领车纳辅、为镶红旗蒙古副都统。　　

○甲戌。以吏部尚书熊赐履、兵部尚书杜臻为会试正考官。兵部左侍郎王维珍工部右侍郎徐潮、为副考官。　　

○以漕运总督兴永朝、为镶黄旗汉军副都统。　　

○丁丑。遣大学士李天馥、祭先师孔子。　　

○升湖南巡抚王梁、为漕运总督以原任湖北布政使李炜、为江南安徽布政使司布政使　　

○以云南提督诺穆图、为镶蓝旗汉军都统。升云南、永顺总兵官偏图、为云南提督。调云南楚姚蒙景总兵官何应元、为直隶古北口总兵官。　　

○戊寅。祭大社、大稷。遣领侍卫内大臣公福善行礼。　　

○上诣皇太后宫、问安。　　

○己卯孝康章皇后忌辰。遣官祭孝陵。　　

○调湖广襄阳总兵官周化凤、为云南永顺总兵官。升贵州黔西副将张开元、为云南楚姚蒙景总兵官。狭西永昌副将祁伯豸、为湖广襄阳总兵官。　　

○庚辰。上巡幸畿甸。命皇太子允礽、皇三子允祉、皇四子胤禛随驾是日启行。驻跸南苑。以故三等精奇尼哈番白尔肯子白青额、袭职。　　

○辛巳。上驻跸凤河营。　　

○壬午。上驻跸河西务。　　

○癸未。上驻跸杨村。　　

○甲申。上驻跸西沽。　　

○谕大学士等、朕巡视所至、见运河及浑河决口、民田淹没、甚为可悯。著直隶巡抚郭世隆、天津总兵官李镇鼎、会同仓场侍郎常书、自通州至西沽两边堤岸、再自西沽至霸州、决口宜修之处、阅视明白速行修筑　　

○乙酉。上驻跸天津。　　

○丙戌。上驻跸王庆陀。　　

○遣官祭先农之神。　　

○丁亥。谕大学士等、通州仓米平价发粜、米价顿减、于民大有裨益又沿河一带州县、已截留山东漕运粜与百姓。诚恐不肖地方官员、或增价发粜、或粜与贩卖之人、以致百姓不沾实惠。著巡抚郭世隆、不时巡察。　　

○升贵州布政使董安国、为湖南巡抚。山西平阳府知府石文晟、为贵州布政使司布政使　　

○命山西大同府同知、移驻右卫、管理驻防兵饷。并添设仓库大使、各一员。　　

○戊子。上驻跸信安镇。　　

○己丑。上驻跸苑家口。　　

○辛卯。上驻跸赵北口。　　

○癸巳。春分。朝日于东郊。遣刑部尚书图纳行礼。　　

○予故镶红旗蒙古副都统朱车、祭葬如例。　　

○赠故福建海坛总兵官林贤、太子少保、予祭葬如例。　　

○甲午。上驻跸段村。　　

○孝昭皇后忌辰。遣官祭陵。　　

○丙申。遣官祭历代帝王　　

○上驻跸赵北口　　

○丁酉。上驻跸苑家口　　

○戊戌。上驻跸蔡家营　　

○仓场侍郎常书等疏言、臣等遵上□日、会看运河堤工、自通州至西沽地方共冲决李家口等五处。应加修筑。白驹厂等五处、堤势危险、亦应修理其上桃花口、北龙潭口工程、似属可缓。得上□日、此所奏李家口等冲决五处、白驹厂等险堤五处、及上桃花口等缓工二处、俱于运道民生、关系紧要。当速加修筑。其需用钱粮、常书等已估计具奏、若另差官料理、必至逾期。即著直隶巡抚郭世隆、亟行修筑俾运道民生、速有禆益　　

○以喀尔喀故多罗贝勒车布登子汪札尔、袭爵。　　

三月。己亥朔。上驻跸李贤村。　　

○庚子。上驻跸南苑　　

○辛丑。上回宫　　

○旌表湖广烈妇周禧妻白氏、拒奸自尽、给银建坊如例　　

○壬寅谕大学士等、朕前谕于成龙条奏河工事、曾言王隲、董讷、李应廌、畏惧于成龙。伊等奉如此严上□日、至今不行具疏、引罪辞职、俛首恋位、全无廉耻。尔等可召集九卿、将此上□日宣示王隲、董讷、李应廌等。　　

○癸卯。上奉皇太后、幸畅春园　　

○一等精骑尼哈番班大尔沙、因病解退以其子蒙克、袭替　　

○升护军参领拜音布、为镶红旗汉军副都统。兴京城守尉耿额、为宁古塔副都统。　　

○丙午。上诣皇太后宫、问安　　

○差往盛京户部尚书马齐回京、奏开元等八城、承德等九州县、仓中所贮米石、散给兵民、均沾实惠。报闻。　　

○命户部郎中陶岱、将截留山东漕米二万石、从天津卫出海道、运至盛京三岔口。上谕之曰、此路易行、但不可欲速。船户习知水性风势、必须相风势而行、毋坚执己见。其一路水势地形。详悉识之。此路既开、日后倘有运米之事、全无劳苦矣。　　

○户部尚书王隲、内阁学士李应廌、各具疏引罪、祈赐罢斥。下部察议　　

○丁未。谕大学士等、礼部奏祭奉先殿仪注将皇太子拜褥、设置槛内、朕谕尚书沙穆哈曰、皇太子拜褥、应设槛外沙穆哈即奏请朕上□日、记于档案、是何意见。著交该部严加议处。寻议尚书沙穆哈、应革职、交刑部侍郎席尔达、多奇均应革职。得上□日、沙穆哈、著革职。免交刑部。席尔达、多奇、俱从宽免革职。　　

○左都御史董讷、具疏引罪。得上□日、大臣引咎自陈、应据实明白具奏、若支饰含糊、即非臣谊。董讷署理河道总督事时、极言靳辅虚糜钱粮、治河不善、明系附和于成龙、排陷靳辅今修筑河工、成效已著、是非功罪、定论昭然、前会议河工事务时、朕已面加严责。董讷不即具疏引罪顷传谕诘问、始行陈奏、乃复不将依附于成龙之处、从实直陈、虚词粉饰、冀掩众人耳目、殊乖大臣之体。该部察议具奏　　

○兵部题、镶黄旗佐领阿喇尼、以老病乞休应令其照佐领品级解任。得上□日、阿喇尼自任用以来、黾勉效力奉差往察汛界时、所统原非满兵、皆系喀尔喀人、凑成队伍、以致失事。今年已老迈、著复还原尚书品级解任　　

○戊申。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○辛亥。上诣皇太后宫、问安　　

○　　

○甲寅。谕大学士等、进士选取庶吉士、教习读书、所以造育人材、备他日之用司教习者、理宜严加督课、使之勤勉向学、今考试庶吉士、观其所学甚劣、较曩时庶吉士、迥然不及、此皆傅继祖等、教习怠弛、不专心致志之所致也、傅继祖等、交吏部严察具奏。寻议覆傅继祖、张英、教习不严均应革职。得上□日、傅继祖降三级调用。张英降三级留任　　

○左副都御吏硕罗、以老病乞休。得上□日、硕罗升授副都御史之后、并无建白。著以郎中品级休致。　　

○乙卯。上诣皇太后宫、问安。　　

○以四川狭西总督佛伦、为礼部尚书。仍理总督事　　

○丙辰。万寿节。停止朝贺筵宴。　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○遣官祭真武、东岳、城隍之神　　

○宴衍圣公孔毓圻等于礼部。　　

○戊午策赐天下贡士裴之仙等、于太和门前。制曰、朕惟自古帝王、统御寰区莫不以国计民生为首务。其时人才蔚起、吏治澄清、府事修和、群黎康阜、蒸蒸然跻斯世于熙皞何风之隆也。朕临御以来、孜孜图治、轸恤民隐、时切痌瘝自三逆荡平之后、休餋生息、虑无不周、频年蠲复、不啻数千百万、而被恩之地、灾沴旋告、闾阎尚无起色、其故何与。黄运两河、所关綦重、今虽修筑奏绩、已底安澜、何道而俾永固无虞万世利赖与。学校、贤才所由出也。比来膺斯职者、因循陋习、丛弊营私、以致教育乖方、士习凌竞、兹欲厘剔振兴、以广棫朴作人之化、何术之从与。至于生民休戚、视庶司贤否、表率承宣、端在大吏、必内外臣工、精白乃心、奉公洁己、而后吏饬民安、茂登上理。其激扬惩劝之方、果安在与。尔多士蕴怀康济久矣、其详切敷陈、朕将亲览焉　　

○谕吏部、选拔庶常、原以教养人材储备任用。张禹玉等、教习已久、今加考试、满文不堪者甚多。皆由教习督课不严、庶吉士等肄业不勤所致。不加处分、无以警戒将来。学士傅继祖等、已经议处外、其满文粗通者、王传、杨中讷、喀尔喀、阿金、杨名时张瑗、窦克勤、李象元、刘琰、胡润、王者臣、姚弘绪、王奕清、姜承＜火鼎＞、徐日晅、文志鲸、并汉书庶吉士张曾庆、藩从律、冉觐祖、戴绂、俱照例授翰林院编修检讨。仍著用心学习。黄叔琳、满文荒疎、狄亿、学满书未久、俱著再教习三年。张翔凤、毛鹖、惠周惕、金潮、张孝时、胡麟徵、陈綍、陈汝咸、满文甚劣、俱照原甲第以知县用。张禹玉、满文全未学习竟不通晓、著革职　　

