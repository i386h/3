<!-- { "loadSidebar": true } -->
○庚戌。以礼部郎中任塾、为山东按察使司佥事、提调学政。江南松江府知府朱雯、为山西按察使司副使、提调学政。刑部郎中邵延龄、为江西按察使司佥事、提调学政。户部郎中高曰聪、为福建按察使司佥事、提调学政。山西太原府知府郑侨生、为湖广按察使司副使、提调学政。礼部郎中黄云企、为广东按察使司佥事、提调学政。礼部郎中张光豸、为狭西按察使司佥事、提调学政。刑部中吴自肃、为云南按察使司佥事、提调学政。礼部郎中张顾行、为贵州按察使司佥事、提调学政　　

○辛亥。以翰林院侍讲高裔、提督江南学政。左春坊左赞善兼翰林院检讨周清原、提督浙江学政　　

○壬子。升太常寺卿席尔达、为礼部左侍郎、兼管太常寺事。内阁学士多奇、为礼部右侍郎　　

○甲寅。内阁及各部院衙门官员具疏、公请皇上少节劳悴。上曰、朕自太皇太后违豫以来、心怀忧虑、日侍左右、检方调药、亲视饮馔。太皇太后宁憩之时、朕隔幔静俟、席地危坐、一闻太皇太后声息、即趋至榻前、凡有所需、手奉以进。因此昼夜不能少离。在皇太后屡有慈上□日、命朕回宫、少宜自爱。朕念幼蒙太皇太后抚养教训、三十余年、罔极深恩、难以报答。今见病体依然、五内焦灼、莫知所措。朕躬寝处、何暇顾计。览奏、具见大小臣工、爱君诚悃。但当此时不竭尽心力、少抒仰报之忱、异日虽欲依恋慈闱、岂易得耶。所奏已知之　　

○升内阁侍读学士拜礼、为内阁学士兼礼部侍郎　　

○丙辰。诸王、贝勒、贝子、公、内大臣、大学士、尚书、侍郎、侍卫等、诣慈宁宫门跪奏、请皇上间一回宫、稍为休息。得上□日、太皇太后病势、渐觉沉笃、朕心忧灼、片刻难离。朕即回宫、心亦不安。所奏已知之　　

○丁巳。升广西苍梧盐法道兴永朝、为四川按察使司按察使　　

○戊午。以太常寺卿王隲、为江西巡抚　　

○辛酉。升参领穆维雍、为福建海坛总兵官　　

○癸亥。以广州将军王永誉、为正红旗汉军都统　　

○乙丑。升内阁学士额尔黑图、为理藩院左侍郎　　

○山西道御史陈紫芝、疏参湖广巡抚张汧、莅任未久、黩货多端、凡所属地方盐引钱局船埠等、无不搜括。甚至汉口市肆招牌、亦按数派钱。当日保举之人、必有贿嘱情弊。请一并敕部议处。得上□日、张汧、著革职。所参各款、著直隶巡抚于成龙、山西巡抚马齐、左副都御史开音布、驰驿前往、提拏究拟具奏　　

○奉差湖广审事刑部右侍郎色楞额疏言、湖广巡抚张汧、所参上荆南道祖泽深、婪赃款内、得枉法赃金七两、银四十两。是实。枝江县知县赵嘉星、私派款内、得银四百二十两是实。祖泽深、赵嘉星、俱应革职、拟绞监候秋后处决。其通山县知县邢士麟、到任一月、并无才短误公之处。应毋庸议。巡抚张汧、将邢士麟误参、应降一级调用。原揭布政使胡戴仁、按察使丁炜等、各降二级调用。得上□日、所审未当。著于成龙等、严加究拟具奏。色楞额、著严加察议　　

○谕大学士等、科道职在纠参、张汧贪婪、无人敢言、陈紫芝独能弹劾、甚为可嘉。著传谕吏部、即令内升、以示鼓励　　

○户部尚书佛伦等、查看河工回奏、河臣靳辅、疏请修筑高家堰重堤、束洪泽湖水、尽出清口、并黄河两岸立闸、分洩黄水。而抚臣于成龙、又奏下河宜挑不宜停、重堤宜停不宜筑。彼此意见不合。臣等会勘上下河道、知高邮等七州县水患、皆因洪泽湖水、从减水坝东注高邮、宝应、邵伯三湖、流入漕河、又从高邮城东堤减水坝、流入下河、以致七州县民田、被水淹没。故治下河、必先塞上流、使上流之水、不得东注下河、则保守高家堰、水出清口、自为第一要著、臣等阅视高家堰地势、应如河臣原议、史家店以南、石堤以东、筑一月堤、使六坝所减之水、由重堤以内、流出清口、自不致冲突堰堤。但洪泽湖之水、流入漕河、漕堤关系紧要、宜行减洩。应将淮安以北、五义河闸开浚、引水由草湾入海。至淮安、宝应、涧河等处、亦应开浚、引水由射阳湖、达庙湾入海。其高邮城东堤、五座减水坝、系下河水患之原。今淮安府南北、既经开浚、此处俱应堵塞。黄河两岸仲家庄、草湾等处、建石闸三座、分洩黄水入海、仍照原议外。惟安东县五里墩、建闸洩水、由盐河入海、恐开闸之处、逼近安东、实属危险。应将石闸、移建城东。再看得下河形势、见在流通。今既堵塞上流、尽注清口、则下河水势、自然渐减。应将白驹、丁溪、草堰三口各工、尽行停止。其修筑月堤、并涧河等处、开浚建闸、所需钱粮、应令河臣确估题请。得上□日、九卿詹事科道会议具奏　　

○己巳。子时。太皇太后崩于慈宁宫。遗诰曰、予以薄德、幼承太祖高皇帝登聘。获奉太宗文皇帝。赞助内政。越既有年。不幸龙驭上宾。痛不欲生。誓以身殉。诸王大臣、以世祖皇帝方在冲龄、继承大统、保护靡托、合辞坚请。勉留此身、抚育教训、未尝少懈。十有九年、重遭不造、世祖皇帝崩逝、悲悼予怀、益无意人世、告天吁众、冀申初志。诸王大臣、复以今皇帝冲龄践祚、正须鞠育、恳请再四。予顾此藐狐、难忍捐弃、勉抑哀衷、相依□山戊示□月。今皇帝至孝性成、诚切肫恳、视膳问安、朝夕罔间、备物尽志、无所不周、屡荐徽称、尊崇斯极、终始惟一、几三十年。予因兹敬养、遂使两世哀感之怀、大为宽释。且皇太后奉事勤恪、予心甚安。但念世际昇平、皇帝纯孝、亘古所无、予正可诞膺福祉、奈年齿逾迈、时用自伤、顷当寝疾、皇帝躬省药饵、寝食捐废、步祷郊坛、竭诚呼吁。乃数尽难挽、遽至弥留。予寿七十有五、得复奉太宗文皇帝左右、惬予夙心、夫亦何憾。今皇帝励精图治、爱育苍生、海宇乂安。兆姓乐业、天下臣民颂太平之庥者、功归启佑、予殁有荣施焉。惟是皇帝大孝性成、超越今古、恐过于悲痛、宜勉自节哀、以万几为重。中外文武群臣、恪恭奉职、勿负委任、以共承无疆之福、其丧制、悉遵典礼、成服后三日、皇帝即行听政。其持服、依世祖皇帝遗诏、以日易月。二十七日而除。天地宗庙社稷之祭、不可以藐躬之故、致稽大典。及百神祀事、照常无停。故兹诰谕。其各遵行。上擗踊哀号。呼天抢地。哭无停声。皇太后、上暨皇妃、皇子、俱成服。亲王以下、文武大小官员、外藩王以下、及台吉等。王妃公主以下、八旗二品以上官员命妇。俱齐集成服。嗣是每日哭临二次。凡二十七日　　

○诸王、贝勒、贝子、及文武大臣等、奏请节哀。上谕曰、朕自八龄、皇考世祖章皇帝宾天。十一岁、又遘皇妣章皇后崩逝。二十余年以来、全赖圣祖母太皇太后抚育教训。今遽遭捐弃、五内摧迷。顾念慈恩。罔极难报。哀号痛切、情何容已。所奏已知之　　

○谕诸王、贝勒、贝子、公、内大臣、大学士、九卿、詹事、科道等、自汉以后、帝王居丧持服、以二十七月、易为二十七日。惟魏孝文帝、欲行三年之丧。朕平日读史至此、常称赞之、今非欲迈古贤君、祗念朕八岁、世祖皇帝宾天。十一岁、慈和皇太后崩逝。全赖圣祖母太皇太后鞠养教诲、以至成立。遽遭大故、实增痛伤、哀疚靡尽。今定持服二十七月。少慰罔极之痛。朕独持服于宫中、几政毫无旷废。不令臣民持服。一切俱不禁止。如此、可以遂朕本怀。诸王大臣各官、其集议之。诸王大臣等奏曰、皇上至德纯孝、自古无伦。但帝王之孝、与臣民不同。愿皇上仰遵遗诰、博稽古制、上思天地祖宗付畀之重、下慰群臣百姓仰赖之忱、以礼节哀、易月之典、守而勿更。得上□日、朕事太皇太后三十余年、竭尽衷诚、无稍违拂。近者圣体违豫三十余日、衣不解带、必诚必敬、朕之此志、期在必遂。否则贵为天子、富有四海、亦奚以为。诸王大臣等闻谕、皆感悚呜咽。又奏曰、皇上一身、为宗庙社稷所寄托。每当祭享、伏见銮舆亲诣、竭诚尽敬。夫祭为吉礼、必除服后举行。皇上以太皇太后之故、若使郊庙神灵、少有弗歆、即太皇太后在天之灵、亦必不安。且君臣兆姓、本属一体。若皇上持服宫中、听臣民即吉、甚非一体之义。况皇上奉事慈宁三十余年、晨昏侍养、罔不承顺意上□日。今于慈闱遗命、若不曲遵、恐有虚太皇太后惓惓之意。臣等不揣愚贱、敢以固请。得上□日、朕意已定、不必更奏　　

○礼部题、本朝后丧、例不割辫。又奉皇太后传谕、太皇太后不豫时、曾向予云、我病若不起、皇帝断勿割辫。应谨遵行。得上□日、太皇太后教育恩深、朕自尽其心、仍行割辫。上遂割辫　　

○谕礼部、朕孝服用布。旧制、国有大丧、自宗室公以上、服素帛。今孝服、俱改用布　　

○庚午。上在大行太皇太后梓宫前、昼夜号痛不止、水浆不入口、天颜癯瘠、以致昏迷。诸王、贝勒、贝子、公等、及外藩王、贝勒、贝子、公等、皆跪奏、伏望皇上少自节哀、保护圣躬。得上□日、亲在、则竭心力以尽孝、殁则思报教育之恩、终身不忘、为子孙者、谊所当然。太皇太后高厚之恩、可一刻忘乎。谕毕、复大恸不已　　

○礼部题、钦天监选择十二月二十九日癸酉卯时、大行太皇太后梓宫发引。得上□日、太皇太后梓宫速行发引、朕心不忍、意欲久留慈宁宫内、尔诸臣议奏、诸臣奏曰、素无久留寝宫之例、应于二十九日发引。得上□日、既如此、朕意欲停丧三七、另行选期。诸臣奏曰、我朝向日所行、年内丧事、不令踰年、仍应于二十九日发引。得上□日、尔等念朕躬劳苦、朕岂不自知。但二十九日发引、为期太近。两皇后梓宫、尚迟至多日。若以太皇太后梓宫拘旧例、谓踰年不便、速行发引、于大义不合。旧例有可从者、有不可从者。朕意在正月十七十八日、方可发引。著另行选期具奏。诸王大臣等、又公同会议。奏曰、本朝向行之例、踰年为忌、似宜仍请于二十九日发引。得上□日、尔等所云忌讳、祗为朕躬。朕殊不避忌。朕前祷天坛、尚欲减朕年以增太皇太后之寿。岂以梓宫踰年发引、乃有避忌乎。如有所忌、朕躬当之。否则忌讳之说、虚诞不足信、亦可以破后人之疑、使皆以朕为法。太皇太后梓宫、可择正月十一日发引　　

