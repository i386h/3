<!-- { "loadSidebar": true } -->
○理藩院尚书阿喇尼、自厄鲁特归。疏言、臣等八月初七日、抵厄鲁特噶尔丹之地、颁敕书赏物毕。臣等与噶尔丹行抱见礼。既坐。问臣曰、尔即来盟喀尔喀七旗之尚书耶。曰、然。又问云、闻尔去□山戊示□往色棱硕地方、以何事而去。亦有兵否。臣答曰、鄂罗斯察罕汗、以东方边境之事、奏请会议。圣上遣我往谕。所携兵、仅及二千而已。中途值汝厄鲁特与喀尔喀之乱。圣上闻之、念厄鲁特、喀尔喀交战、我等经行、汝等必各疑为援兵。故令驻境上。今年复遣议此事。语毕。乃飨臣等。本月十八日、噶尔丹招臣等入其庐。屏人言曰、圣上洪仁、惠育群生、欲使协和、共享昇平。我亦与其中也。我身安乐之策、孰者为善。伏祈圣上指示、愿得遵行。但泽卜尊丹巴、土谢图汗等首乱、无故起兵、杀扎萨克图汗、及得克得黑墨尔根阿海。违圣上之上□日。前此再三陈奏、为此两人耳。臣等答之曰、泽卜尊丹巴、土谢图汗等、穷迫亡命来归。我皇上为统驭天下中国之主。此一二人之命、有不思生全之者乎。至尔屡次章奏、圣上明鉴、久已晰彼之曲、谅尔之直、始降敕书、谕止战争、仍归和好。尔又何必屡以此事为言耶。二十二日、噶尔丹遣丹济喇、及格垒沽英、以所覆奏疏授臣。臣等诘之曰、达赖喇嘛使人、及伊拉古克三胡土克图等、亦为此事将至。亦以此语覆之、抑或有他语乎。丹济喇以其汗之言来覆曰、达赖喇嘛所言之事、若与圣上敕谕相同、我自无他说也。二十四日、噶尔丹西向游牧。臣等于次日起行而归。得上□日、厄鲁特、喀尔喀、皆职贡之国。顷者两国交恶相攻。朕不忍见伊等无知争杀、不得安生。特遣大臣开导晓谕、仍前和好。今噶尔丹称圣上洪仁、惠育众生、欲使和协、共享太平、我亦与其中、圣上指示、愿得遵行。已具悉矣。该部知道　　

○丙戌。上驻跸滦河西　　

○丁亥。上驻跸米峪口　　

○己丑。上驻跸三屯营　　

○以兵部右侍郎吴琠、为湖广巡抚　　

○庚寅。上驻跸龙井关　　

○辛卯。上出龙井关。驻跸滦阳口　　

○壬辰。上由大安口入。驻跸汤泉　　

○癸巳。上诣暂安奉殿、奠酒。举哀。随诣孝陵、奠酒。举哀。又至仁孝皇后、孝昭皇后、孝懿皇后陵、举哀　　

○是日、上驻跸蓟州　　

○户部议覆、直隶巡抚于成龙疏言、兵丁藉月粮度日、今□山戊示□天旱、米豆草价腾贵。请于原折价外、增添一半。其所请过浮。应令巡抚将时价详加核实、奏明再议。上曰、今□山戊示□直隶地方旱荒、米豆草束折价、若不增给、兵丁必至苦累。可如该抚所请增给。宣府、古北口等、沿边地方、见有积谷。可将此米支与附近兵丁、不必折给。其赈济、亦令动支此米　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十二



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十三　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和

殿大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修　　

康熙二十八年。己巳。十一月。甲午朔。上驻跸三河县　　

○以故三等阿思哈尼哈番沙思体理之孙扎世、袭职　　

○乙未。上驻跸通州　　

○丙申。上回宫诣皇太后宫、问安　　

○辛丑。上诣皇太后宫、问安　　

○上谕大学士、内务府总管等、朕因皇太后所居宁寿旧宫、历年已久。特建新宫。比旧更加弘敞辉煌。今已告成。应即恭奉皇太后移居。可传谕钦天监、敬谨选择吉辰。礼部详考典礼以闻　　

○癸卯。冬至。祀天于圜丘。上亲诣行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○停止次日朝贺　　

○甲辰。喀尔喀扎萨克色冷阿海台吉、遗使进贡。赏赉如例　　

○乙巳。上诣皇太后宫、问安　　

○上幸南苑行围　　

○予故河南河北总兵官林宝、祭葬如例　　

○升前锋统领阿席坦、为正白旗蒙古都统。以正黄旗护军统领班达尔沙、为前锋统领。以銮仪卫銮仪使四格、为正黄旗护军统领　　

○壬子。上回驻畅春园　　

○予故太子少师内大臣三等公费扬古、祭葬如例　　

○癸丑。上回宫　　

○甲寅。上诣皇太后宫、问安　　

○谕户部、朕念小民衣食、惟田亩是赖。必年谷顺成、斯生计无乏。若遭罹荒歉、饘粥尚且艰难、正赋安能输办。今年湖北、亢旱为灾。已遣官会同该督察勘。今据将武昌等府所属二十九州县、八卫所、灾伤分数、勘明具奏。朕心深用轸念。倘不亟加蠲恤、恐致流移失所。武昌等四府、今年钱粮、前已全蠲。其被灾二十州县、四卫所、康熙二十九年上半年地丁钱粮、著与蠲免。荆州、安陆、二府所属被灾九州县、四卫所、本年地丁钱粮、除已徵在官外、其未经徵收、及二十九年上半年钱粮、亦尽行蠲免。尔部速行该督抚、通行晓谕、务使均沾实惠、以副朕拯济穷黎至意。如民人或致流散、不肖官役、朦混侵蚀、及仍行私徵者、将该督抚、一并严加处分。尔部即遵谕行　　

○乙卯。予故福州将军伯佟国瑶、祭葬。谥忠悫　　

○丙辰。吏部等衙门议覆、都察院左都御史马齐疏言、数年以来、厄鲁特、喀尔喀不睦、互相征战。皇上屡遣大臣、谕以温纶、令其罢兵。业已和好。复又背盟。喀尔喀大败来归。皇上复遣大臣、通为晓谕。厄鲁特钦奉明命、将兵退回。今岁喀尔喀饥馑。又遣大臣往赈、以致厄鲁特、喀尔喀、及腹内蒙古、倾心归服。此诚亘古之所未有也。臣办事理藩院、见凡所题所理之事、止用满洲蒙古文字、并未兼有汉文。今请于事竣之后、兼用汉文注册。庶化服蒙古之功德、昭垂永久。应如所请、添满洲汉军汉字堂主事一员、翻译汉字满洲笔帖式、每旗各一员、汉军笔帖式、每翼各二员。从之　　

○厄鲁特额林臣台吉疏言、臣父楚虎尔吴巴锡、乃厄鲁特胡他盖图哈尔呼喇第三子也。楚虎尔吴巴锡、生子五人。长子班第、为噶尔丹所杀。次子阿南达、三子罗卜臧胡土克图、四子劳章、俱殁。五子额林臣、即臣也。臣亲兄班第长子多尔济塞卜腾、在噶尔丹所。次子、即与巴图尔额尔克济农同居之憨都台吉也。康熙十五年、噶尔丹伐臣父楚虎尔吴巴锡执之。杀臣亲兄班第。分散臣属裔。监守臣父子。去□山戊示□厄鲁特、喀尔喀、作乱交战。守臣之人、乃臣属下旧人、为所分散者、皆背噶尔丹而向臣。臣得间而携臣子弟台吉十余人、弓箭手五百余人、计一千余口、来投皇上。臣父不能得脱、见在噶尔丹所。臣来至巴图尔额尔克济农。额尔德尼和硕齐地方、与臣兄子憨都台吉同居。安插何地、作何措置、伏候皇上加恩。得上□日、额林臣台吉、为噶尔丹所禁。今逃出归降、其令与憨都台吉等、暂且同居。并令约束其下。毋致盗窃生事　　

○戊午。兵科给事中朱云条奏、天时已届严寒、减死发遣人犯、请暂令圈守、至春发遣。部覆无庸议。得上□日、依议。流徙人犯、遇有势力者、每羁禁不严。及至发遣、又辗转迁延。其贫困之人、无力营求者、即肆行凌虐、滨于死亡。向来此等情弊甚多。嗣后如遇有势力之人、即行发遣、不得迟延。其有贫困之人、毋许凌虐致毙。著户刑二部堂官、不时详加稽察。如有前项情弊、立行指参、从重治罪　　

○以故三等公费扬古之子喇尔泰、袭爵　　

○己未。以镶黄旗护军统领穆图、为前锋统领。镶黄旗家古副都统洪海、为本旗护军统领　　

○管理修书总裁事务原任刑部尚书徐乾学、请假省墓。并请以奉上□日校讐之御选古文、会典、明史、一统志、诸书、带归编辑。允之　　

○庚申。以孝懿皇后神牌、升祔奉先殿。上亲诣奉先殿告祭　　

○理藩院题、乌斯尼哈白塔住持喇嘛罗卜臧宜宁等、称伊师喇木占巴喇嘛、复转生于世。祈请往聚。议不准行。上曰、蒙古之性、深信诡言。但闻喇嘛胡土克图胡必尔汗、不详其真伪、便极诚叩头、送牲畜等物、以为可以获福长生。至破荡家产、不以为意。而奸宄营利之徒、诈谓能知前生事、惑众欺人、网取财帛牲畜、败坏佛教。诸蒙古笃信喇嘛、久已惑溺。家家供养、听其言而行者甚众。应将此等诈称胡土克图者、严行禁止　　

○辛酉。遣满汉大学士各一员、恭点孝懿皇后神主。是日、恭捧神牌、升祔奉先殿　　

十二月。癸亥朔。上谕大学士等曰、朕览书籍、边外诸处各蒙古等、在明代时、屡侵边境。即于伊各蒙古内、亦互相战斗、不得宁谧。太宗文皇帝统驭以来、各蒙古皆安静矣。如朕所见三十年来、各蒙古俱获安生、极其恬息。彼等欢欣称道、谓从未闻有如此太平、令我诸蒙古安然共享昇平者。皆出自圣恩所赐。伊桑阿等奏曰、皇上视天下百姓、尽如赤子。故使内外之民、各得其所如此　　

○甲子。上诣皇太后宫、问安　　

○乙丑。以次日皇太后移居宁寿新宫、遣都统化善、告祭太庙　　

○谕户部、朕抚育蒸黎、务期休养。闾阎疾苦、时轸朕怀。今览总督范承勋奏、云南屯地钱粮、自康熙二十一年、至二十七年、每□山戊示□拖欠、恳请分年带徵。朕念云南百姓、前曾供亿王师、继又迁移叛属家口、运送劳瘁。本年正赋、输将尚属艰难。复令带徵逋租、必致益滋困累。著将历年所欠屯赋银、七万一千二百余两、米麦等项、十万七百余石、尽行蠲免、以示朕轸念民生至意。其令该督抚通行晓谕、务使得沾实惠。如有不肖官员、私行徵比者、该督抚指名题参、从重治罪。尔部即遵谕行　　

○予故云南楚姚蒙景总兵官牛凤翔、祭葬如例　　

○丙寅。未时。皇太后移居宁寿宫。仪仗全设。上率王以下、内大臣、侍卫等、行礼　　

○浙江提督陈世凯、以陛见入京病故。遣领侍卫内大臣公舅舅佟国维、二等侍卫马武、往奠茶酒。给其子扶榇银三百两。回籍时、令其驰驿　　

○旌表安徽烈妇曹氏、拒奸全节、被斧殒命、河南烈女邢氏、拒奸不辱、带勒殒命、各给银建坊如例　　

