<!-- { "loadSidebar": true } -->
○山东巡抚李树德疏报、今□山戊不□二麦丰收、恭进土产麦面。上谕大学士等曰、据巡抚李树德奏、山东阖省、雨旸时若、二麦丰收、贡献麦面。此端一开、各省必互相效法、贡献各色物件。不惟事烦、抑或不肖有司、借端科派、苦累小民、亦未可定。所进麦面、著发还　　

○兵部题、原任固原提督潘育龙、奉上□日授为镇绥将军。其标下中军、改设副将。今潘育龙已故、将天津总兵官马见伯、补授固原提督。其标下中军副将、应仍改设参将。见在副将陈俊、应令暂管参将事。仍赴军前效力。从之。　　

○己丑。升江宁城守营副将陈天培、为苏松总兵官。　　

○乙未。以故奉恩将军石宪之子诚文、袭职　　

○予故山西大同总兵官张自兴、祭葬如例。　　

○杜尔伯特固山贝子沙进故。遣官致祭　　

○议政大臣等议覆、抚远大将军允禵疏言、办理军饷之原任侍郎色尔图等、扣克军粮、应将色尔图、照失误军机律、拟斩。笔帖式戴通、拟绞。俱解部、监候秋后处决。应如所拟。得上□日、色尔图、依拟应斩。戴通、依拟应绞。俱仍锁禁西宁、遇有苦差之处差遣　　

○又议覆、抚远大将军允禵疏言、原任都统胡锡图、带兵来时、沿途索诈官吏、骚扰百姓。进藏之时、人马伤损。回时不亲自率领兵丁、先行进口。应将胡锡图、枷号鞭责。解送京城完结。应如所拟。得上□日、胡锡图、仍锁禁西宁、遇有效力之处、发往效力　　

○科尔沁和硕端敏公主、来请安。　　

○科尔沁达尔汉亲王和硕额驸罗卜臧滚布、来朝。　　

○戊戌。吴喇忒镇国公达拉玛西礼、来朝。　　

○己亥。议政大臣等议覆。四川总督年羹尧疏报、松潘总兵官路振扬等、令守备周瑛、领兵出口。于巡查边界之便、令其招抚铁布生番。而阿念塘恶番、不遵劝谕。且复抗拒、射伤差去之人。守备周瑛、即奋勇率兵而进。杀二百余贼、生擒五十余人、并获马匹等物。查该督先将周瑛、题补漳腊营游击、业已准其补授。其擒获之五十余人、俟审明具题、到日再议。所得之马匹等物、令其赏给绿旗兵丁。从之。　　

○庚子。工部议覆、河道总督赵世显疏言、入夏以来、水势相继泛涨。将唐埂等处滚水坝闸、次第开放、以资宣洩。各处工程、俱修整平稳。惟山盱汛之古沟、茆家围二处、漫溢过水、应勒限修堵。但今正值水大之时、宜令暂缓堵闭、留为宣洩骤涨之水。俟水势稍退、即行修筑。应如所请。从之。　　

○以巴林故固山贝子鄂齐尔桑子巴忒麻、袭爵。　　

○翁牛特和硕温恪公主、来请安　　

○翁牛特多罗杜楞郡王和硕额驸苍津、来朝。　　

八月。辛丑朔　　

○壬寅。户部议覆、芜湖关监督赫昌疏言、芜湖关缺欠钱粮、因江西、湖广、粮船二千余只、每年过关、旗丁任意将货物满载、船尾拴扎木筏、不令查验。请谕总漕、令两省粮道、于本处粮船载米起运后、亲身先行到关、查验放行。如有装载货物木筏。尽行入官。庶于粮船无误、而关课亦不致多缺。应如所请、令总漕于湖广、江西、二省漕船、载米起运后、令各该粮道、至上流汉口吴城马头、亲身稽查。仍严饬押运官弁、每船照定例、除六十担土宜外、不许多载私货。如有违例多载、及拴扎木筏过关者、将货物入官、该管粮道、押运官弁、一并题参治罪。从之。　　

○蒿齐忒多罗郡王雅穆聘尔、来朝　　

○甲辰。喀尔喀辅国公妄扎尔、来朝。　　

○乙巳。命发贵州镇远府常平仓谷、赈济镇远、施秉、二县被灾贫民　　

○工部议覆。河道总督赵世显疏言、山清二县运河、清河县中河头草坝、徐州郭家嘴长樊大坝、睢宁县王家堂、宿迁县陈家道口、桃源县九里冈、胡家庄东坝尾、宿迁县黄河北岸叶家庄等处、请加帮堤工。建筑挑水坝、下埽保固草坝。应如所请。从之　　

○丙午。乌朱穆秦多罗贝勒博木布、喀尔喀多罗贝勒拉穆扎卜、来朝　　

○丁未。遣大学士萧永藻、祭先师孔子　　

○议政大臣等议覆、振武将军傅尔丹等疏言、臣等遵上□日查明应发回之官兵。有右卫、索伦等处、官员一百一十人、兵丁二千一百六十八名、俱年老有病、相应发回。至于自备前来效力之原任副都统常关保等六十八员、俱年老残疾、无力行走、亦应发回。台吉苏克都尔、所属十一佐领内、种地官二员、拨什库甲兵七十八名、应发回、令往驿站行走。此发回兵丁之行月钱粮、羊价银两、均添与内地二十三处扎萨克、并喀喇沁、及种地之土默特兵丁跟役。但此项尚不敷用。请每月加增银六千两。将羊价每只折银一两给发。俱应如所请。从之。　　

○戊申。祭大社大稷。遣散秩大臣伯富大礼行礼。　　

○己酉。太宗文皇帝忌辰。遣官祭。昭陵。　　

○庚戌。上行围。命皇三子和硕诚亲王允祉、皇十五子允禑、皇十六子允禄、皇二十子允袆、随驾。是日、自热河启行。驻跸中关　　

○升太常寺卿张大有、为大理寺卿　　

○吏部议覆、浙江巡抚朱轼疏参、浙江巡盐御史哈尔金、往绍所掣盐、风闻挟妓酣酒、因而殴伤平民。又额外加派、勒写银票。应遣部院官一员、前往审明定拟。得上□日、著刑部尚书张廷枢、内阁学士德音、前往审理　　

○右卫副都统罗察、以老病乞休。允之。　　

○辛亥。秋分。夕月于西郊。遣刑部尚书赖都行礼。　　

○太祖高皇帝忌辰。遣官祭福陵　　

○壬子。上驻跸博洛和屯　　

○察哈尔公达锡林臣、敖汉和硕额驸多尔济拉什、阿霸垓多罗卓礼克图郡王扎木巴尔扎卜、科尔沁扎萨克图多罗郡王撒胡喇克、扎鲁特多罗贝勒毕鲁瓦、来朝。　　

○癸丑。上驻跸张三营。　　

○甲寅。上驻跸苏赛包地方。　　

○科尔沁多罗郡王罗卜臧喇锡、多罗冰图郡王宜希班第、多罗贝勒巴克什古尔、土默特多罗达尔汉贝勒阿喇卜坦、喀尔喀多罗贝勒罗卜臧丹巴、来朝　　

○旌表江西南昌县烈女、万承隽聘妻刘氏、夫故闻讣、自经明志、给银建坊如例　　

○乙卯。上驻跸济布克特昂阿地方　　

○丙辰。上驻跸舒虎尔和洛昂阿地方　　

○戊午。上驻跸土城地方　　

○己未。谕近御侍卫等曰、朕于骑射哨鹿行猎等事、皆自幼学习。稍有未合式处、侍卫阿舒默尔根、即直奏无隐。朕于诸事谙练者、皆阿舒默尔根之功。迄今犹念其诚实忠直、未尝忘也。朕自幼至今、凡用鸟枪弓矢、获虎一百三十五、熊二十、豹二十五、猞猁狲十、麋鹿十四、狼九十六、野猪一百三十二。哨获之鹿凡数百。其余围场内、随便射获诸兽、不胜记矣。朕曾于一日内、射兔三百一十八。若庸常人、毕世亦不能及此一日之数也。朕所以屡谕尔等者、以尔等年少、宜加勤学。凡事未有学而不能者。朕亦不过由学而能、岂生而能者乎　　

○庚申。议政大臣等议覆、振武将军傅尔丹等疏言、莫代察罕搜尔、与鄂尔斋图杲尔二处、各筑一城。每城宜盖房二千间。自鄂尔斋图杲尔、至莫代察罕搜尔、宜设立十一站。应如所奏。其新设驿站、派理藩院司官一员前往、会同该将军、将夫、马、车辆等项、照从前古北口外安站例设立。其充发之人、俟筑城盖房完日、陆续发往、令其耕种。俟耕种一年后、再派官兵驻防。得上□日、依议。设立驿站之处、甚属紧要。著兵部尚书范时崇、前往料理　　

○甲子。封固山贝子允禵女、为郡君。授其壻僧滚扎卜、为多罗额驸　　

○予故浙江黄岩总兵官史成、祭葬如例　　

○阿霸垓辅国公德木楚克、来朝　　

○乙丑。上驻跸巴颜和洛地方　　

○乌朱穆秦和硕车臣亲王色登敦多卜、科尔沁多罗郡王诺门额尔赫图、敖汉多罗郡王垂穆品尔、郭尔罗斯台吉查滚、来朝。　　

○丁卯。上驻跸布尔哈苏台昂阿地方　　

○鄂尔多斯多罗贝勒达西拉卜坦、固山贝子罗布臧、来朝　　

○戊辰。克西克腾台吉齐巴克扎卜、来朝。　　

○己巳。上驻跸格尔齐老昂阿地方。　　

九月。庚午朔。上驻跸博通图昂阿地方　　

○予故原任福建福宁总兵官张玉麟、祭葬如例　　

○以青海故多罗贝勒达颜子汪楚克阿拉布滩、喀尔喀故多罗贝勒准对子噶尔桑、各袭爵。　　

○辛未。上驻跸西拉诺海地方。　　

○癸酉。遣官祭历代帝王。　　

○遣官祭城隍之神。　　

○上驻跸克勒乌里雅苏台。　　

○礼部议覆浙江提督学政汪漋疏言、浙江衢州府西安县之孔氏、乃先师嫡裔。查兖州府曲阜县、□山戊不□科两试、将孔氏子孙、进数十人。乡试另编耳字号、将孔氏子孙、及四氏子孙、中式二人。今衢州孔氏后裔繁衍。仰请格外加恩、于□山戊不□科两试。西安县入学额数外、将孔氏子孙、另编字号、每次额取二名。应如所请。从之。　　

○改浙江金华府武义县小学、为中学。从提督学政汪漋请也。　　

○甲戌。上驻跸石宝诺尔地方。　　

○议政大臣等议覆、四川总督年羹尧、护军统领噶尔弼疏言、据差往巴塘知府迟维台等称、乍了、义木道、嚓哇、三处、胡土克图罗布藏那木扎尔等、欲来归顺。将伊等所属喇嘛民人等户口、会造总册投递。因差郎中鄂赖、游击黄喜林等、持银牌、茶、缎、轻骑前往三处、晓谕犒赏外。复令详察三处形势回报。应行令年羹尧等、俟差去之郎中鄂赖等一到、将彼处情形、并所得一应信息、即速奏闻。从之。　　

○乙亥。上驻跸克勒色钦地方。　　

○赐来朝翁牛特、喀喇沁、巴林、阿禄科尔沁、阿霸垓、土默特、敖汉、吴喇忒、蒿齐忒、乌朱穆秦、喀尔喀、察哈尔、扎鲁特、郭尔罗斯、鄂尔多斯、克西克腾、王、贝勒、贝子、公、台吉等、银币鞍马有差。　　

○赏随围蒙古官兵、银两布疋有差。　　

○丙子。上驻跸云特木尔昂阿地方。　　

○工部等衙门遵上□日议覆、臣等查两局现贮铜、八十三万余觔。又各省运到张家湾铜、一百六十八万余觔。尚有报解历年铜、二百八十六万余觔。今年秋冬、明年春夏、可以不误鼓铸。其江宁等八处、旧欠未完康熙五十五、六、七、三年铜、二百七十二万八千六百斤有奇。应令各该督抚、于文到日、勒限十月、尽数解部。如有迟误、将办铜各官、严加议处。督催不力之督抚、并承催不力之布政司、俱照承追钱粮之例议处。从之。　　

○丁丑。上驻跸汗特木尔达巴汉地方　　

○戊寅上驻跸张三营　　

○己卯。上驻跸唐土沟地方。　　

○庚辰。上驻跸博洛和屯。　　

○辛巳。上驻跸哈麻子营。　　

