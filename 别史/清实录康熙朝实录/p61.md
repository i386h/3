<!-- { "loadSidebar": true } -->
○升协领佛尼勒、为西安副都统　　

○升参领柯铎、为河南南汝总兵官　　

○癸亥。转刑部右侍郎王清、为左侍郎。以原任刑部右侍郎张尔素、补原官　　

二月。甲子朔　　

○丙寅。上诣太皇太后皇太后宫、问安　　

○丁卯。遣大学士魏裔介、祭先师孔子　　

○戊辰。祭大社、大稷。上亲诣行礼　　

○升刑部郎中达都、为光禄寺卿　　

○己巳。户部遵上□日再议户科给事中苏拜条陈关税一疏、查崇文门税差、已奉上□日设官收税。其通州坐粮厅、京城左右二翼仓、宝泉局、大通桥、通州西仓、中南仓、张家口、杀虎口、此九差、原系臣部官员差遣。应仍旧例外。浒墅关、额税银一十四万两零。芜湖关、额税银一十二万两零。北新关、额税银九万两零。九江关、额税银九万两零。淮安关、额税银五万两零。太平桥、额税并盐利银共四万两零。扬州关、额税银三万两零。赣关桥、额税银三万两零。天津关、额税银三万两零。西新关、额税银二万两零。淮安仓、徵收税银二万两零。临清关、额税银二万两零。凤阳仓、徵收税银二万两零。临清仓、无徵收税银。止有米折银、本色米麦。又在临清关一处。应并为一差。江宁仓、原归并西新关。今应仍旧。此一十三差、税额既多、应择各部院贤能满汉官员差遣。其穵运厅、额税银六千两零。居庸关、额税银三千两零。徐州仓、徵收税银三千两零。德州仓、徵收税银七百两零。此四差、税额俱少、应交与地方官徵收。从之　　

○庚午。议政王等遵上□日会议、前命大臣二十员、赴观象台测验南怀仁所言、逐款皆符、吴明烜所言、逐款皆错。传问监正马祜、监副宜塔喇、胡振钺、李光显、亦言南怀仁历、皆合天象。窃思百刻历日、虽历代行之已久。但南怀仁推算九十六刻之法、既合天象、自康熙九年始、应将九十六刻历日推行。又南怀仁言、罗＜日侯＞、计都、月孛星、系推算历日所用、故开载。其紫炁星、无象推算、历日并无用处、故不开载。应自康熙九年始、将紫炁星不必造入七政历日内。又言、候气系自古以来之例。推算历法、亦无用处。嗣后亦应停止。杨光先、职司监正。历日差错、不能修理。左袒吴明烜、妄以九十六刻推算、乃西洋之法、必不可用。应革职、交刑部从重议罪。得上□日、杨光先著革职。从宽免交刑部。余依议　　

○升参领祖弘勋、为浙江温州总兵官　　

○辛未。太皇太后圣寿节。上率王以下、文武大臣、侍卫等、诣太皇太后宫行礼。遵懿上□日、停止筵宴　　

○工部题、京师护城河、淤泥填塞、以致城内水不通流。臣等酌议挑浚、计河广十五度、深二三四尺不等、长一万五千九百二十六庹、并重修滚水坝六座。从之　　

○壬申。上诣太皇太后宫、问安　　

○山西狭西总督莫洛、甘肃巡抚刘斗、疏请免平凉、临洮、巩昌、三府属各州县卫、积欠银七万八千三百余两、粮一十六万三千余石。部议以拖欠钱粮、他省多有。若行蠲免、兵饷有缺。不准行。得上□日、平凉、临洮、巩昌、三府所属地方、屡被灾荒、较他省不同。著照该督抚所请、将旧欠钱粮、俱免追徵。不为例　　

○癸酉。工部左侍郎管右侍郎事吴正治、丁父忧。命回籍守制　　

○甲戌。孝康皇后忌辰。遣官祭孝陵　　

○琉球国中山王尚质、遣陪臣英常春进贡。宴赉如例　　

○丁丑。遣官祭先农之神　　

○癸未。上诣太皇太后宫、问安　　

○予故太子少师内大臣二等公戴寿、祭葬如例　　

○甲申。春分。朝日于东郊。遣都统喇哈达行礼　　

○乙酉。以原任河南按察使陈秉直、为狭西按察使司按察使　　

○庚寅。遣官祭历代帝王　　

○谕吏部、兵部、文官有抚循百姓、绥理地方之责。武官有训练士卒、防守地方之责。必得其人、乃克胜任。朕巡行近畿、见通州知州欧阳世逢、州同李正杰、庸劣无才。副将唐文耀、不娴武事。俱著革职。直隶各省总督、提督、巡抚、所属文武官员内、有庸劣无才、不能胜任者、应不时察参、以副朕倚任之意。乃直隶督抚、竟不将欧阳世逢等官、早行参奏。理当议处、姑宽宥一次。著严饬行　　

○喀尔喀丹津喇嘛、遣使进九白年贡。宴赉如例　　

○辛卯。上诣太皇太后皇太后宫、问安　　

○礼部请封外藩蒙古诸王妃。得上□日、察哈尔阿布柰亲王之妻、著停封。余如议。阿布柰、系出征所获之人。乃尚以固伦大长公主、命为亲王、恩遇优渥。较之在内诸王、及在外蒙古诸王、止有太过。并无不及。乃在外诸王贝勒等、每年俱来问安。年节来朝。阿布柰竟忘恩养、八年以来、不一朝请。且每年遣人存问公主所生之子、颁给恩赐。阿布柰犹不亲身一问太皇太后及朕躬安。公主所生幼子、阿布柰理应抚养。乃交与已分家之长子。更属何心。此等情节、著理藩院严察议奏　　

○予故致仕太子太保吏部尚书明安达礼、祭葬。谥敏果　　

○以致仕侍郎查布海、效力年久、给与半俸　　

三月。甲午朔。世祖章皇帝实录、纂修草藳告成。量留纂修等官详加校对。其余纂修官、笔帖式哈番、及书办人等、先行议叙有差　　

○调兵部督捕右侍郎高辛印、为工部右侍郎　　

○乙未。以原任贵州平远总兵官赵良栋、为山西大同总兵官　　

○丙申。上诣太皇太后皇太后宫、问安　　

○丁酉。清明节。遣官祭永陵、福陵、昭陵、孝陵　　

○升四川布政使郎廷相、为河南巡抚　　

○戊戌。刑科给事中张登选疏言、提镇统辖将领、捍卫地方、其权甚重、不可不公同选择。请照世祖章皇帝时定例、提督总兵官、仍著九卿会推开列、恭候简用。至武官功绩、令兵部逐一详开、九卿公同查核、则无功者不致幸进矣。得上□日、提督及总兵官、统辖边疆地方、关系重大、以后缺出、将应补授官员、兵部册内所载功绩、逐一开列。著九卿科道会推具奏　　

○己亥。广西道御史戈英疏言、近者铨部复行寄凭之法、其弊匪一。有缘事已故而仍选者。有悬缺一二年者。有人南缺北、寄凭赴任、往返万余里者。有在籍物故、地方官失于详报、致参罚受累者。有业经报部、凭已先发、咨回另选者。种种迟误、难以枚举。且在籍候选、其人之衰老病废、部臣何由得知。及旷职误事、始行参黜、贻害已多。与其参黜于后、何如慎简于先。况在京候选者、见奉有投供点卯之日。该部详阅、果有老病者、著引见之上□日。抡才器使、莫善于此。臣以为在外候选各官、亦宜仿行此法、请查复旧章、停止寄凭。概令赴部、投供点卯。仍饬部臣详阅、斥汰衰迈。庶铨选得人、而事理可垂久无弊矣。得上□日、是。以后大选各官、应令人文到部签补。其补授时、或酌量人缺、截取候选。或投供点卯选授。务令地方无久悬之缺、选人无守候之苦。吏部确议以闻　　

○予故一等精奇尼哈番蒙古都统户部尚书马迩赛、祭葬。谥忠敏　　

○辛丑。谕户部、前以尔部题请直隶等省废藩田产、差部员会同各该督抚、将荒熟田地酌量变价。今思既以地易价、复徵额赋、重为民累。著免其变价。撤回所差部员。将见在未变价田地、交与该督抚、给与原种之人、令其耕种、照常徵粮、以副朕爱养民生之意。至于无人承种余田、应作何料理。著议奏。寻部议、请将无人承种余田、招民开垦。从之　　

○甲辰。上诣太皇太后宫、问安　　

○乙巳。予故一等阿思哈尼哈番又一拖沙喇哈番诺门达赖、祭葬如例　　

○庚戌。谕吏部、原任户部尚书王弘祚、系皇考简用之人。效力年久。可照原职补用　　

○授西洋人南怀仁、为钦天监监副。先是钦天监官、按古法推算康熙八年历、以十二月置闰。至是南怀仁言、雨水为正月中气。是月二十九日值雨水、即为康熙九年之正月。不当置闰。置闰当在明年二月。上命礼部详询钦天监官。多直南怀仁。乃罢康熙八年十二月闰、移置康熙九年二月。其节气占候、悉从南怀仁之言　　

○辛亥。万寿节。上率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫行礼。御殿。王以下、文武各官、上表庆贺。照例筵宴　　

○遣官祭福陵、昭陵、孝陵　　

○遣官祭真武、东岳、城隍之神　　

○壬子。上诣太皇太后皇太后宫、问安　　

○乙卯。四川巡抚张德地疏报、采取楠木八十株。得上□日、修造宫殿、所用楠木不敷、酌量以松木凑用。著停止采取　　

○丙辰。以原任四川总督刘兆麒、为浙江福建总督　　

○升三等阿达哈哈番朱喇禅、为镶红旗蒙古副都统　　

○丁巳。升正白旗蒙古副都统光泰、为满洲都统　　

○壬戌。吏部遵上□日议覆、御史戈英条奏选官寄凭之弊。嗣后凡初授官员、约计一年内缺出多寡、将奉上□日即用、并年分在前者截取、令人文到部候选。其候补官员、原无截取之例、亦令其人文到部、始行补用。从之　　

夏。四月。癸亥朔。享太庙。遣辅国公赖护行礼　　

○未时。日食　　

○甲子。上诣太皇太后宫、问安　　

○丙寅。少师兼太子太师内国史院大学士卫周祚、以疾请假。命乘驿回籍调理。仍准支俸、病痊起用　　

○予进剿水西阵亡云南义勇前营总兵官加赠右都督刘偁、祭葬。谥直勇　　

○予故云南义勇后营总兵官杨威、祭葬如例　　

○科尔沁和硕达尔汉亲王和拖故。遣官致祭　　

○己巳。阿霸垓多罗卓礼克图郡王色尔折尔故。遣官致祭　　

○辛未。以骁骑参领杨孙、补授昭陵总管　　

○壬申。上诣太皇太后、皇太后宫、问安　　

○癸酉。以太子太保吏部尚书杜立德、为内国史院大学士　　

○予故太子少保原任浙江总督赵廷臣、祭葬。谥清献。荫一子、入监读书　　

○甲戌。命内国史院编修郑开极、为云南乡试正考官。吏部员外郎宋文运、为副考官。吏部郎中李崇稷、为贵州乡试正考官。户部员外郎顾耿臣、为副考官　　

○乙亥。以原任河南右布政使金儶、为四川布政使司布政使　　

○丙子。予故二等阿思哈尼哈番胡洪先、祭葬如例　　

