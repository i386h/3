<!-- { "loadSidebar": true } -->
○工部议覆山东巡抚桑额疏言、山东新城等县地方、有小清河其南岸即系青沙泊。岸身单薄每遇大水、冲决不常。请于泊之南涯、筑一坚堤浚泊使深广、足以容水、可免冲溃之虞。又有孝妇河。其旧河淤塞、新河浅阻、各庄多被水患。请将新河挑浚。又自旧河头、至麻大泊西、挑河一道使水归漕。应如所请。从之　　

○巴图尔额尔克济农疏报、祁齐克逃遁、遣莽柰哈什哈等。追及之于耨尔格山。谕之降不从。莽柰哈什哈等与战杀祁齐克及随逃巴雅克海桑等。报闻。　　

○癸酉。谕领侍卫内大臣等、尚书班迪等疏言、和托挥特之根敦戴青、遣二十八往探噶尔丹消息。行十日。遇厄鲁特两人。杀其一。擒其一回诣根敦戴青所五日而至。根敦戴青以所擒厄鲁特之人皇上或有所询问、故奏闻遣来。班迪等遇之、询问具奏。问所擒成鲁特色楞供云、噶尔丹于去年春冬间、二次追人窥根敦戴青所居处。今年正月、来于库克朔东杭几尔查克地方居住等语。根敦戴青闻噶尔丹移营近彼前进、遂亦向内移营、于土喇之西卜退哈滩巴图尔处。观噶尔丹之前进情形、当是图根敦戴青而来。不遇、则随其踪迹而求之。来至土喇一带地方、抢掠边境之喀尔喀、亦未可定今时会既佳、马复肥壮、可调宁夏、归化城及右卫之兵、循克鲁伦河、于土喇等处、往寻西卜退哈滩巴图尔、探彼情形消息。若果噶尔丹来近土喇、扰害喀尔喀。我军有可乘之机、将军等相度而行。倘我师未至之先、彼已过而前进、则从后袭之。赵良栋谙习军务、郎谈前往时、可与之偕行。令赵良栋率宁夏火器营兵二百人。宁夏兵、即携宁夏之米、归化城与右卫之兵、即携湖滩河朔之米。此时机会甚便、断不可失。尔等与议政大臣会议以闻擒来之厄鲁特、亦详问之。寻议覆发大兵至土喇等处。圣谕至当。应遵奉而行。右卫大臣应留何人费扬古、郎谈希福三人中、应以何人为将军统领、伏候上裁。得上□日、右卫护军三名著全发。所留之兵、酌留官员主之诸大臣尽行。归化城都统副都统著费扬古斟酌带往宁夏近归化城、令郎设兵速赴湖滩河朔支米、随费扬古希福、军后而行。费扬古希福等兵及时支米、作速起行费扬古乃领待卫内大臣、著授为将军郎谈、希福仍留将军印、协谋而行至原任尚书阿喇尼、谙练蒙古事、亦令前往、率蒙古兵、为大军前哨、牧养遗失马匹。侍郎满丕、甚有效力之心近虽在服中亦令往理驿务、与阿喇尼协力行事。　　

○甲戌。上幸畅春园　　

○升翰林院侍讲学士马尔汉、为兵部右侍郎翰林院侍读学士徐嘉炎、为内阁学士兼礼部侍郎　　

○丙子。孝懿皇后忌辰。遣官祭陵　　

○辛巳。中元节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○壬午。兵部题、建威将军希福请将大同绿旗兵三千令总兵官率之、与臣等同行。又镶蓝蒙古旗分察哈尔兵近杀虎口居住。其八旗察哈尔俱接壤而居丁壮整齐、秋高马肥。请将伊等前锋护军骁骑酌量派发附各旗遣至臣等军前上谕大学士等、绿旗兵若多发往、则其马少。且边外地方、米粮何能运到。朕前巡察边外时、曾带古北口绿旗兵往沿途常赏赉食物赡养。然去时犹可。及观其回时、情形甚惫随朕行走尚有苦累之处今希福亦能如此赏给乎。希福每遇一事、必生疑阻。此畨发往满洲之兵、已有八千有此兵力、所向无敌。将军费扬古。勋旧大臣今驻防归化城、众皆称赞。军士亦皆心服。都统郎谈、边外行走熟练于此事无不能办者。若又遣希福往、或致疑阻大事亦未可定。此处关系甚大。希福著停其前往。右卫新驻兵丁令将军希福料理。大同绿旗兵丁、不必多发。著大同总兵官康调元、亲选五百名、与将军费扬古、一同前往。至京城兵、亦已预备。察哈尔兵、倘有紧要差遣、即与所备之兵、一同调遣。不必发往。　　

○谕户部、盛京等处去□山戊不□禾稼不登、粒食艰窘。闻今年收获、亦未丰稔、米谷仍贵。倘价值日渐腾涌则兵民生计、恐致匮乏。盛京等处地方、关系紧要。朕心时切轸念。宜预加筹画、作何恩给俾各资生。著遣部院堂官一员前往、自甲兵以至匠役当差人等、有不能糊口者、将人口数目查明赈济　　

○甲申。上幸汤泉　　

○升前锋参领桦善、为镶白旗汉军副都统　　

○丙戌。上自汤泉回宫。诣皇太后宫、问安　　

○丁亥。上命大学士等、于翰林官员内、知有长于文章学问超卓者具奏。大学士等奏曰、徐乾学、王鸿绪、高士奇、韩菼、文章诗赋颇为优长。又进士唐孙华、长于诗赋。文章亦佳。上召唐孙华考试。谕大学士等、观唐孙华文学实优但字不甚佳。著额外授为礼部主事。令于翰林院行走。大学士等奏曰三朝国史、典训、一统志、明史尚未成书。徐乾学、王鸿绪、高士奇、韩菼等在籍、皆文学素优之人。若召令各纂一书书可速成。上曰、徐乾学等、著来京修书。徐乾学之弟徐秉义学问亦优并著来京。韩菼原系内阁学士告假回籍不便与曾经处分之人、一体取来修书。著以原官召取来京。　　

○户部议覆、山西巡抚噶尔图疏言、右卫驻防大兵供应米豆草束、原议一半本色、一半折给。其一半本色内、不敷米豆草束。或照改折之价、或照改徵之价折给应令该抚会同将军、定议具题再议。得上□日、此事关系紧要。著户部尚书马齐、驰驿速往、会同该将军等、确议具奏。　　

○鄂尔多斯多罗贝勒达尔扎故。遣官致祭　　

○己丑。上诣皇太后宫、问安。　　

○赠故江南江西总督傅拉塔、太子太保给拜他喇布勒哈番世职。予祭葬加祭一次。谥清端。　　

○庚寅。上巡幸边塞。命皇长子允禔皇三子允祉皇四子胤禛皇五子允祺、皇七子允祐、皇八子允禩随驾。是日启行。驻跸三家店。　　

○以故一等阿思哈尼哈番托盘子金保、袭职。　　

○山海关城守尉华色、以奉职懈弛革退一等阿思哈尼哈番又一拖沙喇哈番。命其子按图、袭替　　

○封和硕康亲王杰书女为郡主。壻揆方授和硕额驸。　　

○辛卯。谕大学士等密云县田禾失收今年雨水甚大。著速行文仓场侍郎、将通州仓所贮粟米、以一万石运至密云县、五千石运至顺义县。乘水方盛、速行运到令其收贮。　　

○是日。上驻跸密云城内。　　

○壬辰。上驻跸陈谷庄。　　

○癸巳。上驻跸古北口内　　

○甲午。上驻跸恩格木噶山。　　

○予故广东副都统佟徽年、祭葬如例。出征厄鲁特拜他喇布勒哈番朱马喇、以创发故。予祭葬如阵亡例　　

○乙未。上驻跸多和图地方。　　

八月。丙申朔。上驻跸千佛寺之后　　

○丁酉。遣大学士阿兰泰、祭先师孔子上驻跸博和齐昂阿地方　　

○戊戌。祭大社大稷、遣吏部尚书库勒纳行礼。　　

○上驻跸莺图昂阿地方。　　

○喀喇沁、翁牛特土默特喀尔喀王、贝勒、贝子、公、台吉等、来朝　　

○己亥。上驻跸来尔哈代昂阿地方　　

○山东巡抚桑额疏言、登州等处米请从天津、运至盛京三岔口上曰、运米至盛京、实属善政。先所运米、大有禆益。学士陶岱现在天津。此本著交陶岱将天津现存米五万石、从天津海口运至三岔口之处。会同地方官员议奏。　　

○谕领侍卫内大臣等、前闻噶尔丹、来侵根敦戴青、是以调郎谈等兵、右卫兵、归化城兵、令费扬古统之、防备土喇。乃尚书班迪等、至今无报、似乎无事、今时渐寒、兵士前进、殊为劳苦。又闻噶尔丹有趋归化城之意。事虽未实、回师防归化城为是可令右卫兵回右卫。归化城兵、郎谈兵、俱回归化城。各秣马设备大同总兵官康调元亦率其兵回大同赵良栋之来、已近京城。且令入觐而归。阿喇尼、满丕、暂在归化城侦探。此事令喇嘛商南多尔济郎中奔玺、自此地驰驿前去伊等未到之前如土喇有警将军等仍便宜行事亦令商南多尔济等、为之探听　　

○庚子。秋分。夕月于西郊遣兵部尚书索诺和行礼上驻跸哈玛尔达巴汉之东。　　

○壬寅。上驻跸哈玛尔昂阿地方。　　

○癸卯。上驻跸巴颜拖罗海地方　　

○甲辰。太宗文皇帝忌辰。遣官祭昭陵　　

○免广东南海三水高要三县本年分水从额赋有差　　

○予故蒙古副都统博托和祭葬如例　　

○兵部议覆四川狭西总督佛伦疏言、臣前疏请复黄城尔旧城、安设弁兵、控扼雪山稽察往来奸宄。奉上□日会同提督、确议具奏。今据甘肃提督孙思克等咨云黄城尔地方、逼近雪山、天气寒冷难于耕种、粮草无出。修筑城垣、工程浩大、应暂请停止。至于大黄山、大草滩之要路、在大马营地方。原设守备兵力单薄。应将守备裁去、改设游击一员、千总、把总各一员、马步兵五百名、驻守大马营。仍令永固城副将兼辖、肃州总兵官统辖。并于大阿博墩东西、筑墩台、拨兵瞭望。其唐家沙沟、应令永昌副将、派千把总各一员、统领马步兵轮流驻防。至北边硖口等处、亦应添设把总一员马兵三十名、驻劄定羌庙、令硖口守备管辖。俱应如所请。从之。　　

○理藩院题、喀尔喀台吉恭额萨木频等进献巴尔虎二百四十余丁。应编为四佐领。从之。　　

○乙巳。上驻跸齐老图昂阿地方　　

○丙午。太祖高皇帝忌辰遣官祭福陵　　

○丁未上驻跸他斯哈哈达地方　　

○兵部议覆、四川狭西总督佛伦疏言、肃州镇标马兵尚少、应添二百名。再将步兵四百名。改为马兵。共马兵二千四百名、步兵八百名分为四营。添设游击一员、守备一员、千总二员、把总四员。甘州提标应添设火器兵五百名。西宁镇逼近青海亦应添火器兵五百名。北川营逼近雪山。应添马兵七十名。设游击一员添千总、把总各一员。镇海堡步兵九十名、应改为马兵。西大通地方把总一员、应改为千总。添马兵二十名。西宁之老鸦堡凉州之武胜、岔口等堡、各将本堡步兵十名、改为马兵。俱应如所请。从之。　　

○设云南省曲靖、澂江、广西、元江、开化、顺宁、武定、景东、八府学寻甸、建水、新兴、赵州、剑州、昆明、宜良、楚雄、定远、保山、和曲、禄劝、云州、姚州、河阳、南宁、新平、十七州县学、训导各一员。定新平、和曲、禄劝、姚州、四州县童生入学额、各八名。　　

