<!-- { "loadSidebar": true } -->
○癸巳。平南王尚之信疏言、伪水师将军杜辉之子杜国臣、向在广东。臣于本月初六日、遣人送赴岳州。上谕、杜辉原系云南永北总兵官。倘思念国恩、倾心归正、于事甚有裨益。杜国臣抵岳州日、大将军贝勒、选贤能人员、密遣至杜辉所、晓以伊子来岳、招令反正。或杜辉实心归化、潜约何地、乞遣其子、或畏遣子洩漏、答以他言。贝勒应审察情状。若杜国臣可遣、度万无可虑、则遣之。务俾有济大事、如稍有可疑、切勿轻畀。俟有机会、布朕德意、移书招致。尔宜加意慎密、勿致宣洩　　

○谕兵部、遣詹事宜昌阿、前赴岳州、与大将军贝勒尚善会议、随宜招降杜辉、并视大兵击贼情形　　

○乙未。以奉移梓宫。致祭大行皇后。上亲临举哀　　

○福建水师提督海澄公黄芳世疏报、海逆自败遁之后、集其余夥数万、负嵎石码城。于三月初六日、伪提督吴淑等、率贼众二万有余上岸。副都统孟安等、同臣标副将杨壮猷等、率领满汉官兵、协力追斩、击沉贼船、贼众败退。下部议叙　　

○丙申。奉移大行皇后梓宫往巩华城。与仁孝皇后同安于享殿内。上亲临送。诸王、贝勒、贝子、公、及满汉文武大小官员、俱齐集西安门外、举哀、跪送。其随送王大臣官员等、至巩华城奉安梓宫毕。举哀行礼。是日、上驻跸巩华城　　

○予故内大臣二等精奇尼哈番绰尔济、祭葬如例　　

○丁酉。抚远大将军都统大学士公图海疏言、臣等遣拉笃祜、转传上谕、令流番各退归故巢。已遵上□日陆续出口。但番情叵测、祈遣重臣一员、驻劄兰州以西地方、固守三边。得上□日、将军张勇、驻劄边地年久、深知地方情形。著自兰州、移驻甘州、固守沿边地方　　

○戊戌。大祭大行皇后。是日、诸王以下、文武官员、俱齐集举哀。除服　　

○己亥。绎祭大行皇后　　

○庚子。满月致祭大行皇后。上回宫　　

○安远靖寇大将军贝勒尚善疏言、岳州原有鸟船、又奉上□日添造鸟船一百艘、沙船四百三十八艘、官兵自陆路分布外、余配入鸟船沙船、兵数不敷。须再调绿旗兵五千人。臣等兹役入湖、务期破贼。得上□日、公温齐等、率往所调狭西满汉兵、以及船数、乃尚善所备知。宜早为通计、如有不足、预当奏请。今各路赴调之兵、俱抵岳州、船舰营造已完。乃始奏请增兵、殊属不合。但尚善等、既称兹役入湖、务期破贼、其令蔡毓荣、率标兵三千、并荆州随征绿旗兵二千、驰赴岳州、与尚善协力、击破湖贼、攻取岳州。如荆州彝陵、防御兵少、大将军顺承郡王、参赞大臣、总督蔡毓荣、公同酌调附近绿旗兵、遣发汛守　　

闰三月。辛丑朔。扬威大将军和硕简亲王喇布疏言、理事官麻勒吉等抵吉安、称孙延龄为吴三桂所杀、马雄病死。得上□日、马雄、孙延龄虽死、其余党尚踞粤西。麻勒吉等、仍同简亲王军偕行、以朕赦罪论功之意、概行晓示。其被胁从贼之人、有悔罪投诚者、即行招抚　　

○壬寅。定远平寇大将军和硕安亲王岳乐疏报、偏沅巡抚韩世琦、招抚伪总兵揭玉庆等、一百二十三员、兵丁一千余名。都统觉罗画特、率领满汉官兵、进剿马棚贼邱义尚、于七家洞等处地方、擒斩无算。又招抚伪总兵朱永升等。下部议叙　　

○予故三等精奇尼哈番散秩大臣奇塔特、祭葬如例　　

○癸卯。上巡幸近畿。是日、驻跸南苑　　

○升浙江瑞安营副将武荣、为江南京口左路水师总兵官　　

○浙江总督李之芳疏报、浙省陆地逆贼、虽经剿抚、而沿海一带郑克塽贼船、风潮来往、不可胜计。象山副将汪国祥、温州镇总兵官陈世凯等、于正月初旬、大败贼众于庙岭等处、斩杀五百余名、获器械无算。下部议叙　　

○江西总督董卫国疏报、逆贼韩大任等、已赴闽投诚。其逆党郭应辅等、尚据万安、泰和等地方。臣分兵四路进剿、阵斩逆党四万有余、招抚伪总兵邱大成等、三百余员、兵丁四万六千余名。下部议叙　　

○甲辰。上驻跸黄村　　

○乙巳。上驻跸固安县　　

○丙午。上驻跸霸州　　

○丁未。上驻跸赵北口　　

○戊申。赠狭西殉难游击谢世忠、为都督佥事、荫一子以守备用。守备林时泰、为署都司佥书、荫一子以卫千总用、各予祭葬。把总王正隆、给恤银一百两、荫一子以卫千总用　　

○辛亥。上驻跸采蒲台村东　　

○癸丑。上回銮。驻跸东里长村北　　

○广东肇庆安塘司库报、三月二十二日、高雷总兵官祖泽清复叛。二十四日、提督王可臣病故。上谕平南王尚之信等、祖泽清先经反叛、及投诚之后、随加宽宥、仍授总兵、旋擢銮仪卫使。今复背恩反叛、凶恶已极、宜即行诛灭、以惩奸类。平南王尚之信、将军莽依图、额楚、巡抚傅弘烈、总督金光祖等、可会同商酌速行剿灭。至广东提督、职任綦重、王可臣既经病故、其令总兵官侯袭爵、暂理事务、与大兵协力讨贼　　

○改广东本年乡试于十月、以地方新定故也　　

○赠故狭西延绥总兵官许占魁、太子少保、予祭葬、立碑、谥恪敏　　

○甲寅。上驻跸康仙庄　　

○乙卯。上驻跸南哥驿村　　

○予故二等阿达哈哈番乳公满笃理、祭葬、立碑、谥良僖　　

○予故镶白旗副都统武旦、祭葬如例　　

○丙辰。上驻跸南苑　　

○谕议政王大臣等、海寇盘踞厦门诸处、勾连山贼、煽惑地方、皆由闽地濒海居民为之藉也。应如顺治十八年立界之例、将界外百姓、迁移内地。仍申严海禁、绝其交通。但穷苦之民、一旦迁徙、必弃其田舍、难以为生、殊可悯恻。可将本年地丁额赋、差徭杂项、尽行豁除。该督抚拣委能员料理、俾安辑得所、勿致苦累　　

○丁巳。上回宫　　

○征南将军都统穆占疏言、接大将军安亲王檄称、湘潭伪将军林兴珠、遣人约降。大兵方渡江驻湘潭、以图进取。臣若俟简亲王至日方行、恐失机会。今议以南昌所属、付总督董卫国。赣州、南安、付将军舒恕、令之驻守。留每佐领兵二人于吉安、令副都统一人领之、防守泰和、万安诸处。又留满兵三百人于永新、亦令副都统一人领之、剿御郭应辅等贼、兼顾茶陵后路。又令袁州副都统席布、率每佐领兵二人、镇守袁、瑞、临江诸处、兼顾安亲王后路。广信尚有余贼、令总兵官许贞、领标兵二千驻守。其总兵官高登科标兵一千、赣州绿旗兵二千、俱听简亲王统率前进。简亲王抵茶陵日、留所部才能大臣、精锐官兵之半。其余简亲王率之、仍遵前上□日、从臣兵所由之路、进定湖南。至攸县最为要地、臣已留前锋统领希福、率署副都统公倭赫之兵、与将军华善、协同镇守攸县、安仁诸处、兼顾江西。臣于本月十二日、自茶陵启行、进取耒阳、郴州、桂东、桂阳。得上□日、将军舒恕、见镇南韶诸处、不便更令移驻南赣。其令巡抚佟国桢、总兵官哲尔肯驻守。余如所请。当此逆贼震动之际、穆占急宜进兵郴州、耒阳、以分贼势。耒阳诸处克复、即于上游渡江、断贼归路、与安亲王协力剿寇。如江未可渡、则作渡江之势、略定沿江北岸地方、以张安亲王大军声势　　

○镇南将军莽依图疏言、所部满洲蒙古兵马多疲、甲胄朽敝。得上□日、莽依图赴广西、不能奋力破贼、辄自退却。前既藉口粮饷匮乏、今又以兵无甲马、托词具奏、殊辜委任。且使贼势益张、广东震动、祖逆复叛。本当严加治罪、但时方用兵高州、暂缓处分、俟旋师日察议。寻莽依图以失利退兵、致地方失陷、自陈请罪、乞罢将军任。上复切责之曰、莽依图至平乐、不能歼寇拓疆、擅自退还、致浔州诸处陷贼。今乃云未至梧州、傅弘烈、金光祖、早已弃地、明诿过于傅弘烈、而巧饰妄奏、殊属不合。宜立行处分。但见在行间、其仍留将军任、图功赎罪　　

○征南将军都统穆占疏报、江西长宁县、伪昭阳将军下总兵谢聘等、三十二员、率领兵丁投诚。下部知之　　

○己未。先是、谕兵部、自大草滩至西海、道路甚近。此蒙古中情形、及其地方、朕皆知悉。可令郎中拉笃祜、驰驿来京、面承密上□日。寻谕大学士等、令拉笃祜赴凉州、探厄鲁特台吉噶尔丹信息、不时以报。至是、拉笃祜来京、请带将军侯张勇标员一人、同往凉州。许之　　

○庚申。谕兵部、据将军穆占奏、伪将军林兴珠、赴大将军安亲王军前投诚、逆贼俱无固志。岳州长沙、相距颇近。贝勒尚善、必已闻知。前尚善等疏言、俟添造鸟船沙船皆至、前破湖贼。今方逆贼震詟之时、若有隙可乘、不必俟船齐备、即以见在船只进取。仍录穆占所奏、示尚善、及顺承郡王知之　　

○兵部理藩院会题、抚远大将军图海疏报、厄鲁特噶尔丹、将攻西海、厄鲁特若来、或入大草滩、亦未可定。又狭西总督哈占、移文臣部云、西套厄鲁特台吉等、闻噶尔丹有三月内举兵之语、应遣人知会达赖台吉备兵待之。得上□日、噶尔丹兴兵往攻西海、厄鲁特如远从达布素图瀚海而去、则无庸置议。若来至近边、欲经大草滩前往、则将军侯张勇、提督孙思克等、务须令其坚立信誓、不许骚扰人民。仍整饬我军、严加防护、一面放噶尔丹过、一面奏闻。倘或肆横、强欲入边、将军提督等、固守地方、一面坚拒奏报。寻命拉笃祜、前赴甘州一带地方、侦探消息　　

○抚蛮灭寇将军广西巡抚傅弘烈疏报、浔协副将林大忠、思南副将张文玉等、率兵剿贼于容县西山等处地方、大败贼众、擒斩无算、恢复北流县城、得上□日嘉奖、下部议叙　　

○辛酉。上素服御太和门。遣和硕庄亲王博果铎、多罗信郡王鄂扎、赍册宝、诣巩华城、册谥大行皇后。册文曰、朕惟正两仪之位、资始允藉夫资生。端万化之原、治外必先于治内。故壸政修而家邦永赖。坤贞著而品物咸亨。缅怀懿淑之隆。益念匡襄之德。徽音尚在。盛典宜崇。咸由纪美于休称。始克流光于奕世。皇后钮祜卢氏。夙承华阀。聿茂令仪。暨正宫闱。作朕良配。履和思顺、端恪本于天怀。体巽居谦、温庄发乎至性。奉两宫之定省、愉婉弥殷。襄九庙之馨香、敬共加笃。依疏服浣、首弘俭朴之风。夜寐夙兴、克佐旰宵之治。惇五常而仁能逮下。循四教而慎以禔躬。览史披图、既媲徽于彤管。含章蕴美、洵叶吉于黄裳。何图掖殿之旋虚。深痛仪型之永逝。载考追崇之典。式稽节惠之文。谥以尊名、表慈惠爱亲之实。词难罄媺、兼圣闻昭达之休。懿德聿彰。鸿名无忝。特以册宝、谥曰孝昭皇后。于戏。炳丹青于百代、至行堪师。垂琬琰于千秋、芳规丕著。哀荣斯极。宠命宜承上诣太皇太后皇太后宫、问安　　

