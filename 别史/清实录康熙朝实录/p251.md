<!-- { "loadSidebar": true } -->
○乙巳。上还森济图昂阿地方驻跸　　

○兵部题、侯林兴珠、及何佑等至日。旗下兵丁、各归本旗。其自山东、山西、河南、调至者、令本省官约束以行。何佑、仍发回原安插处。上谕、藤牌官兵、勤劳茂著。官员、俟后议叙。兵丁、令户部以白金赏赉之　　

○丙午。上驻跸拜巴哈昂阿地方　　

○赐修路翁牛特官兵、缎布银两有差　　

○丁未。上驻跸爱里昂阿地方　　

○遣大学士宋德宜、祭先师孔子　　

○戊申。上驻跸克勒乌里雅苏台地方　　

○己酉。上驻跸孟克昂阿地方　　

○壬子。秋分。夕月于酉郊。遣刑部尚书公诺敏行礼　　

○上驻跸克尔和洛　　

○癸丑。上驻跸克尔色钦　　

○以故二等阿思哈尼哈番多尔集弟色冷、袭职　　

○甲寅。上驻跸汗特木尔达巴汉昂阿地方　　

○乙卯。上驻跸乌尔格苏台地方　　

○丙辰。赐喀喇沁多罗杜棱郡王扎什以下、兵丁以上、凉帽袍褂带鞾袜缎布银两有差　　

○丁巳。上驻跸伊玛图宜荪毕喇地方　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二十一



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二十二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十四年。乙丑。九月。戊午朔。上至博洛和屯。和硕裕亲王福全、遣人奏、八月二十九日、太皇太后偶尔违和。医官诊视进药。奏甫至、上即星夜回銮　　

○己未。午刻。上还京师趋视太皇太后慈体已安。尚在服药。上亲视进药。侍奉至夜半。自是遂康宁如常　　

○以故一等阿思哈尼哈番徐承祖之弟徐绍祖、袭职　　

○喀尔喀车臣汗、遣使进九白年贡。宴赉如例　　

○庚申。上诣太皇太后皇太后宫、问安　　

○辛酉。上诣太皇太后宫、问安　　

○谕大学士等、汉军既有旗分缺、又补授汉缺。不但人不敷用。汉举人进士、亦且壅滞、不得铨选。汉军既有外任。该旗有缺、即以外任汉军补授、亦无不可。著九卿等议奏。寻九卿等会议、汉军官员、应停补在京汉缺。于汉军旗分内应补之缺补授。从之　　

○壬戌。上诣太皇太后宫、问安　　

○上御太和门视朝。文武升转各官谢恩。次喀尔喀进贡使臣等行礼　　

○免江南邳州、本年分水灾额赋有差　　

○升护军参领对秦、为正白旗汉军副都统　　

○以广东琼州总兵官刘成龙、为镶红旗汉军副都统　　

○癸亥。上诣太皇太后宫、问安　　

○甲子。免江西上饶等四县、本年分旱灾额赋有差　　

○乙丑。上诣太皇太后皇太后宫、问安　　

○升协领纳秦、为黑龙江副都统　　

○厄鲁特噶尔玛戴青和硕齐等、遣使进贡。赏赉如例　　

○丙寅。上御经筵。讲毕。赐大学士、九卿、詹事、及讲官等宴　　

○漕运总督徐旭龄疏报、淮扬等处水灾、请行赈济。户部议、赈济事、应令地方官料理。得上□日、淮扬等处、又罹水患、百姓甚苦。朕心深为悯恻。若令地方官赈济、恐灾民未沾实惠。应亟为拯救、使小民不致流离失所。著遣部院堂官一员、速往踏勘、详议具奏　　

○丁卯。上诣太皇太后宫、问安　　

○免山西徐沟县、本年分水灾额赋有差　　

○戊辰。上诣太皇太后宫、问安　　

○翰林院掌院学士常书题、罗刹既平、请编辑方略、以光纪载。从之　　

○命户部侍郎苏赫、踏勘淮扬被灾地方　　

○调四川提督何傅、为陕西提督　　

○己巳。上诣太皇太后宫、问安　　

○上命大学士等、传问宗人府左宗正贝子章泰曰、尔衙门既无刑名钱谷要务、何以保举之官甚多。章泰引咎。上谕曰、宗人府衙门、既无事务、且官员甚少、著停保举。章泰、品行不端、著解任　　

○庚午。上诣太皇太后宫、问安　　

○辛未。谕吏部、督抚藩臬、官资相近、请托易行。每逢大计、各省督抚、多以藩臬举报卓异、不无结纳徇情之弊。著通行禁止　　

○旌表浙江乌程县烈女、盛世瑞聘妻严氏、闻夫病故、吞金绝食而死。给银建坊如例　　

○壬申。上诣太皇太后宫、问安　　

○以户部左侍郎王鸿绪、为武会试正考官。詹事府詹事郭棻、为副考官　　

○九卿等议覆、监察御史钱珏、遵上□日指实陈奏、山西巡抚穆尔赛、多加文水等县火耗。嫁女时、索属官礼物。革职通判张谦、交结该抚家人、妄诈属官财贿。布政使那鼐、收兑多徵银两事。请将穆尔赛、那鼐、及本内有名官役、俱提至京师严审。上命依议行。因问尚书科尔坤曰、前者谓穆尔赛、为人朴实、不生事、孰倡此语耶。科尔坤奏曰、穆尔赛为人朴实、众人皆知。左都御史陈廷敬、山西人也。先言穆尔赛不生事。上问陈廷敬。陈廷敬奏曰、臣等同内阁诸臣会议时、臣止言穆尔赛平常、并未言其不生事。上复问科尔坤、是谁为此言者。科尔坤奏曰、侍郎蒋弘道、亦有此言。上问曰、蒋弘道、尔所见若何。蒋弘道奏曰、臣离家年久、并不知穆尔赛行迹。上曰、凡人臣事君、以竭尽忠诚为本。尔等皆朕信用之人。既已同议、今又推诿陈廷敬等、是何理也。即今居官者、更有如穆尔赛贪污者乎。如此之人、尚谓其不生事、嗣后九卿何可信用　　

○旌表浙江节妇、仁和县陈氏、长兴县钱氏、建德县陈氏、各给银建坊如例　　

○癸酉。上诣太皇太后宫、问安　　

○以翰林院侍讲学士顾汧、充日讲起居注官　　

○户部进呈修成简明赋役全书体式。得上□日、著九卿从公详看议奏　　

○礼部尚书沙澄、以病乞休。慰留之　　

○直隶巡抚崔澄疏报、新安等五州县被灾、请蠲额赋。户部议覆、照例豁免。上命郎中麻耐、明额礼、员外郎多鼐、即前往踏勘　　

○甲戌。遣官祭历代帝王　　

○遣官祭城隍之神　　

○免河南太康等十八州县、本年分水灾额赋有差　　

○河道总督靳辅疏言、康熙二十三年冬。臣随驾阅河、皇上面谕臣看河南工程。臣前赴河南、确勘黄河两岸工程。目前至急之务。如考城、仪封等县、应筑堤工、共长七千九百八十九丈。又封邱县荆隆口、应筑大月堤三百三十丈。又荥泽县、应修筑埽工二百一十丈。此工告成、不特河南无虞、又实可为江南保障。下部议行　　

○四川巡抚姚缔虞、陛辞。上谕曰、四川省、当明末时、遭张献忠之乱、百姓凋敝、地亦荒残。后又屡经贼变、人民愈加疲耗。尔宜正己率属、爱养抚绥。俾远方之人、遂生乐业、以副朕简用至意　　

○乙亥。上遵太皇太后谕、往白塔寺进香。适大雨如注。近侍请俟少霁。上曰、近因圣祖母偶尔违和、朕心深切忧虑。今已痊愈、何惮此一往、以慰慈颜乎。遂冒雨行　　

○丙子。上诣太皇太后宫、问安　　

○旌表广东节妇、三水县庞氏、烈女、南海县邓氏、各给银建坊如例　　

○丁丑。转宗人府右宗正固山贝子傅善、为左宗正。以左宗人镇国公哈尔萨、为右宗正。镇国公苏努、为左宗人　　

○升翰林院侍读学士顾八代、为内阁学士兼礼部侍郎　　

○四川道御史张志栋疏言、近见九卿每有会议、并不从公确论。惟瞻顾推诿、苟且了事。仍然致烦宸断。即如山西巡抚穆尔赛、为火耗一事。我皇上谕内阁、将穆尔赛平日居官贤否、令九卿从公确议。九卿不惟不据实以对、反曰为人朴实、不闻其有劣迹。即此一端、足见九卿平日无任事实心。请敕部严加申饬。得上□日、内阁、九卿、詹事、科道、明白回奏　　

○戊寅。谕大学士等曰、监察御史钱珏、题参巡抚穆尔赛、加徵火耗甚重一案。令内阁、九卿、詹事、科道官员、持正详议、备列公论具奏。内阁九卿官员、以穆尔赛为人朴实、不生事端、奏闻。穆尔赛居官不善、朕所闻甚明。故命原参钱珏、明白指实具奏。今钱珏将加徵火耗甚重、并受礼物款项、已经指陈。凡事令九卿官员会议、原期公正得实。今所议穆尔赛事、朕意以为不公。夫诸臣不从公详议、如此徇庇具议。嗣后九卿诸臣、何以倚任。事务何以得理。即如温待、达尔布等、最为大贪大恶之流。朕特加惩治、发往黑龙江。前问九卿官员、以穆尔赛为人朴实、不生事端、系谁所议。尚书科尔坤奏、系陈廷敬、蒋弘道之言。及问陈廷敬等、皆奏称臣等不曾如此说、原说平常。且朕又闻此事初议时、原有穆尔赛无劣迹之语。后散讫。内阁复追回九卿、欲将无有劣迹之语删去。尚书科尔坤说、若将此语删去、我不肯与议、遂未完竟而去。首先立议、穆尔赛为人朴实、不生事端者、即系庇护穆尔赛之人。何官辄敢专擅杀人。何官辄敢专擅救人。此事断不可仍前但称系臣等公议。务须各陈所见。著随朕行在之尚书、都御史、侍郎、学士等、往听之　　

○己卯。谕大学士等曰、朕近观正阳门牌楼、原基甚深。若将街衢掘至原基、两傍房屋、皆在浮土之上、难以久存、而于观瞻亦不相称。且所掘之土、运于何处。至浚治护城河、若积土城下、遇雨水流入河内、旋至淤塞。在凿河掘基、需用帑金、尚属小事。但虑兴作无益。应何法挑掘、何方贮土。尔等会同八旗都统、副都统、及各部院大臣、步军统领、详阅街衢议奏　　

○调山西太原总兵官吴启爵、为广东琼州总兵官　　

○升参领祖建极、为福州汉军副都统　　

○升都察院左都御史达哈他、为吏部尚书　　

○庚辰。上诣太皇太后宫、问安　　

