<!-- { "loadSidebar": true } -->
○上驻跸博洛和屯。　　

○苏尼特多罗郡王垂基恭苏隆来朝。　　

○戊辰。上驻跸喇门噶山。　　

○以内阁学士王之枢为武会试正考官翰林院侍读学士沈辰垣、为副考官。　　

○赐阿霸垓科尔沁喀喇沁土默特翁牛特乌朱穆秦柰曼喀尔喀巴林苏尼特王公额驸、台吉等袍褂缎疋等物有差。　　

○赐随围喀喇沁官兵人等银布有差。　　

○己巳。上驻跸喀喇和屯。　　

○庚午吏部题一等精奇尼哈番又一拖沙喇哈番噶柱病故销去恩诏所得三拖沙喇哈番余三等精奇尼哈番、令其子德克静额、承袭从之。　　

○先是山西巡抚噶礼、因浙江道御史袁桥、疏参其贪婪各款。遵上□日回奏。得上□日、该部察议具奏。至是吏部察议、噶礼回奏疏内、虽称被参各款、皆属虚诬而御史袁桥参疏内称各款俱有证据事之虚实难以悬议请差大臣察审上谕大学士等曰、此事或有私情题参或据实题参著。九卿詹事科道、会同秉公议奏。　　

○调西安副都统俄伦特为荆州副都统。　　

○旌表直隶烈妇胡氏、拒奸自缢给银建坊如例。　　

○辛未。上驻跸花峪沟。　　

○壬申。上驻跸鞍子岭。　　

○癸酉。上驻跸两间房。　　

○甲戌。上驻跸遥亭。　　

○乙亥。上驻跸密云县。　　

○戊寅上驻跸三家店。　　

○吏部题二等阿思哈尼哈番佛保以人才不及革职奉上□日著原立职之子孙承袭查此职原系佛保伯祖谭拜所立今销去恩诏所得一拖沙喇哈番余三等阿思哈尼哈番应与谭拜之孙马赖承袭得上□日三等阿思哈尼哈番著谭拜曾孙多奇禅承袭佛保西路出征效力所得拖沙喇哈番仍留与佛保　　

○免江西清江新淦二县本年分水灾额赋有差。　　

○己卯。上回畅春园。诣皇太后宫、问安。　　

○庚辰上诣皇太后宫、问安。　　

○予故原任荆州副都统阿际礼祭葬如例。　　

○壬午。孝慈高皇后忌辰遣官祭福陵。　　

○癸未上诣皇太后宫、问安。　　

○先是湖广总督石文晟、疏参容美司土司田舜年一案。上命都察院左都御史梅鋗内阁学士二鬲、前往会审。至是、梅鋗奏称、原任容美司土司田昺如、酷虐事迹俱有证据、应革职。桑植宣慰土司向长庚、抗匿田昺如应降四级留任已故容美司土司田舜年、出征苗子捏病规避各款俱有证据应追革田舜年职。至田舜年私造宫殿淫乱各款俱无证据应毋庸议田昺如土司员缺应将田昺如子侄、中择一人承袭湖广总督石文晟等奏称田舜年所属之人唐世甲等控诉田舜年父子俱不善我等情愿纳粮当差应否将其土地人民入我版图伏候上裁。学士二鬲奏称、案内有名容美土司二十余人、俱未赴审故未经质审之处甚多。田舜年治病医生、及检尸知县洪国柱俱未到案田舜年身死尚未明白倘草率结案、则土司之心不服奏入下九卿詹事科道、会议具奏。　　

○予故辅国公品级保寿祭二次建坟立碑。　　

○甲申上奉皇太后自畅春园回宫。　　

○以翰林院侍读学士色尔图充经筵讲官。　　

○喀尔喀泽卜尊丹巴胡土克图、土谢图汗车臣汗等、遣使进九白年贡宴赉如例。　　

○升工部郎中安达礼为甘肃布政使司布政使　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百二十六



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百二十七　　

康熙四十五年丙戌冬十月乙酉朔享太庙遣兵部尚书马尔汉行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙四十六年时宪历。　　

○吏部尚书敦拜、以老乞休。上谕大学士等曰、敦拜由司官擢用至尚书、并无效力勤劳之处。凡事不留心详察、声名亦不佳。且廷议系国家大事、前有事会议、敦拜不谙事理恣意妄言。彼时即当黜退。今既以年老乞休、著解吏部尚书任。凡为人臣者虽当暮年宜更加意洁己、勤劳王事如谓年老、略不留心诸务、黾勉自效岂任彼为大臣、徒使之荣显已耶尚书温达自任工部以来声名甚优。凡事敬慎而宽。著调补吏部尚书。　　

○升福建金门总兵官崔士英、为正蓝旗汉军副都统。陕西宁夏总兵官刘官统、为西安副都统。　　

○升湖广长沙副将高一靖、为陕西兴汉总兵官山东沂州副将罗联芳为广东右翼总兵官。　　

○丙戌。上奉皇太后幸畅春园　　

○丁亥。皇太后圣寿节。上率王以下文武大臣待卫等诣皇太后宫行礼。遵懿上□日停止筵宴。　　

○戊子。策试天下中式武举于太和殿前。　　

○扎鲁特多罗达尔汉贝勒诺木拉拜、巴林辅国公纳木詹故。各遣官致祭。　　

○己丑。上御畅春园内西厂。阅试武举骑射技勇。　　

○升左都御史希福纳、为工部尚书。　　

○庚寅。上诣皇太后宫、问安。　　

○上御畅春园内西厂。阅试武举骑射技勇上率诸皇子、及善射侍卫射。上发十矢皆中。　　

○谕武殿试读卷官等今天下太平日久。曾经战阵大臣已少知海上用兵之法者益稀日后台湾不无可虑。朕甲子年南巡、由江宁登舟而下、至黄天荡、江风大作、众皆危惧。朕独令冲风而行。朕伫立船头、射江豚、略不经意。后又南巡乘船渡江微觉心动。去□山戊不□之行见人渡江者、即为心悸由此观之皆年为之也大约年少则血气强年老则血气衰尝问之宿将皆云年力少壮故能登城蹈险、今则怯矣。凡将军提督总兵官当年少时冒锋镝越险阻、所在效力及位至大僚、家亦富饶而年齿渐高。设一旦有事使之率兵而行欲其奋勇效命如前、何可得耶又谕曰凡人必耐得劳苦乃能有成不耐劳苦、到处无用。不但武臣为然、即文臣若不劳苦、学问如何成就、今尔等二三老臣、年虽高而勤劳实甚。观部院官止图安逸、凡事俱不经心。兵部前以会试人未到斋、请展限数日、此彼所亲奏之事也。昨问续到几人。堂官俱不知。因令问司官笔帖式、亦皆不知。朕之使问司官笔帖式者原欲伊等知愧、不知伊等亦知之否。至于会议时、九卿内但一二人立议、余皆随班画题、竟无一留心任事之人矣。　　

○辛卯。武殿试传胪赐。中式武举杨谦等九十四人、武进士及第出身有差。　　

○癸巳。谕吏部尚书温达、朕因吏部事务紧要故特简任尔。凡铨选皆有定例。尔但当遵例而行至于掣签时、递呈驳查。或作单月、或作双月俱多情弊。如果有不平之处宜先期递呈、临期方递呈者、安保无情弊乎。尔宜留意。　　

○镶黄旗都统宗室特克新、以病乞休、允之。　　

○乙未。上诣皇太后宫、问安。　　

○以光禄寺卿马士芳、为太常寺卿。　　

○丙申谕大学士等、正白旗护军统领达尔占、常在行间效力、受伤甚多一应。效力之处、勇往向前若系无耻之人、在副都统任内、图利小取、亦必稍有所得。伊不肯为、是以家计甚觉贫乏。著赏银三千两、令其置立房产　　

○丁酉。谕大学士等、九卿议土司事但欲使两造平息。总督石文晟、原参田舜年、建造宫殿行凶作恶、是以羁留于武昌府。今田舜年已故、石文晟又具奏欲息其事。如土司等果抗拒不法、则当发兵征巢□刀。土司等若无罪、则当反坐原参之人。朕意以二鬲所奏为是。此事不便令督抚提督、会同审理、当再特遣大臣、前往察审。著以此谕九卿。　　

○戊戌。上奉皇太后自畅春园回宫。　　

○以黑龙江副都统耿额、为都察院左都御史。　　

○浙江黄岩总兵官仇机疏参前任总兵官今任京口副都统许国桂、贪劣各款。上命福建浙江总督梁鼐、浙江巡抚王然、提督王世臣、江南提督张云翼、会同察审。　　

○己亥。上御太和殿视朝文武升转各官谢恩。　　

○谕兵部、杭州江宁、西安、三处驻防满洲、闲居日久、恐出门不耐烦劳。嗣后每年于此三省内、不拘章京、骁骑校、兵丁、选年少善骑射者、每旗三人、共二十四人。俱令于四月到京、随至热河行围。俟回銮时、遣回本处。如此既可娴习规矩骑射、而伊等之贤否亦见矣。　　

○庚子。谕吏部朕以鲁瑚人尚质直、授为刑部侍郎。朕出避暑之后、值刑部无堂官、鲁瑚任意妄行。著降五级调用。　　

○谕刑部、缓决罪犯、至于三四年者、俱即行察出、免死减等发落。　　

○升镶红旗满洲副都统汪悟礼、为正红旗护军统领。正黄旗满洲副都统阿尔西、为镶红旗护军统领。　　

○辛丑。上诣皇太后宫、问安。　　

○谕大学士等、总河报秋汛疏、越二十日方到、朕屡次亲阅河工、洞悉情形。如奏报水汛事、早到、则其中或有所指示、犹可及时预防。嗣后有奏。河工急务者、限两三日飞驰递送。　　

○以翰林院编修蒋廷锡、充日讲起居注官。　　

○壬寅。命原任大学士熊赐履乘驿回籍仍遣官护送。　　

○命大学士席哈纳、吏部右侍郎张廷枢、兵部右侍郎萧永藻、前往湖广、察审容美司土司田舜年一案。　　

○调正白旗蒙古副都统善丹、为满洲副都统以一等侍卫托克托和、为正白旗蒙古副都统。　　

○以喀尔喀故多罗贝勒西弟希里子丹金多尔济翁牛特故镇国公齐旺多尔济子索纳穆袭爵。　　

○旌表顺天大兴县烈妇胡氏、拒奸被戮、给银建坊如例。　　

○癸卯。授辅国公塞勤妹为乡君、壻郎文烋、为辅国公壻、秩四品。　　

○谕大学士等王以下辅国公以上之女、既授封为郡主乡君而出嫁外省官员、同往任所殊为未合。著传谕宗人府、礼部定例具奏。　　

○升大理寺少卿艾芳曾为光禄寺卿。　　

○四川松潘总兵官周文英、以老病乞休、充之。　　

○甲辰。以翰林院侍讲吴昺提督湖广学政。　　

○乙巳谕户部国家钱粮、理当节省、否则必致经费不敷。每年有正项蠲免、有河工费用、必能大加节省方有裨益。前光禄寺一年用银一百万两、今止用十万两。工部一年用二百万两、今止用二三十万两。必如此、然后可谓之节省也。　　

