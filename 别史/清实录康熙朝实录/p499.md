<!-- { "loadSidebar": true } -->
○戊辰。上驻跸两间房。　　

○己巳领侍卫内大臣大学士等奏护、军人喀尔处浑告称愿当苦差妄行叩阍、应枷责发往黑龙江当差。上曰、喀尔处浑、极其狂妄、将伊妻子兄弟、一并发往并行文将军严加防范昔世祖皇帝时、以巴龙之祖爱宝狂妄不堪充发乌喇在充发处、怙恶不悛、拏回正法。此所谓惩恶也。今喀尔处浑之族噶什图噶尔图等、原系内府佐领下人、出旗受职家已极富乃交结部院人员、恃其钻营将子弟三十余人、俱用部院。今已将噶什图噶尔图之族、取回内府、仍归原佐领矣。又和素、常书、将噶尔处浑、具保咨部、授为署丞、必有夤缘情弊。观其保喀尔处浑、则凡属伊等保送之人、皆不可用。著查伊等从前保送者、尽行斥革。且常书生性、不孝不义、行事不端、言语繁多和素为人、亦极庸劣。学问虽优其他皆无足观也。　　

○庚午上驻跸鞍子岭阿霸垓多罗郡王吴尔占噶喇卜等来朝。　　

○调吏部右侍郎恩丕、为礼部左侍郎。　　

○辛未上驻跸花峪沟。　　

○刑部等衙门议覆奉差江南审事户部尚书张鹏翮疏言原任江苏布政使宜思恭于兑收钱粮时、勒索加耗、又受各属馈送应拟绞监候巡抚于准同城居住、并不纠劾、拟革职应如所拟、从之。　　

○癸酉。上率善射侍卫等射上亲射二次。发矢皆中。继阅吉林、鸟喇、黑龙江官兵射。　　

○刑部议覆、奏差江南审事户部尚书张鹏翮疏言、宜思恭任江苏布政使时、因地方有赈济平粜等事、与巡抚于准商议、先将司库银垫用俟扣各属每年俸工等银还库。今补还二十九万七千余两尚欠一十六万四千余两并无可以扣抵之项请在宜思恭于准名下、勒限严追。补完应如所题。从之。　　

○甲戌上驻跸喀喇和屯。　　

○丙子。上谕大学士等曰、自赵申乔参俞益谟以来武弁始知警畏。今天下兵丁、额数缺少、而空名食粮者甚多、所关者大。卿等皆国家大臣、当于此留心。　　

○礼部议覆、江苏巡抚张伯行疏报、朝鲜国商人高道弼等、被风坏船、飘至海州地方、已经救获。请候朝鲜国使来交付遣回。应如所请。上曰若俟朝鲜使来为日迟久。著将高道弼等令高丽通事一人自部给文驿送前去。　　

○兵部议覆福州将军祖良璧疏言康熙二十二年拨耿精忠藩下兵一千名分入上三旗因闽省从未有正黄旗兵驻防故将应入正黄旗人等分入正蓝镶白二旗查别旗藩下人有缺将本旗人补授。嗣后有正蓝镶白二旗缺出、请将从前应入正黄旗兵丁数内补授。应如所请。得上□日、此事著如议行。天下之人、皆朕民庶。今藩下之人、均朕之人。并入汉军。嗣后不得仍称藩下。　　

○谕内阁、兵部、内务府、数年以来、已无蝗虫矣、今复见一二宜急捕之。朕于去岁秋问、曾谕直隶巡抚赵弘燮山西巡抚苏克济、河南巡抚鹿祐山东巡抚蒋陈锡加意捕捉、今应传谕边外皇庄、八旗之庄、并提督马进良、令各行捕除若不实心奉行断不轻恕。　　

○调盛京礼部侍郎哈山、为吏部右侍郎。　　

○升护军参领觉罗阿腊纳、为镶黄旗蒙古副都统。　　

○丁丑。遣官祭关圣帝君。上驻跸热河行宫。　　

○癸未。升左副都御史苏尔德、为盛京礼部侍郎。　　

○升河南按察使金世扬、为江苏布政使司布政使。　　

○戊子。巴林多罗郡王额驸吴尔衮、来朝。　　

○己丑。升大理寺卿绰奇为都察院左副都御史。　　

○庚寅。夏至。祭地于方泽。遣领侍卫内大臣公傅尔丹行礼。　　

○大学士等遵上□日议覆右卫应添设八旗骁骑二千四百名汉军火器营兵六百名将见在空闲官房拨派居住。从之。　　

六月乙未朔。先是上至热河遣内侍及侍卫等恭请皇太后驾避暑塞外至是上命皇太子诸皇子恭迎皇太后驾于王家营。　　

○升左通政多善为大理寺卿。　　

○予故浙江巡抚王然、祭一次。　　

○丁酉。上自热河启行至花峪沟恭迎皇太后驾亲于皇太后辇旁步行导引送至花峪沟行宫是日上驻跸花峪沟。　　

○戊戌上奉皇太后驾至喀喇和屯行宫。上先行。驻跸热河行宫。　　

○以故三等精奇尼哈番费扬午之子希昌、袭职。　　

○升陕西榆林道张伯琮、为河南按察使司按察使。　　

○己亥。皇太后驾至热河。上跪迎。亲扶皇太后辇、送至行宫。　　

○辛丑。谕刑部、本年朝审秋审凡系可矜可疑罪犯、著照例审奏。其情实罪犯、停止审理。　　

○乙巳。乌朱穆秦和硕车臣亲王色登敦多卜来朝。　　

○喀尔喀镇国公吴巴达故。遣官致祭。　　

○辛亥。谕兵部江南狼山总兵官刘含高年老、著解任。　　

○癸丑。以故一等阿思哈尼哈番巴达尔户之弟啬冷袭职。　　

○丙辰喀尔喀镇国公车布登等来朝。　　

○丁巳苏尼特多罗郡王垂际恭苏隆、来朝。　　

○戊午。先是、江南江西总督噶礼疏言、康熙四十六年间、荷蒙皇上颁发帑金、令江南督抚、于苏州、松江、常州、镇江等处建闸开河应用钱粮苏州府知府陈鹏年于司库支领转发。苏松粮道贾朴、于督修时先扣留三万四千余两于完工后、详司报销止称余剩银二千四百余两显系侵蚀其承修各官办事草率甚属溺职应一并题参。上命差往江南、审事尚书张鹏翮等一并严审具奏至是、张鹏翮等覆奏、粮道贾朴、督修河闸、倡议扣留钱粮为将来保固修理之用、遂行捏造印册朦混报销。革职布政使宜思恭革职巡抚子准、不详察具题。除宜思恭、已于别案拟罪外贾朴、于准、均应按律杖流、仍勒限追完。承修官苏州府同知张廷采等、未照原估之处修治是实。均应革职、勒限补修。知府陈鹏年、所发所存银两、皆由巡抚饬令遵行、应无庸议。得上□日、观张鹏翮所审建闸一案、各官皆议处、独陈鹏年脱然事外陈鹏年、本系重罪之人、朕从宽免其死罪、复授为知府、理应激切图报。乃身在同城、日见伊等侵扣、不尽力劝止。且此项钱粮出纳、俱经陈鹏年之手、而任凭贾朴于准指使、其公同作弊可知矣今若免议、众心不服大凡公事、虽系师生同年朋友、亦当从公审理。张鹏翮所审此案内、有畏惧徇庇之处著交与九卿严察议处、其同审理此案之学士噶敏图、及总督噶礼、总漕桑额、著一并议处具奏。　　

○吏部议覆、湖广总督郭世隆疏言、翰林院侍读学士陈壮履、致祭南岳、纡道嘉鱼县、骚扰地方。应将陈壮履降一级、罚俸一年。得上□日、陈壮履、身为翰林、奉差在外滥行生事学问亦甚不及著革去侍读学士。停止内廷供奉仍为翰林院编修。　　

○吏部题、刑部察审偷盗富新仓米之檀张三等、例应拟靳监候、乃尚书张廷枢、另议充发、甚属不合。应将张廷枢罚俸一年得上□日、张廷枢诸事偏执、素性好胜有忝大臣之任。著革职。　　

○科尔沁和硕达尔汉亲王额驸班第故。遣官致祭。　　

○己未。升陕西甘山道沙木哈、为四川按察使司按察使。　　

秋。七月。甲子朔。享太庙。遣领侍卫内大臣公傅尔丹行礼。　　

○乙丑。以湖南永州总兵官李如松、为杭州副都统。　　

○予故原任河南南阳总兵官方凯、祭葬如例。　　

○辛未。升广东龙门水师副将施而宽为江南狼山总兵官陕西永固城副将祖维新、为湖南永州总兵官黑龙江参领金钟为陕西兴汉总兵官。　　

○兵部议覆四川陕西总督殷泰疏言西固堡民安忠因峰崖山生番夺牛不与被杀。该汛守备韩国元守御所千总洪章高仲元等、领兵往缉凶犯深入番地亦俱被杀其后洮岷营副将张弘印及土司马天骥等统领官兵攻破峰崖山剿杀生番七十余人其余三十四族生番、俱已招抚查生番杀夺之事、例应详报上司、勒献凶犯、明正国法。今守备韩国元等、不报上司、即行进剿本应议处、但身已战殁无庸议。其该管各官平日不能管辖属员以致临事失机应将兼辖之副将张弘印总兵官马际伯、提督江琦等俱照例议处。得上□日、此事非副将张弘印起衅。且一闻事发、即率官兵剿抚可嘉。著降二级、仍留原任。守备韩国元、千总洪章、高仲元、因地方公务被害情属可悯著该部议叙。余依议寻兵部议守备韩国元、加赠一级、为署都司佥书荫子弟一人、以卫千总用。千总洪章、高仲元、各荫子弟一人、以卫千总用。应得恤银、令该省督抚、照例赏给。从之。　　

○予故一等伯发保、祭葬如例。　　

○癸酉。孝懿皇后忌辰。遣官祭陵。　　

○戊寅中元节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○庚辰。调工部左侍郎拉都浑、为理藩院左侍郎管右侍郎事。转工部右侍郎揆叙、为左侍郎。以左副都御史张额为工部右侍郎。　　

○旌表山西烈妇、兰国秀妻房氏、拒奸殒命、给银建坊如例。　　

○壬午。兵部议覆、奉差湖南审事吏部尚书萧永藻等疏言、巡抚赵申乔、疏参提督俞益谟、侵冒兵饷。游击唐之夔、将银换钱、少与多取。总兵官李如松、不能约束兵丁、在任所开设典铺。提督俞益谟、疏参巡抚赵申乔、每事刻意苛求、故欲陷人。今将伊等审讯、所参俱实。提督俞益谟、应革职。原任总兵官今升杭州副都统李如松、及游击唐之夔、应各降三级调用。巡抚赵申乔、亦应革职。得上□日、愈益谟、著休致。赵申乔、著革职留任。李如松、著降三级、从宽免调用、留副都统任。余如议。　　

○癸未。户部议覆、署理偏沅巡抚事户部右侍郎王度昭疏言、镇筸地方、自改协为镇之后、兵民聚处、生齿日繁。请酌借帑银三千两、买谷贮仓、谷贵之时、平价发粜秋成谷贱之时、买补还仓预备赈济每年将余剩价银于六年之内、补还所借之项应如所请。从之。　　

○一等侍卫海清故加赠。副都统衔。并赐鞍马二匹内厩马一匹。散马一匹银一千两及妆蟒缎疋等物。　　

○甲申旌表山东烈妇、王进忠妻法氏、拒奸殒命、给银建坊如例。　　

○丁亥。刑部议覆、都察院左副都御史、祖允图疏参户部内仓亏空草豆一案审据书办胡文思、沈遵泗、供称每年买卖人等所领银两、有送堂司官公费其银数账目、俱存买卖人金璧处。随傅问金璧、取出康熙四十五六七八等年送堂司官银数账簿、内开得银之堂官希福纳等司官根泰等共六十四员此等堂司官员、俱应革职拏问尚书张鹏翮等、虽无入己之赃、但伊等家人、有与买卖人要银之处、应否将伊等一并革职拏问、请上□日定夺。得上□日、国家钱粮、关系重大。见今俱已发露、必从设立监督之年稽察著此案内无名之九卿大臣官员、公同秉公审理。本身不曾得银、家人得银者、免其革职拏问。余如议。　　

