<!-- { "loadSidebar": true } -->
○丁酉。上以定远平寇大将军和硕安亲王岳乐、自湖广凯旋、率在京诸王、贝勒、贝子、公、及满汉大臣、出郊迎劳。是日、驻跸芦沟桥　　

○以原任狭西西安布政使颜敏、为广西布政使司布政使。升江西驿盐道副使黄元骥、为广西按察使司按察使　　

○调江西总兵官蔡璋、为广东顺德水师总兵官　　

○戊戌。上自驻跸所、率诸王大臣等、迎凯旋大军于二十里外。大军既至。上率出迎诸王大臣、及凯旋王大臣官员等、拜天毕。上御黄幄。和硕安亲王岳乐、率凯旋将帅行礼。次投诚将军林兴珠行礼。上召安亲王岳乐近前。上亲起抱见。命近御座左侧坐。诸大臣依次列坐。其行间效力军士、亦依次列坐。赐茶毕。上回宫　　

○湖广提督桑峨疏报、招抚伪游击刘鹏等、文武官共七十五员、兵丁一百六十三名。下部议叙　　

○辛丑。扬威大将军和硕简亲王喇布疏报、臣亲率兵往柳州、二月二十八日、至永福县。闻马承荫反、绐傅弘烈登舟、遣兵袭破其营。臣等即欲进剿、因满兵力薄、又念省城至重、公议暂还桂林。得上□日、览奏、马承荫复叛。今湖广绿旗兵、已取枫木岭。武冈州满汉兵甚多。广西去武冈为近。宜调贝子章泰军中满兵、每佐领六人、绿旗精兵二千人、令都统夸札帅之、速赴简亲王军前、与平南王等协力剿贼。夸札至广西、即令参赞军事　　

○宁南靖寇大将军多罗顺承郡王勒尔锦疏言、将军噶尔汉之兵、若留之荆州、防御地方、诚有裨益。上允所请、即命噶尔汉、以兵驻守荆州等处　　

○壬寅。宗人府、内阁、礼部等官、恭进玉牒。上御中和殿受之。总裁纂修官员行礼　　

○谕议政王大臣等、前遣往广西大兵、劳苦日久、宜令番休。可拨京师每佐领护军二人、骁骑三人、汉军一千人、令都统马缉、赵琏、副都统洪世禄、祖植椿等、率往更替　　

○癸卯。上诣太皇太后皇太后宫、问安　　

○户部议覆、护理直隶巡抚事守道董秉忠疏言、请发积谷、赈济霸州等八十二州县卫饥民。应如所请。得上□日、著遣尔部堂官一员、速往察明、即动支正项钱粮赈济。务令饥民、咸沾实惠　　

○谕兵部、顷简亲王喇布奏、马承荫反叛。恐此贼自广西侵犯广东。今闽疆悉定、可令将军赖塔、即率满兵二千、驰赴潮州、防守广东全省　　

○福建水师提督万正色疏报、我师既攻复海坛。逆贼朱天贵、遁据南日湄州等＜山奥＞。臣咨会抚臣吴兴祚、陆路声援。臣亲率水师、于二月十四日、自海坛进剿。逆贼南遁。我师尾至平海＜山奥＞、与抚臣会师。朱天贵复合伪将军林升、驾＜舟宗＞三百余艘、踞崇武＜山奥＞。臣于二十日、乘风自平海南下。贼率＜舟宗＞迎战。臣挥兵掩击、大败贼众、沉贼＜舟宗＞二十余只。阵斩伪总兵吴丙、伪副将林勋等。擒杀甚众。克复湄州、南日、平海、崇武、诸＜山奥＞。得上□日嘉奖、下部议叙　　

○奉命大将军和硕康亲王杰书疏报、海中大定小定地方、逼近厦门金门。系我师必由之道。逆贼郑锦、遣伪将军张志、屯粮聚众、欲据此地、以与我师相拒。臣遣驻防杭州副都统倭申巴图鲁、率满洲绿旗官兵、齐进大定地方、奋勇剿杀。贼不能支、皆逃往小定。我兵尾追。贼众不得船者、渰入海中。焚毁贼巢。迁回百姓。所有大定小定地方、悉行恢复。得上□日嘉奖、下部议叙　　

○甲辰。杰书又疏报、二月二十三日、大兵水陆分进、规取玉洲。贼首刘国轩、向石马海澄奔窜。我兵追剿甚急。刘国轩复走厦门。伪总兵苏堪等、守海澄。随遣官谕以投诚。苏堪即开西门、迎接官兵入城。玉洲、石马、海澄等地方、悉行恢复。得上

□日嘉奖、下部议叙　　

○福建总督姚启圣疏报、臣等见水师提督万正色、孤军独下。于二月二十三日、同总兵赵得寿、黄大来、平南将军赖塔、分统水陆官兵、七路进剿。将弁俱各奋勇、攻破陈州、马州、湾腰山、观音山、展旗等寨、一十九处。杀贼甚众。下部议叙　　

○乙巳。吏部题、故三等阿思哈尼哈番克什克图无子、应将原立职巴雅尔图之子满都户承袭。从之　　

○福建巡抚吴兴祚疏报、二月二十六日、臣同宁海将军喇哈达、总兵王英等、由同安进剿逆贼。至＜氵丙＞洲浔尾等地方、宣谕伪将、献城投降。随分兵三路、径渡厦门。逆贼溃败。二十八日、进厦门城、安抚人民、即遣官兵、进取金门。得上□日嘉奖、下部议叙　　

○丙午。命内阁学士佛伦、兵部督捕侍郎金鋐。督理湖南四川粮饷　　

○升太常寺卿刘如汉。为大理寺卿　　

○勇略将军狭西提督赵良栋、疏辞云南贵州总督。得上□日、卿久镇岩疆、劳绩素著。简督云贵、正资料理。著祗遵成命、不必控辞　　

○丁未。万寿节。上率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫行礼。停止朝贺筵宴　　

○遣官祭福陵、昭陵、孝陵、仁孝皇后、孝昭皇后　　

○遣官祭真武、东岳、城隍之神　　

○己酉。上诣太皇太后皇太后宫、问安　　

○安远靖寇大将军多罗贝勒察尼疏报、是月十三日、我兵取辰龙关。抵辰州。贼溃遁。伪知府傅祖禄等、以城降。伪将军杨有禄、周祯、杨宝荫、祖述舜等、各率兵投诚。绥远将军湖广总督蔡毓荣亦疏报、复铜仁府、泸溪、溆浦、麻阳、三县。得上□日嘉奖、下部议叙　　

○谕议政王大臣等、今枫木岭、辰龙关、俱已恢复。四川广西、悉皆底定。云贵不日可平。若行招抚、更可速定。云贵人民、亦得早安其生。张起龙、本吴三桂属下之人。宜使招抚云贵。可贳其罪、捧敕前往　　

○壬子。上诣太皇太后皇太后宫、问安　　

○勇略将军云南贵州总督赵良栋疏言、湖广大兵、若作速前驱、贼自奔溃。请敕湖广官兵、限以立取贵州。令广西兵、一路自泗城州、渡八答河、由安笼、出云南交水。一路自思恩府、渡八碍青羊江、由广南府、出云南维摩州。四川兵、一路自成都府、走黎雅天全招讨司、过大渡河、即由泸江、建昌、会川、金沙江、出云南武定府。一路自保宁府、下七星关、或走永宁、出烟方堂堂可渡桥。并请敕各路将军大臣、严督满汉官兵、加意秣马。川狭督抚等、迅备粮饷。湖广广西统兵将军、速整军旅、定期八月终诸路齐进、直捣云南。得上□日、赵良栋、身在行间、熟悉地方情形、具疏入告。宜悉如所请。录其疏、发湖广广西将军大臣。视云南可取、或贼内乱、有机可乘、毋俟定期、即便宜帅师直进。苟未有机会、其以赵良栋所奏、定期进兵机宜。详加商酌。于何所约会齐举、定议以闻　　

○癸丑。上御弘德殿。谕讲官张玉书等曰、人品邪正、固在臣下、而鉴别全在人主。从来人心多伪、最为难知。张玉书奏曰、古来大奸似忠。大诈似信。惟圣明在上、自无遁情也　　

○谕督理川湖粮饷内阁学士佛伦、督捕侍郎金鋐曰、大兵进剿云贵、务在安辑人民、抚绥苗蛮。其敕将军以下诸臣、严禁官军掳掠　　

○甲寅。上御太和门视朝。文武升转各官谢恩　　

○谕兵部、曩者有事之时、所选发人员之中、马山、偏图、劳绩屡著、军务素娴。四什六、亦堪任使。宜用之边疆重地。可发往将军总督赵良栋军前。若四川需用、即授为总兵官。否则令赵良栋帅之、随征云贵、即于要地任用。其标下官兵、愿随者携往。准出征例、给与粮饷。此等人员、尔部详察议奏　　

○免江南山阳等十一州县、康熙十八年分水灾额赋有差　　

○浙江总督李之芳疏报、海逆联＜舟宗＞飘突。臣密饬定海舟师、操练精熟、遇警即行剿灭。二月十八日、游击卫圣畴等、于孝顺洋了有贼船、率领官兵血战。沉贼船十四只。烧毁五只。阵斩伪参将童耀等一十九员。擒获伪官兵一百余名。下部议叙　　

○丁巳。九卿会推江西按察使。左通政张可前、大理寺少卿张永祺、合词保举福建副使道张仲举。画题时、广西道御史唐朝彝曰、我闽人也、知张仲举为官平常、不应保举。九卿因不复保举。都察院、及六科给事中。合疏公参。下吏部议。寻议覆、唐朝彝当九卿会推时、并无一言。画题时、乃言张仲举居官平常、又不明指其过。身为言官、殊负职掌。应革职。上曰、廷推事关重大。或举或否、原许各摅所见。倘众口附和、而无一人争执。岂能无党同之弊。今若将唐朝彝议处、将来推举之人、或有徇私请托者、谁肯直言指摘耶。著从宽免　　

○戊午。上诣太皇太后宫、问安　　

○升湖广武昌道吴毓珍、为湖北按察使司按察使。湖南粮储道柯永昇、为江西按察使司按察使　　

○免山东淄川等十三州县、康熙十八年分旱灾额赋有差　　

○己未。上诣太皇太后皇太后宫、问安　　

○三等阿思哈尼哈番达赖、军机革职、以其兄子达成、袭替　　

○巡视中城御史洪之杰疏言、饥民自去冬流集京师、五城赈粥全活。且复屡宽赈限、至三月终停止。今为期已满。请将五城赈余银米、酌给遣回。得上□日、今非麦熟之时。若资遣还乡、仍恐失所。著添设赈厂于五城关厢外、再行赈粥两月。俟麦收之时、听其各回乡里　　

○谕议政王大臣等、四川与云贵接壤、逆贼必乘间来犯。其檄将军总督赵良栋、吴丹、鄂克济哈等、当此进取之时、宜于各要路立营。深沟高垒、坚为守御　　

夏。四月。庚申朔。享太庙。上亲诣行礼　　

