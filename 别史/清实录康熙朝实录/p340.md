<!-- { "loadSidebar": true } -->
○吏部议覆、户部尚书王隲、左都御史董讷、内阁学士李应廌、俱附和于成龙。董讷自行陈奏、又巧为掩饰。应将王隲、董讷、李应廌、俱革职。得上□日、王隲、从宽免革职。著以原品休致。董讷、李应廌、俱著革职　　

○庚申。上自畅春园回宫。　　

○上御乾清宫、亲定殿试贡士甲第。谕大学士等曰、通晓政事、甚属不易。即如赈济一事、朕亲访闻、被灾地方百姓、一遇赈济、则盈千万人、聚而就食、若不得其人、不得其法、反致生事。诸贡士策中、论吏治、皆言当实心任事、大法小廉。今言官建白甚少、间有上疏者皆怀私心、或所言似公实则假公济私耳。至督抚赴任时、在京官员、有亲友门生在属下者、必相请托、即欲参劾不得不顾情面。如果外而督抚、内而言官、皆从公据实参奏、则不肖之吏、自无所容。今诸生对策、虽能言之若身当其任、恐亦能言不能行也　　

○旌表湖广节妇杨氏、守节四十年、给银建坊如例　　

○辛酉。上御太和门传胪。赐殿试贡士胡任舆等一百六十八人、进士及第出身有差。　　

○是日、上幸畅春园。　　

○谕户部、山西平阳府、泽州沁州、所属地方、前因蝗旱灾伤、民生困苦、已经蠲免额赋、并加赈济、而被荒失业之众、犹未尽睹干宁、其康熙三十年、三十一年、未完地丁钱粮、及借赈银米若仍令带徵克期完纳、诚恐闾阎力绌、益致艰难。著将所欠钱粮、五十八万一千六百余两、米豆二万八千五百八十余石、通行蠲豁用纾民力。尔部行文该抚、严饬该府州县官、悉心奉行、务俾人沾实惠。倘有已完在官、捏称民欠、及已奉蠲免、仍复重徵官吏作奸、侵渔中饱、一有发觉、定以军法从事、遇赦不宥。　　

○壬戌。上诣皇太后宫、问安。　　

○癸亥。升翰林院侍讲学士傅德、为都察院左副都御史　　

○予故黑龙江副都统纳秦、祭葬如例　　

○乙丑。上自畅春园回宫　　

○升云南贵州总督范承勋、为都察院左都御史。　　

○赠故汉军都统诺迈太子少保。予祭葬加祭一次谥襄恪。　　

○命黑龙江副都统移驻墨尔根城内　　

○丙寅。谕大学士等今值暮春草生之时、噶尔丹与策妄阿喇布坦、互相攻战、或至近吾边境、亦未可定。著简选西安满洲兵一千五百名、令将军博霁亲帅之、敕书到日速赴振武将军孙思克处预备、若有边警、与孙思克商酌而行。昭武将军郎谈等所帅之兵、仍暂驻宁夏、孙思克等、若有所征行、待其传檄、即时趋赴、共相商酌以行。　　

○以原任内阁学士田喜雨□冓补原官。以仓场侍郎常书、兼管翰林院掌院学士事。　　

○丁卯。谕大学士等山东巡抚桑额、奏所属积贮米谷、并无亏空。此前任抚臣佛伦奉行之善也朕巡行霸州时、闻大城县知县祖延泰、散谷赈济、或有富户、冒称饥民者、查出、即将其家所积之谷、散给贫民、因此并无假冒贫民得沾实惠。是则奉行之善、存乎其人。从前总督张长庚屈尽美、巡抚白色纯、韩世琦等、居官不善、不数年间、子孙穷困。由此观之、徒贻恶名、此辈所贪取者、今安在哉。且居官果善、其光荣自不待言。如江南将军博霁调西安将军、起程之日、兵民泣送。屈尽美居官不善、离任之时、地方百姓、皆为切齿。居官善否举朝之人、及地方百姓、自有公论、岂能掩饰哉　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百六十二


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百六十三　　

康熙三十三年。甲戌。夏。四月。戊辰朔。享太庙。上亲诣行礼。　　

○上幸畅春园。　　

○盛京礼部侍郎单璧、以年老乞休。允之　　

○杭州将军郭丕、以老病乞休。允之　　

○己巳。以故一等精奇尼哈番巴尔弥特子多尔集、袭职　　

○庚午。理藩院题、今岁编审外藩蒙古四十九旗人丁、共二十二万六千二百七十有奇。内除隶公主、郡主、王、贝勒、贝子、公、额驸、台吉等、三万一千五百九十六丁外、余十九万四千六百七十余丁。三丁内、著一丁披甲。应披六万四千八百九十一甲。下所司知之。　　

○旌表直隶烈妇。王六妻王氏、拒奸殒命、给银建坊如例。　　

○壬申。升光禄寺卿艾肃为盛京礼部侍郎。　　

○以仓场侍郎兼翰林院掌院学士常书、充日讲起居注官。　　

○授一甲进士胡任舆、为翰林院修撰。顾图河、顾悦履、为编修　　

○丙子。上诣皇太后宫、问安　　

○戊寅。调湖广总督丁思孔、为云南贵州总督　　

○己卯。谕理藩院、今青草既出、应遣人带泽卜尊。丹巴胡土克图、土谢图汗之人、与公西卜退哈滩巴图尔使人同往。至公西卜退所。另拨材干之人。访实和托挥特根敦戴青所在地方、即从彼处细觇噶尔丹情状、著班迪、策妄诺尔布、夸色鄂齐尔杜喇尔前去。寻谕班迪等曰、尔等若往擒生口、则起衅端矣。姑探其动静可也。惟以招抚和托挥特根敦戴青等为要。尔等往彼、宣朕谕上□日曰、朕念噶尔丹与汝逼近、常恐为汝害。汝当移近西卜退哈滩巴图尔、纳木扎尔陀音、阿里雅等远设哨探。倘有警、汝等同心并力而行于事乃有大济。此为汝等虑也。西卜退哈滩巴图尔等、现在土喇游牧。汝等不论居何地。朕无所嫌。况噶尔丹事平之时、喀尔喀通国、仍遣归故土也。尔等无兵、如得消息、可即归来。　　

○升翰林院侍读学士色特、为光禄寺卿。　　

○工部议覆、直隶巡抚郭世隆疏言霸州等处田被水淹、皆由子牙等河、堤岸冲决未修之故。查大城县赵扶村之南堤、及龙王庙堤、青县杨村堤起、至东子牙村堤止、雄县蒲淀、五官淀之东堤、俱单薄不堪、应行修筑。黑龙港河、及大城县王家口淤塞、俱应开浚均应如所请。从之。　　

○庚辰。谕翰林院、选拔庶常、原以作养人材。今科进士、特加简阅汪倓、汪漋李暄亨裴之仙龚铎王桢熊苇、陈成永、陈璋、张逸少周道新、陈豫朋丛澍、张大有袁钟麟、黄龙眉、杨颙、陈恂、阿锡台、岳度、朱辉珏陈允恭、傅森、张德桂、拉都立、黄中理、周起渭、吴隆元五哥、海宝、觉罗满保、陈守创、管灏、赵尔孙、吴甫生、高其倬、朱轼、法海、殷元福等、三十九员、俱著改为庶吉士　　

○谕大学士等。朕处深宫之中日以闾阎生计为念。每巡历效甸、必循视农桑周咨耕耨。田间事宜、知之最悉。诚能预筹穑事、广备灾祲庶几大有裨益。昨□山戊不□因雨水过溢、即虑入春微旱。蝗虫遗种、必致为害。随命传谕直隶、山东、河南等处地方官、令晓示百姓、即将田亩、亟行耕耨、使覆土尽压蝗种、以除后患。今时已入夏恐蝗有遗种在地、日渐蕃生。已播之谷、难免损蚀。或有草野愚民、往往以蝗不可捕、宜听其自去者。此等无知之言尤宜禁止。捕蝗弭灾全在人事。应差户部司官一员、宣谕直隶山东巡抚令申饬。各州县官员、亲履陇亩、如某处有蝗、即率民揜捕、无使为灾。其河南、山西、狭西等处、亦行文该抚、一体晓谕。　　

○辛巳。上诣皇太后宫、问安。　　

○升正蓝旗护军统领查木扬、为杭州将军　　

○癸未。兵部议覆、宁古塔左翼副都统巴尔达、因骁骑校胡必图年老、私将伊弟闲散都拉、调补骁骑校。应将巴尔达降一级调用。得上□日、巴尔达、著降一级。来京补用。　　

○甲申。孝端文皇后忌辰。遣官祭昭陵　　

○封固山贝子敦达子蒲昌、为辅国公。授镇国公拔喀子法布兰、镇国公刘永子台浑、俱为三等辅国将军。辅国将军德伦子、讷尔特、奉国将军费扬嘏子詹布、俱为奉恩将军。　　

○旌表云南节妇、梁氏、苏氏、扬氏、山东烈女林氏、给银建坊如例　　

○乙酉。以仓场侍郎兼翰林院掌院学士常书充经筵讲官　　

○己丑。上诣皇太后宫、问安。　　

○庚寅。刑部等衙门议覆、民人高弘擢、殴死伊兄高弘先、应正法。上谕大学士等曰、此案原供内、有高弘擢之父高昇、因伊子高弘先暴恶、先行砍害之语。今悉删去。但希上□日苟且定议。人命关系重大、即使上□日意未当、亦宜据理执奏。况议此案者、止满洲官一员、汉军官一员。似此关系人命事情、不多令司官详察会议、苟且结案、可乎。将刑部官员、严加申饬。嗣后倘仍蹈前辙、决不轻恕。　　

○九卿会议、浙江巡抚张鹏鹝疏言出洋贸易船只、地方官印烙、给以票照、许带军器出洋。乃有内地商人、在外国打造船只、带有军器、出入关口既无印烙可据又无票照可凭、地方官难以稽查请一概禁止、其暗带外国之人、偷买犯禁之物者、并严加治罪。应如所请从之。　　

○理藩院题、科尔沁沙津以征布尔尼军功、封多罗贝勒今袭封王爵其所得贝勒应令其子阿必达袭封从之。　　

○辛卯。升原任湖广巡抚吴琠、为湖广总督　　

○升正蓝旗蒙古副都统宗室塞冷额、为护军统领。　　

○理藩院员外郎二郎保疏报、厄鲁特台吉巴拜、系四厄鲁特内杜尔伯特大台吉达赖之孙。与其兄子齐克宗来归得上□日、巴拜等习居边外若来内地居住难以为生。著理藩院遣官送至喀喇沁、令扎什王抚养之　　

○壬辰以仓场侍郎兼翰林院掌院学士常书、礼部尚书兼翰林院掌院学士张英、教习庶吉士。　　

○癸巳。谕吏部、前因靳辅年老、遣顺天府府丞徐廷玺、佐理河务。今于成龙。奏称徐廷玺、于河务未谙、在彼无事。著徐廷玺回京。　　

○甲午。升直隶守道刘暟、为安徽按察使司按察使。　　

○丙申。赐第巴金印。印文曰、掌瓦赤喇呾喇达赖喇嘛教弘宣佛法王布忒达阿白迪之印。　　

○丁酉。上诣皇太后宫、问安。　　

○予故原任内阁学士王尹方、祭葬如例　　

五月。戊戌朔工部以天坛一带、挑沙铺路给过工价缮摺呈览。步军统领凯音布奏曰新修之路、听人照常行走、不久又坏应派绿旗兵看守令往来之人止走两旁。勿行中路。上曰、如此禁约、殊于朕意不合、盖修葺道路者专以便民也、派兵看守、不许行走则修之何用若云禁行中路、则看守之人、必并禁及两旁。殊于行人不便仍听人照常行走后若毁坏、令步兵稍稍葺治。　　

