<!-- { "loadSidebar": true } -->
○恭建昭陵神功圣德碑。御制碑文曰、天以神器畀我国家。洪惟皇祖太宗文皇帝、智勇神圣。光昭太祖高皇帝丕绪。帝纮皇纲、是廓是恢。干不庭方、构造鸿业。垂裕皇考世祖章皇帝、大一统之基。贻亿万禩无疆之休。维予小子、缵承圣绪。念陵寝宜有功德之碑。敬勒贞珉、昭示无极。叙曰、太宗应天兴国弘德彰武宽温仁圣睿孝隆道显功文皇帝。讳皇太极太祖承天广运圣德神功肇纪立极仁孝睿武弘文定业高皇帝第八子也。母孝慈昭宪敬顺庆显承天辅圣高皇后。生而神灵。徇齐明敏。龙行虎步。颜如渥丹。严寒不栗。举止非常。太祖皇帝特钟爱焉。既长、英武豁达。孝弟恭敬。慈爱和顺。秉心宽弘。好观书史。一有闻见、终身不忘。沉几果断。群望攸属。天命十一年八太祖皇帝升遐。诸贝勒大臣、咸推我皇祖才德。冠世、宜缵承帝业。以九月朔、嗣登大位。建元天聪。时年三十有五。践阼之后、爱养人民。抚绥中外。崇俭务本。修政任贤。仁声义问、无远弗届。除慝讨贰、用整六师。乃击蒙古、执一十四贝勒、奏凯八纛下。乃征朝鲜。克义州。进拔汉山城。入安州。抵平壤。朝鲜王李倧、遁江华岛。遣其弟觉、来行成、遂尽反所收地、与盟而还。乃征察哈尔、剪多罗特部落。编俘获为氓。乃伐明。自遵化、临北京、略良乡、斩其将满桂、孙祖寿。擒其将黑云龙、麻登云。还拔永平。乃收大凌河。降其将士。于是孔有德、耿仲明等、航海来归。乃征黑龙江瓦尔喀、下之。察哈尔举国来附。获历代帝王传国之宝。天聪九年冬、群臣劝进尊号。皇祖辞让再三。明年四月、表上尊号曰、宽温仁圣皇帝。建国号大清。改元崇德。告于皇天后土。追王烈祖。上太祖高皇帝高皇后尊谥。群臣咸上表贺。乃锡宴肆赦。是年、朝鲜毁盟。讨之。拔其都。载飞舸于车。凌江华岛。李倧自缚、请为臣。释之还。并归其俘获。朝鲜感服、勒石南汉以铭勋德。遂率水师渡海、克皮岛。既而大出师遣将。毁关入。分左右翼、则涿州略地至山西界。复自临清渡河、破济南。克城四十有九。降者八。与明兵五十七战、皆捷。六年、围锦州、入其郛。洪承畴以兵来援。皇祖陈师于松山杏山之间。明兵号十三万、望见皇祖张黄盖、往来指挥。皆惧。谋夜遁。我师分道急击、连大破之。擒承畴。降祖大寿。锦州松山杏山塔山悉下。又命将入关、破兖州。东抵宁海。克城八十有八。降者六。阵败明兵者三十九。于是天戈所指、罔不率俾。黄河之源、清海之滨、使犬、役鹿之国、来宾恐后。野驼奇兽、黑狐紫貂、重译来献。声教之远、功烈之盛、古未有也。于戏。惟我皇祖克配天心。诞膺景命。聪明睿知。神武不杀。怀柔以德。燮伐以威。大勋用集。大猷是程。无有内外、有罔不即叙。亲九族。正百官。修明典章。诞敷正教。隆郊丘庙祀之仪。定颁历朝会之礼。辨卤簿旗章服御之制。声名文物、炳然弘备。释奠孔子。以四子配。立文馆。译书史于翔凤阁。俾儒臣记注得失。开科目取士。谕臣下尽言无隐。论功封兄弟子侄、为诸王贝勒。外藩蒙古、亦论功封爵有差。优礼降臣、寄以心膂。赏罚详明。断狱平允。纲举目张。仁至义尽。至于审制度、定律令、斥邪术、禁丧祭踰礼者、务农桑、广渔猎、以丰民食。皆可为万世法。凡勤劳国事者、赐与必优渥。召近臣入宫、日至再三、讲论政事、以宾礼遇之。诸国新附之人入见、必询其姓名世系、慰劳如旧识。天语蔼然。以故虽至难驯者、无不悦服。如萨哈尔察、卦尔察、瓦尔喀、虎尔哈、诸国、素不习礼法、亦贡献称臣。其贝勒大臣至、俱恩遇之如子弟。故其部落、降者相继。常念中原生民涂炭、欲与明和好。惟务修德、不乐观兵。屡移书明边帅曰、朕意在讲和、不忍无辜赤子、□□参罹锋镝。明之君臣、置若罔闻、致烦天讨。然每出师、必谕诸将、授以兵律。尝曰、明之土地人民、天以与我、是民即我民也。故师行虽严寒不入屯堡。士卒死伤、吊问不遗。每战胜攻取、符瑞骈集。必曰、上天眷佑。惕然祗惧。克敌、必祗告于庙。盖敬天尊祖勤民、若是其至。丰功厚泽、与天地同久大、有国史所不能尽书者矣。崇德八年、八月、庚午、崩。圣寿五十有二。在位十有七年。九月壬子、葬昭陵隆业山。于献。八音遏密、万国感痛。实惟至德深仁、为生民主、以弘我国家之大宝命。忾僾见闻。陟降庭止。谨述盛概。拜手稽首而系之以颂曰、于赫皇祖、缵太祖之绪。诞敷乃文。孔奋厥武。整我师干、拓我疆土。东奠朝鲜。西詟蒙古。贰者获之。服则释之。降则怜之。贤则臣之。有言逊志、则必遏之。有言逆耳、则必纳之。治分六曹。职统三院。笔簮史臣。书译文馆。与神为谋。以古为鉴。制礼明刑、仪章是宪。一人有庆。肇域四方。四方来王。自天降祥。和鸾锵锵。旂旐央央。聿昭茂祉。焞燿章光。乾符效珍。坤仪开奥。既协灵图、诞升显号。济济师师、群工舞蹈。历数攸归、讴歌前导。乃禋乃祀、于庙于郊。乃燕乃射、于野于朝。乃赦乃宥、于犴于牢。乃渔乃猎、于狩于苗。乃命紫宫、清宁正中。麟趾在右。关睢在东。崇政笃恭。翔凤飞龙。文德武功、以绥万邦。松山之阴。杏山之下。战士连营、崇墉百堵。取彼元戎、系之以组。肃将天威、救民水火。屹屹榆关、王旅所经。而幽而并。而冀而青。而兖而徐。克其百城。涉河踰济、及于东溟。时乘以乾。帝出乎震。罔有遐迩、民莫不信。或献其琛、或输其赆。河源海堧、协灵效顺。有典有则、贻万子孙。言为丘坟。绩媲农轩。佑我皇考、大启幅员。允皇祖之德、皇祖之勋。瞻仰昭陵、在盛京之北。云霞所栖。松柏斯植。有穹者碑、昭宣世德。舀禄来崇、时万时亿　　

○乙巳。上谒暂安奉殿。命皇长子允禔、皇三子允祉、皇四子胤禛随驾。是日启行。驻跸烟郊　　

○补原任湖北按察使线一信、为湖南按察使司按察使　　

○以前锋统领尼雅翰、为西安将军　　

○兵部题、武进士推选守备、旧例分别名次、在前半者候选营缺、在后半者候选卫缺。查营缺多而卫缺少、甚有偏枯。请嗣后不拘营缺卫缺、将武进士挨次补用、以免壅滞。从之　　

○丙午。上驻跸石碑村　　

○丁未。上驻跸黄土坡　　

○戊申。上自行宫启行。将至暂安奉殿。即涕泗交流。至殿中。痛哭良久。奠酒毕。始出。是日、上驻跸新城内　　

○己酉。上诣孝陵。举哀。行礼毕。至仁孝皇后孝昭皇后陵。举哀。是日、上驻跸汤泉　　

○调兵部尚书张玉书、为礼部尚书。刑部尚书李天馥、为兵部尚书。升左都御史徐元文、为刑部尚书。通政使卫执蒲、为都察院左副都御史　　

○朝鲜国王李焞、曾祖母赵氏故。遣官致祭　　

○庚戌。上驻跸冷水头　　

○辛亥。上驻跸四十里铺　　

○壬子。上驻跸兰河崖。是日、上行围。射殪一虎　　

○户部尚书王日藻、乞假归葬。允之　　

○以奈曼故多罗达尔汉郡王鄂齐尔子班第、袭爵　　

○免云南开化府、本年分旱灾额赋有差　　

○予故奉天将军宗室察尼祭葬。照辅国公例赐恤。谥恪僖　　

○江西巡抚宋荦疏言、江省每年采买竹木、名为官捐、实系累民。请嗣后动支正帑采买供用、并严禁科派采买、勒掯经收等弊。从之　　

○旌表山东益都县节妇王氏、给银建坊如例　　

○癸丑。上驻跸米峪口　　

○甲寅。上行围。射殪三虎　　

○乙卯。调湖北布政使于养志、为江苏布政使司布政使　　

○以顺天府府尹李逈、为通政使司通政使　　

○升翰林院侍读邬赫、为光禄寺卿　　

○予殉难狭西汉凤营千总鲁仁圻、致祭一次　　

○和硕郑亲王之子谥悫厚世子富尔敦妃纳喇氏、守节合例。上赐敕书旌奖之　　

○予故散秩大臣萼内、祭葬如例　　

○予故左都督高雷廉总兵官陈梦旸、祭葬如例　　

○以正黄旗护军统领佟宝、为前锋统领　　

○丙辰。上驻跸龙井关。是日、上行围。射殪一虎　　

○丁巳。上驻跸兰营口　　

○戊午。调刑部尚书徐元文、为户部尚书　　

○赠殉难湖广掌印都司宣德仁、副将职衔。予祭葬。荫子弟一人、以守备用　　

○京口副都统张元勋、以老乞休。允之　　

○工部议覆、管理下河户部侍郎开音布疏言、开浚下河工程、需用夫役甚众。请于高邮等十一州县内、各派夫一千名。即有酌量添设、不得过二万之数。其从前在工官员、谙练河务者、请选用五十员、以供指臂。应如所请。从之　　

○己未。上驻跸罗文峪口　　

○庚申。上驻跸汤泉　　

○升广东按察使沉志礼、为湖北布政使司布政使　　

○免江南丹徒县、坍江田地一百七十余顷、旧欠粮银、并除额赋　　

○刑部议覆、山东道御史赵廷圭疏言、律载子报父仇、不告官而擅杀行凶之人者、杖六十。盖为未经审抵、冤抑无伸者言之也。如仇家已经审拟、或遇赦宥、复有藉口报仇、擅行杀害者、不得概引轻条治罪。应如所请。嗣后子复父仇于告官审抵之后、仇家幸遇赦免、复藉口复仇者、流三千里。即著为令。从之　　

○辛酉。上诣暂安奉殿。举哀。是日、上驻跸新城内　　

○壬戌。上率王、贝勒、贝子、公、文武大臣等、诣暂安奉殿。行期年致祭礼　　

○以大理寺少卿许三礼、为顺天府府尹　　

○癸亥。上驻跸汤泉　　

○甲子。孝庄文皇后忌辰。上诣暂安奉殿行礼。举哀。是日。回銮。驻跸蓟州城内　　

○乙丑。上驻跸三河县城内　　

○喀尔喀厄尔克戴青台吉、戴青楚虎尔台吉等、遣使进九白年贡。宴赉如例　　

○丙寅。上回宫　　

○丁卯。上诣皇太后宫、问安　　

○岁暮。祫祭太庙。遣领侍卫内大臣伯费扬古行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后陵　　

○遣官祭太岁之神　　

○升正黄旗蒙古副都统班达尔沙、为护军统领　　

○以喀尔喀故车臣汗伊尔登阿拉卜滩之子吴默赫、袭爵　　

○旌表八旗节妇、满洲、塔泰妻尼氏等五十九人、蒙古、布达里妻博氏等五人、汉军、王言昌妻彭氏等四人、各给银建坊如例　　

