<!-- { "loadSidebar": true } -->
○湖广提督董学礼疏报、提镇各标将弁、共招抚西山余党洞寨一百四处、缴到伪敕印一百六十余件。下部知之　　

○戊子。于大行慈和皇太后宝宫前、行百日致祭礼　　

○升左都御史魏裔介、为吏部尚书　　

○叙剿平山东昆崳招虎两山贼寇功。加总督祖泽溥、兵部尚书。副将刘进宝、右都督　　

○己丑。户部议覆、狭西茶马御史孙锡龄疏言、宁镇孳生马匹、每马一匹、原给地一顷五十八亩四分。开除一匹、即将所给地亩起科纳粮。今孳生骒马、既已停止。地亩应归附近州县纳粮。其职司马匹寺监等衙门、请敕部议裁。应如所请。从之　　

○庚寅。升宗人府启心郎王之科。为内弘文院学士　　

○以大理寺少卿图喇、为杭州副都统　　

○江宁巡抚韩世琦疏言、崇明、靖江、丹徒、丹阳等四县、民迁赋缺、抛弃田亩、应请蠲除额赋。从之　　

○辛卯。以户部郎中徐谓弟、为四川乡试正考官。中书杜镇、为副考官。兵部郎中王天成、为广东乡试正考官。行人洪琮、为副考官。刑部员外郎李为霖、为广西乡试正考官。中书陈廷枢、为副考官　　

○壬辰。免湖广兴国、黄梅等、七州县、沔阳一卫、康熙元年分旱灾额赋有差　　

○吏部议覆、甘肃巡抚刘斗疏言、洮岷道缺奉裁、归并陇右道兼理。查洮岷所属州县卫所、俱距巩昌府八九百里。深山穷谷、奸宄易生。应请仍留洮岷道弹压。靖远道所辖县卫、距府不远、事务无多。应请裁并陇右道兼理。应如所请。从之　　

○癸巳。以上大行慈和皇太后尊谥、遣官告祭天地、太庙、社稷　　

○旌表云南节妇生员杨朝栐妻苏氏、骂贼自刎、孝子杜桂颖、代父捐躯、各给银建坊如例　　

○甲午。恭上大行慈和皇太后尊谥。上御素服。出太和门。阅册宝。礼部、銮仪卫、堂官、内务府官、奉册宝至享殿安设。册文曰、慈恩罔极、报莫殚夫追崇。厚德难名、号宜尊乎显懿。用表无前之美、以彰不匮之思。中外咸孚。典仪惟备。钦惟皇妣大行慈和皇太后、淑慎柔嘉。温恭慈惠。饬躬静好、流蔼吉之徽音。逮下雍和、著肃雝之雅化。内承皇考、匡赞惟勤。上奉重闱、虔恭匪懈。眇躬缵绪、方期申尊养之忱。鸾驭升遐、遽永结终天之慕。仰惟盛德、宜荐鸿名。载考旧章。博咨公议。谨奉册宝、上尊谥曰、孝康慈和庄懿恭惠崇天育圣皇后。伏惟慈灵昭格。彝典懋膺。益弘佑启之仁、永衍邦家之庆。宝文曰、孝康慈和庄懿恭惠崇天育圣皇后之宝　　

○是日、以奉移宝宫、至孝陵日期、告祭孝康皇后。王以下文武各官、齐集。宣册宝。读文。奠酒。随送大臣命妇等、俱先一日赴坝上　　

○免浙江西安、余姚等五县、康熙元年分旱灾额赋有差　　

○乙未。寅时。奉移孝康皇后宝宫往孝陵。上以太皇太后再三谕止、不克亲送。呼抢哀痛、弥日不止。命诸王、贝勒、内大臣、侍卫、文武各官、诣享殿。奠酒。行礼。仪仗全设。宝宫启行。王以下文武各官、随后行。经过门、桥、俱奠酒。每至宿次享殿。供献。奠酒。　　

举哀。行礼六月。丁酉朔　　

○戊戌。以内国史院检讨熊赐玙、为福建乡试正考官。工科给事中何澄、为副考官　　

○己亥。以世祖章皇帝宝宫、奉安地宫。遣官告祭天地、太庙、社稷　　

○辛丑。遣辅臣、及文武三品以上官、诣陵致祭　　

○壬寅。恭奉世祖章皇帝、孝康皇后、端敬皇后、宝宫、送至地宫。至戌时、安奉石床毕。掩地宫石门　　

○癸卯。奉安世祖章皇帝、孝康皇后、端敬皇后、神位于享殿。致祭　　

○丁未。兵部议覆、兵科给事中王承祖疏言、武职官员、捐躯报国。所得战功、与捐赀纪录不同。以后推升武职官员、有纪录军功者、应照多寡、以次加等。应如所请。从之　　

○戊申。以降调候补侍郎龚鼎孳、为都察院左都御史　　

○升左副都御史图尔特、为兵部右侍郎　　

○以兵部主事蔡驺、为云南乡试正考官。行人朱张铭、为副考官　　

○除山东长清县、藩产加增额赋　　

○免江南瓜洲镇、南新复生二洲、荒地额赋　　

○己酉。裁甘肃苑马寺卿一员、主簿一员、监正七员　　

○授投诚伪官袁韬子袁绂龙、副都统衔　　

○庚戌。免四川卭州、名山等七州县、黎州一所、康熙元年分水灾额赋有差　　

○狭西提督王一正疏报、石洞口贼踪出没、图劫磬口屯粮。官兵埋伏擒剿、俘获无算。下部察叙　　

○辛亥。予福建阵亡一等阿达哈哈番吴沙、二等阿达哈哈番莫洛宏、拜他喇布勒哈番又一拖沙喇哈番白奇、拜他喇布勒哈番鄂山、拖沙喇哈番鄂迈、海色、噶赖、达尔马、各祭葬如例　　

○兵部议覆、江西总督张朝璘疏言、浮梁县当徽饶之冲、盗贼出没不常。请拨建昌营兵三百名、设浮梁营守备一员、把总一员、以资防御。仍听饶州营参将管辖。其建昌余兵三百名、止留守备一员、把总一员、专司城守。原设参将千总缺、应裁。从之　　

○壬子。升刑部左侍郎尼满、为刑部尚书　　

○乙卯。兵部议覆、平西王吴三桂疏报、李定国之子李嗣兴、从边外投诚、缴伪册宝印劄、带领官弁兵丁家口一千二百余名、象马无算。应照例议叙。得上□日、李嗣兴、著授都统品级。以下各官、从优再议　　

○丁巳。转刑部右侍郎对喀纳、类左侍郎。升宗人府启心郎觉罗勒德洪、为刑部右侍郎　　

○广西巡抚屈尽美疏言、粤西当兵燹之后、人民稀少、武艺未娴。请停癸卯科武乡试。下部知之　　

○戊午。兵部遵上□日议覆、銮仪卫、应照旧例、改为三品衙门。銮仪使、正三品。冠军使、正四品。云麾使、正五品。治仪正、正六品。整仪尉、从六品。銮仪使许其自陈。以下各官、听堂官详注考语、送兵部、都察院、考核。应调外用之员、听该卫咨部补用。本卫员缺、亦听该卫指名送部题用。从之　　

○己未。以内国史院侍读学士李仪古、为浙江乡试正考官。吏科给事中李鹏鸣、为副考官。弘文院侍读陈敱永、为江西乡试正考官。吏科给事中刘如汉、为副考官。国史院检讨王钟灵、为湖广乡试正考官。户科给事中俞之琰、为副考官　　

○以广东按察使李本晟、管云南布政使司左布政使事　　

○庚申。吏部题、大选官员、于单月十三日投供、十五日点卯。双月二十三日照次分行、二十五日封签掣选。急选官员、于双月十三日投供、十五日点卯。单月二十三日照次分行、二十五日掣签补授。领凭时、取具印结给发。得上□日、大选急选官未得缺者、俱于掣签后第五日投供。余依议　　

○云南巡抚袁懋功疏言、滇南初定、武生数少。策论弓马、俱未娴习。请停癸卯科武乡试。下部知之　　

○壬戌。谕兵部、提督张勇、前镇守甘肃地方、威名素著、属番詟服。著以提督职衔、调回甘肃镇守。其狭西提督王一正所辖地方、应与张勇作何分管。尔部议奏　　

○湖广巡抚刘兆麒疏言、郧襄等属地方、向为贼踞。钱粮屡经蠲豁。今虽大兵会剿、荡平可期、但康熙二年分额赋、尚无从出、仍请照例蠲免。下部议　　

○甲子。升正红旗蒙古副都统噶褚哈、为蒙古都统　　

○升通政使额赫里、为都察院左副都御史　　

○乙丑。升狭西延绥总兵官哈尔库、为浙江提督　　

秋。七月。丙寅朔。享太庙。遣都统特晋行礼　　

○以内国史院编修王勖、为江南乡试正考官。工科给事中王曰高、为副考官。吏部员外郎刘子正、为狭西乡试正考官。兵部主事许畅、为副考官　　

○己巳。命给承恩公白文选、世袭敕书、如海澄公例　　

○庚午。升太仆寺卿杭爱、为通政使司通政使　　

○辛未。升参领褚库巴图鲁、为正红旗蒙古副都统　　

○戊寅。升参领陈奇策、为狭西延绥总兵官　　

○己卯。以吏部主事王士禄、为河南乡试正考官。礼部主事柯赓昌、为副考官　　

○庚辰。中元节。遣官祭永陵、福陵、昭陵、孝陵　　

○辛巳。吏部题、京察大计、已经停止。内外官员、俱三年考满。今查督抚参劾、及臣部处分各官、仍用八法之语。但京察大计、既经停止、其参劾各官、或酌量罪之轻重处分、或仍照八法处分。得上□日、著酌量罪之轻重处分　　

○壬午。先是、直隶各省布政使缺、吏部将按察使、与汉军管参领阿达哈哈番、郎中等官、较俸推升。至是、奉上□日、照品级考、止推按察使　　

○免狭西礼县、康熙元年分水灾额赋　　

○予故汉军副都统阿思哈尼哈番吴学礼、祭葬如例　　

○甲申。赠故浙江提督二等侯田雄、太傅。予祭葬。谥毅勇　　

○广东总督卢崇峻疏报、东莞、新安、二县土寇、出没不常。檄遣副将曹志、统官兵三路进剿。擒斩九百四十人。下部察叙　　

○乙酉。正白旗蒙古副都统顾鲁古、以原衔解任　　

○丙戌。以原任云南按察使席式、为广东按察使司按察使　　

○免贵州新添卫所属丹平司、康熙元年分荒田额赋　　

○朝鲜国王李棩、遣陪臣李侯等、进孝康皇后香。赏赉如例　　

○丁亥。以刑科给事中张维赤、为山东乡试正考官。礼部郎中张应瑞、为副考官。太常寺少卿杨璥、为山西乡试正考官。户部郎中王象天、为副考官　　

○大学士卫周祚、乞假迁葬。允之　　

○吏部题、八旗满洲、汉军、文武官员荫生、监生内、有不能兼习满汉字者。有蒙古荫生、监生内、不识满字者。亦有全不识字者。不便以部院衙门用。得上□日、荫生监生、全不识字者、照例给俸、随旗上朝。满洲、汉军、不能兼习满汉字、蒙古、不识满字者、应俱传至尔部、逐一问明。或愿学习。或愿以子弟顶补。或愿随旗上朝。分别开列具奏　　

○辛卯。授固山贝子傅喇塔女为县君。壻精奇尼哈番赖善、为固山额驸　　

○壬辰。刑科给事中查培继疏言、钱粮新例、不分款项、总作十分考成。带徵旧欠之法、亦当依新例酌定。除顺治十五年以前民欠、俱经蠲免外。其见在应徵银米、不分四部二寺款项、汇算总数、区作十分、徵解户部。其三部二寺额数、有未完解者、亦但移咨户部、陆续支补。庶追旧徵新、统归画一。至处分带徵之例、亦将民欠数目、统算若干、总作十分考成。酌议年限、分别完欠、以课功罪。庶吏殚虑以催科、民遵限以输纳。下部议　　

○予故内大臣二等伯伊尔登、祭葬。谥忠直　　

○癸巳。户部题请三库各设郎中一员。其各司分员外郎、笔帖式、有不足者、亦准添设。从之　　

