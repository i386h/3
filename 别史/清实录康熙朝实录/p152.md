<!-- { "loadSidebar": true } -->
○升刑部郎中王新命、为江西布政使司布政使　　

○庚寅。漳州安塘笔帖式报、海逆环围海澄、我兵失利于湾腰树。贼势益张。闻海澄城中、粮已匮乏、贼复日犯漳州。总督郎廷相复疏言、海贼猖獗、闽省兵单、请调江南浙江广东三省满汉官兵、赴援漳泉。又请调三省水师战舰。并于福建召募水卒、规取厦门。得上□日、江南舟师、调发岳州诸处。京口亦为滨海要地。广东之兵、进剿祖逆。镇守潮州官兵、及刘进忠所部官兵、又调往广西梧州。署副都统孟安等、已率兵往援漳州。副都统雅塔理、亦已率浙江大兵、前赴福建。此三省之兵、既随在分遣、不可复行调发。且目下事机、救援海澄为急。郎廷相乃奏请调募舟师、规取厦门、不合。俱不准行。大将军康亲王等、身受全闽重寄。宜将雅塔理率往之兵、并黄芳世、郎廷相标下增设之兵、随宜调遣。务急解海澄之围。扑灭犯漳贼寇　　

○抚远大将军都统大学士公图海疏报、闰三月二十四日、振武将军佛尼勒、参赞军务署副都统吴丹等、大败贼众于牛头山、香泉等处。二十六日、四川总督周有德、参赞军务署副都统觉和托等、大败贼众于秦岭等处。恢复潼关堡五寨。下部议叙　　

○辛卯。上诣太皇太后宫、问安　　

○抚蛮灭寇将军广西巡抚傅弘烈疏言、故抚臣马雄镇、当康熙十三年春、逆贼孙延龄反叛时、誓死抗贼。又密遣其子马世济、从间道赴京师请兵。孙逆觉之、囚马雄镇于别室。及康熙十六年十月、吴逆伪将军吴世琮、破桂林、杀孙延龄、令兵士拥马雄镇至营逼降。马雄镇大骂、遂为吴世琮所害。并杀其幼子三郎、四郎、及家人等。其妻妾女媳、皆投缳自尽、阖门殉节。世所罕有。而马雄镇幕友举人孙成、儒士陈文焕等、周旋患难、冒险来归。忠君信友、两全其美。伏乞敕部优恤马雄镇一门忠义、以励臣节。叙录孙成陈文焕等、以鼓义士之气。得上□日、据奏原任广西巡抚马雄镇、抗词骂贼、精忠报国、并家口殉难、忠贞惨烈、深可悯恻。作何恩恤、著议政王大臣等会议具奏。陈文焕等、冒险来归可嘉。著一并议奏。寻议原任广西巡抚马雄镇、俟广西平定后、查明殉难人员、一并议叙。其子马世济、从间道赴京请兵、殊为可嘉。应从优议叙加恩。以通政使司左右通政、大理寺少卿、先用。其幕友举人孙成、以同知用。儒士陈文焕、以知县用。从之　　

○壬辰。谕吏部等衙门、国家设法定例、原期章程尽善、垂之久远、上禆军国、下益民生、必期内外臣工、精白乃心、恪恭详慎、实心奉行、方克永遵而无弊。近见各处章奏、凡于见行之例、或借端营私、巧为掩饰。或推诿卸过、冀免处分。或徇庇情面、曲为弥缝。凡行一事、每滋弊端。以致良法美意、泽未下究、而累己及民。揆诸立法初意、殊为未符。此等情弊、科道官虽有风闻、因无确据、难以指参。朕虽洞悉缘由、期其自行改悔、不加深求、遂尔因循、以为侥幸之路。以后在内部院等衙门、在外督抚各官、俱宜涤虑洗心、痛改积习、于有益国家民生事务、筹画担当、不避嫌怨、务期法行无弊、恩被闾阎、以副朕立法定制、爱养斯民至意。如视为故事、仍蹈前辙、事经发觉、定行严加处分。著通行申饬遵行　　

○甲午。先是吴喇忒镇国公诺门等、疏报闰三月内、贼寇数百人、闯入边汛、劫杀本旗巴达里、察罕、吴尔图、三台吉。及巴达里台吉之妻。并男妇子女共二十人。又抢掠男妇子女六十余人。马驼二千九百余匹。并帐房盔甲等物。上差员外郎塞冷、恩额森等、驰驿往勘。至是、理藩院奏。塞冷等覆称、厄鲁特四百余人、抢掠吴喇忒等、远遁无踪。查鄂齐尔图汗、为噶尔丹所败、其属下济农、四散奔窜。或系济农等肆行劫掠、亦未可定。但未获贼寇实情、不便悬拟。应存案、俟发觉定议。得上□日、济农辈窜散人等、或又如此劫掠。应檄吴喇忒三旗、鄂尔多斯六旗、扎萨克诺尔布台吉、四子部落扎木扬台吉等、遴选精壮军士、不时巡防汛地。其巴达里台吉等、见在幼穉、著诺门公收养之　　

○乙未。上诣太皇太后宫、问安　　

○月祭孝昭皇后　　

○谕大学士等、前命尔等清察地亩、以给出征死亡兵丁葬地、必平原高燥之处方可、若地势卑湿、不堪为坟茔、虽拨给何所用之。又须令与道路相近、若取道远、则贫家难以趋赴矣。至于官员秩卑、小民贫乏者、皆资地亩为生。若取伊等之地、拨给兵丁、又致彼失业。可查内务府所管地亩、及诸王大臣地亩、详加丈量。有溢于正额者、给与兵丁。以副朕优恤至意。寻大学士等议、满洲蒙古、及包衣、每佐领给地十五亩。汉军另户兵少、每佐领地七亩半。清查内务府、及王以下大臣等、园地溢额者拨给。从之　　

○靖逆将军甘肃提督侯张勇疏报、逆贼吴三桂、馈遗达赖台吉等、交相连结、欲图入掠。且逆贼已知松潘、茂州番中、有通西宁大路、恐乘间隙、侵我茶马之利。得上□日、甘肃提督、旧时原驻甘州、后因川贼犯秦州、故移驻兰州。今吴逆图扰边境、不可不加固守。令张勇自兰州移镇甘州。著严加提备。仍与大将军公图海等、便宜筹画　　

○予故奉国将军苏尔特、祭一次　　

○丙申。谕兵部、提督九门步军统领费扬武、自任事以来、夙夜勤劳、殚心料理、缉获贼盗、摉捕奸宄、使里巷宁谧、辇毂肃清。向来效力有年、今尤克称厥职。应行议叙、以示鼓励。著议奏。寻议覆、应加一级、授为正一品、支一品官俸。得上□日、费扬武再加一拖沙喇哈番。余如议　　

○以参领伯石文炳、为山东登州总兵官　　

○予故正白旗三等阿思哈尼哈番满度、祭葬如例　　

○己亥。上诣太皇太后宫、问安　　

五月。庚子朔。上诣太皇太后宫、问安　　

○先是谕兵部、一等护卫雅涂、侍读学士格尔古德、来自长沙、奏言、投诚伪将军林兴珠、向安亲王言、前岳州舟师再战、林兴珠皆在。今我船甚多、宜分其半泊君山、以断常德之道。余船泊香炉峡、扁山、布袋口诸处。沿九贵山陆路立营。以断长沙衡州之道。则岳州贼路阻塞。纵有粮米、而薪刍器用、必致乏绝。贼可不战而毙矣。王令以此奏闻、可即移文詹事宜昌阿知之。至是宜昌阿疏言、我兵进湖后、于高家庙、君山、扁山、九贵山、九马嘴诸处、联络泊舟。以断贼路。九贵山复设陆营、使水陆相望。我船相去不远、纵岳州贼兵出犯、可以并力攻击。即长沙、衡州、常德诸贼来援、亦可合势剿御。贼内外阻绝、势必穷蹙。如得岳州后、宜进取何地。乞预示机宜。得上□日、宜昌阿所奏水陆大兵、进攻岳州、贝勒尚善等、宜熟计万全、以期速克。既克之日、即乘虚速取常德、澧州诸处。勿令贼得为备。尚善等、前以所在逗留、贻误大事。今宜殚心竭力、勉图自效。毋得仍蹈前辙。玩日稽时　　

○谕兵部、进讨福建官兵、劳苦日久。今拨每佐领护军一人、甲兵二人、前往代戍。署副都统岳尔多、已自福建率蒙古兵来京、即令统辖前往　　

○奉命大将军和硕康亲王杰书疏言、海澄危急、臣已檄驻守广东潮州将军赖塔、率所部兵之半、及绿旗兵来援。余兵令副都统倭申巴图鲁统领、同靖南王耿精忠、驻守潮州。得上□日、海澄被围日久、势在危急。将军赖塔、可率兵速往救援。潮州亦属要地、康亲王更檄倭申巴图鲁等、严加固守。但海逆势甚猖獗、不可不增发官兵。浙江既有将军总督巡抚总兵官、足以固圉。应选绿旗精兵三千、令提督石调声统之。速往应援。如或稽迟、从重治罪　　

○海澄公黄芳世病笃、上疏言、臣叔黄梧、弟黄芳度、全家殉难、不遗一孤。臣止一男、甫及九岁□山戊不□。臣弟总兵官黄芳泰、久历戎行。备尝险阻。乞令承袭公爵。寻福建总督郎廷相疏报黄芳世故。上命赠黄芳世少保。以总兵官黄芳泰、袭封海澄公　　

○壬寅。夏至。祭地于方泽。遣领侍卫内大臣觉罗塔达行礼　　

○仁孝皇后忌辰。遣官致祭　　

○癸卯。谕兵部、各路出征兵士、有奋勇阵亡者。有不习水土病故者。此属皆累朝效用、尽瘁殒身、殊可悯恻。今其骸骨、相继而还。念彼兵士、悉皆贫苦。应得恤银、宜行早给、俾克殡葬。尔部察明、随到即行奏发、以副朕轸恤士卒至意　　

○军前病故固山贝子傅喇塔榇回京师。遣大臣一员、侍卫十五员、往奠茶酒　　

○甲辰。上诣太皇太后皇太后宫、问安　　

○都察院左副都御史刘楗疏言、连年以来、因军兴旁午、将大计暂停、并停两年举劾一次。今渐次荡平、又届二年举劾之期。请严饬各该督抚、将两年举劾之例、作速举行。更请凡督抚题补与保举各官、其中或有改行易节者、该督抚一体严察、不得偏徇容纵。疏入、下部确议。寻吏部议应行令直隶各省、速行举劾。其曾经保举各官、亦一体严察。如有徇纵情弊、经科道纠参、将督抚等照例处分。从之　　

○乙巳。上至巩华城。行孝昭皇后百日致祭礼　　

○丙午。上回宫　　

○征南将军都统穆占疏报、桂东、桂阳山中、贼首伪总兵张得恩等、率领文武伪官九十余名、兵丁八千余人、投诚。下部知之　　

○郧阳抚治杨茂勋疏报、伪镇郝一经、同伪监军高维藩、率伪文武等官四百七十名、贼兵三千七百余人、投诚。下部知之　　

○戊申。抚蛮灭寇将军广西巡抚傅弘烈疏报、臣同都统勒贝等、统领官兵、于四月初十十三十五等日、自北流、陆川、博白、进剿。累败贼众。伪总统饶一龙等、各弃城远遁。恢复郁林州、及北流、兴业、陆川、博白等四县。得上□日嘉奖、下部议叙　　

○升吏部郎中鄂恺、为甘肃布政使司布政使　　

○以福建巡抚杨熙年老、命原品休致　　

○己酉。上诣太皇太后宫、问安　　

