<!-- { "loadSidebar": true } -->
○停止河道总督坐名题补河员　　

○谕兵部尚书张玉书、刑部尚书图纳、左都御史马齐曰、前李光地、曾奏德格勒、徐元梦、所学甚博、作文甚优、汉官亦不能及。德格勒奏李光地、用为总督提督、令同伊母赴任、始肯就职、若用于别任、必不来也。朕因其互相陈奏、欲辨虚实、从前将德格勒亲加考试、其文见存。今李光地已来京。尔等可将德格勒试卷、宣示九卿、并以问李光地。于是张玉书等、传集九卿、公阅德格勒试卷、奏称德格勒之文、词语粗鄙、毫无文气。诘问李光地、亦自甘妄奏之罪。请将李光地下部议处。上曰、李光地本应治罪、念其任学士时、凡议事不委顺从人、台湾之役、人皆谓不可取、李光地独言可取、此其所长。除此事外、别无妄奏之处。姑从宽免、令仍为学士　　

○兵部遵谕议覆、差往盛京宁古塔驰驿人员、有骚扰驿站者、照直隶各省骚扰驿站例处分。其管驿站官员、不将骚扰情由、申文报部者、照徇庇例、降二级调用。从之　　

○兵部题、湖广总督、业经裁缺、所有督标官弁兵丁、俱应裁去。其见任副将、游击、守备等员、应赴部另补。其裁兵内、有仍愿为兵者、准于通省各营中、查明革退老弱逃亡等项兵缺、速行顶补。有愿为民者、交地方官安插、毋使失所。从之　　

○甘肃巡抚伊图陛辞。上谕之曰、狭西省宁靖日久、去□山戊示□又蠲免钱粮、想民生更为乐业。尔到地方、当洁己率属、恪守成例。若多一事纷更、则民受一事之累。有甚不便于民者、乃可议更　　

○喀尔喀车臣汗伊尔豋阿喇卜坦故。遣官致祭　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十四



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十五　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十七年。戊辰。夏。四月。癸卯朔。享太庙。遣内大臣舅舅佟国维行礼　　

○日食　　

○甲辰。九卿等覆奏、总河靳辅、开浚中河、果否可永通漕运、应交新任总河、再行查明详议具奏。上曰、中河粮船、今年可行、则每年亦可行、此自然之理也。但靳辅已经革职、新河臣尚未到任、见在河员、或视河工与己无涉、不尽心力、以致运艘阻滞、亦未可定。其即令学士凯音布、侍卫马武等、前往看阅　　

○以原任尚书佛伦、为内务府总管　　

○转工部右侍郎徐廷玺、为左侍郎。升左副都御史王承祖、为工部右侍郎　　

○户部议覆、一等公内大臣都统舅舅佟国纲疏言、臣族本系满洲、请改为满洲旗下。应如所请、将舅舅佟国纲等、改入满洲册藉。但镶黄旗舅舅佟国纲等一佐领、及正蓝旗同族之十二佐领、镶红旗同族之三佐领下、所有文武官员、及监生壮丁、为数甚众、不便一并更改、仍留汉军旗下。从之　　

○户部议覆、原任内大臣和硕额驸华善等疏言、臣族本系满洲、请改为满洲旗下。应如所请、将华善等同族之人、准改入满洲册籍。惟华善正白旗下五佐领、所属文武官员、及监生壮丁甚多、不便一并更改、仍留汉军旗下。从之　　

○乙巳。上诣大行太皇太后梓宫前。行百日致祭礼毕。回宫　　

○丙午。上诣皇太后宫、问安　　

○吏部议覆、左都御史马齐疏言、九卿等会推汉官、差遣鄂罗斯议定边界。御史陆祖修、狂妄不谨、声言抱病不能前往。御史杨燝、柔懦不及、自称年老。查陆祖修、杨燝、俱托故规避、应照例革职。从之　　

○丁未。以是月初七日、奉移大行太皇太后梓宫、至暂安奉殿。上诣梓宫前。读文致祭　　

○升江苏布政使宋荦、为江西巡抚　　

○升奉天府府尹董秉忠、为宗人府府丞　　

○戊申。上诣大行太皇太后梓宫前。上食。举哀。是夕、居殡宫之侧　　

○以刑部右侍郎傅拉塔、为江南江西总督　　

○调湖北布政使胡献徵、为江苏布政使司布政使　　

○予故原任都察院左副都御史徐元珙、祭葬如例　　

○乌朱穆秦多罗额尔德尼贝勒鄂齐尔图、扎鲁特多罗达尔汉贝勒巴达里故。俱遣官致祭　　

○己酉。大行太皇太后梓宫发引。上不胜哀恸。亲随扶送。步行三里余、方乘马。每舁校更换时、必下马旁跪。哭不停声。遥见享殿、即下马步随。哭至享殿。奉安后、仍哀恸不止。是日、驻跸通州西五里桥　　

○庚戌。雨。大行太皇太后梓宫未启行。上诣梓宫前。上食。举哀毕。回行宫　　

○辛亥。大行太皇太后梓宫启行。是日、驻跸三河县秀屯庄　　

○壬子。雨。大行太皇太后梓宫未启行。上诣梓宫前。上食。举哀毕。回行宫　　

○癸丑。大行太皇太后梓宫启行。是日、驻跸蓟州新屯庄之南　　

○授一甲进士沈廷文、为翰林院修撰。查嗣韩、张豫章、为编修　　

○升通政使傅感丁、为都察院左副都御史　　

○升左佥都御史洪之杰、为江苏巡抚　　

○升浙江按察使佟国佐、为湖北布政使司布政使　　

○甲寅。大行太皇太后梓宫启行。是日、驻跸蓟州岭上庄之北　　

○理藩院题、据达赖喇嘛疏称、皇上抚视人民、中外一体。闻厄鲁特、喀尔喀、两国相残、即遣人赍敕谕和。今遵圣谕、遣卜克冈喇嘛去矣。仍祈皇上睿鉴、或再颁敕谕、另遣人前往、令其无致相残。上乃遣内阁学士拜礼、喇嘛阿齐图绰尔济、往谕噶尔丹　　

○升内阁学士阿喇弥、为刑部右侍郎　　

○乙卯。大行太皇太后梓宫启行。是日、驻跸蓟州鲇头庄之南　　

○丙辰。大行太皇太后梓宫启行。将近陵寝。上随步行。至享殿。是日、上驻跸新城内　　

○升福建粮道杨凤起、为河南按察使司按察使　　

○云南临镇总兵官马山、以疾乞休。允之　　

○丁巳。上谒孝陵。行礼。举哀毕。回行宫　　

○戊午。上诣大行太皇太后梓宫前。上食。举哀　　

○吏部尚书廖旦、以老乞休。命原官解任　　

○朝鲜国王李焞、遣陪臣洪万钟等、进大行太皇太后香。赏赉如例　　

○己未。孝端文皇后忌辰。遣官祭昭陵　　

○以十九日、奉安大行太皇太后梓宫。上诣梓宫前。读文致祭。举哀　　

○升内阁侍读学士胡什巴、为内阁学士兼礼部侍郎　　

○庚申。上率扈从王以下文武各官、诣大行太皇太后梓宫前。行礼。举哀。奉移梓宫于暂安奉殿院内享殿。上随步行。哭不停声。亲视奉安后、哀恸良久、始回行宫。是日、诸王大臣奏曰、本朝之制。奉安后、即离丧次。伏乞明日、皇上循例移居。谕曰、旧例固然。但慎终大事、朕不亲视封掩、遽行回京、可乎。尔等既谆切奏请、朕当暂离此处、移驻汤泉。俟朕亲阅封掩毕、始回京　　

○内阁学士凯音布、侍卫马武等、奉差看阅中河回京、绘图进呈。召大学士、学士、九卿、詹事、科道等、入行宫。谕之曰、前于成龙奏云、靳辅开中河、无所裨益、甚为累民、河道已为靳辅大坏矣。今凯音布等、往勘中河、奏云、中河内、商贾船行不绝、若塞支河之口、则骆马湖之水、汇流中河、水势既大、漕艘可通。今数年以来、河道未尝冲决、漕艘亦未至有误、若谓靳辅治河、全无裨益、微独靳辅不服、朕亦不惬于心矣。于成龙在直隶、爱民缉盗、居官颇优。但怀挟私讐、阻挠河务、殊为不合。朕非欲起用靳辅、祗以河务所关甚大耳。今九卿已将靳辅议罪、皆言其治河无益、若王新命闻之、亦顺从于成龙之说、以靳辅所治不善、大坏河道、将原修之处、尽行更改、是伊等各怀私忿、遂致贻误河工、可乎。且黄河自宿迁以下、冲决犹可修治、若宿迁而上、或致泛滥、则为害甚大。前上□日令马齐往鄂罗斯、今河工紧要、停其前往、著即同张玉书、图纳、往阅河工。务将毛城铺、高家堰等地方遍阅。就靳辅所修之处、其甚善而断不可改者、有几。不善而应更改者、有几。详悉商酌。其汉军汉人官员、尚应添遣。著开列具奏。又凯音布等、奏称中河所行漕艘、慕天颜勒令退回、支河之口、不许闭塞、慕天颜如此阻挠、深属可恶。尔等速回京、将慕天颜提拏夹讯、问谁为唆使、则实情毕露。此等之人、不重加惩治、不可也。朕素不食言、亦不为异日无验之语。向者岳州洞庭湖进剿兵船、众议谓宜撤回、朕独以为不可、卒致成功。靳辅以丈出民间余地、作为屯田、及阻抑开浚下河、其罪诚不可逭。至有言黄河沙底渐高、此断不可信。譬之盆内贮水、遇风尚且溢出、使黄河沙底果高、一有风涛、其有不漫溢横流、决堤溃岸者乎　　

○辛酉。奉安大行太皇太后梓宫于宝于。五鼓时、上先诣享殿内梓宫之侧。哀恸不已。届奉安吉时。裕亲王福全等、再三跪请、始移梓宫。奉安宝座。毕。上行三跪九叩礼。复痛哭良久。王大臣再三劝请、始出殿。上驻跸新城内。是日、以奉安礼成、遣官告祭孝陵、仁孝皇后、孝昭皇后陵　　

○谕内大臣曰、看守暂安奉殿、极为紧要。露陈之器甚多、新派人员、恐未谙练、虽令其看守、朕未释于怀。孝陵章京、本不敢轻用。因其看守年久、熟谙旧规。且系内地。尔等就此章京内、亲加选择、以其半、调往暂安奉殿看守　　

○壬戌。上驻跸遵化州汤泉　　

○以原任江苏按察使卞永誉、为浙江按察使司按察使　　

○以顺天府府尹卫执蒲、为通政使司通政使　　

○甲子。上诣暂安奉殿内。恭视大行太皇太后梓宫封掩毕。奠酒。恸哭良久。始出。是日、驻跸蓟州孙家庄西。扈从王大臣等奏曰、太皇太后梓宫、今已奉安、丧礼告成。自古人君居丧、止二十七日。皇上极其纯孝、已阅四月矣。请即日遵例除发。得上□日、俟明日至蓟州除发　　

○乙丑。上驻跸蓟州城内　　

○是日、上始除发　　

○丙寅。上驻跸三河县之西　　

○丁卯。上驻跸通州河之东　　

○戊辰。上回宫　　

○庚午。升太仆寺少卿金世鉴、为奉天府府尹　　

○增差兵部侍郎成其范、工部侍郎徐廷玺、往阅河工　　

五月。壬申朔。上幸瀛台　　

