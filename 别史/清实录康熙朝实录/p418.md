<!-- { "loadSidebar": true } -->
○户部议覆、江南江西总督阿山、会同江苏巡抚宋荦疏言、臣等率监督舒胡德等、阅看金山卫南青龙港等处、自该卫海塘外四十里、有金山头。凡商船皆聚此处。候潮往西、则至浙江平湖县之乍浦。往东北、则至漴缺、与上海县之吴淞江。虽据舒胡德疏称、于金山卫青龙港地方挑河、商船可以就近驻泊、税额可以加增。但金山卫临海一带、皆系土塘、塘高而海低。若开青龙港、将海水通至塘边、必须掘深二丈有余、方可行舟。又海信昼夜两潮。必待潮落、方可开掘。一日动工、不过二三时辰、告成无期。复阅海岸之下、浅处颇远。此浅不开、商船不能进口。若开、则一片汪洋海面、万难疏浚。又查塘内至金山卫城河、直去一里有余、尽是民田、未必无害。且商船所进之口、皆有课税、即挑青龙港成功、此处课税虽增、而浙江海税必减。于商船国课、并无便益。其挑浚青龙港等处、似不必举行。应如该督抚等所题、将监督舒胡德、请挑浚青龙之处、毋庸议。从之　　

○以陵寝右翼噶喇大车尔图、为陵寝总管　　

○工部议覆、郎中蓟赛、所奏江南省镇江等处、修造船只一疏、以后各省修理战船、停其交与州县官修理。该督抚拣选贤能道府等官、于左近地方、坚固监修。如修造不坚、未至应修年分损坏者、该督抚查参。除责令赔修外、仍交该部严加议处。其营弁将目、船只不行敬谨看守、以致损坏者、该督抚将军提镇等查参。亦交该部严加议处。从之　　

○丁未。大学士等奏、遵上□日以大臣子弟、解退部院衙门、酌量或任侍卫、或随旗行走之处、问九卿。九卿云、圣谕极是。但未知查何品以上大臣、相应请上□日。上曰、著将八旗满洲汉军、在京及外省、文官三品以上、武官二品以上、大臣等子孙弟兄叔伯弟兄之子、在部院之司官、笔帖式、并进士、举人、概行查明、具摺奏闻。此内有曾经军前效力、及曾当苦差之处、皆于名下开注　　

○喀尔喀车臣汗、遣使进九白年贡。宴赉如例　　

○吏部题、故振武将军甘肃提督孙思克、系拜他喇布勒哈番。叙剿灭噶尔丹功、给拖沙喇哈番。又奉上□日给还所革三等阿思哈尼哈番。今应合并授为一等阿思哈尼哈番、与其子孙承运、承袭。从之　　

○戊申。上诣皇太后宫、问安　　

○上谕工部尚书萨穆哈曰、尔部之事、弊端甚多。修筑河工堤岸钱粮、及给发诸工银两、尔部官员笔帖式、侵蚀一半入已。尔在部年久、诸弊得诿为不知乎。尔当自为身计　　

○免江南高邮、泰州、兴化三州县、本年分水灾额赋十之三　　

○免浙江西安等四县、衢州所、本年分旱灾额赋有差　　

○己酉。刑部以龙岩知县赵光荣、诬良为盗一案、两议具题。一议、前虽错审、后察出实情、应免议。一议、诬良为盗、虽审出实情、已经致死人命、仍应革职。上谕大学士等曰、将覆审得情之官、仍因初审错误议处、则人皆惧罪、不肯露其实情。朕意欲定一例。凡部驳应审事件、不交原问官审理、则人断不致负屈。倘仍令原问官询理、彼必固执前议、致令衔冤者多矣。著九卿詹事科道、一并详议奏。寻议、嗣后部内驳回覆审事件、应另委官审理。将原审不明之官、另行定例处分。从之　　

○以刑部左侍郎徐潮、为河南巡抚　　

○工部尚书萨穆哈、以老乞休。得上□日、萨穆哈、在部办事四十余年。事务岂有不知。弊端岂有不悉。乃历年碌碌、河工积弊、至于敝坏。各项工程钱粮、皆致虚糜。今奉严上□日、遂欲卸责离任、虚伪巧诈已极。萨穆哈、著革职。仍令将工部事务弊端、明白稽察。若仍前执谬、将弊端不行举出、决不宽宥。该部知之　　

○户部等衙门议覆、仓场侍郎石文桂疏言、每□山戊示□粮船转卫、恐遇浅阻、额设红剥船六百只、轮流剥卸、续运至通。此项船只、每地十顷、免其徵科、办船一只、起剥淤浅。近来其地尽皆卖出、仅雇募船户当差。船既有名无实、甚至破坏不堪、而沿途搀和偷取、以致漕粮亏折、旗丁反受其害。但粮船浅阻、必须起剥。临期雇募、又恐时有时无。南方船只尽多、若许运丁各带剥船一只、沿途剥运、实为甚便。莫若议革红剥船只、将办船之地亩、通计六千顷、交地方官、于康熙四十年起徵、解送户部。将此项数目、行文漕运总督、照数动支正项钱粮、均分散给运丁、以为各带剥船、及北河雇夫剥浅之用。岁终即以前项抵销。既无沿途窃取之弊、亦无破船湿米之虞。应如所请。从之　　

○庚戌。上谕刑部侍郎绥色曰、人命关系、至为重大。今年停审情实罪案、尔等不必忙迫。一应矜疑等犯、必再三详审、尽得实情方可　　

○福建道御史刘珩疏言、直隶永平、真定等府田地、应令巡抚李光地、视其近河之处、引水入田耕种。上谕大学士等曰、水田之利、朕所洞悉。已交李光地、见令引水耕种。水利一兴、田苗不忧旱潦、□山戊示□必有秋、其利无穷。但不可太骤耳。今若竟定一例、诸处克期齐举、该部复行催查、则事必致于难行矣。亦惟兴作之后、百姓知其有益、自然鼓劝、各相效法。于是因地制宜、设法行之、事必有成。观今此处、亦不必开池。惟如宁夏水田、开浚沟渠。潦则撤田中之水、自渠出之。旱则放渠之水、引入田中。灾荒总可无虞矣。策妄阿喇布坦处、尽是水田。所以全无水旱之灾。惟或一年、榖米变蚊而飞。或榖熟时、穗内全然成血。此则彼处之灾也。此事太仆寺卿喇锡、侍郎常绶、知之。朕亦见之书籍。又盛京有一种蚂札、名曰沔虫、更甚于此处蝗虫。此处蝗虫、食苗后、尚飞去、盛京田内、一有沔虫、必将田禾之穗、连根及叶、罄食无遗方止。此皆朕所亲见、非得之传闻也　　

○又谕曰、朕听政有年。人命之事、无不加详、然亦不能保无冤抑者。但有错处、朕未尝不行指出也。该州县取原供时、虽不得其情、亦必饰词以详上司。上司复加详审、然后到部。其中即少有冤抑、部内何由得以周知。但凡为州县者、遇刑狱之事、初次不能审出实情、及上司批驳之后、如果能将实情审出、即从前失误、不妨改正。若明知已误、又复隐讳、则必致有冤抑矣　　

○封下嫁顺安颜之公主、为和硕温宪公主。授顺安颜、为和硕额驸　　

○免江南頴州、霍邱等五州县、本年分水灾额赋有差　　

○辛亥。上御经筵。讲毕。赐大学士、九卿、詹事、及讲官等宴　　

○癸丑。上幸畅春园　　

○河道总督张鹏翮疏言、前河臣于成龙、查勘于四堡挖引河、由湖家沟、出黄河。臣率同部员厅县等官、相度。形势。湖家沟迤东、地势颇高、恐引水不畅。且地系沙土、难以建闸。查勘挑挖引河之处、在于涵洞口起、至老堤头迤东出黄河、地势低洼。打量水平、湖水比黄水、高七寸六分。自涵洞起、至九龙庙止、见有旧河一道、长一千二十七丈九尺、河身深洼、不必挑浚。自旧河起、至黄河边止、应挑引河、长三千八百二十二丈五尺、估挑面宽十丈、底宽四丈、深八九尺一丈不等。应于黄河缕堤出水之处、建造石闸、于临河之处、建筑草坝。随时启闭、以防黄水倒灌。再于归仁堤五堡、建矶心石闸。若遇黄水异涨、则闭黄河缕堤之闸、将此五堡之闸、开放以洩湖水、不致涨裂堤身。于引河南北两岸、筑束水堤。并补筑九龙庙旧堤缺口七处、砌石工、使水不致旁溢。如此引河开成、则洩归仁堤之水出黄河、可以冲刷河身、可以保护民间田庐、不致淹漫。得上□日、归仁堤修筑事宜、屡经面谕于成龙、最为紧要。乃于成龙性偏、未行详看、迁延时日、以至于今。观张鹏翮所奏、甚为合理。此事所关至要。著九卿詹事科道、会同速行详议具奏。及今年黄河水小之时、兴工毋误。寻九卿等、议如所奏、不拘动支何项钱粮、作速兴工。一面将需用钱粮细数、确估具题。命依议速行　　

○甲寅。刑部奏、口外偷盗随驾人员马匹之范崧、拟立斩。上曰、用兵之际、严盗马之禁、故行即斩。今海宇昇平、兵革不试。仍照前例即斩、殊属可悯。范崧著从宽免死、照例减等、发黑龙江、给披甲新满洲为奴。又奏陕西省缓决事。上曰、秦人强悍、好互相杀害、风习甚恶。朕已详阅本内各犯。其杀人之马学成等、皆系持刀故杀者、情实可恶。若将此等事、拟入缓决、将来必至于免死、恶人何所惩创。著将此等改为情实。今年停其处决　　

○工部题、江南江西总督阿山、奏请修理桫船、唬船、议准行。上曰、此事著依部议。顷遣视海运道路、谓尚可挽运。张鹏翮奏称、明□山戊示□运粮船只、照常可行、并无阻滞。如此、则海运亦不必行。前者张鹏翮奏请船只、挽运工程物料。可将此船、作速修理、送张鹏翮处用之　　

○丙辰。孝慈高皇后忌辰。遣官祭福陵　　

○转刑部右侍郎喻成龙、为左侍郎。升原任福建巡抚卞永誉、为刑部右侍郎　　

○以翰林院编修查昇、充日讲起居注官　　

○丁巳。上自畅春园回宫。诣皇太后宫、问安　　

○谕礼部、朕恭奉圣母皇太后慈谕。稽古帝王宫闱之制、必备妃嫔、以襄内政。今册封佟氏为贵妃。卫氏为良嫔。瓜尔佳氏为和嫔。尔部即选择吉日具奏　　

○以左都御史哈雅尔图、为理藩院尚书　　

○己未。谕户部、前因漕船北上迟滞、特令总督桑额、亲身督催、故抵通比往年更早。今回空粮船、仍著桑额、亲往督催、不致迟误。该部知之　　

○以正白旗护军统领瓜尔察、为镶黄旗领侍卫内大臣　　

○喀尔喀泽卜尊丹巴胡土克图、遣使进九白年贡。宴赉如例　　

冬。十月。庚申朔。享太庙。上亲诣行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○颁康熙四十年时宪历　　

○上诣皇太后宫、问安　　

○辛酉。先是、上以皇太后六袠圣寿。命皇四子胤禛整备进献礼物。至是、恭进佛三尊。御制万寿无疆赋围屏一架。御制万寿如意太平花一枝。御制龟鹤遐龄花一对。珊瑚进贡一千四百四十分。自鸣钟一架。寿山石群仙拱寿一堂。千秋洋镜一架。百花洋镜一架。东珠、珊瑚、金珀、御风石等念珠、一九。皮裘一九。雨缎一九。哆罗呢一九。璧机缎一九。沉香一九。白檀一九。绛香一九。云香一九。通天犀、珍珠、汉玉、玛瑙、雕漆、官窑等古玩、九九。宋元明画册卷、九九。攒香九九。大号手帕九九。小号手帕九九。金九九。银九九。缎九九。连鞍马六匹。并令膳房数米一万粒、作万国玉粒饭。及肴馔果品等物、进献　　

○免浙江江山县、本年分旱灾额赋有差　　

