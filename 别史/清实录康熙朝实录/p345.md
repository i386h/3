<!-- { "loadSidebar": true } -->
○丙午。上大阅于玉泉山西南平旷之地。火器营护军骁骑前锋护军骁骑等以次排列。上躬擐甲胄、乘马遍观。御玉泉山巅黄幄。验试火器毕。树侯。上亲射。发十矢皆中。次命十五善射、并硬弓侍卫等射。赐八旗官兵食。是日、驻跸玉泉山　　

○戊申。上自玉泉山回宫。　　

○庚戌。升福建督粮道任风厚、为贵州按察使司按察使　　

○癸丑。上诣皇太后宫、问安。　　

○甲寅。兵部议覆、昭武将军郎谈疏言、披甲人等内、有不遵法纪者、应照律治罪。上谕大学士等曰、此事著严处。且颁给将军等敕书内、首言勿得累民。凡行兵若纪律、断不能成事。前南方用兵时、不扰民者皆克成功。凡扰民之兵、无一成功者。易曰、师出以律。岂可任其扰害乎。　　

○九卿议覆、河道总督于成龙疏言、高家堰等处堤工、所关甚钜。土堤为水势冲坏。请改建石堤、以为永久之计。并请于近堤、开一小河、运送工料。臣等公议准行。上曰、修此堤工、所需之石、从何处取办应用。此堤关系紧要、必须修筑坚固、方可无虞。朕闻洪泽湖、昔日俱系民田。因高家堰筑堤、淮水泛溢、遂尔成湖。彼时之民、未必不怨。今高家堰堤、理应修固、但需用石料浩繁。若运办不得法、恐致累民。虽动正项钱粮、给价募雇然地远工繁、或仍派于民、减给工价、亦未可定。朕前南巡、亲览此堤、极为紧要。惟恐扰民、故尔踌躇、必详悉筹画、方可举行。至开运料小河、九卿所议、殊未明白。河道关系甚大、朕从十五岁、即为河道忧虑。今欲开小河、必指高家堰相近之处。往年靳辅在时、亦欲于高家堰另筑一堤、于中浚小河、令从两堤间通流、运送工料。九卿以两堤之间浚河、则旧堤两面受水冲荡、议不准行。今于成龙请开运料小河、即靳辅欲开小河之处。若将此开浚、势必引入洪泽湖之水、浸润冲刷。兼之湖水泛溢、河水盈涨、高家堰断不能保。况修堤土石、并非高邮等处所出。与其于小河以小船载运、何如即由洪泽湖、以商贾大船载运。此本著另议具奏。寻九卿议覆、高家堰等处改建石堤、为永久计。应如所请速行建造。其开运料小河必至引入洪泽湖之水冲激高家堰堤工。应不准行。从之。　　

○正黄旗二等伯纳秦、年老休致。以其子穆尔泰、袭替。　　

○丙辰。命通州坐粮厅监督、以三年为满。从仓场侍郎德珠等请也。　　

○丁巳。内阁学士达虎、以病乞休。允之　　

○戊午。上诣皇太后宫、问安。　　

○己未。上御太和门视朝。文武升转各官谢恩。　　

○壬戌。大学士等以朝。审情实重囚六十九人请上□日。上细阅招册、勾决者四十五人。谕大学士等曰、诸案皆屡经覆奏、即行正法、不为冤滥。其再行监候者、亦于万无可生之中留一线生路耳。　　

○癸亥。予故云南贵州总督丁思孔、祭葬如例　　

十一月。乙丑朔　　

○丁卯。贵妃钮祜卢氏薨。谥温僖　　

○己巳。冬至。祀天于圜丘。遣领侍卫内大臣公舅舅佟国维行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○停止次日朝贺。　　

○壬申。上诣、皇太后宫、问安。　　

○喀尔喀泽卜尊丹巴胡土克图、遣使进九白年贡。宴赉如例。　　

○癸酉。吏部右侍郎安布禄、工部右侍郎常绶等奏、臣等遵上□日查直隶安州等、十一州县、贫民十万余口、应赈米四万余石。上谕大学士等曰、朕思直隶米价腾贵、小民艰苦。若仅照数给米、仍恐无益。著将此米、一半散给百姓、一半照目前米价折银给与贫民。所余之米、著视时价减粜、则百姓既得银两、而籴米又易、庶民沾实惠。其安州等十一州县、康熙三十四年地丁钱粮、尽行蠲免。　　

○又谕曰、密云、顺义、附近地方、今年米谷未收。除常平仓米谷、平价照常粜卖外。并将前转运积贮之米、每月发千右、平价粜之。遣户部贤能司官各一员、监视粜卖。　　

○免江南邳州、康熙二十四年至二十七年洼地民欠额赋　　

○升江西南赣总兵官张旺、为江南提督湖广督标中军、副将李日荣、为广东顺德总兵官福建澎湖水师副将王国兴、为福建台湾总兵官　　

○丙子。升户部郎中勒德为内阁学士兼礼部侍郎　　

○戊寅。以原任刑部尚书陈廷敬、为户部尚书　　

○以兵部右侍郎张鹏翮、提督江南学政。　　

○温僖贵妃丧事、停殡于朝阳门外。镶黄旗满洲都统公阿灵阿、举家男妇守孝而阿灵阿与其长兄法喀素不相睦、必欲致之死地、乃造言其兄法喀、与其三兄福保之妻、踰墙调诱、欲行奸污、以此播扬于众。法喀奏闻。上洞悉阿灵阿之奸伪、面加诫饬、阿灵阿凶毒益甚、坚执前说。上震怒。将阿灵阿革去都统、并所袭一等公。　　

○癸未。上谒暂安奉殿、孝陵。命皇三子允祉、皇四子胤禛皇八子允禩随驾。是日启行。驻跸烟郊　　

○移江南凤阳关监督、驻正阳关。从江南江西总督范承勋请也　　

○甲申。上驻跸邦均　　

○乙酉上驻跸黄崖口。　　

○丙戌。上驻跸蓟州孙家庄。　　

○丁亥。上谒暂安奉殿、孝陵。行礼。奠酒。举哀毕至仁孝皇后、孝昭皇后、孝懿皇后陵奠酒举哀。是日驻跸汤泉　　

○己丑。上驻跸遵化州。　　

○庚寅。上驻跸三屯营。　　

○辛卯。上驻跸米峪口。　　

○癸巳。上驻跸沙涧。　　

十二月。甲午朔。上驻跸建昌营北。　　

○乙未。上驻跸迁安县长岭峰。　　

○丙申。上驻跸夹河地方　　

○丁酉。上驻跸遵化州铁厂地方　　

○戊戌。上驻跸遵化州。　　

○己亥。上诣暂安奉殿、孝陵、行礼。奠酒。举哀。是日、驻跸汤泉。　　

○庚子。上驻跸蓟州孙家庄。　　

○辛丑。上驻跸黄崖口。　　

○壬寅。上驻跸将军营地方。　　

○癸卯。上驻跸三河县马房地方。　　

○甲辰。上回宫。诣皇太后宫、问安。　　

○达赖喇嘛班禅胡土克图遣使进贡赏赉如例。　　

○谕八旗护军校护军等、朕历年于蒙古地方行围、勤劳效力之人、无有及我满洲者此次官员兵丁、尽皆整肃朕心深为嘉悦、是以遍加恩赉。若率此兵以临战阵、更复何忧。然兵丁所最仗者、莫如马匹。尔等喂养马匹、甚不加意、每致疲乏。皆由不善拴系、及不时饮水之故也尔等既养官马、若致疲毙必须买补岂不为累。又尔等衣帽虽系小节有关生计尔等。好用貂缎贵物。不知一貂帽、一缎衣、其价值狐皮帽羊皮袍数件。尔等何用此贵物、朕此次谒陵原欲巡幸边外。见尔等衣装单薄故不果行若用出师、岂可如此。特降此谕尔等各宜谨志　　

○予故宁古塔副都统雅秦祭葬如例。　　

○丁未。谕吏部、兵部安珠护因素有虚名朕屡加试用、授为奉天将军前朕东巡之时、安珠护于众官员兵丁前向朕奏言。臣所管官员兵丁、皆藐视臣。朕虽知安珠护庸懦无能止革去将军、仍授为管理索伦总管令其效力。自为总管后、犹不改故辙邀取虚名、不能约束所属之人。安珠护居官以来、全无效力之处所行皆出于沽名。此等欺妄无耻之人、不加惩治、何以垂戒将来伊世职、著革去不准承袭其子安什布著留在京当差　　

○理藩院题前鄂尔多斯多罗贝勒达尔扎、由固山贝子、加封多罗贝勒。未奉有世袭弗替之上□日。令达尔扎故、其子应不准承袭多罗贝勒。上谕大学士等曰达尔扎凡事诚心效力、奋勇行间。病笃时、将伊旗人齐集、于朕差往御医之前强起望阙叩首。遍嘱众人曰、朝廷怜恤我等甚深。汝等毋违我意善报皇上宏恩。忠义可嘉。伊子旺束克、著仍袭多罗贝勒。　　

○转刑部右侍郎田雯、为左侍郎。升大理寺卿陈汝器、为刑部右侍郎。　　

○升广东琼州水师副将林万僖、为江西南赣总兵官。　　

○戊申。上御太和门视朝。文武升转各官谢恩。　　

○谕吏部、观部院衙门官员、皆系总计年俸补授、因而庸劣者多。尔等传谕内阁及部院衙门、将庸劣之员、各行参奏。　　

○庚戊谕大学士等朕览福建浙江总督朱弘祚大计疏内、有闽省地瘠民佻之语岂福建全省之人、尽皆佻薄乎原任四川巡抚张德地署理延绥巡抚时、曾奏延安边地、并无可举博学鸿词之人原任少詹事邵远平、奏南方之人、皆轻浮不可用朕思贤才不择地而生。虽深山僻地、岂无人才。至于南方之人、岂尽皆轻浮不可用者。二人所言、甚不惬于朕心、因皆罢斥。今朱弘祚又以此等谬言陈奏。殊属不合。著该部察议具奏。寻部议朱弘祚应降四级调用。从之。　　

○调镶黄旗蒙古都统觉罗席特库为满洲都统。　　

○辛亥。上诣皇太后宫。问安。　　

○壬子。谕大学士等、武官品级、比文官品级甚大。武官于行间效力、果有功绩、品级自宜从优。今武官品级太过。宜作何裁定、尔等查议具奏。　　

○升太常寺卿李辉祖为大理寺卿。　　

○吏部题、阿灵阿缘事革退都统并公爵、其一等公、应令阿灵阿子朝昆袭替。得上□日、阿灵阿著留一等公。　　

○刑部题、阿哈尼堪、盗伐风水禁地树木。应立绞。上曰、此伐木处、虽属风水。然非内地。似此愚民无知犯禁者、前此曾经宽宥。著枷责发落　　

○旌表河南烈妇田玉才妻戴氏、拒奸殒命、给银建坊如例　　

○癸丑。顺天府进春　　

○工部议覆、直隶巡抚郭世隆疏言、臣遵上□日详阅通州至天津运河、两岸堤工。冲决应修筑者七处。应加修者二十五处。应令该抚速行修筑坚固。从之。　　

○甲寅。以散秩大臣杜思噶尔、为镶黄旗蒙古都统　　

○升原任福建布政使李鈵、为太常寺卿　　

○乙卯。上幸南苑行围　　

○戊午。孝庄文皇后忌辰。遣官祭暂安奉殿。　　

○庚申。上自南苑回宫　　

○辛酉岁暮。祫祭太庙。遣领侍卫内大臣公舅舅佟国维行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○遣官祭太岁之神。　　

○壬戌。赐朝正外藩科尔沁、喀尔喀、阿霸垓、喀喇沁、土默特、扎鲁特、乌朱穆秦、杜尔伯特、郭尔罗斯、毛明安巴林等、诸王、贝勒、贝子、公、及内大臣大学士、上三旗都统、副都统、尚书侍郎、学士侍卫等宴。　　

○旌表八旗节妇、满洲、常舒妻赫氏等六十三人、蒙古、恩克妻杜氏等五人、汉军、陈应选妻李氏等五人、并给银建坊如例。　　

