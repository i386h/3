<!-- { "loadSidebar": true } -->
○兵部议覆、河南道监察御史孙必振疏言、吴逆变乱、李师膺为狭西韩城县城守武弁、首先倡乱。后又随王辅臣为贼。投诚后虽立有微功、不足赎其倡乱之罪。查李师膺、原系狭西神道岭游击、于康熙十四年二月内、将韩城县知县翟世琪杀害。至康熙十五年六月内、在抚远大将军图海军前投诚。后安远靖寇大将军多罗贝勒察尼取岳州、叙招抚难民功、将李师膺授为随征湖广岳州总兵官。但李师膺背恩谋叛、势迫投诚、虽有招抚难民之处、并非立有剿贼效力之功。应将李师膺革职。其员缺、见在议裁、不必推补。从之　　

○戊寅。上诣太皇太后宫、问安　　

○授故固山贝子顾尔玛浑之子萨山、为三等辅国将军　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百一　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十一年。壬戌。二月。己卯朔　　

○庚辰。升吏部左侍郎达都、为都察院左都御史　　

○升正红旗满洲副都统殷图、为护军统领　　

○调正黄旗蒙古都统侯巴浑德、为满洲都统　　

○议政王大臣等议、都统根特、不请上□日、擅拘禁提督佟徽年、又不进重庆、輙以山大路险题请。又令进剿谭弘彭时亨、复推诿规避。应削职。得上□日、根特才具颇优、人亦勇健、情罪不甚重大、即行削职、似属可惜。著降级、从宽留任　　

○旌表江南烈女程道翼聘妻汪氏、夫亡闻讣自缢、给银建坊如例　　

○辛巳。上诣皇太后宫、问安　　

○裁郧阳提督缺。设副将一员中军都司一员、左右二营守备二员、留兵一千六百名　　

○议政王大臣等察议、护军参领图尔度浑等、军机情罪、分别革职降级。上谕大学士等曰、此议尚轻。图尔度浑、原系侍卫、朕甚优眷。彼应率先冲锋、比众倍加奋力为是。反以行军大道为狭隘、妄称不能旋马。后知事误。又巧称并无此言。若此轻拟、何以勉励后人。我朝用兵、全赖前锋哨探。倘皆效尤、如何行师。伊等罪犯、草率轻拟不合。尔等传谕议政王大臣等知之。　　

○壬午。上诣太皇太后皇太后宫、问安　　

○升詹事府詹事达岱、为内阁学士兼礼部侍郎　　

○升偏沅按察使马斯良、为福建布政使司布政使　　

○以故归化城都统托波克子佐领吴巴锡、为归化城都统　　

○免广西柳州府、贵州庆远府、康熙十八年民欠额赋　　

○予故太子太傅都统三等公议政大臣中和殿大学士兼吏部尚书图海祭葬。加祭二次。谥文让　　

○先是、左副都御史余国柱、请厘正郊庙燕享乐章。上曰、飨祀乐章、一代制作所系。礼部翰林院集议以闻。至是、部臣等议、自古庙乐、原以颂述祖宗功德。本朝郊祀天地、各坛庙乐章、曲名曰平、见今遵用已久。况太祖太宗世祖、同在太庙致祭、不便分庙另撰。宜如旧。惟朝会燕飨等乐、会典所载、曲调风雅未备。宜敕下所司、酌古准今、求声律之原、定雅奏之节、进呈请定嘉名、以昭盛典。从之　　

○癸未。上御太和门视朝。文武升转各官谢恩　　

○以滇省荡平、遣官祭岳镇海渎、历代帝王陵寝、先帅阙里　　

○升大理寺少卿荣国祚、为光禄寺卿　　

○宗人府题、闲散宗室勒尔锦、赠朱方旦至人里、圣人堂扁额。原任湖广巡抚张朝珍、赠圣教帝师扁额。应行文巡抚王新命、查其果有凭据否。或系朱方旦自行标榜、俟问明具题到日再议。上谕大学士等曰、此事无庸行查。前勒尔锦领兵在荆州时、朕已闻此等事、曾谕彼时差去之人、朕知朱方旦、系狂妄小人、军机大事、万不可听其蛊惑。又对秦、遣往军前、回时、路经武昌、原任巡抚张朝珍、向对秦云、朱方旦果一奇异神人、尔宜相会、遂接见、以宾礼优待。由此观之、勒尔锦等所赠扁额是真。著即议结。寻议、勒尔锦。见在羁禁。张朝珍已经病故。俱无庸议。得旨、张朝珍所剩世袭官革去　　

○刑部等衙门议覆、投贼奔回护军傅喀、应即处绞。将妻孥交与内务府。上曰、此非甚可恶之人、且自行奔回、著从宽免死发落　　

○喀尔喀多罗贝勒滚布伊尔登故。遣官致祭　　

○甲申。上诣太皇太后皇太后宫、问安　　

○上御经筵　　

○以吏部尚书黄机、工部尚书朱之弼、为会试正考官。翰林院掌院学士陈廷敬、户部左侍郎李天馥、为副考官　　

○裁江西饶州总兵官缺。设参将一员　　

○乙酉。转吏部右侍郎觉罗沙赖、为左侍郎调户部左侍郎科尔坤、为吏部左侍郎管右侍郎事　　

○调正红旗蒙古副都统公彭春、为满洲副都统　　

○。调山东提督何傅、为四川提督　　

○丙戌。太皇太后圣寿节。值祭社稷坛斋戒、未行庆贺礼　　

○上诣太皇太后宫、问安　　

○以内大臣舅舅佟国维、为领侍卫内大臣　　

○调河南巡抚董国兴、为福建巡抚。升江西布政使王日藻、为河南巡抚　　

○户部议覆、湖广巡抚主新命疏言、从前楚省漕粮、留充兵饷、其里民交纳、盘运脚米、亦令折银、以济兵需。今大兵尽撤、漕米已经起运、其里民交纳、盘运脚米、仍请复给。应如所请。从之　　

○丁亥。遣大学士李霨、祭先师孔子　　

○升浙江嘉湖道王定国、为江南安徽按察使司按察使　　

○旌表山西阳城县烈妇张任妻王氏、夫亡自尽、给银建坊如例　　

○户部议覆、浙江巡抚李本晟疏言、浙省漕粮旧例、每石贴给漕截银三钱四分七厘。前因筹饷、每石裁银一钱四分七厘、以佐军需。今天下尽已平定、各省钱粮、俱行酌复、请将浙省所裁贴给漕截银、给还弁丁。应如所请。从之　　

○戊子。祭大社大稷。上亲诣行礼　　

○己丑。孝康章皇后忌辰。遣官祭孝陵　　

○谕乌喇将军巴海等、今以云南等处底定、躬诣盛京告祭三陵。意欲于扈。从人等餧养马匹之暇、省观乌喇地方。将军应从何处带领兵丁候迎、可与盛京将军定议行之。再产鱏鳇等鱼之处、尔即询明乌喇西特库、会同将需用诸物、悉加备办完整。特谕　　

○升翰林院侍读学士牛纽、为詹事府詹事　　

○赠四川殉难广安州知州徐盛、四川布政使司参议。夔州府通判薛人凤、营山县知县廖士贞、渠县知县王质、四川按察使司佥事。各予祭葬。营山县典史刘廷臣、潜江县主簿。予祭银。各荫一子、入监读书　　

○庚寅。春分。朝日于东郊。上亲诣行礼　　

○上率诸王、文武大臣、侍卫、诣慈宁宫、补行庆贺太皇太后圣寿节礼。遵懿旨、停止筵宴　　

○辛卯。上为太皇太后祝厘。居景山斋戒祭星。遣近御侍卫关保、偕慈宁宫首领太监牛之奇、乾清宫首领太监顾文兴、祭星三年　　

○议政王大臣会议、原任布政使成额、笔帖式巴席、书舒、从贼、应立斩。得旨、伊等情罪、法难宽宥。且巴席、系满洲人、与巴三纲联为兄弟、情罪甚为可恶。依议立斩。成额、书舒、改立绞　　

○叙恢复海澄厦门金门功。给福建总督姚启圣。拜他喇布勒哈番又一拖沙喇哈番　　

○上以亲祭盛京陵寝暂停殿试。俟回銮日举行　　

○壬辰。谕学士张英、尔素性醇朴、侍从有年、朝夕讲筵、恪共尽职。兹因尔父未葬、具疏请假。朕念人子至情、忠孝皆出一理。准假南旋、持赐白金五百两、表里二十疋。既旌尔勤劳、兼资墓田之用。尔其钦悉朕惓惓至意　　

○直隶巡抚格尔古德陛辞。上谕曰、凡为官者、承贪吏之后、名誉甚易。承廉吏之后、名誉甚难。金世德、于成龙、居官有声、尔继其后、得名必迟。尔毋欲速以求名。速则恐致贻害。直隶旗下庄头、与民杂处、朕闻所在凶恶庄头、自以旗下、倚恃其主、甚为民害。尔到任后、加意严查、务期惩创。即皇庄、亦毋宽宥　　

○转户部右侍郎额库礼、为左侍郎。调刑部右侍郎宜昌阿、为户部右侍郎　　

○赐朝。正外藩王、贝勒、贝子、公、台吉等、银币鞍马有差。　　

○九卿议覆、给事中雅齐纳条奏、请将九江榷关、移于湖口地方。一议不准行。一议准行。上命画一议奏。寻九卿议、暂移九江关于湖口收税、以一年所得为定额、若有不便、具题另议。从之　　

○癸巳。上以云南底定、海宇荡平、躬诣永陵福陵昭陵告祭。命皇太子允礽随驾。是日启行。驻跸三河县采果营　　

○狭西岷州卫圆觉等六寺番僧进贡。宴赉如例　　

○裁山东提督缺　　

○甲午。上驻跸蓟州贤渠庄　　

○遣官祭先农之神　　

○外藩王、贝勒、贝子、公、台吉等、请上尊号。得旨、朕自御极以来、夙夜孜孜、勤求化理、期于中外乂安、生民乐业。今逆寇虽已荡平、治化尚未孚洽。前诸王大臣等请上尊号、已经有旨。这外藩王等所请、亦不必行　　

○以实授都统未指旗分穆占、为正黄旗蒙古都统　　

○九卿詹事科道等议覆、翰林院侍讲王鸿绪疏参楚人朱方旦、诡立邪说、妄言休咎、煽惑愚民、诬罔悖逆。经湖广巡抚王新命、审实具题、朱方旦应立斩。顾齐弘、陆光旭、翟凤彩、甘称弟子、造刻邪书、传播中外、俱应斩监侯。从之　　

○乙未。遣多罗惠郡王博翁果诺、告祭孝陵。遣多罗平郡王罗可铎、告祭仁孝皇后、孝昭皇后陵　　

○上亲率内大臣侍卫等、诣孝陵行礼。奠酒举哀。次至皇后陵。奠酒举哀　　

○遣官祭历代帝王　　

○上驻跸玉田县　　

○丙申。上驻跸丰润县　　

○丁酉。上驻跸泺州王家店　　

○戊戌。奏太皇太后书曰、臣躬诣陵寝、暂别庭闱、叨蒙庇佑、一路安善、可慰圣怀。因此恭请万安。臣引领殿陛、不胜瞻切之至　　

○奏皇太后书同　　

○上遣领侍卫内大臣舅舅佟国维、大学士明珠、往伯夷叔齐庙行礼。谕曰、伯夷叔齐、古之圣人、清风可仰。尔等前往、可焚香展敬　　

○上驻跸卢龙县范家庄　　

○己亥。上驻跸抚宁县　　

○升江西袁临总兵官赵应奎、为广西提督、管左江总兵官事　　

○庚子。上驻跸山海关二十里铺　　

○免江南海州、沭阳等三州县、康熙二十年分水灾额赋　　

○升右通政吴琠、为太仆寺卿　　

