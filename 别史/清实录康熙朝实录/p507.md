<!-- { "loadSidebar": true } -->
○谕大学士等曰、朕已发谕上□日至京师、令自本月初六日起、三日不宰牲、虔诚祈雨。此处俱系一体。即自初六日、至初八日、不宰牲。相应严禁扈从人员、及村落居民。并著于各庙诵经、合意虔诚祈祷。朕三日茹素、传谕膳房知之。打鹿放鹰、俱行禁止。　　

○乙未。夏至。祭地于方泽。遣领侍卫内大臣公傅尔丹行礼　　

○谕大学士等曰、传谕礼部、自本月十一日、至十三日、祈雨三日。礼部大臣不虔诚、亦未可定。尚书贝和诺、系懒惰懈弛之人。令户部尚书穆和伦、代伊祈祷。　　

○升广东肇庆副将何国云、为广东琼州总兵官。　　

○喀喇沁多罗杜楞郡王塞棱、来朝。　　

○丙申。谕大学士等曰、将朕手书谕上□日、发往京城、令会集大学士九卿詹事科道官、详晰传谕。伊等有应陈奏之事、各自亲书奏摺、即当九卿前、交明具奏。朕自京师抱恙而出、今尚需人扶掖而行。又兼天时亢旱、蚤夜焦劳、以致不安寝食。自古君臣之义甚重。必上下一德相成、然后能感上天之心、召致和气。不在徒饬虚文、务空名以从事也。今当此亢旱之际、我君臣应夙夜靡宁、以为万民筹画生计。大抵诸臣内、实心以国家为念者、固自不必。而秉性奸恶、亦不可谓无人。惟尔诸臣、宜仰体朕怀、日存忧惕、为群黎竭诚祈祷、庶几甘霖可冀早沛也。　　

○丁酉。谕大学士等曰、朕观比来亢旱渐甚。虽朕躬尚未大安、犹可勉强起行。正值亢旱之际、处此清凉之地、于心不安。朕欲急速回京。著在京诸臣速议具奏。　　

○扈从大学士等摺奏、窃念水旱靡常、事所时有。自四月微旱以来、皇上即降谕上□日、清察刑狱、减免罪人。又训饬大小臣僚、竭诚斋戒、祈祷雨泽。出京以后、犹复传谕再三。皇上夙夜焦劳、无一时一事、不以群生为念。在京在外、无异视也。今圣躬方觉少安。寝食尚须调摄。冒此酷暑、远行数百里。所关甚重。断断不可。臣等激切恳求。请留圣驾。奏入。留中。　　

○戊戌。在京文武大臣摺奏。皇上以雨泽少有愆期、为生民念切、不忍住清凉之地、急欲回京。如此焦劳诚敬、自然上格天心、甘霖大沛。值此溽暑之际。圣躬劳于道路。所关甚重。臣等恳祈少宽睿虑、颐养圣躬。仍留热河、以慰天下臣民之望。奏入。留中。　　

○喀尔喀和硕额驸敦多卜多尔济、翁牛特多罗贝勒额尔德布鄂齐尔、来朝。　　

○己亥。戌刻雨。至丑刻止。　　

○庚子。酉刻雨。至丑刻止。　　

○辛丑。遣官祭关圣帝君。　　

○在京大学士等、奏报得雨日期。上将前留中二摺、朱批发出。曰、雨泽既报沾足。这所奏知道了。　　

○阿霸垓多罗郡王吴尔占噶喇卜等、来朝。　　

○升内阁学士觉和托、为兵部右侍郎　　

○以故一等伯阿席坦侄英德、袭爵。　　

○以故一等阿思哈尼哈番刘应柱子刘奇、袭爵　　

○予故致仕内阁学士兼礼部侍郎徐秉义、祭一次　　

○甲辰。予故吏部左侍郎曹鉴伦、祭葬如例。　　

○乙巳。吏部题、三等精奇尼哈番孙兰故。其世职例应承袭。查孙兰恩诏内、所得两拖沙喇哈番削去。余一等阿思哈尼哈番。请以其子兵部员外郎孙惟善袭职。从之。　　

○工部议覆、河道总督赵世显疏言、宝应县七里闸、至柳园头堤工。宜加修理、以固河防。应如所请。从之。　　

○丙午。大学士张玉书故。上命大学士温达、会同翰林部院官员、内务府总管、往吊料理。照汉礼衣殓。赐银一千两　　

○丁未。谕大学士等曰、朕自幼读书、见大臣多不能保其初终。故立志待大臣如手足、不论满汉蒙古、非大奸大恶、法不可容者、皆务保全之。五十年来、如大学士蒋赫德、卫周祚、李霨、杜立德、冯溥、黄机、吴正治、王熙、李之芳、宋德宜、梁清标、李天馥、张英、熊赐履、吴琠、陈廷敬、皆以年老告辞。林下怡养。保全名节。朕亦未尝少忘。常使人存问。始终如此。凡在朝诸臣、朕待之甚厚。伊等亦矢忠尽力。历数十年之久。与朕同须发皤然矣。朕念宿学老臣、辞世者辞世。告退者告退。每每伤心痛哭。今又有大学士张玉书之事。朕悲悼不已。故援笔作挽诗一首。令尔等知之。　　

○以翰林院编修俞长策、为四川乡试正考官。大理寺寺丞严虞惇、为副考官。吏部郎中张为经。为广东乡试正考官。内阁中书金璞、为副考官。检讨刘师恕、为广西乡试正考官。内阁中书阮应商、为副考官。检讨介孝＜王茶＞、为福建乡试正考官。工部主事刘俨、为副考官。　　

○己酉。刑部等衙门题、福建海贼郑尽心、浙江海贼蔡元良、山东海贼张景龙等、俱拟即行正法。奉上□日、此案正法人犯五十余名、人数甚多。朕心殊属不忍。郑尽心并未与官兵抗拒。不过迫于饥寒、抢夺财物。闻郑尽心等汉仗俱好。且俱系熟谙水性之人。今将伊等从宽免死。或归并旗下。或发往盛京乌喇等处、为水手当差。著问九卿詹事科道以闻。寻九卿等议奏、郑尽心等、应免死、发黑龙江、宁古塔等处、充水手当差。得上□日、依议。著问郑尽心、伊等人内、有能远视、善水、善舞藤牌挑刀者、尔等拣选四五人、遣一司官、送至热河。　　

○谕大学士等曰、朕总理几务年久、阅本甚速。凡一应奏摺、及绿头牌、顷刻即能遍阅。前尚书穆和伦数次奏事、意朕未加详阅、复行奏请。朕将事内缘由指明。穆和伦乃默然无语而退。且朕阅事不止于速、凡一经目者、断不遗忘。一应奏章、及汇题案件、皆无不详阅。有差讹字句、朕必以朱笔更改发出。　　

○谕户部、江苏巡抚张伯行奏、江苏等府州县、无著钱粮十万八千两有奇。此项钱粮、朕知之甚悉。系地方官因公动用、未敢申明之项。若著落后任官员赔补、必致科派、扰害百姓。朕殊不忍。著将此项钱粮、免其赔补、以示朕轸恤官民至意。　　

○谕大学士等曰、闻福建百姓、聚集数千、在泉州所属地方、抢夺食物、奔入山中。提督蓝理、三路率兵进巢□刀。一路兵少为折挫。如果有所获、蓝理必早已题报矣。此事督抚提督等、俱未奏闻。将军祖良璧、虽大略奏闻、亦不明白。朕乃得之传闻者。其贼盗各处所贴揭帖、朕亦得之。揭帖内、称皇上以我等阖省老幼、如同赤子恩养、屡次蠲免钱粮。又截漕由海运而至、欲令赈济乏食之民。阖省老幼子女、无不感激欢跃。但地方官负皇上之恩、不曾施及百姓。故我等穷民、窘于衣食、不得已而为此。若各处富户、不将屯积米石粜卖、我等必抢夺等语。去年朕一闻福建饥荒、即命截漕三十万石赈济。差去大臣、及地方官、以三十万石太多、十五万石即足。因止存留十五万石。想此米俱散给兵丁、未必散给百姓。所以无甚禆益。若果截留三十万石米运去、民食充足、于地方必大有禆益也。伊等原非贼盗、因年岁歉收乏食、不得已行之耳。若即出官兵征巢□刀、未免又生一事。朕意遣部院大臣、侍卫、往行招安、即可平服。如此、则人民不伤、亦不致有害地方。著问九卿詹事科道具奏。　　

○又谕曰、蓝理人材壮健、而居官甚劣。克扣兵丁钱粮、故地方官兵俱怨。即伊同乡人、无有不言其贪者。前任总督梁鼐来京、朕言蓝理人材壮健、梁鼐奏称地方大吏、必实心效力、为国爱民、方于事有益。蓝理人材虽壮健、然负皇上擢用之恩、克扣兵丁钱粮、有害地方。扼腕陈奏、在朕前几致失仪。由此观之、蓝理居官贪劣已极。蓝理为游击时、因克扣兵丁钱粮、曾拏问革职。因伊在朕前、数次跪请进巢□刀台湾海贼赎罪、始发往效力。后累加擢用、授为福建提督。伊当思朕洪恩、改悔前非。乃仍然不改、以致人人含怨。可见贪婪成性之人、冀其改移、诚难事也。　　

○庚戌。谕大学士等曰、比来天时又觉稍旱。可传谕在京大臣、自二十四日起、禁止宰牲。照前虔诚祈雨。此处著一体行。　　

○授和硕简亲王雅尔江阿女、为郡主。壻硕詹、为和硕额驸。　　

○添贵州黎平府属西山汛守备一员、千总一员、把总二员、兵丁三百名。从贵州巡抚刘荫枢请也。　　

○辛亥。升内阁侍读学士芭格、为内阁学士兼礼部侍郎。　　

○壬子。辰刻雨。至酉刻止。　　

○癸丑。酉刻雨。至亥刻止。　　

○喀喇沁镇国公善巴喇锡、来朝。　　

○予故正白旗蒙古副都统白起、镶黄旗护军统领觉罗噶珥图、各祭葬如例。　　

○工部议覆、河道总督赵世显疏言、桃源县九里冈、宿迁县朱家庄、邳州董家堂、各处险工、俱须筑坝、以为永固之计。应如所请。从之。　　

○丙辰。吏部以大学士张玉书员缺、题请补授。得上□日、张玉书病故未久。此本著暂收贮。其大学士员缺、俟回銮后再奏。大学士李光地、见在患病。原任大学士陈廷敬、系年老告休、令暂到衙门、办理事务。　　

○吏部议覆、都察院左都御史赵申乔疏言、部行则例、刊刻已久。其间情事、不无酌量更改。请将续行之例、未经刊刻者、各部院遴委司官、详查应行应删之处。臣等会同核定、进呈御览。候上□日刊刻颁行。应如所请。从之。　　

○增乡试五经中式额数。顺天二名。各省俱一名。会试二名。从左都御史赵申乔请也。　　

○丁巳。乌朱穆秦和硕车臣亲王色登敦多卜、来朝。　　

六月。己未朔。差户部左侍郎张世爵、一等侍卫巴亥、三等侍卫赖希等、前往福建招安泉州山寇。谕曰、此辈山寇、原系农民。今一旦为寇、田亩无人耕种、必至荒芜。如此、则米价益贵、无有生路矣。彼若来降、仍可耕田度日。将伊等不行治罪之处、使之通晓。为首一二人、须加惩治。尔等到地方、可将朕谕上□日、尽行书出、大张告示、明白晓谕。　　

○癸亥。谕大学士、兵部、今来热河、自京城出东直门、按驿站路行、必由顺义县至密云县。其间有孙河、牛栏山、九道河、水发辄至阻误。若出安定门、或德胜门、由南石槽至密云县。可无雨水阻误之虑。著于南石槽附近处、设一驿站。　　

