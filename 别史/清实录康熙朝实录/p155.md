<!-- { "loadSidebar": true } -->
○免江南徐州沛县等四州县、本年分水灾额赋有差　　

○征南将军穆占疏报、前锋统领硕岱、副都统托岱、宜思孝等、营垒被冲、河之南岸、失陷于贼、退至郴州、而硕岱已赴永兴、俟严取护军统领喇赛口供、另行奏闻、硕岱等、即宜拘禁、但臣军既已深入、郴州兵力甚单、而硕岱复远在永兴、是以未行逮系。统候裁夺。目今贼之大队、及有名伪将、皆并力郴州。请就近速发满汉官兵、守蓝山、嘉禾、桂阳、永宁诸处。得上□日、今逆贼既并力郴永、将军穆占、可尽撤闲地防兵、击败犯郴贼寇。保固广东、江西。勿致疏虞。并令大将军安亲王、速遣兵赴大将军简亲王军。至日、简亲王等、大振军威、剿除郴州永兴之贼。更令广东韶州总兵官尚之瑛、遣副将一员、率乐昌绿旗兵二千、速赴郴州、听穆占随宜调遣。授和硕额驸华善将军印、驰至永兴、总统镇守。以署副都统多诺、参赞军务。至于硕岱等失利、即宜逮系、严加处分。但因穆占调大臣官兵、所在分防、致兵力单薄、遂尔失机。其误事之罪、穆占及硕岱、俱不可辞。硕岱等、各暂留原任、立功赎罪。复谕穆占曰、尔勿因永兴两次失利、遂不计大事有禆与否、冒昧妄动。亟宜鼓舞人心、振扬军威、以图克济。俾能并力破寇、前罪自当涣释　　

○先是、谕兵部、海澄官兵、所关甚重、非寻常比。急宜奋力救援。其檄趣大将军康亲王、将军赖塔、喇哈达等、内外夹攻、务期拔出城内官兵。既而报至、大兵四路攻进、贼以火器拒战、我师退、贼又用礟、逼攻海澄。上谕康亲王杰书等、顷闻海澄援师退、朕心甚为被困官兵忧之、此非寻常事、宜奋力急为救出、切勿迟疑畏难。满汉官军、闲散人、及厮役、有能倡率冲敌、直过潮沟、抵于海澄、救出被困官兵者。准克复上等府城例、从优议叙、给以官职。将军以下将士、即从前屡有失利退缩之罪、俱从宽宥。不必顾恋城池、但使被困官兵得出、即为克奏肤功也。大将军康亲王、将军赖塔、喇哈达、总督姚启圣、提督石调声等、概行晓谕满汉官兵、期慰朕怀　　

○丙申。谕兵部、将军穆占、大将军简亲王、克复永兴、茶陵等九州县之地。我兵立营、及贼垒所在、令详悉绘图具奏。岳州水陆驻兵形势、并贼所立营、亦令詹事宜昌阿、详悉绘图具奏　　

○三等阿思哈尼哈番沙跻、年老乞休、以其孙雅涂袭替　　

○以吏部郎中郑重、为狭西乡试正考官。刑部主事俞陈琛、为副考官。太仆寺卿熊一潇、为江南乡试正考官。刑科给事中李逈、为副考官　　

○丁酉。上诣太皇太后皇太后宫、问安　　

○谕兵部、朕御极以来、孜孜图治、欲使天下治安、兵民富庶、共享雍熙。不意逆贼吴三桂、背恩反叛、扰乱地方、数年以来、遣兵征讨、尚未授首、以致出征将士、披坚执锐、盛暑祁寒、备极劳苦。且兴师日久、满洲蒙古汉军、或器械朽坏、或有马匹倒毙、借贷置办者、或年幼未经分给田亩、军资器用、悉称贷置办、种种疾苦、朕深为悯恻、但逆贼未灭、不得已而用兵、诸路官军、其奋勇剿除、底定疆土。凯旋之日、一切称贷、俱令该部代偿。诸处调集之兵、遣还汛地、咸令得所。朕诏谕昭如日月。将示大信于天下。断不食言。至于从征官兵、战阵被创、尤堪轸恤。勿俟大兵到齐、所有应得银两、速察给其家。尔部即传示内外、俾喻朕恤兵酬劳至意　　

○以故三等精奇尼哈番张应庚亲兄之孙张华国、袭职　　

○戊戌。扬威大将军和硕简亲王喇布疏言、署副都统尼满启臣云、万安泰和诸处、逆贼不时出没、吉安最为要地、而防兵甚少、臣观吉安泰和诸处、正当广东赣州水陆之冲、请调可缓地方绿旗官兵、赴吉安协守。得上□日、顷已调将军阿密达、总漕帅颜保、率兵前赴江西。今简亲王既请遣发绿旗官兵、宜令总督董卫国、酌量拨遣、驰赴吉安。与署副都统尼满等、协力固守。至于江西绿旗官兵、屡经调赴湖南、见在兵力、亦属单弱、董卫国可募有资力精锐兵五千人、以备调遣　　

○予故都督佥事金衢援剿总兵官李荣、祭葬如例　　

○赠故广东提督王可臣、为左都督。予祭葬。谥襄敏　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七十四



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七十五　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十七年。戊午。秋七月。己亥朔。享太庙。上亲诣行礼　　

○安塘笔帖式报、海贼攻陷海澄、长泰二县、署前锋统领希佛阵亡。副都统穆赫林、提督段应举、俱自缢。上谕、海澄长泰既陷、贼必猖獗。闽省大兵无几、宜就近调发、以资剿御。将军华善、所留江南京口汉军兵四百人、及京口将军王之鼎、所属汉军兵六百人、令副都统马思文率之、驰赴福建、听大将军康亲王调遣。京口地方、亦关重要。宜发京师汉军兵一千、令副都统关保、率往协守。至日、听将军王之鼎统辖。又谕康亲王杰书等、官兵失援海澄、恐因之自沮。将军大臣、当时加鼓励、果能灭贼恢疆、则前罪自释、仍与议叙。其通行晓谕。寻奉命大将军和硕康亲王杰书疏言、海澄粮尽、六月初十日、官兵委城突出、海澄遂陷。将军赖塔、喇哈达等、所统官兵甚众、率不能解海澄之围、致亏损将士、宜即从重拟罪、但见在御贼、俟军务稍暇、另行察议。臣既身任调遣之责、罪亦难逭。得上□日、海澄何以不能救援、其令将军赖塔等、明白具奏。康亲王俟事平日察议。至于海澄突出官兵、久被围困、劳瘁已甚。该督抚其支取正项钱粮、办马匹铠仗给之　　

○扬威大将军和硕简亲王喇布疏言、逆贼吴三桂、选伪将军著名者、逼犯永兴、而身踞衡州、窥伺间隙、臣所部守兵单弱、不便分遣。提督赵赖、虽令来守攸县、尚未即至、请速发绿旗兵二三千、为战守备。得上□日、顷以吉安逼近茶陵诸处、已遣发将士往守。大将军安亲王、又分兵遣赴茶陵。简亲王宜固守茶陵。授和硕额驸华善将军印、驰赴永兴、统兵镇守。俟穆占进兵之日、简亲王宜速发游击马昇兵一千、礟二十五具前往。毋致有误　　

○先是、前锋统领萨克察巴图鲁、请援兵击退永兴之贼。将军穆占、谓永兴军事、已付大将军简亲王、凡事宜请于王。简亲王喇布以闻。得上□日、防守江西全省、及湖南茶陵永兴诸处、凡有敕上□日、皆署穆占名于前、简亲王名于后、盖倚穆占实甚、初未分别汛守也。今穆占因永兴两次失利、辄思巧脱。檄称永兴为简亲王之地。于往者屡次诏上□日、殊属违戾。穆占、简亲王、自今以往、毋得互分彼此。所有闲地汛兵、悉行撤回、无论郴州、永兴、遇逆贼来犯、即大振兵力、以期荡灭　　

○庚子。谕宗人府、贝子傅喇塔、系宗室懿亲、为国宣力、躬履行间、剿御贼寇、抚绥兵民、平定地方、勋猷茂著、积劳薨逝、深为可悯。理应优恤、以示朕酬庸之意。不拘定例、著封其子傅善、仍为固山贝子。次子福存、为镇国公　　

○谕奉命大将军和硕康亲王杰书、近闻海澄被陷、大臣提督、俱各自尽、殊为悯恻。前以初至兵力、即当削平山海诸寇、因尔等轻视贼众、止知休养士卒、有失远谋、以至于此。今势不可缓、缓则贼可据守地方、积蓄粮草、固其濠垒、所关非细。或有匪类、乘此蠢动、亦未可定。王其悉心筹度、谋出万全。速灭贼氛、慰朕悬切。行间诸事、王应统为陈奏。特此密谕　　

○谕征南将军都统穆占、尔等近来行兵、致有大臣阵亡、闻之不胜伤悼。兼之两将军彼此推诿、以非己汛为辞、恐于事机有误、深为忧之。尔等争执、虽属细事、但尔前此欲将简亲王兵、与尔相继前进、止留将军额驸华善、副都统希福镇守、陈请前来、朕未之允、盖以江西地方、所关甚钜、且无接续之兵、此将军等所悉知、两将军商搉万全、务令江西不生事变、屡有谕上□日、何至尚廑朕怀、今简亲王留镇在彼、尚有此事、尔复藉口非已汛地、倘如所请、遣简亲王继尔进兵、今此贼众、又将何兵御之。满兵之势贵聚、聚则处处攻战、始克有济。若无用空城、使满兵分驻、以寡力而遇贼轻战、有志气者、尽殁行阵、无赖之徒、俱行败北、如此、则实为可惜。满兵关系、极为重大。利战则战、利守则守、宜合全力、以破贼众。若徒分守恢复之空城、似乎不可。今福建广东情形、亦不甚妥、尔等益当同心协意、保固地方。特此密谕　　

○辛丑。遣官致祭额驸毕喇锡所尚郡君　　

○抚蛮灭寇将军广西巡抚傅弘烈疏言、吴逆调各路贼兵数万、渡河与我兵对垒、六月初十日、我兵失利、退守郁林。屡请援师、竟无应者。今惟望臣旧标惠潮兵至。合力齐举、庶可成功。得上□日、郁林关系最重、将军莽依图、额楚、总督金光祖、速遣官兵、驰往应援。倘贼势盛、我兵难以拒守、将军傅弘烈、都统勒贝等、应退至要害之地、会同莽依图等、协力守御。都统马九玉、行已两月、逗留不进、不合。宜檄令速赴梧州。平南王尚之信、总督金光祖、速备夫船、以济傅弘烈旧标惠潮官兵。无误前进　　

○癸卯。以故二等阿思哈尼哈番赵布泰子增寿、袭职　　

○甲辰。上诣太皇太后宫、问安　　

○谕议政王大臣等、据福建所报海贼刘国轩等、攻取同安、水陆犯泉州、前大将军简亲王、奏永兴诸处、贼势稍退、已敕将军穆占、撤闲地之兵、镇防险要、而大将军安亲王所遣援师、已抵攸县、岳州大兵、复水陆齐举、贼欲深入、能不惧归路阻绝耶。向以永兴警急、江右可虞、因令署副都统岳尔多、率师赴江西、今闽中事迫、岳尔多仍率师赴福建、并移文江浙督抚将军等、速各拨马千匹、给岳尔多兵、俾兼程驰往。副都统马思文、自京率往汉军兵四百名、亦与岳尔多同行。移文大将军康亲王、备夫船、于浦城迎取大兵、勿致有误。将军王之鼎标兵六百名、不必率往福建。可仍留京口。见今所发汉军兵一千、令副都统关保、率赴江西南昌。俟狭西所遣兵至江西、视何处当用、即协力从事。并移会将军穆占、大将军简亲王知悉　　

