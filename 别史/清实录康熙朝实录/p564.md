<!-- { "loadSidebar": true } -->
○辛未。谕大学士等曰、从前曾谕九卿、各省官员内、有居官不好、声名不堪者、随闻随即缮摺具奏。今李锡居官甚劣。何竟无一人奏朕。各省官员贤否、九卿岂无所闻。凡大臣启奏、苟所闻不确、于奏摺内云、臣所闻如此、不甚详确、一并声明。未尝不可。朕亦止欲知之耳。并非不加访实、即行治罪也。况奏摺又不发出。随闻隋奏。各省官员、亦知惩戒悛改。近阅九卿保举、以为好官而荐引者有之。以为劣员而纠参者、何并无一人。著传谕九卿。　　

○谕大学士马齐、左都御史徐元梦、朕料理军务年久。屡次亲统大军。绿旗兵丁、较满洲、蒙古、相去甚远。满洲兵只用二千、蒙古兵只用五千、朕亲统时。任意所向、绰然可以成功。若绿旗兵丁、任伊众多、朕心亦难倚任。适于议政大臣处、亦下此上□日。今扎萨克蒙古等、虽不给与粮饷。于伊等该管王、台吉等、皆实心效力。推而至于苗蛮、尽知各为其长。若绿旗兵丁、粮饷必以时给发。稍不如意、即至相怨。昨提督康泰、所领兵一千余人、至黄胜关柏木桥鼓噪、竟弃提督而去。提督前并无一兵。止余仆从。总兵官路振扬、驻扎松潘。相距七十里。闻信即往前迎。因众兵不可止遏、给银米抚慰、令回成都。此兵至成都、巡抚年羹尧、曲加安戢、交提标中军参将管束。年羹尧复奏、此参将甚好。常谏阻康泰。将此兵交与、断然无妨。随将总督鄂海奏闻一摺、年羹尧所奏二摺、并康泰、路振扬、移咨总督巡抚文书、交马齐观之。因命康泰驰驿来京。路振扬署提督事。　　

○命浙江提督学政汪漋、山东提督学政陈沂震、四川提督学政廖赓谟、俱照该督抚所题、留任三年。　　

○谕兵部、贵州威宁总兵官杜汝昆、年老衰惫。著革退。　　

○壬申。靖逆将军富宁安疏言、进巢□刀一万三千兵外、请添喀尔喀兵三千。上谕议政大臣等曰、将军富宁安处、派察哈尔兵一千、京城八旗护军一千前往。所派护军内、将鸟枪手护军、派五百名。此兵到时、将彼处绿旗兵之不整齐者、著将军酌量彻回。再西安满洲兵、派出军前甚多。将京城骁骑兵内、每佐领各派三名、前往西安驻扎。豫备调遣。　　

○癸酉。上谕大学士马齐曰、旅顺口脱逃陈君元等、贼党不过八人。昨广东巡抚法海奏称、此夥已获七人、只有一名未获。朕前以海中各岛、皆可为贼薮。及询投诚海贼云、岛内树木不生、地皆砾石。不可耕种。亦无好水。故难栖止。即如澳门地方、所居不过万人。因无田耕种、米无所出、俱自广东运米而食。今海中潜藏贼踪、皆沿海所居奸民。春时觅小船捕鱼、遇商船、即行劫夺。商船既得、便拒敌官兵。至严冬时、水米既无、伊等焚船上岸藏匿。大势不过如此。断不能于海岛栖止也。明代金门、厦门、海坛、澳门、普陀岩、崇明、尽山花鸟等处、俱有海贼。从前海贼郑芝龙投顺。本朝用为内大臣。令伊作作字、招降伊子郑成功。若果投顺、皇上即以海澄公见授。伊竟不从。顺治十六年、领海贼三十万、侵犯江南、攻镇江城。宜思恭之父宜永贵、时为巡抚。坐镇瓜洲。因未从贼、城得不陷及贼进围江宁时、满兵甚少。值贵州回军之副都统噶褚哈等至。同江宁将军喀喀穆、合军出东门、于明太祖陵南、诱贼进三十里、大败之。歼其众。朕幸江南曾亲阅其战地。我朝所歼敌众、松山、杏山、败洪承畴兵十三万。山海关、败敌兵二十万。安亲王于永兴地方、败吴三桂兵。并此番所败海贼。共计四处。海贼既溃败于江南、而福建地方施琅等、又收取金门、厦门。贼无栖止之处、始取台湾为巢。今台湾一带、又皆入版图矣。又谕曰、古时有一二美事、即以为奇、互相传说。朕于边疆、处处巡幸、阅历之事甚多。往宁夏时、豫州无水。地方官、豫贮水三百瓮以待。朕见有涸河故道、意春水方、长之时、或值水发、亦未可知。因遣马武、海青、往看。伊等去犹未远、即回奏云、河水发矣朕乘骑往观、见军民仆隶、拥视水涨因、汲用此水。三百瓮之水、竟无所用。中路往征噶尔丹时、至察汉托灰。见泉流甚细。朕令八旗所扎八营、每营各掘一井。八井之水、泛溢而出。人马俱赖以济。后皇七子、送四公主、经过此泉、已无涓滴矣。马齐奏曰、噶尔丹之恶已盈。皇上乂安中外之意甚切。所以上天默佑如此。　　

○以翰林院编修嵇曾筠、提督山西学政。编修查嗣庭、提督河南学政。检讨觉罗逢泰、提督陕西学政。编修缪沅、提督湖广学政。检讨王思训、提督江西学政。检讨李钟峨、提督福建学政。检讨陈均、提督广东学政。编修邹奕凤、提督广西学政。编修沈翼机、提督贵州学政　　

○升直隶大名道李育德、为四川按察使司按察使。　　

○四川陕西总督鄂海疏言、西宁镇标官兵、因前往噶斯路驻防、借领六个月俸饷。若照数扣除、各兵无以自给。请将已换班回西宁官兵、每季扣除一月。仍留两月粮饷、给本兵赡养。再见今驻防噶斯路官兵、亦每季将两月粮饷、解送军前、给散本兵。留一月粮饷、赡养伊等家口。俟换班回西宁之日、陆续扣还。得上□日、噶斯路换班回来、并见往驻防官兵、所借粮饷、著暂停扣除。俟功成事竣、作为朕所赏赐。如不成功、照该督所题扣除。其行月粮饷、送至军前、并存留赡养家口之处、著照该督所题给放。该部知之。　　

○予故镇国公景熙、祭二次、并造坟银两。　　

○奉差河南审事刑部尚书张廷枢等疏言、审据河南府知府李廷臣供、去年河南府属十四处、每地一亩、派银四厘。系原任巡抚。李锡、传八府知府面谕照派。又李锡发河南府瘦马二百九十七匹、每匹交银十二两。粮驿道戴锦、转发马八十四匹、每匹交银十二两五钱。除提问布政使张伯琮、粮驿道戴锦外、请敕吏部、问取李锡确供发臣、以便与张伯琮等所供、核对定议。得上□日、李锡、著革职、速行发往质对。　　

○丙子。以翰林院检讨谢履厚、提督江南学政。　　

○旌表浙江烈妇、李御天妻高氏、佣工养蚕、恶僧诱奸不从、自缢完节、给银建坊如例。　　

○戊寅。孝慈高皇后忌辰。遣官祭福陵　　

○乙卯。升广西布政使黄国材、为贵州巡抚　　

冬。十月。辛巳朔。享太庙。遣都统宗室延信行礼。　　

○遣官祭。永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙五十七年时宪历。　　

○壬午。喀喇沁多罗额驸门都、阿禄科尔沁多罗贝勒汪扎尔、来朝。　　

○癸未。皇太后圣寿节。上率扈从王以下、文武各官、诣皇太后行宫行礼。遵懿上□日、停止筵宴。　　

○乙酉。兵部议覆、太原城守尉阿霖疏言、太原兵丁旧无鸟枪。请将伊带往军前之太原兵丁三百名内、选一百五十名、保定兵丁二百名内、选五十名、备鸟枪二百杆、为火器兵丁。复选太原闲散满洲百名、令其当差。兵回之日、有缺即令披甲。应如所请。从之　　

○升都察院左副都御史海寿、为盛京兵部侍郎。　　

○命户部左侍郎梁世勋、盛京兵部侍郎海寿、督理巴尔库尔屯田。　　

○己丑。上奉皇太后回銮。自热河启行。驻跸喀喇和屯。　　

○授多罗淳郡王允。祐女、为和硕郡主。壻宝进泰、为和硕额驸。　　

○庚寅。上驻跸王家营。　　

○鄂尔多斯固山贝子色冷纳木扎尔故。遣官致祭。　　

○辛卯。上驻跸鞍子岭。　　

○议政大臣等遵上□日议覆、靖逆将军富宁安等、统领袭击官兵、至策妄阿喇布坦边境乌鲁木齐地方、拏获回子、讯问贼踪。随派弁兵、搜查山林。所获回子男妇幼童、及驼马牛羊等物甚多。又践踏其所种地亩。振旅而回。实能遵奉圣训行走。可嘉应令注册。俟事定之日、将大臣官员等议叙。从之。　　

○壬辰。上驻跸两间房。　　

○升通政使司通政使觉罗苏库、为都察院左副都御史。　　

○癸巳。上驻跸巴克什营。　　

○喀尔喀车臣汗滚臣、遣使进九白年贡。宴赉如例。　　

○甲午。上驻跸遥亭　　

○升江南苏松粮道李馥、为江苏按察使司按察使。　　

○以翰林院编修周彝、为顺天武乡试正考官。检讨张汉、为副考官。　　

○荆州将军拜音布疏报、副都统宁古礼、遵上□日领兵二千、赴成都驻劄。下部知之。　　

○乙未。上驻跸罗家桥。　　

○丙申。上驻跸密云县。观新修城、及河道堤岸。　　

○喀尔喀泽卜尊丹巴胡土克图、土谢图汗汪扎尔多尔济、遣使进九白年贡。宴赉如例。　　

○厄鲁特多罗郡王额驸策零旺卜之母故。赐银五百两。　　

○丁酉。上驻跸怀柔县。　　

○以詹事府詹事赫成额、为通政使司通政使　　

○戊戌。上驻跸汤泉。　　

○己亥。谕大学士等曰、河南省盗贼、肆行如此、地方官未尝奏闻。朕谕山西总兵官金国正、巡抚苏克济、查奏复遣尚书张廷枢等、前往查拏。今已全获。览其供状、与金国正、苏克济等、所奏相符。皆河南巡抚等、不能查缉之故。此案邻省各官、俱已确闻。而九卿岂竟无所闻耶。九卿内有豫省人、何亦无一人奏闻也。四川巡抚年羹尧、所赏差往松潘兵丁银两米石牛羊茶叶。康泰等领去、并未全给兵丁、致各兵鼓噪而回。此皆康泰平素不训练、并不抚恤之故也。各省督抚提臣、悉系封疆大吏。总兵官等、各有管辖官兵、防守地方之责。关系甚重。凡补总兵时、朕惟视其其骑射娴熟、人材壮健、曾有效力之处、即行除授。此内有居官甚劣、不留心地方者、九卿应随闻随奏。今观九卿保举人员、惟图利己、冀其酬报。似此有关地方要务、以及大吏贤否、虽有闻知、并不具奏。此何故也。又谕曰、凡地方有绿旗兵丁处、不可无满兵。满兵纵至粮缺、艰难困迫、至死断无二心。若绿旗兵丁、至粮绝时、少或窘迫、即至怨愤作乱。康泰之事未起以前、朕竟若豫知、调荆州驻防满兵二千名、往成都驻劄。意此时已到彼矣。　　

○升广东按察使武廷适、为广西布政使司布政使。云南驿盐道金启复、为本省按察使司按察使　　

○庚子。上回驻畅春园。诣皇太后宫、问安。　　

○辛丑。上诣皇太后宫、问安。　　

○壬寅。上以皇太后圣体违和。奉皇太后回宫。　　

