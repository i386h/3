<!-- { "loadSidebar": true } -->
○甲辰。上诣皇太后宫、问安。　　

○上谕领侍卫内大臣、大学士等曰、张明德、于皇太子未废之前、谋欲行刺、势将渐及朕躬。据彼言有飞贼十六人、已招致两人在此、但好汉俱经皇上收录、若于其中不得一二人、断不能成事。又言得新满洲一半、方可行事。如此摇惑人心、幸朕之左右、持心坚正、故不为所摇惑耳。此等情节、直郡王早已详悉密奏。王布穆巴、公赖士、普奇等乃乱之首也允禩知而不奏、为臣子者、当如是耶。张明德为允禩看相、设无他言、允禩何以转语九阿哥、十四阿哥、九阿哥、十四阿哥、又何所见而奏闻于朕允禩现在锁拏、著将布穆巴、赖士、普奇阿禄、一并锁拏、尔等会同议政大臣、即严加质讯具奏张明德所犯、情罪极大、不止于斩、当凌迟处死。　　

○领侍卫内大臣、大学士、议政大臣等、会审顺承郡王布穆巴供、张明德往普奇公家、回至我府、言普奇谓皇太子甚恶、与彼谋刺之、约我入其夥、我不从、故以语直郡王。直郡王云、尔勿先发此事、我当陈奏、可觅此人、送至我府。因送往直郡王府。阿禄口供无异公普奇供、我无狂疾、何敢寻死而向彼妄言此皆毫无影响之语公赖士供、我于顺承郡王府中、见张明德、因唤至我家中看相普奇嘱使送往伊处、故送往是实此外我皆不知九阿哥允禟、十四阿哥允禵供、八阿哥曾语我等、有看相人张姓者云、皇太子行事、凶恶已极、彼有好汉、可谋行刺、我谓之曰此事甚大、尔何等人乃辄敢出口尔有狂疾耶尔设此心、断乎不可。因逐之去八阿哥允禩供、我以此语告诸阿哥是实问张明德口供无异。取供具奏。上谕诸皇子、议政大臣、大学士、九卿、学士、侍卫等曰、贝勒允禩、闻张明德如许妄言、竟不奏闻、允禩革去贝勒、为闲散宗室。布穆巴以所闻情节、商之长史阿禄、告直郡王、使之奏闻、布穆巴、阿禄俱无罪著释放公普奇、知情不首、革去公爵、为闲散宗室公赖士、但令看相并无他故、著释放张明德、情罪极为可恶。著凌迟处死行刑之时、可令事内干连诸人、往视之。　　

○上又亲书谕上□日、示诸皇子大臣等。谕上□日曰、昨日诸大臣、侍卫等、奏请调养朕躬。朕念君臣一体、有怀宜即尽言、故特举朕素念、及不遂朕意之处、一一明谕。朕每思自古帝王、抚世承平、历年久远、未有如朕者。朕无日不向皇太子允礽、言治理天下、爱育黎庶、维系人心之事又尝慕宋孝宗之孝。养高宗语允礽曰、将以政事付汝、朕当择居水土佳处、时闻汝之令名、以优游养性。迨后见其所行不善、难托重器、遂绝此望古来为君甚难、兢兢业业、犹有错误。今朕年已老、愈加畏惧、尝念幸际众心胥戴、万国咸宁之时得终天年、于愿足矣。今允礽过端、业已如此、宗庙社稷、天下黎元、皆系朕躬、朕岂可不自爱耶。顷者告天之文、极为明晰、无俟复言。即使朕躬如有不讳朕宁敢不慎重祖宗弘业、置诸磐石之安乎。迨至彼时、众自知有所倚赖也。此意极深、即朕亦不自喻、岂可遍喻众人乎。尔诸臣知朕精诚无私、深加体念、各勤职业、不妄生事、则朕易于图治、而天下庶绩、亦咸理矣。所谓各勤职业者、即文臣尽忠不爱钱武臣为国不惜死之类。尔诸臣诚能如是、则朕怀自畅、朕体自安矣。若不敬慎所行而欲朕怀宽慰此非忠爱之实心也。特谕。　　

○河道总督张鹏翮题报秋汛水势情形一疏。得上□日、今年秋汛工程平稳、知道了。张鹏翮自任总河以来克遵朕指示、修筑工程、殚心尽力。动用钱粮、绝无糜费。比年两河安晏、堤岸无虞、深为可嘉。所带革职、著与开复。应追赔银两、俱著豁免。该部知道。　　

○乙巳。皇太后圣寿节。上率王以下、文武大臣、侍卫等诣。皇太后宫行礼。遵懿上□日、停止筵宴。　　

○丙午。上谕诸皇子、大臣、侍卫等曰允礽自幼、朕亲为教养冀其向善。迨年长、亲近匪类、薰染恶习、每日唯听信小人之言、因而行止悖乱至极。允禩乘间处处沽名、欺诳众人、希冀为皇太子。朕惟据理、毅然独行、以定国家大名、正君臣大义耳。允禩自幼、性奸心妄。其纠合党类、妄行作乱者有故。伊乳母之夫雅齐布之叔厩长吴达理、与御史雍泰、同出关差、因雍泰少与银两、雅齐布诉之允禩、允禩借端、将雍泰痛责。朕闻知、将雅齐布发翁牛特公主处。伊因此怨朕、处处诳人以窃名誉、邀结苏努为党羽。苏努自其祖相继以来、即为不忠其祖阿尔哈图土门贝勒褚燕、在太祖皇帝时、曾得大罪、置之于法。伊欲为其祖报仇、故如此结党、败坏国事。再允禩素受制于妻。其妻、系安郡王岳乐之女所出。安郡王因谄媚辅政大臣。遂得亲王。其妃系索额图之妹、世祖皇帝时记名之女子。其子马尔浑、景熙、吴尔占等、俱系允禩妻之母舅、并不教训允禩之妻、任其嫉妒行恶、是以允禩迄今、尚未生子。此皆众阿哥所知者。众阿哥当思朕为君父、朕如何降上□日、尔等即如何遵行始是为臣子之正理。尔等若不如此存心、日后朕躬考终必至将朕躬置乾清宫内、尔等束甲相争耳。　　

○丁未。上幸畅春园。　　

○镶红旗汉军副都统赵世芳以病乞休允之。以内务府郎中海章、署内务府总管事。　　

○先是、奉差查审大岚山贼吏部侍郎穆丹押解贼犯朱三、即王士元等父子六人至京、下九卿詹事科道会审。至是九卿等覆奏朱三供、伊系崇祯第四子。查崇祯第四子、已于崇祯十七年前身故。又遵上□日传唤明代老年太监、俱不认识。朱三明系假冒。朱三父子、应凌迟处死。得上□日、朱三即王士元、著凌迟处死伊子朱□土儿土儿□、朱山□主、朱壬朱在朱坤、俱著立斩。　　

○己酉。升内阁学士二鬲、为礼部右侍郎仍兼管詹事府詹事事。　　

○升正黄旗护军统领图思海、为正红旗汉军都统。正红旗满洲副都统戴米纳、为正黄旗护军统领以侯陈泰、为镶白旗护军统领。　　

○升多罗信郡王王府长史和礼、为镶黄旗蒙古副都统。　　

○以原任云南布政使佟国勷、为湖南布政使司布政使。升直隶守道金世扬、为河南按察使司按察使。　　

○辛亥。偏沅巡抚赵申乔、遵上□日回奏、缘康熙四十二年、内阁学士宋大业、奉赍碑额、两次至楚、多方需索、臣曾借司库俸工银九千两馈。伊此次来楚臣以南岳庙工余剩银两、报部充饷、彼不得染指。又仅馈伊银五百两、以此蓄忿、是以捏造轻亵。御书等款。将臣参劾。得上□日、此回奏情节著该部一并察议具奏。　　

○壬子谕吏部、内阁学士阿世坦、都察院左副都御史江蘩行止不端俱著革职。　　

○癸丑。升内阁侍读学士黄秉中、翰林院侍读学士色尔图、侍读学士孙柱、俱为内阁学士兼礼部侍郎。　　

○升都察院左佥都御史劳之辨、为左副都御史。　　

○调镶红旗蒙古都统车纳福、为镶蓝旗满洲都统。　　

○免湖广益阳、武陵、二县、长沙等四卫、本年分水灾额赋有差。　　

○甲寅。以翰林院侍读黄叔琳、提督山东学政。　　

○乙卯。上回宫。诣皇太后宫、问安。　　

○调刑部尚书王掞、为工部尚书升河道总督张鹏翮、为刑部尚书。　　

○丙辰。上奉。皇太后、幸畅春园。　　

○以翰林院编修季愈、为顺天武乡试正考官钱名世、为副考官。　　

○户部议、江南浙江所属被灾州县、奉有截留漕粮平粜之谕。江苏应截留十万石、安徽应截留五万石、浙江杭嘉湖三府应截留八万石、俱令减价平粜价银贮库、于来岁收获后、买米还项又山东、河南二省、奉有年岁薄收、酌量改折之谕。应将本年额徵漕米每省各留八万石。余俱令照例折银解部。得上□日、著漕运总督桑额作速会同江浙督抚、将何州县被灾、并应截米谷查明、一面截留、一面奏闻。余依议。　　

○丁巳多罗贝勒允祉奏、臣牧马厂蒙古喇嘛巴汉格隆、自幼习医能为咒人之术。大阿哥知之传伊到彼同喇嘛明佳噶卜楚、马星噶卜楚时常行走。上命将明佳噶卜楚、马星噶卜楚、巴汉格隆并直郡王府护卫啬楞雅突等锁拏、交侍郎满都侍卫拉锡查审。巴汉格隆等供、直郡王欲咒诅废皇太子、令我等用术镇厌是实随差侍卫纳拉善等、掘出镇厌物件十余处命交和硕显亲王衍潢等严拟具奏。　　

○戊午。谕户部、朕屡次南巡、见闾里殷阜之象、远不逮于旧时。虽不时蠲免额赋、停徵积逋、仅可支吾卒岁、绝无余蓄。朕每念及此、未尝不为恻然去年江南浙江两省、俱被旱荒、多方轸恤、民力稍苏。台今岁复报潦灾、旋经照例蠲赈、并留漕资济。但岁再不登、生计益匮、欲令办赋、力必难供。康熙四十八年除漕粮外、江南通省地丁银四百七十五万四百两有奇浙江通省地丁银二百五十七万七千两有奇、著全行蠲免。所有旧欠带徵银米、仍暂行停止。此朕因江浙二省、为东南重地、特于外施仁、用弘休养之至意。该督抚各饬有司、张示遍谕、务令穷乡蔀屋、咸共知悉。倘或别借事端、侵冒征派、事发、定从重治罪。　　

○己未。以领侍卫内大臣辅国公、鄂飞、兼管宗人府左宗人事。　　

○庚申。免山东济宁邹平等二十九州县本年分旱灾额赋有差。　　

○辛酉。上幸南苑行围。　　

○癸亥。升湖北按察使徐欐、为浙江布政使司布政使。　　

○甲子。升正红旗、护军统领辛泰、为镶红旗蒙古都统。镶红旗满洲副都统莘泰、为正红旗护军统领。调镶红旗蒙古副都统禅布、为正红旗满洲副都统升护军参领吴书为镶红旗蒙古副都统一等侍卫伯王釴、为镶红旗汉军副都统。一等侍卫武格、为镶红旗满洲副都统。　　

○乙丑。圣躬违和、自南苑回宫。　　

○谕领侍卫内大臣、大学士等曰、自有废皇太子一事、朕无日不流涕。顷幸南苑、忆昔皇太子及诸阿哥随行之时、不禁伤怀因是今日回宫、已召见八阿哥、并将召废皇太子一见顷之、内侍传谕曰、朕适召废皇太子、亦既见之矣。自此以后、不复再提往事废皇太子、现在安养咸安宫中。朕念之、复可召见胸中亦不更有郁结矣。　　

○戊辰。上幸畅春园。诣皇太后宫、问安。　　

○以故领侍卫内大臣一等公福善子海金、袭爵。　　

○庚午。以浙江杭州、湖州等处水灾、命内阁学士黄秉中、前往会同督抚、动支库帑仓谷、速行赈济。　　

