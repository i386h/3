<!-- { "loadSidebar": true } -->
○庚戌。上谕大学士马齐等曰、甘肃提督员缺甚为紧要吴洪为总兵官副都统时声名俱佳今任提督患病是实观西宁总兵官殷泰材健人优从军十余次身二十余战。被创数处、口齿为鸟枪中伤马步箭俱精而汉文亦通自任总兵官以来、边外蒙古内地人民无不称颂且久居西土地方事情、亦皆谙练著升为甘肃提督又谕曰朕召福建提督吴英、入语良久见其为人笃实深得大体、而心中明达朕语及海寇、吴英奏云海寇断不至蔓延苟至蔓延、则任臣等何用然亦不能使不为小寇也。海中与城郭不同。城郭有里甲易查、寇盗无所栖止海乃汪洋之水贼乘一小舟、到处藏匿、难以缉获然而为盗者、大都皆系商贩本利亏折不得已而为之者多此即可谓之海寇乎所奏之言、深中＜穴款＞要且效力年久。著加授将军衔又提督中王世臣、岳昇龙潘育龙为人俱优。惜皆年老矣。　　

○赐京口将军侯马三奇副都统蔡毓茂。崔士英。衣各一袭。　　

○辛亥。上登舟泊高邮州马棚湾。　　

五月壬子朔御舟泊山阳县二铺地方。　　

○癸丑。谕河道总督张鹏翮。及河官等。古今治河、形势不同。旧时常患清水不足敌黄水、每月黄水倒灌之虞。今清水敌黄水有余。运河清水甚大、反流入高邮湖设高邮湖水长、溢入运河、则运河东堤受险。少有疎虞、虽堵塞、不难而生民田庐不可问矣应加谨防护、以保无虞。清口湖水七分敌黄三分济运今应将大墩分水处西岸草坝再加宽大使清水多出黄河一分、少入运河一分则运河东堤不致受险又于蒋家坝开河建闸引水由人字河芒稻河、下江由下河及庙湾等处入海不惟洪泽湖之水、可以宣洩、而盱眙、泗州、积水田地、亦渐次涸出。水小、则下板蓄水敌黄。水大、则启板洩水且便于商民舟楫往来。其祥符闸口门甚窄。趁此黄水不甚高之时委干员将归仁、安仁、利仁三闸、改宽洩水则徐州一带民田可无淹没之虞矣。　　

○御舟泊运口。　　

○河道总督张鹏翮疏言、臣遵上□日亲率河员、于高家堰、武家墩天然坝等处、一一踏勘。天然坝迤南清水沟、及蒋家坝等处旧有河形俱应挑浚并于南北两岸修筑堤工、建石闸一座草坝一座、共需银七万六千两有奇得上□日、见今溜淮套地方停止。开河其武家墩天然坝等处工程著交与尚书徐潮、侍郎铁图、将原派带来官员、内拣选二十五员、存留修河。并将所带帑银、分工修理。余员俱著回京。　　

○甲寅仁孝皇后忌辰。遣官祭陵。　　

○上渡黄河。阅御坝。行至桃源县重兴集、泊舟。　　

○乙卯。御舟泊宿迁县枝河沟地方。　　

○丙辰。御舟泊邳州大王庙地方。　　

○丁巳。御舟泊滕县万年闸。　　

○戊午。御舟泊沛县夏镇。　　

○己未。御舟泊鱼台县南阳镇。　　

○庚申。御舟泊济宁州。　　

○辛酉。御舟泊汶上县开河。　　

○壬戌。御舟泊东阿县阿城。　　

○癸亥。御舟泊堂邑县土桥地方。　　

○甲子。遣官祭关圣帝君。　　

○御舟泊夏津县半壁店。　　

○丙寅。御舟泊德州。　　

○丁卯。御舟泊沧州。　　

○己巳。御舟泊黄庄。　　

○庚午。御舟泊和韶屯。　　

○辛未。上自和韶屯登陆至沙窝店驻跸。　　

○壬申。上驻跸南苑。　　

○癸酉。上回畅春园。诣皇太后宫、问安。　　

○甲戌。夏至。祭地于方泽遣散秩大臣宗室德宁行礼。　　

○乙亥。上诣皇太后宫、问安。　　

○丙子。九卿等议、河道总督张鹏翮、并原任江南江西总督、今升刑部尚书仍带革职留任阿山将溜淮套地势、并不确视、以不可开浚者题请开浚殊为溺职应将张鹏翮、革职阿山、革任漕运总督桑额、安徽巡抚刘光美、江苏巡抚于准、并不详确定议、各降五级调用。上谕大学士等曰、闻验视溜淮套之时、张鹏翮、桑额、俱以为不可开、而阿山独强以为可开。公同奏请。著将阿山、革任。张鹏翮、革去所加宫保。桑额降五级。刘光美、于准各降三级。俱从宽留任。　　

○谕兵部嗣后补授运粮千总、尔等俱带领引见。　　

○先是湖广总督石文晟以病乞休、疏未批发至是、谕大学士等曰石文晟人极粗鄙若为土司而罢其职、似未得体彼既自行引病请休可令解任。　　

○谕满大学士、学士、九卿等曰、部院笔帖式、当其初任笔帖式之日即应思黾勉以冀大用。尔等皆从笔帖式升擢者也朕今见关差笔帖式、多有从都统及护军统领之笔帖式派出者问以事务、茫然不知。并其该管大人名姓、亦不能记。大约钻营进身者多。况太祖皇帝、太宗皇帝之时。都统、护军统领、并未设笔帖式。著将都统、护军统领之笔帖式、尽行裁去候缺令都统取拨什库披甲中知书者用之。护军统领、取护军中知书者用之令二三年一换又各门笔帖式、亦皆裁去候缺其缺取护军用之亦二三年一换此外再有应裁之笔帖式亦著裁去至中书内竟有年方童稚者、此皆徇情补用嗣后补授中书、著引见。　　

○以左副都御史李旭昇、为工部右侍郎。　　

○升镶黄旗满洲副都统桑阿礼、为镶黄旗护军统领。　　

○升理藩院右侍郎伊道、为镶白旗蒙古副都统。兵部左侍郎管右侍郎事范承烈、为正蓝旗汉军副都统。湖广永州总兵官王臣、为正红旗汉军副都统。　　

○调江宁右翼副都统达拜、为左翼副都统。升保定城守尉塔拜、为江宁右翼副都统。　　

○丁丑。调四川建昌总兵官马际伯为陕西西宁总兵官。升直隶山永副将杜明义、为四川建昌总兵官。　　

○宗人府题参右宗人辅国公齐克塔哈、伊祖阿敏、屡犯重罪。皇上弘恩。将伊父瓦山优授公爵瓦山殁后、将公爵袭于齐克塔哈、又补授右宗人。齐克塔哈、屡承隆恩、自应黾勉效力。乃凡事推诿、妄行钻营、趋承謟媚。应将齐克塔哈、革去右宗人、并公爵。至闲散宗室星尼、系缘罪革去贝子、系禁家中之人。皇上宽恩赦出。理宜悛改守分。令仍任意妄行钻营。应将星尼、交伊族弟康亲王桩泰、严加锁禁从之。　　

○戊寅。以礼部右侍郎在学士里行赫寿、充经筵讲官。　　

○谕九卿等曰今年朕南巡阅河沿河百姓无不称颂靳辅所修工程极其坚固自明末流贼李自成决坏黄河之后一经靳辅修筑至今河堤略不动摇皆其功也且开中河而粮船免行一百八十里之险。此可以寻常目之乎前后总河皆不能及地方军民俱有为靳辅立碑之意、但畏张鹏翮耳靳辅殁已十余年、无有为之举奏者、然功不可泯也。　　

○追赠江西殉难建昌府知府高天爵、为仆寺卿、谥忠烈。从伊子浙江温处道高其佩请也。　　

○谕户部、朕屡次视河南巡。凡所过地方、遇有各省漕船、务加询问。备悉其长途输挽之事。每船额载粮米数百石全责成于旗丁旗丁管领重运、远涉江河、经行数千里、始抵通州。身家性命攸关其责甚钜及交纳入仓时设有粮数不足、则处分追赔定例极严。既有惩创处分之例则不可无奖赏激劝之典如各营兵丁内有人材。壮健勉力报效拔补将领者甚多。旗丁中、有历运四五十年者。累□山戊不□积劳奉公。若不定议叙之例、则希荣无阶、众丁何所鼓励。嗣后凡有领运照数全完者、应令总漕奖赏。若于额定粮数之外、有多交者、计算米数、并领运次数、议叙、授以职衔。庶各帮运丁、皆踊跃自效。而不肖之徒、侵蚀亏损之弊、可以渐止。此朕破格优恤旗丁、裨益漕务之至意。尔部即遵上□日会同兵部、详议定例具奏。　　

○谕兵部、国家绥缉兵民、乂安海峤必资威望素重之臣、以畀干城之寄。有能久镇岩疆、实彰劳绩者则锡命酬庸宜加显秩。福建水师提督吴英当王师初定八闽即亲履行阵。自偏裨以至大将、扬历四十余年比任提督以来益殚壮谋克修军纪。目前诸将中、明习水性、训练舟师者、罕与媲伦。是用特涣殊恩、俾膺异数著授为威略将军、仍管水师提督事务以示朕优眷劳臣至意尔部即遵谕行。　　

○谕吏部、朕廑念河防、屡行亲阅。凡自昔河道之源流、及历来治河之得失、按图考绩、靡不周知。粤从明季寇氛、决黄灌汴而洪流横溢□山戊不□久不治。迄于本朝在河诸臣皆未能殚心修筑以致康熙十四五年间黄淮交敝海口渐淤河事几于大坏朕乃特命靳辅为河道总督靳辅自受事以后斟酌时宜相度形势兴建堤坝广疏引河排众议而不挠竭精勤以自效于是淮黄故道次第修复而漕运大通其一切经理之法具在虽嗣后河臣、互有损益而规模措置不能易也至于创开中河以避黄河一百八十里波涛之险。因而漕挽安流、商民利济其有功于运道民生、至远且大朕每莅河干、遍加咨访。沿淮一路军民、感颂靳辅治绩者、众口如一、人而不衰。夫人臣有大建树于国家者、奖勋酬庸、宜从优渥。虽赐恤易名、已循彝典。尚应特予褎叙、贲以殊恩。靳辅著加赠太子太保仍给世职拜他喇布勒哈番。用彰朝廷追美劳臣之典为矢忠宣力者劝尔部即遵谕行。　　

○以正白旗护军统领达尔占、为荆州将军。　　

○辛巳。上诣皇太后宫、问安。　　

○兵部议覆、四川陕西总督博霁疏言四川化林营极边紧要。应将参将、改为副将其成都副将责任虽重但驻劄省城应将副将改为参将俱应如所请从之。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百二十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百三十　　

康熙四十六年。丁亥。六月壬。午朔。上回宫。　　

○癸未上幸畅春园。　　

○以镇国公额尔图、为宗人府右宗人。　　

○以司经局洗马王奕清提督四川学政。　　

○转左都御史耿额为刑部尚书。　　

○升奉天府府尹王国安。为兵部右侍郎宗人府府丞阮尔询、为都察院左副都御史。内阁侍读学士荐良、为理藩院右侍郎。　　

○乙酉。上诣皇太后宫、问安。　　

○以刑部郎中江鼎金、为陕西按察使司佥事、提调学政。　　

○丙戌。上诣皇太后宫、问安。　　

○河道总督张鹏翮、疏请修筑高邮等处堤工。上谕大学士等曰、顷者朕往巡河工。见黄淮俱已安流、运河较前深通重运无阻、但湖水大涨、则运河东堤、尤关紧要。著将此处、作速修筑坚固完工报部又谕曰、朕屡次阅河见沿途漕运船只其领运千总内、亦有最庸劣不足观者。此缺甚紧要。著交兵部、会同领侍卫内大臣、将领运千总、随到随考。视其马步射有不及者、即罢斥之。朕此番阅河、回銮时、过临清闸。有一安庆运船触损。所载粮米、俱被水浸。恐部中以其不在江河不予豁免。是乃朕躬亲见者。著传谕户部察明、免其赔补。　　

