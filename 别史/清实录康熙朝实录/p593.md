<!-- { "loadSidebar": true } -->
○以翰林院侍读魏廷珍、为江南乡试正考官。检讨陈会、为副考官。左春坊左谕德彭维新、为陕西乡试正考官。翰林院修撰王世琛、为副考官　　

○工部等衙门议覆、福建浙江总督觉罗满保条奏、浙省海塘事宜。一、海宁县老盐仓北岸、东自蒲尔兠起、西至姚家堰止、共一千三百四十丈、砌筑石塘、可保护杭州、嘉兴、湖州、三府民田。其沿海要害处、应筑草坝、以资抵御。一、海宁县沿海地方、俱系沙土。今沿塘新有涨沙。乘此速将石塘砌筑。将来沙土渐聚、便可拥护塘根。每塘一丈、乃大石砌作十层、共高二丈。塘面之内、培筑土塘、计高一丈、宽二丈。一、开中小亹一带淤沙、以复江海故道、则海宁土塘、石塘、可免潮水冲决。一、筑上虞县夏盖山石塘、一千七百九十丈、以防南岸潮患。一、调委经理各官、以专责成。如有怠玩误公、侵冒滋弊者、察出参处。一、请专员□山戊不□修、以保永固。其南岸绍兴府之上虞余姚、山阴、会稽、萧山、五县石塘、土塘、交绍兴府同知管理北岸杭州府之海宁、仁和、钱塘、三县石塘、土塘、将金华府同知裁去、添设杭州府海防同知一员管理。嘉兴府之海盐、平湖、二县石塘、土塘、交嘉兴府同知管理。一、凡江海潮神、向登祀典者、祈皇上加赠封号、庙额。令有司春秋致祭。均应如所请。从之。　　

○癸酉。都察院左副都御史杨柱等疏报、延庆、保安、怀来、沙城等处地震。见在遍查被灾之户、散给银两。其蔚州、广昌、浑源等处、已经行查该抚、如果灾重、臣等再行前往。又闻宣化、龙门等处、被灾亦重。俟怀来等处赈毕之时、请一体散赈。得上□日、怀来、保安、延庆等处、见在加恩。蔚州、广昌、浑源、宣化、龙门等处、查被灾重者、亦著一体加恩　　

○陕西总督鄂海、遵上□日回奏、陕西西安等四府一州、连年丰收、百姓并无流离。惟延安府属沿边堡所、去秋薄收。甘属凉州等处、康熙五十七年歉收。臣俱经题报。至于地方之事、不敢逐事奏闻、重烦圣心。谨将五十七八两年、被灾地方、借给银米实数、明白陈奏。报闻。　　

○以科尔沁故和硕土谢图亲王鄂尔斋图子阿拉卜昙、袭爵　　

○乙亥。孝懿皇后忌辰。遣官祭陵　　

○谕大学士等曰、朕先巡幸陕西。曾问黄河水路、由河南通至陕西之处。地方官回奏、不能行走。朕思上古大禹凿袭门、通浚水道。汉唐之时、俱经挽运。岂有不能行船之理。故特遣皇子允祉往勘。允祉乘骑渡黄河、至砥柱龙门查看竟可行船。由龙门至黄河、直通渭河、可至西安北门。从绛州汾河、可至山西太原。彼时山西、陕西、河南、将军督抚等、亦曾令会看。令总漕施世纶、居官素优。历年漕船、俱催趱全完、并无迟误。本年漕船、已经过淮、更无他事。漕运印务、著暂交与总河赵世显署理。施世纶速赴豫省、将河南府、至西安、黄河挽运路径、勘明具奏。陕西见存榖石数目、亦著查奏。今陕西正值军需之际。施世纶暂居陕西、令协同鄂海、办理粮饷事务。　　

○丙子。科尔沁多罗贝勒巴克什吉尔故、遣官致祭　　

○己卯。吏部题、一等阿思哈尼哈番又一拖沙喇哈番达尔占故。应销去恩诏所得三拖沙喇哈番、余三等阿思哈尼哈番、与其子达郎阿、承袭。从之。　　

○庚辰。中元节。遣官祭永陵、福陵、昭陵、暂安奉殿、孝陵、孝东陵、仁孝皇后、孝昭皇后、孝懿皇后陵。　　

○壬午。吏部题、一等精奇尼哈番又一拖沙喇哈番关葆故。应销去恩诏所得二拖沙喇哈番、余二等精奇尼哈番、与其弟祖俊、承袭。从之。　　

○丁亥。以翰林院侍讲学士蔡珽、为河南乡试正考官。编修吴应棻、为副考官。右春坊右赞善彭廷训、为山东乡试正考官。翰林院检讨德龄、为副考官。编修文岱、为山西乡试正考官。检讨阿世璂、为副考官。　　

○戊子。以江西巡抚白潢、为户部右侍郎。户部右侍郎王企埥、为江西巡抚　　

○庚寅。科尔沁多罗冰图郡王宜希班第、辅国公布尼等、来朝　　

○辛卯。皇四子和硕雍亲王胤祯赴热河。恭请上安。　　

○壬辰。免浙江钱塘等二十一县、康熙五十八年分旱灾额赋有差。　　

八月。乙未朔。　　

○丁酉。遣大学士王顼龄、祭先师孔子。　　

○升户部郎中森图、为山西按察使司按察使。　　

○戊戌。祭大社大稷。遣刑部尚书赖都行礼　　

○上行围。命皇三子和硕诚亲王允祉、皇八子多罗贝勒允禩、皇十五子允禑、皇十六子允禄、皇二十子允祎、随驾是日、自热河启行。驻跸黄土坎　　

○庚子。以都察院左副都御史屠沂、为顺天乡试正考官。翰林院侍读陈世倌、为副考官　　

○琉球国中山王尚敬、疏请伊国官生、入监读书。允之　　

○辛丑上驻跸汤泉　　

○毛明安多罗贝勒罗卜臧锡拉卜、来朝　　

○壬寅。上驻跸中关　　

○癸卯。太宗文皇帝忌辰。遣官祭昭陵　　

○上驻跸博洛和屯　　

○甲辰。靖逆将军富宁安疏言、臣于七月初一日、率袭击兵七千启行。初二日、驻叟集地方。臣将此兵内、选精兵一千、轻骑前进、至乌尔图地方。昼伏夜行。初六日、黎明、进兵乌阑乌苏之源、乌阑乌苏之口、及托和穆图等处、并无贼哨。四面搜捕、亦无踪迹。初七日、驻兵乌阑乌苏口内。是晚、派一等侍卫哲尔德等、领兵前赴阿克塔斯。派二等侍卫克什图、一等侍卫阿玉锡等、领兵前赴伊尔布尔和韶。分击贼哨。濒行时、臣嘱哲尔德等、乌阑乌苏、与阿克塔斯、相距七十里。与伊尔布尔和韶、相距百余里。尔等至阿克塔斯相近处、即行潜伏。约计克什图之兵、至伊尔布尔和韶时、尔等始行往击。慎勿急于进兵、使伊尔布尔和韶之贼、预先知觉。又嘱克什图等、尔等沿瀚海边界前进。于天未明时、即抵伊尔布尔和韶、围击贼哨。臣率署前锋统领法瑙、副都统常寿等、随后前进。初八日、侍卫哲尔德等、击阿克塔斯贼哨。贼众畏我兵势、望风而走。我兵急往追捕、擒获一贼。余贼入深山中逃散。侍卫克什图等、击伊尔布尔和韶贼哨。见贼之马匹、在谷内营边牧放。阿玉锡带领十余骑入谷、夺贼马百余匹而回。贼以我兵掩至、据高山绝险之处、藏身树石中、放枪拒敌。克什图等、率兵夺勇追击。阿玉锡冲入贼中、刺杀三人。众官兵等、共杀贼三十余人、生擒二十四人。所获马匹器械等物、臣即分给效力官兵等。其贼哨头目杜尔伯特台吉垂木拍尔、见被擒获。宜即解送京师。因垂木拍尔、身带重伤、暂送巴尔库尔、交付副都统雅图。俟回兵时、再将垂木拍尔、解送京师。其余擒获之贼、应否全送京师、请上□日定夺。得上□日、将军富宁安围击贼哨、生擒贼二十余人、著行文副都统雅图、派兵送来京师。沿途严加看守、勿致逃亡。其垂木拍尔、暂停起解。俟疮痍愈后、再行解京。　　

○乙巳。太祖高皇帝忌辰。遣官祭福陵。　　

○上驻跸唐土沟地方。　　

○丙午。上驻跸张三营　　

○升浙江盐驿道裴＜彳率＞度、为湖北按察使司按察使。福建兴泉道葛继孔、为江苏按察使司按察使　　

○添设本裕仓汉监督一员　　

○丁未。理藩院题、柰曼多罗达尔汉郡王垂忠、于皇上行围时、不候送驾、私自逃回。应将垂忠、革去郡王、枷号鞭责。得上□日、垂忠著革去王爵、从宽免枷责。发京城拘禁。其弟阿杂拉、著袭封多罗达尔汉郡王　　

○戊申。上驻跸宜荪喀布齐禄地方　　

○庚戌。上驻跸云特木尔昂阿地方　　

○土默特台吉滚济斯扎卜、来朝　　

○壬子。上驻跸漠音昂阿地方　　

○癸丑。上驻跸西尔哈地方　　

○征西将军祁里德疏言、臣率领官兵、前往袭击。恐厄鲁特吴梁海等、随我兵之尾、要截后路。另派兵一千二百人、留阿保喀布沁地方。追寻厄鲁特往来之人、及山谷中设伏之吴梁海等踪迹。陆续擒厄鲁特、吴梁海等、共四百余人。又七月二十九日、臣领兵自铿额尔河前进。探知厄尔特寨桑色布腾等、率贼众赴铿额尔河、据山守险。臣遣人招降。贼恃险拒敌。我师派分两道、奋力夹击之。贼众大败。奔驻山麓。至次日、复遣人往谕、宣布圣主威德。寨桑色布腾等、率二千余人来降。所获马驼牛羊、共万有余只。其寨桑色布腾等、俟回兵之日、另派官兵、护送京师。得上□日、此次擒获之人、及投降之寨桑色布腾等、派官兵解送时、著喀尔喀协济、先送至归化城。将其中头目数人、驿送至京。其余吴梁海之人、交与公博贝等、设法护视、勿致逃窜　　

○以内阁学士高其倬、为广西巡抚　　

○甲寅。上驻跸克勒乌里雅苏台　　

○乙卯。上驻跸哈达鄂佛罗地方　　

○丙辰。秋分。夕月于西郊。遣都统伯四格行礼。　　

○上驻跸噶海图地方　　

○丁巳。上驻跸乌喇岱地方　　

○戊午。上驻跸布尔哈苏台地方　　

○己未。上驻跸巴颜和洛　　

○庚申。以鄂尔多斯故多罗郡王萨克巴弟喇锡班珠尔、袭爵　　

○壬戌。上驻跸鄂尔楚克哈达地方。　　

○癸亥。免浙江会稽、上虞、二县。康熙五十八年分风灾额赋有差。　　

○旌表浙江烈妇、徐圣凤妻童氏、拒奸殒命、贞烈可嘉、给银建坊如例。　　

○甲子。上驻跸达颜昂阿地方。　　

○靖逆将军富宁安疏言、散秩大臣阿喇衲等、于七月初八日、进兵齐克塔木地方。遇贼兵设立营寨、击破之。擒杀二十余人。贼众悉降。初十日、至皮禅城。有回子兵、守城拒敌。官兵进击、擒回子一人、复遗归、令晓谕众回子等、我师为征巢□刀策妄阿喇布坦而来、与伊等无涉。若速行归顺、即免屠戮。否则进兵破城、后悔无及。是日、皮禅城回子头目、率三百余人来降。十三日、大兵至吐鲁番地方。吐鲁番之阿克苏尔坦、及总管头目沙克扎拍尔等、俱率众迎降。共获鸟枪五百五十杆、驼四十只、马五百匹。阿喇衲等、于七月十六日、带沙克扎拍尔等、及官兵凯旋。得上□日、将军富宁安所奏、著抄发京城、传诸王、满汉大臣等、公同看阅　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十九　　

康熙五十九年。庚子。九月。乙丑朔。上驻跸得尔吉惠汉地方。　　

○丙寅。上驻跸鹫和洛。　　

○升詹事府詹事李周望、翰林院侍讲学士李绂、俱为内阁学士、兼礼部侍郎。　　

○以翰林院侍读陈世倌、提督顺天学政。　　

