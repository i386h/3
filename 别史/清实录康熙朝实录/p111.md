<!-- { "loadSidebar": true } -->
○逆贼王辅臣、遣贼陷定边城。上谕兵部、定边系三边咽喉要地、其令总督哈占、总兵官许占魁、速发官兵赴宁夏、同总兵官陈福、并力进取　　

○谕兵部、宁夏总兵官陈福、效力岩疆、劳绩素著。屡次举首逆劄、克笃忠贞。且其妻子家属、见在川中、逆贼挟诱、全无顾恋、矢志不移、深为可嘉。著以见兼职衔、升补狭西提督、仍暂驻宁夏管总兵官事。俟平凉地方平定之后、即赴该管地方、料理提督事务。陈福之弟守备陈奇、妻子家口、亦陷贼中、深为可悯。著从优以参将升用。尔部即遵谕行　　

○己卯。加江西效用左都督许贞太子少保。以保守宁都、恢复石城功也　　

○壬午。上诣太皇太后皇太后宫、问安　　

○宴衍圣公孔毓圻等于礼部　　

○癸未。上御太和殿视朝。文武升转各官谢恩　　

○以花马池靖边卫相继失守、命总督鄂善等、各帅所部兵赴榆林、协力剿御。再调四子部落等兵、由宁夏榆林、两路前进、速定地方　　

○甲申。以翰林院编修李录予、充日讲起居注官　　

○予故广东巡抚刘秉权祭葬。加恤一次。谥端勤　　

○户部议覆、浙江总督李之芳疏言、浙省金衢台严绍等处贼寇、屡经官兵征剿、附从之徒、渐已解散、投诚甚多、已饬行各地方官安集、但不亟筹拯恤、恐其别生事端、应如所请、将浙省捐助银米内、酌量动支赈济。从之　　

○乙酉。广东广西总督金光祖疏报、逆贼侵犯怀集县、守备李如贵等、督兵杀贼、危城获全。下部议叙　　

○湖广总督蔡毓荣疏报、三月初九日、襄阳总兵官刘成龙、进剿叛逆杨来嘉逆党伪总兵陈宗启等于马良坪、杀贼毁巢。下部议叙　　

○丙戌。上诣太皇太后宫、问安　　

○甘肃提督张勇疏报、西宁总兵官王进宝、于二月二十三日、用革袋结筏渡河、大破贼众于新城地方、逆贼王辅臣下伪游击李廷玉等就擒、乞敕狭督迅发大兵、以为恢复平巩之计。下部议行　　

○狭西总督哈占疏报、庆阳贼攻邠州梁家堡、固原总兵官朱衣客击却之、斩伪参将吴进忠等。下部议叙　　

○予故承恩公白文选、祭葬如例　　

○丁亥。上诣太皇太后宫、问安　　

○初察哈尔布尔尼、乘吴逆作乱、欲谋劫其父阿布奈、兴兵造反、日与其党缮治甲兵、从嫁公主长史辛柱、阴使其弟阿济根告其谋。上以事尚未露、不便遽加以兵、欲遣人召布尔尼兄弟、以觇虚实、又恐其生疑、乃奏太皇太后、遣侍卫塞棱等、遍召巴林王鄂齐尔兄弟、翁牛特王杜楞兄弟、及布尔尼、罗不藏、俱入京师。已而诸王皆至、惟布尔尼兄弟不来。遂于三月十七日、执侍卫塞棱、约二十五日举事。长史辛柱、亲率伊弟巴勒米特、赴京奏闻。从嫁公主诸人、俱挈妻子、奔回锦州。奉天将军倭内巴图鲁、亦以其事疏报。上命多罗信郡王鄂札、为抚远大将军。大学士都统图海、为副将军。护军统领哈克山、副都统吴丹、洪世禄、并为参赞。帅师讨布尔尼。并谕奉天将军倭内巴图鲁、宁古塔将军巴海等、固守盛京　　

○奉命大将军和硕康亲王杰书疏报、平南将军赖塔等、遣副都统喇哈胡图、总兵官王廷梅等、击败耿逆下伪将军马九玉等贼众于衢州、斩级千余、擒伪都司。下部议叙　　

○杰书又疏报、官兵屡次剿贼、逆渠冯公辅、败奔于宣平县笼坑地方、啸聚余党、复行狂逞、因遣抚标游击田万侯等、领兵进剿、三月初三日、至宣平前坞地方、贼据险以拒、我兵由山前山后、两路夹攻、擒斩一百三十余名、遂抵宣平县城外、复由宣平马口一路、进抵大旗口地方、贼渠冯公辅、率贼众伏于丛莽、见我兵至、殊死斗、我兵分作三路接战、用辟山炮、鸟枪、翼以弓矢、自辰至午、贼始败北上山、我兵追杀十余里、沿山攀援而上、至贼大寨、贼向于山上、修造石城一座、木城二座据守、见追兵至、滚木擂石、炮火齐下、我兵奋勇冲锋、夺隘而入、前后杀贼二千三百六十余名、擒伪都司徐之英等、焚毁贼巢。下部议叙　　

○予故副都统觉罗杜尔巴、祭葬如例　　

○戊子。命原任大学士巴泰、仍以原衔入阁办事　　

○以翰林院掌院学士熊赐履、为武英殿大学士　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十三



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十四　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十四年。乙卯。夏。四月。己丑朔。享太庙。上亲诣行礼　　

○谕兵部、自有贼警、即遣真定官兵赴楚防守、已经年余、备极劳苦、今武昌见有满洲蒙古、及抚标城守水师兵、真定总兵官张和善、令率所部兵、仍回原汛　　

○升吏部左侍郎勒德洪、为户部尚书。兵部左侍郎塞色黑、为刑部尚书　　

○定远平寇大将军和硕安亲王岳乐疏报、招抚江西奉新、都昌、冷口、南湖、西湖等处、伪官九十一员、贼兵一万九千八百余名。下部议叙　　

○岳乐又疏报、署护军统领伯郎肃、副都统朱喇禅、署副都统雅赖、阿喀尼等、统领官兵、水陆进剿湖寇于五桂寨、徐＜氵义＞等处、杀贼二万有余、获船九百余只、恢复余干县城。得上□日嘉奖、下部议叙　　

○奉命大将军和硕康亲王杰书疏报、耿逆下伪骑都尉连登云、由松溪、龙泉、伪总兵徐尚朝、由温州、两路入犯处州、副都统马哈达、三等台吉察浑、及总兵官李荣、陈世凯等、击败之、擒斩伪参将陈亮等三十四员。下部议叙　　

○庚寅。宁夏总兵官陈福疏报、叛贼盘踞定边花马二城、出犯兴武营、游击熊虎等、击败之、斩伪游击雷普等。下部议叙　　

○甘肃巡抚花善疏报、西宁总兵官王进宝、兵抵兰州、逆贼出犯、王进宝击败之。下部议叙　　

○辛卯。月祭仁孝皇后　　

○布尔尼既反、遣人求助于土默特贝子滚济斯札布、滚济斯札布遣其三等护卫舍布来告。上命厚赉之、仍令理藩院作书谕滚济斯札布曰、初长史辛柱、首布尔尼负恩背叛、朝廷正欲察其情实、适贝子遣舍布来奏、布尔尼于三月二十五日、使护卫巴米、说贝子同叛、贝子即遣使奏闻、复调兵为擒讨计、朝廷深为嘉悦。今布尔尼逆状既实、贝子等可选良马、速率所部、讨擒逆渠、厥功匪细。倘马瘦不堪驰骋、亦宜各守地方。大兵定于四月初六日、自京启行、故预令知之。时察哈尔邻近部落王贝勒等、知布尔尼反、先后遣人来报。上命理藩院郎中马喇、员外郎塞冷、赴诸部落调兵。又谕理藩院作书、如与滚济斯札布书指、发科尔沁和硕卓礼克图亲王鄂辑尔、管领五旗和硕额驸沙津、阿禄科尔沁多罗郡王朱尔札哈、翁牛特多罗杜楞郡王毕礼衮达赖、多罗达尔汉贝勒搜色、巴林多罗郡王鄂齐尔、固山贝子乌尔占、敖汉多罗杜楞郡王札穆苏、喀喇沁多罗杜楞郡王札什、镇国公乌忒巴喇、土默特多罗达尔汉贝勒赵图、札鲁特多罗达尔汉贝勒巴达里、多罗贝勒札穆等。其诸部落使人、悉著与马喇等偕行　　

○癸巳。上诣太皇太后皇太后宫、问安　　

○调正红旗蒙古副都统希福、为满洲副都统　　

○江西巡抚白色纯疏报、屯垦都督许贞等、带领官兵、招抚赣南宝石寨伪弁三十二员、贼众一万七千九百余名。下部议叙　　

○抚远大将军多罗信郡王鄂札等、帅师启行。上谕之曰、大兵出山海关、当宣布累朝待布尔尼厚恩、及朕不忍加诛之意。彼若悔罪来归、则已、否则以敕书、付纵还蒙古、持往谕之、即布尔尼等临阵来降、亦当保全恩养。今值蒙古马瘦、尔等速往。毋违　　

○谕察哈尔布尔尼敕曰、长史辛柱、奏尔举动乖戾、势欲为乱、朕初未信、既尔邻近各旗王贝勒等、相继遣人告变、朕犹疑之、朕维察哈尔遭乱覆亡之后、尔伯父额哲等、受太宗文皇帝殊恩、封为亲王、国家于察哈尔不薄矣、诚望尔子孙报效于世世、不应及尔身而负恩叛国也。朕虽不遽以为实、但告变者、接踵而至、念尔民惑于奸宄之言、抑或别有不得已之故耳。故发大兵来问、如有别情、尔可明白奏闻、朕必赦尔罪愆、仍敦夙好。尔受累朝恩养、又为公主所生、以至戚不忍遽灭、故屡行晓谕。若仍执迷、恐贻后悔。谕布尔尼弟罗不藏敕曰、尔当开谕尔兄布尔尼、令其悔罪归诚、尔等以及子孙、庶不失荣贵。若布尔尼不悟、恐以尔兄之故、并累及尔。尔果能率属来者、仍待以亲亲之道、即以王爵封之、必不食言。尔为公主子、于国为至戚、故行晓谕、其于大兵未至时、向尔兄开陈利害、速令请罪、以副朕不忍遽灭之意。谕察哈尔部众敕曰、尔等当向布尔尼、申明利害、彼若悔罪归诚、尔等亦获福多矣。朕以尔等、为太宗文皇帝世祖章皇帝怀柔之国、不忍以布尔尼一人故、遽加剿灭、因此反覆申谕。若布尔尼拒谏不悛、或擒献逆渠、或自行投降、朕锡以官爵、俱加恩养、断不食言。往时察哈尔大臣来归者、受恩隆重、尔等共知、勿于太平安乐时、自取祸败。时布尔尼下佐领班第、喀尔喀公垂札布下护卫索讷木、俱以他事在京、会布尔尼垂札布反、悉就拘禁、上特释之。令赍敕与大兵同往　　

