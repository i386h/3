<!-- { "loadSidebar": true } -->
○丙午。上驻跸永平府　　

○丁未。上驻跸榛子镇　　

十一月。戊申朔。上驻跸梁家店　　

○以故二等精奇尼哈番觉罗额尔德之子喇祜塔、袭职　　

○赠故江南提督梁化凤、少保兼太子太保。予祭葬。谥敏壮　　

○己酉。上驻跸蓟州　　

○山西巡抚达尔布、丁父忧。命在任守制　　

○庚戌。上回京。诣太庙、行告至礼毕、诣太皇太后皇太后宫、问安　　

○免湖广衡州卫。本年分旱灾额赋十之三　　

○壬子。以候缺另补巡抚张凤仪、为山东巡抚　　

○予故三等辅国将军伯奇、祭葬立碑如例　　

○免山东堂邑、冠县二县、本年分旱灾额赋十之三　　

○癸丑。予故致仕工部尚书叶成额、祭葬如例　　

○甲寅。以原任内国史院学士张士甄、翰林院侍读学士宋德宜、顺天府府尹郭廷祚、宗人府汉启心郎蒋廷柱、俱为内阁学士兼礼部侍郎　　

○乙卯。追叙海贼犯福州全城功。加已故福建巡抚宜永贵、拜他喇布勒哈番、并前所有一等阿达哈哈番、合为三等阿思哈尼哈番。命其孙宜廷辅、袭职　　

○丙辰。上以谒陵礼成、御太和殿。王以下、文武各官、行庆贺礼。颁诏天下。诏曰、朕惟帝王诞膺天命、抚育万方、皆由祖功宗德、缔造维艰、俾后人克享成业。所以天下一统之后、必展告成之礼、甚钜典也。我太祖高皇帝创建鸿图。肇兴景运。太宗文皇帝布昭功德。式廓丕基。至世祖章皇帝统一寰区。大勋既集。即欲躬诣山陵。展祭告成。未遑修举。朕缵承隆绪。上托祖宗洪庥。天下底定。仰体皇考未竟之志、躬诣福陵、昭陵、虔修祀事、以告成功。礼竣旋京、湛恩宜沛。于戏。继述无疆、永著显承之盛。昇平胥庆、益彰乐利之休。布告天下。咸使闻知　　

○诏内恩款、凡八条　　

○丁巳。转刑部右侍郎高珩、为左侍郎。升左副都御史姚文然、为刑部右侍郎。左副都御史佟弘器、为工部右侍郎　　

○戊午。上诣太皇太后皇太后宫、问安　　

○庚申。命发偏沅积谷八万七千余石、米三万二千余石、存库银三千七百两、赈济本省各属饥民　　

○辛酉。升光禄寺卿纪振疆、为顺天府府尹　　

○壬戌。上御太和殿视朝。文武升转各官谢恩　　

○平南王尚可喜、以疾、疏请其子尚之信回粤、暂管军务。从之　　

○以翰林院侍讲学士杨正中、杜臻、充日讲起居注官　　

○甲子。升宗人府府丞上官鉝、为都察院左副都御史　　

○升参领臧延凤、为正红旗汉军副都统　　

○戊辰。冬至。祀天于圜丘。上亲诣行礼　　

○遣官祭永陵、福陵、昭陵、孝陵　　

○己巳。上率王以下、文武大臣、侍卫等、诣太皇太后皇太后宫、行冬至庆贺礼。御殿。王以下、文武各官、上表朝贺　　

○庚午。复设贵州平大黔威守道一员。驻劄大定府　　

○辛未。升都察院左佥都御史黄道行、为左副都御史　　

○升参领佟国卿、为广东琼州总兵官　　

○贵州安笼总兵官向化侯谭诣、以病乞休。温上□日慰留之　　

○云南道御史何元英疏言、礼部司属各员、有磨勘天下试卷之责。应照世祖章皇帝时、以进士出身者补授。又各省乡试正副主考、宜专用进士出身之人、开列候点。其分房各官。或进士官乏员、方将举人出身者开送。从之　　

○河道总督王光裕疏言、淮扬里河、为漕运咽喉。年来沙停水浅、几为平陆。臣已疏请大挑。但旧例派调人夫。今淮、扬、庐、凤、民生困苦、若再派调、民何以堪。查有河库节省银十万两、可为雇募人夫之用。时日已迫、臣一面给发银两、募夫兴工、一面具疏奏闻。从之　　

○壬申。以护军统领哈尔哈齐、为礼部尚书。调左都御史明珠、为兵部尚书　　

○以原任宗人府府丞王天眷、补原官　　

○免河南安阳、狭州等十二州县、本年分旱灾额赋有差　　

○甲戌。上诣太皇太后皇太后宫、问安　　

○户部议覆、江宁巡抚马祜疏言、淮扬二府属被水、蒙恩赈济。所欠康熙元年至六年额赋、请予蠲免。应如所请。从之　　

○予故山东巡抚袁懋功、祭葬。加祭一次。谥清献　　

○乙亥。以故三等阿思哈尼哈番傅天福子傅奇栋、袭职　　

○丙子。免直隶霸州、文安等二十二州县卫所。本年分水灾额赋有差　　

○免江南凤阳等府属三十九州县、本年分旱灾额赋有差　　

十二月。戊寅朔。升兵部督捕左侍郎多诺、为都察院左都御史　　

○吏部议覆、贵州巡抚曹申吉疏言、龙里、清平、平越、普定、都匀五卫、应俱改为县。各设知县典史一员。以安庄卫、归并镇宁州。黄平所、归并黄平州。新城所、归并普安县。其守备等官俱裁。应如所请。从之　　

○己卯。以内大臣伯噶都、为镶黄旗护军统领　　

○免江南六安、合肥等九州县、庐州等三卫、本年分旱蝗额赋有差　　

○辛巳。免浙江杭州等九府属州县卫所、本年分旱灾额赋有差　　

○壬午。上诣太皇太后皇太后宫、问安　　

○谕兵部、及督捕衙门、直隶重地、理宜肃清。迩来盗贼繁多、大为民害。地方官怠玩、不能力行禁戢、以致劫掠时闻。盗贼捕获者少、良民株连甚多、皆因防汛官员、止于降罚、带罪缉拏、至于有失事最多、不能尽职者、仍令留任、愈致贻误地方。今盗贼应作何禁戢严拏。及以盗案降罚几次者、作何处分。尔部再行定议具奏。至京城内外、盗贼棍徒、肆行无忌、作何责成官役、严行缉拏。亦著一并议奏　　

○癸未。谕兵部侍郎色塞赫曰、每见尔部题授江南、浙江、西安诸处章京、俱系有资力者。于盛京宁古塔诸处员缺、则属贫弱之人。护军校即升佐领、亦属越次。宜详察之　　

○予故致仕兵部左侍郎黄徽印、祭葬如例　　

○甲申。升翰林院掌院学士折库纳、为兵部督捕左侍郎　　

○云南贵州总督甘文焜、疏请解任葬亲。命遵前上□日、在任守制　　

○兵部议覆、兵科给事中刘如汉疏言、推升武职官员、被参失事、而未经部覆之前、仍行升转、与文职例不画一。应照文职失事官员、一经题参、即停其升转。应如所请。从之　　

○丙戌。免江南上元等一十七县、本年分蝗灾额赋有差　　

○丁亥。兵部等衙门题、内外满汉文武问刑衙门、除用夹棍拶指外、有另用非刑者、吏兵刑三部、处分则例、轻重不一、查吏部例、不论已经致死未死、革职提问。兵刑二部例、未经致死者、降级调用。今应画一定例。凡满汉文武官员、另用非刑者、俱革职、免其提问。其武官将妇人用夹棍者、应照吏部例、革职。该管兼辖上司、不据实察报者、降二级调用。该将军提镇、不行题参者、降一级留任。将孕妇用拶指者、降一级调用。该管兼辖上司、不据实察报者、罚俸一年。将军提镇、罚俸六个月。其德州等城驻防满洲武官、拏获盗贼、会同该地方官审理、竟行送部、应将该管上司免议。从之　　

○己丑。召广东韶州副将林本植、四川松潘副将何德成射。谕曰、为将者、弓马固在所重。尤须辑和兵民、俾之相安、始称尽职　　

○免江南清河等三县、大河一卫、本年分水灾额赋有差　　

○广西道御史孙锡龄疏言、交河县盗犯尹昌吉等、行劫王守正家、杀死事主、自行投首、部议免死。此风一倡、焉知无挟讐报怨、夤夜杀人劫财、即自投首、希图免罪者、嗣后强贼投首、如止劫财、不曾伤人、许令自新。若伤人者、应仍治以杀人之罪。下部议行　　

○庚寅。免江南海州、赣榆等三十四州县卫所、本年分旱蝗额赋有差　　

○壬辰。户部题、河南仪封、考城二县、堤压挖伤地亩、其额赋应请开豁。其祥符、阳武、兰阳、虞城四县、挖伤地亩、虽有荒地拨补、但收获无期、相应免赋三年。从之　　

○癸巳。以故一等阿思哈尼哈畨明额礼子吴尔三、袭职　　

○升翰林院侍读学士傅达礼、为翰林院掌院学士兼礼部侍郎　　

○甲午。皇后千秋节。照例行礼。停止筵宴　　

○乙未。上诣太皇太后皇太后宫、问安　　

○召翰林院掌院学士傅达礼、至懋勤殿。谕曰、翰林院起居注、职任重大、关系机密。朕以尔才品优卓、实可信任、故行简用。尔其黾勉以副朕意　　

○罢民间养马、及用马驾车之禁　　

○免湖广荆门、武昌等三十三州县卫所、本年分旱灾额赋有差　　

○丙申。除湖南长、岳、衡、永四府、巴陵、平江等一十六州县、捏垦包赔地丁额赋　　

○除江南徐州、板荒额赋　　

○丁酉。免湖南茶陵、浏阳、长沙等一十七州县卫、本年分旱灾额赋有差　　

○太子太保保和殿大学士兼礼部尚书杜立德、以老乞休。慰留之　　

○喀喇沁多罗杜楞郡王班达尔沙故。遣官致祭　　

○己亥。谕兵部、步军校一官、无甚关系、应选年老者补授。今见年老告退者甚多。此等虽年老、若可以效用、还应留任。至不便步履者、方许告退。以后补授步军校、著补年老之人、以示怜恤之意　　

○庚子。以翰林院侍读学士胡密色、充日讲起居注官　　

○都察院题、巡盐御史、满汉各一员、并无分办事务。相应祗差一员。如差满御史、仍带笔帖式前往。得上□日、依议。若差汉御史、亦著笔帖式前去　　

○升四川松潘副将何德成、为四川建昌总兵官　　

○壬寅。上诣太皇太后宫、问安　　

○皇子赛音察浑生　　

○癸卯。兵部题、凡投诚各官、除近海沿边省分缺出、准督提保题补用外。其余各省投诚官、著有功绩、才技优长者、该督提保题、仍令赴臣部、照例考验、果与保题之处相符、准照投诚年分推用。如或不符、应将保题之督提、照狥庇例处分。从之　　

○免江南高邮、宝应等十州县、盐城一所、康熙九年分水灾额赋　　

○甲辰。上诣太皇太后皇太后宫、问安　　

○丙午。□山戊示□暮。祫祭太庙。上亲诣行礼　　

○遣官祭永陵、福陵、昭陵、孝陵　　

○遣官祭太□山戊示□之神　　

○丁未。上诣太皇太后皇太后宫、问安　　

○赐朝正翁牛特、察哈尔、奈曼、四子部落、阿霸垓、喀尔喀、苏尼特、蒿齐忒、王、贝勒、贝子、公、及内大臣、大学士、上三旗都统、副都统、尚书、侍郎、学士、侍卫等宴　　

○旌表八旗节妇、满洲峨尔博妻法氏等二十六人、蒙古宋俄图妻杜氏等三人、汉军唐圻妻柯氏等五人、烈妇、满洲牙哈里妻随氏等六人、蒙古恩伊参妻奔氏一人、各给银建坊如例　　

