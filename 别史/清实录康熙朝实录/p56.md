<!-- { "loadSidebar": true } -->
□日、如议行。户礼兵工四部员外郎。亦著选择补授　　

○乙酉。孝端文皇后忌辰。遣官祭昭陵　　

○丙戌。喀尔喀多罗冰图贝勒巴尔布故。遣官致祭　　

○丁亥。赐直隶各省卓异佥事道张九徵等十二人、蟒衣各一袭　　

○戊子。上诣太皇太后宫。问安　　

○己丑。裁直隶各省大小衙门吏攒承差等役、三千八百四十九名、共存留二万六千五百八十六名　　

○庚寅。初安南都统使莫元清、为安南国王黎维禧所逼、奔入云南。上疏陈诉。上命安置莫元清于南宁。安南国王黎维禧、亦上疏言兴兵复讐始末。上遣内秘书院侍读李仙根等、赍敕宣谕黎维禧。敕曰、皇帝敕谕安南国王黎维禧、据尔奏称、因莫元清之祖莫登庸、有逼陷尔先国母、先嗣王、行弑夺国之讐。今兴兵致讨等语。又称报复尔国前讐。剿除莫氏。止有莫敬恭、莫敬宽、窜居高平。尔又往讨。已经设誓和好等语。据此、则尔讐已复。和好完结。各居异地矣。莫氏作乱之人、既皆丧亡。又系故明嘉靖时已完之事。盖已世远年久。莫元清先经纳贡归诚。朕授为都统使之职。尔后又纳贡归诚。随封为王。尔今生事兴兵。称为复讐。理应于未兴兵之前。将情节陈奏。听候敕上□日。乃竟未请上□日。遽尔兴兵。残破高平地方。弑戮兵民。殊为不合。今既称遵上□日罢兵。著将高平地方人民。俱复还莫元清。各守土安生。以副朕绥乂生民之心。尽尔奉藩之义。庶永承宠眷之祉矣。其慎思恪遵而行。毋违。特谕　　

○定銮仪使品级、视尚书　　

○酌减直隶各省存留钱粮额数　　

○辛卯。以故三等阿思哈尼哈番李可植子李廷弼、袭职　　

○海澄公黄梧疏言、海疆底定、非昔日强寇出没可比。福建全省之兵。并归经制。独同安城守一营官兵。尚属臣标。请将城守营副将一员。兵一千名。悉归经制。听总督提督管辖。从之　　

○云南道御史徐旭龄疏言、国家生财之道。垦荒为要。乃行之二十余年而无效者。其患有三。一则科差太急。而富民以有田为累。一则招徕无资。而贫民以受田为苦。一则考成太宽。而有司不以垦田为职。此三患者、今日垦荒之通病也。朝廷诚讲富国之效。则向议一例三年起科者非也。田有高下不等。必新荒者三年起科。积荒者五年起科。极荒者永不起科。则民力宽而佃垦者众矣。向议听民自佃者非也。民有贫富不等。必流移者给以官庄。匮乏者贷以官牛。陂塘沟洫。修以官帑。则民财裕而力垦者多矣。向议停止五年垦限者非也。官有勤惰不等。必限以几年招复户口。几年修举水利。几年垦完地土。有田功者升。无田功者黜。则惩劝实而督垦者勤矣。下部确议具奏　　

○壬辰。上诣太皇太后皇太后宫、问安　　

○癸巳。申刻。金星见午位。色微暗　　

○乙未。以噶达浑穆成额、为銮仪卫銮仪使　　

○予故蒙古都统议政大臣三等伯车尔布、祭葬如例　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二十五




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二十六　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙七年。戊申。五月。戊戌朔。上诣太皇太后皇太后宫、问安　　

○兵部题、投诚官兵、理应凛遵法纪。近见福建督抚疏奏投诚各官、骚扰地方。勒索百姓。种种不法。福建如此、他省可知。皆由该管将领、钤朿不严。并该督抚、申饬不力所致。请敕各省督抚提镇、严行禁止。若仍前弊。或被害人等首告。或科道纠参。将该管将领、从重治罪。从之　　

○辛丑。以盛京工部侍郎努山、监修永陵大殿廊柱不固、命解任　　

○壬寅、命福建巡海道、自福州府移驻漳州府　　

○广东道御史陈可畏疏言、甘肃巡抚刘斗、题报平凉、庆阳、临洮、巩昌、四府。康熙六年、夏旱秋涝。已奉上□日将庆阳府属额赋全蠲。而平凉等三府、未得一例邀恩、请将三府见年钱粮、尽行蠲免。已徵者、流抵下年正额。部议不准。得上□日、陈可畏奏称平凉等三府、未得与庆阳府属一例邀恩。尔部乃云、秋禾收与不收、难以预知、毋庸议。如此、则饥馑之民、何以输纳。著再确议具奏　　

○癸卯。上诣太皇太后宫、问安　　

○乙巳。户部议准狭西巡抚贾汉复疏、请将西安等四府积谷、变价生息。得上□日、出陈易新、原以为民。若将利息报部、恐反累百姓。著停止息　　

○丁未。升狭西陇右道张文德、为贵州按察使司按察使　　

○庚戌。夏至。祭地于方泽。上亲诣行礼　　

○遣官祭关圣帝君　　

○辛亥。上诣太皇太后皇太后宫、问安　　

○壬子。谕吏部等大小各衙门、朕亲政以来。孜孜图治。期于民生乂安。聿臻上理。乃今年自春徂夏、雨泽愆期。兹复太白昼见。天象屡示儆戒。朕甚惧焉。今力图修省。弥加敬慎。励精勤政。以答天心。其在内各部院官、理应各尽乃职、公廉自效、副朕信任之意。今惟瞻徇情面。图润私家。不念国计。但求便已。有负倚任。在外督抚提镇以下各官、原欲令其绥理地方。抚恤军民。咸令得所。近见大吏朘削卑官。卑官虐害军民。滥行科派。脂膏竭尽。甚至逃亡。此皆内外大小各官、不务公廉。有违天意。以致灾异频见。嗣后务须洗心涤虑。痛改前非。如仍因循旧习。不行更改。事经察出。从重治罪　　

○癸丑。子时。京师地震　　

○命新设浙江宁台温巡海道、驻劄台州　　

○钦天监监正马祜疏言、本月初七、初九、十三日未时末。金星见于午方。星体微暗。无占。得上□日、钦天监职司占候。凡有变异、即应明白奏闻。今称微暗无占。日久方行具奏。殊属不合。著严饬行　　

○安南国王黎维禧、遣陪臣阮润等、表谢赐恤册封恩。并进

□山戊示□贡礼物。宴赉如例　　

○甲寅。上诣太皇太后皇太后宫、问安　　

○乙卯。谕吏部等衙门、近见天气亢旸。祷雨未应。风霾日作。禾苗枯稿。倘仍不雨。秋成无望。民生何赖。皆由内院、六部、都察院、大臣。不能公忠体国。政事舛错。及一切事务应完

结者、驳察耽延。则例繁多。任意轻重。以致属员胥吏、乘机作弊者甚多。著即指名参奏。从重治罪。其才庸不能办事者、亦著参奏黜革。勿得徇情姑留。如经朕知。或被傍人纠参。将该管官治罪不贷。刑部督捕等衙门、狱讼牵连、日久不结。令无辜沉冤狱底。而拟罪引律、偏用重条。严刑酷罚、以苛察为明。深求为能。积怨既深。上干天和。垂示灾异。宜加修省、以为消弭之计。至科道、职司言责。纠参建白。必有益国计民生。方应陈奏。勿得苟且塞责。各部院大小臣工、尚其同心协力。修举政事。共挽天心。体朕惓惓求治之意　　

○贵州道御史田六善疏言、帝王缉熙典学。不必专待经筵。请皇上于听政之暇。日取汉唐宋元四代史册、亲阅数条。凡一切用人行政、黜陟赏罚、理乱兴衰之故。反复讨论。庶盛德日新。大智益广。疏入、报闻　　

○云南道御史黄敬玑疏言、刑狱一节、上关天心。今自春徂夏、雨泽愆期。则清理刑狱。诚第一要务也。请敕内外问刑衙门、凡一应刑名、早为审结。除狱中重囚、照旧监锢外。其余一切情轻罪薄、及牵连等犯。即行保释。务令狱无冤滞。则和气可以致祥。又查世祖章皇帝时、曾有热审之例。原虑暑天狱囚、易致疫毙。故减等速结。今当此亢旸。尤宜举行。以答天心。得上

□日、所奏甚是。在内罪犯、热审、已有上□日。著直隶各省速遵行　　

○丙辰、予故安徽巡抚致仕宜永贵、祭葬如例　　

○以天旱、命内大臣公鳌拜、大学士图海、李霨等、会同刑部、审理重囚。矜疑者、减等发落　　

○丁巳。上诣太皇太后宫、问安　　

○免山东海丰县、康熙六年分水灾额赋十之二　　

○庚申、上诣太皇太后皇太后宫、问安　　

○命山东巡海道、自青州府移驻莱州府　　

○免直隶东光县、康熙六年分水灾额赋十之二　　

○癸亥。河道总督杨茂勋疏言、黄河水沙相平。常苦淤决。欲图长策、舍筑堤束水之外、别无良法。今除□山戊示□修外、凡黄河南北两岸旧堤坝、概皆缮治。至清口为淮黄交会之所、顷黄水盛涨、蓦越淮河二三十里。若不急治、为患非小。必于天妃闸外筑坝、逼黄引淮出口。淮黄相抵、归海自顺。下部议行　　

○甲子。上诣太皇太后宫、问安　　

○安南国王黎维禧、疏请六年两贡并进。礼部议、仍照会典定例、三年朝贡。得上□日、览王奏称该国僻居禹服之外。道路悠远、山川阻深、贡役劳苦、三年六年、先后虽异、礼意恭敬则一等语。该国遵奉教化。抒诚可嘉。此进贡、著照该王所奏行　　

○乙丑、命浙江北新关事务、归并盐运使管理　　

○丙寅。吏部议覆、左副都御史哲库讷、金世德等疏言、督抚原有抚绥百姓之责。近例处分、止有贪墨欠赋、并违限错拟等罪、而百姓失所、地方未治、并无处分之例。请敕部议定、如有百姓、困苦流离、抛弃田地、地方毫无治理者。将该督抚革职。从重治罪。应如所请。从之　　

○丁卯。升左通政敖色、为盛京工部侍郎　　

六月。戊辰朔。上诣太皇太后皇太后宫、问安　　

○辛未。以故一等阿思哈尼哈番佟光先子佟咨询、袭职　　

○癸酉。金星昼见　　

○丙子。降三等辅国将军巴尔堪、为二等奉国将军。以诬告简亲王下掌管家务官博博尔代故也　　

○丁丑。谕刑部、严禁赌博、向有定例。近闻官民、有以此为事者。废弃本业、倾败家产、深属可恶。此皆该管官员、稽察不严。或徇情护庇、不行发觉所致。嗣后满汉官员军民人等、有

赌博者。该管官不行察出。事发审实、作何严处。旁人首告者。作何赏给。至樗蒲等物、乃败坏人性、导引为非之具。将此货卖、亦属可恶。作何严行禁止之处。一并详议　　

○予故一等阿思哈尼哈番陈绍宗、祭葬如例　　

○戊寅。上诣太皇太后宫、问安　　

○己卯。以原任贵州布政使徐炟、补授广东布政使司布政使　　

○庚辰。加河道总督杨茂勋太子少保。以修黄河烟墩工竣也　　

