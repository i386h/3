<!-- { "loadSidebar": true } -->
○癸酉。上谕大学士等曰、户部管理各省钱粮、一时难以清楚。地方督抚、将在库银两、那移私用。虽云补垫、及题奏时、每多朦混销算、部内无凭稽察。百姓深受其害。即今原任广西巡抚郝浴、侵欺银至十九万两。由此观之。天下类此者不少。朕日夜思维、欲清查各省钱粮。访之外任官员、及督抚等。皆云清出存留钱粮、则别项钱粮、自必清楚。朕思此事一行、虽在外督抚司道、不无被罪。实于国家有益。果钱粮充足、更可为加恩百姓之用。今九卿曾为外官者多、知之必详。尔等会同详议以闻。寻大学士、会同九卿等条议具覆、一、凡奏销钱粮、应将存留、起运、逐项分晰、并报部年月、明白造册。毋致朦混驳查。如有驳回者、将该督抚照朦混例处分。户部司属、不行详查、亦交吏部议处。一、支给各省驻防官兵、绿旗官兵、米豆草束、除折价地方不议外。如支本色地方、尽本省所收支给。如有不敷、照时价给发。官兵自行采买。如有将价值浮折具题者、将该管官、并督抚、照例处分。一、各省采买米豆各项、从前有价值浮多者。有支领并无实据者。应行令该督抚清查。定限一年追完。如不完、将经催官、并督催之督抚、俱照承追不力例处分。一、兵马钱粮数目、有舛错者、应令各省将军督抚提镇、将各弁印领结状、按季送部、以便查对。如有不符、照朦混例处分。一、直隶各省奏销钱粮、凡有驳查者、俱令具题完结。不得以咨文塞责。得上□日、本内第一款奏销驳察事情、著照见行例行。余如议　　

○吏部、兵部、刑部会议、广东查看尚之信家产侍郎宜昌阿、同巡抚金俊、侵蚀兵饷、及入官财物。又乾没尚之信商人沈上达财贿、恐后告发、将沈上达谋害灭口。应立斩。道员王永祚等、分取财物。又同金俊、谋死沉上达。应立斩。郎中宋俄托、员外郎卓尔图等、应拟斩、秋后处决。伊等共侵银八十九万余两、并财帛等物、应追入官。差审金俊刑部侍郎襌塔海、将沈上达事不行审出。及皇上问时、又奏称沈上达缢死是实。应拟绞、秋后处决。都统赖塔、私取入官之人。亦应从重治罪。得上□日、金俊居官、本无善状。所行贪□禾山戊示

□。罪应如是。宜昌阿、事有不同、一例问罪。稍过、此系大案、仍令议政王大臣九卿詹事科道、三法司衙门会议。使众知之上幸镶黄旗演武场。阅满洲、蒙古、汉军、文武大臣官员。骑射　　

○甲戌。予云南阵亡三等阿达哈哈番舍尔图、祭葬如例　　

○乙亥。上诣太皇太后皇太后宫、问安　　

○予故一等伯巴特马藏、祭葬如例　　

○丙子。正阳门外、民居失火。上幸正阳门楼、遣内大臣、侍卫、扑灭之　　

○丁丑。谕大学士等、昨正阳门外被火。朕数遣人往视、该城及司坊巡捕营等官、并无一人在者。亦无一救火之人。因遣内大臣侍卫往救。火势方炽、未能旋熄。朕亲往登城指挥、方得扑灭。该城及司坊巡捕等官、是其该管之处。职分所在。平日不加谨堤防。遇灾又不急救。殊为怠忽。左都御史科尔坤、兵部侍郎郭丕、阿兰泰、奏称臣等留视、俟火势熄灭方回。及朕还宫、使人看时、伊等亦已散去。城外系汉官所居之地、遇此等事、亦应协力料理。乃置若罔闻、袖手不顾。则他事亦因循坐视可知。伊等皆国家大臣官员、凡事当视若一体。乃于身外一不关心可乎。尔等可将此上□日、传谕吏兵二部、及都察院知之上幸正黄旗演武场。阅满洲、蒙古、汉军、文武大臣官员骑射　　

○以翰林院侍读学士多奇、卢琦、侍读郭棻、左赞善李元振、俱充日讲起居注官　　

○己卯。上幸正白旗演武场。阅满洲、蒙古、汉军、文武大臣官员骑射　　

○庚辰。上诣太皇太后宫、问安　　

○辛巳。上幸正红旗演武场。阅满洲、蒙古、汉军、文武大臣官员骑射　　

○壬午。以太仆寺卿边声廷、为太常寺卿　　

○癸未。谕户部、民为邦本。必年谷顺成、家给人足、乃惬朕抚育群生之意。比者巡行近畿、见闾阎生计、仅支日用。乃米价渐贵、民食维艰。又闻河南地方、年□山戊示□荒歉、所在苦饥、小民无以资生、恐致流移失所。朕心深切轸念。直隶、应作何平粜、及劝谕捐输。河南、应行缓徵、并鼓励捐输、设法赈济等项事宜。著九卿詹事科道、会同确议具奏　　

○河南巡抚王日藻疏请、以常平积谷、散赈饥民。得上□日、设立常平、原以备荒。著速行赈济　　

○甲申。万寿节。上率诸王、贝勒、贝子、公、内大臣、大学士、侍卫等、诣太皇太后皇太后宫、行礼。御太和门。王以下、文武各官、上表庆贺。停止筵宴　　

○遣官祭福陵、昭陵、孝陵、仁孝皇后、孝昭皇后陵　　

○遣官祭真武、东岳、城隍之神　　

○上幸镶白旗演武场。阅满洲、蒙古、汉军、文武大臣官员骑射　　

○升前锋参领穆呈额、为正红旗蒙古副都统。步军总尉朱山、为杭州副都统　　

○丙戌。户部等衙门议覆、钱法侍郎李仙根、将宝泉局康熙二十二年分鼓铸、用过铜觔具题。得上□日、管理钱法、俱应另行选差。将铸钱事宜、并耗费等项、详加察看、亲督铸造。务期尽除积弊、永为定式。应差各官、该部开列具奏。寻户部、将各部院堂官列名请上□日。上命吏部侍郎陈廷敬、兵部侍郎阿兰泰、刑部侍郎佛伦、都察院左副都御史马世济、管理钱法　　

○浙江巡抚赵士麟、安徽巡抚薛柱斗、陛辞。上谕曰、在内部院、在外督抚、职任最为紧要。尔等至地方、务期实心任事、洁己爱民、奉公守法、方为尽职。近见各省督抚、行事多涉虚伪。若能行事以实、乃于国家有益　　

○丁亥。谕大学士等、朕前奉太皇太后、诣五台山。览观山川形势。一一亲历其地。每台各制碑文。今录出、翻译满书、与汉书并勒于石。朕所撰碑文、一时结构。尔等可与汉大学士等、详加斟酌。近见汉人中、有自负才高、每一文出、不容人点窜。此习俗之可鄙。文之所以不工也。大学士明珠等奏曰、皇上圣学天纵。睿藻夐绝。出入经史。臣等岂能仰窥万一。而谦抑之怀、尤为古帝王所不及上曰、文章贵于简当、可施诸日用。如章奏之类、亦须详明简要。明朝典故、朕所悉知。其奏疏、多用排偶芜词。甚或一二千言。每日积满几案、人主讵能尽览。势必委之中官。中官复委于门客。此辈何知文义、讹舛必多。奸弊丛生。事权旁落。此皆文字冗□禾山戊示

□以至此极也。又谕曰、尔等所修之书、往日告成呈览。朕万几之余、讲求经史、无多暇晷。而成书盈帙、堆积几案、一时急于披阅、未得从容研索、体验于身心政事。今闻明史将次告成。若将已成者、以次进呈、亦可徐徐繙阅、考镜得失、不致遗漏　　

○江宁巡抚余国柱疏言、上用缎疋、皆系宽机织造。请增设机房四十二间。得上□日、宽大缎疋、亦间时所用。非常用物也。何为更劳民糜费。余国柱所奏、不准行　　

○上幸镶红旗演武场。阅满洲、蒙古、汉军、文武大臣官员骑射　　

○戊子。上诣太皇太后皇太后宫、问安　　

○予故正蓝旗满洲副都统阿思哈尼哈番佟世德、祭葬如例　　

○己丑。上幸正蓝旗演武场。阅满洲、蒙古、汉军、文武大臣官员骑射　　

○庚寅。宴衍圣公孔毓圻等于礼部　　

○辛卯。升护军参领阿第、为归化城副都统上幸镶蓝旗演武场。阅满洲、蒙古、汉军、文武大臣官员骑射　　

○旌表狭西节妇孟氏、给银建坊如例　　

○壬辰。谕兵部、朕阅视八旗文武大臣官员骑射。八旗骁骑校、五旗护军校、尽属庸劣。此辈官资虽小、协理佐领事务、统辖大众、将来即升章京之职。今见除授时、不过以此为升阶、捱次充补。并未选择可否。嗣后令该旗、择其向曾效力、能为统御者、坐名保举、咨送尔部补授。尔等将此意、严加传谕、俾悉知之。又谕曰、凡赏罚、为劝贤惩奸。语云、使功不如使过。近见缘事宗室、及有罪大臣、行间得罪官员、优闲者甚众。此辈与其置之间散、何如查出、委以一职、则贤能者可得其用。况伊等、或任统兵、或历部院、较之旗下人等必优。已为大臣者、姑勿论。其以下者应行选用护军令其效力。如此、可渐得升迁之路。今如谭泰席汉等子孙、朕试用之、颇有优者。又镶蓝旗原任郎中钟俄尔岱、人材壮健、为人亦优。但以醴陵军前、不得已治罪。似此者各旗亦殊不乏。尔等即照此谕遵行　　

○以故三等精奇尼哈番萨尔图之子三太、袭职　　

○癸巳。上诣太皇太后皇太后宫、问安　　

○谕大学士等曰、满文中书笔帖式、皆论旗分。汉文中书、笔帖式、不论旗分。如此、则一旗或多、一旗或少、殊属不均。今应照旗均分。其有余者、令解者任候缺。不足者、即为增补。且读书之人、明于理道、与不读书者不同。况中书、笔帖式、乃满洲人进身之阶。不可不加选择。嗣后部院各衙门中书、笔帖式缺出、俱令考试补授。如是、则人人鼓舞、勤于诵习、而学问优长之人必众矣。又谕曰、凡政事必勤敏速结、方有实益。朕于部院大臣、屡经严饬。今事务较前渐简。尔等可传知部院大臣、见在事件、咸令速结　　

○九卿等议、赈济直隶河南、除将存仓米谷、令各该抚确查赈给外。如米谷不敷、请暂开捐例、限三个月停止。再移咨豫抚、本年钱粮、于秋收后徵收一半、次年带徵一半。得上□日、捐纳事例无益。不准行。著户部贤能司官一员前往、会同该抚、鼓励地方官员、设法散赈。并将饥荒最甚地方、速行察明。具题到日、将应徵钱粮、酌量蠲免。余依议　　

○甲午。升左佥都御史陈汝器、为太仆寺卿　　

大清圣祖合天弘运文武睿哲恭俭宽裕孝敬诚信中和功德大

成仁皇帝实录卷之一百十四



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十五　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十三年。甲子。夏。四月。丙申朔。享太庙。上亲诣行礼　　

