<!-- { "loadSidebar": true } -->
○是岁、人丁户口、二千三十四万九千三百四十一。田、地、山、荡、畦地、五百九十万四千一百八十四顷八十四亩有奇。徵银、二千七百二十六万二千三百七十五两有奇。米、豆、麦、六百九十一万六百五十三石有奇。草、二百二十五万二千八百四十一束。茶、十五万九千三百一十五引。行盐、四百三十五万六千一百五十引。徵课银、二百七十六万一千三百八两有奇。铸钱、二万八千九百八十六万九千八十有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿

大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉

敕修　　

康熙二十八年。己巳。春。正月。己巳朔。上诣堂子行礼。还宫。拜神毕。率诸王、贝勒、贝子、公、内大臣、大学士、侍卫等、诣皇太后宫、行礼。御太和门。王以下文武各官、外藩王、及使臣等上表朝贺。停止筵宴　　

○朝鲜国王李焞、遣陪臣洪万容等、表贺冬至、元旦、万寿节、及进岁贡礼物。宴赉如例　　

○庚午。谕吏部、户部、兵部、工部、朕统莅寰宇、二十八年于兹。早作夜思、勤求治理。务恤黎庶、永图乂安。如黄运两河、运道民生攸系。朕日切心劳。比年工役、虽渐有绪、而应修应塞、议论纷纭。曩□山戊示□巡幸、曾允淮扬士民所请、疏浚下河。前已兴工、尚稽底绩。屡经廷议、请朕亲行阅视。今特诹吉南巡、躬历河道。兼欲观览民情、周知吏治。所至沿途供亿、皆令在京所司储偫、一切不取之民间。即有日用应需、该衙门于所在地方、照市估平买、不许锱铢抑勒小民。犹恐地方官吏、不能悉体朕怀、借名科派供应。今特颁谕严饬、如有悖上□日借端私徵者、察实、即以军法从事。地方文武大小官员、不许与扈从官员、指称交戚、辄通馈遗。违者、馈送收受人员、并以军法从事。其扈从大小官员、及随往傔役、如有横行生事扰民者、一并从重治罪。朕兹巡省、原以轸恤编氓、咨诹风俗。凡经过地方百姓、各安生业。务令廛无废市、陇不辍耕。毋得仓皇惊避、辄滋烦扰。其军民人等、怀奸挟诈希逞私愤、擅于驻跸处所、渎行告讦者、一概严禁。倘有妄控、除所告事不与准理外、仍严加治罪。尔部即传谕扈从大小官员人等、并行令各该督抚、于府州县城市村庄、穷乡僻壤、遍悬告示、备行晓谕、务令通知、以副朕惠爱元元至意　　

○辛未。上诣皇太后宫、问安　　

○乙亥。世祖章皇帝忌辰。遣官祭孝陵　　

○丙子。上诣皇太后宫、问安　　

○上南巡。命皇长子允禔、随驾。是日、启行。驻跸永清县南哥驿　　

○丁丑。孟春。享太庙。遣内大臣舅舅佟国维行礼　　

○遣官祭太□山戊示□之神　　

○上驻跸文安县刘寨村　　

○谕都察院左都御史马齐等、朕阅视河道、巡察地方、恐有司派民修路、烦劳百姓。朕不择路而行。何用修治。徒劳民力。应通行严饬禁止　　

○命直隶巡抚于成龙扈从南巡其巡抚事、著巡道程汲署理　　

○戊寅。上驻跸河间府石槽村　　

○己卯。上驻跸献县冯家庄　　

○庚辰。上过献县。民有进嘉禾一茎双穗者上谕侍郎库勒纳等曰、自古圣王不贵金玉而贵五谷谷者、民之命也朕甚宝之　　

○上驻跸阜城县　　

○辛巳。祈谷于上帝。遣领侍卫内大臣公福善行礼　　

○上驻跸德州　　

○衍圣公孔毓圻、山东巡抚钱珏、登州总兵官曹应鹄等、及原任大学士李之芳原任兵部侍郎孙光祀等来朝　　

○壬午。上驻跸平原县　　

○顺天府进春　　

○谕山东巡抚钱珏、朕轸恤民隐载举时巡、懋宣德化、勤求疾苦比至山东、所经城邑、百姓扶老携幼、夹道欢迎。朕问及连□山戊示□顺成、民生稍得安业。第思百姓足、则国家充裕。若期比户丰盈、必以蠲租减赋除其杂派为先迩年以来各省地丁钱粮、已经节次豁免。山东地丁正赋、意欲来

□山戊示□蠲除。兹因巡幸至此、特先谕该抚、速行晓示。日传三百里、遐村僻壤、咸使闻知、以副朕省耕问俗之意　　

○癸未。上驻跸齐河县晏城村　　

○甲申。上幸济南府阖郡士民迎驾。以蠲免钱粮、叩谢皇恩。欢声雷动　　

○上观趵突珍珠二泉御题作霖二大字是日驻跸长清县张夏店　　

○乙酉。上至泰山之麓率文武诸臣、向岱宗行礼毕。遂谕部院诸臣曰、朕巡历所至再经岱麓重瞻祠宇询其庙祝、知香火荒凉、日用难给。岱顶诸庙、亦复如之念泰山为五岳之长、载在祀典、有功社稷。不宜使之渐就寥落。著将每岁香税钱粮内量给数百金、使上下岳庙与元君诸祠、守祀者、得有资赖、晓夜尽心。兼可时加修葺、以壮往来观瞻、示朕崇祀之意　　

○丙戌。上驻跸泰安州　　

○丁亥。上驻跸蒙阴县　　

○喀尔喀土谢图汗察汉、以奉上□日令与噶尔丹会盟为难、具疏自陈。上谕议政王大臣等曰、朕统御天下、凡穷者救之、绝者继之、离散者使之完聚、交恶兴戎者使之和协、一切生灵、无不欲其咸底于安乐也。土谢图汗、泽卜尊丹巴胡土克图等、背弃盟誓、杀扎萨克图汗、得克得黑墨尔根阿海。又加兵厄鲁特、杀噶尔丹之弟多尔济扎卜。今为厄鲁特所败、奔入我汛界请降。朕念土谢图汗、向来职贡惟谨、久在属国之列、是以受而纳之、留于边境。矜其困穷、给以米粟。车臣汗之子、亦准其承袭。但两国相攻、生民不得乂安、兵戎无日休息。今土谢图汗、泽卜尊丹巴等、又难于会盟。其以朕收养伊等、中外一体、不忍令人失所之德意、并将土谢图汗等、背盟兴戎之过、一一申明、遣使赍敕、宣谕噶尔丹。令达赖喇嘛、亦遣使于噶尔丹、则案可结矣。其达赖喇嘛处、著伊拉古克三胡土克图、商南多尔济、他巴克去。噶尔丹处、应遣之人、俟草青时奏请　　

○赐达赖喇嘛敕曰、朕统御寰区、惟愿中外息征战之劳、无败亡之祸、率土共享昇平。前闻喀尔喀两翼、内自作乱、兄弟人民、互相吞并。日后必成战争之祸。特敕谕尔喇嘛、同遣使人谕和。尔喇嘛亦谓朕鉴恤众生、心如父母、诚至善也。遣西勒图来。朕特使台吉巴忒马什、尚书阿喇尼等、与西勒图偕往、召集七旗喀尔喀、会阅誓和。意谓从此兄弟相亲、可永享安乐。后土谢图汗奏言、闻厄鲁特兴兵、两路来伐、臣是以出兵往迎。朕轸念厄鲁特、喀尔喀、两国相攻、必有一伤。复遗书于尔喇嘛、息其干戈。仍敕谕喀尔喀土谢图汗、以为厄鲁特噶尔丹、职贡恭顺、往来有年。果似此大举、谅必奏闻。朕心犹未深信。未必非不良之徒、从中离间。尔等慎毋先启兵端。务体朕不忍生民死亡之至意。尔喇嘛亦遣齐缉克他赖堪布、偕朕所遣阿齐图绰尔济、学士拜礼、往厄鲁特谕和。朕与尔如此行事、原不忍视喀尔喀、厄鲁特、至于涂炭。欲其相睦、众生得安之意也。乃喀尔喀土谢图汗、泽卜尊丹巴胡土克图等、自取灭亡、违上□日兴戎、首先起兵、杀扎萨克图汗、又杀噶尔丹之弟多尔济扎卜。噶尔丹遂起兵破喀尔喀。此喀尔喀先举召衅之过。朕不以之责噶尔丹也。朕之初念、本欲率土之民、皆获生成。原无乐他人败亡、以为己利之意。今喀尔喀败、汗及济农台吉等、率其通国之人、决计归降于朕。朕为天下主、来归之人、不为收养、其谁收养之。爰纳其降、安插于汛界之外。发粟赈济。仍存其汗济农台吉之号。嗣立车臣汗之子为汗。朕兴灭继绝之心、非特于喀尔喀如是已也。诸国有穷迫来归者、朕之爱养、皆与之同。不但朕之所行如此。喀尔喀等如往归尔喇嘛、决不忍其死亡、亦必如此爱养之也。征战非美事。互相报复、无有已时、亦岂能保其常胜乎。朕意欲使厄鲁特、喀尔喀、尽释前怨、仍前协和、各守地方、休兵罢战、特遣使赍敕往谕噶尔丹。噶尔丹向遵奉尔喇嘛道法。尔喇嘛若遣使往谕、务令两国、嗣后永息兵戎、则朕与尔解纷恤难之本心、亦可以慰矣。尔喇嘛可即遣使、与朕所遣之人偕往　　

○戊子。上驻跸沂州青驼寺　　

○喀尔喀车零墨尔根戴青台吉、遣使进九白年贡宴赉如例　　

○免浙江宣平县、康熙二十七年分旱灾额赋有差　　

○升二等侍卫岳干、为正黄旗蒙古副都统　　

○己丑。上驻跸沂州李家庄　　

○庚寅。上驻跸郯城县葓花铺　　

○江南江西总督傅拉塔、河道总督王新命、漕运总督马世济、江苏巡抚洪之杰、安徽巡抚江有良、江宁将军博霁、京口将军杨凤翔、江南提督杨捷等、及原任大学士吴正治原任吏部侍郎张鹏等、来朝　　

