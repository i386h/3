<!-- { "loadSidebar": true } -->
○河道总督张鹏翮、请训上□日。并题彻回河工效力人员。保请原任河道总督王新命同往。上曰、靳辅治河时、河道甚好。自任王新命后、仅守靳辅成绩、并无别行效力之处。于成龙初任总河、巳将靳辅所修之处、改治一二次。及至董安国、则事尽废坏不堪矣。王新命于河务、不甚谙练且见今修理清河、四五月间可成。待完工日、再行定夺。彼处效力官员、著彻回。张鹏翮又奏曰、高家堰若培修。拦黄坝宜拆毁。至疏通海口、宜用河防一览所载水老鹳等器。上曰、高家堰见差大臣督修。尔无与焉海口至清口、相隔辽远今所急者、清黄两会之处、最为紧要黄水高、故清水不得通洩、以致泛溢曩者高家堰、去水尚远。今与培筑堤岸相平。但今清水何以得出、河身何以得深、此系尔当图画效力者。更楼口、亦属紧要、所宜速为修竣。水老鹳等物、靳辅当时、亦曾用之、毫无禆益。此数事、尔到任详察、宜作何举行、再为奏闻。朕以尔清廉、因特简任。所发钱粮、仍于河工支用。分厘不致空费堤岸自能坚固。事无不济。尔善行努力。见今钱粮、分给各工人员。物料尚未运到。帑金耗费、全无著落。尔到任后、严察具奏　　

○漕运总督桑额、奏报漕船漂没事。上曰、邵伯更楼决口、自去□山戊不□奏报后、屡奏称儹工修筑乃迄今尚未报完、以致漕艘十有余只、漂没击碎其阻滞江干、及瓜扬一带地方、不能前进者甚多漕运关系重大、在工官员、所司何事。稽迟怠玩、至此已极。俱著严议处分。仍行该督、设法倍料兼工堵筑、刻期报完、勿致再误。邵伯更楼、系船只往来要地已经冲决十有余月、船只阻滞、不能前进之处、桑额并不题报。至于成龙故后、始行具题。殊属不合。著所司一并察议。　　

○升内阁学士兼管詹事府詹事事特默德、为工部右侍郎。　　

○予故正红旗满洲副都统牛钮、祭葬如例。　　

○升参领色楞忒尔、为归化城土默特副都统。　　

○调镶蓝旗护军统领嵩祝、为正黄旗护军统领升正红旗满洲副都统车克楚为镶蓝旗护军统领。　　

○正白旗蒙古都统图席希、以老乞休。命原品休致。　　

○戊申。上诣皇太后宫、问安。　　

○升镶白旗蒙古副都统瓜尔察、为正白旗护军统领。　　

○庚戌工部议覆、河道总督张鹏翮、疏请彻回协理河务徐廷玺、应令徐廷玺将伊任内钱粮事件、交代明白回京又请彻河工效力人员。应令该督、将各官所管工程、有无完竣、钱粮有无清楚之处、逐一查明、即令发回又称部臣每事掣肘、乞谕部臣、宽其文法、责以成功。嗣后凡估修奏销、与例不相符者、具题驳查。若将不应行查、不应驳回之事、任意混驳。该督具题到日、将本内有名堂司官、交与该部严加议处从之。　　

○辛亥。万寿节。停止行礼筵宴。　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○遣官祭真武、东岳、城隍之神。　　

○癸丑。策试天下贡士王露等、于太和殿前。制曰、朕惟郅隆之世、上下熙皞、职业修明、乐利丰亨、茂登上理何其盛也。朕临御以来、孳孳图治、夙夜不遑、惟期吏治肃清、民生康豫、薄海内外、共登于仁寿之域。而治效罕臻、殷忧弥切、厚生正德未能尽如朕志之所期。其故何欤如休养多方、而膏泽或未能下究。省巡时举、而疾苦或壅于上闻。奖廉惩墨、而胥吏尚多奸顽。贵粟重农、而闾阎未登丰裕。岂积习之骤难除欤。抑有司奉行之不力也兹欲令大法小廉、民安物阜、渐几于淳庞之治、何道而可。至淮黄两河、民生运道所系。朕几经阅视、指授机宜、而河工诸臣、怠窳玩愒、以致工程稽缓、底绩难期。何道而令河务大小臣工、实心经理、浚筑合宜、平成早奏、俾粮艘无误、民居永奠以释朕宵旰之忧欤。尔多士蕴怀久矣。其详著于篇、朕将亲览焉。　　

○升翰林院侍读学士觉罗华显、为内阁学士兼礼部侍郎。　　

○甲寅。上诣皇太后宫、问安。　　

○升正蓝旗蒙古副都统宗室特克新、为正白旗蒙古都统。正白旗满洲副都统吴达禅、为前锋统领。　　

○乙卯。上自畅春园回宫。　　

○宴衍圣公孔毓圻等、于礼部　　

○丙辰。上御太和殿。传胪。赐殿试贡士汪绎等三百一人、进士及第出身有差。　　

○上幸畅春园。　　

○丁巳。陕西巡抚贝和诺题、汉兴道所辖地方、界连楚蜀、幅＜巾员＞辽阔。今缺员。将议裁神木道李杰、就近调补汉兴道。即将神木道、归并榆林道兼理。得上□日、神木地方、朕前统领大兵经过、亲见田亩瘠薄、人民稀少、最为寒苦。然逼近蒙古、实属要地。该抚具题、请裁神木道缺。今又将李杰题补汉兴道。明系专。为李杰规避见缺、希调善地且李杰向任西安知府、并无善状。著将该抚、及李杰、一并严加议处具奏。　　

○工部等衙门会议、兵部尚书范承勋等、会同署理河道总督事务府尹徐廷玺、奏称高家堰堤工、武家墩等处、应帮顶宽高丈尺、照原估外。惟是底宽十丈、未免太陂。今会议每堤高一丈、陂出二丈。工力可免虚费。其临湖一面、原估概用钉埽臣等公同勘议水深之处、仍用桩埽。其余出水之处、概用柴草钉镶、用土坚筑。其小黄庄、至周桥、已先兴筑。武家墩、至小黄庄、见在丈分、即日兴工周桥至棠梨梪

□寸地方、有三坝未堵。臣等会议、先堵茆家围南坝、唐埂北坝、暂留夏家桥。再于棠梨树以西、暂筑裹头草坝、以备伏秋漫溢。候水消应闭之期、堵塞帮筑。六坝一带地方、最为危险。修防刻不可缓。前已分拨河员。今著伊等上紧修筑、务期堤岸无虞。应均如所请。从之。　　

○戊午。上诣皇太后宫、问安。　　

○镶蓝旗三等伯宫图、以疾解退。命其子噶敏图、袭替。　　

○庚申。户部议覆、陕西巡抚贝和诺、奏销宁夏送马价值。应核减。上谕大学士等曰、朕到宁夏时、马价实系腾贵。此马俱系彼时采买。著照贝和诺所奏销算。　　

○辛酉。升詹事府少詹事巢可托、为詹事。　　

○以翰林院检讨法海、充日讲起居注官。　　

○壬戌。上诣皇太后宫、问安。　　

○调正黄旗汉军副都统宗室爱音图、为正红旗满洲副都统。升护军参领赵赉、为正黄旗汉军副都统。　　

○癸亥上自畅春园回宫。　　

夏四月。甲子朔。享太庙。上亲诣行礼。　　

○乙丑。上幸畅春园。诣皇太后宫、问安。　　

○丙寅。吏部议、陕西巡抚贝和诺、徇情题请、将神木道李杰、调补汉兴道。应降三级。调用。李杰规避、应革职。得上□日、贝和诺、著降三级从宽留任。李杰、著革职。　　

○福建浙江总督郭世隆题、海船应修理。请速给物料价值、以便即行鸠工。得上□日、朕去岁巡幸南方、郭世隆曾奏、若不修理海船、巡察之事、必致有误。著依该督所题修理。　　

○戊辰。调正白旗蒙古副都统宗室伽蓝保、为满洲副都统。升前锋参领托合齐、为正白旗蒙古副都统。护军参领觉罗孟俄洛、为镶白旗蒙古。副都统。以一等侍卫柯岱、为正蓝旗蒙古副都统。　　

○庚午。授一甲进士汪绎、为翰林院修撰。季愈、王露、俱为翰林院编修。　　

○辛未。谕大学士等、各部院衙门司官、皆论俸升补。或因坐台运米、议叙升补、以致庸劣者多。著谕部院、将该衙门庸劣司官察参。其司官笔帖式内、有才优者、亦著保举引见。　　

○颁御制台省箴、以儆言事诸臣。箴曰、台省之设言责斯专。寄以耳目宁取具员。通明无滞公正无偏党援宜化。畛域宜捐。洞达政体、斯曰能贤。古昔诤臣、风规凛然。訏谟谠论。垂光简编。朕每览绎如鉴在悬。居是官者、表里方直。精白乃心。克广其识国计民生。臧否黜陟。凡所敷陈、敬将悃愊。风霜之任、以惩奸慝。搏击之威、以儆贪墨。毋摭细务、苟塞言职。毋纷成宪、妄逞胸臆。书思入告。当宁对扬。沽名匪正。营私孔伤。或藏嫌怨、谬为雌黄。受人指嘱、尤为不臧。形诸奏牍、有玷皂囊。职司献替亟宜审详。敬尔在公、风纪岩廊。词箴用勖、诞告联常。

　　

○癸酉。部院各衙门堂官、将保举人员、以次引见。上逐员详问。当者可其奏。不当者不准保举。阅至翰林院保举官检讨阿金。上曰、阿金福建考试回时、朕面询之、所对不实。阿金系满洲人、朕特差遣。凡关系考试事、理应据实陈奏。乃惟云、所取者尽属贫寒。所取多人、何得尽值贫寒。且考试但阅文章卷皆弥封、何能预知其贫寒也。著停其保举。以满保代之　　

○丙子。阅河刑部侍郎常绶、工部员外郎费养古、差回、将河工情形摺奏。上问曰、尔等所看如何。常绶等奏曰、董安国所挑引河、已经淤塞。臣等遵皇上指授、交与范承勋、董讷等、令其宽三十丈、挑浚极深。广筑挑水坝、令水循北岸、导入引河。甚有禆益上问曰、清口如何。常绶等奏曰、据徐廷玺等云、遵皇上指授、蹔塞清口。将引河挑浚宽深、使湖水灌入运河。漕船过则启之。过毕仍闭之。俟湖水盈溢时、开洩以敌黄河之水。甚有禆益。上问曰、芒稻河、人字河、如何。常绶奏曰、芒稻河、人字河、见在通流　　

○宗人府题、考试宗室对清格等、叙定等次具奏。得上

□日、对清格、伊克达哈、明全、吕顺、殷图、马步射俱善、著给应得品级。　　

○谕吏部、庶吉士龚铎等、教习已久。今加考试。满书庶吉士徐梪□寸本、陈壮履、张元臣、李林、汪士鋐、李绍周、龚铎、李凤翥车鼎晋、铁范金、陈允恭、赵尔孙、黄龙眉、余正健、陈至言、李周望、孔尚先、吴文炎、袁钟麟、管灏、汉书庶吉士昌格、阿珥赛、蔡珽、查赉、阿进泰、分别授翰林院编修、检讨吴隆元、王诰郭于蕃朱启昆、傅敏、欧阳齐、俱不准授职。著再教习三年。尔部即遵谕行。　　

○丁丑。上诣皇太后宫、问安。　　

○戊寅。大学士等、以汉科道员缺、拣选翰林内编修检讨等官、开列职名具奏。上曰、此内查嗣韩、查昇、俱善书、不可使离翰林院。凌绍雯、姚士藟、汪倓、陈梦球、亦著仍留衙门。冯云骕、汤右曾、刘灏、宋朝南、彭始搏、张瑗、著改科道。　　

○己卯。上奉皇太后、自畅春园回宫。　　

○上以巡视永定河堤工。命皇长子多罗直郡王允禔、皇四子多罗贝勒胤祯皇十三子胤祥、随驾。是日启行。驻跸宛平县鹅房村　　

