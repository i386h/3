<!-- { "loadSidebar": true } -->
○己巳谕户部、朕顷巡行边外入喜峰口见民间田亩多为蝗蝻所伤又闻榛子镇、及丰润县等处地方、被蝗灾者亦所在间有秋成失望、则民食维艰、朕心深切轸念倘及今不为区画储蓄恐至来岁、不免饥馑之虞著行该抚亲历直隶被灾各州县通加察勘、悉心筹画应作何积贮该抚详议具奏其被灾各地方、明岁钱粮、若仍照例催科小民必致苦累著俟该抚察报分数到日、将康熙三十一年春夏二季、应徵钱粮缓至秋季徵收。用称朕体恤民生休息爱养至意。　　

○庚午兵部题补西安将军尼雅翰员缺上谕大学士等曰、西安将军关系重大护军统领马喇才能素著于蒙古事亦谙练可升补西安将军其马喇员缺著西安副都统伊勒慎升补西安副都统员缺著正蓝旗前锋护卫西尔喀达升补马喇西尔哈达俱令作速赴任。　　

○谕户部朕孜孜图治轸切民依闾阎耕获时勤咨访。其有以荒歉上闻者或蠲或赈旋即施行务令得所念河南一省、连岁秋成、未获丰稔非沛特恩蠲恤恐致生计艰难康熙三十一年钱粮、著通行蠲免、并漕粮亦著停徵。至山西、狭西、被灾州县钱粮除照分数蠲免外。其康熙三十一年春夏二季、应徵钱粮俱著缓至秋季徵收。用称朕眷受黎元。抚绥休休养至意。　　

○以公阿灵阿、为镶黄旗蒙古都统　　

○升广东粮道刘橒为湖南按察使司按察使　　

○予故保和殿大学士兼兵部尚书梁清标祭葬如例。　　

○辛未谕大学士等朕咨访蝗虫始生情状、凡蝗虫未经生子、而天气寒冻、则皆冻毙来岁可复无患若既经生子、天气始寒虽蝗已冻毙而遗种在地来岁势必更生今年寒冻稍迟蝗虫已有遗种朕心豫为来岁深虑宜及早耕耨田亩、使蝗种为覆土所压、则其势不能复孳设有萌孽即时驱捕、亦易为力可传谕户部、移咨被蝗灾各地方巡抚责令有司晓示百姓务于今冬明春及早尽力田亩悉行耕耨俾来岁更无蝗患倘或田亩不能尽耕来岁蝗虫复起亦须尽力驱捕、无致为灾　　

○癸酉上御经筵讲毕赐大学士九卿詹事及讲官等宴　　

○甲戌谕大学士等河道关系紧要著户部侍郎博际兵部侍郎李光地工部侍郎徐廷玺前往查阅靳辅亦著同去靳辅于河务最为谙练如内河险工不能完固则运河中河俱坏著将黄河刷底深阔及所修险工之处、从公阅看　　

○升大理寺卿布喀为内阁学士兼礼部侍郎　　

○以敖汉故多罗郡王额森孟克弟达西达尔扎、袭爵　　

○丁丑。升太常寺卿周之麟、为通政使司通政使　　

○戊寅。孝慈高皇后忌辰。遣官祭福陵。　　

○上诣皇太后宫、问安　　

○辛巳以翰林院掌院学士傅继祖侍讲学士傅伸、充日讲起居注官　　

○调西安副都统柏天郁为京口副都统　　

冬十月壬午朔享太庙上亲诣行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○颁康熙三十一年时宪历　　

○癸未升光禄寺卿噶迩萨为大理寺卿　　

○甲申皇太后圣寿节遵懿上□日。停止行礼筵宴　　

○乙酉。上诣皇太后宫问安　　

○策试天下武举于太和门前　　

○谕侍卫阿南达曰朕思黄河冰冻之时恐巴图尔额尔克济农等流兵、侵犯喀尔喀地方应令鄂尔多斯吴喇忒、喀尔喀等、于冰解以前备之且以探听信息著理藩院详议具奏寻议覆鄂尔多斯六旗、应拨兵三千吴喇忒三旗应拨兵五百扎萨克信顺郡王善巴扎萨克公托铎厄尔德尼扎萨克台吉图巴丹津厄尔德尼此四旗、应拨兵五百又扎萨克墨尔根济农郡王吉禄西希、扎萨克公苏泰伊尔登、扎萨克台吉墨尔根戴青车陵此三旗应拨兵五百令所拨兵、各备于其地台吉、都统副都统等、管辖人员俱选择有材干善约束者派出其鄂尔多斯贝勒松阿喇布、扎萨克信顺郡王善巴扎萨克墨尔根济农郡王古禄西希、此三路每处拨官二员、驻于适中之地探信有事、则一面报部一面酌量调兵应援其总统三路兵之大臣。伏候圣裁得上□日著阿喇尼、纪尔他布诺木齐岱马迪笪赖英古、巴查尔毕雅思呼朗等前去仍令阿喇尼、纪尔他布主之一切便宜行事　　

○升太仆寺卿唐朝彝、为太常寺卿　　

○丙戌上御瀛台紫光阁、阅中式武举骑射技勇。　　

○丁亥上御瀛台紫光阁。阅中式武举骑射技勇。　　

○戊子传胪赐殿试中式武举张文焕等二百人、武进士及第出身有差　　

○己丑上诣皇太后宫问安　　

○命翰林院掌院学士傅继祖、教习庶吉士　　

○庚寅四川狭西总督葛思泰疏报前因谢尔素地方畨人为盗擅发弓箭、射死参将朱震等、部议令臣发兵巢□刀杀随密饬西宁总兵官李芳述、酌带官兵驰赴谢尔素地方八月二十七日在棋子山、杀死贼畨六百余名生擒三十名将为首之华木尔加等审明正法下所司知之　　

○壬辰上诣皇太后宫、问安。　　

○升参领周卜世、为正黄旗汉军副都统　　

○癸巳以荆州将军侯巴浑德、为正黄旗满洲都统　　

○理藩院议覆、外藩四十九旗辅国公、每年给俸银二百两缎七疋今四十九旗扎萨克台吉及喀尔喀扎萨克台吉等应照辅国公之半支给从之　　

○甲午以一等侍卫吴达禅为正白旗满洲副都统　　

○以监察御史戴吞为狭西布政使司布政使　　

○以二等侍卫鄂克济哈为正黄旗满洲副都统　　

○以故吴喇忒镇国公达喇玛迪子达拉玛西礼袭爵　　

○丙申理藩院议覆、赏给阿禄科尔沁等七旗分、贫人米谷。上曰、此赏给米谷调蒙古骆驼马匹运送、时值寒冬、输挽殊难况来领米谷之人、不能运到、必致沿边粜卖则贫人不能皆沾实惠。今应量米折银给之庶到彼甚易而贫人得沾实惠也又谕理藩院曰、投诚喀尔喀、已给地居住今定例之初应将喀尔喀并议凡一应差役维均则人不偏劳差往扎赖特等处人役、俱由喜峰口行走、则喀尔喀等旗甚为偏累若出山海关、由盛京地方法库口行走、道路甚便、不劳可至喀尔喀等旗、亦免偏累古北口、喜峰口外现各有五十家一村设为驿站自此至科尔沁等处、其间亦须照此例、于各旗内察出贫穷之人、给与牛羊等物、使为产业、设立驿站则贫者咸得生理、而各处亦免苦累其传问朝正诸王、贝勒、如吉等具奏　　

○升左通政严曾榘、为太仆寺卿。　　

○丁酉上诣皇太后宫问安　　

○谕大学士等曰朕闻狭西。西安凤翔等处、年岁不登民艰粒食以致流移令遣学士布喀速往狭西凡被灾地方亲历查看其作何赈济之处、会同总督巡抚速议以闻　　

○免河南阳武等二十三州县、本年分旱灾额赋有差　　

○戊戌升参领马自德为西安副都统　　

○予故奉国将军鄂明、祭一次　　

○己亥以喀尔喀故辅国公得克德黑墨尔根阿海子万舒克袭爵　　

○庚子上诣皇太后宫问安。　　

○辛丑。升少詹事徐潮、为通政使司通政使　　

○以原任兵部尚书纪尔他布、为正黄旗满洲副都统　　

○癸卯以镶白旗满洲都统莽奕禄为荆州将军　　

○甲辰上诣皇太后宫问安　　

○免山西岳阳等八州县本年分蝗灾额赋有差　　

○丁未。先是遣侍读学士达虎等赍敕颁赏策妄阿喇布坦、阿奴等归至嘉峪关外被阿奇罗卜臧等、劫去马驼盔甲等物兵部檄令甘肃提督孙思克、发兵征讨至是孙思克疏言阿奇罗卜臧经臣遣发官兵征讨斩杀四百余人获马驼牛羊千计。下所司知之　　

○戊申工部尚书席柱、高尔位、侍郎伊尔格图齐穑、王承祖、各降五级调用以疏浚城河、估费浮多故也　　

○以翰林院侍讲学士觉罗三宝充日讲起居注官　　

○免江南兴化县本年分蝗灾额赋　　

○己酉上诣皇太后宫问安　　

○以冠军使囊伍、为銮仪使　　

十一月辛亥朔上诣皇太后宫问安　　

○癸丑冬至。祀天于圜丘遣领侍卫内大臣公福善行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○停止次日朝贺。　　

○丙辰。免狭西渭南等二十一州县本年分旱灾额赋有差　　

○丁巳以左都御史索诺和为工部尚书调总督仓场户部侍郎凯音布、为工部左侍郎盛京工部侍郎图尔宸、为工部右侍郎。升吏部左侍郎李振裕、为工部尚书内阁学士年遐龄、为工部右侍郎　　

○戊午升镶白旗护军统领伊勒慎、为满洲都统　　

○免河南荥阳等二十六州县、本年分蝗灾额赋有差　　

○喀尔喀扎萨克图汗之妻布尼达喇疏言、皇上出临会阅我与子巴郎、欲赴会所、诉先祖父名爵、及扎萨克图汗被害两大事因子身故、不获赴会陈诉。今特携六岁之子克色克台吉而来寡妇孤儿惟圣上鉴恤。奏入、下理藩院议寻议覆扎萨克图汗之弟、策妄扎卜、已封亲王克色克年幼、未应受封所奏无庸议得上□日、扎萨克图汗被杀、殊为冤抑。所存止此一子。克色克、著从优授为辅国公。　　

○己未。谕吏部、从来致治之道、在正人心人心偏私则诈伪日生、而习俗滋敝人心公直则嚣竞自息、而庶绩允厘朕蚤夜孜孜崇尚德教蠲涤烦苛。期与中外臣民、共适于宽大和平之治。凡大小诸臣、素经拔擢、咸思恩礼下逮、曲全始终即或因事放归、或罹咎罢斥仍令各安田里、乐业遂生惟尔诸臣亦宜奉职恪共、绝偏私而襄国事。乃近见内外各官、间有彼此倾轧、伐异党同私怨交寻牵连报复或已所衔恨而反嘱人代纠、阴为主使。或意所欲言、而不直指其事、巧陷术中虽业已解职投闲、仍复吹求不止。株连逮于子弟。颠覆及于身家。甚且市井奸民、亦得借端凌侮蔑纪伤化不可胜言。凡若所行、虽迹甚诡秘、朕总揽机务已三十年此等情态知之最悉傥因仍陋习、益致蔓延、殊非朝廷所以体恤臣工、保全爱惜之意夫谗谮媢嫉之害、历代皆有。而明末为甚。公家之事置若罔闻、而分树党援、飞诬排陷、迄无虚日以致酿祸既久、上延国家朕历观前史、于此等背公误国之人、深切痛恨自今以往、内外大小诸臣、应仰体朕怀各端心术尽蠲私忿、共矢公忠岂独国事有裨、即尔诸臣、亦获身名俱泰倘仍执迷不悟、复踵前非朕将穷极根株、悉坐以交结朋党之罪。尔部可即传示中外、使咸知朕意。　　

○壬戌。转吏部右侍郎赵士麟、为左侍郎。升内阁学士彭孙遹、为吏部右侍郎。内阁学士星安、为盛京工部侍郎。翰林院侍读学士王掞、为内阁学士兼礼部侍郎。　　

○癸亥升吏部左侍郎萨海、为都察院左都御史　　

