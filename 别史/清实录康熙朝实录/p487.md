<!-- { "loadSidebar": true } -->
○庚寅先是、上体违和、至十一月初旬、日渐增加至是、上召皇四子胤祯入内皇四子胤祯泣奏曰、圣体违和为日已久应选择太医及臣兄弟中稍知药性者、允祉、允祺、允禩、同臣检视方药上服药后、渐就痊愈。　　

○辛卯。上诣皇太后宫、问安。　　

○上命内侍梁九功、李玉、传谕诸皇子、及王、公、大臣、曰前拘禁允礽时、并无一人为之陈奏。惟四阿哥性量过人、深知大义、屡在朕前为允礽保奏。似此居心行事、洵是伟人皇四子胤祯奏曰、臣奉皇父谕上□日、谓臣屡为废皇太子允礽保奏、臣实无其事。皇父褒嘉之上□日、臣不敢仰承奏入复传谕曰、尔在朕前屡为允礽保奏尔意以为无有证据、故于众前强辩耶且尔为诸阿哥陈奏之处甚多。尔亦将强辩以为无其事乎皇四子胤祯奏曰、为诸阿哥陈奏、臣诚有之。至于为允礽保奏臣实不敢任受也。　　

○癸巳。上诣皇太后宫、问安。　　

○丙申升黑龙江右翼副都统宗室发度、为黑龙江将军。　　

○己亥。上诣皇太后宫、问安。　　

○以敖汉故多罗郡王扎穆苏子垂穆普尔、袭爵。　　

○庚子。复封允禩、为多罗贝勒。　　

十二月癸卯朔。户部议覆、江苏巡抚于准疏言、海州、安东县硕项湖、佃湖等田地处洼下、常被淹没、请减赋额、照海滩下则例徵收。应如所请从之。　　

○甲辰。礼部议覆、广东巡抚范时崇疏言、前耿逆之变、随臣父范承谟殉难者五十余人。内生员嵇永仁、王龙光、儒士沈天成、及臣族叔范承谱、俱偕臣父幽囚三载、殉难死节。仰祈特沛恩纶、予以一命、陪祀臣父祠堂、以慰忠魂。生员嵇永仁、王龙光应照例追赠国子监助教沈天成、范承谱、虽庶民无追赠例但殉难死节、风烈可嘉应酌量追赠国子监学正并准其入祠陪祀从之。　　

○庚戌。授辅国将军拜察礼子云柱、为三等奉国将军。　　

○予故陕西延绥总兵官柯彩、祭葬如例。　　

○壬子革云南楚姚蒙景总兵官徐登甲职、以标员扣饷、徇庇不报故也。　　

○癸丑。宗人府题、镇国公普奇、以罪革退。应将所有三佐领彻回、给与伊兄镇国公普贵。从之。　　

○乙卯。升护军参领陈太为黑龙江副都统。　　

○升陕西西宁道迟炘、为湖北按察使司按察使。　　

○丁巳。浙江巡抚王然、以病乞休。允之。　　

○以内阁学士黄秉中、为浙江巡抚。调贵州巡抚陈诜、为湖广巡抚。升山东布政使蒋陈锡、为山东巡抚。云南布政使刘荫枢为贵州巡抚。　　

○己未。兵部议覆、湖广总督郭世隆、条奏防守红苗三款。一、沿边安设塘汛、已经周密、惟盛华哨起、至镇溪所。一带山高箐密、难于瞭望、应于镇筸官兵内、酌拨八百名、另设四营分驻、每日派官一员、带兵五十名游巡、设有奸宄、可以即行追捕。一、旧日苗来内地生事、民往苗丛被劫、今以塘汛为界址、苗除纳粮买卖外、不得擅入塘汛之内、民亦不得私出塘汛之外。违者各照例。治罪。并将地方官员处分。一、内地奸民、与苗人结亲、往来勾通、不可究诘。嗣后如有前弊应断离异、仍按律定罪、永行禁止。地方有司、亦坐以失察之罪俱应如所请。从之。　　

○以故扎鲁特镇国公巴图子苏礼袭爵。　　

○辛酉。升贵州平远副将骆俨、为云南楚姚蒙景总兵官。　　

○壬戌。升翰林院侍读学士仇兆鳌、为内阁学士兼礼部侍郎。太常寺卿张世爵、为都察院左副都御史。　　

○升山东按察使叶九思、为山东布政使司布政使。贵州按察使李华之、为云南布政使司布政使。　　

○以江南苏州、松江、常州淮安四府、并徐州、水灾、命动支淮徐二属积贮。谷麦七万五千余石赈济。并免苏松常三府、白粮耗米九万七千余石。　　

○癸亥。吏部等衙门、察议原任内阁学士宋大业、疏参偏沅巡抚赵申乔轻亵御书等款、俱经赵申乔回奏辨明、应无庸议其赵申乔所奏宋大业两次奉差湖南、共得银九千余两、宋大业已经自认、应将宋大业革职杖流所得银两、追取入官赵申乔于回奏内首明馈银、应减罪二等、将赵申乔革职拟徒得上□日赵申乔、从宽免革职治罪。著降五级留任宋大业、宽免杖流。余依议。　　

○以翰林院侍读喇萨理、庶子党阿赖充日讲起居注官。　　

○丁卯。孝庄文皇后忌辰。遣官祭。暂安奉殿。　　

○顺天府进春。　　

○己巳。上奉皇太后、自畅春园回宫。　　

○庚午。谕领侍卫内大臣及礼部顷者朕躬有疾、今虽痊愈尚觉软弱元旦不能诣堂子行礼于宫中拜神。照常升殿。　　

○辛未。岁暮祫祭太庙。遣领侍卫内大臣公阿灵阿行礼。　　

○遣官祭太岁之神。　　

○遣官祭。永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○壬申赐朝正外藩科尔沁、乌朱穆秦翁牛特、阿霸垓蒿齐忒土默特喀尔喀杜尔伯特、巴林喀喇沁、敖汉毛明安、扎鲁特阿霸哈纳、王、贝勒、贝子、公、台吉等及内大臣、大学士、侍卫等宴。　　

○旌表八旗节妇、满洲色楞妻富氏等二十七人。蒙古、鄂诺妻巴氏等九人汉军、周成有妻曲氏等二人。烈女、满洲六格聘妻田氏一人。直隶各省节妇王元弼妻姚氏等三十四人。各给银建坊如例。　　

○是岁、人丁户口、二千一百六十二万一千三百二十四。田、地、山荡畦地六百二十一万一千三百二十一顷三十二亩有奇。徵银、二千七百八十万四千五百五十三两有奇。米豆麦、六百五十三万一千三百五十二石有奇。草、二百九十五万一千六百八十七束。茶、十六万二千四百十五引。行盐、四百三十二万九千五百九十七引。徵课银二百九十五万七百二十八两有奇。铸钱、二万六千八百四十二万二千六百有奇。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百三十五



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百三十六　　

康熙四十八年。己丑。春正月。癸酉朔。上于宫中拜神毕。率诸王、贝勒、贝子、公、内大臣、大学士、侍卫等、诣皇太后宫、行礼。御殿。王以下。文武各官、外藩王、及使臣等、上表朝贺。停止筵宴。　　

○朝鲜国子李焞、遣陪臣闵敦厚等、表贺冬至、元旦、万寿节。及进岁贡礼物。宴赉如例。　　

○丙子。上奉皇太后、幸畅春园。　　

○丁丑。孟春。享太庙。遣领侍卫内大臣辅国公鄂飞行礼。　　

○遣官祭太岁之神。　　

○己卯。世祖章皇帝忌辰。遣官祭。孝陵。　　

○辛巳。祈谷于上帝。遣领侍卫内大臣公阿灵阿行礼。御制祭文曰、臣仰承眷命、抚育万方。念切民生、亟图康乂。两年以来、江浙地方、遭罹水旱、民失生业。去岁山东河南、亦因被旱、田禾歉收。又去冬至今、乾暵无雪。臣虽抱病、心切靡宁。溯自顺治二年以迄今日、垂七十载。承平日久、生齿既繁。纵当大获之岁、犹虑民食不充。倘或遇旱潦、则臣虽竭力殚思、蠲租散赈、而穷乡僻壤岂能保无转于沟壑之人。在臣忧国忧民之念、即始终不渝。而雨泽应期、实惟上天仁爱愚氓是赖。兹者时届上辛春耕将举。臣理应躬诣斋次、祗修祀事。但今幸荷天佑、疾渐痊愈、而肃将大礼、尚未克胜。身虽未能致斋、而为万民恳切祈祷之诚、敢用摅布、仰吁洪庥。特命臣僚、洁蠲敬戒。虔备玉帛牲醴、粢盛庶品、恭祀上帝。伏冀昭鉴、俾雨旸时若、百谷用成、三农弘济。奉太祖太宗世祖侑神。尚飨。　　

○丙戌。上诣皇太后宫、问安。　　

○以上元节赐外藩科尔沁、乌朱穆秦、翁牛特、阿霸垓、蒿齐忒、土默特、杜尔伯特、巴林、喀尔喀、喀喇沁、敖汉、毛明安、扎鲁特、厄鲁特、阿霸哈纳王、贝勒、贝子、公、台吉、及内大臣、大学士、侍卫等宴。　　

○丁亥上元节、赐外藩王、贝勒、贝子、公、台吉、及内大臣、大学士、侍卫等宴。　　

○戊子。上诣。皇太后宫、问安。　　

○赐外藩王、贝勒、贝子、公、台吉、银币鞍马有差。　　

○庚寅。上诣。皇太后宫、问安。　　

○癸巳。上诣皇太后宫、问安。　　

