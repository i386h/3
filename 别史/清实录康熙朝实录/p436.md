<!-- { "loadSidebar": true } -->
○辛未。兵部议覆、湖广镇筸生员李丰等叩阍称镇筸红苗肆行据杀地方官不究不报谨进舆图一纸及被掳之地开列进呈查督抚提督统辖全省理宜痛痒相关乃以朝廷赤子任红苗杀害、置之膜外、殊属不合请将叩阍呈词、钞发荆州将军令其据实查覆。得上□日、此事著吏部左侍郎傅继祖工部右侍郎甘国枢浙江巡抚赵申乔驰驿前往湖南、详察具奏。其浙江巡抚印务著总督郭世隆带理　　

○壬申。上诣皇太后宫、问安。　　

○转工部左侍郎常舒、为吏部左侍郎、管右侍郎事工部右侍郎恩特、为左侍郎。升大理寺卿哈鼐、为工部右侍郎　　

○以三等公曾寿为正黄旗汉军副都统。升四川建昌总兵官吴洪、为正红旗汉军副都统。　　

○癸酉。上诣皇太后宫、问安。　　

○上巡视南河。命皇太子允礽。皇四子多罗贝勒胤祯皇十三子胤祥、随驾。是日启行。驻跸海子行宫。　　

○上率诸皇子、及善射侍卫等射。上发五矢、皆中的。　　

○调镶红旗蒙古副都统希思哈、为正红旗满洲副都统。升护军参领甘僧、为镶红旗蒙古副都统　　

○甲戌上驻跸永清县城南。　　

○乙亥孝慈高皇后忌辰。遣官祭福陵。　　

○上驻跸文安县。　　

○丙子。上驻跸河间县北卫村。　　

○丁丑。上驻跸献县张白村　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百九


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百十　　

康熙四十一年。壬午冬。十月。戊寅朔享太庙遣领侍卫内大臣尚之隆行礼。　　

○遣官祭永陵福陵昭陵暂安奉殿孝陵仁孝皇后孝昭皇后、孝懿皇后陵。　　

○颁康熙四十二年时宪历。　　

○上驻跸阜城县检桥村。　　

○己卯。驾过景州。幸开福寺。驻跸景州城南。　　

○山东巡抚王国昌、登州总兵官刘官统、来朝。　　

○升兵科掌印给事中法特哈、为大理寺卿。　　

○升山东按察使王然、为广西布政使司布政使。　　

○庚辰。皇太后圣寿节。遵懿上□日免行礼。停止筵宴。　　

○河道总督张鹏翮、河北总兵官王应统、来朝。　　

○兵部议覆、四川道御史刘若鼐疏言、武闱考试、请立空白印册二本、第一场马箭合式武生、于面上用印时、即令本生亲注姓名籍贯年貌于印册。第二场合式者、亦如之。至第三场策论取中、即将前印册字迹磨对、以杜顶冒之弊。应如年请。从之。　　

○辛巳。上驻跸德州城内。　　

○衍圣公孔毓圻、来朝。　　

○壬午。上以皇太子允礽患病、驻跸德州行宫、谕扈从领侍卫内大臣等皇太子允礽患病、可召索额图、前来奉侍　　

○召翰林院侍读学士陈元龙侍讲学士揆叙、侍读宋大业、谕德查昇、编修汪士鋐、陈壮履、庶吉士励廷仪等、入行宫、令各书绫字一幅进呈。上谕曰学书须临古人法帖、其用笔时轻重疎密或疾或徐各有体势。宫中古法帖甚多朕皆临阅有李北海书华山寺碑字极大、临摹虽难、朕不惮劳、必临摹而后已朕素性好此久历年所、毫无间断也。诸臣请瞻仰御书。上亲书大字联对以示之诸臣奏曰、御书洵如龙飞凤舞、岳峙渊停、赞扬难罄。又令内侍引诸臣至行宫左厢、恭视皇四子皇十三子书联。诸臣环立谛视、无不欢跃钦服　　

○甲申命皇十三子胤祥、祭泰山　　

○乙酉。京师地微震　　

○升内阁学士傅绅、为盛京兵部侍郎　　

○九卿等遵上□日、议覆嗣后乡会试作五经文字者、应于额外取中三名若佳卷果多另行。题明酌夺五经文字、草稿不全免其贴出二场于论表判外添诏诰各一道头场备多页长卷有愿銋五经者、许本生禀明给发从之　　

○刑部遵上□日议覆、黑龙江宁古塔等处发遣人犯、逃者甚众皆由该管之人不行查察应令各该将军、打牲总管等将发遣人数每月查明咨部。至年终该管将军、开明总数具奏臣部勘对。如有发遣人犯、逃走一名者、伊主、官则罚俸三月平民、鞭责至二三名者、计人数加罪。其该管将军、副都统协领、佐领骁骑校等、亦分别降罚。小拨什库、鞭责。打牲总管、照协领治罪。副总管、照佐领治罪。其发遣人犯逃走若缉拏时、有拒捕者、即行正法。又或拐卖人口、或为窃盗等事发觉、臣部审明发与该将军等、即行正法。其发遣之犯应沿途官员、亲身押解。或不加防守、以致罪人。脱逃者官员、降二级调用。兵丁、枷号一个月请著为令从之。　　

○丙戌赐大学士张玉书御书千字文。　　

○戊子。升直隶天津道赵弘燮为山东按察使司按察使。　　

○升直隶河间副将高文熠、为江西南昌总兵官。浙江湖州副将熊经、为浙江黄岩总兵官。四川陕西督标中军副将马除伯、为四川建昌总兵官。直隶大名副将安跃拔为广东潮州总兵官。　　

○庚寅。上率诸皇子、及善射侍卫等射。上发五矢、皆中的。　　

○谕理藩院、今□山戊不□京师痘症甚多。蒙古王、台吉中、有未出疹痘者、元旦著免来朝贺。　　

○以翰林院修撰胡任舆、为顺天武乡试正考官。检讨海宝、为副考官　　

○辛卯。谕山东省官员曰、尔等为官、以清廉为第一。为清官甚乐、不但一时百姓感仰、即离任之后、百姓追思、建祠尸祝、岂非盛事。从来百姓最愚、而实难欺。官员是非贤不肖、人人有口、不能强之使加毁誉。尔等各宜自勉。　　

○丁酉。上谕直隶山东巡抚等曰、凡御前奉差之人、及皇子、诸王、公主、经过之处、地方官理宜迎接请安、至于部院衙门差去审事司官、及笔帖式、回京之日、岂尽人人面奏、地方官于彼经过时、跪请朕安、无谓甚矣。此乃不知礼之人、创为此例、众人请安、则一人不敢独异。且远省陛见之官经过、而近省之官、反行迎接请安尤为非礼。督抚等欲请朕安、具摺奏闻、有何不可又或有假充御前之人、在外生事、许地方官、即行拏解此后、如有部院衙门差去审事司官、及笔帖式、或织造往来或文武官进京陛见者、迎接请安之礼、其永行禁止著直隶山东巡抚、通行各省遵谕行　　

○戊戌。谕扈从诸臣、朕因阅河南。巡今以皇太子允礽患病、朕驻跸此地、为时已久、应即回銮、明□山戊不□再阅视河工。允礽病体虽稍愈、尚须调理著暂留此俟大愈后回京　　

○是日上驻跸景州梁家集　　

○己亥上驻跸献县怀镇村　　

○庚子上驻跸河间县白苇村　　

○辛丑上驻跸霸州苑家口　　

○壬寅。上驻跸大兴县礼贤村。　　

○癸卯。上回宫。诣皇太后宫、问安。　　

○乙巳。大学士等奏、九卿等会议制钱、改铸大式。停止鼓铸小钱。上曰、私铸之弊、朕知之甚悉、欲禁止何难。但必洞彻钱法利弊、始可行之。尔等可会同九卿、再加详议、务使永远遵行无弊可也。寻议、铸钱每文、重一钱四分。停止旧式小钱鼓铸。三年内、许大小互用。大钱足用、则小钱可渐次销毁从之。　　

○升内阁侍读学士满辟、为内阁学士兼礼部侍郎。　　

○四川提督岳昇龙疏报、打箭炉驻扎官兵、于九月二十日遵上□日彻回成都下兵部知之。　　

○丙午。广东广西总督石琳以年老乞休允之　　

○调浙江福建总督郭世隆、为广东广西总督　　

○以福建将军金世荣为浙江福建总督、仍管将军事。　　

○丁未上谕大学士等曰。国家承平之日、武备不可一日少弛。昔直隶兵甚庸弱、其后武弁缺出、朕亲简阅人材壮健者补用、自是人知尽职、勤于教练、今直隶兵、已大振作矣湖广陕西、福建之兵、俱强惟江南、浙江、江西、广西之兵、俱懦弱西地壮健者咸欲投军。南方则不然、本身衰老、子弟代充、所以懦弱者众四川之兵、西人为多、故兵力亦强。此番打箭炉交战并无满军仅彼处万人、直捣其巢、打箭炉贼兵强悍、肆行抗拒、是以被杀甚众询之俘获喇嘛三人、云、彼处仅存女子、丁壮殆尽、此皆负固不服之所致也。然川兵以万人、克此劲敌、议功时、宜加优叙。　　

十一月戊申朔。　　

○辛亥。冬至祀天于圜丘。遣领侍卫内大臣公坡尔盆行礼。　　

○停止次日朝贺　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○上诣皇太后宫、问安。　　

○乙卯。上谕大学士等曰、蠲赋为爱民要务徵取钱粮。原为国用不足、国用若足、多取奚为比年以来、附近省分俱屡行宽免、惟云南、贵州、四川、广西等处、未得常邀蠲恤、今户部库帑有四千五百万两、每年并无糜费、国帑大有赢余、朕欲将此四省四十三年钱粮、悉行蠲免。倘有宽裕。并及广东省、亦令蠲免。其蠲免四省谕上□日、明春即行晓示、庶经费易为措置也。　　

○丙辰。谕户部、今□山戊示□山东、河南地方、俱报丰稔、惟被灾州县、民多匮乏、顷朕巡幸至德州、见有一二灾民、流移载涂者、询问疾苦深为轸念。虽据山东巡抚称被灾州县已行令地方官发粟散赈但自冬徂夏青黄不接之际颁赈不继无以资生应行文山东河南两省巡抚凡属被灾地方令有司加意赈济至明岁麦收时方止其灾伤田粮虽已照分数蠲免犹恐被灾之后民力艰难宜更沛特恩用加休养山东莱芜新泰东平沂州蒙阴沂水河南永城虞城夏邑被灾州县康熙四十二年地丁钱粮除漕项外著察明通行蠲免该地方官务悉心奉行俾闾巷穷黎均沾实惠以无负朕宵旰勤民殷殷轸恤至意又谕户部从来致治之道裕民为先故必蠲免田租时加膏泽、而后闾阎充足、永享乐利之休。朕临驭以来咨求民瘼、蠲赈频施、诚恐小民疾苦未苏、生业未遂、用是宵旰靡宁。江北田土瘠薄、生计尤艰、朕心弥切轸念著将安徽巡抚所属府州县卫等处、康熙四十二年地丁钱粮、除漕项外、通行蠲免。地方有司、务要切实奉行俾小民得沾实惠以副朕爱养黎元至意。倘不肖官吏、阳奉阴违、或借端苛取、泽不下究、事发、定从重治罪不宥。　　

