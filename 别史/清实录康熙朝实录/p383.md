<!-- { "loadSidebar": true } -->
○抚远大将军伯费扬古奏报、遵上□日选择前锋四百名、护军枪手五百名、每旗炮各一门、八旗骁骑炮手八十名、察哈尔兵二百名、宁夏绿旗兵二百五十名、往觅丹济拉所在巴雅恩都尔地方、收集丹济拉、余俱遣回。左都御史于成龙所运之米、请以三分之一、运至郭多里巴尔哈孙、以备回归之用。其余二分、即留见在运到之地。至遣回一千一百余官兵仆从、止给一月口粮、可以到归化城等处。其黑龙江官兵、俟到归化城、再支仓粮带去又臣等公议、遣散秩大臣丹巴哈什哈等、前往晓谕丹济拉曰、尔既诚心来归、何不轻身先携噶尔丹骸骨、并其女来其属下人、随后徐来。方为恪遵上意以是作蒙古书、用印钤封令丹巴哈什哈持往讫。上曰、使人于蒙古、应遣从军效力者。乃差散秩大臣丹巴哈什哈前去、殊为草率。至发回黑龙江等处兵、及拨粮诸事俱如所奏行　　

○壬午。仁孝皇后忌辰。遣官祭陵。　　

○副都统阿南达疏言、臣等率兵于四月十八日、至巴尔库尔、哨探者报云、丹济拉已起行、不在屯劄之地。乃问逃来之杜喇尔、据称我未出逃之前、丹济拉与众议时、皆言我等或暂栖巴尔库尔、不则往投圣上。丹济拉言、我等不便久居巴尔库尔、当乘人未觉之先、急从噶斯渡瀚海、将噶尔丹骸骨、及钟齐海、送至达赖喇嘛所、吾心尽矣。是以臣等至彼营地视之、行迹似向布克达额冷哈巴尔罕而去。臣等急向瀚海南、竟趣噶斯口以御之、十九日自巴尔库尔起行矣。上命议政大臣等议寻议覆、前者大将军伯费扬古、遣散秩大臣丹巴哈什哈、至丹济拉所、令其来降、已作蒙古书用印发去矣。又齐奇尔寨桑来奏曰、丹济拉言尔往投圣上。此处四围、皆我仇人、如久住巴雅恩都尔、倘人知之未必不来侵犯。故我于瀚海四围处处留踪如我离巴雅恩都尔而他往、我必埋书于此而去尔、往奏圣上归来、若我不在此、则觅得我所埋之书、便知我所在矣。曾以此言密语我、人无知者。又问厄鲁特降人格垒沽英言噶尔丹身存之日、曾集众寨桑商其所往一无可去而止令丹济拉以寡弱之众、游行数月、欲往达赖喇嘛所、料其必无是事此正合齐奇尔寨桑处处留迹之言。逃人杜喇尔不知、故言欲向达赖喇嘛而去应将目下大将军伯费扬古疏、抄发阿南达等知悉。从之。　　

○谕议政大臣等、著将戴罪图功之赵山思格色遣一人于丹津鄂木布、遣一人于丹津阿喇布坦、副以蒙古将领、笔帖式、晓谕噶尔丹已死、招抚其众伊等若招得丹津阿拉布坦丹津鄂木布、即与俱来。如事不成、或未至其地、半涂而回、著大将军即于军前正法　　

○又谕肃州总兵官李世达病故。地方紧要。定边副将麦良玺、人著健壮。著授为肃州总兵官。速令赴任不必从征。　　

○赐厄鲁特投诚台吉等、马匹有差。　　

○阿霸垓多罗卓礼克图郡王达马林扎布及达尔汉贝子策林敦罗布等、来朝　　

○癸未上驻跸格尔齐老地方　　

○苏尼特多罗杜楞郡王达礼扎卜、蒿齐忒多罗郡王雅穆毕尔、苏尼特多罗贝勒沙利等。来朝　　

○甲申。上驻跸色德勒黑地方是日、阅太仆寺牧场马匹　　

○抚远大将军伯费扬古疏报、厄鲁特鄂里哈之子车陵率其属七十余户、男妇共二百五十许来降。得上□日将车陵遣赴御营其属下人等、令解至张家口、交监养厄鲁特官员、一同安插　　

○泽卜尊丹巴胡土克图、土谢图汗等来朝　　

○乙酉、上驻跸察木喀地方　　

○赐阿霸垓、苏尼特蒿齐忒、阿霸哈纳郡王贝勒贝子等马匹泽卜尊丹巴胡土克图土谢图汗等牛羊　　

○苏尼特一等台吉徒巴西希布等、来朝　　

○丙戌上驻跸齐齐尔哈纳地方是日、阅庆丰寺牧场牛羊。　　

○予故议政大臣刑部尚书图纳、祭葬谥文恪。　　

○丁亥。上驻跸魁吞布拉克地方是日、阅礼部牧场牛羊　　

○以翰林院侍讲张希良提督浙江学政　　

○苏尼特多罗郡王额驸萨穆扎子垂基恭苏隆来朝。　　

○戊子上驻跸布尔哈思苏台。是日、阅上驷院牧场马匹。　　

○赐科尔沁、喀喇沁、阿霸垓、喀尔喀、阿霸哈纳、王、贝子等牛羊　　

○赐泽卜尊丹巴胡土克图、黄蟒喇嘛衣一领帕十五方紀十疋银五百两士谢图汗、貂帽一顶蟒衣一袭金带一副紀十疋银五百两。达西察木皮尔陀音金黄蟒喇嘛衣一领紀二疋银五十两　　

○苏尼特多罗郡王额驸萨木扎来朝　　

○己丑上驻跸三岔地方　　

○赐苏尼特多罗郡王额驸萨穆扎等牛羊　　

○庚寅。上进张家口文武官员兵丁士民等跪迎是日驻跸宣化府城内　　

○抚远大将军伯费扬古疏言都统硕鼐、送到厄鲁特吴兰等三人、禀称我等系伊拉古克三胡土克图下逃出之人。去年九月、伊拉古克三胡土克图、已离噶尔丹、采稆为食至伊克敖拉等处度冬。今年三月、自纳默黑图雅苏图、向西游牧。其下人口、共有三百许。向萨克萨特呼里克而去。是以臣等率领大兵、照常前进。一面拨兵、交昭武将军马思喀、同参赞都统侯巴浑德、都统齐世、都统前锋统领硕鼐、都统石文英往追伊拉古克三胡土克图。务期剿灭。即遣降人吴兰、在马思哈军中引路。上以示议政大臣。　　

○理藩院员外郎常禄疏言、臣偕喀尔喀伊尔登济农、郡王彭苏克往收喀尔喀逃出齐卜齐努特人等。于闰三月初四十二等日、至噶尔达台河等处、收服喀尔喀齐卜齐努特之窝齐尔图、孟克、舒棱格、俄木布、齐齐克土卜新等、及其下弓箭手共一百五十余人、安插于吴尔顺河。报闻　　

○辛卯。上驻跸新保安城内　　

○谕议政大臣等温保居官甚劣苛虐百姓、至于已极。前乃自奏其居官甚善万民颂美欲为树碑由今观之、沿途众庶无不愿食其肉而怨讟之者况温保不比他人彼尝为学士朕爱惜斯民之意岂不知之甘度居官亦最庸劣今蒲州民变逃入山中若辈如能素勤抚恤百姓岂遂抗匿至此巡抚倭伦往彼招抚、倘不顺从欲将温保甘度拏赴彼处正法、然后用兵今思其服官污浊朘削小民、殊为可恨此等贪官不加诛戮众不知警著议政大臣部院堂官会同议奏。寻议覆温保甘度居官恶极应皆正法以警众人请将温保、甘度、革职严拏赴京交与刑部从之　　

○壬辰遣官祭关圣帝君上驻跸怀来县城外黄寺　　

○皇太子允礽大学士阿兰泰尚书马齐佛伦等迎驾　　

○策妄阿喇布坦遣使进贡赏赉如例　　

○癸巳。上驻跸昌平州城内　　

○命皇太子允礽大学士阿兰泰尚书马齐佛伦等、先回京师。　　

○升内阁学士朱都纳为兵部督捕左侍郎。太常寺卿杨尔淑、为通政使司通政使　　

○升江南京口水师总兵官林本植为湖广提督　　

○　　

○甲午上驻跸清河地方　　

○乙未驾发清河。设卤簿皇太子诸皇子诸王及在京文武大小官员出郭外五里跪迎八旗护军骁骑步军及京城附近绅衿士庶工商耆老男妇俱扶老携幼陈设香案沿门结彩执香跪迎上由德胜门入诣堂子行礼毕回宫诣皇太后宫问安。　　

○丙申。谕大学士及九卿等曰、朕前巡行直隶、山东、江南、浙江、见地方人民、皆各安生业、大小官员、恐朕不时临幸、咸兢兢守法奉职、以为他省类皆如此、顷由大同、历山西、狭西边境、以至宁夏、观山狭民生、甚是艰难交纳钱粮、其火耗、有每两加至二三钱不等者。前曾面问总督吴赫、据言、西安等府、距省甚近、收耗尚轻。若沿边所在地方、火耗不免加重矣。至于山西、特一小省、闻科派竟至百万、民何以堪。科道官因朕已经访闻、始行参劾。并未有言于未发觉之前者、亦属何益。　　

○又谕曰、塞外情形不可臆度。必身历其境、乃有确见。昔朕欲亲征噶尔丹、众皆劝阻。惟伯费扬古、言其当讨。后两次出师、皆朕独断。若非朕亲统大军、追袭噶尔丹、使少留余息、彼必复聚、难以遽灭矣明时为恢复河套、议论纷纭、致大臣夏言、曾铣、受戮、自朕观之、此地无甚关系若控驭蒙古有道、则河套虽为所据、安能为患。控驭无道、则何地不可为乱。蒙古游行之地、防之不可胜防。专言收复河套亦何益乎。至行师之道、调军转饷、必一人兼综其成、事乃易济。前西路进兵时、将军博霁、孙思克等、专管军务不与挽运专责地方巡抚等官转饷迨后粮饷稽迟、兵丁困馁致有道殣。顷朕自白塔至船站、犹见有遗骸皆遣乡导沿途掩埋朕统大兵由中路进时、多方筹画、催督粮饷、比及旋师、无一人受馁且支给西路之兵。俱获全还。又令沿途各站、多贮米粮、虽随营贸易之人、皆不乏食。此次宁夏之行、料理粮饷、悉有次第然后进兵所以直至回军、供应皆足、无或稍误以此观之、兵食两事、断宜一手区画此后倘遇行师、当永以为法朕又观塞外运粮最难昔唐宋及明嘉靖时、皆用兵西陲、不知当日作何转运之法。朕此次宁夏之行、不用车辆。所需驼马骡驴、悉自京城发往。恐有不敷、复给公帑采买预备。一切什物、皆由官运略不累民。　　

○又谕曰、御史甯尔讲、奏诸朕回銮。以为回銮之后、贼必潜来、因而擒之。此真不谙事理之言。塞外荒漠、虽甚寥阔、而蒙古所行之路、所居之地、必依水草资生、是以亦有定所。朕于蒙古等经行路径、一一洞悉、所以遣发官兵、数道围困、皆扼贼之要害。噶尔丹迫蹙已极、计无所出遂饮药以死。甯尔讲全不知兵、故其言如此　　

○丁酉。上诣皇太后宫、问安。　　

○谕吏部、国家举行大计、原期黜幽陟、明使大法小廉、以为乂安民生之本、所关甚重比年以来、督抚等官视为其文每将微员细事填注塞责至真正贪酷官员、有害地方者、反多瞻徇庇护、不行纠参以致吏治不清、民生莫遂重负朕爱养元元之意、殊可痛恨今当举行大典、各督抚等官、应洗心涤虑力改前辙、矢公矢慎、整肃官方务期荐举一人、俾众皆知劝。纠劾一人、俾众皆知儆。倘仍苟且因循、徇私溺职。国法具存、必不轻恕。　　

○升左都御史傅腊塔、为刑部尚书。左副都御史努赫、为礼部右侍郎。　　

○升护军参领胡式巴、为白都纳副都统。　　

○以领侍卫内大臣公鄂伦岱、兼管镶黄旗汉军都统事。　　

