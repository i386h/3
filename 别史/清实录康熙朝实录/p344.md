<!-- { "loadSidebar": true } -->
○差往右卫户部尚书马齐、回京疏言、臣等会议、右卫驻防官兵供应米豆草束、一半不敷本色、应照改徵之价支给、自行采买本年冬季马匹料豆、应将大有仓米、抵给一半料豆。一半折给价值、亦照改徵之价折给。再右卫地方、所出之草不多。应将杀虎口东边地方、给与右卫官兵、斫木割草。又查杀虎口向有镶蓝旗马厂。旗下蒙古、应令其于杀虎口东北、酌量迁移。从之。　　

○辛亥。上驻跸森济图哈达地方。　　

○壬子。予故原任都统根特、祭葬。加祭一次。谥襄壮。　　

○甲寅。上驻跸达颜达巴汉昂阿地方。　　

○丁巳。上驻跸乌里雅苏台昂阿地方。　　

○己未。遣官祭历代帝王。　　

○遣官祭城隍之神上驻跸拜巴哈昂阿地方。　　

○赐喀尔喀泽卜尊丹巴胡土克图等、衣帽蟒缎等物有差。　　

○辛酉。上驻跸噶海图昂阿地方。　　

○壬戌。上驻跸西喇诺海达巴汉和洛　　

○癸亥。上驻跸克勒毕喇地方。　　

○乙丑。上驻跸克勒乌里雅苏台。　　

○旌表狭西节妇、戴氏、李氏、各给银建坊如例。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百六十四


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百六十五　　

康熙三十三年。甲戌九月丙寅朔上驻跸乌里雅苏台达巴汉地方　　

○戊辰上驻跸穆禄喀喇沁地方　　

○己巳上驻跸坡赖噶山　　

○大学士等奏请彻三等侍卫特古思等、新设驿站。上曰、极当彻此驿站。归化城有费扬古右卫兵亦多。果有声息自京而往甚便其昭武将军郎谈等兵、亦著彻回。　　

○广八旗满洲、蒙古、童生入学额二十名、共六十名。汉军童生入学额十名、共三十名。　　

○予故杭州副都统索罗希、祭葬如例　　

○四川建昌总兵官王进才、以老病乞休允之。　　

○庚午。上驻跸漠虎尔察罕地方。　　

○辛未。上驻跸舍里乌朱地方　　

○壬申。上驻跸宜荪毕喇地方　　

○癸酉。上驻跸喇嘛洞　　

○户部题、内阁学士陶岱等遵上□日会议天津现存米、不足五万石之数。应将直隶近河州县米、拨足五万石俟来春、自天津运至盛京三岔口。应如所请上曰、直隶近河州县之米、著停止起运。俟来春河南、山东运米过天津。截留五万石、从天津海口运往　　

○赐喀喇沁多罗杜楞郡王扎什等、缨帽、蟒缎银两有差。　　

○尚书班迪等疏言、臣等遵上□日、遣笔帖式巴查尔、拨什库丹巴同泽卜尊丹巴胡土克图、土谢图汗之使人、并西卜退哈滩巴图尔、纳木扎尔陀音等十人、往觅和托挥特根敦戴青所在。至色棱额之英格特布哈地方见之、告以臣等前去之故。根敦戴青、随即内徙而来。至俄尔洪图喇之白尔齐尔、与臣等相见臣等传上□日谕之根敦戴青曰、我等为厄鲁特兵间阻、属下之人、离散者多、不能赴阙请圣上万安。今蒙遣四大臣、宣示恩纶、不胜欢忭。愿即与诸大臣入觐。属下之人、赖采捕野兽为生。惟伊鲁诸处、颇有野兽。请安插伊鲁等处。臣等允其所请、将伊所属七百余户、四台吉、及千余弓箭手、共三千余口、迁至伊鲁等处安插。随令俄齐尔杜喇尔同根敦戴青起行赴京。寻根敦戴青入觐。上加恩赐。授为扎萨克多罗贝勒。　　

○甲戌。上驻跸恩格木噶山。　　

○喀尔喀车臣汗、遣使进九白年贡。宴赉如例　　

○乙亥。上驻跸古北口　　

○丙子。上驻跸陈谷庄　　

○丁丑。上驻跸密云县　　

○戊寅。上驻跸三家店。　　

○免山东邱县、本年分水灾额赋。己卯。上回宫。　　

○以户部右侍郎王掞为武会试正考官。翰林院侍读学士顾祖荣为副考官　　

○庚辰。上御太和门视朝。文武升转各官谢恩次喀尔喀进贡使臣等行礼　　

○上诣皇太后宫、问安。　　

○辛巳。谕大学士等今岁雨水多通州以南新筑之堤完固无恙。惟东北旧堤、冲决数处、此皆有关于民田。应速行坚固修筑。吏部侍郎常书向曾遣阅视。今仍令常书前往、详看奏闻　　

○升甘肃按察使党爱、为狭西布政使司布政使。　　

○壬午。停云南省鼓铸。从巡抚王继文请也。　　

○以福州将军石文炳、为正白旗汉军都统。　　

○癸未。吏部题、盛京户部侍郎阿喇弥、将山东运去之米、不行均给兵丁又将秀岩地方、应料理支给之米、不亲行料理。应降五级调用上曰、阿喇弥、自简任侍郎以来、并不勤劳效力。凡事瞻徇情面、支吾塞责。甚属庸懦。盛京官员兵丁、无一人称其好者著革职、同伊家口、发往黑龙江、披甲效力。　　

○升云南巡抚王继文、为云南贵州总督。贵州布政使石文晟、为云南巡抚。　　

○甲申。谕户部、朕惟黎元率育、全恃农桑、每遇岁时丰穰、比屋皆能自赡。倘一经旱潦、粒食无资即有俯仰不给之虞。非相时缓急、而先事图维、则补助之恩、难以遍沛。顷巡历边外、道经密云等处地方、见田亩歉收、米谷价贵闾阎匮乏、衣食不充。自前既已艰难、来岁何所依赖宜豫为筹画用俾资生著遣部院堂官二员、会同直隶巡抚、亲诣年岁不登之各州县、详察明白、应作何区处赒济、确议具奏。其八旗披甲当差、及孤寡无依、年老有疾、中伤退闲人等有实系贫窭、窘于谋生者著各该都统、详察姓名报部酌量恩恤　　

○谕兵部、凡地方防守官兵、擒贼之时受伤身故者、著给与身价银两。著为令。　　

○升狭西汉中副将施应元为四川建昌总兵官。　　

○旌表狭西洛川县烈妇、赵加禄妻康氏、拒奸殒命、给银建坊如例。　　

○乙酉。上诣皇太后宫、问安。　　

○九卿议奏革职狭西巡抚布喀、身任封疆、于甘肃巡抚任内、并不遵上□日运粮、以济兵民。将宁夏等处现运之粮停止、擅动西安所属、长武等州县之粮私行挽运。又以运粮迟延之罪、俱委于西安所属官员。及至调补西安巡抚、复请令甘肃巡抚、将宁夏之粮挽运。又以迟误之罪、卸委他人。罔惜军民乏食。贻误边疆重事。应将布喀拟斩立决。其布喀所参巡抚吴赫、将伊诬陷、系吴赫参后、布喀仇参。应无庸议。得上□日、布喀著改为应斩监候、秋后处决。余依议。　　

○巴图尔额尔克济农疏言、前者鄂齐尔图汗时、臣曾进贡往来。自噶尔丹执鄂齐尔图汗、臣率族众、居青海数年。后归圣化蒙恩不可胜计。曾两次遣使、中途遇害、俱不得达。臣之族类、困穷已极。臣今愿往指授地方、编为参领佐领、驰驱效力得上□日、巴图尔额尔克济农甚为可悯。但达赖喇嘛奏请安插于彼青海地方。姑允其说。现令达赖喇嘛有使人至俟使至日、当另有上□日。　　

○丁亥。上御经筵。讲毕。赐大学士、九卿詹事、及讲官等宴。　　

○谕大学士等、朕阅今年武闱试录、江浙人。中式者多山西、河南两省、各中一人。如此、恐致遗失人材武进士之文、不过熟记成语、抄写旧套而已。论文取中必致不均而人材亦多遗漏。必以马步箭俱优、人材出众者、为佳耳。　　

○戊子。升工部郎中囊吉里、为甘肃按察使司按察使。　　

○己丑。予故凉州总兵官师帝宾、祭葬如例。　　

○庚寅。上诣皇太后宫、问安。　　

○升盛京工部理事官帕海、为盛京户部侍郎　　

○予故散秩大臣三等辅国将军扎山祭葬。立碑谥敏恪命兵部督捕右侍郎赵山、右通政张云翮工科给事中博尔济、兵科给事中赵心忭察勘各处报完河工　　

○壬辰。孝慈高皇后忌辰遣官祭福陵　　

○予故汉军都统和硕额驸穆赫遴、祭葬如例　　

○命左副都御史阿山、往宣化府监督喂养军需马匹　　

冬。十月乙未朔。享太庙上亲诣行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○颁康熙三十四年时宪历　　

○丙申。升狭西巡抚吴赫、为四川狭西总督狭西布政使党爱为狭西巡抚。贵州按察使丹达礼为贵州布政使司布政使　　

○丁酉。皇太后圣寿节。遵懿上□日、免行礼　　

○戊戌。策试天下武举、于太和门前　　

○户部议覆漕运总督王梁疏言、各省兑运漕粮每石另徵耗米给与运丁、以备到通盘剥等项之需。嗣后各州县卫所、徵收漕粮耗米、务徵本色、给与运丁如有徵银折给者、请照私自改折漕粮例议处。应如所请。得上□日、各省漕粮耗米、该督抚严饬所属官员、务照定例徵收本色、给与运丁。如有不徵本色、徵银折给者、漕运总督察参治罪。　　

○己亥。上御瀛台紫光阁阅试武举骑射技勇。　　

○复设立南淮安清江厂船政同知。改江宁厂船政归江宁管粮同知兼理　　

○庚子。上御瀛台紫光阁。阅试武举骑射技勇　　

○谕大学士等、天下武举会试者、或其人材可用。骑射亦优、而以不合式之故、遗而不录者有之。朕意殊为悯惜。令兵部宣示、有愿效力、与再试者、具呈候该部请上□日再行考试。遴选交火器营、令其服习戎事。于会试时、照常考校。既晰知其人亦便于拔取。有超群者、即与录用。如此、则人材不致遗弃。于考试良有裨益矣。　　

○又谕大学士等、朕闻奉上□日遣往各省大臣官员、沿途文官朝服武官介胄以迎之。此皆未当于理。著禁止。　　

○辛丑。传胪。赐殿试武举曹曰玮等九十六人、武进士及第、出身有差。　　

○壬寅。上诣皇太后宫、问安　　

○癸卯。上幸南苑行围　　

○谕大学士等、巡捕营职任、关系紧要。朕观上三旗在内当差汉军执事人等、皆最勤劳。此中多有骑射甚优行走熟练者不但随处差遣、不致迟误、即领兵对敌、亦不肯稍有退缩巡捕营员缺著步军统领、将上三旗汉军执事人内、一并选择具奏　　

○以兵部左侍郎王维珍、为浙江巡抚。转兵部右侍郎张集、为左侍郎。升浙江巡抚张鹏翮、为兵部右侍郎　　

○升监察御史禅卜、为狭西布政使司布政使。　　

○甲辰。上自南苑、回驻畅春园　　

○乙巳。上以大阅、幸玉泉山驻跸。　　

○升江南提督金世荣、为福州将军。　　

○工部议覆、吏部左侍郎常书等疏言、臣等遵上□日、查阅河堤。通州至天津运河、耍儿渡等处堤岸冲决者八处。坍塌者二处。请交巡抚郭世隆、速行修筑、务于明年夏季完工。应如所请得上□日、依议。此外两岸河堤、如有单薄应修处、著郭世隆亲往详阅议奏　　

○喀尔喀土谢图汗、遣使进九白年贡。宴赉如例。　　

