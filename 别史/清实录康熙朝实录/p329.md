<!-- { "loadSidebar": true } -->
○壬戌。封辅国公瓦山女、为乡君。授其壻马云翥、为辅国公壻。秩四品　　

○甲子。河道总督靳辅、引病乞休允之。　　

○乙丑。工部议覆、河道总督靳辅疏言、高家堰加筑小堤、中河挑浚河沟、增高遥堤、添造闸口、俱应如所请。上曰、中河甚为有益。靳辅欲挑浚河沟、加高遥堤、又塞张庄运口、修骆马湖东西石闸水涨之时、开之使流水落之时、塞之使聚。其言犹可。至于高家堰堤外、欲筑一小堤、此岂可乎。且承受洪泽湖大水、全惟高家堰是赖。将高家堰之堤、筑之使其益坚、则可。其外筑一小堤、有何益哉。倘高家堰之堤冲决、则一小堤能御之乎。此皆靳辅执其向时意见而行之也。　　

○丙寅谕大学士等、前者诸臣、皆议置靳辅于重典。朕独立意宽免。由今观靳辅修治河工、不为无益。但今年老有病、已就昏耄、未可定耳。高家堰障淮敌黄、最为紧要。作何加修、以期永远坚固。著大学士张玉书、刑部尚书图纳、前往察视。　　

○甘肃提督孙思克、军政自陈。得上□日、孙思克简任提督、克副委任。著加授将军、弹压地方、以示奖励劳臣之意。寻授振武将军　　

○丁卯。噶尔丹之使厄尔德尼绰尔济、色卜登额尔克白克等、挟噶尔丹书劄、散布。内属蒙古。上闻之。赐噶尔丹敕。令来使赍归。敕曰、朕统御万邦、惟愿天下之民、共享昇平、无生事、无作乱、兼容并包诚心抚恤。残刻之事、素所不为。诸国远人、诚能恭顺职贡、不改其常、朕益加爱惜、施恩不绝。若阳奉阴违、狡诈百出者、朕未尝不知、亦不究竟。每从宽教诫、冀其改悔自新。是以中外之人、无不归诚向化。虽极隐密之事、必来奏闻、无敢欺蔽。今尔所遣奉贡使人持尔书来与朕属下蒙古、告以尔语皆以奏闻于朕朕尽知之矣此等谲诈止自欺取祸而已何能欺人且朕属下蒙古皆世受豢养厚恩、岂能负朕而堕汝计乎。据尔书云、为宗喀巴之法而行。朕不得不将护持宗喀巴之法为之宣布。本朝兴龙之际延召达赖喇嘛至京。此天下之所共知也。康熙八年达赖喇嘛疏称、前蒙皇上惠赐臣敕印、仗一统大君之仁慈平治土伯特国三部落、而红帽帕克木、取两族之人而去请将伊等还归于噶尔马。朕即降上□日、特遣官取红帽帕克木发还康熙十三年、达赖喇嘛疏称、巴忒马三宝瓦巴克什之经、请敕谕中国僧俗、勿得诵习。朕即降敕、禁止僧俗、概不许诵习康熙十八年、达赖喇嘛疏称谨将平治汉人土伯特蒙古之要略、奏请睿览。其奏尚在。盖达赖喇嘛深知朕护持宗喀巴之法。故凡事直陈无隐。历年通使不绝尔喀尔喀厄鲁特之人阳则诳言为宗喀巴之法达赖喇嘛之教而行阴则违之率土皆知尔前者败于乌阑布通之时汝属下人、皆惊惧而谤尔俱请降朕。朕素无离间害人之意。是以准尔誓书训尔等以依常安处、勿怀异心此伊拉古克三胡土克图、所深知也至于策妄阿喇布坦虽闻与尔不协、朕但恤其贫苦、加之以恩而已。未尝使与尔交恶也。此皆至实之情。朕思尔断无此等谲诈之事。必尔下人、及尔使人、欺尔而离间之耳。然若辈如此行事、岂使尔善全之意乎尔当熟计之。朕凡有所闻见即与宣说、向无隐讳特开始末、降敕谕尔知之　　

○以散秩大臣觉罗席特库、为镶黄旗蒙古都统　　

○谕礼部、朕因狭西西安、凤翔之民、困于饥荒、时时轸念。来岁元旦行礼筵宴似宜停止著问九卿寻九卿覆奏、天下之大、一隅偶尔被灾自古所不能无去岁西凤二府荒歉屡经赈济。今岁又稍有秋元旦行礼筵宴、仍请举行。得上□日、照常行礼。停止筵宴　　

○戊辰先是噶尔丹于乌阑布通之地、为我军所败。内大臣苏尔达、与土谢图亲王沙津、达尔汉亲王班第等、共商遣阿喇善属下人鄂漆尔等、令止噶尔丹。于是众皆疑科尔沁、已附噶尔丹将军萨布素、闻郭尔罗斯吴尔图纳苏图台吉之言亦疑科尔沁、密奏其有异心上以科尔沁臣服已久必无此意全不疑之至是乌喇佐领必立克图往厄鲁特馆中遇噶尔丹。使人济尔哈郎格隆语之曰、吾乃科尔沁台吉济尔哈郎格隆问曰尔识土谢图王否必立克图曰我系土谢图王亲信之人济尔哈郎格隆遂延必立克图入其庐饮之酒使誓于佛前出书一封授之令致土谢图王赠必立克图貂皮一张猩猩毡一件必立克图以其事密首上留中。寻遣内阁学士西拉、召科尔沁土谢图亲王沙津来京。　　

○考察天下军政。卓异官三十二员、贪酷官十四员不谨官四十二员罢软官四十一员、年老官九十员、有疾官五十一员、不及官八十七员、浮躁官三十六员、升赏处分如例。　　

○上谕大学士等曰、朕思所参才力不及官员、仍补授部院衙门殊未允当。每有被参复用者、仍复被参。既因才力不及议处若仍补授录用有何裨益著照伊等所降之级、随旗行走。则旗下官员增多。且伊等曾在部院办事、自能称旗下之任。至因公诖误降级之员复用、若仍算前俸、则不久即升、应俟复用三年后、无过称职、姑准算前俸。则官员方知鼓励、有过者得少分别矣。可将此上□日、明谕九卿。　　

○九卿等议覆河道总督靳辅疏言、于黄河两岸、栽柳种草设立涵洞应如所请其挑浚河沟引水淤垫堤下积水之处又引水淤垫邳州低洼之处应令该督详议具奏。上曰引黄冰内灌、使淤平洼地、虽云有益、朕断不肯轻信黄河水势危险、倐而彼处深、此处浅、倐而船被阻淤、水势变迁无定不独黄河为然、即如浑河之水、数十年前其流尚在南苑中。未几渐徙而南、在县村落间、犹去南苑未远。今则分为二支、一支出新安、一支出霸州、其流愈远矣朕曾问土人、云元朝欲引运河之水通京师而未果。想亦有所难行耳。黄河水势湍迅、欲引黄内灌、使淤平洼地、事属危险、难保万全不准行。　　

○己巳。以扎鲁特故镇国公毛奇塔特子巴图袭爵　　

○礼部左侍郎王扬昌、以病乞休允之　　

○庚午上上□日皇太后宫、问安　　

○吏部等衙门议覆、河道总督靳辅疏言、河官之贤否得失、惟总河知之最确。嗣后大计、如系管理河务、兼有钱粮之责者、总河督抚、各行考核。其专系河官、令总河自行考核具题。应如所请。从之。　　

○辛未。上幸畅春园。　　

○癸酉。以翰林院侍读学士莫里普、充日讲起居注官　　

十二月。乙亥朔。　　

○戊寅。转礼部右侍郎王泽弘为左侍郎以原任吏部右侍郎王封濴为礼部右侍郎。　　

○壬午。上幸南苑行围。　　

○升太常寺卿唐朝彝为宗人府府丞　　

○以左都御史于成龙为河道总督　　

○以礼部右侍郎王封濴充经筵讲官。　　

○甲申。免江南盐城兴化二县本年分旱灾额赋有差。　　

○戊子。上回宫诣皇太后宫问安。　　

○己丑。差往贵州审事吏部尚书库勒纳等回奏、贵州巡抚卫既齐、身为封疆大臣、未经查出苗子实情、即行用兵后又妄报阵杀多人应革职。上谕大学士等曰、卫既齐不将苗子实情详查明白、轻信属员报称苗人反叛、遽发兵往剿。及兵到彼地寨内并无一人乃搜获苗人逃避山间者仅十四人。卫既齐竟奏称与苗子对敌阵杀一千一百一十八人欺诳如此边地全赖督抚提镇弹压今巡抚以军事如此谎奏、岂不启衅边疆。卫既齐以忠诚道学自任。今言行全不相符。欺朕之人、若不正法、何以治天下卫既齐、应以军法从事。库勒纳等、曾问彼为何发兵。卫既齐云我一闻杀人、惊惶之至遂尔发兵。忠诚道学之人、如此轻举妄动耶。以此观之、卫既齐不过自为粉饰、所行皆虚。全无诚实。尔等可将此上□日、传谕九卿集议。寻九卿议覆、卫既齐启衅边疆、深负皇上委任至意应立斩。得上□日、卫既齐、当封疆重任乃于地方生事、谎奏欺朕。深为可恶。著差刑部司官一员、提拏到日再奏　　

○辛卯。上诣皇太后宫问安。　　

○升漕运总督董讷为都察院左都御史　　

○壬辰以原任四川布政使李辉祖为太常寺卿　　

○升镶红旗汉军副都统郎化麟为汉军都统　　

○甲午。调河南巡抚阎兴邦、为贵州巡抚　　

○乙未。调浙江福建总督兴永朝为漕运总督、升广东巡抚朱弘祚为浙江福建总督　　

○丙申。以原任礼部右侍郎顾汧、为河南巡抚。调安徽巡抚江有良为广东巡抚。　　

○免江南六合等十州县、本年分旱灾额赋有差。　　

○予故河道总督靳辅祭葬。谥文襄　　

○予故原任礼部侍郎富鸿基祭葬如例　　

○一等伯拔特玛老病解退。以其子额参袭替三等阿思哈尼哈番李仁龙、患病解退。以其子李桂兰、袭替三等阿思哈尼哈番多尔跻、老病解退。以其子硕色袭替。　　

○旌表江南烈妇周世昂妻赵氏、副奸不从、受伤殒命。给银建坊如例。　　

○己亥。孝庄文皇后忌辰。遣官祭暂安奉殿。　　

○庚子。上诣皇太后宫、问安　　

○辛丑。谕大学士等闻西安米价仍贵流民还原籍者稀少。朕为狭西地方民生、常萦于怀必如何措施、然后于民有济、盖孳孳不置也。先是闻自湖广襄阳至狭西商州、水路可达、已遣郎中苏赫纳往视今问之内大臣索额图、乃亦乘船自商州至襄阳。若西安米价仍贵则流民不能还籍商州到襄阳既有水路、应将目下运到襄阳米二十万石、自襄阳水路、运至商州、自商州运至西安粜卖则饥民流民、均得苏息矣可遣内阁学士德珠、会同总督丁思孔总兵官王化行等、率河道刘暟、将转运米石、及招还流民之事、委之专理。其自襄阳运至西安之米照湖广价值、止加算所运脚费与之贸易则米价即平、于百姓大有裨益而流移之民亦获速还故土所得米值、赍至湖广、复买米粮亦依此法转输平粜当俟狭西流民、悉还本籍米价既贱之后方行停止尔等会同速议以闻　　

