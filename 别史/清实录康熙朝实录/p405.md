<!-- { "loadSidebar": true } -->
○以故二等精奇尼哈番歪库子色普滕袭职。　　

○癸亥。上驻跸爱里和洛。　　

○乙丑。上驻跸克勒乌里雅苏台、西尔哈乌里雅苏台之界。　　

○升内阁侍读学士满笃、为内阁学士兼礼部侍郎。　　

○以故一等阿思哈尼哈番苏旦子哲库、袭职。　　

○调宁古塔副都统耿额、为黑龙江副都统奉天右翼副都统博定、为宁古塔副都统。以奉国将军威色、为奉天右翼副都统。　　

八月丙寅朔。秋分。夕月于西郊。遣左都御史马尔汉行礼。上驻跸土城地方。　　

○和硕端敏公主来请安　　

○科尔沁和硕达尔汉亲王、额驸班第来朝。　　

○丁卯遣大学士吴琠祭先师孔子。　　

○和硕端静公主、和硕纯禧公主、来请安　　

○喀尔喀和硕亲王车妄扎卜、敖汉多罗郡王扎木苏等来朝。　　

○戊辰祭大社大稷遣户部尚书马齐行礼　　

○上驻跸乌喇岱昂阿地方。　　

○固伦淑慧长公主、和硕荣宪公主、来请安。　　

○巴林和硕额驸吴尔衮苏尼特多罗郡王垂基恭苏隆等、来朝。　　

○免江南天长、桃源、二县、本年分水灾额赋有差　　

○己巳谕大学士等、朕前轸念蒙古生计。特遣官教养、已各安生理无有不乐业者近闻巴林人等、饥荒离散朕甚悯之此系公主所居、若令微员前去、不能料理。著护军统领鄂克济哈学士苏赫纳至彼、会同扎萨克等、将巴林所存米一千石赈之勿仅给公主人员也。离散之人、令其招徕。若人众米少、再将坡濑村米粮、速行运挽。行文至京、仍照抚养敖汉等处例。奉差官员、有愿前去抚养者、令其奏闻。　　

○辛未。上驻跸乌里雅苏台达巴汉昂阿地方。　　

○乌朱穆秦多罗贝勒博木波等、来朝。　　

○以固山贝子苏尔发子塞勤、为三等镇国将军。镇国公额尔图子讷音图、为三等辅国将军。奉国将军吴礼子图衲、辅国将军费扬午子姚努、奉国将军鄂飞子鄂齐、俱为奉恩将军。　　

○以翰林院修撰李蟠为顺天乡试正考官。翰林院编修姜宸英、为副考官。　　

○壬申阿霸垓多罗郡王吴尔占噶喇卜等、来朝。　　

○癸酉。上驻跸达颜达巴汉昂阿之宜荪毕喇地方　　

○甲戌。太宗文皇帝忌辰。遣官祭昭陵。　　

○蒿齐忒多罗郡王雅穆毕尔、扎鲁特多罗贝勒毕鲁瓦、阿霸哈纳多罗贝勒薄昭、固山贝子额林臣达西等、来朝。　　

○免浙江龙、游兰溪、二县、本年分水灾额赋有差。　　

○丙子。太祖高皇帝忌辰。遣官祭福陵。　　

○喀尔喀车臣汗、多罗郡王纳木札尔等、来朝　　

○丁丑。上驻跸达颜达巴汉和洛　　

○戊寅。上驻跸弩湖岱毕喇地方。　　

○己卯阿禄科尔沁多罗郡王垂伊、来朝。　　

○辛巳。上驻跸森济图和洛。　　

○壬午。上驻跸音图和洛。　　

○癸未。上驻跸永安拜和洛。　　

○科尔沁达汉土谢图亲王额驸沙津、来朝。　　

○免江南清河县、本年分水灾额赋有差。　　

○旌表河南烈女张氏、守贞惨死、给银建坊如例。　　

○甲申。上驻跸齐老图昂阿地方。　　

○赐喀喇沁、科尔沁、喀尔喀、敖汉、巴林、苏尼特、乌朱穆秦、阿霸垓、蒿齐忒、阿霸哈纳、阿禄科尔沁王、贝勒、贝子、公、额驸、台吉等、银币衣帽鞍马有差。　　

○乙酉。上驻跸瑚尔希勒毕喇地方。　　

○赐随围蒙古官兵银币布疋有差。　　

○丙戌。上驻跸海拉苏台昂阿地方。　　

○喀尔喀泽卜尊丹巴胡土克图等、来朝。　　

○丁亥。上驻跸古爵板库特尔地方。　　

○升四川按察使祖文明、为福建布政使司布政使。　　

○谕吏部、淮安、扬州、所属被灾地方、甚为紧要。府州县员缺、俱著奏闻、选择补授。　　

○吏部议覆、吏科给事中汪煜条奏、河工官员甚为紧要、请将题补通判以上各员、俱令随本引见又近来新掣繁剧边徼地方、与参罚停升之员、往往巧借河工希图、规避请敕部详查此等人员、不准留工补用。再河工新旧人员、不啻数千。请敕下河臣、将实在效力人员、报部查核外、其余挂名者、俱令回旗回籍、不得仍留工所均应如所请。从之。　　

○免江西建昌县、本年分水灾额赋十之三　　

○戊子上驻跸鄂尔济图席拉地方。　　

○己丑。上驻跸博洛和屯。　　

○庚寅。上驻跸都勒诺尔地方。　　

○免浙江西安等三县、本年分水灾额赋有差。　　

○辛卯。遣官祭历代帝王。　　

○遣官祭城隍之神　　

○上驻跸塔奔拖罗海毕喇地方。　　

○免湖广华容县、本年分水灾额赋有差。　　

○癸巳。上驻跸扎木克图诺尔地方。　　

○甲午。上驻跸拖里呼诺尔地方。　　

○予故护军统领议政大臣宗室塞冷额、祭葬如例。　　

○直隶巡抚李光地疏言、直属滹沱河、漳河迁徙不常。臣遵上□日饬沿河州县官、相视散漫淤浅处、速行、疏浚。今大名、广平、真定、河间、四府属州县、凡滹沱河、漳河、经流之处、开浚疏通、由馆陶入运。老漳河、与单家桥支流合、至鲍家嘴归运、以分子牙河之势。下部知之。　　

○乙未上驻跸昂古里海毕尔汉地方　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十四



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十五　　

康熙三十八年。己卯。九月。丙申朔。升云南永昌道李兴祖、为四川按察使司按察使。　　

○免湖广安乡县、本年分水灾额赋有差。　　

○丁酉。上驻跸喀木库地方。　　

○戊戌。上驻跸阿禄西巴尔台地方。　　

○裁四川陕西督标火器左右二营守备一员、千总二员把总四员、兵八百名。归并一营、仍名为火器营。添设参将一员。停止狭西广元戍防官兵裁督标五营兵丁一千名。每营额定八百名。　　

○旌表山东烈妇、杨文海妻鞠氏、拒奸惨死、给银建坊如例。　　

○己亥。上驻跸乌阑哈达地方。　　

○庚子。上进张家口。至宣化府驻跸。　　

○辛丑。上驻跸保安州。　　

○琉球国中山王尚贞、遣陪臣毛龙图等、表贡方物。宴赉如例。　　

○壬寅。上驻跸怀来县。　　

○癸卯。上驻跸岔道。　　

○升江南驿盐道王然、为山东按察使司按察使。　　

○甲辰上驻跸杖头村。　　

○喀尔喀土谢图汗、遣使进九白年贡。宴赉如例。　　

○乙巳。上回驻畅春园。　　

○丙午。上自畅春园回宫。诣皇太后宫、问安。　　

○谕宗人府、敏妃丧未满百日、诚郡王允祉、并不请上

□日、即行剃头、殊属无礼。著收禁宗人府严加议罪。办理王府事务官、王府长史等、不行规谏甚属可恶。将伊等锁拏、从重治罪。寻宗人府议奏、诚郡王允祉、应革去郡王爵。办理王府事务、侍郎绥色、辛保、王府长史马克笃、一等侍卫哈尔萨等俱应革职、枷号三个月、鞭一百、不准折赎。得上□日、允祉从宽革去郡王、授为贝勒。辛保、马克笃、哈尔萨、俱著革职、鞭一百、准其收赎。绥色、自任侍郎以来、实心效力、著从宽免罪。革去管理王府事务。　　

○户部议覆、直隶巡抚李光地疏言、直属霸州、永清、宛平、良乡固安、高阳献县等、七州县因疏浚新河、挑挖推土、共占去民地一百三十九顷六十二亩请将康熙三十七年以后钱粮开除。应如所请从之。　　

○戊申。上谕大学士等曰、各省采买物件、科派累民。不若折色解京官买。总之累民之事、虽纤毫亦不可行。向日口外蒙古穷困、人不聊生。朕近年来任人经理、多方抚育培植之、今已家给人足、乐业安生。可见治民之道全在休养也。　　

○上以于成龙所绘河图、示大学士等。谕曰、今四海太平。最重者治河一事。朕前巡视、知水之不治、由洪泽湖水势甚大、既不能洩又加黄运两河合并、势愈浩瀚、以致泛溢。昔时原有归仁堤、遥为捍御。此法最善。今已淹没不可考。靳辅则筑减水坝。名为减水、而四处奔泻漂决甚多。彼但顾上河而不顾下河。水何以治朕意惟有导河稍北使彼不得侵入清水、而疏洩洪泽湖、使之下流、全用清水以刷沙淤、如此则水自无不治矣。今□山戊不□南巡、见黄河逼近清口、黄水倒灌、以致淤垫。洪泽湖水不出、自高家堰减水坝、流入高宝诸湖、自高宝诸湖、流入运河、以致下河田地、尽被淹没。淮扬所属钱粮、虽频年蠲免赈济。动帑修理堤岸。群黎尚在水中。朕深为轸念。遂谕于成龙、将洪泽湖出水堤岸、令速完工。近差工部官员往看、清口仍然淤垫。洪泽湖水仍未出口。堤岸尚未告竣。清口甚为紧要。如不将清口挑浚湖水不出高家堰并运河堤工、虽加高厚、均属无益。尔等会同九卿詹事科道、详阅河图、速议具奏。寻大学士等奏曰、圣谕河工事宜、已极周详。应遵上□日移文河道总督于成龙、令速行修浚。上曰、靳辅、董安国、于成龙但知筑堤御水。至于改河身使北、俾清水通流并未言及。若不令清水通流。虽修筑堤岸、黄水终致倒灌焉能御之。　　

○谕吏部、比年内升官员少、京堂悬缺者多。翰林官甚众、升迁壅滞。尔等将现出京堂之缺、及翰林官职名、一并开列。　　

○升左佥都御史王绅、为大理寺卿。　　

○吏部议覆、吏科给事中马士芳疏言楚粤、黔、蜀逼近苗穴、最称难治请将四省中如黎平、茶陵、东川、平越等、界连苗地府州县员缺令督抚于本省中、拣选题补。应如所请。从之。　　

○予故福建海坛总兵官杨元弼祭葬如例。　　

○调正白旗蒙古副都统觉罗通吉为镶黄旗满洲副都统。以一等侍卫宗室爱音图、为正黄旗汉军副都统升王府长史屠克善、为正白旗蒙古副都统。　　

○庚戌。上御太和殿视朝。文武升转各官谢恩。　　

○上诣皇太后宫、问安。　　

○云南临元澂江总兵官王洪仁、以疾乞休。允之。　　

○辛亥。谕兵部正白旗满洲都统兼管步军统领开音布年老不能兼理两任。著解都统任。仍管步军统领事镶白旗护军统领苏曷懒惰。著革退。　　

○升镶白旗满洲副都统迓图、为本旗护军统领。　　

○以翰林院检讨觉罗满保、充日讲起居注官。　　

○癸丑。以原任四川狭西总督吴赫、为刑部右侍郎。　　

○甲寅。上诣皇太后宫、问安　　

○谕理藩院侍郎满丕曰、欲复蒙古生业、必严盗禁。不严则不能弭盗。朕顷巡省归化城、曾问副都统阿迪。据云归化城地方贼盗、比前甚少。朕曾谕尔务严盗禁。嗣后倘有盗案、必将尔等一并议处断不姑贷。　　

