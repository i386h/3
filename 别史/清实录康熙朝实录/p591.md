<!-- { "loadSidebar": true } -->
○甲子。清明节。遣官祭永陵、福陵、昭陵、暂安奉殿、孝陵、孝东陵、仁孝皇后、孝昭皇后、孝懿皇后陵。　　

○升黑龙江副都统陈太、为黑龙江将军　　

○议政大臣等议覆、云南贵州总督蒋陈锡疏言、中甸地方、原系云南丽江土府所属吴逆背叛时、割赂西藏。今巴塘、里塘、虽经四川招抚。而中甸一带、距蜀甚远、附滇最近。尚有钱粮在丽江完纳、非四川旧属也。兹据丽江土知府木兴详报、中甸等处番目、及喇嘛营官、到丽江投诚、愿仍归云南管辖。应如所请。将附近中甸地方、及巴塘、里塘、仍归丽江土府管辖。从之。　　

○乙丑。吏部议覆、广西巡抚宜思恭疏言、土司承袭世职、从无考核。清嗣后大计之期、与流官一体考核优劣。其升赏降革之处、仍照土司定例遵行。如该管官员有举核不实者、一并议处。应如所请。从之。　　

○丁卯。銮仪卫銮仪使李得胜、以老乞休、允之　　

三月。戊辰朔。以翰林院侍讲郑任钥、提督江南学政　　

○以散秩大臣吉当阿、为镶蓝旗满洲副都统　　

○庚午。吏部等衙门议覆、四川道御史孙绍曾条奏、一、仓差监督、应于每年开印之时、令各部院衙门、将贤能满汉官员保送。户部会同九卿、拣选掣签俱题限二月内到任。如有迟延之处、令各该衙门、将迟延之故题明。一、京官赴补、应照外官例、于前月初一日、投供验到、方准掣签。如未经投供验到者、不准铨补。有无故掣签不到者、照外官规避例处分。一、首领杂职、凡在外推升者、请停其赴京。升任之时、吏部将文凭封发该抚、详加查验、照例给发。速催赴任。均应如所请。从之　　

○庚辰。皇四子和硕雍亲王胤祯恭请上幸王园进宴　　

○乙酉。万寿节。停止朝贺筵宴　　

○遣官祭福陵、昭陵、暂安奉殿、孝陵、孝东陵、仁孝皇后、孝昭皇后、孝懿皇后陵。　　

○遣官祭真武、东岳、城隍之神　　

○己丑。都统武格疏言、云南一路满汉官兵、奉调赴巴尔喀木地方、与将军噶尔弼、会兵进藏。臣等于二月十二日、自云南启行。又丽江土知府木兴、告请效力。臣挑选土兵五百名、令木兴之子、带领随征。报闻　　

○云南提督张谷贞疏言、驻扎云南满洲兵、及鹤丽、永北、二镇绿旗兵、见经都统武格等、挑选三千名、率领进藏。臣查云南之丽江、中甸、一带地方、为西藏通衢、最系紧要。臣请亲率官兵、于丽江、中甸适中之处、驻扎防守。从之　　

○庚寅。升齐齐哈尔协领觉罗额尔赛、为黑龙江副都统　　

○升江西袁州副将戴良弼、为湖广镇筸总兵官。　　

○辛卯。工部等衙门议覆、河道总督赵世显等疏言、臣等亲率河员、会勘高家堰等处石工。自邵伯三沟闸起、至宝应县白田铺止。逐段详查。共残缺一万四千一百八十余丈。请拨两淮盐课银十四万二千四百余两、速行修筑。应如所请。从之。　　

○壬辰。户部题、臣部八旗司员、有承审旗民互控案件。多因提解人犯、日久迟延、不能完结。嗣后定限两月内、凡民人有不到案者、将地方官、交吏部议处。八旗之人。有三次行文、抗不赴审者、将佐领、骁骑校、一并交兵部议处。从之。　　

○乙未。兵部题、臣部向有武举。武生、及官员子弟、效力一途。因取用太广。拣选年远。其中弓马生疎、人材不及者甚多。请将武生、官员子弟、停其取用。专取武举。其武进士内、有情愿效力者、亦准收录。宗人府、銮仪卫、兵科、俱照臣部一体取用。效力三年。严加考试武进士一等者、以营守备推用。二等者、以卫守备推用。武举一等者、亦以营守备推用。二等者、以守御所千总推用。从之。　　

○丙申。户部尚书赵申乔、以疾乞休、温上□日慰留之。　　

○靖逆将军富宁安疏言、今□山戊不□议发大兵、进剿西藏。其阿尔泰、巴尔库尔、两路兵、亦约会前进、袭击准噶尔边境之地。使贼人扰乱、可以相机行事。臣请率兵三千、从乌鲁木齐一路前往。分兵四千、由吐鲁番一路前往。其领兵大臣、请上□日派遣。又两路进兵之后。另派兵三千、随后策应。其余存留之兵。请暂交副都统雅图、侍郎海寿等管理。得上□日、交与议政。寻议政大臣等议覆、将军富宁安奏请派兵袭击之处、应如所奏。其袭击吐鲁番一路兵、令散秩大臣阿喇衲、统领前进。从之。　　

○征西将军祁里德疏言、阿尔泰一路官兵。臣请领七千人、从布娄尔一路前进。将军傅尔丹、领八千人、从布喇罕一路前进。袭击准噶尔边境之地。其余兵丁、请另派大臣统领。得上□日、交与议政。寻议政大臣等议覆、将军祁里德、奏请派兵袭击之处、应如所奏。其存留之兵、应令将军颜寿、都统穆赛等统领、择形胜地方、驻扎防守。从之。　　

夏。四月。丁酉朔。享太庙。遣都统伯四格行礼　　

○庚子。鄂尔多斯多罗郡王萨克巴故、遣官致祭。西安副都统巴尔布、以老乞休。允之。　　

○辛丑。多罗温良郡王孟峨妃薨、予祭一次。　　

○壬寅。议政大臣等议覆、四川总督年羹尧疏言、巴塘、里塘地方、近经云贵督臣蒋陈锡、奏请归丽江土知府管辖。臣查巴塘、里塘、向为西藏侵占。臣宣示圣主恩威。招抚投顺。虽归蜀归滇、莫非王土。但四川。见在用兵。一切运粮调遣之事、道经巴塘、里塘、关系紧要。拨归土司、则呼之不应。移咨滇省、则往返迟延。请仍归四川管辖、有济军务。又准都统武格咨称、云南进藏兵丁、须接运三月口粮。云南山高路狭、艰于运送。请以四川所运之米支给。查滇蜀两省、俱各进兵。而蜀省进兵七千、滇省进兵三千、多寡悬殊。恐蜀省所运之粮、不足供滇省之用。应如年羹尧所奏、行文云南督抚、将云南进藏兵粮、速行趱运。如武格等所领之兵、与噶尔弼兵会后。或云南运米未到。仍暂拨四川余粮支给。即于云南所运米内、照数补还。其巴塘、里塘地方、应暂归四川统辖。俟事平之日、再照原议、改隶云南。从之。　　

○癸卯。江西饶九南道石文焯、为江西按察使司按察使。　　

○乙巳。原任领侍卫内大臣公舅舅佟国维妻故。命妃、皇子、公主等、往吊。遣大臣、侍卫等、奠酒。发引时、又命皇子、公主、福金、及大臣、侍卫等、往送。　　

○以故湖广高罗安抚司田经子田国鼎、袭职。　　

○戊申。上巡幸塞外。命皇三子和硕诚亲王允祉、皇八子多罗贝勒允禩、皇九子固山贝子允禟、皇十子多罗敦郡王允＜礻我＞、皇十五子允禑、皇十六子允禄、皇二十子允祎、皇二十一子允禧、皇二十二子允祜、随驾。是日、自畅春园启行。驻跸郑格庄。　　

○免江南高邮、江都等、八州县、康熙五十八年分水灾额赋有差。　　

○己酉。上驻跸汤泉。　　

○辛亥。谕大学士等曰、去年秋、雨水沾足。冬间大雪。今春田皆种麦。朕出巡时、见麦苗颇佳。但尚需时雨。尔等传谕礼部、虔祈雨泽。　　

○壬子。上驻跸南石槽　　

○癸丑。孝端文皇后忌辰。遣官祭昭陵。　　

○上驻跸怀柔县　　

○以故三等精奇尼哈番毕礼克子乌尔图纳苏图、袭职。　　

○甲寅。上驻跸密云县。　　

○乙卯。上驻跸罗家桥。　　

○以翰林院编修李钟侨、为云南乡试正考官。吏部主事姜朝勋、为副考官。翰林院检讨宋筠、为贵州乡试正考官。礼部主事顾芝、为副考官。　　

○丙辰。上驻跸遥亭　　

○丁巳。上驻跸巴克什营　　

○戊午。上驻跸两间房。　　

○户部尚书赵申乔、以衰疾乞休。上谕大学士等曰、览赵申乔奏疏、朕深怜之。念其操守清廉、始终一辙。性虽暴躁、而为人朴直。年近八旬、病势料难全愈。倘一时不保、亦未可定。赵申乔、乃革职留任之官。可复还官职、仍令在任调理。其应赔之银、亦著从宽免追。尔等将此上□日、速行发去。使病人早知一日、五内安宁、便于调摄颐养也　　

○己未。上驻跸王家营　　

○庚申。上驻跸花峪沟　　

○辛酉。上驻跸喀喇和屯。　　

○喀尔沁固山贝子多罗额驸僧滚扎卜、来朝。　　

○壬戌。上至热河行宫、驻跸　　

○癸亥。谕大学士等曰、昨据报京师雨已沾溉、而口外地方、雨尚未足。尔等传谕礼部、仍虔祈雨泽。　　

○甲子。予故满洲副都统道保、广东潮州总兵官谢瑛、各祭葬如例。　　

○丙寅。喀喇沁多罗杜楞郡王和硕额驸伊达木札卜、来朝。　　

○靖逆将军富宁安疏言、巴尔库尔军前、见驻西安满洲兵二千八百名。虽派都统晏布、副都统邓其章、管辖。但晏布、非本处大臣。邓其章、亦系汉军副都统。将来事平之日。兵丁回至西安。恐不知孰为有功、孰为无功。或将并未效力兵丁、滥行捏报军功。亦未可定。请于西安满洲协领内、每翼委署副都统一员、稽察西安满洲兵。则将来开报军功、庶无捏报情弊、于军务有益。如蒙皇上俞允、请将军中所有西安满洲协领内、拣选开列伏候钦定。得上□日、交与议政。寻议大臣等议覆、应如将军富宁安所请、西安满洲兵丁、将西安满洲协领、委署副都统、令其管辖。至协领内、堪以委署副都统之人、即著富宁安拣选委署。从之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十七



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十八　　

康熙五十九年。庚子。五月。丁卯朔。巴林多罗额驸林穆布、来朝。　　

○戊辰。科尔沁和硕达尔汉亲王和硕额驸罗卜臧滚布、来朝　　

○己巳。仁孝皇后忌辰。遣官祭陵　　

○庚午。兵部等衙门议覆、浙江道御史严开昶疏言、江南、浙江、江西、湖广、福建、五省营驿。每年遣人赴张家口、向商人王纲明等、领受马匹。查五省距张家口。计程数千里。商人所给之马、未必尽皆膘壮。路远日久、不无倒毙。地方官员、多受赔累。请嗣后五省营驿马匹、停其赴张家口领受。准令就近购买、以充营驿之用。应如所请。从之。　　

○壬申。调右卫副都统觉罗图拉、赴将军傅尔丹军前、参赞军务。　　

○以将军祁里德军前副都统穆克登、署前锋统领事。　　

