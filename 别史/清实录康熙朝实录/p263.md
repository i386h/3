<!-- { "loadSidebar": true } -->
○戊申。旌表广西节妇、临桂县蒋士达妻朱氏、刘翊妻朱氏、兴安县萧齐蕃妻刘氏等、各给银建坊如例　　

○己酉。上诣太皇太后宫、问安　　

○赐荷兰国王敕谕曰、朕惟柔远能迩。盛代之嘉谟。修职献琛。藩臣之大节。输诚匪懈。宠赉宜颁。尔荷兰国王耀汉连氏甘勃氏、属在遐方。克抒丹悃。遣使赍表纳贡。忠荩之忱。良可嘉尚。用是降敕奖谕。并赐王文绮白金等物。王其祗承。益励忠贞。以副朕眷。钦哉　　

○谕议政王大臣等、向者罗刹侵犯雅克萨、尼布潮诸地、戕我居民、边境骚然、曾谕鄂罗斯察汉汗来使尼果赉等、撤回其众。自后竟不覆奏、反在在侵犯、肆行扰害。意尼果赉未达前上□日于察汉汗。复令被擒罗刹、持书从喀尔喀地宣谕之。亦不覆奏。因遣发官兵往雅克萨、招抚罗刹。不戮一人。令其头目额礼克谢等、持书归去。罗刹闻我师言旋、复回雅克萨、筑城以居。朕思本朝频行宣谕、曾未一答、而雅克萨罗刹、又死守不去、或尼布潮诸地阻隔、前书未达。或雅克萨罗刹、皆彼有罪之徒、不便归国。俱未可知。今问荷兰国贡使。称伊国与鄂罗斯接壤、语言亦通。其以屡谕情节、备悉作书、用兵部印、付荷兰国使臣、转发鄂罗斯察汉汗处。收回雅克萨、尼布潮、罗刹。于何处分立疆界、各毋得踰越。则两界人民、均得宁居、不失永相和好之意。察汉汗覆奏时、令其使由陆路直来。若陆路难通、即以来疏付荷兰国代奏。再依此作书、发西洋国转达之　　

○庚戌。上诣太皇太后皇太后宫、问安　　

○吏部题、翰林官、请照例外转。上曰、翰林官员内、或有不善书法者、或有不能撰讲章者、或有不能句读通鉴者、甚有以饮酒宴会为事、博奕为戏者、以读书立品、思副委用、禆益国事者甚少。今若依部议道缺调用、恐伊等登第之后、未经扬历、骤任监司、则无才之人、反为侥幸、何所惩创。应以学问不及者、分别一二人降谪、庶众皆知儆。著吏部翰林院学士再议。寻吏部待衙门议覆、翰林院侍读、詹事府庶子以下各官、外转道员例、相应停止。嗣后侍读、庶子以下各官、有外转者、应以同知、运判、提举等缺补用。从之　　

○升江南苏松道刘鼎、为江苏布政使司布政使　　

○辛亥。上巡幸塞外。命皇太子允礽、皇长子允禔、皇三子允祉、皇四子胤禛随驾。是日启行。驻跸密云县河漕庄　　

○以吴喇忒故镇国公插穆察子杜冷、袭爵　　

○壬子。上驻跸古北口城内　　

八月。癸丑朔。上驻跸古北口外上都毕喇地方　　

○甲寅。上驻跸博洛和屯　　

○乙卯。上驻跸宜荪喀布秦昂阿地方　　

○丙辰。上驻跸柏敦昂阿地方　　

○丁巳。遣大学士宋德宜、祭先师孔子　　

○上驻跸乌阑哈达地方　　

○戊午。秋分。夕月于西郊。遣都统伯莽喀行礼　　

○上驻跸森济图哈达地方　　

○己未。上驻跸乌喇岱地方　　

○庚申。上驻跸噶海图昂阿地方　　

○辛酉。太宗文皇帝忌辰。遣官祭昭陵　　

○上驻跸巴颜喀喇地方　　

○壬戌。上驻跸克勒乌里雅苏台　　

○癸亥。太祖高皇帝忌辰。遣官祭福陵　　

○上驻跸克勒地方　　

○乙丑。上驻跸西尔哈地方　　

○戊辰。祭大社大稷。遣吏部尚书达哈他行礼　　

○上驻跸西尔哈乌里雅苏台　　

○己巳。上驻跸爱里地方　　

○庚午。上驻跸汗特木尔达巴汉地方　　

○辛未。上驻跸乌尔格苏台　　

○赐翁牛特多罗杜棱郡王毕礼衮达赖、蟒袍褂帽鞾。喀喇沁多罗杜棱郡王扎什以下、及台吉等、蟒袍褂帽带鞾紀布银两有差　　

○四川狭西总督禧佛疏参、狭西延绥总兵官李承恩、年老恋职、不行自陈、应勒令休致。从之　　

○予福建阵亡正白旗佐领海都、祭葬如例　　

○壬申。上回銮。驻跸商坚嘉浑噶山　　

○癸酉。上驻跸恩格木噶山　　

○甲戌。上驻跸遥亭　　

○乙亥。上驻跸牛栏山　　

○以正黄旗佐领索额图、为领侍卫内大臣　　

○裁云南英武关土巡检缺、归并镇南州管理　　

○喀尔喀额尔克戴青台吉、遣使进九白年贡。宴赉如例　　

○旌表江南太仓州孝子郁圣揆、给银建坊如例　　

○丙子。上回宫。诣太皇太后皇太后宫、问安　　

○丁丑。上诣太皇太后宫、问安　　

○谕黑龙江将军萨布素等、今天时渐寒、河流将结、宜每事筹画、预为之备。观罗刹复来雅克萨城、必待援兵之至、且冀我兵于流澌时撤回耳。目前我兵虽掘壕防御、至隆冬冰合后、船舰若何收藏、马匹若何饲秣、敌兵来援、若何扑剿、勿令入城、尔等其详加筹画、密以奏闻。寻萨布素等奏、臣等凛遵谕上□日、已于城三面掘壕筑垒、壕外置木桩鹿角、分汛防御。城西对江、另设一军。若截江之东西以泊船、水险难停、恐未流澌时、江路有罗刹逸出、尼布潮来援、复派剿御之兵、于东西两岸、泊船备之。离城六七里、上流有港、流澌时、即藏船于内、另设一军守护。兼令堵尼布潮援兵。至军中马匹有疲羸者、一半发黑龙江、一半发墨尔根、令驻彼盛京官兵饲秣。得上□日、发墨尔根处之马匹、如交驻彼盛京官兵、则更费食粮。可令索伦总管洪吉等饲秣。盛京官兵、仍行遣还。其发黑龙江处之马匹、即令黑龙江官兵饲秣　　

○先是、副都统博定、请率筑城官兵二百人进剿。事下将军萨布素等议。至是、萨布素等奏、臣等统率二千一百人、所在防御、兵力尚单。得博定增兵前来、殊有禆益。上因命博定。精选筑城及种地官兵二百人、赍二月食粮、速赴萨布素等军前。令其参赞军务　　

○戊寅。九卿议覆、江南学政李振裕疏言、学宫崇祀贤儒内、有于前明末年增改者、序列失次。请敕部详考世代先后、依次改正。查明万历以后、增改贤儒祀典、明会典、及曲阜志、俱未及载、故各省学宫、未经改正。今应将太学见在从祀位次、绘图颁行直隶各省学宫。照式改正。从之　　

○己卯。遣官祭历代帝王　　

○遣官祭城隍之神　　

○升正白旗满洲副都统得尔德、为本旗护军统领　　

○予故蒙古都统塔尔代、祭葬。谥勇壮　　

○庚辰。福建总督王国安、奏请台驻防兵丁、三年之中、陆续更换。下部议行　　

○赐安南国王黎维祯、表里五十疋。贡使等、赏赉如例　　

○免湖广兴国、通山、二州县、浙江西安等九县、本年分水灾额赋有差　　

○诏增孔林地十一顷有奇。免其税粮　　

九月。壬午朔。上诣太皇太后皇太后宫、问安　　

○喀尔喀土谢图汗、遣使进九白年贡。宴赉如例　　

○癸未。以内阁学士徐廷玺、詹事府詹事尹泰、充会典副总裁官　　

○甲申。上幸玉泉山　　

○乙酉。上诣太皇太后宫、问安　　

○丙戌。上御太和门视朝。文武升转各官谢恩。次朝鲜国使臣等行礼　　

○丁亥。工部题、修理陵工、所用浮多银四千一百余两、应令内务府总管海喇逊等赔偿。得上□日、著行豁免　　

○己丑。以吴喇忒故辅国公达尔玛子鄂尔奔、袭爵　　

○升镶白旗蒙古副都统斑达尔沙、为蒙古都统　　

○庚寅。先是、议政王大臣等议覆、差往盛京兵部尚书伊桑阿等回奏、臣等会同盛京副都统穆泰、议得盛京等处、地方广阔、应请增兵防戍。查乌喇、宁古塔、原有驻防兵三千名。请分拨一千五百名、移驻黑龙江。将盛京兵一千五百名、移驻乌喇、宁古塔。再将在京兵一千五百名、移驻盛京。庶就近迁移、不致劳顿。应如所奏。上谕大学士等曰、今遣发兵丁、使盛京之兵、又行迁移、必致苦累。此本著存贮尔衙门、俟秋后再奏。至是、大学士等复行请上□日。上曰、遣兵防戍、所系最要。盛京虽云沃壤、但人民稀少、米粮未必饶裕、恐大兵移驻、米价一时腾贵。议政王大臣等、所议未悉。著侍郎郭丕、学士禅布、速往问明该将军副都统来奏。寻郭丕等回奏、臣等会同酌议、乌喇、宁古塔、所补兵数、应即将在京兵丁、发往驻防、不必又将盛京兵分拨。余应如前议。但目下粮食未足、耕种不及、一应口粮、应令该将军等于兴京等处、采买预备。得上□日、此时天气寒冷、这派往驻防兵丁、暂行停止。俟来年秋收后、陆续发往。耕种地亩事务、著户兵二部议奏　　

○谕户部、自古帝王抚驭九有、轸念民依、凡鞠谋生养、为计甚周、犹以赐复蠲租、为布德行仁之要务。朕嘉与海内元元。共图乐利。弛徵减赋、时廑于怀。惟频涣恩施、俾万姓得沾实惠。念直隶畿辅重地、天下根本。宽租之诏屡沛。但顺、永、保、河、较之畿南诸府、差役倍多、供亿尤剧、应加轸恤。又湖广湖南、福建、四川、贵州地方、昔年为贼窃踞、民遭苦累、今虽获有宁宇、更宜培养、以厚民生。应一体蠲免、用昭恺泽。直隶顺、永、保、河、四府、及四川、贵州、两省、所有康熙二十六年应徵地丁各项钱粮、俱著蠲免。二十五年未完钱粮、亦著悉与豁除。湖广湖南、福建、两省、所有康熙二十六年下半年、二十七年上半年、地丁各项钱粮、及二十五年未完钱粮、亦与尽行豁免。尔部速行该地方、通行晓谕、务使人民均被恩膏、以副朕爱育苍生至意。如有不肖有司官役、借端朦混、反私行重徵者、该督抚指名题参、从重治罪。如该督抚徇隐、不行纠举、或经参奏、或被告发、定行一并从重治罪。尔部即遵谕行　　

○调刑部尚书诺敏、为礼部尚书　　

○免直隶武清、文安、保定、三县、本年分水灾额赋有差　　

○壬辰。理藩院尚书阿喇尼、差笔帖式英古、奏报会盟日期、且言军中所有糗粮、仅可食至十月中旬、恐致匮乏。上命归化城、动支二百余人一月之粮、令喀尔喀和硕达尔汉亲王诺内等六旗、选取骆驼解送。地方遥远、仍遣归化城副都统绰尔济雅克、率佐领骁骑人等、一同解往　　

○癸巳。以原任副都统罗奇、为正白旗满洲副都统。调镶红旗蒙古副都统康喀喇、为满洲副都统　　

○乙未。升四川狭西总督禧佛、为刑部尚书　　

○调河南河北总兵官冯德昌、为狭西延绥总兵官　　

○丁酉。厄鲁特噶尔丹博硕克图汗、遣使进贡。赏赉如例　　

○戊戌。前锋统领伊巴汉、以老病乞休。允之　　

○己亥。礼部题、朝鲜国王李焞、遣使谢罪。进贡方物。应交内务府收贮。上曰、朝鲜国因谢罪进贡、理宜不收、但恐发还、不惟赍送人役劳苦、亦且驿递骚扰。可将此项、准作年贡。嗣后谢罪贡物、著停止　　

○予故广西巡抚郝浴、祭葬如例　　

