<!-- { "loadSidebar": true } -->
○庚寅。理藩院郎中麻拉等、以奉遣往察张家口外贫困八旗蒙古、请训上□日。上谕之曰、此等蒙古、因遇灾荒、先经赈济粮米牲畜。令闻其尚无生计。尔等前往详察。果系穷困之人、作何再赈、俾得资生。即行议奏。间遇有牲畜者、尔等勿以为有此、即可度日、不行察出。其畜牧之物、今若食尽、明年必致又饥。其稍有牲畜、而米谷缺乏、生业艰难者、亦以实闻。务加详慎。毋忽　　

○辛卯。秋分。夕月于西郊。遣都察院左都御史萨穆哈行礼　　

○太祖高皇帝忌辰。遣官祭福陵　　

○上诣太皇太后宫、问安　　

○旌表福建烈妇、福清县陈起璋妻林氏、莆田县蔡贞启妻戴氏、各给银建坊如例　　

○癸巳。上诣太皇太后宫、问安　　

○甲午。征南大将军都统赖塔疏言、进剿滇南时、曾留部兵每佐领三人、驻扎广西南宁府。今云南、南宁、相距甚远。难以遥制。乞撤此兵还京师。上谕、云南省城、尚未恢复。南宁之兵、不便撤还。云南、南宁、相距甚远、赖塔难以遥制。此兵可令大将军简亲王喇布、兼辖　　

○福建水师提督施琅、请训上□日。上谕之曰、尔至地方、当与文武各官、同心协力、以靖海疆。寇氛一日不靖、则民生一日不宁。尔当相机进取、以副朕委任至意　　

○喀尔喀车臣汗、遣使进九白年贡。宴赉如例　　

○丙申。谕刑部、商民领吴逆资本者甚多。隐匿者亦或有之。若据告追究、恐无赖之徒、借此诈害富民、有累百姓。商人为四民之一。富民亦国家所庇。藏富于民、不在计此铢两。以后有首告者、应不准行　　

○丁酉。上诣太皇太后宫、问安　　

○谕刑部、凡重案悉归尔部拟罪、关系紧要。早完一日、牵连者得早安一日。如遇斋戒、不能审结、犯人拘系日久甚苦。亦应于斋戒前、速行完结。再犯人各有应得之罪。今闻尔部枷孔大小不一、板有厚薄。贿嘱者、板薄而孔大。否则板厚而孔小。所带项锁、亦有轻重。又闻尔部发在各门罪妇、辄为门军污秽、恐吓索诈、分外苛扰。此等情弊、尔等宜亲行严察禁止　　

○戊戌。上诣太皇太后宫、问安　　

○改贵州平大黔威道、为分巡贵西道。辖贵阳、安顺、平大、黔宁等处、驻劄安顺。添设分守贵东道。辖镇远、平越、黎平、都匀、思州、铜仁、思南、石阡等处、驻劄平越　　

○己亥。谕理藩院、朕闻尔衙门、每差司官等、往蒙古地方、常有需索。致供应食物繁费、怨声沸腾。尔等宜严饬之　　

○定远平寇大将军固山贝子章泰等疏言、逆贼马宝等、俱已投降。夏国相、党与解散、奔窜广南。惟胡国柱、率众往鹤庆丽江、尚未扑灭。见有都统希福、提督桑峨、率兵追捕。逆贼形势、与前不同。臣所有兵力、似已足用。据报将军噶尔汉、总督哈占、率兵已抵贵州威宁。总理粮饷学士佛伦等言、此兵皆至云南、则粮饷不足供用。故臣等公议、令哈占兵还四川。噶尔汉兵至日、以厮役补充缺额兵、量行察汰、则粮饷不多糜、而围城亦足用。上谕、云南兵既足用。总督哈占、尽率彼携往之兵、还四川、驻守要地。兼顾川狭。四川所有满兵、留一千、令副都统得尔德率之、防守要地。其余俱令还京。西安满兵、自四川回者、令将军佛尼勒率之、镇守汉中。汉中所有满兵、俱令还京。荆州内地、贝子准达、及所统兵、亦令还京。柳州、留每佐领兵三人。南宁、留每佐领兵一人。其余俱令大将军简亲王喇布、率领还京。副都统莫达等兵、令驻守贵阳。署都统诺敏兵、令退驻沅州　　

○谕礼部、闻云南官兵、疾疫者甚多。彼地苦无良医。其令太医院医官胡养龙、王元佐、驰驿前往调治　　

○升镶白旗满洲副都统塞格、为护军统领　　

○庚子。免山西榆社县、本年分雹灾额赋有差　　

○辛丑。先是顺治十二年间、设立喀尔喀八扎萨克。每□山戊示□献纳年贡。罗卜臧台吉、其一也。康熙元年。右翼扎萨克图汗、与罗卜臧台吉等、内自相乱。扎萨克图汗、旗破身亡。而罗卜臧台吉、避入厄鲁特噶尔丹部下。康熙九年。特上□日以扎萨克图汗之子、袭为扎萨克图汗。而封阿海台吉之子阿海戴青、为遵义彭楚克台吉、授为扎萨克。各赐以敕印、献纳年贡。至是噶尔丹、送罗卜臧台吉、归扎萨克图汗。扎萨克图汗、以罗卜臧台吉、向系扎萨克。仍令循旧制入贡。奏至。上允之　　

○癸卯。予故原任蒙古都统太子少师察哈尔佐领毕力克图、祭葬、加祭一次、谥恪僖　　

○甲辰。上诣太皇太后皇太后宫、问安　　

○乙巳。上御太和门视朝。文武升转各官谢恩、次喀尔喀进贡使臣等行礼　　

○上御经筵　　

○丙午。上幸南苑、行围　　

○调镶白旗蒙古副都统莽依禄、为满洲副都统　　

○巴图尔额尔克济农、遣使进贡、请罪。疏言、厄鲁特时值大坏、不能存活、特来归命、原无违悖圣主之心。祗以窃取牲畜、深自悔罪、思欲赔偿。因将他人所掠吴喇忒人口、宁夏马匹、竭力凑纳。伏乞圣主鉴怜。得上□日、此案前曾檄谕噶尔丹、未经覆奏。著将原由明白开列、再行檄谕、俟覆奏到日再议。贡物著察收　　

○戊申。遣官祭历代帝王　　

○遣官祭城隍之神　　

○免顺天府霸州、本年分水灾额赋十之三　　

○以原任福建巡海道陈启泰、全家殉难。其子陈汝器、赴漳扶榇、被劫下海、幽囚两载、冒险逃归。父子忠义。优赠陈启泰、工部右侍郎。旌其妻刘氏。各予祭葬如例。陈汝器、以通政使司左右通政、大理寺少卿员缺用　　

○己酉。上自南苑、驻跸里二泗　　

九月。庚戌朔　　

○辛亥。上驻跸香河县王家摆村南　　

○免山西辽州、本年分雹灾额赋有差　　

○先是顺治七年定例。禁民间房地、售与旗下。违者房地并价入官。至是户部题、查出康熙十七年以前、犯禁鬻地之民、应追价银六万四千余两。上命悉豁除之　　

○予广东阵亡二等阿达哈哈番黑塞、祭葬如例　　

○壬子。上驻跸武清县杨村北　　

○癸丑。上驻跸武清县＜氵义＞沽港北　　

○故平南王尚可喜丧、来自广东、停泊丁字沽。遣内大臣觉罗塔达、翰林院学士库勒纳、侍卫敦柱、往奠。又传谕尚可喜众子曰、王素笃忠贞。若人人尽能如王、天下安得有事。朕每念王至老怀诚、克尽忠荩、心甚眷注、殊为伤悼。王停榇处、若近行在、朕当亲临酹酒。因相去尚远。故特遣内大臣塔达、学士库勒纳、亲随侍卫敦柱、往奠　　

○都察院左副都御史余国柱疏言、各部院衙门、□山戊示□终举劾。劾者照例处分。举者注册。但既行五年京察、又有不时指参之例、应将每□山戊示□年终举劾之例、停止。从之　　

○甲寅。上驻跸东安县葛渔城南　　

○丙辰。上驻跸信安镇　　

○丁巳。上驻跸霸州城东南　　

○戊午。上驻跸雄县　　

○召霸州知州吴鉴、保定县知县李文英、问曰、朕巡幸霸州、见地土为水淹没。被灾若何。民生若何。吴鉴奏曰、今年浑河水决。东北三十余里、西南二十余里、俱被水淹。上曰、决口在何处。被灾几分。尔将被灾之处、申报巡抚几次。吴鉴奏曰、决口在南孟地方。被灾十分。九月曾报巡抚一次。上曰、堤若不修、民生必不得安。著速为修治。问李文英曰、尔县内、报过巡抚被灾几分。李文英奏曰、臣县内南境、幸无水患。北境约有四分、已报巡抚。上曰、朕昨过县南境、亲见尚有积水。尔反云未曾被淹、何也。李文英奏曰、境南洼下、向有积水。今年并无被灾之处。上曰、知州知县、最为亲民之官。必忠勤守法、爱惜百姓、方为称职。若肆其贪残、贻害地方、国家自有定法也　　

○己未。抚远大将军都统大学士公图海疏言、投诚总兵官赵良友、谢泗等、请以四川、狭西、两省应得之缺补用。兵丁亦遇缺补伍。兵部议如所请。上曰、赵良友、其人尚可用。谢泗、屡行反叛、屡来投诚、闻此人甚恶、著令来京候补。兵丁令于缺额处充补　　

○庚申。上驻跸任邱县大务里北　　

○直隶巡抚于成龙、诣行宫请安。上召入。密询百姓生业、地方事宜。赐以御衣　　

○壬戌。上回銮。驻跸雄县南　　

○癸亥。上驻跸霸州城东南　　

○广东广西总督金光祖疏言、宜山县委署知县王坤、骂贼不屈、兄弟被害。吏部议覆、王坤系外委之官、无议恤之例。应令该督酌量加恩。得上□日、王坤非部选之员、骂贼不屈、兄弟殉难、深为可悯。著赠按察司佥事、予祭葬、荫一子入监读书　　

○甲子。上驻跸永清县南哥驿村东　　

○乙丑。上驻跸南苑　　

○丙寅。上还宫。诣太皇太后皇太后宫、问安　　

○靖逆将军甘肃提督侯张勇疏报、蒙古诉称、边内番人、火其经卷祠庙、戮其人民、以此举兵犯边。上谕大学士等曰、朕闻吴三桂反叛时、我边内住牧番人、于蒙古多尔济台吉处、附从供应。后吴三桂既平、地方安定。番人竟将多尔济台吉祠庙拆毁、经卷焚烧、杀戮蒙古人口。蒙古以此弄兵。若果如此、则蒙古之来、盖亦有故。应遣官严察。如曲在番人、将番人严惩。曲在蒙古、遣使严加谴责。使边人心服、边衅无可乘矣。可即遣兵部、理藩院司官、前往　　

○丁卯。领侍卫内大臣公噶布喇、病笃。上遣侍卫武格、带御医往视。及噶布喇故、又遣一等侍卫费耀色、三等侍卫苏达、赍恤银五千两、骆驼四只、骡二头、鞍马三匹、散马七匹、赐之　　

○兵部议覆、抚远大将军都统大学士公图海疏言、将军王辅臣、自汉中来至西安。于八月二十九日病故。其壻薛英等、请携骸骨家口、往平凉。其标下官兵、作何区处。乞敕部定议。查王辅臣所辖官兵、原系多事之时添设。今四川、狭西、俱已平定。兵宜裁去。其官弁、听该督酌量题补。王辅臣骸骨家口、应送至京师。从之　　

○戊辰。宗人府题、凡王以下、八分公以上、抚养之女。曾呈报宗人府、礼部、请上□日准行抚养者、随养父品级升降。未经奉上□日、私自抚养者、仍照生父升降。从之　　

○己巳。谕户部、顷者朕巡行近畿、至霸州地方。见其田亩洼下、多遭水患、小民生计无资、何以供纳正赋。其见在被淹田地、应徵本年钱粮、著察明酌量蠲免。以示朕勤恤民隐至意　　

○宣威将军都统觉罗纪哈里、率所部兵、往大将军贝子章泰军前、合围云南省城。行至武定府、以疾身故。上谕、将军纪哈里、既以病故。此兵抵滇、令大将军贝子章泰统辖。其将军敕印、章泰仍行收贮　　

