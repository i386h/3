<!-- { "loadSidebar": true } -->
□日。命侍讲学士张英、加食正四品俸、供奉内廷。其书写之事、一人已足、止令高士奇在内供奉、加内阁中书衔、食正六品俸。伊等居住房屋、交内务府拨给。又令大学士传谕张英、高士奇、选伊等在内供奉、当谨慎勤劳、后必优用。勿得干预外事、其恪遵朕谕　　

○甲午。升赞礼郎席尔达、为太常寺卿　　

○乙未。上诣太皇太后皇太后宫、问安　　

○免江西浮梁、安仁、万年、三县、本年分旱灾额赋有差　　

○戊戌。上诣太皇太后宫、问安　　

○定远平寇大将军和硕安亲王岳乐疏言、臣前所请红衣礟、及绿旗火器官兵、若以付臣、即可攻取长沙。如无绿旗官兵、请调简亲王、率兵来长沙、臣亲统所部赴岳州、仗皇上威灵。得下岳州。即同岳州兵、由水路进逼长沙。逆贼必不能支、长沙可易破也。若不令进取岳州、臣当即取茶陵、攸县、平定衡永、断来犯广东逆贼之路、直捣湘潭、以歼吴逆。得上□日、简亲王兵、屡经分拨发往韶州。兼剿逆贼韩大任。绿旗官兵、无可调者。简亲王镇守吉安、亦不便轻离。今将军穆占、奏取茶陵攸县、将军莽依图、又同巡抚傅弘烈、平定广西。大将军安亲王、其乘此逆贼震动之时、速分官兵、摧破楚逆、取湘潭诸处　　

○庚子。冬至。祀天于圜丘。上亲诣行礼　　

○遣官祭永陵、福陵、昭陵、孝陵、仁孝皇后　　

○停止次日朝贺　　

○上幸南苑行围　　

○广东广西总督金光祖疏言、右江道布政使司参议陈上年故、请赐恤典。部覆、参议乃从四品官、不及恤例。得上□日、陈上年不受伪职、病故可悯、其给恤银一百两　　

○礼部等衙门遵上□日议覆、长白山、系本朝发祥之地、祀典宜崇。但民舍辽远、不便建庙。请封为长白山之神。初次往封、遣大臣诣山择地、设帐幄立牌致祭。其每年春秋二祭、道远路泞、或雨水阻隔、应交宁古塔官员、在乌喇地方望祭。凡遇恩诏、差京官往祭者亦如之。得上□日、是　　

○壬寅。赠江西殉难上饶县县丞陈贞、为按察使司佥事。广东殉难合浦县知县金世爵、为布政使司参议。各予祭葬、荫一子入监读书　　

十二月。癸卯朔。升广东总兵官严自明、为銮仪卫銮仪使　　

○刑部议覆、江宁巡抚慕天颜疏言、嗣后刑部、及直隶各省、凡命盗案内、有监候质审人犯、已满三年、因逸犯未获、无从审结者。于秋审时、一并审录、具题完结。应如所请。从之　　

○乙巳。奉命大将军和硕康亲王杰书疏报、海贼五千余人、围泉州府属小营地方。副都统杨凤翔、提督段应举、领兵往援、击败贼众、生擒伪副总兵黄忠等百余人、水陆共杀贼三千余人。下部议叙　　

○丙午。征南将军穆占疏报、十一月十四日、臣等领兵至茶陵州。知贼众已遁、即令都统宜理布等、领兵追剿。贼众奔入攸县、据河岸迎敌、我兵奋勇前进、夺取城门、阵斩贼兵四千余人、生擒一百余人、余贼遁去。茶陵、攸县、俱已恢复。得上□日嘉奖、下部议叙　　

○穆占又疏言、茶陵、攸县、新经恢复、乞调副都统龚图、率往长沙之兵、及袁州总兵官赵应奎兵、来此戍守、臣即赴梁口剿贼。上谕、会剿大兵、为数已多。简亲王等、其并力杀贼、务在殄灭。穆占当以恢复茶陵攸县事、启闻安亲王、而亲统大兵、底定湖南。已而穆占又疏言、逆贼吴三桂、坚守衡州。衡州、茶陵、相距甚近、水陆兼通。臣部兵战守未足、乞调安庆提督王永誉、率标下官兵、前来并力。得上□日、前以徽州要地、遣王永誉率兵驻守、不便隔省调遣。安亲王军前、益以副都统龚图之兵、为数颇众。今将军穆占、已复茶陵攸县、将进兵湖南。安亲王其速遣提督赵国祚、尽率所部兵、复量加满兵、往守茶陵攸县、俾无误穆占进剿。安亲王穆占、更宜互为声援、同心协谋、以期破贼　　

○四子部落多罗达尔汉郡王沙克都尔、阿霸垓多罗卓礼克图郡王德穆珀尔故。各遣官致祭　　

○免直隶任县、本年分水灾额赋十之三　　

○丁未。上自南苑回宫。赐随驾内大臣侍卫等、缎疋有差　　

○戊申。上诣太皇太后宫、问安　　

○豁免江西庐陵等三十二县、并赣州卫、吉安等九所、兵荒田地、本年分额赋　　

○庚戌。上亲制日讲四书解义序曰、朕惟天生圣贤。作君作师。万世道统之传、即万世治统之所系也。自尧、舜、禹、汤、文、武之后、而有孔子、曾子、子思、孟子。自易、书、诗、礼、春秋而外、而有论语、大学、中庸、孟子之书。如日月之光昭于天。岳渎之流峙于地。猗欤盛哉。盖有四子、而后二帝三王之道传。有四子之书、而后五经之道备。四子之书、得五经之精意、而为言者也。孔子以生民未有之圣、与列国君大夫、及门弟子、论政与学、天德王道之全、修己治人之要、俱在论语一书。学庸皆孔子之传、而曾子子思、独得其宗、明新止至善、家国天下之所以齐治平也。性教中和、天地万物之所以位育、九经达道之所以行也、至于孟子、继往圣而开来学、辟邪说以正人心、性善仁义之上□日、著明于天下。此圣贤训辞诏后、皆为万世生民而作也。道统在是、治统亦在是矣。历代贤哲之君、创业守成、莫不尊崇表章、讲明斯道。朕绍祖宗丕基。孳孳求治。留心问学。命儒臣撰为讲义。务使阐发义理、裨益政治。同诸经史进讲、经历寒暑、罔敢间辍。兹已告竣。思与海内臣民、共臻至治。特命校刊、用垂永久。爰制序言、弁之简首。每念厚风俗、必先正人心。正人心、必先明学术。诚因此编之大义、究先圣之微言、则以此为化民成俗之方、用期夫一道同风之治、庶几近于唐虞三代文明之盛也夫　　

○辛亥。广东广西总督金光祖疏报、海逆杨彦迪、纠集夥党、突犯钦州。游击刘士贵、率兵追杀贼众。又游击高应臣、会同参将薛保、击败逆党、斩杀甚多。下部议叙　　

○壬子。上诣太皇太后皇太后宫、问安　　

○以故三等阿思哈尼哈番许得功孙许国桐、袭职　　

○癸丑。广东广西总督金光祖疏言、请就近调发满兵、星驰赴粤东、以为后援。上责之曰、进征广西、合计将军莽依图、平南王尚之信、巡抚傅弘烈、并金光祖所辖之兵、为数已多。金光祖正宜乘此机会、效力先驱、以赎前罪。况傅弘烈当时未任封疆、尚能募兵击贼、直入粤西、恢复梧浔诸府、鼓励将弁、为国宣力。金光祖本膺总督重寄、曾疏请同总兵官祖泽清、取南宁、柳州、至今无意前进、迁延引日、反请济师、以为后援、殊属不合。其遵前上□日、速取南宁柳州　　

○扬威大将军和硕简亲王喇布疏言、护军统领哈克山等启云、欲与逆贼韩大任战、而山路险狭、骑兵难骋、请调遣绿旗官兵、相机剿杀。否即分兵守隘、断其饷道。贼即可破。臣随令总督董卫国、酌调戍兵可缓者、协力往剿。上谕、护军统领哈克山、副都统布舒库、席山、雅秦、提督赵赖等、所统官兵颇多、且将军穆占、击败楚贼、收复茶陵攸县、逆贼韩大任、已无外援。宜乘此时、即行荡扫。乃称山路险狭、骑兵难用、欲调兵守隘、延引时日、使贼复得间固守、殊误机宜。简亲王量调附近官兵、并严檄哈克山等、乘贼势蹙、亟行剿灭。未几、韩大任遁入兴国宝石砦、安南将军觉罗舒恕以闻。得上□日、简亲王前拥重兵、围韩大任于吉安、未能歼灭、致令遁出。迨韩大任窃踞梁口、而护军统领哈克山、副都统布舒库、提督赵赖等、又不能扑剿、复使奔窜。简亲王其严檄哈克山等、并力穷追、务在剪除。若纵贼入楚、从重治罪。总督董卫国、亦宜统兵、协力进剿　　

○甲寅。征南将军穆占疏言、贼帅马宝、率众赴衡州。又贼二千余、屯据宜章。上谕、今贼尽赴衡州、宜及此时、令粤东官兵、就近由乐昌、取宜章、郴州、则逆贼自难持久。平南王尚之信、不必赴梧、即速趋韶州、同都统勒贝、及统领江宁兵额楚、进取宜章、郴州、永州　　

○穆占又疏言、安仁县所属高石地方、有伪韶南将军、及监军道驻扎。又茶陵州所属石井地方、有伪知县驻扎。即遣官兵前往、生擒逆贼谭文度、伪知县谭敦锡、获伪韶南将军、及伪监军道关防。下部议叙　　

○乙卯。上诣太皇太后宫、问安　　

○江西总督董卫国疏报、恢复铜鼓营城、斩杀贼众三万有余、招抚伪总兵袁菊茂等、一千三百余员、兵丁五万余。得上□日嘉奖、下部议叙　　

○福建总督郎廷相疏报、建宁游击韩六合、马登瀛、会同浙江湖标守备曹象恒等、率兵抵桐木源、大败贼众、阵斩伪副将林秀卿、尽平贼剿。下部议叙　　

○丙辰。免狭西宁夏卫、本年分虫灾额赋十之三　　

○丁巳。上御太和殿视朝。文武升转各官谢恩。次厄鲁特进贡使臣等行礼　　

○谕兵部、广东韶州、地属紧要。一切军务、额楚若启简亲王转奏、虑多迟误。其令额楚以江宁将军印、统辖兵马。都统勒贝、参赞军务。凡事许得专奏　　

○己未。上诣太皇太后宫、问安　　

○予故辅国公噶播拉、祭葬如例　　

○辛酉。太白昼见　　

○壬戌。翰林院掌院学士喇沙里等、以刊刻日讲四书解义进呈。得上□日、经史有关政治。义蕴弘深。朕朝夕讲究、勉求贯通。讲幄诸臣、殚心阐发、允裨典学。所进讲章留览　　

○甲子。上诣太皇太后皇太后宫、问安　　

○添设内阁侍读三员。专管记载上□日意、并票签翻译磨对誊真等件　　

○乙丑。江西总督董卫国疏言、江西省城、已有副都统多诺镇守。请身赴吉安、会同大将军简亲王喇布、商酌剿御机宜。得上□日、董卫国亲率标兵赴吉安。与大将军简亲王、共图剿灭逆贼、绿旗官兵、听便宜调遣、满洲将军、毋得干预　　

○抚蛮灭寇将军广西巡抚傅弘烈疏言、逆贼吴三桂伪总统马宝、取道宜章、来犯前队、已抵富川。祈更发一军、以为后继。或令韶州大兵、夺取宜章、郴州隘口。臣同将军莽依图、进取平乐、桂林、则逆贼不能兼顾、湖南可立下矣。得上□日、顷命平南王尚之信、将军额楚、都统勒贝等、已统大兵、速平宜郴诸处。傅弘烈可同莽依图、急定平乐桂林诸郡　　

○丙寅。刑部左侍郎董安国、以疾求罢。允之　　

