<!-- { "loadSidebar": true } -->
○庚午。大学士、会同九卿等缮摺具奏、皇太子、系天下根本。近奉上谕、建储大事、朕岂忘之。臣等仰见圣心、注念国本、匪朝伊夕。伏愿皇上遂行乾断。四海臣民、莫不欢慰。现今题奏之事、即可命皇太子、在皇上左右、禀承皇上指示、赞襄办理。俟圣躬大安、再亲几务。至于今年应补各官、及旗下官员。请停其引见。陆续具题补授。伏候皇上谕上□日、再行引见。上召入。谕之曰、自去年春夏之交、朕体不安。留心调养、渐就痊愈。意谓从此便可平复。自热河来京、心中沉闷。又值皇太后大事、总无暇调治、以致身体不安者、七十余日。朕自幼颇能耐病、是以起居照常、仍办理几务。今至汤泉、颜色稍复。精神亦增。特谕尔等知之。尔等今日为立皇太子之事来奏。前允礽为皇太子时、一切礼仪皆索额图所定。服用仪仗等物、踰越礼制。竟与朕所用相等。致二阿哥心性改移、行事悖乱、皆索额图导之也。自二阿哥近侍人员、以至内监。言及索额图、常泰、无不切齿。天无二日。民无二王名不正、则言不顺。今于未立皇太子之前、当预将礼仪议定尔等会同、将明代会典、及汉唐宋以来典礼、查核详议具奏。　　

○上御行宫正门。召朱都纳问曰、尔子朱天保、供称所奏皆出尔意。朕问尔、二阿哥仁孝、且于拘禁处、甚是安静、圣而益圣、贤而益贤。尔何以知之。朱都纳供云、原闻二阿哥之贤。意拘禁之后、应益贤矣。所以具奏。上曰、尔并不详明、亦无确见、妄奏此等大事乎。从前二阿哥、原无不善之处。后因病发、诸事乖张、是以拘禁。然朕犹望其痊愈、故复释放。五年以内、朕父子每日相见。凡事尽心教训。乃并不悛改、始复拘禁。伊于拘禁处、以矾水作书致普奇、嘱其保举为大将军。有齐世、扎拉克图、皆当为将军之语。朕遣内监往询。伊直认矾水之书、系其亲笔。此等处、尔知之否耶。朱都纳供云、我所闻未明、妄行陈奏。该万死。上问曰、尔奏摺内、引戾太子之事为比。戾太子父子间隔、不能觌面。朕于二阿哥、并无间隔。即拘禁处、朕常遣内监往视、赐物赐食。现今二阿哥颜貌丰满。伊子七八人、朕皆留养宫中。尔何得比于戾太子之事。尔又称费扬古、将二阿哥陷害。费扬古系功臣。伊病笃时、朕亲临视。殁后、遣二阿往奠。尔何得任意妄言。尔希图侥幸、取大富贵。又以朕有疾、必不亲加详讯、故擅敢具奏。今诘问之下、乃始知当死乎。且尔奏此等大事、必有通同商议之人、密探消息、然后具奏。与尔相商者为谁。与尔通信者为谁。朱都纳供云、臣实知之不明、冒昧引证妄奏。与他人无涉。应将臣凌迟处死。非在臣之一身。求将臣子朱天保宽免。上曰、令尔看杀尔子后、始将尔凌进迟。又问戴保曰、尔前往海关时、曾奏赵姓之人、族众聚居。皆赵太祖之裔。或至作乱、亦未可定。遣尔至蒙古地方、又奏扎赖特蒙古等、修理器械、训练兵丁、有谋叛之意。何历年来帖然安静。此非尔欺妄耶。且尔因疯疾拘禁。如何朱都纳所奏之事、尔又与之商议同行。戴保供云、臣系朱都纳之壻。望伊父子富贵、同副都统常赉、商议而行。伊所奏本章、臣看过是实。上又问金宝曰、左翼朝奇、右翼金宝、皆著名匪类。朱都纳所奏之事、尔如何与之商议同行。金宝供云、既有臣名、臣即应死。但臣往军前种地甫回。曾见朱都纳是实。至伊所奏之事、臣实全然不知。臣现有老母在家、年已八旬。并无兄弟子嗣。求圣主宽宥。上曰、尔有八旬老母、毫不为念、是以罹此案耳。上又问常赉曰、尔如何与朱都纳商议、妄行陈奏。常赉供云、臣系朱都纳之壻。此皆伊父子希图富贵、同伊爱壻戴保商议而行。并未与臣相商。上曰、尔系朱都纳之壻、朱都纳平日、与何人行走。此事与何人商议。尔必尽知之。常赉供云、莘泰、齐世、两人皆与朱都纳来往莘泰行走甚密。齐世行走略疎。至此事。同伊等相商与否、臣实不知。寻将齐世、莘泰、并拏至。　　

○辛未。祈榖于上帝。遣领侍卫内大臣公海金行礼。　　

○壬申。上御行宫正门。召齐世谕曰、齐世秉性不肯安静、有似猕猴。二阿哥甚恶之、呼为猕猴都统。朕以为与猎犬相似。道旁鹑起则逐鹑。蛙出则逐蛙。人所射之野兽、反不逐也。凡人有过、皆悔悟思改。若齐世怙非遂过、到老不知改悔。每一蹙额、即谋欲陷人。至于骑射材力、全无寸长。屡次出兵、并不向前效力。及犯事之处、未有无其名者。二阿哥矾水写书之事、亦有其名。朕皆宽宥、给之都统职衔。朕施恩如此。伊当守分、安静度日。乃今朱都纳之事、又有其名。岂非奸诡特甚乎。今试问尔尔族中佐领员缺、如何将增寿之名删去、但将尔名进呈。增寿系尔兄之子、袭公爵者、伊名如何可删。尔以身为都统、只将尔名进呈、载入档案、传至后日、便与增寿子孙无涉。尔之筹算竟及数世以后。奸诡如此、朕断不使尔等遂其志。究将增寿之名、列于尔前。尔之奸计何益齐世语塞、不能对。但云臣心地不堪之处、皆皇上洞照。有何辨处。上又曰、莘泰、乃卑污无耻之人。无足问也。　　

○谕议政大臣等去年朕欲拨一大臣、在甘州驻扎办理军务。今额伦特既在西宁、诸事可以无虞。且自有军机以来、凡事朕皆预为筹画、调度。后亦无不相符者。近经将军富宁安、奏请兵饷。朕已下上□日赏给银二十五万两。今提督师懿德、奏请彻兵。此银付之空处。不知朕于军机事务、并不惜钱粮。已动用过数百万两矣。又甘肃等处绿旗兵丁、自出兵以来、曾赏过马匹钱粮口粮、并给在家之妻子米粮。此等恩泽、曾否均沾。其间有无克扣、尚未明晰。如兵丁之在家妻子、未沾恩泽。朕心亦不能安。朕思固原地方、提督潘育龙、乃年久之将军。诸事谙练、自可无虞。其甘州地方、甚属紧要。须派大员在彼驻扎、查明此等事务。且所处既近、可以互相应援。尤为有益。又派满洲兵一千名、喂养马匹肥壮。春间天暖。不令由口外前去。著令由内地到肃州驻扎。寻议政大臣等、开列大臣职名具奏。得上□日、著派侍郎色尔图前往。宁夏总兵官范时捷、著署理甘肃提督事务。亦令前往甘州、偕色尔图一同办理。其宁夏总兵官员缺、令范时捷举伊所知之贤能副将护理。　　

○甲戌。升参领宜兆熊、为镶白旗汉军副都统。　　

○乙亥。右卫将军费扬固、以病乞休。命解任。　　

○议政大臣等议覆、总督额伦特等疏报、据拉藏使人胡喇奇云、从前与策妄阿喇布坦之兵交战、曾斩获伊众二百余人。策零敦多卜、及准噶尔等、因不服水土、遍身浮肿。今拉藏现在布达拉地方固守。达赖喇嘛、班禅额尔得尼、俱同在一处。令我赍疏往奏圣主。又大喇嘛刍尔齐木藏布拉木渣木巴奏称、我等自刚谛沙、回至拉萨。拉藏告云、策妄阿喇布坦、令策零敦多卜等、率兵六千余人、至净科尔庭山内、踞守险要、来与我战。夜间越岭而来、复踞住达穆地方等语。又侍卫阿齐图等疏报、据拉藏使人胡喇奇云、拉藏、苏尔扎、前与策妄阿喇布坦之兵交战、杀获甚众。今拉藏、苏尔扎、俱自达穆、已至招中等语。应行令侍卫阿齐图、总督额伦特等、加谨设防、作速预备。远探贼情、相机进剿。得上□日、依议速行。　　

○丙子。满九卿等议奏、朱都纳、应凌迟处死。朱天保、立斩。朱都纳二幼子、立绞。家产籍没入官。戴保、常赉、俱应绞、监候秋后处决。金宝、充发黑龙江当苦差。莘泰、枷号三个月、鞭一百。齐世、革去都统职衔。交该旗、及族中人等、在伊家永行拘禁。上将奏摺发还。谕云、所议尚未详尽。朕亲御门穷诘朱都纳之处、亦未载入。　　

○以佥都御史李永绍、为太常寺卿。　　

○丁丑。吏部议覆、大学士马齐等、议上太行皇太后尊谥。不将章皇后字样写出。甚属错误。应将大学士马齐嵩祝、李光地、萧永藻、王掞、各降三级。调用。其革职留任之大学士嵩祝无级可降应革去大学士之任。得上□日、马齐、李光地、萧永藻、王掞、俱从宽免降三级调用。嵩祝、从宽免革任。　　

○以喀尔喀故辅国公索诺木伊斯扎卜子噶尔臧萨罔、袭爵。　　

○戊寅。谕议政大臣等、两路军兵、驻扎边塞、二三年矣。劳苦殊甚。衣服亦将损敝。朕深加轸念。特令制衣二万袭。现今所有一万袭、派侍卫一员、由内地驿站、送至将军富宁安军前、赏给军兵。再一万袭、俟制造完日、送至将军傅尔丹军前。著尔等大臣查验、装载牢固发往。如尚有不敷、计算军兵数目、照此衣服、将库贮布疋赏给令其自行制造。　　

○大学士、九卿等、遵上□日将皇太子仪仗冠服、一切应用之物、及应行礼仪、俱查明裁减定议具奏。得上□日、所议甚善。　　

二月。庚辰朔。皇子生。即于是日薨。未命名。　　

○壬午。转刑部右侍郎李华之、为左侍郎。升都察院左副都御史周道新、为刑部右侍郎。　　

○甲申。月祭大行皇太后。　　

○兵部等衙门议覆、福建浙江总督觉罗满保等疏言、福建海洋、当浙粤之交。自北至南、有极冲地方、逼临大海港口、为郡县之门户者。有次冲地方、为船只登泊之要津者。如福宁州之沙埕所等处、皆扼水陆之冲。前建立炮台城寨、日久塌坏。应加修葺。而紧要处所、增设炮台、添拨弁兵。修造营房、更不可缓。至于闽安镇以南、至南台沿海之梅花所等处、黄琦以南至东石、镇海卫以南至悬钟一带、陆路城寨向隶水师金门、铜山、二营、拨兵分防。但水师兵数无多。应改拨陆路官兵防守。又浙江海洋、极冲次冲地方。有原无炮台者。有旧有炮台城寨、倾圮倒塌者。有原设汛防兵数、应酌量增添者。臣等相度。冲要之地、修筑炮台城寨。分别极冲次冲。如平湖之乍浦等五十处、安设炮四百六十位。添造营房。派拨弁兵、分防巡守、以固海疆。俱应如所请。从之。　　

