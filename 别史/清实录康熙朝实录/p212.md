<!-- { "loadSidebar": true } -->
○辛未。升广东按察使郎廷枢、为广东布政使司布政使　　

○壬申。以左赞善徐乾学、充纂修明史总裁官　　

○兵部题、尚之信属下精奇尼哈番许弘德等、耿精忠属下精奇尼哈番吕云翔等、因其祖父航海投诚、准与世职、令其承袭、今伊等附从尚之信、耿精忠、受其伪衔、均应革职。但蒙皇上宽宥入旗、应以原品随旗上朝、伊等世职、不准承袭。得上□日、此内亦有堪用之人、如遇旗下缺出、著具题酌量补用　　

○癸酉。上谕大学士等曰、天道关于人事、彗星上见、政事必有阙失。其应行应革者、令九卿詹事科道会议以闻。于是尚书介山、侍郎沙赖、科尔坤等奏、请安插裁汰各省兵丁、令其得所。尚书魏象枢奏、请察裁兵中、或有效力行间者、不令裁汰。尚书梁清标奏、今天下太平、凡事不宜开端、当以安静为主。左都御史徐元文奏、请暂停台湾进剿。侍郎杜臻奏、请全复浙省运丁裁扣钱粮。汉给事中御史等奏、请潼关收税免差。少詹事及满给事中等奏、大同、宣府、宜设满洲官兵、则无田产满兵、皆有禆益。上曰、裁兵务使得所、慎勿汰及效力之人。另降谕上□日。梁清标所言、凡事不宜开端、当安静、甚得为治之要。近总督姚启圣疏称、十月进剿台湾、可暂行停止、俟十月后、再行定夺。复运丁钱粮、及免差潼关收税、令各所司议奏。大同、宣府、设满洲官兵事宜、令该部于议覆凯音布、噶尔泰等条奏时、一并确议以闻。又谕曰、近观凡事、不论是非大小、满官、则徇亲戚朋友情面、汉官、则徇同年门生情面、相为钻营奔竞者甚多。从之则已、拂之则妄议谤讪、然此皆存乎其人、尤甚者、科道官员条奏事宜、原期除弊、及行其言、后反滋弊。尔等可将此传谕九卿詹事科道官员　　

○甲戌。谕兵部、近因逆贼荡平、四方底定、将经制之外、增设绿旗兵丁、议令裁汰、于二年内、陆续报完、原以宽恤民力、敉宁地方。今思各处兵丁、多有随征进剿、效力行间、绵历岁时、备尝艰苦、事平回汛、若漫无分别、一概裁汰、深为可悯。著该督抚提镇等官、于裁汰之时、详加察阅、不得混留私人、反将曾经效力兵丁、輙行裁退。至于已裁兵丁、及投诚归农人等、恐有无籍可归、艰于生计者、著各该地方官、设法安插、善加抚辑、务俾有以资生、毋致流离失所、扰累平民。尔部即通行申饬经管文武大小官员、实心奉行、殚力料理、以副朕恤兵爱民至意　　

○云南贵州总督蔡毓荣题、请以援剿总兵官马山、为云南临元澂江总兵官。随征总兵官偏图、为永顺总兵官。随征总兵官李懋功、为曲寻武沾总兵官。随征左都督管游击事牛凤翔、为楚姚蒙景总兵官。随征左都督原任广信营参将高必盛、为开化总兵官。调委署鹤丽总兵官海潮龙、为贵州大定总兵官。从之　　

○乙亥。宗人府会同议政王大臣等题、臣等会议闲散宗室噶尔齐、燕代、叩阍控告内大臣宗室额奇、侍卫伯尔赫一案。额奇、收受原任侍卫梁鼎金碗银两等物、应将议政大臣、领侍卫内大臣、辅国将军、革去、永不叙用。伯尔赫、收受原任兵部尚书王弘祚银五千两、应将一等侍卫、辅国将军、革去、永不叙用。其应得重罪、事在赦前、俱免议。应追赃入官。从之　　

○议政王大臣等题、琼州总兵官佟国卿降贼、受伪将军衔、应革职鞭责、籍没家产、并未分家子、交该主为奴。从之　　

○理藩院题、科尔沁贝勒沙津、于吴逆荡平、不行朝贺。又上诣盛京祭陵、不行扈从。应革去贝勒。罢管扎萨克。罚九九牲畜。得上□日、先前沙津、曾著劳绩、著免革贝勒。罢管扎萨克。仍罚牲畜　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十一年。壬戌。八月。丙子朔。上诣太皇太后皇太后宫、问安　　

○谕大学士等、学士、乃内阁参赞政事之官、如有所见、应行启奏、近来并无与议者、若惟送本接本、用一笔帖式足矣、何必设立学士。此后各有所见、俱令敷陈　　

○以詹事府詹事图纳、充经筵讲官　　

○丁丑。遣大学士王熙、祭先师孔子　　

○戊寅。祭大社大稷。上亲诣行礼　　

○上幸玉泉山驻跸　　

○己卯。以故三等侯海尔图孙李廷爕、袭爵　　

○翰林院奏经筵讲章。得上□日、经筵所以讲学修德、大典也。讲章须有劝诫箴规之意、乃称启沃。今讲章内、有道备君师、功兼覆载二语、太过、其易之　　

○监察御史拉塞奏、天下已定、除狭西近边、及沿海地方外、其别省火器、应概行禁止、毋许存留。得上□日、朕思治天下之道、在政事之得失、于火器何与。夫火器孰有多于吴三桂者乎、因其所行悖逆、即致灭亡。观此、则火器之不足恃可知矣。所奏不必行　　

○奉使侍卫多尔济扎卜、台吉额林辰等、至张家口外、空郭尔鄂波之地、遇厄鲁特噶尔丹贡使萨拉巴图尔、问罗卜臧台吉、为喀尔喀扎萨克图汗所执、果有此事否。其同来有布库班第者、系扎萨克图汗之人、对曰、罗卜臧、欲与鄂罗斯合谋攻我汗、我汗遣其子率兵万人、于今岁二月终旬夜、乘罗卜臧酣寝、执之。其属下人、俱为俘掳。财物及马驼牛羊、俱为我军所获。我曾执纛随行、此目击之事也。多尔济扎卜等、据此奏报。得上□日、罗卜臧台吉被执既真、尔等携赏物即回　　

○庚辰。科尔沁和硕卓礼克图亲王鄂辑尔、以罪革退。命其叔杜尔巴、袭爵　　

○辛巳。杭州副都统邵凤翔陛辞、请训上□日。上御玉泉山东门、面谕曰、朕闻杭州驻防官兵、将地方民人商贾、甚加刻害。官兵驻防省会、原以镇守地方、使民生有益。乃反行刻害、是何理也。今任尔为副都统、尔须留心此事、严束官兵、以副朕简用。如仍前恣行、决不轻恕。闻镇江更甚。今尔往、将朕谕传与彼处将军、副都统知之　　

○先是、潼关额税七千余两、有司徵收、康熙十九年、始遣郎中敦多礼督徵、得税四万余两。至是、奉上谕曰、数年以来、秦省兵民、苦于挽运。潼关收税、仍照旧额。著停止差遣部员　　

○以故二等阿思哈尼哈番特尔赫孙额尔得、袭职　　

○兵部议覆、云南贵州总督蔡毓荣疏言、云贵督标、向设四营兵四千名、但总督节制两省险要之地、况当恢复之初、苗蛮错处、非设重兵、不足以资弹压。查各省督标、俱设五营。应如所请。从之　　

○壬午。上回宫　　

○癸未。上御经筵　　

○召讲官牛纽、陈廷敬、至乾清宫、谕曰、大学士杜立德、赞襄机密、积有岁年、敬慎公忠、实多劳绩。今请老还乡、朕念老臣远去、亲制诗章、挥洒翰墨、为一卷轴。又书唐诗二轴、及怡情洛社篆章一方、墨刻二册。尔等赍赐、以昭朕优礼眷顾之意　　

○又召牛纽等近御榻前、指示所临法帖、谕曰、此黄庭坚书、朕喜其清劲有秀气、每于暇时、輙一临摹。随命取晋唐宋元明人字画真迹卷册、置榻上、上手自指点开示、或诵其文句、至于终篇。或详其世代。爵里、事实、论其是非成败羙恶之迹。至颜真卿书、上曰。此鲁公书、严气正性、可想见其临难风节也　　

○以喀尔喀故多罗贝勒滚布伊尔登子罗卜臧、袭爵　　

○甲申。太宗文皇帝忌辰。遣官祭昭陵　　

○上幸玉泉山驻跸　　

○乙酉。福建道御史戴王缙疏言、太祖高皇帝太宗文皇帝世祖章皇帝圣训、应行纂修。及比年以来、凡系用兵诏命、密上□日征剿机宜、并应编辑成书、以垂不朽。内阁、翰林院、会议准行。得上□日、太祖太宗世祖圣训、垂法万世、关系重大、理应纂修。至朕所行之事、编纂成书、古人虽有其例、尚于朕心有歉。尔等可将此意、述与九卿确询再奏　　

○先是、厄鲁特噶尔丹巴台吉之子、鄂齐尔图汗之孙、罗卜臧滚布疏称、我祖父向曾。往来入贡、后以内乱、往依达赖喇嘛、今幸得稍宁、伏乞皇上俯鉴我等饥渴、抚而恤之、请率所辖、居龙头山之地。理藩院转奏。得上□日、此龙头山、在边关何处、自边关行几日可到、与内地有关系否、或向系边外无用之地否、著即檄拉笃祜察明原委、作速奏报。至是、拉笃祜覆奏、蒙古称龙头山、谓之阿喇克鄂拉、乃甘州城北东大山之脉络、绵衍边境、山之观音山口、即边关也。距甘州城三十里、距山丹城三里、其夏口城、距山口而建、自夏口城至＜氵虽＞川堡、相去五里、山尽为宁远堡、此堡在边外龙头山、与宁远堡相去里许、其间有长宁湖界之、蒙古所谓鄂尔通也。宁远堡、有内地人民、种植输赋、沿湖、有兵民牧养。今诸蒙古、俱于龙头山北游牧、罗卜臧滚布之意、欲占长宁湖耳。边汛要地、似不宜令不谙法纪之蒙古居住。理藩院、兵部、议以罗卜臧滚布所请、应不准行。从之　　

○丙戌。太祖高皇帝忌辰。遣官祭福陵　　

○上回宫　　

○丁亥。秋分。夕月于西郊。上亲诣行礼　　

○上诣太皇太后皇太后宫、问安　　

○戊子。大学士明珠等奏、臣等奉上□日、传集九卿、将前戴王缙疏奏、逐一与阅。九卿等言、祖宗圣训、固应编辑。至逆贼变乱以来、皇上宵旰忧勤、运筹决胜、八年之间、歼灭贼寇、克奏肤功、复见昇平、皆皇上神明独运、指授方略所致。若不纂辑成书、恐鸿功伟绩、或有遗漏。况古来帝王、武功告成、无不将所行之事、逐一纪载。今宜如御史所请、勒成一书、以垂永久。得上□日、众议如此、可著编纂成书　　

○旌表直隶孝子赵名元、刘祚永、王录、王之俊、节妇师氏、张氏、李氏、杨氏、张氏、刘氏、方氏、烈妇陆氏、赵氏、各给银建坊如例　　

○己丑。上诣太皇太后宫、问安　　

○以故三等阿思哈尼哈番巴灵之子赛音察克、袭职　　

