<!-- { "loadSidebar": true } -->
○丙辰。赐喀尔喀多罗郡王昆都仑博硕克图滚布等、衣、帽、鞾、带、等物有差。　　

○户部议覆。浙江巡抚张鹏翮疏言、浙省今岁旱后得雨。田虽补种、节气已过、所收之米、不堪办供。请将康熙三十三年之蠲免、移免三十二年之额徵。应如所请。从之。　　

○免湖广蕲州、黄冈等五州县、黄蕲、二卫、本年分旱灾额赋有差　　

○护军统领苏丹等疏言、臣等查甘州、凉州、在西北陲、所植之苗、惟麦黍豌豆而已。甘州所属、虽略种稻、而不甚多。大兵在甘州、粮草不足、乞令自京拨驻甘凉之大兵、暂驻宁夏。驻劄兰州之西安兵、暂驻兰州。其西安调至督标官兵、发回省城。西安官兵、既皆在兰州、则西安将军博霁、应遣往兰州。从之。　　

○丁巳。谕大学士等、江浙二省、今年夏旱、虽不成灾、秋收谅必有限。若漕粮照常徵收起运、恐民食将至匮乏。朕为此常切轸念。除浙江漕粮、已经改于今年蠲免外、其江南漕粮、今年或三分免一或免一半、俟至该省应蠲年分将今年所免米石、照数补徵起运。于漕粮既无缺少、官民大有裨益。著满汉大学士等、会同户部堂官、仓场侍郎等、作速确议具奏。　　

○戊午。上驻跸噶拜和洛　　

○己未。上驻跸伊玛图和洛之布克达巴汉昂阿地方　　

○庚申。上驻跸巴达喇噶山　　

○赐翁牛特协理旗分事务台吉鄂齐尔多罗贝勒额尔德布鄂齐尔、土默特多罗贝勒额驸厄尔德木图、喀喇沁镇国公善巴喇锡、及随围喀喇沁塔布囊以下至官兵、弓、矢、帽、带、鞾、缎、布、银两等物有差。　　

○辛酉。上驻跸舍里乌朱地方。　　

○户部等衙门遵上□日议覆、康熙三十年十二月内谕上□日、将江苏漕粮、于三十四年蠲免。安徽漕粮、于三十五年蠲免。今年江省夏旱、秋收谅必有限。若漕粮照常徵收、民食将至匮乏。请将江苏安徽今年漕粮、三分免一。此所蠲漕粮、俟至该省应蠲年分、照数补运得上□日、依议速行　　

○壬戌。上驻跸上都毕喇地方　　

○癸亥。上驻跸恩格木噶山。　　

○予故山西太原总兵官胡戴臣祭葬如例　　

○甲子。上驻跸古北口城内。　　

○乙丑。上驻跸密云县南沈庄。　　

○丙寅。上驻跸顺义县大东庄。　　

○琉球国中山王尚贞、遣陪臣马廷器等、进贡方物。并请入监读书官生梁成楫等归国。宴赉如例　　

○丁卯。上回宫、诣皇太后宫、问安　　

○盛京刑部侍郎明额礼、以老病乞休允之　　

○戊辰。孝懿高皇后忌辰。遣官祭福陵　　

○己巳。谕大学士等、顾八代、因在内廷供奉多年、屡次擢用、以至尚书。今观其人、不宜留任部院。著革去尚书。以伊世职、随旗行走　　

○庚午。安北将军领侍卫内大臣伯费扬古疏言、散秩大臣杜思噶尔、尚书班迪、选来堪披甲蒙古三千六十五人、俱到归化城、分为三十佐领、伊等钱粮未到之前、以大臣等自耕米谷给之。又益以归化城之贮仓旧米。俟收割后、令土默特官兵拨人夫车辆、往杀虎口取米、如数补仓。选到蒙古、俱堪披甲、附于满兵。一二年间即如旗下旧兵矣。得上□日、此项蒙古兵、勿安插归化城、令驻劄右卫。量诚往驻右卫满洲护军骁骑。其官员仍照前所拨遣往训练。　　

○二年内、可比旗下旧兵。议政王大臣会议以闻寻议、往驻右卫军中、每佐领下、应减去护军二名、骁骑一名、将此三十佐领官兵、充为八旗蒙古骁骑、驻劄右卫。伊等既给口粮草料、则兵丁应每月给饷银一两。官员给半俸。至满官不减。照前所拨、遣往训练蒙古兵。将所减护军骁骑之住房、拨给安插。军器诸物、俱照满兵例拨给。未迁以前、不必给饷银、仍依前计口给米。从之。　　

冬。十月。辛未朔。享太庙。遣吏部尚书库勒纳行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙三十三年时宪历　　

○调山东布政使杨廷耀、为福建布政使司布政使。升山东按察使喻成龙、为山东布政使司布政使。　　

○壬申。谕大学士等曰、给事中彭鹏、参今科顺天乡试疏内、有请朕亲审将主考同考官、并举人一一穷究之语、见谓诸大臣、皆不可信矣。若倚任之大臣既不可信、虽彭鹏亦可信乎。况治天下、不在拘执小节、当敦崇大体、以和平御之。如大小事、皆朕一人亲审、则庶务何由毕理。且自古以来、亦无此体。即依彭鹏所奏、将徐倬等亲问、必将刑具、取入宫内、刑具乃不得已而用者朕亦何忍见之。彭鹏既系言官、当劝朕宽大和平。乃请亲行刑讯、朕实不解也。著九卿议奏。　　

○又谕曰、前尚书科尔坤、谙练事务、在户部时著有勤劳、被参之事殊不明晰。以其年迈、不复任用、可复尚书衔。　　

○升左副都御史佛葆、为盛京刑部侍郎。　　

○古北口总兵官王廷彪、疏请给假葬亲。允之　　

○癸酉。皇太后圣寿节。上率王以下、文武大臣侍卫等、诣皇太后宫行礼。遵懿上□日、停止筵宴。　　

○甲戌。调工部尚书沙穆哈、为礼部尚书。　　

○乙亥。上御经筵。讲毕。赐大学士九卿、詹事、及讲官等宴　　

○升浙江绍兴副将周复兴为山西太原总兵官。直隶三屯营副将李镇鼎、为直隶天津总兵官。调湖广襄阳总兵官王化行、为山东登州总兵官。升云南援巢□刀左协副将周化凤、为湖广襄阳总兵官　　

○丙子。上以阙里圣庙落成、命皇三子允祉、皇四子胤禛前往致祭。御制重修阙里孔子庙碑曰、朕惟大道昭垂、尧舜启中天之圣。禹汤文武、绍危微精一之传。治功以成道法斯著。至孔子虽不得位、而赞修删定、阐精义于六经。祖述宪章、会众理于一贯。为往圣继绝学。为万世正人心。使尧舜禹汤文武之道、灿然丕著于宇宙、与天地无终极焉。诚哉先贤所称、自生民以来、未有盛于孔子者也。往□山戊不□甲子、朕巡省东方、躬诣阙里、登圣人之堂、祗将祀事。睹其车服礼器、金石弦歌、盖徘徊久之、不能去焉。顾圣庙多历年所、丹雘改色、榱桷渐圯、用是惄然于心。特发内帑、专官往董其役、鸠工庀材、重加葺治。经始于辛未之夏、事竣于壬申之秋、庙貌一新、观瞻以肃。盖深惟孔子之道、垂范古今。朕愿学之志、时切于怀。每考天人性道之原。修齐治平之要。思以远绍前绪、牖迪生民。凡所以尊崇褒显者、靡不隆礼竭诚、以将景行仰止至意。而况庙庭之地、尤为圣人神明所凭依者哉。今者登堂而陈俎豆、入室而习礼仪、营构既坚、采章弥焕、庶几于朕心、深有慰焉。用是特遣皇子允祉　　

○敬展禋祀、以告落成。凡我臣民瞻仰宫墙、倍增严翼。尚益思敦崇德义、砥砺伦常、以不负朕尊师重道之意。岂不休欤。因勒贞石、系以辞曰、麟书启瑞、素王挺生。上律下袭。玉振金声。范围百代。陶甄万类。道备中和。德参天地。立型垂训。师道昭宣。象悬七曜。海纳百川。曩巡东鲁。临河登岱。峨峨尼山。羹墙斯在。虔恭展谒。至德是钦。宗风溥博。教泽闳深。洙泗之阳。殿寝翼翼。上栋下宇。神灵安宅。冬官特饬。缔造维新。宏规大启。肃奉明禋。圣人之居。永以观德。千载传心。四方式则。　　

○命镶黄旗汉军副都统许廷臣、管古北口总兵官事　　

○丁丑。上诣皇太后宫、问安。　　

○户部议覆、漕运总督兴永朝疏言、嗣后白粮船只回运之日、旗丁如有挂欠、除革运追赔外、仍照监守自盗律治罪。应如所请。从之。　　

○予故总督仓场户部侍郎伊图、荆州副都统燕泰、各祭葬如例。　　

○戊寅。户部议覆、狭西巡抚吴赫疏言、招徕流民、有地者、既给与牛种银两、以为耕种之资、无地之民、更为堪怜、请与有地之民、一例给银安插。应如所请。从之。　　

○达赖喇嘛、班禅胡土克图遣使表贡方物。赏赉如例。　　

○己卯。升步军总尉萨穆哈、为工部尚书。　　

○谕大学士等、闻山东今年田收之后、九月中蝗螟丛生、必已遗种于田矣。而今□山戊不□雨水连绵、来春少旱、蝗则复生、未可知也。先事豫图、可不为之计欤。乘时竭力、尽耕其田、庶几蝗种瘗于土而糜烂、不复更生矣。若遗种即有未尽、来岁复萌、地方官即各于疆理、区画逐捕、不使滋蔓、其亦大有益也。命户部速檄直隶、山东、河南、山西、狭西、巡抚等、示所领郡县、咸令悉知、必于今□山戊不□来春皆勉力耕耨田亩、蝗螟之灾、务令消灭。若郡县有不能尽耕其田者、蝗或更生则必力为捕灭。毋使蝗灾、为我民患。　　

○以原任福建按察使张勄、为山东按察使司按察使　　

○先是、留寓归化城回子、有赛必定、额尔克白克、及沙和卓、纳秦和硕齐、留寓张家口者、有莫洛等、原议与沙哈孙、额尔克白克、一同遣归、至是理藩院题、纳秦和硕齐等、四十户、一百三十口、莫洛等十一户、四十口、召至沙哈孙、额尔克白克等前、谕之遣还。俱言居此年久、又无粮骑、断不去也。沙哈孙、额尔克白克等言、伊等既无粮骑、我亦不能携归、是以令伊等仍住原地。其赛必定、额尔克白克、并沙和卓、共二百口、自归化城遣行、出四子部落汛界、济鲁克俄博地方、同沙哈孙、额尔克白克等归去矣。纳秦和硕齐、莫洛等、皆不愿去、应暂留归化城。得上□日、纳秦和硕齐等、著将军等防护俟噶尔丹。使至遣归。　　

○庚辰。谕大学士等狭西西安、凤翔二府地方、连被灾伤、朕多方赈救、转粟蠲租、又招集流移、散给牛种、然后四方仳离之民、渐次复还乡井。今□山戊不□虽雨泽沾足、百谷阜成、而人民甫脱饥寒、未饶生计若明岁应徵钱粮、即令输纳、诚恐闾阎储蓄终难充裕。西、凤、二府属被灾州县卫所、康熙三十三年粮米、照旧徵收外、其地丁银两、著通与蠲免。即行文该督抚、严饬各属、遍加晓谕、务俾均沾实惠、以称朕爱养休息至意如有不肖有司、朦混私徵者、该督抚指名劾奏、从重治罪。将此上□日传谕户部。　　

○免江南六合县、本年分水灾额赋有差　　

○辛巳。谕大学士等、宁夏地方、取为紧要。总兵官冯德昌、赵良栋劾其扣克军粮、马匹倒毙冯德昌著解任。此员缺、以登州总兵官王化行调补　　

○免山西沁州、定襄、武乡、三州县、本年分雹灾额赋有差　　

○壬午。升盛京刑部理事官沙哈里、为都察院左副都御史　　

○癸未。升甘肃提标副将岳昇龙、为山东登州总兵官　　

○甲申。上诣皇太后宫、问安。　　

○以翰林院侍讲张榕端、为顺天武乡试正考官。左春坊左赞善陆葇、为副考官。　　

