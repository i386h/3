<!-- { "loadSidebar": true } -->
○甘肃巡抚刘斗、疏请免庄浪等五县旱灾额赋。得上□日、庄浪等五县百姓饥馑、已遣官赈救。该抚既称饥民难办额赋、今年钱粮、著即蠲免　　

○辛巳。户部遵更定事例。查报灾定例。夏灾不出六月。秋灾不出九月。但踏勘于收获未毕之先、始可分别轻重。请嗣后报灾限期、夏灾不过五月初一。秋灾不过八月初一。踰期、仍如例治罪。得上□日、凡被灾州县、有司必先勘察申报、该抚然后具题。地方远近不一。若限期太迫。被灾之民、恐致苦累。其仍如旧例行　　

○癸未。升礼部左侍郎布颜、为礼部尚书　　

○以一等侍卫索额图、为吏部右侍郎　　

○叙剿灭西山贼功。授原任四川总督李国英、二等阿思哈尼哈番　　

○兵部议覆、户科给事中吴国龙疏言、驿递苦累最甚。除出征大兵、及驻防官兵家口、自北往南者。皆系紧急军机。应照例给夫外。其自南往北者。宜停止给夫、庶不致差繁费重。查出征大兵、关系军机。应照旧例。其驻防官兵家口、无论往南往北、陆路量给夫车。下水不给纤夫。上水纤夫、比旧例减半给发。自京起程者、臣部定限。自外起程者、该督抚定限报部。不许沿途逗留。违者该管官参劾治罪。从之　　

○甲申。上诣太皇太后皇太后宫、问安　　

○免直隶固安等三县、本年分水灾额赋有差　　

○吏部遵上□日更定事例。一、盐运使带徵旧欠、限内徵完、其纪录加级、不论俸满升转之处、仍照见行例行。停其内升。一、世袭职官、如系一人所立之职、应停其分袭、仍与一人承袭。一、为父母丁忧官员、其有无过继、为祖父母承重丁忧官员、其有无伯父、是否长孙、咨内结内、有一处声明者、即准守制。一、在京汉官、告病回籍调理。不必勒限年分、俟其病痊、该地方官详报、督抚具题、赴部补用。从之　　

○乙酉。谕兵部、嗣后缉捕叛犯、本省仍照例立限承缉。其通行各省者、概许案缉。不必依限取结、以滋民累。著为令　　

○旌表福建靖南王耿继茂下节妇黄世英妻佟氏、陈复显妻吕氏、金贵妻何氏、崔天泰妻赵氏、并给银建坊如例　　

○兵部遵上□日更定事例。各卫世职官、若果历有军功、著有劳绩、该督题请到日、臣部确核具题推用。如无军功劳绩、概不推用。得上□日、各省入卫世职。自愿效用者。如不详察、一概录用、恐误地方事务。若以无军功、不准录用、亦属不便。此等入卫各官、如有愿效用者。尔部试其善步骑射、年力精壮者、仍准录用　　

○兵部又议、武职各官应升之时、有捐助纪录四次者、准与军功纪录一次者、一体升转。如不及四次者、停其衔缺兼升。或衔或缺、准升一项。将所有纪录、仍准带于新任。其捐助纪录至四次以上者、亦照此计算。从之　　

○丁亥。以正蓝旗满洲都统济世、为工部尚书　　

○戊子。上诣太皇太后宫、问安　　

○谕户部、向因地方官员、滥徵私派。苦累小民。屡经严饬。而积习未改。每于正项钱粮外。加增火耗。或将易知由单、不行晓示。设立名色恣意科歛。或入私囊。或贿上官。致小民脂膏竭尽、困苦已极。朕甚悯之。督抚原为察吏安民而设。布政使职司钱粮。厘剔奸弊、乃其专责。道府各官、于州县尤为亲切。州县如有私派滥徵、枉法婪赃情弊、督抚各官、断无不知之理。乃频年以来、纠疏甚少。此皆受贿徇情、故为隐庇。即间有纠参、非已经革职、即物故之员。其见任贪恶害民者、反不行纠参。甚至已经发觉之事、又为朦混完结。此等情弊、深可痛恨。嗣后如有前弊。督抚司道等官、不行严察揭参。或经体访察出。或被科道纠参。或被百姓告发。将督抚一并严处不贷。至尔部收纳直隶各省解到钱粮。亦须随到随收。速给批回。毋得纵容司官笔帖式书办等、勒索作弊。苦累解官。倘有违法、即行参奏。如不行严禁。察出、将堂司各官、一并从重治罪。又言官、于作弊害民者、理应察访、指名纠参。乃近日章奏、大率摭拾细故、苟且塞责。嗣后当据实陈奏。毋得挟私讐害。尔部即遵谕速行直隶各省大小官员、刊示晓谕百姓　　

○平南王尚可喜、疏请遣子尚之信入侍。允之　　

○癸巳。上诣太皇太后皇太后宫、问安　　

○甲午。工部议覆、左都御史王熙疏言、部院见行事务、请酌复旧章。查臣部见行事例、因时酌定、不便更易。惟修筑黄河运河决口、工程浩大、节省钱粮、完工迅速者。改照顺治十八年以前例、分别加级纪录。从之　　

○乙未。转礼部右侍郎常鼐、为左侍郎。以内务府总管米思翰、为礼部右侍郎　　

秋。七月。戊戌朔。享太庙。上亲诣行礼　　

○上诣太皇太后皇太后宫、问安　　

○吏部题、各部院甄别才力不及满汉官、共二十七员。得上

□日、才力不及、满洲蒙古汉军各官、不必于部院衙门调用。俱著降二级。随旗行走。汉官不必调外用。俱著以所降二级、顶带致仕　　

○户部题、狭西庄浪等五县、本年钱粮、已恩准全蠲。但恐有已徵在官、而地方官重徵等弊。应请饬禁。得上□日、是。免徵钱粮、速于该地方、出示晓谕。有已徵在官者、留抵下年正额。如地方官将已徵钱粮、不行留抵重徵者。该督抚指名题参　　

○己亥。命江西驿传事务、归并按察使兼理　　

○裁贵州清平县、归并麻哈州　　

○令奉天唐官等屯所圈之地、退还民间　　

○以贵州新设大定、平远、黔西、威宁、四府。均属苗户。暂免编丁。其地亩、照卫田徵粮　　

○辛丑。命崇文门及左右两翼收税、拣选各部公廉有才能满汉官员、永行差遣。不必更替　　

○壬寅。命乡会试复以八股文取士　　

○乙巳。上诣太皇太后宫、问安　　

○丁未。谕户部、小民资生、惟赖田亩。一遇灾祲、禾稼损伤、诚可悯恻。急宜蠲赋、以昭恩恤。嗣后凡有水旱蝗蝻等灾、有司官星夜申报督抚。督抚各照驻劄附近地方、随带人役、务极减少、一切执事、尽行撤去、勿致累民。将被灾田亩、作速亲勘、定明分数、造册达部。照例蠲免。务令人沾实惠。尔部速饬直隶各省遵行　　

○命广西驿盐事务、归并布政使兼理　　

○以浑河水发、冲决芦沟桥及堤岸。遣工部侍郎罗多等、前往修筑　　

○戊申。以故三等伯车尔布子莽喀、袭爵　　

○辛亥。上诣太皇太后皇太后宫、问安　　

○壬子。中元节。遣官祭永陵、福陵、昭陵、孝陵

　　

○钦天监监副吴明烜疏言、见用古历、不无差谬。如五官正戈继文等所进历、暨回回科七政历三本、互有不同。宜令四科知历之官、详加较正、以求至精。然推历以黄道为验。黄道以浑仪为准。今观象台浑仪损坏、亟宜修整。又地震方向、各有所占。请造滚球铜盘一座。并设台上。仪器备、则占验始为有据。得上

□日、历法甚为精要。如何而使大备。永远可行。著礼部确议具奏　　

○癸丑。命改私铸定例内、邻佑知情不首斩罪为徒罪　　

○乙卯。上诣太皇太后宫、问安　　

○直隶巡抚甘文焜、疏请复巡历旧规。部议不准。得上□日、前谕各省遇有水旱等灾、督抚务减仪从、将被灾地方、作速亲勘、欲令体访贪虐官吏、重加惩治。且使兵民疾苦。地方应行之事、得以验实更改。督抚若不巡历。属员反借灾荒、颠倒重轻、私行科派。俱未可定。甘文焜所请、著准行　　

○丙辰。以山东六月地震、命户部速行详议、分别蠲赈　　

○戊午。授固山贝子章泰女为县君。壻正黄旗太子少师内大臣公戴寿、为固山额驸　　

○革职漕运总督恭顺侯吴维华密疏、请徵各州县镇市房号银两。及江南三十余洲、令民纳价领种。上恶其害民敛财。交刑部议罪　　

○庚申。以镶蓝旗蒙古都统夸岱、为满洲都统　　

○尼麻察姓头目佛柳等、进贡貂皮。赏赉如例　　

○辛酉。上诣太皇太后皇太后宫。问安　　

○命禁止浑河堤岸处所庄佃私开沟口。仍命工部察看在京内外河渠、及时疏浚　　

○壬戌。兵部议覆、四川总督苗澄疏言、酉阳一司、兼石耶、平茶、邑梅、三长官司。封畛过侈。不可不为先事之防。考名胜志、明永乐初、平茶邑梅二司、改隶渝州。渝州、即今重庆府也。宜照此例、将平茶邑梅二司、改隶重庆、以消蛮司土广民众之势。应如所请。从之　　

○癸亥。吴喇忒镇国公白尔图故。遣官致祭　　

○乙丑。升护军统领俄托浑、为镶蓝旗蒙古都统　　

八月。丁卯朔。上诣太皇太后皇太后宫、问安　　

○遣大学士卫周祚、祭先师孔子　　

○戊辰。祭大社、大稷。上亲诣行礼　　

○壬申。以户部尚书王弘祚、失察书办劳于新等、假印盗库银、及孙文炜等、控告不核实、命革职　　

○癸酉。命都统、内大臣、大学士、尚书、精奇尼哈番以上。各照实级。用棍伞行走。不必照加级。护军统领、前锋统领、副都统、侍郎等、亦不必照加级。各照职掌品级。用执事行走。余俱照见例行　　

○甲戌。上诣太皇太后宫、问安　　

○乙亥。太宗文皇帝忌辰。遣官祭昭陵　　

○丙子。升镶蓝旗蒙古副都统喇赛、为护军统领　　

○以巴林故多罗郡王额驸色布腾子鄂齐尔、袭爵　　

○丁丑。太祖高皇帝忌辰。遣官祭福陵　　

○戊寅。工部议覆、河道总督杨茂勋、疏报河决桃源黄家嘴、坏堤工二百余丈。应令该督速行确勘修筑。从之　　

○己卯。裁云南归化县、归并呈贡县。鹤庆府顺州、归并鹤庆府　　

○辛巳。秋分。夕月于西郊。遣吏部尚书阿思哈行礼　　

○上诣太皇太后皇太后宫、问安　　

○转礼部尚书黄机、为户部尚书　　

○朝鲜国王李棩、遣陪臣李桢等、赍表庆贺世祖章皇帝配享

天地。太皇太后皇太后加上徽号。并谢颁赐恩。表文曰、礼成配天。仍举两宫之缛典。恩覃率土。特纾十行之宠颁。欢忭惟均。感戴深切。伏念臣叨守遗绪。幸际昌辰。荷先帝恤小之仁。惟有没世不忘。钦大朝锡类之教。誓勉移孝为忠。顷属禋祀于圜丘。庸进显册于慈极。式彰前烈。益见宗考之隆。诞加徽称。咸仰尊亲之至。何意异渥之荐降。得被同庆之洪庥。初捧涣汗之音。恍闻圣谕。复侈便蕃之赉。实分御珍。讵敢承当。徒自兢惕。兹盖伏遇皇帝陛下。首出庶物。躬莅万几。遵侑飨之旧章、罔愆继述。阐立爱之新化、务尽情文。遂推鸿私。亦及鲽域。臣敢不宣扬盛事。佩服荣光。骏奔执笾。纵阻辟公之相。鳌抃献祝。愿与老稚而偕　　

○科尔沁多罗贝勒绰尔济故。遣官致祭　　

