<!-- { "loadSidebar": true } -->
○江宁巡抚汤斌陛辞。上谕曰、以尔久侍讲筵、老成端谨。江苏为东南重地。故特简用。居官以正风俗为先。江苏风俗、奢侈浮华。尔当加意化导。移风易俗、非旦夕之事。从容渐摩、使之改心易虑。当有成效。钱粮历年不清、亦须留意。尔在内阁、曾阅章疏。在外督抚所奏、凡钱谷刑名大事、多有舛错、致令驳察。尔到地方、尤当留意。近日江南吏治、稍稍就理。尔能洁己率属、自然改观。汤斌出。复传谕曰、汤斌在讲筵年久。今远行。其赐白金五百两、表里十端。临行之日、仍令入朝。更有谕上□日　　

○转理藩院右侍郎明爱、为左侍郎。升内阁学士喇巴克、为理藩院右侍郎。以镶黄旗蒙古都统阿喇尼、兼理藩院尚书。命嗣后别部尚书缺出、不必调补　　

○壬申。予四川阵亡七品笔帖式锡理护、致祭银两　　

○升骁骑参领沙那海、为镶黄旗汉军副都统。前锋参领西伯赫、为镶红旗蒙古副都统　　

○癸酉。升吏部左侍郎陈廷敬、为都察院左都御史　　

○升骁骑参领伊垒、为正蓝旗汉军副都统　　

○以翰林院侍讲学士邬赫、充日讲起居注官　　

○甲戌。谕大学士等、所修太祖高皇帝实录、朕已敬览。满汉文义俱符、能不失本意。其实录内、勋旧及诸臣后裔、可察明另列一单进呈。如无后者、亦注明备览　　

○升长史鄂莫克图、为镶白旗汉军副都统　　

○议政王大臣等议、将军萨布素等、以失误军机、上疏请罪、应即严加议处。但见领大兵、临罗刹境。姑俟事竣再议。其来岁进剿事宜、悉令遵前上□日行。得上□日、进取雅克萨机宜、关系重大。令都统公瓦山、侍郎郭丕、前往黑龙江、会同该将军、将雅克萨地方、应否攻取、作何行事、方克有济、逐一详明议奏　　

○乙亥。上诣太皇太后皇太后宫、问安　　

○礼部遵上□日议覆、虞舜东巡至于岱宗、燔柴致祭。汉高过鲁、以太牢祀孔子。俱系巡历所至、行致祭礼。今皇上圣德神功、同符尧舜。仿古之制、爰事东巡。经过泰山阙里、亦应致祭。泰山、照祀五岳礼行。孔子、照阙里祀典行。从之　　

○谕户部、工部、光禄寺堂司各官、朕凡巡幸、一应动用之物、皆从节俭。此番巡幸、户部采买草豆。工部木炭。光禄寺食物。勿令地方官、派取民间、扰害百姓。尔等衙门前往官员、按每程所用、合其时价、采买供给。倘有派取民间者、著令该督抚指名题参　　

○以吏部右侍郎额星格、为正白旗蒙古副都统。升镶蓝旗蒙古副都统尼雅翰、为护军统领　　

○厄鲁特博硕克图汗噶尔丹、遣使古尔班拜等、携夥伴三千人入贡。理藩院奏、请遣官验其符信。毋得过二百人。余俱遣回。上曰、来人浮于定额。著理藩院尚书阿喇尼前往。酌量议遣　　

○丙子。以广东高雷总兵官马云程、为镶蓝旗汉军副都统　　

○兵部题、原任福建总督姚启圣、修理兵船兵器、浮冒钱粮四万七千余两。应行追赔。得上□日、姚启圣、攻取台湾、著有劳绩。著免其追赔　　

○丁丑。免湖广江夏等三县、及沔阳卫、本年分水灾额赋有差　　

○户部等衙门遵谕议覆、福建、广东、新设关差、止将海上出入船载、贸易货物徵税。其海口内桥津地方、贸易船车等物、停其抽分。并将各关徵税则例、给发监督酌量增减定例。从之　　

○戊寅。调户部左侍郎李天馥、为吏部左侍郎　　

○调湖广巡抚慕天颜、为贵州巡抚　　

○升护军统领莽弈禄、为镶白旗蒙古都统。调护军统领塔尔代、为前锋统领　　

○己卯。调礼部左侍郎胡简敬、为吏部左侍郎管右侍郎事。升内阁侍读学士丹岱、为内阁学士兼礼部侍郎　　

○户部等衙门、议覆湖南岳州等十三卫所、守城屯丁、支给钱粮。遵上□日会同兵部详议。查屯丁、非系食正饷之兵。且每省防守地方、捍御盗贼、有经制禄旗官兵。酌拨所属就近制兵、令其防守、未为不可。况各省并无屯丁守城、支给钱粮之例。应将岳州等卫所、守城屯丁一项钱粮、自二十三年起、全停支给。从之　　

○礼部题、磨勘顺天乡试卷、文体不正三卷。文理悖谬二卷。正考官左春坊左谕德秦松龄、副考官翰林院编修王沛思、同考官内阁中书王錞、工部主事张雄、俱应照例革职。候选主事张曾祚、应照例革职、交刑部提问。从之　　

○庚辰。直隶巡抚阿哈达陛辞。上谕曰、直隶地方、旗民杂处、争讼繁多。尔先正已。俾军民和辑。此职分当然之事。至若皇庄、及诸王大臣家人、豪强扰害者甚众。尔之尽力者在此耳　　

○调兵部督捕左侍郎达哈他、为吏部左侍郎管右侍郎事　　

○广东廉州总兵官佟国玺、以病乞休。允之。寻以海寇既平。裁廉州总兵官缺。改设游击一员。领兵一千、驻守廉州府城　　

○辛巳。上诣太皇太后宫、问安　　

○调户部右侍郎库勒纳、为兵部督捕左侍郎　　

○以左副都御史张鹏、为山东巡抚　　

○癸未。谕大学士等、近见凡朕谕令议奏之事、部院诸臣、皆首以上谕极是回奏。朕命诸臣会议者、但欲事得其理、与众意相符否耳。并非必以朕言为是、令诸臣遵议也。尔等可将此上□日、晓谕诸臣。嗣后宜各抒所见。勿复因循陋习　　

○谕户部、朕轸念苍生。勤求治理。迩年以来、于畿辅郡县、时行历览、补助兼施。今俯允廷议、诹吉东巡。正欲体察民情、周知吏治。一应沿途供用、皆令在京所司储备。毫不取之民间。犹恐地方官役、不能悉体朕怀、借端支应、妄行滥取。今特加申饬。如有悖上□日私徵、一经发觉、定行从重治罪。更念朕此番巡历、原以抚恤编氓。问俗观风。于闾阎休戚、务期洞晓。凡经过地方百姓、须各安生业。照常宁处。毋得迁移远避、反滋扰累。尔部即行令该地方官、于府州县城市村庄、穷乡僻壤、大张告示、遍行晓谕。务令通知、以副朕惠爱元元至意　　

○甲申。以一等侍卫伯噶都、为镶黄旗蒙古副都统。调镶蓝旗蒙古副都统叶储赫、为满洲副都统　　

○以科尔沁故多罗郡王布达礼子雅噶尔、袭爵　　

○转户部右侍郎焦毓瑞、为左侍郎。升内阁学士王鸿绪、为户部右侍郎。转礼部右侍郎严我斯、为左侍郎。升翰林院侍读学士董讷、为礼部右侍郎　　

○厄鲁特噶尔丹博硕克图汗、遣使进贡。赏赉如例　　

○丙戌。调刑部右侍郎鄂尔多、为户部右侍郎　　

○丁亥。以圣驾东巡。颁诏天下。诏曰、帝王诞膺景命、统御万邦。道重观民。政先求莫。是以虞廷肆觐、肇举省方。周室怀柔、式歌时迈。诗书具在。典制丕昭。朕仰荷天庥。缵承祖烈。抚兹兆庶。期底时雍。夙夜孜孜。懋求治理。以富以教。靡敢怠遑。犹虑蔀屋艰难、罔由上达。故于直隶郡县、周览巡行、勤施补助。更念山左等处、土宜俗尚、不加巡省、曷克同知。矧历逄甲子。世际昇平。聿图泰运之恒新。在措芸生于豫大。乘时命驾、咨彼民依。但乐利祗慰夫一方、而德泽未敷于九有。朕心歉焉。用是特昭公普以弘仁。庶奏諴和之盛治。于戏。时臻熙皞。弥隆宽恤之恩。户乐清宁。丕笃绵长之庆。布告天下、咸使闻知　　

○诏内恩款、凡一十二条　　

○升浙江衢州副将陈梦晹、为广东高雷廉总兵官　　

○戊子。上诣太皇太后宫、问安　　

○上御太和门视朝。文武升转各官谢恩　　

○升护军参领罗满色、为正红旗蒙古副都统　　

○喀尔喀土谢图汗、遣使进九白年贡。宴赉如例　　

○己丑。召山东巡抚张鹏谕曰、今见山东人民、逃亡京畿近地、及边外各处为匪者甚多。皆由地方势豪、侵占良民田产、无所倚藉、乃至于此。尔至任、务剪除势豪。招集流亡、俾得其所　　

○升大理寺卿崔澄、为都察院左副都御史　　

○兵部等衙门、遵上□日会议续顺公沈瑞、于康熙九年、袭伊叔沈永兴公爵。康熙十三年、逆贼刘进忠反、沈瑞被掳台湾。虽受伪印、但其时沈瑞年才十三、尚在幼小。且不忘国恩、协谋内应、以待我大兵至。康熙二十年十一月、为同谋伪镇朱友出首。全家被害。此公爵仍应世袭。俟查明应袭之人、具题承袭。从之　　

○升护军参领达尔泰、为镶蓝旗蒙古副都统　　

○庚寅。孝慈高皇后忌辰。遣官祭福陵　　

○上诣太皇太后皇太后宫、问安　　

○升詹事府少詹蒋弘道、为内阁学士兼礼部侍郎　　

○辛卯。上东巡。诣太皇太后皇太后宫、问安毕、启行。是日、驻跸永清县南哥驿　　

○升浙江布政使石琳、为湖广巡抚　　

○以故三等阿思哈尼哈番苏朗孙柱珥、袭职　　

○壬辰。上驻跸霸州苑家口　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十六



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十七　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十三年。甲子。冬。十月。癸巳朔。享太庙。遣户部尚书杭艾行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

○颁康熙二十四年时宪历　　

○上驻跸任邱县李花村　　

○甲午。上驻跸河间府城南　　

○乙未。皇太后圣寿节。遵懿上□日、免行礼　　

○上驻跸献县单家桥　　

○丙申。上驻跸阜城县伊家村　　

○以故三等阿思哈尼哈番巴扎尔弟巴商、袭职　　

○丁酉。上驻跸德州南关　　

○原任山东巡新升工部右侍郎徐旭龄、登州总兵官李林盛、布政使黄元骥、按察使吴毓珍等、来朝　　

○予故蒙古都统夸扎、祭葬如例　　

○戊戌。上驻跸平原县七里铺　　

○己亥。上驻跸禹城县二十里铺　　

○升太常寺卿边声廷、为大理寺卿　　

○予故一等精奇尼哈番许尔吉、祭葬如例　　

○以镶白旗副都统索诺木、为护军统领　　

○庚子。上幸济南府。原任山东巡抚新升工部右侍郎徐旭龄、率所属地方官员士庶等、跪迎于城西。上至趵突泉亭。命徐旭龄近前。咨询地方利病、民风土俗。上临泉览视久之。徐旭龄奏请御笔留题以宠名泉。上援笔大书激湍二字　　

