<!-- { "loadSidebar": true } -->
○周公庙碑。上亲制碑文。御书勒石。文曰、世运代嬗、隔越千载、则必有神哲挺生其间、以承大统、以作名世。惟公、体上圣之质、绍祖考之德、孝友笃仁、左右宁王、厥勋烂矣。及乎负扆、能以勤劳寅恭、惇大忠信之道、翼赞其君、太和洽而颂声作焉。夫功莫大于致治绥邦、业莫隆于制礼作乐、公身兼数器、开物成务、其庞鸿炳烁之烈、既已载于诗书、志诸史册、至于系爻辞、定官礼、撰尔雅、出言为经、又何博奥难穷也。昔孟子论列古帝王、至于公、曰兼三王、施四事、而韩愈亦历数尧舜禹汤文武以至公、盖道统之传如此、岂仅以治理之彰彰者与。遥想风徽、官公遗嗣、俾昭世泽于无穷。既命有司、新公庙貌、希慕之余、勒石颂德而系之以诗。诗曰、邃古民朴。混混茫茫。列圣经纶。肇轩迄商。叙厥伦纪。贲以采章。公监二代。揆时立制。有因有除。礼明乐备。体国经野。成理万汇。集武之勋。绍文以孝。代成諴民。并孔立教。为子为臣。是则是傚。宗邦绵历。忠厚所贻。贞珉载镌。作颂致思。凫绎同峙。亿禩为期　　

○建孔子庙碑。上亲制碑文。御书勒石。文曰、朕惟道原于天、弘之者圣。自庖牺氏观图画象、阐乾坤之秘、尧舜理析危微、厥中允执、禹亲受其传、汤与文武周公、递承其统、靡不奉若天道、建极绥猷、夐乎尚矣。孔子生周之季、韦布以老、非若伏羲尧舜之圣焉而帝、禹汤文武之圣焉而王、周公之圣焉而相也。岿然以师道作则、以及门贤哲、绍明绝业、教思所及、陶成万世、伏羲尧舜禹汤文武周公之统、惟孔子继续而光大之矣。间尝诵习诗书之所删述、大易之所演系、春秋之所笔削、礼乐之所修明、本末一贯、根柢万有、殆与覆载合其德、日月并其明、四时寒暑协其序焉。故曰、仲尼之道、一天道也。朕敬法至圣、景仰宫墙、向往之诚、弗释寤寐。□山戊示□甲子、十有一月、时迈东鲁、躬诣曲阜、展修祀事、复谒圣墓、循抚松栝、仪型在望、僾乎至德之亲人也。朕忝作君、启牖下民、深惟夫子、师道所建、百王治理备焉、舍是而图郅隆、曷所依据哉。因勒文于石、彰朕尊崇圣教、以承天治民之意。系以辞曰、遐哉三五。维辟之式。于皇尼山。师道允植。天畀木铎。觉彼群生。百行以正。六籍以明。贤迈唐虞。圣则河洛。绥和动来。文博礼约。凤衰虽叹。麟德感祥。学昌洙泗。统归素王。炎汉崇儒。少牢用飨。厥后贤君。高山是仰。予怀至圣。莅彼东方。音徽云邈。道德弥光。郁郁茔林。峨峨祠殿。企慕安穷。羹墙如见。泰岱匪高。东海匪深。敬扬懿轨。终古式钦　　

○建孟子庙碑。上亲制碑文。御书勒石。文曰、自王迹熄于春秋、圣人之道、或几于泯灭、卒之晦而复明、历千百世而不敝者、恃有孔子也。孔子没百有余年、浸假及于战国、杨墨塞路、祸尤烈于曩时。子舆氏起而辟之、于是天下之人、始知诵法孔子、率由仁义、斯道之有传、至于今赖之。是以后世学者、如韩愈苏轼之徒、咸推其功以配大禹、而闽洛之儒、咸遵为正学之宗传、于戏盛已。夫洪水之祸、止于人身已尔、杨墨之祸、隐然直中于人心、不有孟子、使杨墨滥觞于前、释老推波于后、后之人、虽欲从千载之下、探尼山之遗绪、其孰从而求之。因推述厥义、刻文于石、俾揭于邹之庙。其诗曰、尼圣既往。夐矣音徽。后百余□山戊示□。圣绪浸微。尚异实繁。杨墨竞煽。陷溺之祸。酷于昏垫。惟子舆氏。距诐放淫。以承先圣。以正人心。述舜称尧。私淑孔子。正学修明。百世以俟。不有是者。斯道孰传。宇宙晦霿。万物狂侦。我读其书。曰仁曰义。遗泽未湮。闻风可企。岳岳亚圣。岩岩泰山。功迈禹稷。德参孔颜。刻石兹文。于祠之下。诵烈扬休。用告来者　　

○升翰林院侍读学士多奇、为内阁学士兼礼部侍郎　　

○癸巳。上诣太皇太后宫、问安　　

○谕九卿等曰、京师为天下根本之地、今当耕种、雨泽愆期、虽秋成尚远、而目前旱乾、朕甚忧之。今欲亲行祈祷、尔等大小臣工、亦宜尽诚斋戒、实心祈祷。夫求雨乃为小民。如朕与尔等、共享富贵。朕之焦劳、岂为一身之计。祗念穷檐一岁不登、即至失所、不但朕心不忍、尔等皆国家大臣、亦何忍坐视。应各矢至诚、毋循故事　　

○命固山贝子纳尔图、袭封多罗平郡王、以其兄纳尔都、因罪革爵故也　　

○命多罗顺承郡王杨起弟宠宝、袭封多罗顺承郡王　　

○刑部左侍郎赵之鼎、以疾请假回籍。允之　　

○甲午。以翰林院编修许汝霖、为四川乡试正考官。户部员外郎林麟焻、为副考官。太常寺少卿黄斐、为广东乡试正考官。吏部员外郎何天宠、为副考官。礼科掌印给事中王连瑛、为福建乡试正考官。礼部员外郎许圣朝、为副考官　　

○丁酉。上素服乘马。躬诣天坛祈雨。自西天门步行。至坛致祭毕。仍步行出西天门。乘马回宫。是夜、雨　　

○戊戌。上诣太皇太后皇太后宫、问安　　

○己亥。上移驻瀛台　　

○庚子。上回宫。诣太皇太后皇太后宫、问安　　

○谕大学士等曰、部院事务稍简、今时值暑热、著间一日一面奏。凡不紧要事、径交内院。若九卿会推紧要事务、仍于面奏之日、一并启奏　　

○辛丑。都察院左副都御史徐元珙疏言、祀典所载、致祭北海、尚沿宋明旧制、于河南怀庆府。系在京之南、于义未合。况北岳已改祀浑源州、则北海应请改祀于混同江、庶方位允协。下部议行　　

○命宋儒张载子孙、世袭五经博士　　

○壬寅。上御太和门视朝。文武升转各官谢恩。次喀尔喀进贡使臣等行礼　　

○癸卯。上诣太皇太后宫、问安　　

○转刑部右侍郎王国安、为左侍郎。升安徽巡抚薛柱斗、为刑部右侍郎　　

○予故原任都统沙纳哈巴图鲁、祭葬如例　　

○甲辰。免湖南康熙二十五年未完额赋、并康熙二十六年下半年、康熙二十七年上半年额赋有差　　

○乙巳。以镇国公额尔图之子爱音图、为三等辅国将军　　

○丙午。免直隶丰润县、本年分水灾额赋十之二　　

六月。丁未朔。上诣太皇太后皇太后宫、问安　　

○江苏巡抚田雯陛辞。请训上□日。上曰、向闻江苏富饶、朕亲历其地、见百姓颇多贫困。尔至彼处、当以爱养民生为要务。至地方豪强、亦往往为害于民。如此辈、不可不惩。然政贵宽平。不必一一搜访、反致多事。至于文武、本属一体。文武辑睦、则兵民自安矣　　

○己酉。上诣太皇太后宫、问安　　

○升护军参领托赖、为正红旗汉军副都统　　

○以翰林院侍讲学士博际、翁叔元、侍读戴通、俱充日讲起居注官　　

○辛亥。以宗室惠兰、补授镶蓝旗护军统领　　

○以顺天府府尹杨素蕴、为安徽巡抚　　

○壬子。上奉太皇太后、皇太后、幸畅春园　　

○丁巳。升左佥都御史徐诰武、为顺天府府尹　　

○旌表河南节妇、商邱县高氏、虞城县李氏、烈妇、杞县朱氏、烈女、西平县杨氏等、各给银建坊如例　　

○戊午。旌表山东节妇、城武县刘氏、烈妇、即墨县王氏、烈女、峄县褚氏、城武县邵氏等、各给银建坊如例　　

○庚申。改贵州大定府、为大定州　　

○旌表福建节妇、侯官县陶氏、闽县陈氏、烈妇、闽县张氏、烈女、闽县吴氏、连江县杨氏等、各给银建坊如例　　

○壬戌。以翰林院编修熊赐瓒、为浙江乡试正考官。吏部员外郎刘迪、为副考官。翰林院修撰陆肯堂、为江西乡试正考官。户部员外郎李振世、为副考官。户科掌印给事中汪晋徵、为湖广乡试正考官。内阁中书冯廷櫆、为副考官　　

○乙丑。予故镶蓝旗护军统领马尔翰、原任四川建昌总兵官佟浩年、各祭葬如例　　

○丁卯。礼部左侍郎严我斯、疏请给假葬亲。允之　　

○戊辰。吏部议覆、云南贵州总督范承勋疏言、贵州所属十五卫、十所、请分晰裁改。偏桥卫、裁并施秉县。兴隆卫、裁并黄平州。移州治于卫治。新添卫、裁并贵定县。移县治于卫治。贵州、贵前、二卫裁去、改设贵筑县。镇西、威清、二卫、赫声、威武、二所裁去、改设清镇县。平坝卫、柔远所裁去、改设安平县。安南卫裁去、改设安南县。定南所、裁并普定县。普安卫、裁并普安州、安笼所、裁并安笼厅。敷勇卫、修文、濯灵、息烽、于襄、四所裁去、改设修文县。永宁卫、普市所裁去、改设永宁县。毕节、赤水、二卫裁去、改设毕节县。乌撒卫、裁并威宁府。应如所请。从之　　

○辛未。旌表直隶贞女安氏、年少拒奸、受伤殒命、给银建坊如例　　

○癸酉。以翰林院侍讲米汉雯、为江南乡试正考官。检讨龚章、为副考官。翰林院侍讲高裔、为狭西乡试正考官。内阁中书许曰琮、为副考官　　

○乙亥。转礼部右侍郎徐乾学、为左侍郎。调兵部右侍郎张英、为礼部右侍郎　　

秋。七月。丁丑朔。享太庙、遣内大臣伯费扬古行礼　　

○戊寅。上奉太皇太后、皇太后、自畅春园回宫　　

○己卯。上幸畅春园　　

○安徽巡抚薛柱斗疏报、康熙二十五年、安、宁、太、庐、凤、滁、和、七府州属、共垦过荒田三百八十八顷十五亩、照例起科。下户部知之　　

○庚辰。升正白旗副都统杭奇、为护军统领　　

○癸未。升太常寺卿成其范、为兵部右侍郎　　

○赠故太医院院使加通政使衔马之俊、为礼部侍郎。予祭葬如例　　

○丙戌。礼部议覆、福建巡抚张仲举疏言、台湾郡县设立学校、但与考人数无多、未便照内地之额。请于府学、量设廪增各二十名、县学各十名、俟人才渐盛、仍照直隶各省、补足定额。至廪生出贡、挨年考取、请自康熙二十七年始、照例举行。应如所请。从之　　

○丁亥。上自畅春园回宫。诣太皇太后皇太后宫、问安　　

○戊子。先是、喀尔喀土谢图汗、奉上谕侦探鄂罗斯分界使臣消息。至是、土谢图汗奏、鄂罗斯遣使请和、已抵臣境。上命萨布素等、统率官兵、乘天时未寒、还至黑龙江、墨尔根、修整器械、休息马匹、以度隆冬。仍于要地严设斥堠。并以鄂罗斯遣使请和、撤还大兵之故、晓谕雅克萨城内罗刹知之　　

○吏部等衙门议覆、江西道御史钱三锡疏言、远省微员病故者、向有给发勘合归榇之例。或亲仆同乡、无人可以代领勘合、扶送归家者、请敕该督抚、令地方官择地安葬。查云南、贵州、四川、广西、微员身故、理应归榇乡土。如无亲仆、并同乡之人、令地方官选差的役二名、给费送回原籍、取具本地方官印结为凭。从之　　

