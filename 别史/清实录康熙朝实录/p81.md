<!-- { "loadSidebar": true } -->
○转刑部尚书梁清标、为户部尚书　　

○戊戌。上因太皇太后在汤泉。是日启行。复往赤城。驻跸狼山堡　　

○特升食正四品俸仍掌河南道御史李之芳、为都察院左副都御史　　

○己亥。上至汤泉。诣太皇太后行宫、问安。驻跸赤城　　

○庚子。上诣太皇太后行宫、问安　　

○谕兵部尚书明珠、朕奉太皇太后幸汤泉、朝夕问安外、别无游幸。今来换班护军、著各减一名。每佐领只著二名来。马匹亦勿多备。尔部即传知　　

○辛丑。上诣太皇太后行宫、问安　　

○巴林、阿霸垓、鄂尔多斯、苏尼特、克西克腾、河霸哈纳、王、贝勒、贝子、台吉等、及归化城等处都统等、来朝　　

○壬寅。上诣太皇太后行宫、问安　　

○谕兵部尚书明珠、闻随驾官兵、多有疾病、著传来、令太医院官医治。其病重不能来者、太医院官前去医治。又召太医院官入谕、亦如前　　

○癸卯。谕内务府总管噶禄、闻此处食物甚少、随驾军士勤劳、若将口外羊赏给、瘦不堪食、可将御用羊酌量少存、其余散给军士、尔速传知　　

○甲辰。上诣太皇太后行宫、问安　　

○乙巳。上诣太皇太后行宫、问安　　

○翁牛特杜楞郡王毕礼衮达赖、来朝　　

○予故工部侍郎佟弘器、祭葬如例　　

○丙午。上诣太皇太后行宫、问安　　

○谕兵部尚书明珠、京城来换班兵、皆系穷苦之人、身负行李米粮而来、甚为可矜。尔部可给与官车装载、并酌量给与锅帐、到此之日、即按日给与口粮。又召赤城同知胡之睿、问地方百姓生理。胡之睿奏曰、此地人民淳朴、虽不富饶、然各务耕种、秋成所得、除供赋外、尚可糊口。上曰、太皇太后幸汤泉。去冬修路、及收买草料木炭等物、皆用民夫、想甚劳苦。朕心大为不忍。尔在地方、若有所见、可据实陈奏、勿有所隐　　

○以太常寺卿王天成、为宗人府府丞　　

三月。丁未朔。上诣太皇太后行宫、问安　　

○鄂尔多斯镇国公索诺穆故。遣官致祭　　

○戊申。广东巡抚刘秉权疏言、暹罗国贡使所进方物、仍与会典不符、较前更少其一。上以先有谕上□日、命礼部免其察议。其＜扌嶲＞来货物、或愿运至京师贸易、听其自运。或愿在广东贸易、令督抚委官监视之　　

○己酉。上诣太皇太后行宫、问安　　

○以都察院左都御史艾元徵、为刑部尚书　　

○命直隶各省提督总兵官、俱照康熙六年例、于十月内自陈。在内武职各官、一体遵行　　

○庚戌。遣官祭历代帝王　　

○壬子。上诣太皇太后行宫、问安　　

○谕户部侍郎班迪、换去步甲、皆穷苦兵丁。还家时、恐路费艰难。尔部酌量给与银两　　

○癸丑。清明节。遣官祭永陵、福陵、昭陵、孝陵　　

○福建兴化总兵官李时芳、以病乞休。允之　　

○喀尔喀土谢图汗、遣使进贡。赏赉如例　　

○乙卯。上诣太皇太后行宫、问安　　

○命选满洲蒙古汉军新旧生员内、文行兼优者、与汉生员一体入监肄业　　

○丙辰。上诣太皇太后行宫、问安　　

○以江西九江、广信、南康、三府旱灾、将康熙九年存留银二万八千两有奇、令该抚速委官赈济　　

○丁巳。上诣太皇太后行宫、问安　　

○户部侍郎班迪等题、备秣御马草、余剩五万七千束。应交地方官、照原价发卖。得上□日、不必发卖。八旗护军校、前锋、护军、皆系穷苦之人、著均散给　　

○戊午。上诣太皇太后行宫、问安　　

○己未。升四川按察使宋可发、为广东布政使司布政使　　

○封靖南王耿精忠所尚和硕郡主、为靖南王妃　　

○庚申。以原任都察院左都御史杜笃祜、补原官　　

○升河南布政使徐化成、为湖广巡抚　　

○辛酉。上诣太皇太后行宫、问安　　

○壬戌。江西南瑞总兵官赵光祖、以标下效用官为盗、降三级调用　　

○甲子。万寿节。上诣太皇太后行宫、行礼。以驻跸赤城、停止庆贺筵宴　　

○遣官祭福陵、昭陵、孝陵　　

○遣官祭真武、东岳、城隍之神　　

○赐洐圣公孔毓圻等宴于礼部　　

○乙丑。上诣太皇太后行宫、问安　　

○丙寅。以故一等阿思哈尼哈番奇塔鼐子阿喇纳、袭职　　

○丁卯。上诣太皇太后行宫、问安　　

○戊辰。上奉太皇太后回銮。太皇太后登辇。上扶辇行数步。方乘马行。驻跸兴仁堡　　

○谕宣府总兵官拜音达礼曰、总镇之职、关系甚重。朕观宣府一带虽安静、而昌平、密云、石匣等处、尚多盗案。地方有盗、民生何安。尔当与该抚会议、必期盗息民安。至于兵丁、全赖军饷资生。尔必正已率属、切勿扣克。否则国法难容。尔其慎之　　

○予故二等阿思哈尼哈番议政大臣都统特晋、祭葬。谥襄壮　　

○己巳。上驻跸东山庙　　

○辛未。过长安岭。大雨。上下马步行扶辇。太皇太后曰、此地险峻。天雨路滑。汝步行劳苦。可乘马缓行。上奏曰、道路泥泞。臣扶辇而行、于心始安。仍步行至岭上。太皇太后欲少憩。上即趋行、命取凉棚、亲视安置。及下岭时、仍步行扶辇、至平地、方乘马傍辇而行。驻跸新井堡　　

○予故蒙古副都统罗和、祭葬如例　　

○壬申。上驻跸怀来卫　　

○山西狭西总督罗多、以前任河道总督时、堤工冒破钱粮、降二级调用　　

○癸酉。上驻跸岔道　　

○甲戌。过八达岭。上步行扶辇。太皇太后再四谕乘马。上奏曰、岭路崎岖、不似平地。臣缓步扶辇、无甚劳苦。至平地始乘马行。驻跸巩华城　　

○以江南兴化县、康熙九年水灾、额赋虽经全蠲、而积水未涸、百姓尚难耕种、复谕户部、将康熙十年分额赋、一并豁免　　

○兵部督捕左侍郎折库纳题、窝隐逃人、有定例处分。至流徙处、有窝隐逃人者、未定处分之例。今尚阳堡、宁古塔等处流徙人等、如窝隐逃人、不便复拟流徙、应枷号三个月、责四十板。从之　　

○乙亥。上回京。至神武门下马。扶太皇太后辇、入慈宁宫。是日、上诣皇太后宫、问安　　

夏。四月。丙子朔。享太庙。遣都统喇哈达行礼　　

○上诣太皇太后皇太后宫、问安　　

○己卯。上诣太皇太后宫、问安　　

○谕户部、江南连年水旱相仍、灾伤甚重。若将旧欠钱粮、一并追徵、民生愈致困苦、朕心不忍。其以前未完钱粮、实系拖欠在民者、著暂行停徵、俟民力稍苏之时、再行请上□日　　

○升光禄寺卿王秉仁、为都察院左副都御史　　

○以原任浙江右路水师总兵官杨富、为江西南瑞总兵官　　

○庚辰。上御太和殿视朝。文武升转各官谢恩。次喀尔喀进贡使臣等行礼　　

○上诣太皇太后宫、问安　　

○升左通政任克溥、为通政使司通政使　　

○户部议覆、山东巡抚张凤仪疏言、东平所运丁、例于该所每丁名下、纳银二钱五分。后经改入民籍、复于该州每丁纳银一钱二分、而运丁旧额未除、苦于重徵、请赐豁除。应如所请。从之　　

○辛巳。云南贵州总督甘文焜、以贵州镇远府火灾、引罪求罢。不允　　

○吴喇忒镇国公阿玉锡故。遣官致祭　　

○以户部尚书梁清标、充经筵讲官　　

○谕吏部等衙门、江南事务繁剧、与他省不同、向来立有定限、各官不能如期完结、致罹参罚者甚多。前原任山西狭西总督莫洛、曾请＜宀十见＞限、积案始得清楚。今应照此例、凡江南一切陈积事件、于定限外、再＜宀十见＞限一年、令地方官料理完结　　

○壬午。以礼部郎中黄虞再、为江西按察使司佥事、提调学政　　

○癸未。以原任江南左布政使金鋐、为河南布政使司布政使　　

○甲申。上诣太皇太后皇太后宫、问安　　

○上御弘德殿。讲官进讲毕。谕翰林院掌院学士熊赐履曰、朕前往赤城。见路旁碑上贴一纸、写害天下之民者、给事中柯耸是也数字。又无姓名。朕思其言果真、如何不写姓名。熊赐履奏曰、从来匿名飞语、多是光棍害人之计。从使写出姓名、焉知不是怀挟私讐、乘机诬陷、愿皇上加察。上曰、果有姓名、即可对质。若挟私诬陷、则所欲陷人者、徒自陷耳　　

○以原任浙江按察使宋琬、为四川按察使司按察使　　

○裁江南海门县缺、归并通州管辖　　

○封和硕安亲王女、为郡主。授其壻明尚、为和硕额驸　　

○乙酉。升内阁侍读学士王守才、为光禄寺卿　　

○升护军统领觉罗伊尔门、为镶红旗满洲都统　　

○丁亥。上诣太皇太后宫、问安　　

○戊子。以太仆寺卿周卜世、为太常寺卿　　

○己丑。免江南清河等三县、挑河挖伤田地额赋有差　　

○庚寅。上御太和殿视朝。文武升转各官谢恩　　

○上诣太皇太后宫、问安　　

○免江南淮安、大河二卫、康熙十年分水淹田地额赋　　

○壬辰。孝瑞文皇后忌辰。遣官祭昭陵　　

○升狭西巡抚鄂善、为山西狭西总督　　

○癸巳。谕吏部、兵部、狭西幅员辽阔、边疆重地、防御宜周。省城有将军满兵驻防。总督衙门、应移驻近边扼要地方、专管狭西、以便控制。其山西省附近京师、应照山东河南例、令该抚料理。尔二部会同详议具奏　　

○增设工部满郎中二员。汉员外二员。分巡京城内外、及玉泉山等处河道　　

○甲午。上诣太皇太后皇太后宫、问安　　

○乙未。上诣太皇太后宫、问安　　

○以散秩大臣侯桑阁、掌銮仪卫事务　　

○丁酉。先是、承恩伯周全斌病故、吏部题奏。奉上□日、周全斌敕内、虽无袭次、但自海外带领战船、率众投诚功大、作何承袭、著再议。至是议覆、应准予承袭一次。从之　　

○升兵部督捕右理事官周之桂、为太仆寺卿　　

○升镶红旗副都统赫业、为护军统领　　

○戊戌。升护军参领额赫纳、为镶蓝旗满洲副都统　　

○以靖南王藩下副都统江元勋、为右翼总兵官。参领刘可礼、为副都统　　

○庚子。上御太和殿视朝。文武升转各官谢恩　　

○江南道御史施维翰、疏参福建总督刘斗、违例题补兴化总兵官。又代靖南王耿继茂、题请建祠、徇私妄奏。应严加处分。下部察议　　

○增设兵部笔帖式、二十员　　

○壬寅。上诣太皇太后宫、问安　　

○谕吏部、原任大学士卫周祚、品行端方、清慎素著。曩以引疾请告、回籍调理。今阁务殷繁、赞理需人。著即召取驰驿来京、入阁办事　　

○调镶红旗蒙古副都统查哈太、为满洲副都统　　

○癸卯。升狭西布政使阿席熙、为狭西巡抚　　

