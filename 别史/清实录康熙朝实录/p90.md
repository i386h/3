<!-- { "loadSidebar": true } -->
○辛丑。升护军参领扩尔坤、为镶红旗蒙古副都统　　

○壬寅。上御太和殿视朝。文武升转各官谢恩　　

○苏尼特多罗杜楞郡王公额故。遣官致祭　　

○癸卯。上诣太皇太后皇太后宫、问安　　

○予故副都统王国雄、祭葬如例　　

○裁宗人府觉罗启心郎一员汉军启心郎二员　　

○议政王大臣等会议、平西王吴三桂具题请撤安插。应将王本身、并所属官兵家口、均行迁移、在山海关外、酌量安插。云南地方、有土司苗蛮杂处、不得稍疏防御。今既将王迁移、应暂遣满洲官兵戍守。俟戍守官兵到日、该藩起程。满洲官兵、如何派拨。及四营绿旗官兵、作何归并。该藩沿途须用钱粮人夫等项、俱听该部详议。又一议、吴三桂镇守云南以来、地方平定、总无乱萌。今若将王迁移、不得不遣兵镇守。兵丁往返、与王之迁移、沿途地方民驿苦累。且戍守之兵、系暂居住、骚扰地方、亦未可定。应仍令吴三桂镇守云南。得上□日、吴三桂请撤安插、所奏情词恳切。著王率领所属官兵家口、俱行搬移前来。其满洲官兵、不必遣发。如有用满兵之处、该藩于起行时、另行奏请、然后遣发。俟官兵到后、王来亦不至迟误。余依议　　

○甲辰。上诣太皇太后皇太后宫、问安　　

○乙巳。升宗人府府丞严沆、为都察院左副都御史　　

○丙午。太宗文皇帝忌辰。遣官祭昭陵　　

○谕兵部、兹因地方底定、平西王吴三桂、平南王尚可喜、靖南王耿精忠、各具疏请撤安插。已允所请、令其搬移前来。地方应行事务、及兵马机宜、必筹画周详、乃为善后之策。应各遣大臣一员、前往会同该藩、及总督、巡抚、提督、商确。作何布置官兵、防守地方、并照管该藩等起行。应差官员职名、开列具奏　　

○丁未。遣大学士杜立德、祭先师孔子　　

○试汉军汉人科道官于保和殿　　

○升左通政赵祥星为大理寺卿　　

○戊申。太祖高皇帝忌辰。遣官祭福陵　　

○己酉。谕吏部、国家设立言官、专司耳目。凡政治得失、民生利弊、必须详切条陈、直言无隐、斯为称职。若但敷衍虚文、浮冗剿袭。或以不急之务、草率塞责。非朕广开言路之意。今将科道官、亲加考试。其留用各员、著益加勉励、殚心尽职、以副委任。内石文郁范时起、何名扬、才庸无文、不称言职。著革职。尔部即遵谕行　　

○庚戌。秋分。夕月于西郊。上亲诣行礼　　

○山西巡抚达尔布、以病求罢。慰留之　　

○旌表浙江节妇、仁和县吴氏、嘉兴县钟氏、嘉善县蔡氏、石门县杨氏、陆氏、归安县王氏、德清县陈氏、赵氏、慈溪县刘氏、孙氏、山阴县商氏、萧山县蔡氏、义乌县倪氏、骆氏、永康县朱氏、浦江县陈氏、常山县鲁氏、各给银建坊如例　　

○辛亥。予故副都统安泰、祭葬如例　　

○壬子。上御太和殿视朝。文武升转各官谢恩　　

○差礼部左侍郎管右侍郎事折尔肯、翰林院学士兼礼部侍郎傅达礼、往云南。户部尚书梁清标、往广东。吏部右侍郎陈一炳、往福建。经理各藩撤兵起行事宜　　

○癸丑。上诣太皇太后宫、问安　　

○升太仆寺卿于可托、为宗人府府丞　　

○乙卯。命侍卫传谕福建总督范承谟曰、尔向有贤声、与他人不同。且福建边疆重地、海氛未靖。尔其益加勉励。副朕委任。于常例赏赐外。加赐衣、帽、及内厩鞍马一匹　　

○谕吏部、兵部、云南地属远疆。今该藩官兵既撤、控制需人。应专设云南总督一员。添设提督一员。责成专管料理。尔部速议具奏　　

○谕户部、平西王吴三桂、平南王尚可喜、靖南王耿精忠等、请撤安插。已允搬移。该藩及各官兵家口、安插地方、所需房屋田地等项、应豫为料理。务令到日、即有宁居、以副朕体恤迁移至意　　

○升护军参领吴丹、为镶白旗蒙古副都统　　

○丙辰上诣太皇太后皇太后宫、问安　　

○上御观德殿。选择八旗善射者。阅射毕、命记名蒙古都统觉罗朱满、内大臣舅舅佟国维等、一百八人　　

○丁巳。谕礼部、坛庙祭祀、国家大典。必仪文详备、允符礼制、乃可肃将诚敬、昭格神明。其致祭时辰、斋戒处所。稽诸往代、各有定制。尔部详察典例、酌议妥确以闻　　

○升护军参领龚图、为正蓝旗蒙古副都统　　

○河南道御史黄敬玑疏言、旗下仆婢自尽者甚多。请敕官民、量加体恤。或设法劝戒。部议、久奉上谕、应再行申饬。上曰、人命关系重大。旗下奴仆、若抚恤得所、岂肯轻生自尽。嗣后令各加意爱养、勿得逼责致死。尔部通行严饬　　

○戊午。以故三等阿思哈尼哈畨齐尔格申孙石清、袭职　　

○己未。上御经筵。讲毕。赐大学士、九卿、詹事、及讲官等宴　　

○遣官祭历代帝王　　

○遣官祭城隍之神　　

○庚申。上诣太皇太后宫、问安　　

○宗人府等衙门、遵上□日议覆、旗下服制。凡王以下、至奉恩将军。及满洲、蒙古、汉军、文官以上。遇有父母丧事。不计闰、准守制二十七月。又承重孙、为祖父母、亦守制二十七月。若长房无子、次房之长子、亦应承重守制二十七月。俱准其百日剃头。照旧进署办事。仍在家居丧二十七月、满日除服。未除服之前、凡穿朝服等处、停其朝会。凡有喜庆事处、不许行走。不许作乐。违者照定律议处。得上□日、著会同兵部、将旗下武官持服之处、一并再议具奏。寻兵部议、旗下在京武官、亦照文官例守制。从之　　

○免直隶青县盐山、庆云三县、本年分旱灾任县、隆平二县、本年分水灾额赋有差　　

○辛酉。上御弘德殿。讲官进讲毕。谕讲官等曰、文章以发挥义理、关系世道为贵。骚人词客。不过技艺之末。非朕之所贵也　　

○上手诏谕平西王吴三桂曰、自古帝王、平定天下、式赖师武臣力。及海宇宁谧、必振旅班师、休息士卒。俾封疆重臣、优游颐养。赏延奕世、宠固河山。甚盛典也。王夙笃忠贞、克摅猷略。宣劳戮力、镇守岩疆。释朕南顾之忧。厥功懋焉。但念王年齿已高。师徒暴露。久驻遐荒。眷怀良切。近以地方底定、故允王所请、搬移安插。兹特遣礼部侍郎折尔肯、翰林院学士传达礼、前往宣谕朕意。王其率所属官兵。趣装北来、慰朕眷注。庶几旦夕觏止。君臣偕乐。永保无疆之休。至一应安插事宜、已敕所司饬庇周详。王到日、即有宁宇。无以为念　　

○遣侍卫传谕折尔肯、传达礼曰、因尔等远往云南、料理迁移事务。特赐朕所佩刀各一口、良马各二匹　　

○命户部侍郎达都、前往会同盛京户部侍郎、奉天府府尹、将安插三藩地方察看。谕曰、尔等前往查看。凡贫民劳苦开荒田地、及其房屋、俱不必看。除驻守官兵分内房屋田地外。有开垦田地、皇庄、马厂、及王与大臣侍卫等庄田房屋、并空闲之地、务尽行查看。此内如有不足、尔等就近酌量查看。至山海关九门边墙外、亦不必看。此外若复不足、尔等应于他处边墙外、酌量查看来奏　　

○壬戌。谕刑部侍郎鄂尔多等曰、嗣后会议朝审、缓决、可矜、可疑诸案、仍如常启奏外。情实重犯、别用黄册、汇列罪状、及司名并犯人旗分、佐领、年貌、姓名、开载于前。其情罪、仍如常分晰、开载于后　　

○议政王大臣等会议、投诚官兵、慕化来归。若移驻别省、则离故乡亲戚、未免苦累。以后将投诚官兵、停其移驻。从之　　

○喀尔喀厄尔德尼伊尔登台吉、遣使进九白年贡、宴赉如例　　

○癸亥。上诣太皇太后皇太后宫、问安　　

○上御弘德殿。讲官进讲毕。谕讲官等曰、致治之道、不宜太骤。只合日积月累、久之自有成效。朕平日读书穷理总是要讲求治道、见诸实行、不徒空谈耳　　

○升归化城参领根都思赫、为副都统　　

○甲子。上幸郊外观获　　

○河道总督王光裕、丁父忧。命在任守制　　

○丙寅。上诣太皇太后宫、问安　　

○升大理寺少卿袁懋德、为太仆寺卿　　

九月。丁卯朔。调狭西提督桑峨、为云南提督　　

○戊辰。礼部尚书龚鼎孳、以病乞休。允之　　

○庚午。上诣太皇太后皇太后宫、问安　　

○辛未。上御太和殿视朝。文武升转各官谢恩　　

○谕吏部、向来定例、外官告病、不准起用原以防其规避。但其中才品优长、政绩素著者、迫于一时至情、引例告归。终身弃置、深为可惜。宜令地方督抚、确行咨访。果有才品堪用者、据实保奏、以凭擢用　　

○调狭西总督鄂善、为云南总督　　

○甲戌。谕差往贵州、料理搬移吴三桂夫船刍糗事务、户部郎中席兰泰、兵部郎中党务礼、户部员外郎萨穆哈、兵部主事辛珠曰、向来驿地困苦。今则困苦更甚矣。尔等慎勿骚扰。若该藩搬移、已至水次、尔等即宜应付船只、不可迟误　　

○乙亥。京师地震　　

○谕起居注官胡密色曰、朕适诣太皇太后宫问安。太皇太后问朕曰、顷者地动、尔知之否。朕奏曰、此乃天心垂异、以示警也。太皇太后谕曰、人君遇有灾异、固当益加修省。然亦在平时用人行政、敬承天意耳。朕仰绎慈训、诚为克谨天戒之要也。尔其书诸册　　

○调工部尚书吴正治、为礼部尚书　　

○己卯。山西道御史马大士疏言、今者地震京城、天心示警。请敕下大小臣工、洗心涤虑、恪供职业。至于边疆重地、有当思患豫防者、尤宜绸缪未雨、以为久安长治之谋。庶人事尽于下、天心格于上矣。得上□日、是、变不虚生、地动示警皆由政治未协、朕躬深为怵惕。力图修省、务期允当。大小臣工、亦著洗心涤虑、省改前愆、恪共职业、共回天变　　

○庚辰。以大学士冯溥、为武会试正考官。侍讲学士陈廷敬、为副考官　　

○辛巳。以左都御史冀如锡、为工部尚书　　

○壬午。予故礼部尚书恩额得、一等阿思哈尼哈畨宋希文、各祭葬如例　　

○甲申。谕吏部等衙门、国家致治、首在崇尚宽大、爱惜人才。俾事例简明、易于遵守。处分允当、不致烦苛。乃符明作惇大之治。向来各部衙门、俱定有处分条例、已经颁行。但其中款项太多、过于繁密。以致奉行者、或以胶执为守法、或以苛索为详明。或例所未载、援引比附、轻重失宜。徒据成规、罔原情理。大小各官、稍有过误、动触文网。虽具才能、弗获展布。深为可惜。著部院各衙门、将见行处分条例、重加订正。斟酌情法、删繁从简、应去应留、逐一分别详议、具奏　　

