<!-- { "loadSidebar": true } -->
○壬午。镇安将军噶尔汉疏言、臣等率领官兵、逼临贼境、见山高路狭、草木丛塞、今值六月、时多霪雨、若山水暴下、则鱼贯之兵、必至断绝、不能相顾矣。且挽运亦难、是以暂撤兵众、俟木落水涸、更率官兵、先灭山寇、续取兴安。上谕、噶尔汉自任将军以来、初无劳绩、惟闲住襄均诸处、今当逆贼震动之时、遣噶尔汉会同总督提督等、剿灭山寇、或有克取兴安之机、酌便而行。乃不率兵破贼、以图报效。反称草木丛塞、竟以兵还。若此、当草木未盛之先、亦曾效力前进否。噶尔汉不行努力以赎前愆、反规避退兵、殊属不合。即应严察议处、但见在统兵进剿、俟大兵旋日察议。又近日狭西大将军图海、奏称四川逆贼、出宝鸡立营、则兴安之地已空、噶尔汉其统兵而前、击破贼寇、恢复兴安诸处、毋失机宜　　

○升江南按察使崔维雅、为湖南布政使司布政使　　

○癸未。以原任狭西按察使库尔喀、为山西按察使司按察使　　

○甲申。上诣太皇太后皇太后宫、问安　　

○先因马承荫、郭义等、尚未投诚。上命简亲王喇布、及将军穆占等、拨每佐领兵、或三人、或四人、遣一副都统、率往桂林。至是、喇布奏称、分兵发往桂林、镇守永州、则臣等所部进剿之兵、力殊单弱。上谕、今马承荫、郭义等、俱已投诚。则平南王及莽依图等兵、皆可达桂林。简亲王等、不必分兵发往。仍与安亲王约。剿杀贼寇　　

○乙酉。予故太子太保内大臣一等阿思哈尼哈番希尔根、祭葬如例　　

○丙戌。免河南郑州、本年分雹灾额赋有差　　

○丁亥。巡察潮惠等处海口吏部主事塞楞额等疏言、粤东马窖、鸥汀背诸处、乃濒海要地、宜严加防闲。请调拨官兵、分驻各口。庶居民储粟、不致侵掠、而奸徒私通贸易之弊、亦可杜绝。上谕、巡视海疆、严禁奸民贸易、潜资寇粮、乃平海机宜所关。马窖、鸥汀背、石井寨诸处、俱沿海要地。其令广东总督巡抚提督等、速拨官兵、防御海寇、杜绝奸民、私通粮糗。塞楞额等、乃特遣严察海疆之员、何地紧要、宜添兵防守、即移文该督抚提镇、调兵驻防。如汛守官员、不加严缉、或私纵奸民、通贼贸易、接济粮米等物、塞楞额等、即指名参奏　　

○升通政使赵璟、为工部右侍郎　　

○戊子。上诣太皇太后宫、问安　　

○以原任奉天府府尹梁拱宸、补原官　　

○升署副将程福良、为狭西兴安总兵官　　

○先是、提督赵良栋疏言、湖南已经平定、应复汉中兴安、臣愿独当一路、竭忠自效。上命大将军图海等确议。至是、图海等奏称、栈道益门镇各口、逆贼率众来犯、据险为营、今令提督赵良栋、进临武寨、相机而行。俟臣等击破益门镇诸处贼垒、如有进取之机、酌量分道而行。上谕、湖南逆贼大败、困蹙遁走、大将军安亲王、简亲王等、三路进发、平定武冈新宁诸处、剿杀贼寇、贝勒察尼等、进取辰州、顺承郡王、及将军噶尔汉等、亦从郧阳彝陵、规定蜀贼、又马承荫、郭义等、并皆薙发、广西尽平、平南王将军莽依图等、亦统兵进剿、今逆贼震慑、正当剿抚并用之时、大将军图海、与将军总督提督等共议、亟歼侵犯宝鸡之贼。恢复汉兴。以平蜀地　　

○己丑。奉命大将军和硕康亲王杰书等疏言、闽中滨海要汛、及墩台营寨、俱绿旗官兵防守、满洲大兵、惟驻形胜之地、相为声援、满洲兵数颇多、宜酌量撤还。得上□日、满兵既云宜撤、当如奏撤回。但海氛未靖、止先撤内府佐领官兵一千、俟此兵到日、再议发往更代　　

○升甘肃按察使舒淑布、为狭西布政使司布政使　　

○庚寅。以翰林院侍讲朱马泰、充日讲起居注官　　

○刑部侍郎宜昌阿等至湖广、传谕诸大将军等、酌议撤兵。大将军贝勒察尼议奏、臣察见在进剿常德桃源、护军每佐领各五人有余、骁骑兵每佐领各七人有余、汉军共一千二百余人、绿旗兵二万七千余人、兵力足以前进。其在常德者、外藩蒙古兵四百余人、在澧州者、外藩蒙古兵二千三百余人、应行撤还。松滋、宜都、骁骑兵五百人、汉军一百人、绿旗兵四百余人、足以镇守疆圉。二处所有外藩蒙古兵五百人、亦应撤还。其在岳州满兵、每佐领各三人有余、汉军共三百余人、俱撤还荆州。并入荆州兵内、共成每佐领五人之数、俾之镇守。其余满兵、每佐领各二人有余、镇守荆州外藩蒙古兵二千余人、镇守岳州外藩蒙古兵六百人、亦俱应撤还。大将军简亲王喇布议奏、乌喇宁古塔之兵、宜遵上□日撤还。但新宁诸处、见有贼寇、请暂留乌喇宁古塔兵一千二百余人、臣等二路之兵、合而为一、每佐领兵各十一人有余、于其中选每佐领八人、及绿旗官兵一万二千余人、率之前往、与安亲王相期、进剿新宁贼寇。俟破贼之后、乌喇宁古塔兵、即行撤还。其永州、宜拨满兵无马者、每佐领三人、绿旗兵二千人镇守。令总兵官蔡元等、率绿旗官兵三千五百人、镇守全州。其两支外藩蒙古兵一千七百余人、应行撤还。大将军安亲王岳乐议奏、臣所统护军骁骑兵、每佐领共十五人、蒙古兵一百余人、简亲王等既进取新宁、臣当率每佐领兵各十一人、绿旗官兵一万人、与简亲王相期、进剿武冈东口之贼。其衡州、宜留每佐领满兵各一人、绿旗兵一千二百人、总兵官张忠标兵二千人防守。宝庆、宜留每佐领满兵各一人、绿旗兵一千人防守。岳州、宜拨每佐领满兵各二人前往、与镇守岳州绿旗官兵、协同防守。其外藩蒙古兵、应行撤还。简亲王等、倘不进取新宁、其前欲携往进剿绿旗官兵一万二千余人、及得胜等礟、祈发臣军前、以便攻剿武冈新宁东口贼寇。上谕、安亲王兵、可两路进取武冈东口。简亲王等兵、与安亲王兵、约期进取新宁。破新宁贼后、乌喇宁古塔兵、听令发还。贝勒察尼等兵、攻取辰州等处、荡灭寇贼。衡永荆岳诸地、俱如所奏、留兵镇守。其诸处撤回满洲蒙古兵、俱令大臣官员、沿途严加钤束　　

○谕兵部、尔部见喂马匹、及营驿之马、可选择二千、送至武昌、令善加刍秣备用　　

○辛卯。以内阁学士佛伦、充经筵讲官　　

○旌表直隶烈妇、许文方妻冯氏、给银建坊如例　　

○壬辰。上诣太皇太后宫、问安　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十一



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十八年。己未。秋。七月。癸巳朔。享太庙。遣内大臣塔达行礼　　

○予岳州阵亡正红旗佐领勒毕、祭葬如例　　

○甲午。宗人府遵上□日议、盛京三陵、每年四时祭祀、应令盛京将军、副都统、侍郎内、派令致祭。孝陵、仍遣在京大臣致祭。如有大事、致祭四陵、俱应于和硕亲王以下、镇国将军、及觉罗民官文武大臣内遣祭。得上□日、是　　

○河道总督靳辅疏言、淮河东岸、自翟家坝至周桥闸、乃淮扬运河上游门户、山盐等七州县民生关键也。当黄河循禹故道之时、淮流安澜直下、此地未闻水患、迨黄流南徙夺淮、淮流不能畅注、于是壅遏四漫、山阳、宝应、高邮、江都四州县、河西低洼之区、尽成泽国者、六百余年矣。明万历初、河道废坏、虽不若今日之甚、而清口淤、高堰决、与今日情形相似。彼时河臣潘季驯、筑堤堵决、治效班班可考、然此处不议加高、盖明代祖陵在西、故停河东之障以洩水。殊不知如虑淮涨西侵、何难两岸并筑、而顾留患门庭、历年既久、遂致成河九道、使淮扬叠受水灾、臣不能不憾潘季驯以善治河称、而亦有此失著也。皇上轸念运道民生、大发帑金、命臣遍为修治。今翟家坝成河九道之处、计共宽一千三百二十三丈二尺、今已尽合龙门。臣更查山阳、宝应、高邮、江都四州县、河西诸湖、今亦逐渐涸出。臣拟设法招垦、庶几增赋足民。下部知之　　

○乙未。上诣太皇太后宫、问安　　

○升刑部郎中索尔逊、为甘肃按察使司按察使　　

○吏部等衙门议奏、殉难首领佐贰等六品七品官之子、以县丞录用。八品九品官之子、以县主簿录用。未入流之子、以州吏目录用。著为例。从之　　

○赠殉难江西广昌县巡检舒学文、金山卫经历。荫一子入监读书　　

○丙申。以故一等阿思哈尼哈畨穆赫林之子他布代、袭职　　

○戊戌。予江西阵亡佐领傅喀、平凉阵亡佐领噶答浑、浙江阵亡佐领布席泰、各祭葬如例　　

○征南将军都统穆占疏报、招抚伪总兵路奇遇等、文武各官、共一百七十九员。下部议叙　　

○己亥。上诣太皇太后宫、问安　　

○抚蛮灭寇将军广西巡抚傅弘烈疏言、奉颁招抚敕谕、当即会同平南王尚之信、委佥事职衔王绳武、通判职衔俞音、赍往吴世琮营、被害。应赐恩恤。从之　　

○庚子。免山东新泰县、本年分雹灾额赋十之三　　

○户部郎中布詹等、奉差浙江巡海。上谕之曰、浙江沿海地方、关系紧要。尔等前往详察、设立巡海官兵。如额兵单弱、分防不敷、即酌议增设。至于奸恶兵民、贩卖粮米、因内地利少、出海利多、冒死越界、勾连贸易者有之。欲灭海寇、必断内地私贩。尔等宜加巡察。如将军督抚提镇所属人员、有犯禁者、即鞫审以闻。务期不时访缉、杜绝往来贩卖、庶奸宄屏迹、海氛可靖矣　　

○辛丑。升大理寺卿科尔坤、为都察院左副都御史　　

○升江南分巡江苏道金镇、为江苏按察使司按察使　　

○壬寅。刑部侍郎宜昌阿等疏言、大将军贝勒察尼军前、见有湖广经制随征绿旗兵、共二万七千人、宜令河南总兵官周邦宁、还豫镇守。得上□日、河南境内辽阔、提督既已裁缺、内乡淅川二县各口、俱在深山、今又值旱灾、总兵官周邦宁、可统标兵一千五百、即还豫镇守　　

○升太仆寺卿张问政、为通政使司通政使　　

○癸卯。上诣太皇太后皇太后宫、问安　　

○谕刑部、向来死罪重犯、因有论功免死之例、以致恶人希图幸免、临阵退缩、杀人劫财、恣肆愈多。以后死罪犯人、不得论功议免。著照其应得之罪、议拟具题、候上□日定夺　　

