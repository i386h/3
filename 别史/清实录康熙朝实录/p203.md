<!-- { "loadSidebar": true } -->
○癸巳。召议政王、大臣、大学士、学士、九卿、詹事、科道等官、至乾清门。命大学士勒德洪等传谕曰、顷九卿等、以大憝既除、寰宇底定。奏请上朕尊号。朕思曩者平南王尚可喜、奏请回籍时、朕与阁臣面议。图海言断不可迁移。朕以三藩俱握兵柄、恐日久滋蔓、驯致不测、故决意撤回。不图吴三桂背恩反叛、天下骚动。伪檄一传、四方响应。八年之间、兵民交困。赖上天眷祐、祖宗福庇。逆贼荡平。倘复再延数年、百姓不几疲敝耶。忆尔时惟有莫洛、米斯翰、明珠、苏拜塞克德等、言应迁移。其余并未言迁移吴三桂、必致反叛也。议事之人、至今尚多。试问当日曾有言吴三桂必反者否。及吴逆倡叛、四方扰乱。多有退而非毁、谓因迁移所致。若彼时朕诿过于人、将会议言应撤者、尽行诛戮、则彼等含冤泉壤矣。朕素不肯诿过臣下。即今部院事有错误、朕亦自任。朕自少时、以三藩势焰日炽、不可不撤。岂因吴三桂反叛、遂诿过于人耶。今乱贼虽已削平、而疮痍尚未全复。君臣之间、宜益加修省。恤兵养民。布宣德化。务以廉洁为本。共致太平。若遂以为功德。崇上尊称。滥邀恩赏。实可耻也。和硕裕亲王福全奏曰、吴逆反叛以来、臣忝列议政、常见一切调度将士、翦除逆寇、非臣等意见所能及。皆奉上谕遵行所致。实皇上功德。理应崇上尊号。和硕康亲王杰书、和硕安亲王岳乐、奏曰、臣等前在行间、凡恢复城池、剿御贼寇、尽出自皇上庙算、筹画周详。臣等凛奉敕谕遵行而已。非臣等意虑设施、克收成效。理应加上鸿称、以显功德。上复召大学士勒德洪、尚书伊桑阿、左都御史徐元文、侍郎李天馥、学士噶尔图等、谕曰、顷九卿等、以逆首既除、四方底定。奏请上朕尊号。朕自御极以来、日夜孜孜、以乂安民生为念。乃逆贼吴三桂、一倡变乱、遂至涂炭八年。当吴三桂初叛时、散布伪劄、煽惑人心。各省兵民、相率背叛。此皆德泽素未孚洽。吏治不能剔厘所致。幸赖上天眷祐、祖宗威灵、满洲兵士之力、逆渠授首、奸党悉除、地方平靖。独念数年之中、水旱频仍、灾异叠见。师旅疲于徵调、被创者未起。闾阎敝于转运、困苦者未苏。且因军兴不给、裁减官员俸禄、及各项钱粮。并增加各项银两、仍未复旧。每一轸念、甚歉于怀。若大小臣工、人人廉洁。俾生民得所、风俗淳厚、教化振兴。天下共享太平之福。虽不上尊号、令名实多。如一切政治不能修举、则上尊号何益。朕断不受此虚名也。朕自幼读书、览古人君行事。始终一辙者甚少。尝以为戒。惟恐几务或旷、鲜克有终。以故宵衣旰食、祁寒盛暑、不敢少间。偶有违和、亦勉出听断。或中夜有机宜奏报、未尝不披衣而起。朕非不知燕息自怡、盖所爱不在一身、总为天下生灵之计。政事务求当理。官职务在得人。期于家给人足、百姓乐业而已。今吏鲜洁清之效。民无康阜之休。君臣之间、全无功绩可纪。倘复上朕尊号、加尔等官秩、则徒有负愧、何尊荣之有。至于太皇太后、皇太后、加上徽号、诏赦天下、理所宜然。其上朕尊号之事、断不可行。乃朕实意、非粉饰之词也。自今以往。大小臣工、宜各洗心涤虑。砥节励行。休养苍黎。培复元气。尔等可向九卿各官、悉谕朕意。不必再行陈请　　

○以故一等精奇尼哈番唐翰辅子唐之汾、袭职。故二等阿思哈尼哈番郭丽子阿哈纳、袭职　　

○裁狭西甘肃靖边卫同知缺　　

○赠广东殉难署游击管都司佥书事白虎、署参将。予祭葬、荫一子以卫守备用　　

○乙未。调工部尚书帅颜保、为礼部尚书　　

○丁酉。上以滇逆荡平。遣官祭告天地、太庙、社稷　　

○上诣太皇太后皇太后宫、问安　　

○谕礼部、献□山戊示□太皇太后寿届七袠。洊臻景福。诸王大臣、宜行庆贺之礼。各视官爵为差。其庆贺日期、尔部选定以闻　　

○以故一等阿思哈尼哈番席卜弟准塔、袭职　　

○升左都御史萨穆哈、为工部尚书。转工部右侍郎党务礼、为左侍郎。升左副都御史苏拜、为工部右侍郎　　

○补行广西乡试。以编修乔莱、为正考官。员外郎杨佐国、为副考官　　

○戊戌。以册封皇妃、遣官告祭太庙、奉先殿　　

○遣大学士勒德洪、明珠诣慈宁宫、奏加上徽号礼仪。太皇太后谕曰、自叛逆构乱、于今八年。皇帝焦心劳思、运奇制胜。故得寇盗削平、海宇宁谧。皇帝应受尊号、以答臣民之望。予处深宫之中、不与外事。受此尊号、于心未惬。此典礼不必行。勒德洪等、奉太皇太后上□日还奏。上复遣诣慈宁宫。奏曰、历稽往代、国家凡有大庆、必归美于尊亲。太皇太后鉴臣微忱、特允奏请。臣虽无尊号。传示中外、亦有荣光。太皇太后复不允。勒德洪等还奏。上复遣诣慈宁宫。奏曰、自寇乱用兵以来、将士疲劳、生民困苦。疮痍未复、喘息未苏。虽兵戈乍戢、疆宇初平。国家纪纲、正宜整顿。地方元气、正宜培养。臣何敢宴然自处、以为太平无事、受纳尊号。惟祈太皇太后圣心欢豫。俯体群情、允行大典。臣实幸甚。天下幸甚。太皇太后曰、皇帝既惓惓恳请、至于再三。予亦不能固辞。可照礼仪行　　

○免浙江黄岩等一十二县卫、本年分水灾额赋有差　　

○以怀忠将军海潮龙、湖广左路副将李懋功、参领牛凤翔、高必盛、俱为云南总兵官　　

○太子太傅都统大学士公图海故。命大臣侍卫、往奠茶酒赐银三千两、及蟒紀、鞍马　　

○己亥。上诣太皇太后宫、问安　　

○上御太和门。王以下、文武各官、上表行庆贺礼。颁诏天下。诏曰、朕缵承丕绪。统御寰区。仰惟天地眷祐之庥。祖宗付托之重。圣祖母太皇太后慈训之殷。蚤夜孜孜、勤求化理。期于兵革寝息、海宇乂安。不意逆贼吴三桂、负国深恩、倡为变乱。阴结奸党、同恶相援。抗违诏令。窃据疆土。滇、黔、闽、浙、楚、蜀、关、陇、两粤、豫章之间、所在驿骚。肆骋痡毒。吴三桂僣称伪号、逆焰弥滋、负罪尤甚。朕恭行天讨。分命六师、剿抚并施、德威互济。或絷颈于阙下。或骈戮于师中。擒捕诛锄、以次收服。乃吴三桂既膺神殛。逆孙吴世璠、犹复鸱张。踞六诏之一隅。延残喘以拒命。朕惟贼患一日不除、则民生一日不靖。策厉将士、屡趣师期。于是虎旅协心、进逼城下。贼众计穷势蹙、通款军门。约日献城、凶渠授首。师克之日、市肆不扰、边境晏如。捷书既至。上慰郊庙社稷之灵。下抒中外臣民之愤。神人胥悦。遐迩腾欢。念自变乱以来、军民荼苦、如在水火。披坚执锐、卒□山戊示□靡宁。行赍居送、千里相望。被兵之地、既罹于锋刃。供亿之众、复困于徵输。朕悯恤民艰、不忍辄加额赋。间施权宜之令、用济征缮之需。意在除残、事非获已。而身处宫寝之内、外廑闾阎之依。中夜屡兴、旰食不暇。惄焉思治、八载于兹。今群逆削平、疆圉底定。悉翦历年之蟊贼。永消异日之隐忧。用是荡涤烦苛、维新庶政。大沛宽和之泽。冀臻熙皞之风。于戏。体覆载好生之德、秋肃必继以春温。法帝王更化之模、义正尤期于仁育。诞告天下。咸使闻知　　

○诏内恩款、凡四十五条　　

○命大学士勒德洪、持节进封贵妃佟氏、为皇贵妃。册文曰、朕惟五典慎徽、妫汭重嫔虞之化。二南正始、关雎资佐姒之贤。遐稽历代之彝章。式进宸闱之位序。咨尔贵妃佟氏。毓生名阀。协辅中闺。温惠宅心。端良著德。凛芳规于图史、夙夜维勤。表懿范于珩璜、言容有度。兹仰承太皇太后慈谕、以册宝、进封尔为皇贵妃。尔其光昭内则、用迓景福于方来。益慎妇仪、茂衍鸿庥于有永。钦哉。大学士明珠、持节册封钮祜卢氏、为贵妃。册文曰、朕惟王化始于宜家、端重宫闱之秩。坤教主乎治内、允资辅翼之贤。爰沛新恩。式循往制。咨尔钮祜卢氏。笃生勋阀。克奉芳型。秉德恭和。赋姿淑慧。佩诗书之训、声华茂著掖庭。敷纶綍之荣、宠锡用光典册。兹仰承太皇太后慈谕、以册宝、封尔为贵妃。尔其祗勤夙夜、襄壸范而弥嗣徽音。衍庆家邦、佐妇职而永膺渥眷、钦哉　　

○命大学士李霨、持节进封惠嫔纳喇氏。为惠妃。册文曰、朕惟治本齐家、茂衍六宫之庆。职宜佐内、备资四德之贤。恪恭久效于闺闱。升序用光以纶綍。咨尔惠嫔纳喇氏。柔嘉成性。淑慎持躬。动谐珩佩之和、克娴于礼。敬凛夙宵之节、靡懈于勤。兹仰承太皇太后慈谕、以册印、进封尔为惠妃。尔其祗膺晋秩、副象服之有加。懋赞坤仪、迓鸿庥之方至。钦哉。尚书吴正治、持节进封宜嫔郭罗洛氏、为宜妃。册文同　　

○命侍郎额星格、持节进封德嫔吴雅氏、为德妃。册文曰、朕惟治本齐家、茂衍六宫之庆。职宜佐内、备资四德之贤。恪恭久效于闺闱。升序用光以纶綍。咨尔德嫔吴雅氏。柔嘉成性。淑慎持躬。动谐珩佩之和、克娴于礼。敬凛夙宵之节、靡懈于勤。兹仰承太皇太后慈谕、以册印、进封尔为德妃。尔其祗膺晋秩、副象服之有加。懋赞坤仪、迓鸿庥之方至。钦哉。侍郎杨正中、持节进封荣嫔马佳氏、为荣妃。册文同　　

○庚子。上诣太皇太后宫、问安　　

○谕礼部、朕惟戡定本启佑之恩。显扬备尊亲之礼。成功既告。盛德宜彰。所以展孝忱。昭庆典也。逆贼吴三桂、背恩反叛。数年以来、朕仰承圣祖母昭圣慈寿恭简安懿章庆敦惠温庄康和仁宣太皇太后。暨圣母仁宪恪顺诚惠纯淑皇太后慈训。剿除叛乱、克奏敉宁。思上答乎弘仁。应进崇夫显号。谨加上太皇太后徽号曰、昭圣慈寿恭简安懿章庆敦惠温庄康和仁宣弘靖太皇太后。皇太后徽号曰、仁宪恪顺诚惠纯淑端禧皇太后。播徽音于四海。介景福于万年。尔部即择吉具仪以闻　　

○以翰林院掌院学士兼礼部侍郎陈廷敬、充经筵讲官　　

○以公彭春、为正红旗蒙古副都统　　

○辛丑。上诣太皇太后宫、问安　　

○命安亲王岳乐、掌宗人府事　　

○调江西巡抚李士桢、为广东巡抚。升福建布政使佟康年、为江西巡抚　　

○礼部题、琉球国中山王世子尚贞、应照例袭封为中山王。并赐故王尚质、恤银一百两、绢五十疋、令来使赍去。又查顺治十一年、初封尚质、加赐王紀三十疋、妃紀二十疋。曾奉有后不为例之上□日。应无庸议。得上□日、琉球国世子尚贞、父子世守臣节、忠诚可嘉。王与妃、可照前例赏赐　　

○调湖广南漳总兵官刘成龙、为广东琼州总兵官。江西广信总兵官高登科、为广东右翼总兵官　　

