<!-- { "loadSidebar": true } -->
○以鄂尔多斯故固山贝子塞冷子古木布拉锡、袭爵　　

○江西巡抚佟国桢疏报、招抚副将罗复彪等一百一十七员、所部兵万余、俱各还田里。下部议叙　　

○癸卯。上驻跸阎家屯东　　

冬。十月。甲辰朔。享太庙。遣吏部尚书吴达礼行礼　　

○遣官祭永陵、福陵、昭陵、孝陵、仁孝皇后　　

○上驻跸汤泉　　

○颁康熙十七年时宪历　　

○先是康熙十四年、遣使存问达赖喇嘛。赐以玺书。至是达赖喇嘛、遣使请安谢恩。疏曰、钦惟皇帝陛下。作天人之主宰。为亿兆所依归。不弃释迦后进法派。宠加遣使。欣逢各种隆重布施。亲手接受。敬献红素柔罽诸物。望明鉴而恤之。谨鞠躬合掌。洁心上奏。得上□日、贡献礼物、著察收　　

○乙巳。免江西新建等十三州县、本年分旱灾额赋有差　　

○福建总督郎廷相疏报、逆贼朱寅、突犯安溪县城。署县事李钰、同千总张文福、率兵奋击、斩伪提督林蕙、徐化等、并贼兵千余、余贼溃遁。保全城池。下部议叙　　

○郎廷相又报、按察使吴兴祚、招抚光泽山寇伪都督陈龙、施廷宇等、二百十四员、兵丁一万九千五百余名。下部议叙　　

○抚蛮灭寇将军广西巡抚傅弘烈疏言、臣阖门被难、自幼子幼女、暨家属一百四十余口、尽为逆贼李迎春、执送吴三桂分散杀戮。镇臣杨国泰、全家被害。及各将士眷属惨戮情形、不得不造册报部、以请优恤、用慰忠魂。得上□日、卿为国忘家。志图灭寇。不意逆贼李迎春、将卿全家、并镇臣杨国泰、阖门解送诛戮、朕心深为悯恻。作何优恤。著议政王大臣会同议奏。寻议、俟该将军查明优恤。从之　　

○镇南将军莽依图疏言、广西巡抚傅弘烈遗臣书言、傅弘烈仅以兵五千、独当西路。恐力不能支。请满洲将军一人、率骑兵千余、来至粤西、以壮声势。得上□日、傅弘烈进定粤西、独当一路、宜以重兵自随。可照广西经制兵额、便宜召募、汛守新复地方、兼剿寇贼。又将军穆占、见领兵赴广东、夹剿韶逆。俟穆占抵粤破贼之后、与将军莽依图等会议、作何分兵、赴梧接应傅弘烈、听酌量以行　　

○抚蛮灭寇将军广西巡抚傅弘烈题报、扬武营总兵官曾大职、进剿逆贼于五屯所地方、杀获甚多、恢复南平县城。得上□日嘉奖、下部议叙　　

○丙午。皇太后圣寿节。遵懿上□日、停止行礼筵宴　　

○土默特多罗达尔汉贝勒厄尔德木图、柰曼多罗达尔汉郡王鄂齐尔等、遣使进马　　

○征南将军穆占疏言、臣在袁州、养马二十五日、即赴乐昌、因此不留兵长沙、悉以大兵随行。得上□日、将军穆占、仍遵前上□日、速分兵每佐领四名、赴安亲王军前。和硕额驸华善兵、已全往江西、简亲王可于见驻南昌吉安兵、或穆占所经地方兵内、拨每佐领三名、益穆占军。韶州方有贼警、穆占不得久驻袁州、令养马二十日、即驰至乐昌。简亲王仍驻江西、调度兵马、剿灭韩大任诸贼　　

○丁未。福建巡抚杨熙疏报、逆贼朱统锠、以前明宗室名号、纠集党羽、盘踞山谷、流毒三省。臣已招抚伪总兵陈龙等、随遣按察使吴兴祚、星赴光泽、率兵剿抚。吴兴祚设计、遣投诚总兵蔡淑、佯回贼营、以作内应。蔡淑随差人密报、投诚总兵陈龙、复首先率众、斩关夺路、官兵分道砍寨、剿杀伪弁兵丁四千五百余名、获朱铳锠子朱义潜、侄朱义质、伪总兵冯珩等、势穷计迫、执献朱统锠、并银印一颗、兵丁三千余名。又逆贼许志远、恃朱统锠犄角之势、屡抗我师。今朱统锠被擒、闻风胆落、率众投诚。计伪官一百有八员、兵九千一百余名。下部议叙　　

○抚蛮灭寇将军广西巡抚傅弘烈疏报、平乐府昭平县、离省不远、为贼犯梧出没之地。臣遣标下后营参将周光裕、率兵进取、击败贼众、斩杀无算、恢复县城。得上□日嘉奖、下部议叙　　

○靖南王耿精忠、遣子耿显祚入侍　　

○以原任总兵官杨国泰、为广西浔梧总兵官　　

○己酉。上诣孝陵、行礼。举哀。是日、驻跸淋河西　　

○庚戌。上驻跸邦均南　　

○辛亥。上驻跸夏店南　　

○升原任广西左江道胡一琏、为广西布政使司布政使　　

○扎赖特固山贝子毕立克故。遣官致祭　　

○壬子。上驻跸通州河东　　

○癸丑。上回宫。诣太皇太后皇太后宫、问安　　

○奉命大将军和硕康亲王杰书疏报、漳州龙溪县班山、泉州南安县五都、同安县三保溪等处地方、逆贼立营结寨、盘踞山谷、骚扰百姓、为害已久。臣遣前锋参领都克纳、侯马三奇、副将冯兆京、副都统纪尔他布等、分率满汉官兵、于班山等处地方、进剿贼众、屡次击败、并招抚伪副将黄邦汉等。下部议叙　　

○平南王尚之信疏报、招抚伪将军杨镇邦。下部议叙　　

○抚蛮灭寇将军广西巡抚傅弘烈疏报、臣遣标下参将李士文等、幸领官兵、于贺县地方、击败贼众、恢复县城。但逆贼马雄尚在、臣以孤军无援、且桂林围困日久、臣欲亲统全营往应、又恐梧城有事、满兵不至、难以接应。桂林、一省关系。孙延龄倘有不测、虑寒投诚之心。请敕镇南将军莽依图、或宁海将军喇哈达等、分兵接应、庶可早奏荡平。得上□日嘉奖、下议政王大臣、会同速议具奏　　

○傅弘烈又疏报、招抚伪监军道周遴元、总兵张弘、参将侯镇国等、恢复郁林等一州四县。得上□日嘉奖、下部议叙　　

○甲寅。上诣太皇太后皇太后宫、问安　　

○谕议政王大臣等曰、今韶州路通、宜速发官兵、接应粤西。可移檄将军莽依图等、分满兵每佐领三名、付统领江宁兵额楚、率赴梧州、与广西巡抚傅弘烈、并力剿御。至两广兵饷及马、关系紧要、宜速给发、以慰军心。前所拨饷银、已至赣州。今遣户部员外郎莫罗、驰驿赴赣、随都统勒贝兵、以饷银送往南雄、到日、令驻韶州将军等、遣兵迎取、分发两广。其遣拨马匹、令江西督抚、选官押送总督金光祖军前　　

○靖逆将军甘肃提督侯张勇、四川狭西总督哈占、凉州提督孙思克等会疏言、厄鲁特济农等、为噶尔丹所败、逃至沿边、违禁阑入塞内、夺番目马匹、及居民牲畜、守汛官兵、驱之使出。济农等言、我等皆鄂齐尔图汗之子侄、穷无所归、故至此。闻噶尔丹复逞兵未已、或来追我、或趋喀尔喀、俱未可知。臣等窃思噶尔丹、乃北厄鲁特之酋长、兵马众多。如果兴兵、即内地亦宜严饬守汛官兵防护。并驱逐济农等出境、又理藩院疏言、据张家口报称、厄鲁特来使博瑞额叶图等、不敢归。言来时鄂齐尔图汗、喀尔喀土谢图汗、曾夹攻我台吉。近又闻归化城来贸易人、言喀尔喀色楞达什台吉、率三百余人、将邀劫我等于汛界。我等得在边塞之内、即如金城之固、请暂居此。俟本地使来同归。上谕大学士等曰、闻厄鲁特、喀尔喀、交恶兴戎。虽虚实未确、朕统御寰区、一切生民、皆朕赤子、中外并无异视。厄鲁特、喀尔喀、倘因细故交恶、至于散亡、朕心大为不忍。伊等向相和好、贡献本朝、往来不绝。若交恶果实、当遣使评其曲直、以免生民于涂炭。如仰副朕一视同仁之意、仍前和好、相与优游太平、朕大嘉悦焉。但天寒路远、若遣使往回、无饲马驰驿之所、或致有误。今厄鲁特喀尔喀使至、其令理藩院、明白备檄、交发来使传谕之　　

○先是、回子诺颜和卓、巴颜白克等、以进贡来至边口、自相屠害作乱。上数遣官往察。命檄行噶尔丹台吉、此后入贡遣使、务令有材识厄鲁特为首。不得仍遣回子。如系厄鲁特、方许放入边口。至是、有回子佟噶尔代等八人、冒称贡使、与噶尔丹所遣之西白里达尔汉和硕齐等偕来。理藩院奏请、檄行噶尔丹台吉究处。上曰、厄鲁特贡使往来、若无符验、仍复假冒、亦未可定。令檄行噶尔丹、将佟噶尔代等、用彼例照常治罪。嗣后进贡遣使、务给符验、方准放入　　

○以故一等阿思哈尼哈番又一拖沙喇哈番胡伦木西子多尔跻、袭职　　

○征南将军穆占疏言、臣遵部檄、分每佐领兵四名、付副都统龚图、于本月初十日、赴安亲王军前。因部檄不言留绿旗兵、与红衣礟、故臣尽率绿旗兵、携红衣礟至袁州。得上□日、穆占如期养马毕、即速行剿贼、其所率绿旗官兵、皆系楚秦劳瘁将士。官员各加一级、兵丁支正项赏赉　　

○广东广西总督金光祖疏言、臣已遣标下兵二千赴韶州、俟大兵击败韶贼后、臣即撤回官兵、率赴高州。同总兵官祖泽清、直取南宁等府。得上□日、韶贼已为我兵击败、宜乘此时、速平广西。金光祖可撤回赴韶官兵、同祖泽清进取南宁柳州诸处　　

○镇南将军莽依图疏报、伪将军胡国柱、马宝等、于九月二十四日、率贼万余、犯韶州、渡河至莲花山、薄江宁大兵营。统领江宁兵额楚等、奋勇拒战、臣复自城中遣兵夹击、破其四营、斩获甚众、贼败走帽峰山。下部议叙　　

○奉命大将军和硕康亲王杰书疏言、续顺公沈瑞、为海寇执往台湾、其官兵家口、散处无依、应令汇集一处。上命汇驻潮州、以副都统张梦吉、宋文科等统之、同将军赖塔等、协守地方。其官兵俸饷、令侍郎达都、如旧拨给　　

○丙辰。予故汉军副都统马如龙、祭葬如例　　

○安南将军觉罗舒恕疏言、抚臣傅弘烈遗书于臣、请满洲大兵、驻守梧州。即可亲统官兵、进定广西。今韶逆为我兵击败、机诚难得、且南安有满兵驻守、平南王官兵、复守南雄、宜及此机会、令都统勒贝、率所部赴韶州、协剿逆贼。如此、则傅弘烈请兵、亦可便宜策应。得上□日、顷已令统领江宁兵额楚、率满洲大兵、往援傅弘烈、勒贝兵不必发往广西。但韶州所关甚要、倘韶逆未平、令勒贝星驰往赴、同将军莽依图等、协力剿灭　　

