<!-- { "loadSidebar": true } -->
○偏沅巡抚韩世琦、因搜采楠木、请展钦部事件限期。部议如所请。上曰、近见督抚将所理之事、不为速结、每借端题请展限、以致迟延贻误、滋弊累民。嗣后概不许展限。如有因公出境、不能兼理完结之事。作何令其展限、九卿詹事科道、可会同确议定例以闻。寻九卿等议、督抚往来本省、概不展限。惟以公事出境、与监临乡试、及越省拘提人犯者、方许展限。仍计日扣算。从之　　

○壬戌。上问兵部尚书杭艾曰、近议行间情罪如何。杭艾奏曰、大案俱已完结。见今所议、皆细小情罪。上曰、行间功罪相抵、难以允当。即如螺子山失利人员、其后效力功绩、应得世职者、亦有之。侍郎郭丕奏曰、凡行间情罪、以败绩为重。议处最严。是以劳绩多寡、未行分晰。上曰、螺子山、石匣、祖山头等处、较他处更甚。若概行处分、不加分晰、似属冤抑。此后功过相抵、务须妥确　　

○升正红旗前锋参领希禅、为蒙古副都统　　

○癸亥。上诣太皇太后皇太后宫、问安　　

○甲子。以右春坊右赞善翁叔元、充日讲起居注官　　

○先是、福建总督姚启圣疏言、海贼刘国轩、遣伪官黄学、赍书至、请照琉球高丽等外国例、称臣进贡、不薙发登岸。应否如所请、请旨定夺。上曰、台湾贼、皆闽人。不得与琉球高丽比。如果悔罪、薙发归诚。该督抚等、遴选贤能官、前往招抚。或贼闻知大兵进剿、计图缓兵、亦未可料。其审察确实、倘机有可乘、可令提督即遵前旨进兵。至是、姚启圣奏、遣福州副将黄朝用往谕、刘国轩等仍如前言。上乃趣。施琅速进兵　　

○丙寅。上自瀛台回宫　　

○丁卯。上诣太皇太后皇太后宫、问安　　

○戊辰。夏至。祭地于方泽。上亲诣行礼　　

○己巳。升长史博霁、为镶白旗蒙古副都统　　

○庚午。上诣太皇太后宫、问安　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十二年。癸亥。六月。壬申朔　　

○癸酉。上诣太皇太后宫、问安　　

○升参领吴熙、为正红旗汉军副都统　　

○甲戌。阿达哈哈番马喇等、以茶布往征罗刹军前市易。上谕、茶布不必携往。可于户部支银四千两、量买诸物、驰驿抵彼、换取牛羊粮米、以备军需。勿得胁制民间。各任其便　　

○乙亥。上诣太皇太后皇太后宫、问安　　

○予故盛京礼部侍郎哈尔松阿、祭葬如例　　

○丙子。上御太和门视朝。文武升转各官谢恩。次厄鲁特进贡使臣等行礼　　

○予广西浔州府殉难知府赠太仆寺卿刘浩、祭葬如例　　

○吏部题、故三等精奇尼哈番刘光世职、应令刘光之子刘文环承袭。得旨、此世职、著刘光之弟刘邦柱、承袭　　

○丁丑。上幸内库。赐大学士勒德洪、明珠、李霨、王熙、黄机、吴正治、金杯盘各一副、紀各二疋、纱各三疋。学士萨海等、紀各二疋、纱各一疋。詹事沈荃等、紀纱各一疋。内阁侍读苍柱等、纱各一疋　　

○工部议覆、河道总督靳辅疏言、康熙二十一年以前、江南决口未堵、上流不致壅滞。今决口全堵。除减水坝之外、更无旁洩之途。江南运道、费如许金钱、甫有头绪。若河南一有疏失、则全功尽弃。其开封归德两府堤工、通长一千余里。或照往例、拨岁修人夫兴筑。或照近例、动帑金兴筑。查前经原任河抚佟凤彩具题、停止派夫。今应动河库钱粮修理、总河豫抚、会同详定、务须修筑坚固。得旨、河工关系紧要。萧家渡决口、筑塞方完。河南堤岸工程、专令河南巡抚、暂行料理。如有应会同总河事情、仍移文商搉、勿致贻误　　

○戊寅。上诣太皇太后宫、问安　　

○调户部尚书伊桑阿、为吏部尚书　　

○庚辰。议政王大臣等遵旨议覆、闲散宗室、十五□山戊示□以上、及未满岁数、无父幼子俱给以拖沙喇哈番俸。至革职闲散宗室、俱不准给。内革退微职章京等、或贫不能度日、听其具呈宗人府、察明具奏、月给银四两。从之　　

○兵部议覆、宁古塔将军巴海诳奏叟登等处田禾未收、应革去将军世职。上曰、巴海迁移新满洲、不可全谓无功。著留其阿达哈哈番世职。余世职及将军、悉革去　　

○兵部等衙门议覆、发往荆州汉中江宁西安驻防官兵、给房居住、派户兵二部贤能司官各一员、会同督抚、量度圈给民房作何给价、并添造房屋价值若干。令其报部。得旨、依议。房屋未造完之前、若将官兵发往、无处栖止、必致借住民房、兵民受累、著俟房屋盖造将完、具报到日、再将官兵发往　　

○刑部等衙门遵旨议覆、卖身旗之下人、原有房田、守分度日、与地方无扰者、仍令居住原处。无田房者、俱令伊主收回。若在原处有生事犯法者、地方官申解治罪、仍令伊主收回。倘再留原处、容留之主、及地方文武官、各分别降罚。得旨、依议。凡卖身之人、或曾经犯罪处分。或见有犯法事情、卖身旗下、希图幸免者、从重治罪。买主知情、一并从重治罪　　

○壬午。上诣太皇太后皇太后宫、问安　　

○上御乾清宫、讲官牛纽、张玉书、汤斌、进讲。上亲讲易艮卦、谕曰、易经义理精微、无所不该。但人不能一一体认、见诸躬行耳。牛纽等奏曰、易理只是一时中。皇上圣学渊深、以此理措诸政事、正是体用合一学问也　　

○癸未。上奉太皇太后、出古北口避暑。命皇太子允礽、皇长子允禔、皇三子允祉、随驾。上亲扶太皇太后升辇。随行。至牛阑山驻跸处、上步送太皇太后至行宫门。亲扶降辇。入行宫。上始回行宫　　

○调兵部尚书杭艾、为户部尚书　　

○命太原总兵官、移驻平阳　　

○以广东岭东守道事务、归并岭东巡道。改为惠潮道。岭南巡道事务、归并南韶巡道。改为广南韶道。并肇高廉三府、罗定一州、于岭西巡道。改为分巡肇高廉罗道。并雷州一府、于琼州道。改为分巡雷琼道　　

○甲申。上驻跸密云县　　

○升都督同知管副将事王秉耀、为直隶真定总兵官　　

○乙酉。上驻跸陈谷庄　　

○丙戌。上驻跸古北口内西山　　

○丁亥。上出古北口。驻跸含里乌朱地方　　

○戊子。上驻跸恩格木噶山　　

○庚寅。上驻跸上都毕喇地方　　

○辛卯。上驻跸喇门嘉浑噶山　　

○命镶黄旗一等公内大臣都统舅舅佟国纲、正黄旗副都统张所知、为兼管教习鸟枪兵丁总管　　

○一等阿思哈尼哈番觉罗苏尔玛、缘事革职。以其子觉罗郎唐、袭替　　

○予故散秩大臣色勒、祭葬如例　　

○户部题、臣部专治钱粮。而钱粮事务、莫大于漕运、盐法。但漕盐二项、条款繁多、随时因革。如拨饷、裁员、截漕、增引、以及商民旗弁之优恤、盐课运艘之增减、合应汇撰。查臣部主事赵吉士、张琦、纂修会典、将次告成。应即令其续修漕运、盐法二书。臣等覆加检阅、再行翻译进呈。从之　　

○叙温州金华等处剿贼功。授温州总兵官陈世凯、拜他喇布勒哈番。参将吴英、拖沙喇哈番　　

○壬辰。上驻跸博洛河屯　　

○甲午。上驻跸乌尔格苏台　　

○礼部侍郎吴努春、以买良为奴、复行掠死、革职、并削佐领　　

○丙申。上驻跸宜荪喀布秦昂阿地方　　

○翁牛特多罗杜楞郡王毕礼衮达赖、二等台吉鄂齐尔、克西克腾一等台吉阿玉西等、率官兵来朝　　

○丁酉。上驻跸拜巴哈昂阿地方　　

○戊戌。上驻跸乌喇岱地方　　

○庚子。以天气亢旱。上命建坛祈祷。是日、甘霖大沛　　

○闰六月。辛丑朔。奉天将军伊巴汉等议覆、臣等遵旨、差官三路勘验浑河、太子河、根源、应砍木植之山、及所砍之木、离水路远近情形。据称杉木厂木植、离太子河三十余里。栗家口、哈尔山、索尔扩、木植、离苏子河六十余里。自此运至界凡、方入浑河。又纳鲁窝济内有小河五道。此河两边山上木植、离纳鲁河、俱有二十余里。自此运至杭家、方入浑河。此两河根源、如运放木植、俱可入海。应遍行晓谕八旗、并府州县、有情愿至天津贸易者、该部给发执照、准其贸易。有借此来带禁物、偷打貂鼠、私刨人参等物者、严行禁止。从之　　

○旌表山东濮州孝子祁三奇、给银建坊如例　　

○癸卯。上诣太皇太后行宫、问安　　

○乙巳。补投诚侯补总兵官陈昌、为铜山总兵官　　

○丙午。上诣太皇太后行宫、问安。随巡视营西尔哈和罗地方。是日、上驻跸柏敦昂阿地方　　

○丁未。上驻跸乌里雅苏台　　

○补行四川者辛酉科乡试。以编修方象瑛、为正考官。吏部员外郎王材任、为副考官　　

○戊申。上驻跸西尔哈地方　　

○兵部议覆、绥远将军云南贵州总督蔡毓荣、题参湖广总督董卫国、不听调度、任意抗违、贻误军机。应行议罪。但董卫国、奉上指授、从镇远间道、前进杀贼、恢复镇远府。应免议。上曰、军机最要、不容稍缓。董卫国能遵指授、剿杀贼寇、恢复镇远。实为可嘉。蔡毓荣何用题参。且自恢复黔省以后、蔡毓荣亦无甚劳绩。董卫国劳绩甚多。此直蔡毓荣妒董卫国之功故耳。蔡毓荣、董卫国、俱系敌体大臣、而以不听调度、违误军机、题参。军令至严、若罪坐董卫国、必罹重罚。陷人于死、反坐自有定例。著另议。寻部议降二级。得旨、蔡毓荣、著削所加五级　　

○己酉。上驻跸英西尔哈地方　　

○庚戌。上驻跸色尔白昂阿地方　　

○予故内阁学士兼礼部侍郎达岱、祭葬如例　　

○辛亥。上驻跸纳林郭尔地方　　

○壬子。上驻跸格德尔库地方　　

○癸丑。上驻跸噶海图地方　　

○甲寅。上还乌喇岱地方。诣太皇太后行宫、问安　　

○以原任江西巡抚安世鼎、补原官　　

○予四川阵亡狭西波罗营副将郝善、祭葬如例　　

○丙辰。以故真定总兵官周球、效力行间、著有劳绩、赠太子少保　　

○予故浙江定海总兵官牟大寅、祭葬如例　　

