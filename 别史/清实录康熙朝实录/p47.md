<!-- { "loadSidebar": true } -->
○谕兵部督捕、严立逃人之法。因愚民窝隐旗人。逃亡日众。不得已而然。非欲苦累小民也。近闻有递解逃人、所过城邑村庄、吓诈抢夺、及解役亦将逃人纵放、借端枉道村庄、同谋挟诈、害民殊甚。此皆由地方各官、起解逃人时、不严禁解役。不将逃人、严加桎梏之故。凡城邑、则有该管官员。村庄、则有经管约长。如将挟诈抢夺者、严拏举首。谁敢扰民。以后逃人及解役、若于所过地方骚扰者、锁拏送京。治以重罪。毋有所纵。若原起解官、不严禁解役。经过地方官、不行察拏。事发严治其罪。必不宽恕。尔衙门、即通行晓谕直隶各省遵行　　

○己酉。建宁古塔木城　　

○庚戌。上诣太皇太后皇太后宫、问安　　

○壬子。予故三等精奇尼哈番顾穆德彻臣、祭葬如例　　

○甲寅。叙克厦门、铜山诸岛功、追授原任福建总督李率泰、为一等阿思哈尼哈番。靖南藩下都统王大用等四十六人、进秩有差　　

○丙辰。以故三等阿思哈尼哈番阿锡泰巴图鲁之子顾穆、袭职　　

○丁巳。命各部院满郎中缺、俱论旗分补授　　

○考察盛京四部、及顺天府、奉天府、所属官。一等二等三等者、留任。老疾二员。罢软一员。浮躁一员。才力不及二员。俱革职永不叙用　　

○戊午。原任凤阳巡抚张尚贤、循例自陈以年老、令原品致仕　　

○己未。上诣、太皇太后皇太后宫、问安　　

○庚申。增设六部四十五司满主事各一员　　

○升奉天府府尹佟弘器、为大理寺卿。以光禄寺卿霍叔瑾、为太常寺卿　　

○辛酉。孝端文皇后忌辰。遣官祭昭陵　　

○壬戌。左都御史尼满疏言、顷者流徙宁古塔、尚阳堡、犯人许自认修造城楼、及部院衙门、释所犯之罪。此等犯人、家产先已籍没入官、计修工之费、不啻数万金、何自而得。一经奉上

□日回籍、视稍赡之家、挟诈逼勒、致良民受害。嗣后有认工赎罪者、请概行停止。从之　　

○甲子。原任一等阿思哈尼哈番希布、出征赎罪、将伊弟伊图所袭之职、改令希布袭替　　

○予故副都统克盛额、朱孔额、各祭葬如例　　

○江南奸民沈天甫、吕中、夏麟奇等、撰逆诗二卷。诡称黄尊素等百七十人作。陈济生编集。故明大学士吴甡等六人为之序。沈天甫使夏麟奇、诣吴甡之子中书吴元莱所、诈索财物。吴元莱察其书非父手迹、控于巡城御史以闻。上以奸民诳称谋叛、诬陷平人。大干法纪。下所司严鞫。沈天甫等皆弃市。其被诬者悉置不问　　

○乙丑。上诣太皇太后宫、问安　　

○丙寅。授一甲进士缪彤、为内秘书院修撰。张玉裁、为内国史院编修。董讷、为内弘文院编修　　

○戊辰。定八旗满郎中员数。宗人府四、吏部八、户部十八、礼部六、兵部十二、刑部十四、工部十四、督捕一凡七十七缺。镶黄旗、正黄旗、正白旗、正红旗、镶白旗、各十缺。镶红旗、正蓝旗、镶蓝旗各九缺　　

○己巳。吏部议覆、御史田六善疏言、卓异之员、宜以清廉为首列。若非洁已爱民、不得滥叨大典。应如所请。督抚开报卓异、先论守。次论才。凡司道以下。推官以上。必开某官不派节礼。不索小送。不借端诈官。不生事扰众。知府以下。知县以上。必开某官不派杂差。不重火耗。不亏损行户。不强贷富民。而即以清吏之有无、定督抚之贤否。从之　　

○庚午。上诣太皇太后皇太后宫、问安　　

○刑部议覆御史田六善疏言近见奸民、捏成莫大之词。逞其诈害之术。在南方者、不曰通海、则曰逆书。在北方者、不曰于七贼党、则曰逃人。谓非此、则不足以上耸天听。下怖小民。臣请敕下督抚。以后如有首告实系谋反逃人等事。即与审理。情实者据事奏闻。情虚者依律反坐。毋得借端生事、株累无辜。如奸民不候督抚审结、径来叩阍者依光棍律治罪。查定例、不俟原问官审结、径行叩阍者。旗人枷号两月、鞭一百。系民、责四十板、流三千里。相应照此例行。从之　　

○辛未。免狭西镇原县、康熙五年分雹灾额赋　　

○癸酉谕吏部、辅政大臣伯索尼、在太祖高皇帝时、授为内秘书院黾勉效力。在太宗文皇帝时、任以内外大事。悉能果断殚厥忠诚。及太宗文皇帝宾天时、重念皇祖恩遇。坚持忠贞之心。不惜性命。克勤皇家在世祖章皇帝时、亦任以内外大事。竭尽纯笃。世祖章皇帝宾天时、以其勋旧大臣。夙秉忠贞。堪受重托。遗诏俾令辅政。恪遵顾命。毕殚忠忱夙夜靖共。厥职茂焉。今身既染疴。且复年迈。宜加恩宠以示酬庸之典。著议政王贝勒大臣九卿科道、会同酌议具奏　　

○甲戌。议政王贝勒大臣等遵上□日会议、辅政大臣伯索尼于所有一等伯外、应授为一等公。得上□日、索尼历事累朝。毕殚忠忱。遵奉遗诏。辅理政务。懋著劳绩。深为可嘉。著于所有一等伯外。授为一等公　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二十一



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二十二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙六年。丁未。闰四月。乙亥朔。辅政大臣伯索尼、疏辞一等公爵。得上□日、览卿奏、具见诚悃、但锡爵酬庸、国家大典、卿宣力累朝、忠猷茂著、膺兹宠秩、于理允符、著即祇遵成命、不必逊辞　　

○丁丑。以一等伯释迦保、为正蓝旗汉军副都统　　

○戊寅。吏部议覆、左都御史王熙疏言、户部关仓等差、工部抽分芦政造船等差、俱归并地方官、请将户工二部汉主事、酌量裁减。应如所请、裁去户部主事十员、工部主事七员。从之　　

○己卯。转兵部右侍郎曹国柄、为左侍郎。升通政使刘鸿濡、为兵部右侍郎。左佥都御史王印祚、为奉天府府尹　　

○升浙江按察使罗森、为狭西布政使司右布政使。云南按察使李本晟、为浙江布政使司右布政使。山东济南道阎廷谟、为湖北按察使司按察使　　

○以署都督同知陈德、充云南鹤丽永北总兵官　　

○庚辰。上诣太皇太后皇太后宫、问安　　

○以原任通政使司、通政使左敬祖、补原官　　

○壬午。升兵部督捕右理事官郭廷祚、为光禄寺卿　　

○予故原任一等阿思哈尼哈番都统张天福、祭葬如例　　

○癸未。谕吏部、选拔庶常、原以作养人材。今科进士、特加简阅。取夏沅、张英、史鹤龄、卢琦、谢兆昌、刘泽溥、唐朝彝、丁蕙、潘翘生、杨仙枝、储振、王曰温等十二员、著改为庶吉士。教习满书　　

○丁亥。镶黄旗一等精奇尼哈番胡有升、以年老解任。命其子胡启泰、袭替　　

○山东道御史王伯勉疏言、推升县令、旧例用监生生员吏员出身之佐贰挨升。臣思县令、为民父母、此辈岂能胜任。若谓人材或有可用、请敕各省督抚、廉访佐贰中、果有才能出众、堪任民社者、即行保举、始准升授。如无保举者、仍以闲散升用。倘徇私滥举、事败即坐以徇庇之罪。下部议行　　

○王伯勉又言、有司捏垦、妄希议叙。百姓包荒、不堪赔累。虽鼓劝不可尽废、而优议必有实绩。请照完粮例、俟三年起科完解、取具无包赔荒地甘结、报部核明、始将各官议叙。以杜冒功虐民之弊。下部议行　　

○戊子。上诣太皇太后皇太后宫、问安　　

○湖广道御史萧震疏言、屯田之制、为古帝王养兵裕国之本。臣愚以为兵屯纵不可即行、而投诚开荒之策、未有不可立行者。查投诚之众、所＜扌嶲＞家口、数倍正兵。若予以荒地、给以牛种、俾无失所、以为招徕之劝。一便也。再查绿旗兵有防御之任、投诚兵无汛地之责。是绿旗之屯田难、投诚之屯田易。二便也。近例投诚兵随标者、月给饷银、岁费金钱八十余万。将来台湾平后、尚有继至之人、与其糜费养兵之资、何如使开荒芜之地。每投诚若干兵、应给荒田若干亩、岁省饷银若干两。行之三年、照田起科、是既省饷而又增赋。三便也。查各省荒田、尚有四百余万顷、若将此地、分给投诚兵丁、使之耕种、则军储日实、户口渐繁。是力田即以阜生。四便也。疏入、命户部、兵部、行令各省督抚、确查垦荒事宜遵行　　

○庚寅。以故原任一等阿思哈尼哈番都统张天福子二等侍卫张其烈、袭职　　

○癸巳。命内国史院学士帅颜保、内秘书院学士范承谟、教习庶吉士　　

○乙未。上诣太皇太后宫、问安　　

○辅政大臣一等公索尼原所有一等伯、命其第五子心裕、袭替　　

○戊戌。福建道御史李棠疏言、臣近见山西狭西总督卢崇峻、疏纠山西左布政使王显祚婪赃六千有奇、所参八款、皆康熙四年赦后之事、抚臣杨熙、系亲临之官、又复久任、知之必确、乃徇私隐庇、不行纠参、请敕部处分、以为纵贪之戒。得上□日、著杨熙明白回奏。并提王显祚到京审拟。寻杨熙回奏、因未据司道府厅揭报、是以未即参奏。部议王显祚婪赃。援赦免罪。但系贪官、应革职、永不叙用。从之　　

○己亥。漕运总督林起龙、失察漕船夹带货物。命降三级致仕　　

○庚子。浙江总督赵廷臣、以病求罢。慰留之　　

○辛丑。上诣太皇太后皇太后宫、问安　　

五月。甲辰朔　　

○乙巳。夏至。祭地于方泽。遣辅国公赖护行礼　　

○丙午。谕吏部等衙门、民为邦本、必使家给人足、安生乐业、方可称太平之治。近闻直隶各省、民多失所、疾苦颠连、深可悯念。或系官吏贪酷、朘削穷黎。抑或法制未便、致民失业。果何道以遂其生耶。一切民生利病、应行应革。尔内外各衙门大小文武等官、念切民依、其各抒所见。毋隐　　

○免狭西会宁等六县、本年分雹灾额赋有差。　　

○戊申。上诣太皇太后皇太后宫、问安　　

○己酉。兵部遵上□日议覆、海澄公黄梧归顺之后、攻剿招抚、著有劳绩。所得公爵、应准其袭替。得上□日、海澄公黄梧投诚之后、攻取闽安镇、克复厦门、招抚投诚兵丁、实心效力、屡著劳绩。著授为一等公。准袭十二次　　

○庚戌。以原任广西总督屈尽羙、为漕运总督　　

○予故福建水师右路总兵官杜永和、祭葬如例　　

