<!-- { "loadSidebar": true } -->
○癸酉。平南亲王尚可喜疏言、逆贼刘进忠、勾引郑锦入潮州。祖泽清、勾引马雄至高州。粤东十郡、竟失其四。今将军舒恕、总督金光祖、复退回肇庆、事势危急。闻和硕安亲王、由袁州进攻长沙、恐时当春水泛溢、且吴逆全力、集于常澧、其守御必坚。请以公倭赫之兵、仍驻袁州。令和硕安亲王、赴广东扑剿贼寇。上谕、吴三桂未灭、故诸贼得以猖狂。今安亲王进取湖南、则粤东之势自缓。若由粤东进兵、则道路迂回、稽延时日。前以粤东危急、已命大将军简亲王、发每佐领甲兵二名、驰赴应援。此兵到日、平南亲王、与将军舒恕等、公同议固守疆圉、剪除逆贼。又谕简亲王喇布曰、前以粤东告急、命尔发每佐领甲兵二名、速赴应援。至今尚未遣发、殊误事机。今再拨每佐领护军一名、并前所发兵、或副都统额赫纳、或署副都统宗室巴尔堪、令一人为将军统之、速赴广东。毋得仍前迟滞、以误军机　　

○喀尔喀扎萨克图汗、遣使进九白年贡。宴赉如例　　

○升浙江金华副将牟大寅、为福建右镇总兵官　　

○甲戌。上诣太皇太后宫、问安　　

○顺天府进春　　

○乙亥。宁南靖寇大将军多罗顺承郡王勒尔锦疏言、臣等身在地方、目击逆贼情形。今若不速行渡江前进、必致饷匮师老、马匹疲乏。细筹之、若得满兵每佐领十名、则战守自足。今调集各路兵、合在荆之兵、每佐领得四名半。乞再发禁旅每佐领五名、便可渡江剿贼。上责之曰、方吴三桂之初叛也、即命大将军顺承郡王勒尔锦等、率精兵往讨、贼来甚速、其力必疲。勒尔锦等、不乘此时击之、但顿兵荆州、故贼得以其暇、据有湖南。厥后大兵齐集、又不克期渡江。贼于是得固守要害、犯我彝陵。揆厥所由、实因勒尔锦、及参赞巴尔布、伊尔度齐、硕岱等、耽延时日、不急讨贼、故逆贼滋蔓。耿精忠、孙延龄、相继叛乱。前因欲渡江击贼、请发官兵。已添发满洲蒙古兵数千、绿旗兵一万、而究未得湖南尺寸地。今复请兵、岂果欲速灭贼寇。亦不过冀免逗留之罪耳。巴尔布、伊尔度齐、硕岱等、著俱解参赞。留任效力赎罪　　

○丙子。上诣太皇太后宫、问安　　

○升翰林院侍读学士察库、为内阁学士兼礼部侍郎　　

○丁丑。先是、上谕议政王大臣等曰、秦省要区、叛贼王辅臣、亟宜剿灭。著提督陈福、整顿标兵、或并力克取固原、或会同大将军贝勒董额等、进攻平凉、令同副都统恰塔、商酌以行。至是、陈福奏、固原有贼万余、若舍此竟趋平凉、恐固原贼出、断我粮道。应俟贼势少衰、进逼固原。量留官兵围困其城。臣乃率兵赴平凉、方无后虑。上谕、陈福身在地方、熟悉贼形。著如所请、速取固原、以遏贼势　　

○调礼部右侍郎伊桑阿、为户部右侍郎。转兵部右侍郎吴努春、为左侍郎。调刑部右侍郎郭丕、为兵部右侍郎　　

○予故随征福建右镇总兵官李奇芳、祭葬如例　　

○戊寅。上御太和殿视朝。文武升转各官谢恩　　

○上诣太皇太后宫、问安　　

○己卯。谕四子部落多罗达尔汉卓礼克图郡王沙克都尔曰、镇守宣府察哈尔兵反叛、尔即欲领兵征剿、遣使来奏。可嘉。故以朕所服貂裘、天马皮挂、皂鞾等物、赐汝　　

○壬午。岁暮。祫祭太庙。上亲诣行礼　　

○遣官祭永陵、福陵、昭陵、孝陵、仁孝皇后　　

○遣官祭太岁之神　　

○癸未。上诣太皇太后宫、问安　　

○狭西临巩总兵官王进宝、振武将军佛尼勒、靖逆将军侯张勇等疏报、会巢□刀逆寇于西河县、三战三败之。斩获甚众。下部议叙　　

○旌表八旗满洲蒙古汉军节妇二十九人。直隶各省节妇七人。烈妇一人。给银建坊如例　　

○是岁、人丁户口一千六百七万五千五百五十二。田地、山荡、畦地、五百七万三千四百五十八顷六十三亩。徵银、二千六十三万五百二十七两六钱有奇。米、豆、麦、五百二十八万三千四百五十二石七斗有奇。草、二百二十五万三千八十七束。茶、十五万三千七百三十五引。行盐、三百七十五万六千八百三十七引。徵课银、二百二十九万三千五百八十三两有奇。铸钱、二万九千三百四十七万六千六百有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十五年。丙辰。春。正月。甲申朔。上诣堂子行礼。还宫。拜神毕。率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫行礼。停止朝贺筵宴　　

○朝鲜国王李焞、遣陪臣权大运等、表贺冬至、元旦、万寿节。及进岁贡礼物。宴赉如例　　

○丁亥。上诣太皇太后宫、问安　　

○谕兵部、土默特都统古鲁副都统席第、夸兰大噶尔马、席希、邬尔彻等、率所部兵、如期赴调可嘉。事平日议叙　　

○江西总督董卫国疏言、江西提督赵国祚等、率标兵三千名、随和硕安亲王进取长沙、以致绿旗官兵、缺额颇多。江西伏莽未靖、防守之兵、似不宜少。请酌量加增、以备守御。上命见驻九江贵州提督赵赖、就近募兵三千、暂令统之。即以此兵、分属将弁李廷献等八人、时加训练　　

○理藩院员外拉笃祜疏报、康熙十四年十二月二十二日、宁夏提标兵变。提督陈福遇害。上谕、宁夏三边要地、所关綦重。可令将军侯张勇、巡抚花善、即速会议。如巩昌无虞、分一人赴宁夏、慰谕官军。其副都统恰塔所领兵、及员外郎拉笃祜所领土默特兵、应驻防灵州定边等处。陈福被害之由、著总督哈占、巡抚杭爱、察实具奏　　

○谕兵部、提督陈福、已为乱兵所害。秦省提督、职任重大、宜得贤能、以资弹压。西宁总兵官王进宝、忠诚克殚、劳绩素著、著授为狭西提督。暂驻秦州。仍兼理西宁总兵官事。其宁夏总兵官员缺、听将军侯张勇、巡抚花善、遴补　　

○戊子。上诣太皇太后宫、问安　　

○扬威大将军和硕简亲王喇布疏报、副都统阿喀尼、率领官兵、于十二月十八日、败贼叶廷圭等于南安洲。擒斩甚众。获伪印劄器械无算。下部议叙　　

○己丑。孟春。享太庙。上亲诣行礼　　

○遣官祭太岁之神　　

○庚寅。世祖章皇帝忌辰。遣官祭孝陵　　

○上诣太皇太后皇太后宫、问安　　

○辛卯。祈谷于上帝。上亲诣行礼　　

○狭西总督哈占等疏言、宁夏系两河重地、兵变之后、人心皇皇、亟宜补授提督、统理诸军。得上□日、王进宝已授狭西提督。其宁夏总兵官、已命张勇等遴选。至秦省不能即定、皆由平凉未下、王辅臣未灭之故。目前攻取平凉、最为紧要、陈福既被害。大将军贝勒董额、与将军侯张勇、总督哈占等、宜相机公议、速定平凉、断贼饷道、绥靖地方　　

○江西总督董卫国疏报、副将吴友明等、大破贼寇。恢复新昌、上高、二县。得上□日嘉奖、下部议叙　　

○癸巳。以建储、加上太皇太后皇太后徽号。遣官告祭天地、太庙、社稷　　

○上诣太皇太后宫行礼。恭上奏言、圣祖母昭圣慈寿恭简安懿章庆敦惠温庄康和太皇太后陛下、厚载承天。安贞配地。臣祇遵懿命、懋建元储。仰惟垂裕之仁、莫罄显扬之愿。敬稽彝典、晋奉徽称、用答启佑之深恩。永介升恒之景福。伏祈圣慈俞鉴、俾展微忱。绵禄位名寿于无疆。合子孙臣民而共戴。臣不胜惓惓之至。谨奏。又诣皇太后宫、行礼。恭上奏言、圣母仁宪恪顺诚惠皇太后陛下、懿德光昭。徽音懋著。臣祗遵慈命、建立元储。溯积庆之有源。念尊亲之罔极。爰修彝典、恭进徽称。伏祈圣慈俞允、俾展微忱。用绵昌炽之庥。益大邦家之庆。臣不胜惓惓之至。谨奏　　

○甲午。上率诸王、贝勒、贝子、公、内大臣、大学士、都统、副都统、尚书侍郎等、恭奉册宝、诣太皇太后宫、行礼。册文曰、徽音锡祚、启万年昌后之祥。显号扬休、合四海尊亲之戴。庆流寰宇。喜溢宫闱。钦惟圣祖母昭圣慈寿恭简安懿章庆敦惠温庄康和太皇太后、德协坤元。祉隆天佑。赞襄祖烈、垂奕叶而丕显丕承。燕翼孙谋、继重熙而卜年卜世。兹者祗遵慈命、建立元储。仰惟垂裕之深恩、肃举显扬之钜典。谨告天地、宗庙、社稷。率诸王、贝勒、文武群臣、恭奉册宝、加上徽号曰、昭圣慈寿恭简安懿章庆敦惠温庄康和仁宣太皇太后。伏愿弘庥洊至。景福弥隆。长介寿祺茂升恒于有永。备膺纯嘏、绵历服于无疆。宝文曰、昭圣慈寿恭简安懿章庆敦惠温庄康和仁宣太皇太后之宝。恭奉册宝、诣皇太后宫、行礼。册文曰、慈徽启后、衍景祚于洪图。懿范垂庥、晋隆名于钜典。欢盈朝野。庆洽宫闱。钦惟圣母仁宪恪顺诚惠皇太后、德茂安贞。仁符厚载。勤宣内治、佐皇考以诒谋。懋著母仪、训眇躬而敷政。兹元储之懋建、宜显号之崇加。谨告天地、宗庙、社稷。率诸王、贝勒、文武群臣、恭奉册宝、加上徽号曰、仁宪恪顺诚惠纯淑皇太后。伏愿茂增福嘏。益介寿祺。彤管扬辉、令闻丕光于四海。璇宫迪吉、彝章永播于万年。宝文曰、仁宪恪顺诚惠纯淑皇太后之宝　　

○湖广总督蔡毓荣疏报、副将四什六等、破贼杨来嘉于黄宝山。杀获无算。下部议叙　　

