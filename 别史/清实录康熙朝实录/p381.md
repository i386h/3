<!-- { "loadSidebar": true } -->
○甲午。宁夏绅衿兵民人等、闻驾起行、齐集行宫前、叩恳留数日以慰群情。上曰、朕欲扫荡寇氛、以安黎庶、特幸宁夏、经理军务、驻跸十有余日。曩者南巡、凡所巡幸之处、未有驻跸至三日者。且边地硗瘠、民生艰苦、朕甚悯之。朕扈。从人众、恐多留一日、即滋百姓一日之扰。朕已定十五日起行。尔等诚恳之意、朕已知悉。又向者曾欲使禁军驻防此地、恐民间居处狭隘、已命将房舍查明、给还原主、尔等即回故居可也。绅衿兵民等、欢呼叩谢。奏请御制圣训、勒之贞珉、光垂奕世。上曰、朕巡幸原欲安民、今制文颁赐、则百姓运碑雇匠、转致烦苦。不必行。绅衿兵民等、复恳请。上命大学士等议奏。大学士伊桑阿等奏曰、人民叩请皇上亲制圣训、勒石垂久、洵为盛事。应如所请。从之。御制碑文曰、谕宁夏文武官员兵民人等、朕体天育物、日以治安为念。虽身在宫庭、而心恒周四海。顷因指画军务、不惮勤劳、远莅宁夏。无非为荡涤寇氛、绥乂生灵计也。缘边千余里、土壤硗瘠、惟宁夏洪流灌输、诸渠环匝、巡览所至、甚惬朕怀。夫农桑者、衣食之本。积贮者、殷阜之原。尔官吏宜董劝父老子弟、三时力田、以尽地利。比屋勤殖、以裕盖藏。纵使□山戊不□偶不登、亦可无忧匮乏。若夫秦风健勇、自昔为然。其在朔方、尤胜他郡、尔等或职居将领、或身隶戎行、尚各厉精锐、以效干城御侮之用。斯国家有厚赖焉。至于忠信慈惠、服官之良轨。孝弟齿让、生人之大经。法纪不可不明、礼教不可不肃。勿以地处边陲、而不治以经术。勿以习尚气力、而不泽以诗书总期上率下从、庶几驯臻雅化。兹乘舆返跸、距灵朔虽远、而眷念塞垣、如在几席。尔等诚能敬体朕言将吏协恭、兵民咸理、生聚日益厚、风俗日益淳、则疆圉实有攸裨。朕心亦用深慰。慎勿视为具文辜朝廷惓惓牖导之意钦哉　　

○谕大学士伊桑阿著将所议两路进兵追剿噶尔丹、拨置马匹粮米、及设站之事、俱查奏朕将覆核之大学士等查呈御览。上曰、各项事务、议论区画、俱已详尽。今噶尔丹无所逃矣。噶尔丹或降。或自尽、否必为我所擒。朕将亲至船站、视兵马起行。暂驻跸于彼地。听其声息。倘有朕当亲行之事、则行之　　

○谕昭武将军马思喀、著都统侯巴浑德、齐世、将军萨布素、都统兼前锋统领硕鼐、护军统领嵩祝、总兵官王化行、俱为参赞。既与大将军伯费扬古会、将军马思喀、亦为参赞。至总兵官王化行、去□山戊不□出征噶尔丹之役、见其人材矫健、队伍整齐、尤著劳绩。大将军伯费扬古来、亦奏其功。绿旗总兵官、向无授为参赞之例。著王化行于此役军中为参赞。赐孔雀翎。　　

○谕大学士伊桑阿、朕明日向白塔行、凡报事者、若俱自旧站至宁夏追赴、则迂而且远。朕何地驻跸、即将旧站就行在所移趱。前此之行、尚书班迪亦如此。著侍郎安布禄、依黄河西岸驻扎。自总督处取船一只、拨理藩院贤能官二三员、在侍郎安布禄处备之。将外站每日向行在所移趱。其站不足、则再增。嗣后从内出之事、则出杀虎口、由外新设之站而来。从外入之事、则由新设之站、驰入杀虎口。其以此传谕。如违误者死。侍郎安布禄甚糊涂、著交明哈雅尔图、勿误驿务　　

○乙未。上自宁夏城往白塔。是日启行。驻跸尧甫堡　　

○丙申。上驻跸流穆河西岸　　

○谕大学士伊桑阿、狭西巡抚党爱、按察使纳垒俱已衰老。今用兵之时、伊等不能胜任。俱著解任。党爱、速赴行在。山西按察使巴锡、著授为狭西巡抚。其纳垒员缺、著以郎中鄂海升补。　　

○丁酉。上驻跸哨马营西南隅之峡河西岸　　

○调镶红旗蒙古副都统达佳、为本旗满洲副都统。升骁骑参领孙琉、为镶红旗蒙古副都统　　

○调福建兴化总兵官王万祥、为台湾总兵官。台湾总兵官王国兴、为兴化总兵官　　

○戊戌。上驻跸哨马营。　　

○喇嘛商南多尔济等疏言、前奉上谕、青海众台吉何时入朝、何人前来、尔等作速奏闻。今青海四姓厄鲁特诸台吉、愿觐圣上。阿喇卜坦等、及西宁属下回子头目、业已起行矣。其达尔寺掌教垂臧胡土克图、温都孙寺掌教达赖绰尔济喇嘛、及十三寺院之囊素通事等、并厄鲁特人众、皆愿来朝。又扎什巴图尔台吉言、我此地厄尔德尼巴图尔台吉、素行甚高。众台吉凡事皆推之以为长。故我劝其前来。乞圣上加恩、比和硕特一姓之台吉。又青台吉、遣伊子罗卜臧入觐。扎什巴图尔台吉、请遣使进贡。又原属噶尔丹之人、有姓徽特之色棱厄尔克台吉、出逃来归。又有姓徽特之五六岁童子、及噶尔丹之兄、赵特巴巴图尔之子、姓钟阿尔名塞卜腾扎尔车臣戴青、不得亲往。此外更无有名之人、往居青海者。奏入、上命议政大臣集议。寻议行文商南多尔济、除先奏来朝台吉不议外。著见欲来朝为首之人、将胡土克图喇嘛、及留守地方台吉之子弟、自行酌量分别。伊等行时、率之俱来。从之　　

○己亥。上驻跸石嘴子西南隅黄河西岸　　

○庚子。予故理藩院侍郎西拉、祭葬如例。　　

○辛丑。上驻跸石台西北隅黄河西岸。　　

○谕内大臣明珠、鄂尔多斯贝勒松阿喇布等、各率其兵、随驾劳苦。尔其率学士黄茂、赍银前去、同左都御史于成龙、赏鄂尔多斯见到之兵。务使均沾实惠。　　

○又谕内大臣、前者侍卫色克图探路而归、奏称此路犹有去岁运米人役遗骸。嗣后交与管辎重大臣、若遇遗骸、俱收埋、立为一冢。每日收埋几何、至驻跸处奏闻　　

○扬威将军觉罗舒恕奏言、侍郎满丕、送到来降厄鲁特罗卜臧格素尔、及其弟达什夫妇。据云、我等虽隶噶尔丹下、实乃喀尔喀也。今自什尔哈地方、乘马五匹逃出。闻噶尔丹在萨克萨特呼里克游行。其左右、有诺颜格隆、阿喇尔拜、率百余人。吴思塔台吉、率百余人。丹济拉阿巴、丹济拉壻拉思伦、博罗齐、率三百余人。吴尔占扎卜、色棱车陵布木等、率百余人。各先后散行。驼马每人止一匹。亦有无马者。并无牛羊。捕兽为食。不得兽、则杀马驼为食又闻滚占之妻、察罕古英寨桑、塔尔寨桑等所居、名波尔哈。至丹济拉、原与噶尔丹同处、日夜不离。近因丹济拉挞噶尔丹近侍额木齐、自此分离。噶尔丹不言往栖之地、我等不得而知。伊拉古克三胡土克图、去冬在古尔班赛堪。今不知其所在。杜哈尔丹津阿喇布坦、去冬在布颜图郭尔河。丹津鄂木布进洪郭罗后、又出洪郭罗矣。据格素尔语如此。兹先驿送达什前来。报闻　　

○予故奉国将军宗室永德、祭一次。　　

○壬寅。上驻跸黄河西岸环洞　　

○癸卯。上驻跸黄河西岸黄差头湾。　　

○抚远大将军伯费扬古、以去□山戊不□未能剿灭噶尔丹、请解大将军任。上不允。　　

○命停止黑龙江官兵、留于扬威将军觉罗舒恕处　　

○命前调甘肃提督李林隆标兵二千、仍回固原。　　

○福建巡抚卞永誉、丁父忧。命回旗守制。　　

○予故靖海将军靖海侯太子少保施琅祭葬。加祭二次。谥襄壮　　

○予故原任云南贵州总督卞三元祭葬。谥恪敏　　

○予故福建金门总兵官加赠太子少保陈龙、祭葬如例。　　

○甲辰。上驻跸黄河西岸双阿堡　　

○命运米左都御史于成龙等、发军粮由白塔陆运。即令鄂尔多斯贝勒松阿喇布、贝子根都什希卜、贝勒汪舒克、公杜棱、贝勒顾禄什希卜、王董罗卜等、及其属下兵丁、分为六队、随管运诸大臣陆续进发　　

○乙巳。上驻跸黄河西岸沙枣树。　　

○奉差青海诸台吉多罗额驸阿喇卜坦、台吉德木楚克回奏曰、臣等钦遵圣训、谕青海扎什巴图尔博硕克图济农等诸台吉。咸愿服从圣化。请于四月来朝。上谕议政大臣等、青海诸台吉来朝。若于口外受之、恐于典礼不备。且伊等于四月起程、正遇塞内炎热。著在九十月间、朝于京师　　

○丙午。上驻跸黄河西岸白塔。　　

○谕大学士伊桑阿、原任侍郎赵山、著交将军马思喀、令同原任侍郎思格色、一同解送牛羊前去。或有差遣招抚噶尔丹、并效力行走之处、遣此二人。将光禄寺少卿常在革职。交将军马思喀、令其于军前效力。将郎中硕穑等、所送之羊、拨三千只、送于将军马思喀军中。　　

○己酉。上驻跸黄河西岸船站、亲视八旗前锋黑龙江兵起程。遇马驼中稍有疲蹇者、皆以内厩马驼易之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百八十二


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百八十三　　

康熙三十六年。丁丑。夏。四月。庚戌朔。享太庙。遣礼部尚书佛伦行礼　　

○上驻跸狼居胥山。　　

○驾出行宫、亲临大路、阅视八旗枪手、绿旗兵起行。　　

○谕议政大臣等、此地至两狼山地方、一百二十里、无水。应于于成龙等未到之先、集军中骆驼、送米过此无水之地。令内大臣明珠、都统噶尔玛、王永誉、押去。到后、著噶尔玛、王永誉、留彼守米。著明珠、带回骆驼。旧□山戊示□中路进兵、各驿备米、供给兵厮商贩、故人不至饥。此次进兵、所关甚要。凡事不得不周详筹画。朕已遣往宁夏、取米五百石矣。俟到后、留贮于此。随来兵丁、亦酌量留之。著一大臣驻此管辖。将此米从驿站陆续缓运每驿量留米、俟回即之兵厮商贩乏粮者给之上驷院赶来马一千四百余匹、亦留于此择水草善地、牧放肥壮俟回师之兵、有乏马者给之。鄂克济哈仍驻宁夏。凡驰报之事由新设边外驿站驰送则路近而无误总督吴赫船站照常安设船站以外、令设蒙古驿站、驰报军机　　

○理藩院以行途宿次奏言黄河内地荆棘丛密沿岸泥泞难行湖滩河朔不知其路但知车根穆冷、至穆纳和朔之路自此地渡河、为第一宿、驻于布克忒、有五十余里、食黄河之水。第二宿、驻于和多都、五十里、食车根穆冷之水。第三宿、驻于阿斋五十里食车根穆冷之水第四宿、驻于巴颜和邵、五十里食车根穆冷之水第五宿、驻于哈喇图以内、有四十余里、食车根穆冷之水。第六宿、驻于济尔马台、有四十余里、食车根穆冷之水。第七宿、驻于塔巴纳、有五十余里、食车根穆冷之水。第八宿、驻于呼户乌素、四十里、食黄河之水。第九宿、驻于穆纳和朔之南济勒磨墩四十里、食黄河之水。下所司知之。　　

○辛亥。上驻跸黄河西岸船站地方　　

