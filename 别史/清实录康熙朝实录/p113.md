<!-- { "loadSidebar": true } -->
○抚远大将军多罗信郡王鄂扎疏报、臣等帅师往征察哈尔、于是月二十一日、次岐尔哈泰、侦知贼屯达禄、臣等以轻骑前进、二十二日抵达禄、布尔尼设伏山谷间、悉众列阵以待。臣与副将军图海等、分布满洲蒙古官兵进击、历山涧、贼伏发、扰乱土默特兵、我军击之、尽歼焉。布尔尼亲领大队、摆列火器相拒、我兵奋击、贼不能支、遂大败。察哈尔下都统晋津、率其族于阵前降。布尔尼复收溃卒、接战两次、我军乘胜冲杀、连败之、斩级甚多、获马匹器械无算。布尔尼兄弟、仅以三十骑遁。垂札布等、亦皆散走。二十三日、臣等闻郡主留居瓦子府东三十里、遣官兵迎归。布尔尼部下佐领五人、兵三百余名、随侍卫塞棱来归。得上□日嘉奖、下部议叙　　

○参领舒什兰疏报、奉调宣府左翼四旗察哈尔镇大同、众哗、毁边墙私遁。上命散秩大臣绰尔济、杜尔麻等、率八旗章京侍卫、赍敕抚之。曰、昔察哈尔溃散时、尔等祖父来归、太宗文皇帝论次赐与世职、分隶八旗、眷顾抚养、以迄于兹。吴三桂造乱、调尔驻守地方、今参领舒什兰、奏尔等不请所司、遽行遁归、理应治罪、但先将尔八旗察哈尔、调发同官兵进征、今又尽徵余兵、尔等或虑妻子牲畜、无人养育、马又羸瘦、难以从征、以此亡归、其情可恕。今特行宽宥、其各返故伍如常、毋生疑畏。昔额哲、阿布奈被俘、不没入旗下为奴、封额哲为亲王、所部人员、亦加抚养、亡国苗裔、无功而施大恩若此、古所希有。阿布奈曾有大罪、又全其命、以其子布尔尼袭封亲王、布尔尼不思报效、背恩叛逆、故命大将军信郡王率兵进讨、于是月二十二日、大破之于达禄、尽歼其众。科尔沁等诸部、王、贝勒、贝子、公、台吉等、俱以布尔尼罪大恶极、起兵会剿。恐尔等不知此情、妄惑流言、陷于罪罟、故特赐晓谕　　

○戊午。散秩大臣绰尔济等疏言、臣等至张家口询关吏、据云、是月二十七日、察哈尔兵至鄂西奚地方、将御马厂并诸大臣牧马人役、附近旗下蒙古妇女牲口、尽行掠去。及臣等至齐涝地方、遣一等侍卫阿南达等前进、遇察哈尔被胁四人、遂擒以归。其言亦如之。臣等欲竟将敕谕送往、恐此辈无知、不体圣意、故将诏上□日大略录写、即令擒来二人赍送。精奇尼哈番阿玉席等、复遣二人传谕被掠人众。上谕兵部、察哈尔兵、狂悖如此、应发兵防御。其授内大臣舅舅佟国纲、为安北将军、率兵往镇宣府。令护军统领杰殷、副都统恰塔、偕往。以散秩大臣绰尔济、杜尔麻、为署都统、并预参赞　　

○升太常寺卿达哈他、为通政使司通政使　　

○总理浙江大兵粮饷户部右侍郎达都疏报、黄岩总兵官鲍虎、击败逆贼马九玉下伪总兵吴林等、于汪家桥地方。下部议叙　　

○达都又疏报、绍兴府知府许弘勋等、招抚伪总兵弓廷弼、伪侯吴兴贤等、及兵丁五万七千八百余名。下部议叙　　

○土默特多罗达尔汉贝勒赵图故。遣官致祭　　

大清圣祖合天弘运文武睿哲恭俭宽裕孝敬诚信中和功德大成

仁皇帝实录卷之五十四



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十五　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十四年。乙卯。五月。己未朔　　

○庚申。上至巩华城驻跸　　

○辛酉。仁孝皇后忌辰。行期年致祭礼　　

○上回宫。诣太皇太后宫、问安　　

○抚远大将军多罗信郡王鄂札等疏报、上命科尔沁和硕额驸沙津、率所属五旗兵、会剿布尔尼。达禄之战、沙津失期未预。因至扎鲁特境、壁于贵勒苏特。会布尔尼兄弟逃奔山后、知沙津兵至、使科尔沁随嫁二人、送罗不藏妻。并告以战败欲逃之故。盖罗不藏妻、沙津妹也。沙津于是留其妹、率兵至山后围之。布尔尼预遁。罗不藏云、布尔尼去矣。余来乞命。沙津曰、尔欲乞命、当招尔兄来。遂遣三十骑同往。罗不藏亦遁走。更遣其副都统布达里、潜闻于其兄。沙津兵内有孟克者、追及之、为布达里剌死。沙津怒、身率兵追射、罗不藏与布达里皆死。益穷追布尔尼。明日及之。布尔尼十二骑并力拒战。沙津尽射杀之。得上□日、沙津感累朝厚恩、亲统所属、驰追布尔尼兄弟、斩之。克继祖父忠贞、深为可嘉。大兵凯旋日、著议叙具奏　　

○谕抚远大将军多罗信郡王鄂札等、闻向日所调左翼察哈尔驻扎宣府者、今毁边墙私遁、恣为寇抄、直趋独石口。此辈或止知察哈尔变乱、不知我兵战胜察哈尔、及额驸沙津射杀布尔尼兄弟之事、欲往助彼、未可知也。其巴林、翁牛特、敖汉、喀喇沁、土默特、诸路兵、皆调征布尔尼。其妻子在家、倘叛卒经过劫掠、深为可虞。今察哈尔事平。大将军等、可谕令诸王贝勒台吉等、率兵速回、各守境内。叛卒一到、即为剿除。我兵定于五月初六日、速往追剿。尔等其传谕诸部知之　　

○壬戌。上诣太皇太后宫、问安　　

○谕兵部、本月初四日、太监刘忠、传奉太皇太后谕上□日、慈宁宫内庶妃、有母九十余□山戊示□、同其兄萨麻地、尚在察哈尔处。闻之深为悯恻。军前可弗加掳掠。朕钦承谕上□日、仰见太皇太后仁慈已极、敢不敬副圣怀。尔部即速行文彼处、如伊等阵亡则已。或存一二、或全未伤残、即行收管。其家产亦勿致散失、交与内务府所管庄头、解送来京　　

○定远平寇大将军和硕安亲王岳乐等疏报、臣等进取建昌、四月二十五日、抵长兴。贼将邵连登等、率贼八万余、水陆迎敌。臣与将军希尔根等、分布官兵击败之。斩获甚众。遂复建昌城。得上□日嘉奖、下部议叙　　

○扬威将军内大臣阿密达等疏报、副都统鄂克济哈等、率官兵于宁州近城东山、击败贼众。阵斩伪副将张三、伪参将王廷誉。擒杀八百余人。恢复宁州。得上□日嘉奖、下部议叙　　

○予故致仕太子少保山西提督三等阿达哈哈番柯永盛、祭葬如例　　

○癸亥。议政王大臣奏、布尔尼反、既伏诛。其父阿布柰、见禁盛京。应立斩。妻郡主、归伊父安亲王。其子于军前正法。女入官。得上□日、阿布柰改为立绞。余依议　　

○甲子。上诣太皇太后宫、问安　　

○谕议政王大臣等、昔察哈尔遭乱覆亡、太宗文皇帝收集豢养、编为整旗、历有年所。今布尔尼背恩作乱、实僧额浑津、噶尔马色冷辈、匪类教之。其余官民、毫无干涉。此皆太宗文皇帝抚育之人。朕甚悯焉。凡投归军前、或投入邻旗、及溃散者、其令大将军鄂札、副将军图海等、速行收集。作何赡养、另疏请上

□日　　

○议政王大臣等议、从嫁公主诸人、经布尔尼之乱、产业荡尽。请量留数户、守公主祠。其余悉令还京。内原隶八旗者、仍归本旗佐领。原隶内务府者、仍归内务府。得上□日、义州为边陲要地。从嫁诸人、停止还京。俱著披甲。著长史辛柱、管辖镇守　　

○浙江总督李之芳疏报、逆贼屯踞衢郡。隔河各路窥犯。游击高禄等、败贼于大埂余村。守备李和龙等、直抵上路源贼巢、生擒伪总兵缪国英等。外委都司张文福等、败贼于峡口等处。金协副将牟大寅等、败贼于汤溪、及周寮地方。汤溪守备刘君明等、败贼于黄塘。下部议叙　　

○云南贵州总督鄂善疏报、游击李师膺、擅杀韩城县令、聚众为乱、侵犯郃阳。署夸兰大鄂尔博什等、率兵击败之。下部议叙　　

○狭西总督哈占疏报、庆阳逆寇、攻入三水县。知县林逄泰、并印信、俱被劫。防守把总赵英、同四川督标随征都司张虎臣、率领民兵、击败贼寇。救回县令印信。保全仓库人民。下部议叙　　

○乙丑。抚远大将军多罗信郡王鄂札等疏言、教布尔尼造乱者、阿杂里喇嘛、僧额浑津、噶尔马色冷、布达里、破翁、巴达里、巴呢、陈特、塔尔、噶尔昭、噶尔马、薄托和也。布达里、破翁、巴达里、巴呢、塔尔、此五人、与布尔尼兄弟同死。陈特、为乱兵所杀。噶尔昭、噶尔马、薄托和等、或死或逃、尚无的耗。其子女皆在卓礼克图亲王处。阿杂里喇嘛、僧额浑津、噶尔马色冷、亦为卓礼克图亲王解送军前。候上□日处分。得上□日、阿杂里喇嘛等、悉于军前正法。其叛人妻孥、赏给有功官兵。未几。信郡王鄂札等疏言、阿杂里喇嘛诸叛逆之子、及近族兄弟、俱在科尔沁。其僧额浑津之弟尼塔尔、当布尔尼未败、即投科尔沁卓礼克图亲王处。俟卓礼克图亲王解到日、俱行正法。家产妻孥入官。得上□日、尼塔尔既于未破布尔尼之先、投入科尔沁。著免死。勿分其产　　

○丙寅。命翰林院掌院学士徐元文、教习庶吉士　　

○予广东阵亡副将赠都督佥事黄相、祭葬如例　　

○予故西安将军一等阿达哈哈番瓦尔喀祭葬。谥襄敏　　

○丁卯。予故杭州将军图喇、祭葬如例　　

○己巳。上诣太皇太后宫、问安　　

○升狭西西安布政使吴努春、为太常寺卿　　

○议政王大臣等疏言、察哈尔布尔尼兄弟、背叛授首、理应悬示。额驸沙津、为国效力、应行优叙。及边外率兵协助之诸王贝勒贝子公台吉等、俟大将军信郡王旋师之日、一并议叙。献布尔尼首级之昂阿尔住尔、应授为三等达尔汉。世袭罔替。赏给蟒服银币鞍马。及同来土谢图亲王之头等护卫绰石希等、亦分别赏给。得上□日、布尔尼首级、本当悬示。但念系公主所生之子、朕心不忍。布尔尼、并罗不藏、俱令收葬于公主坟傍。余如议　　

○奈曼达尔汉郡王札木山、附布尔尼作叛、势穷自縳请罪。议政王大臣等议、札木山法无可赦。妻孥应没入官。得上□日、札木山束身请罪。著从宽免死。革去王爵。仍留家口牲畜、令其自给　　

○庚午。一等侍卫奇塔特等疏报、招抚察哈尔左翼四旗、输诚归顺。下部议叙　　

○辛未。遣官祭关圣帝君　　

○壬申。上诣太皇太后宫、问安　　

○癸酉。上御太和殿视朝。文武升转各官谢恩　　

○甲戌。命山西河东守道、移驻平阳。雁平巡道、改为守道、兼管大同府属粮饷事务　　

