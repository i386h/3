<!-- { "loadSidebar": true } -->
○镶白旗护军统领陈泰以管兵不严命革职。　　

○銮仪使延布、缘事革退以冠军使侯偏图为銮仪卫銮仪使。　　

○旌表直隶烈妇。王国士妻曹氏、拒奸殒命。给银建坊如例。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四十三



v大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四十四　　

康熙四十九年。庚寅冬。十月。壬戌朔。享太庙上亲诣行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙五十年时宪历。　　

○癸亥。上诣皇太后宫、问安。　　

○以次日皇太后七十圣寿、进献礼物。与皇太后六十圣寿时同。　　

○甲子。皇太后圣寿节。上率王以下文武大小官员、行庆贺礼遵懿上□日停止筵宴。　　

○谕户部、朕恭膺天眷。祗承列祖鸿庥。统御万方。子育兆庶。廑怀至治、宵旰靡宁。幸际海宇同风、边隅向化。遐迩中外、帖然衽席之安。是皆仰荷天地祖宗福佑之所致也。方朕八龄践阼之初、太皇太后问朕何欲。朕对臣无他欲。惟愿天下治安、生民乐业、共享太平之福而已。迄今五十年矣。惓惓此心、未尝一日少释。每思民为邦本、勤恤为先。政在养民、蠲租为急。数十年以来、除水旱灾伤、例应豁免外。其直省钱粮、次第通蠲一年。屡经举行。更有一年蠲及数省、一省连蠲数年者。前后蠲除之数、据户部奏称、共计已逾万万。朕一无所顾惜。百姓足、君孰与不足。朝廷恩泽、不施及于百姓、将安施乎。朕每岁供御所需、概从俭约。各项奏销浮冒、亦渐次清厘。外无师旅饷馈之烦。内无工役兴作之费。因以历年节省之储蓄为频岁、涣解之恩膏。朕之蠲免屡行、而无国计不足之虑、亦恃此经筹之有素也。比来省方时迈已历七省。南北人民风俗、及日用生计、靡不周知。而民生所以未尽殷阜者、良由承平既久、户口日蕃地不加增、产不加益、食用不给、理有必然朕洞瞩此隐、时深轸念。爰不靳敷仁、用苏民力。明年为康熙五十年、思再沛大恩、以及吾民。将天下钱粮、一概蠲免。因众大臣议奏、恐各处需用兵饷、拨解之际、兵民驿递、益致烦苦。朕因细加筹画、自明年始、于三年以内、通免一周。俾远近均沾德泽。直隶奉天浙江、福建、广东、广西、四川、云南、贵州、所属除漕项钱粮外康熙五十年应徵地亩银共七百二十二万六千一百两有奇。应徵人丁银共一百一十五万一千两有奇。俱著察明全免。并历年旧欠、共一百一十八万五千四百两有奇。亦俱著免徵。其五十一年、五十二年、应蠲省分至期候上□日行。民间旧欠、既经豁免。嗣后每年额徵钱粮、务如数全完。倘完不及额、或别有亏空、托称民欠、则负国甚矣。即责令督抚以下官员偿补。仍从重治罪。夫地方大吏、以及监司守令、皆与吾民谊均休戚者也。诚克体朕孳孳保赤之怀、实心爱养、力杜侵牟朘削。则闾阎咸得衣食滋殖、无有失所。而为官吏者、亦身名俱泰。岂非昇平乐。利之盛事欤。尔部移文各督抚谕上□日到日、即刊刻颁布、遍示穷檐令咸知悉。特谕。　　

○丙寅。谕吏部提督江南学政杨中讷声名不好。著革退其员缺。著左春坊左谕德张元臣、补授。　　

○以户部郎中冀霖为江西按察使司佥事、提调学政。　　

○丁卯。谕理藩院、每年蒙古王贝勒、贝子、公、台吉等、朝正来京、向有成例。但今年行围处、其已经来朝者、念道里遥远、免其重至京师、以称朕格外优恤之意。尔衙门即传谕知之。　　

○镶蓝旗汉军都统诺穆图、以老乞休。允之。　　

○戊辰。上诣皇太后宫、问安。　　

○以左副都御史兼管顺天府府尹事施世纶、为户部右侍郎。　　

○京口副都统黄象坤、以老乞休。允之。　　

○予故白都纳副都统胡式巴、祭葬如例。　　

○庚午。九卿等议覆、太原总兵官马见伯疏言武经七书请拣选颁行。查武经七书惟孙子吴子及司马法、议论近正嗣后考试武生、武童、论二篇。一题出论语、孟子。一题出孙子、吴子、及司马法。旧例乡会试、论一篇、策二篇。今改出论题二、策题一。从之。　　

○辛未。上奉皇太后、幸畅春园。　　

○癸酉。户部左侍郎赫申、以病乞休。允之。　　

○甲戌。升内阁侍读学士李仲极、为内阁学士兼礼部侍郎。　　

○调正红旗蒙古副都统琅图、为满洲副都统。以一等侍卫鄂代、为正红旗蒙古副都统。　　

○乙亥。上诣皇太后宫、问安。　　

○丙子。升云南巡抚郭瑮、为云南贵州总督。四川布政使吴存礼、为云南巡抚。　　

○升湖广总督郭世隆、为刑部尚书。　　

○升陕西巡抚鄂海、为湖广总督。　　

○以侯伊尔拜、为镶蓝旗汉军都统。　　

○戊寅。谕兵部、镶白旗蒙古副都统篇图、糊涂不知事。著革职。　　

○以宗人府府丞左必蕃、为都察院左副都御史。　　

○辛巳。转户部右侍郎塔进泰、为左侍郎。升甘肃巡抚鄂奇、为户部右侍郎。　　

○壬午。升左佥都御史屠沂、为顺天府府尹。　　

○癸未。命翰林院掌院学士陈元龙、教习庶吉士。　　

○升山西布政使雍泰、为陕西巡抚。陕西布政使乐拜、为甘肃巡抚。　　

○谕大学士九卿等、江南亏空钱粮、两次命张鹏翮察审。朕意地方虽有不肖之官侵蚀钱粮。未必多至数十万两。前朕南巡时、曾有谕上□日、凡沿途所用之物、悉出内帑预备。未尝丝毫取诸官民。督抚等官、不遵朕上□日、肆意那用、以致亏空。朕若不言、内外诸臣、谁敢言者。但彼任事之人、离任者已多。若将因公那用等项、责之新任官赔补。朕心实不忍也。问张鹏翮曰、尔往江南讯问此事。地方官有言及南巡者乎。张鹏翮奏曰、地方官员、愿将俸工逐年扣除、以补诸项亏空。并未言及南巡之事。上曰俸工银两有限、即逐年扣补、亦难清理。且官无俸禄、役无工食、必至私派以累民。依尔所言能保地方官日后不累民乎。朕为天下生民计、蠲免各省钱粮、己逾万万矣免此四五十万之银、有何足惜。尔等会议具奏。　　

○乙酉。上诣皇太后宫、问安。　　

○户部议覆、直隶巡抚赵弘燮等疏言臣等遵上□日、查勘原任天津总兵官蓝理开垦水田一百五十顷令天津参将蓝珠、料理接种。但水田一百五十顷内、有洼地五十顷、时被水浸、不便耕种。又有高地五十顷、不宜种稻。止种收杂粮、供给农工。其可作水田种稻者、止五十顷。康熙四十八年内、蓝珠所种稻谷、据报收二千五百余石。至高洼不等之田地、旱涝难于蓄洩。所有五十顷水田、不便安设官屯。查此项开垦水田前经差内务府总管黑硕子、侍郎穆丹等往勘。据奏蓝理开垦之田其洩水处、浅而且狭。见在田地、俱被水浸。应将洩水之处、挑浚设闸、使一百五十顷、俱可耕种。试种一二年、果否有益、令该巡抚查明具题。今一百五十顷内、止种有五十顷稻田。一年之内、见经收获二千五百余石。其余田地、并未曾全种、遽称不便安设官屯、难以定议。应行文该巡抚、照原勘黑硕子等所奏、将洩水之处、挑浚设闸、使一百五十顷水田、尽令种稻。验明收获多寡、具题到日再议。得上□日、此开垦田地、著交与赵弘燮、有情愿耕种人民、拨与耕种　　

○升正白旗满洲副都统善丹、为护军统领。　　

○调正白旗蒙古副都统苏克肫、为满洲副都统。升护军参领宝色为正白旗蒙古副都统。护军参领宗室吴礼、为镶白旗蒙古副都统。　　

○丙戌。升原任护军参领宁古礼、为荆州副都统。　　

○戊子。谕大学士九卿等曰、前命张鹏翮、察审江南亏空。曾谕尔等查议。已查明否。尔等主意若何。大学士等奏曰、臣等尚未商酌。未有主见。上曰、此项亏空、据称因公那用。系何公事、未经明晰。张鹏翮奏曰、大概如赈济、平粜、以及修塘等事。上曰、朕总理几务、垂五十年。事无大小、凡臣下情隐、无不灼知洞鉴。朕屡次南巡、地方官预备纤夫、修理桥梁、开浚河道、想皆借用帑银、原冀陆续补足。而三次南巡、为期相隔不远。且值蠲免灾荒、所徵钱粮、为数又少、填补不及、遂致亏空如此之多。尔等皆知之而不敢言也。张鹏翮奏曰、皇上屡次南巡、必大沛恩膏于百姓。所至之地。小民无不欢欣鼓舞。至于一切供亿、悉由内府储备。从无丝毫累及民间。上曰、即如纤夫一项、需用既多、伺候日久、势必给与口粮工价、安得无费。至于修造行宫、必然亦借用帑银。前者朕巡视溜淮套工程、至彼处、见有舍宇三间、此系取用何项。张鹏翮奏曰、系俸工银两所造。上曰、虽云俸工银两所造、然必先借用库银、后方抵补。尔等岂肯明言其故乎。今合计江南亏空、共有几何。张鹏翮奏曰、约计共五十余万。于准、宜思恭、应赔十六万其余将俸工抵补、至康熙五十三年、可补足矣。上曰、三年之内、地方官员、或升迁、或调用、或革退、或亡故。以前各官那用亏空、而将后来者之俸扣补。于理不顺。朕心实为不忍。至于胥吏贱役、若不给与工食、此辈何所资生。必致累民。今部中每遇一事、辄议令地方官设法料理。皆修饰美名、实则加派于地方也。张鹏翮奏曰、皇上圣明、无微不照。所以养育百姓者至深至渥上曰、朕非但为百姓亦为大小诸臣保全身家性命也朕南巡时、闻龙潭地方、建造行宫。恐致累民、曾谕总督阿山令其拆毁。至他处建造行宫、朕皆未之知也。总之此不欲累民之念、可以自信亦可见信于天下后世。朕历年蠲免天下钱粮、至数万万两有余。今此项亏空、若令补垫、亦不为多。然岂忍以此累地方乎。至于查明款项、亦非难事。钱粮册籍、皆有可考。地方官借因公那用之名、盈千累百、馈送于人。若加严讯、隐情无不毕露也。朕意概从宽典、不便深求。今海宇昇平国用充足。朕躬行节俭、宫中用度、甚为省约。计明朝一日之用、足供朕一月之需。今即因数次巡幸用钱粮四五十万亦不为过。明后年天下钱粮、以次尽行蠲免。若留此亏空之项、以为官民之累、甚非朕宽仁爱养、嘉与维新之至意。尔等可公同详议具奏。　　

○升太常寺卿江球、为宗人府府丞。　　

○己丑。上自畅春园回宫。　　

○升福建按察使宋致、为四川布政使司布政使　　

