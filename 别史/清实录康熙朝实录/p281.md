<!-- { "loadSidebar": true } -->
○兵部尚书张玉书、刑部尚书图纳、左都御史马齐、兵部侍郎成其范、工部侍郎徐廷玺。以奉差看河、奏请训上□日。上曰、尔等至彼处、从公详看。是曰是、非曰非、据实具奏。顾张玉书曰、凡是非可否、尔当秉公陈奏、不可如熊一潇、托疾推诿。又谕图纳等曰、朕听政二十余年、阅历世务已多、甚栗栗危惧。前者、凡事视以为易、自逆贼变乱之后、觉事多难处。每遇事、必慎重图维、详细商搉而后定。凡所行事、起居注官、无不记注。历年所奏河道变迁图形、朕俱留内、时时看阅。朕素知河道、最难料理、从古治河之法、朕自十四□山戊示□、即反覆详考。人皆云、河道坏于靳辅放水、淹没民田、朕意不然。靳辅果能收放河水、则其人亦非平常、必能成功、何云河道自彼而坏耶。宿迁高家堰等处运河、朕所深知。他处未经亲到、未能明晰。书云、无稽之言勿听、弗询之谋勿庸、尔等皆国家大臣、此系国家公务、尔等宜殚心尽力、若果有异常大水、堤岸冲决、亦非尔等所能保、尔等但据见在、从公详阅可耳。前佛伦往勘回奏、殊多错误、今已处分、尔等前往会同总河王新命、将毛城铺高家堰诸处、从公详看。三分之中、得其一二、便可遣人将情形大略、先行陈奏。至公同看毕之后、再行具疏。其毛城铺减水坝无益、尔等将海口、亦行看阅。下河自有专遣之人、尔等但观其大略、不必缮入疏内　　

○九卿等覆奏、臣等遵上□日、勘问慕天颜阻挠河工之处。据慕天颜供称、于成龙曾寄伊书言河工之事、不应顺靳辅而言、故将靳辅另行参奏。以此问于成龙、亦云寄书是实。至挑浚中河无益、得之传闻、并无指实、自甘妄奏之罪。上曰、于成龙巡抚直隶、居官甚优、仍著赴任。慕天颜居官不善、素行乖戾、仍著羁禁、俟看河大臣回时定夺。凡会议政事、必详察合理、不可怠忽轻易。朕每遇事之大者、即与内阁大臣、商酌而后定。凡授大僚、无不如此。至吏部升补官员、俱有一定之例。或有不肖之徒、贿求不已、此皆习俗不良。今当痛改前辙、秉公而行。朕听政年久、于人之善恶、事之是非、无有不知。其事属微渺、每多宽恕。若果详究过愆、当无人可免罪者。且朕所理之事、悉载记注、日后必有可徵验者。当三逆变乱之时、亦有彷徨畏惧者。惟朕坚意主持、大小事宜、必详审处断、始得平定。今尔诸臣、凡事应各抒己见、一意秉公、不可碌碌徇人。且徇人何益、孰优孰劣、朕岂有不知者乎　　

○旌表福建节妇、闽县伍氏、烈妇、侯官县周氏、烈女、瓯宁县施氏等、各给银建坊如例　　

○癸酉。吏部议覆、都察院左都御史马齐疏言、学士凯音布、侍卫马武等、前阅中河回京时、奉上□日召集九卿、面问河工事宜。有大理寺卿边声廷、不能奏对、托词耳蔽、应照才力不及例、降二级调用。从之　　

○上谕领侍卫内大臣索额图等曰、罗刹侵我边境、交战于黑龙、松花、呼马尔诸江、据我属所居尼布潮、雅克萨地方、收纳我逃人根特木尔等、及我兵筑城黑龙江、两次进剿雅克萨、攻围其城、此从事罗刹之原委也。其黑龙江之地、最为扼要。由黑龙江而下、可至松花江、由松花江而下、可至嫩江、南行、可通库尔瀚江、及乌喇、宁古塔、席北、科尔沁、索伦、打虎儿诸处。若向黑龙江口、可达于海。又恒滚、牛满等江、及净溪里江口、俱合流于黑龙江。环江左右、均系我属鄂罗春、奇勒尔、毕喇尔等人民、及赫哲飞牙喀所居之地。若不尽取之、边民终不获安。朕以为尼布潮、雅克萨、黑龙江上下、及通此江之一河一溪、皆我所属之地、不可少弃之于鄂罗斯。我之逃人根特木尔等三佐领、及续逃一二人、悉应向彼索还。如鄂罗斯遵谕而行、即归彼逃人、及我大兵所俘获招抚者、与之画定疆界、准其通使贸易。否则尔等即还、不便更与彼议和矣。是日、索额图等启行。寻以喀尔喀、厄鲁特、交相争战、报至。上遣侍卫夸塞、关保、往追索额图等、令其退驻汛界地方、将迟滞缘由、遣人晓谕鄂罗斯使臣。于是索额图等、以前情作书、令前锋参领索罗希等、持送彼处。鄂罗斯使臣答书、称已遣人由尼布潮赴京。索罗希等、以书奏览。上乃召索额图等还　　

○甲戌。仁孝皇后忌辰。遣官祭陵　　

○乙亥。大学士等、以礼部具题山西省烈妇荆氏等、照例旌表一疏、请上□日。上曰、夫死而殉、日者数禁之矣。今见京师及诸省、殉死者尚众。人命至重大、而死丧者、恻然之事也。夫修短寿夭、当听其自然、何为自殒其身耶。不宁惟是、轻生从死、反常之事也。若更从而旌异之、则死亡者益众矣、其何益焉。此后夫死而殉者、当已其旌表。王以下至于细民、妇人从死之事、当永永严禁之。若有必欲从死者、告于部、及该管官、具以闻、以俟裁定。议政王、贝勒、大臣、九卿、詹事、科道官、会同确议奏焉　　

○丙子。旌表山西节妇、绛州陈氏、蔚州魏氏、平定州杨氏、猗氏县荆氏、裴氏、安邑县周氏、祁县程氏、王氏、烈妇、猗氏县荆氏、代州王氏、孝子、蒲州李斗星等、各给银建坊如例　　

○丁丑。以镶黄旗护军统领朱尔素、为散秩大臣。升前锋参领穆图、为镶黄旗护军统领　　

○旌表江南节妇、桐城县孙氏、霍邱县裴氏、宿州张氏、烈妇、泗州赵氏、宿州田氏、蒋氏、烈女、歙县吴氏、石埭县桂氏、寿州夏氏、颍州刘氏、和州陈氏等、各给银建坊如例　　

○戊寅。升光禄寺卿阎兴邦、为顺天府府尹　　

○己卯。吏部尚书陈廷敬、刑部尚书徐乾学、各以疾乞休。命原官解任　　

○辛巳。升太仆寺卿陈汝器、为大理寺卿　　

○以功加署都督佥事张英奇、为广东高雷廉总兵官　　

○刑部议覆、都统纪尔他布等、遵上□日往喜峰口冷口外、带领官兵、至石柱子沟、缉拏藏匿盗贼。贼首马四玉、被追情极自缢、擒获夏三等十四人、应俱拟斩立决。其占夺民人妻女财物、查明给还原主。得上□日、依议。内崔二等、著从宽免死、发遣黑龙江　　

○壬午。谕兵部、嗣后驻防协领佐领缺出、停止该将军坐名拟补。尔部选取外省应补之人、交与该旗、同在京应补人员、引见补授　　

○谕翰林院、选拔庶常、原以作养人才。今科进士、特加简阅、取范光阳、邱昇、吴世焘、沈宗敬、汤右曾、姚士藟、刘灏、张尚瑗、王懿、张复、史申、彭殿元、郝士钧、李本涵、孙致弥、陈綍、梁佩兰、凌绍雯、窦克勤、陈大章、彭始搏、施震铨、李斯义、颜光敩、邹士璁、林文英、叶渟、郑梁、潘宗洛、宋朝楠、王翰、徐日暄、范光宗、高人龙等、三十四员、俱著改为庶吉士。并修撰沈廷文、编修查嗣韩、张豫章、分别满汉书教习　　

○癸未。上御瀛台勤政殿。江苏巡抚洪之杰、陛辞。上曰、地方大吏、以安静为主。江南所取火耗、闻虽不重、尔须洗心涤虑、一除积弊。凡事不可过于刻薄、然亦不宜罢软。至于纠参属员、尤当至公无私。若举劾未当、便大负朕简用之意　　

○调兵部尚书阿兰泰、为吏部尚书。礼部尚书张士甄、为吏部尚书。工部尚书李天馥、为刑部尚书　　

○甲申。遣官祭关圣帝君　　

○乙酉。上诣皇太后宫、问安　　

○以原任降调侍郎金鼐、为光禄寺卿　　

○以功加署都督佥事王洪仁、为云南临元澂江总兵官　　

○丁亥。以正红旗都统纪尔他布、为兵部尚书　　

○戊子。上幸畅春园。酉刻。回瀛台　　

○己丑。兵部议覆、原任浙江福建总督王新命疏言、闽省各营官弁、前调防台湾澎湖所遗员缺、请于本省见任官弁中、酌量调补。应如所请。从之　　

○甲午。夏至。祭地于方泽。上亲诣行礼　　

○上往谒暂安奉殿。命皇长子允禔随驾。是日启行。驻跸三河夏店　　

○乙未。上驻跸蓟州马伸桥　　

○丙申。驾至淋河庄。距陵十里许、上哀不能禁、沿途哭泣。诣暂安奉殿、行三跪九叩礼。奠酒。痛哭。良久、出殿后、乘马行。犹涕泣不止。又谒孝陵。行三跪九叩礼。奠酒。举哀。次至仁孝皇后、孝昭皇后陵。奠酒。举哀。是日、驻跸新城内　　

○丁酉。上复诣暂安奉殿。痛哭良久、始出。是日、回銮。驻跸三河县　　

○戊戌。上驻跸通州城东关　　

○旌表狭西节妇、威宁县刘氏、临潼县李氏等、各给银建坊如例　　

○己亥。上驻跸通州之新格庄　　

○庚子。上回宫。诣皇太后宫、问安　　

○辛丑。调镶白旗蒙古副都统郭布、为满洲副都统　　

六月。壬寅朔。升大理寺少卿王维珍、为太仆寺卿　　

○以左副都御史噶尔图、为四川巡抚　　

○癸卯。命礼部左侍郎管翰林院掌院学士事库勒纳、内阁学士彭孙遹、教习庶吉士　　

○直隶巡抚于成龙疏言、顺天府属之通州、芦沟桥、黄村、沙河、旧设有捕盗同知四员。但地方辽阔、难以周遍。今奉裁真定总兵员缺、其镇标官兵、见议裁并。请分拨千总一员、把总一员、马步兵一百名、归捕盗同知管辖、以供指使。从之　　

○甲辰。上奉皇太后幸畅春园　　

○以翰林院侍讲尹泰、充日讲起居注官　　

○荆州将军噶尔汉、安徽巡抚杨素蕴等、各疏报楚省裁兵、夏包子等、鼓噪抢劫、聚众作乱、巡抚柯永昇、投井身故、贼等窃据武昌城。上命都统瓦岱、为振武将军。率兵往讨之　　

○丁未。升通政使噶世图、为都察院左副都御史　　

○调河南巡抚丁思孔、为湖广巡抚。以顺天府府尹阎兴邦、为河南巡抚　　

○荆州将军噶尔汉疏言、夏包子等倡乱、我归战船未备、粮饷不敷、未能刻期进兵。上命调回噶尔汉、为正红旗蒙古都统。以正黄旗满洲都统侯巴浑德、为荆州将军。升正黄旗副都统喀岱、为满洲都统　　

○襄阳总兵官许盛、以赴任道经武昌、适遇兵变、身陷贼围、中流矢、乘间遁回九江。安徽巡抚杨素蕴以闻。命登州总兵官蔡元、为湖广襄阳总兵官　　

○刑部题、侍卫常关保、不能严束家奴、于放鹰处、纵仆星格礼等、打死民人张守礼、应降级调用。上曰、凡差遣人员、朕必严加诫谕、不许生事扰民。常关保既不能管束家奴、以致滥毙人命。回时又不行奏明。显系纵仆妄行、殊为可恶。著严拏、交兵刑二部、会同一并审拟具奏。寻议侍卫常关保、应革职。从之　　

○庚戌。免江西宜春等三县、康熙二十六年分旱灾额赋有差　　

