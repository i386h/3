<!-- { "loadSidebar": true } -->
○安徽巡抚靳辅疏言、都统释迦保、及署副都统雅赖、阿喀尼等兵、先后前来。请以先至者驻池州。后至者驻安庆。互为声援。上谕、释迦保、雅赖、阿喀尼等兵、仍赴江西。安庆既有提督王永誉驻守、其副都统苏朗兵、或驻池州。或恢复建德之日、即驻建德。听靳辅、苏朗、商酌以行　　

○奉命大将军和硕康亲王杰书疏报、福建逆贼、率兵一万四五千、入犯遂安。复有遂安土贼王应茂等、率兵四千、沿河傍山、遥为犄角。严州副将鲍虎、统率官兵击之。斩伪参将王师古等四员。杀贼一千一百七十余级。乘胜追杀二十余里。下部议叙　　

○添设盛京每旗防御各一员。从将军俄内巴图鲁请也　　

○甲午。上至巩华城。月祭仁孝皇后　　

○乙未。定南将军希尔根疏报、伪将军陈昇、及土贼郭应定等、率众犯赣州。副都统甘度海等、统满汉官兵迎击。大败之。阵斩伪总兵柯隆、李梁、又追败贼兵于龙泉县石灰澳隘口。破其三营。参将塞勒等、分路追北二十里。直抵曹林贼巢。攻取十余寨。下部议叙　　

○赠南漳阵亡署守备刘延社、为署游击。予祭葬。荫子弟一人、以卫千总录用　　

○丙申。上诣太皇太后宫、问安　　

○上御太和殿。遣定远平寇大将军和硕安亲王岳乐、帅师之广东。赐之敕印。上诣堂子行礼。祭旗纛。还。出西长安门。送之行　　

○升候补参政道王继文、为云南布政使司布政使　　

○广东广西总督金光祖疏言、广西全省变动。贼势愈炽。入粤大兵、应取道南雄。星驰赴援。上谕、大将军安亲王、已帅师由广东进定粤西。其防守事宜、兵未到时、听总督与平南王、商酌以行　　

○丁酉。上诣太皇太后宫、问安　　

○戊戌。安徽巡抚靳辅疏报、建德县被饶逆窃踞。副都统硕塔、穆森等、统率满汉官兵进剿。恢复县城。得上□日嘉奖、下部议叙　　

○己亥。上手敕谕经略莫洛曰、据坐塘笔帖式报、有贼三路来犯。宁羗被围。念尔总统川狭、必有成算、始行进兵。朕可无忧。但宁羗地属狭西。且为大兵后路。当此粮匮兵疲。又不得不廑朕怀。尔宜速行救援。使大兵如渴遇饮。庶几有济　　

○以原任湖广布政使郎永清、为河南布政使司布政使　　

○喀尔喀阿海戴青台吉、遣使进九白年贡。宴赉如例　　

○庚子。上诣太皇太后宫、问安　　

○调户部左侍郎宋德宜、为吏部左侍郎管右侍郎事　　

○升左通政焦毓瑞、为太仆寺卿　　

○辛丑。江西总督董卫国疏报、贼犯湖口。上谕、湖口县、系江南江西要冲。将军希尔根、总督董卫国、宜会商机宜。速行剿灭。又署副都统硕塔、穆森、见统兵赴江西。可便道先剿湖口逆寇。再赴南昌。湖口切近安庆。其先抵安庆官兵、巡抚靳辅、亦即发往湖口协剿。寻靳辅疏报、湖口、彭泽、相继被陷。浮梁、鄱阳、诸贼啸聚日众。上复命署副都统雅赖、阿喀尼、到安庆、即统兵驰赴彭泽湖口剿贼。硕塔、穆森、已至九江、令与雅赖、阿喀尼等、合兵。平定湖口诸处。协取饶州。即赴南昌　　

○壬寅。上奉太皇太后、幸南苑驻跸　　

○户部议覆、江南总督阿席熙疏言、凤阳仓额收本折钱粮、归并凤阳府知府管理。正阳关税、归并通判管理。临淮关税、发大使征收。停差部员。应如所请。从之　　

○癸卯。上诣太皇太后行宫、问安　　

○乙巳。以刑部郎中祖泽潜、为浙江按察使司佥事、提调学政　　

○升韶州副将张星耀、为韶州总兵官　　

○平南王尚可喜疏言、省会兵单、根本虚弱。如李三、官七、乘机窃发。虽旋即扫荡、而尚有党羽、潜伏于山陬海澨之间。急宜芟除。是以臣调总兵官班际盛、自梧州回省。上谕、梧州、两粤接壤要地。今粤西有事之际。李三、官七、贼寇灭后、尚可喜即增兵、令班际盛速赴梧州剿御　　

○丙午。添设山东驿传道员缺、驻劄省城、管理通省驿传事务。济东道、自省城移驻德州、管辖济南府属、并东昌府属之聊城等九州县卫。东兖道、驻劄沂州、管辖兖州府属、并东昌府属之堂邑等九州县　　

○丁未。谕兵部、工部、武昌、汉阳、一带沿江之地、俱属重要。防御之策、不可不豫。宜于沿江要害、多筑墩台、环列火炮、令诸军更番汛守、以固省会。又武昌临江、所在湖＜氵义＞甚多。宜急设江汛战船。多制火炮。并召募鸟枪兵一千名、为战守之用　　

○升广东督粮道徐养仁、为广东布政使司布政使　　

○狭西总督哈占疏报、四川贼众、先立营于宁羗州文庙山。参将陈应奎等、鼓励士卒、夜袭贼营。贼众大乱。遁回南山。上谕、经略莫洛等、遣副将雷继宗兵、及提督王辅臣标兵、固守宁羗诸处。又大将军贝勒董额等进川之时、若宁羗有贼、即便道剪灭、再入四川　　

○谕兵部、九江、三省水陆要冲。大将军顺承郡王勒尔锦、就近于云贵两提督内、量调一员、率领甲兵、及标下官兵、速赴九江防守。将军阿密达、总督阿席熙等、速造战船百艘、发往九江　　

○予故固山贝子敦达祭葬、谥恪恭　　

○辛亥。上奉太皇太后回宫　　

○壬子。以举首逆劄、授广东提督严自明、三等阿达哈哈番。其子武进士严梅、署守备　　

○旌表江南烈妇、胡香妻袁氏、拒奸自缢、给银建坊如例　　

○癸丑。升左副都御史严沆、为总督仓场户部右侍郎　　

○以举首逆劄、加严州副将鲍虎、都督同知衔、以总兵官缺先用　　

○以袁临总兵赵应奎、历有战功。又举首逆劄、给拜他喇布勒哈番、又一拖沙喇哈番　　

○丁巳。奉命大将军和硕康亲王杰书疏报、伪都督周列、伪总兵桑明等、率贼兵二万、由常山谋犯衢州。平南将军赖塔、总督李之芳、令副都统喇哈、胡图等、统满汉官兵、于九月十七日、击败贼众于焦园等地方。斩贼万余。下部议叙　　

○己未。谕兵部、温州、黄岩、平阳、三镇。虽未恢复。应豫补总兵官、以便召募操练。其以杭州副将陈世凯、为温州总兵官。严州副将鲍虎、为黄岩总兵官。浙江督标副将王廷梅、为平阳总兵官　　

○谕议政王大臣等、自吴三桂叛逆以来、平南王尚可喜、为国抒忠。厥功茂著。当兹粤东军兴之际。督抚提镇以下、俱听王节制。嗣后补授文武官员、听王选补奏闻。其一切调遣兵马、及招抚事宜、亦听王酌行　　

○安徽巡抚靳辅疏报、饶州逆贼、窃踞湖彭二县。徽州营副将姚弘信、守备李刚等兵、从间道往剿。大败贼众于建德县之郑坑铺。擒斩甚众。获器械无算。下部议叙　　

○平南王尚可喜疏报、逆贼刘进忠、盘踞潮州、敢于负固者、恃海贼为应援也。今海贼直薄城东。而刘逆屡出城中贼兵。来犯我师。总兵官王国栋等、统率官兵、三战三捷。斩获甚多。下部议叙　　

十一月。庚申朔。上诣太皇太后宫、问安　　

○先是、上命将军尼雅翰、及都统释迦保等、进取南康、赴南昌。署副都统硕塔、穆森、雅赖、阿喀尼等、进取湖口、彭泽、都昌、抚定其地。再取饶州。赴南昌。至是、定南将军希尔根等疏言、贼犯抚州等处。臣随令副都统席布、率每佐领骁骑一人、前往应援。又调镇守九江城守尉鄂黑等、前往会城。得上□日、将军尼雅翰等兵、各遵指授。速定地方。星赴南昌。至九江扼要重地、如城守尉鄂黑等前往省城、将军希尔根、总督董卫国等、即酌发官兵镇守。大将军安亲王、速赴江西。酌量调度　　

○经略莫洛疏言、广元大兵、缺饷两月。略阳粮艘、为贼所劫。贼又屯踞七盘朝天诸关。我师饷道梗塞。上命莫洛、率兵速赴七盘朝天等处、会同将军席卜臣、剿灭贼寇、疏通饷道、进取昭化、与大兵协力克复保宁。寻总督哈占疏言、蜀中水陆贼阻、粮运难继。且逆贼窥伺阳平诸处。上复谕、大兵徂征、惟饷是赖。今既粮运难继、我师未便久驻。令大将军贝勒董额、经略莫洛、四川总督周有德、巡抚张德地等、撤保宁兵回广元。经略等、亲身殿后。调广元兵回汉中。固守阳平等处。歼除宁羗诸贼。整顿士马。再图恢复　　

○议政王大臣等疏言、经略莫洛、若进四川、西安空虚、应发大兵驻防。上谕、河南府、乃四达之地。距潼关郧襄皆近。驻师其地、则所在有警、俱可策应。其遣副都统塞格、并令一等侍卫鄂克济哈、署副都统。率每佐领骁骑三名、往驻河南府　　

○辛酉。升内阁侍读学士王启元、为内阁学士兼礼部侍郎　　

○壬戌。上至巩华城。月祭仁孝皇后　　

○喀尔喀扎萨克图汗、遣使进九白年贡。宴赉如例　　

○癸亥。安远靖寇大将军多罗贝勒尚善等、请遣荆州绿旗兵赴岳州。上命总督蔡毓荣、率标下绿旗官兵、酌带荆州舟舰、前往岳州。其沿江一带、令大将军顺承郡王、拨兵固守　　

○喀尔喀土谢图汗、遣使进九白年贡。宴赉如例　　

○甲子。上御太和殿视朝。文武升转各官谢恩。次喀尔喀土谢图汗、扎萨克图汗、使臣等行礼　　

○上诣太皇太后宫、问安　　

○转户部右侍郎魏象枢、为左侍郎。升左副都御史于可托、为户部右侍郎　　

○平南王尚可喜疏报、广州民陈士奇、密首奸民江鹏翥等、在佛山镇地方、结党煽乱。随征官金光、偕陈士奇、设计擒之。审实正法。得上□日、金光、给以鸿胪寺卿衔。陈士奇、以知县先用　　

○丙寅。免江西南昌等十二州县、本年分水灾额赋有差　　

○丁卯。申刻。太白星见　　

○戊辰。镇南将军尼雅翰疏报、耿逆伪都督李大元等、率贼万余、屯南康崖口。臣偕副都统绰客托等、于十月二十二日、率官兵击败之。恢复南康府。得上□日嘉奖、下部议叙　　

○定南将军希尔根疏报、副都统穆承格、总兵官赵应奎等、率领官兵、恢复万载县。得上□日嘉奖、下部议叙　　

○安远靖寇大将军多罗贝勒尚善等疏言、请拨京口沙唬船五十艘、并水手、发往岳州、以资进剿。议政王大臣等议覆、前已将荆州船二百、发往岳州。至京口沙唬船、亦已遣发百艘。今再增发、必须配兵、恐京口舟师单薄。且值西北风时作、泝流而上、不能速至。应不准行。上谕、宜如所请、拨京口沙唬船速往、听贝勒等乘机进取。勿俾借口待船、致误军机。其京口缺额之船、令简亲王、与该将军督抚等、速行补造　　

○己巳。上步随皇太后辇、诣太宗懿靖大贵妃宫、问疾　　

