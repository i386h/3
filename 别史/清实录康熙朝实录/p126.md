<!-- { "loadSidebar": true } -->

○己酉。安远靖寇大将军多罗贝勒尚善疏报、护军统领额司泰、副都统鲁西巴图鲁等、统领岳州水师、于三月初九日进剿。屡败贼众、克取君山。下部议叙　　

○庚戌。上自南苑回宫　　

○振武将军佛尼勒等疏报、平凉伪总兵李国良、率贼八千余、由靖宁来援秦州。上命佛尼勒、同靖逆侯张勇、巡抚花善等、商酌调度、剿灭秦州援贼、恢复靖宁　　

○宁南靖寇大将军多罗顺承郡王勒尔锦疏报、臣统大兵、于三月十八日、自荆州渡江。前锋参领瓜尔察、败贼于南岸之文村。又败之于石首县。荡寇将军贝勒察尼、又败贼于太平街。焚毁贼营。下部议叙　　

○辛亥。镇西将军都统席卜臣疏报、副都统鄂泰等、败贼于宝鸡县之红崖堡。下部议叙　　

○壬子。升宁古塔协领席山、为宁古塔副都统　　

○以见驻九江贵州提督赵赖、为江西吉抚等处提督。见驻湖口贵州左路总兵官马云程、为九江总兵官　　

○谕扬威大将军和硕简亲王喇布、吉安系通广东要路。宜速恢复。乃以调绿旗兵为辞、因循日月、殊误军事。今不必俟提督赵赖官兵、即遣哈尔哈齐、额楚等、恢复吉安、以通粤道　　

夏。四月。癸丑朔。享太庙。上亲诣行礼　　

○上诣太皇太后宫、问安　　

○甲寅。谕兵部、逆贼吴三桂、死守湖南、我师不能骤进、相持日久。顷大将军安亲王、克取萍乡、直偪长沙、湖南诸贼震动。顺承郡王既已渡江。贝勒尚善等、复遣舟师、败贼于洞庭。又据报彝陵之贼、相继沿江而下。大将军切临贼境、深知逆贼情形。宜乘此逆贼可破之机、不时侦探以闻。安塘笔帖式、未能探晓兵事、仅据所闻来报、恐不详确。朕每怀远虑。且调遣官兵、尤难遥度。大将军等、其各将措置机宜、及所闻见、并吴三桂见在何处、贼势何似、悉具奏闻　　

○赈济河南郑州、水灾饥民　　

○乙卯。上谕、萍乡为安亲王进兵后路、所关最重。简亲王及副将军希尔根、总督董卫国等、速调官兵、严加防御　　

○丙辰。宁海将军固山贝子傅喇塔疏言、臣屡奉和硕康亲王檄催、心思惶惑、以致前后语言违谬。今谓臣大负信任之意、夫复何辩。但王将行催回文、凑合上奏、以为臣误王进闽之计、似觉冤抑。臣前驻台州时、王以俟破台州进闽为言、故臣一得黄岩、即遣副都统倭申巴图鲁、领兵赴王军前。乃又云候取温州。以是责臣、臣亦何辞相抵乎、今蒙皇上宽恩、不即治罪。惟勒期速下温州、臣敢不力战自效。但环温皆河、我兵不能猝进耳。疏入。上命康亲王酌量留兵、围困温州、亲统大兵赴衢、剿灭江山逆贼、以取福建。仍颁谕曰、王、贝子、皆朕懿亲。受任讨贼。师克在和。近览王、贝子、屡次章奏、似不相辑睦。嗣后务同心一志、合谋并力、以奏肤功。毋各执己见、贻误封疆、负朕委任至意　　

○丁巳。上御太和殿视朝。文武升转各官谢恩。次喀尔喀、厄鲁特、进贡使臣等行礼　　

○扬威大将军和硕简亲王喇布疏报、副都统尼满等、败贼于常兴明山等处地方。下部议叙　　

○己未。上诣太皇太后皇太后宫、问安　　

○庚申。授殿试一甲进士彭定求、为翰林院修撰。胡会恩、翁叔元、为编修　　

○辛酉。江西总督董卫国疏报、贼犯广东。总兵官苗之秀、副将吴启镇等、相继叛。尚之信阴与贼通、受吴三桂招讨大将军伪号。于二月二十一日、守其父尚可喜第、倡兵作乱。镇南将军舒恕等、引兵归。副都统莽依图、自肇庆突围出。总督金光祖、巡抚佟养钜、陈洪明、俱降贼。上谕、广东变乱、江南、江西、殊属可虞。若闽粤诸贼、会犯京口等处、则江南兵单、难以防御。且江西告急、自江南往援甚便。官兵不可不增。其调大将军图海所领盛京兵一千名、及驻防兖州、每佐领骁骑一名、遣赴江南、发京城每佐领兵一名驻兖州、其江南满洲蒙古兵、令将军华善、用平寇将军印统辖。以学士萨海、署副都统科尔科代、为参赞。副都统杨凤翔、以安南将军印、驻防京口。其遣赴江南之兵到日、将军华善、王之鼎、及参赞大臣督抚等、会同整饬军马、以待调遣。寻简亲王喇布、果请兵援江西。上即命此兵、抵江南养马后、速行酌遣江西应援。又谕曰、粤东事如此、则长沙宜急攻取。今贝勒察尼、总督蔡毓荣、既回荆州、则自河南发往荆州之兵、可速遣赴岳州。贝勒尚善、亦分兵自陆路趋长沙、与安亲王协力进取。简亲王等。应即令将军哈尔哈齐、额楚等、速取吉安。与将军舒恕等、合兵御闽粤诸寇、以继安亲王大兵之后　　

○壬戌。调随征福建右镇总兵官牟大寅、为浙江定海总兵官。以效用副将黄大来、充随征福建右镇总兵官　　

○癸亥。靖逆将军甘肃提督侯张勇疏报、臣会同护军统领杰殷、遣发官兵、败贼于宁远县之马乌镇。下部议叙　　

○甲子。扬威大将军和硕简亲王喇布疏报、署副都统扬古代等、进兵饶州。三月二十五日、败贼于伦吉桥。二十六日、恢复余干县。得上□日嘉奖、下部议叙　　

○戊辰。加靖逆侯张勇少保、仍兼太子太保。以叙恢复洮河二州功也　　

○振武将军佛尼勒疏报、官兵败贼于清水县、阳平里等处地方。屡次战捷。下部议叙　　

○宁南靖寇大将军多罗顺承郡王勒尔锦、以三月二十七日、击贼于太平街、失利、退兵荆州、具疏请罪。上谕、勒尔锦身为大将军、统领精兵、征讨逆贼。乃抵荆以来、地方多陷、且踯躅不前、以致孙延龄、耿精忠等、相继叛乱。徒劳我师、虚糜国饷。坐守三年、未获寸功。察尼身为参赞、不能助大将军剿除凶逆、拓地收疆。均应解任、严加冶罪。念其身在行间、临敌对垒、姑留原任。立功自效、以赎前愆　　

○己巳。孝端文皇后忌辰。遣官祭昭陵　　

○庚午。上诣太皇太后宫、问安　　

○辛未。趣安远靖寇大将军多罗贝勒尚善等、分兵赴长沙。谕之曰、当安亲王未取萍乡时、贝勒尚善等曾言、得每佐领兵四名。即可分剿逆贼、断其饷道。今安亲王已克萍乡、深入长沙、故如贝勒等所请、增发官兵赴岳州、因命分岳州兵赴长沙。乃又称沿途水涨贼阻、难以骤至、请将官兵发往江西。若发往江西、转令赴援、则稽滞日月。如谓水涨贼阻、安亲王攻破萍乡、直抵长沙。岂沿途遂无贼无水相阻。坦途前进耶。如此辗转迁延、地方何时得宁。贝勒尚善等、其以文到之日、即多发官兵、由三眼桥、或通城等路、速赴长沙。勿得仍前迟缓、以误军机。寻尚善等覆奏、已令副都统阿进泰、率八旗骁骑兵八百名、蒙古绿旗兵各五百名、于四月二十六日、由通城赴长沙　　

○癸酉。上诣太皇太后宫、问安　　

○谕翰林院、选拔庶常、原以作养人材。今科进士、特加简阅。取魏希徵、沈三曾、沉涵、顾藻、彭会淇、熊赐瓒、沈旭初、李应廌、杨瑄、高联、高裔、冯云骕、许承宣、潘沐、李涛、张榕端、陈锡嘏、王化鹤、史珥、费之逵、杨作桢、王瑞、郑际泰、阎世绳、卞永宁、徐必遴、沈一揆、杨尔淑、高琯、李云龙、方韩、王吉相等、三十二员、俱著改为庶吉士　　

○理藩院题请、差往科尔沁、乌朱穆秦等、四十九旗会盟大臣。得上□日、著内大臣奇塔特、侍郎博罗特去　　

○丁丑。上御太和殿视朝。文武升转各官谢恩。次喀尔喀、进贡使臣等行礼　　

○戊寅。上诣太皇太后宫、问安　　

○狭西总督哈占疏言、逆贼盘踞龙驹砦、及资峪铺、阻塞商州、商南之路。商南县知县卢英遇害。上谕、将军吴丹、席卜臣、及总督哈占等、会商剿贼、毋致蔓延。商南与河南接壤。河南巡抚总兵官等、亦酌调官兵、分守边隘、以备不虞　　

○庚辰。湖广总督蔡毓荣疏报、川逆谭弘、直逼郧江北岸。楚逆洪刘等贼、出掠郧江以南。提督佟国瑶等、遣发郧阳满汉官兵、分布剿御。三月二十一日、败贼于坪沟。二十八日、败贼于黄畈。四月初四日、败贼于九里冈等处。初九日、败贼于南岸。初十日、十一日、连败贼众、擒斩无算。焚其战舰。获器械甚多。下部议叙　　

○辛巳。上诣太皇太后皇太后宫、问安　　

○江西总督董卫国疏报、袁临总兵官赵应奎等、败贼于铁山界、仙居桥地方。又署副都统杨古代等、败贼于余干县之润溪等处。斩首二千余级。又游击林科等、败贼于瑞州之舒林桥地方。斩首千余级。俱下部议叙　　

○靖逆将军甘肃提督侯张勇疏报、四月十六日、贼众万余、直犯通渭县。城守官以兵单逃避山寨。臣等闻警、即与护军统领杰殷、自伏羗进发、与抚标游击岳镇邦等、合兵援剿。行至十八盘坡、遇贼全队。我兵分作两翼、冲锋直前击败之。我兵乘胜夺门、复通渭县城。贼四散奔逸。追斩贼首七百余级。获骆驼马匹器械无算。见在会将军佛尼勒、提督王进宝商酌、迅发秦兵。扑剿务尽。得上□日嘉奖、下部议叙　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十一　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十五年。丙辰。五月。壬午朔。日食　　

○癸未。谕兵部、自逆贼煽乱以来、各省绿旗官员兵丁、剿御贼寇、恢复地方、戮力行间、著有劳绩。朕心时切轸念。凡以前奉上□日事平议叙者、尔部逐一察明功次、即行议叙、以昭朕酬庸鼓励之意　　

○定远平寇大将军和硕安亲王岳乐等疏言、见在围困长沙。一应地方事务、需官料理。上命偏沅巡抚韩世琦、即率其标下官兵、赴长沙军前。其岳州军需、付湖南布政使安世鼎调度　　

○上至巩华城驻跸　　

○甲申。仁孝皇后忌辰。行再期致祭礼　　

○上回宫　　

○赠江西殉难屯垦都督佥事洪徵、左都督衔。给祭葬。荫子弟一人、以守备用。其妻蔡氏、骂贼殉节。照例旌表　　

○扬威大将军和硕简亲王喇布疏报、江西南康、吉安、饶州等府、先后招抚逆贼、共计伪官四百五十余员、贼兵一万五千余名。救出难民一万四百余名。下部议叙　　

