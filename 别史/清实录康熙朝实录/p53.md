<!-- { "loadSidebar": true } -->
○丙辰。奉世祖章皇帝配享地祇。上亲诣方泽行礼。恭捧世祖章皇帝神位、奉安于地祇神位之东。太祖高皇帝神位之次　　

○上以亲理大政、恭加太皇太后皇太后徽号。遣官告祭天地、太庙、社稷　　

○是日、上诣太皇太后宫。恭上太皇太后奏言、恭惟圣祖母昭圣慈寿恭简安懿章庆敦惠温庄太皇太后陛下。承天厚德。配地弘庥。臣亲理万几。仰承懿训。宜修尊显之典礼、用答教育之隆恩。敬进徽称、以扬德美。伏祈圣慈俞鉴、俾展微忱。抚位禄名寿于无疆。合子孙臣民而共戴。又诣皇太后宫。恭上皇太后奏言、恭惟圣母仁宪恪顺皇太后陛下。劬劳式谷。顾复宣仁。臣亲理万几。仰承懿训。宜修尊显之典礼、用答教育之隆恩。敬进徽称、以彰令德。伏祈垂慈俞鉴、俾展微诚。用抒孝养之忱。益大邦家之庆　　

○丁巳。上率诸王文武群臣、恭奉册宝。加上太皇太后徽号。册文曰、恭惟圣祖母昭圣慈寿恭简安懿章庆敦惠温庄太皇太后。世德攸垂。赞化惟资内治。壸仪夙著。尊亲必上隆称。宫掖欢腾。臣民喜溢。钦惟圣祖母昭圣慈寿恭简安懿章庆敦惠温庄太皇太后。至仁厚载。纯德资生。佐皇祖以肇基、积庆有本。启皇考而缵绪、盛业弥光。延及眇躬、抚有宁成之运。溯兹熙洽、实为厚德之贻。今当亲政之时、宜晋显扬之号。谨告天地宗庙社稷。率诸王、贝勒、文武群臣、恭奉册宝、加上徽号曰、昭圣慈寿恭简安懿章庆敦惠温庄康和太皇太后。伏愿鸿禧丕茂。眉寿无疆。绵历服于万年、永介升恒之祉。敦本支于百世、长昭昌炽之祥。宝文曰、昭圣慈寿恭简安懿章庆敦惠温庄康和太皇太后之宝。恭奉册宝。加上皇太后徽号。册文曰、恭惟圣母仁宪恪顺皇太后。圣善垂谟。立政宜先孝治。徽音克嗣。尊亲应上鸿名。欣洽宫闱。颂盈寰宇。钦惟圣母仁宪恪顺皇太后。仁慈天植。淑惠性成。雝肃扬徽、相皇考而表仪天下。燕诒作训、迪眇躬以宁辑四方。今当亲政之时、宜晋尊崇之典。谨告天地宗庙社稷。率诸王、贝勒、文武群臣、恭奉册宝、加上徽号曰、仁宪恪顺诚惠皇太后。伏愿永绥多福。垂裕后昆。长享寿祺、巩千秋之大业。永安敬养、合万国之欢心。宝文曰、仁宪恪顺诚惠皇太后之宝　　

○戊午。以加上太皇太后皇太后徽号礼成。颁诏天下。诏曰、朕惟自古帝王、建极绥猷、保民图治、莫不以懋昭先德、祗尽孝忱为务。朕缵承丕基、躬亲庶政。恭惟世祖章皇帝、功德兼隆、当崇配享。暨圣祖母太皇太后、圣母皇太后、恩勤备至、宜尽显扬。是用上稽前典、下协舆情、谨告天地宗庙社稷。率诸王、贝勒、文武群臣、于康熙六年十一月朔有七日、冬至、恭祀上帝、十六日、如夏至仪、恭祀地祇、并奉世祖章皇帝配享。十七日、恭奉册宝、加上圣祖母昭圣慈寿恭简安懿章庆敦惠温庄太皇太后徽号曰、昭圣慈寿恭简安懿章庆敦惠温庄康和太皇太后。加上圣母仁宪恪顺皇太后徽号曰、仁宪恪顺诚惠皇太后。庆礼兼行。鸿恩广逮。于戏、率由旧章、以觐前烈之高厚。永膺纯嘏、覃敷怙冒之恩慈。彰孝道于千秋。合欢心于万国。布告天下、咸使闻知　　

○诏内恩款、共二十七条　　

○广东广西总督卢兴祖、广东巡抚王来任、自陈不职。并革任。贵州巡抚罗绘锦、自陈年老。命以原品致仕　　

○奇勒尔地方、纳习卿额里姓纳布德尼等、进贡貂皮。赏赉如例　　

○己未。恭奉孝康皇后神位入奉先殿。上亲诣行礼　　

○免直隶静海县、本年分水灾额赋十之三　　

○壬戌。免直隶霸州等二十三州县、江西宁州等三十一州县、本年分水灾额赋有差　　

○癸亥。命内秘书院大学士班布尔善等、校对太宗文皇帝实录　　

○云南巡抚袁懋功、丁父忧。准回籍守制　　

○吏部题、布政使、按察使等官、以大计朝觐、例许陈奏地方利弊。今既以道官、同知、经历等代觐、应停其条奏。从之　　

○甲子。上诣太皇太后宫、问安　　

○吏部遵上□日议覆、工科给事中李宗孔请复荐举疏、查考满停止、见行大计、既有三年卓异之官、毋庸又行荐举、应仍照前议。其所举卓异之员、不论本任内、及升转任内、一有不职、应将从前申详荐举等官、分别降革。得上□日、前卓异荐举、原系并行、后因举行考满、将荐举停止、举劾关系劝惩大典、今考满既经停止、荐举仍著复行。其卓异官原任有事、举荐官理宜处分。至后任有事、仍将前荐举官处分、永塞荐举之路。又所拟处分之例太过。著再定议具奏。寻吏部议、督抚徇情荐举不实者、发觉之日、将督抚各降二级调用。申详之司道府等官、各降三级调用。其卓异官于荐举之后、在本任内有不称职者、将原举之督抚、各降一级调用。司道府、各降二级调用。其卓异官已经升转、于后任内有不称职者、与原举之督抚司道知府无涉、应免处分。从之　　

○四川总督苗澄、自陈不职。命以原品解任　　

○厄鲁特僧厄台吉、遣使进贡。赏赉如例　　

○乙丑。浙江提督哈尔库、广东水师提督韦进功、湖广沅州总兵官李逄茂、江北狼山总兵官柳同春、俱以自陈不职、命解任　　

○河南道御史朱裴疏言、国家开科取士、文武相等。查顺治十五年以后、历科武举武进士、未经选用者甚多。因部科效力之人、与督提劄委之人、混淆杂进、躐等先用、而科目之人、反不得与之较迟速、非制科取士之本意也。请将外委效劳等项、与武进士武举等、较人数多寡、仿二八分缺之例、使科目人员、量行先选。其外委各弁、须有战功、及捕盗实绩、方可特为擢用。不得止凭督提衙门、一概咨送选补。下部议行　　

○庚午。广东高雷总兵官于大海、自陈不职。命革任　　

十二月。辛未朔。裁四川成都府仁安驿驿丞等四十八缺。保宁府知事等九十二缺　　

○壬申。谕吏部、都察院、设立言官、原为国家大事、兵民疾苦、内外官员贪酷等项、应许陈奏、理宜简约真切直陈、以备采择。近见言官条奏、于事理之外、牵引比拟、多用浮饰之言。或有将已结之事、剿袭充数者、或有挟私、纷更国家已定良法者、且本章原令不得踰三百字、今踰额浮词甚多。以后陈奏、此等无益之处、俱著更改。如仍前不改、严加治罪。至言官如有所见、既许不时陈奏、其拾遗、著永行停止。尔部院即传谕严饬遵行　　

○议政王等遵上□日会议、满洲官员开列督抚布按二司例、嗣后总督员缺、应将满洲旗下副都统、蒙古旗下副都统、并侍郎、开列。如不用、将学士、副都御史、开列。巡抚员缺、应将学士、副都御史、通政使、大理寺卿、宗人府满洲启心郎、开列。布政使员缺、应将太常寺卿、光禄寺卿、太仆寺卿、左通政、大理寺少卿、督捕理事官、侍读学士、各部掌印郎中、都察院三品掌印御史、开列。按察使员缺、应将各部未掌印郎中、三品御史、开列。得上□日、督抚员缺、著将满洲汉军汉人补授之处、临期请上□日具奏。余依议　　

○礼部遵上□日议覆、八旗教习缺出、举人内有愿就教习者、准国子监一体考取。从之　　

○癸酉。上诣太皇太后皇太后宫、问安　　

○乙亥。吏部议覆、内秘书院大学士班布尔善等奏称、世祖章皇帝实录、机务繁重、纂修人数不敷、请添设人员、以资料理。今应增入文学优通者、满洲八员、蒙古十员、汉军八员、汉人十员。从之　　

○予故一等阿思哈尼哈番原任副都统吴喇禅、祭葬如例　　

○兵部议覆、靖南王耿继茂奏称、边海防汛、请以水师官兵、每月更调。查一月一调、恐有奸民私货、乘机夹带下海。应一年一调、便于盘查。得上□日、依议。其云霄、诏安等处防守官兵、著六月一换　　

○先是、山西狭西总督卢崇峻、丁继祖母忧、以应承重请。时因料理边防、移驻庄浪、暂令在任守制。至是、以庄浪事平、疏请终制。从之　　

○丙子。免直隶任邱等三县、本年分水灾额赋有差　　

○礼部题、本年十一月内、恭遇太皇太后皇太后加上徽号。所有外藩王、及各省文武官、一切进贺表式、请内院撰拟颁发遵行。从之　　

○戊寅。上诣太皇太后宫、问安　　

○予故三等镇国将军讷殷、建碑致祭如例　　

○裁容羙宣抚司经历缺　　

○庚辰。免直隶武清县、本年分水灾额赋十之三　　

○兵部以浙江提督员缺、开列副都统吴国正等九员。得上□日、以后提镇缺出、著开列一二员具奏　　

○癸未。命各省复开鼓铸　　

○甲申。免湖广通城等七州县、狭西平凉、兰州等十二州县卫所、本年分旱灾额赋有差　　

○乙酉。上诣太皇太后皇太后宫、问安　　

○命修盐法备考、漕运议单二书　　

○丙戌。升随征江南左路总兵官塞白理、为广东水师提督　　

○以原任驻防苏州副都统刘邦柱、为浙江提督　　

○丁亥。皇后千秋节。停止行礼　　

○升山东巡抚周有德、为广东广西总督　　

○以内国史院学士刘秉权、为广东巡抚　　

○免偏沅安乡等六县、本年分水灾额赋有差　　

○戊子。增户部尚书一员、以工部尚书马迩赛、调补　　

○己丑。升参领祖泽清、为广东高雷总兵官。署副将随征福建中路总兵官刘进忠、为广东水师左路总兵官。调江南苏松总兵官王燝、为湖广沅州总兵官。随征湖广右路总兵官马化骐、为四川重夔总兵官　　

○免山东齐东县、本年分蝗灾额赋十之二　　

○四川总督苗澄等、请以重庆夔州等镇、成都城守等营、督抚提标兵、抽拨七千名、开垦成都屯田、每岁可得米四万二千石、省部拨银五万六千两。从之　　

○辛卯。以原任四川巡抚佟凤彩、为贵州巡抚　　

○以故正白旗一等精奇尼哈番根都扎布子绰克托、袭职　　

○壬辰。上诣太皇太后宫、问安　　

○癸巳。顺天府进春　　

○戊戌。岁暮。祫祭太庙。上亲诣行礼　　

○遣官祭永陵、福陵、昭陵、孝陵　　

○遣官祭太岁之神　　

○礼部题请旌表八旗满洲蒙古汉军节妇五十二人、烈妇六人。得上□日、旌表节烈之妇、原以表扬其善。必察验真实、方予旌表。著再行严查详议、分别具奏　　

