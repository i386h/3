<!-- { "loadSidebar": true } -->
○壬寅。广东广西总督金光祖疏言、叛镇马雄、同滇贼王弘勋等、至高州。高雷廉叛兵、合计约有十万。臣率兵深入高州、恐逆贼孙延龄乘隙犯梧。平南亲王尚可喜、又无兵可调。乞添发大兵前来应援。上谕、逆贼率众来犯广东、不可不速遣大兵。大将军简亲王、于留守江西兵内、即选择精锐每佐领二名、命才能夸兰大率之、速赴广东、听平南亲王尚可喜、将军舒恕、总督金光祖、商酌调遣。此兵仍著舒恕统辖。江西兵既发往广东、山东兖州蒙古兵六百名、令署副都统科尔科代统之、即赴江宁。科尔科代既到江宁、江宁所有乌喇盛京兵一千、令署副都统尼满、雅秦、扬古代、统之、即赴江西。更发禁旅每佐领兵二名。一半赴江宁、同蒙古兵六百名、俱听将军哈尔哈齐统辖。以其半赴山东、同原驻蒙古兵、听将军布颜统辖　　

○升太常寺卿吴努春、为内阁学士兼礼部侍郎　　

○调四川左路总兵官陈奇谟、为凤翔援剿总兵官　　

○甲辰。定远平寇大将军和硕安亲王岳乐等疏报、将军希尔根、额楚等、剿杀江西省浮梁、贵溪等县贼众。恢复城池。又招抚伪赞化张辅圣等、二百七十余员、兵三千三百七十名。得上□日嘉奖、下部议叙　　

○广东广西总督金光祖疏报、九月二十七日、罗定副将吴升等、于黄坡岭地方、杀败逆贼。下部议叙　　

○丙午。升翰林院侍读学士喇沙里、为翰林院掌院学士兼礼部侍郎　　

○户部议覆、湖广道御史郝浴条奏、一、交纳钱粮、每多杂费。额外多费一分、即额内少纳一分、以致正额拖欠、有误军需。嗣后凡赤历、由单、逃人、盗案、驿递、河道、一切造册销算、上下使费陋规、应通行直隶各省严禁。一、招买军需、名为市易、实系里摊。比及发价、或贪官层扣、或蠹役互侵、未必尽得实价。嗣后军需粮料、如小民情愿抵纳正赋者、即行给与卬票。倘有里摊情弊、该督抚据实指名题参、严行处分。一、银米豆草、解到军前、须委廉干官员、随到随收。嗣后如有不肖官役、掯索收费、任意迟延者、该督抚即据实题参、从重议处。应如所请。从之　　

○免江南高邮、兴化、盐城、三卫所、本年分水灾额赋有差　　

○调分防吴桥县安陵汛、东光县大龙湾汛、千总一员、把总一员、马兵四十名、步兵一百一十三名、于严镇、羊儿庄等处、防缉私盐。从直隶巡抚金世德请也　　

○戊申。上诣太皇太后皇太后宫、问安　　

○奉命大将军和硕康亲王杰书等疏报、十月初七日、贝子傅喇塔等、进攻温州。于南江地方、杀败贼众。十月初九日、副都统马哈达、遣三等台吉察浑等、于石塘地方、击败贼众。又伪副将朱起龙、自温州投诚。下部议叙　　

○己酉。升江西督粮道姚启盛、为江西布政使司布政使　　

○庚戌。上诣太皇太后宫、问安　　

○升太常寺少卿屯泰、为太常寺卿　　

○辛亥。谕礼部、朕惟建储以重国本。晋号以笃尊亲。庆典告成、隆仪式举。所以彰懿德而展孝忱也。朕缵承丕绪、夙夜兢兢。仰惟圣祖母昭圣慈寿恭简安懿章庆敦惠温庄康和太皇太后。暨圣母仁宪恪顺诚惠皇太后。教育恩深、显扬罔既。兹者恪遵懿上□日、册立东宫。念主器之得人、皆慈恩之垂裕。宜宣盛德。用著鸿章。谨加上太皇太后徽号曰、昭圣慈寿恭简安懿章庆敦惠温庄康和仁宣太皇太后。加上皇太后徽号曰、仁宪恪顺诚惠统淑皇太后。昭徽音于奕世。广孝治于多方。尔部即选择吉日、开具仪注以闻　　

○壬子。吏部议覆、刑科给事中刘沛先疏言、直隶各省行取知县、督抚荐牍、有卓异、有荐举、有才能、列为三项。而京官考选、独无差等。请于各衙门咨送时、论俸之中、分别等第、密咨开送。应如所奏、嗣后科道员缺、行取在内五部主事、中行评博、俱令该衙门堂官、于俸满官员内、开送贤能之官。如滥送者、照督抚滥举之例处分。从之　　

○癸丑。免湖广通城、潜江二县、本年分旱灾额赋有差　　

十二月。甲寅朔。上诣太皇太后皇太后宫、问安　　

○浙江总督李之芳疏报、招抚温台等处贼寇、伪总兵等二百余员、兵四千余名。救出难民一十一万余口。下部议叙　　

○乙卯。上诣太皇太后宫、问安　　

○免河南狭州、灵宝、阌乡三州县、本年分旱灾额赋有差　　

○以故一等阿思哈尼哈番鄂木布弟滚布伦辰、袭职　　

○定远平寇大将军和硕安亲王岳乐等疏报、江西文武官弁、招抚伪官六十七员、兵丁家口、共四千四百余名。下部议叙　　

○升京口协领胡启元、为杭州副都统　　

○戊午。上御太和殿视朝。文武升转各官谢恩。次喀尔喀、达赖喇嘛、厄鲁特、进贡使臣等行礼　　

○定西大将军多罗贝勒董额疏言、官兵攻平凉、克取第一关厢。去城三里许、对南山屯营。欲前进薄城、因沟深地险、难以下垒。城未能速下。上谕、逆贼久踞平凉、皆因有粮可恃、若断其饷道、则贼自穷困。平凉西北、通固原要路。大将军贝勒等、宜速断截、以困毙之　　

○庚申。上奉太皇太后幸南苑。太皇太后登辇。上随辇行至行宫门。上亲扶下辇入宫。是日、驻跸南苑　　

○谕大学士图海等、前遣多诺、纳布、总理湖广大兵粮饷、节省浮冒、招集残黎、责任綦重。伊等宜仰副朕责成之意、实心料理、竣事而还。乃未著有成效、希图规避、奏请回京。顺承郡王勒尔锦等、屡奏多诺等、任极重大、不宜发回。前欲遣纳布往荆州、贝勒尚善、亦屡奏粮饷事重、不宜发往。今乃忽称无事、伊等竟自回京。是何意见。阿范、参赞简亲王军务、不思效力、托言有疾来京。俱属越例。著议政王大臣等察议。寻议多诺、应革去左都御史、佐领、本身所得世职、并解所袭伊父拜他喇布勒哈番又一拖沙喇哈番。令应袭人承袭。纳布、应革去侍郎佐领。勒尔锦尚善等、前后奏请舛错、事平议罪。阿范、系候补侍郎。二等阿达哈哈番、俱应革去、发江西军前充伍。议上。命留多诺佐领、及伊父世职。留纳布佐领。余依议　　

○以翰林院掌院学士喇沙里、充经筵讲官　　

○升护军参领杭奇、为正白旗蒙古副都统　　

○壬戌。谕在荆岳大将军等、今大将军安亲王、由江西进取长沙。尔等应发兵夹剿。前者荆州添设绿旗兵、及鸟枪兵甚多。贝勒察尼、又率兵赴彝陵、已数月矣。尚未奏捷。顺承郡王勒尔锦等、或分现在荆州兵、或调可缓地方之兵、速发长沙。倘彝陵贼未能即破、察尼等应量留官兵于彝陵、遣余兵与荆州兵合、或由云溪驿、或由别路、酌量议定、并量度安亲王将抵长沙之期、彼此关会、协力齐进、断贼粮道、夹攻长沙。贝勒尚善、亦分遣官兵、与荆州彝陵兵同往。尚善等、仍作攻取岳州之势、移兵逼之。如机有可取、即取岳州。尔等率大兵驻荆岳、将及二载。粮费师老、并未得尺寸之地。坐失事机、罪不胜数。今安亲王进攻长沙、若又不发兵夹剿、俾贼侦知荆岳、按兵不动、死守长沙要路。则尔等贻误之罪更大矣。其遣发之兵、谁可统率。著公议遣往。无分彼此、同心协济、务期有禆国事　　

○定远平寇大将军和硕安亲王岳乐疏言、伪总兵张存、遣使来言、闽逆军饷匮乏、恣意剥削、军士逃亡、百姓怨讟。张存有兵八千人、屯于顺昌、不听耿逆调遣。又伪总兵罗元生等、统兵固守其地。邵武总兵彭世勋、虽降逆而按兵不动。此皆耿逆之内患也。若大兵自江西进闽、伊等即为内应。但臣现赴长沙、克期进发。伏乞睿鉴详度、无失事机。疏闻。上谕、招徕逆贼、克取福建、令大将军简亲王、副将军希尔根、将军额楚、总督董卫国等、相机以行。至于进攻长沙、剿灭吴逆、惟王是赖。但恐逆贼、觇知我兵进取长沙、固守袁吉、阻我兵行。王或扬言取道别路、出其不意。或合兵前进。或兵分数道。在王必有定见。其悉心筹画万全、务速行之　　

○予故一等阿思哈尼哈番鄂木布、祭葬如例　　

○癸亥。上自南苑、奉太皇太后回宫　　

○甲子。以故三等阿思哈尼哈番得尔格尔子关宝。袭职　　

○乙丑。上诣太皇太后皇太后宫、问安　　

○以册立皇太子、遣官告祭天地、太庙、社稷　　

○以翰林院侍读学士察库、充日讲起居注官　　

○丙寅。上以册立皇太子、御太和殿。遣辅国公叶伯舒、都统大学士图海、为正使。户部尚书觉罗勒德洪、兵部尚书王熙、为副使。是日、立皇子允礽、为皇太子。上率诸王、贝勒、贝子、公、及内大臣、大学士、都统、尚书、精奇尼哈番、侍卫等、诣太皇太后皇太后宫、行礼　　

○户部议覆、湖广道御史郝浴疏言、京通各仓、共计新旧积贮、不下七百万石。当兹米多银少之时、可将山东、河南、额徵正耗米、停其买运。每石折银八钱。并节省行月润耗等银、可得银六十万两、以济军需。应如所请、于康熙十五年分折徵充饷。从之　　

○丁卯。上御太和殿视朝。王、贝勒、贝子、公、及文武各官、表贺建储行礼。是日、颁诏天下。诏曰、自古帝王继天立极、抚御寰区、必建立元储、懋隆国本、以绵宗社无疆之休。朕缵膺鸿绪、夙夜兢兢。仰惟祖宗谟烈昭垂。付托至重。承祧衍庆、端在元良。嫡子允礽、日表英奇。天资粹美。兹恪遵太皇太后皇太后慈命。载稽典礼。俯顺舆情。谨告天地、宗庙、社稷。于康熙十四年十二月十三日、授允礽以册宝。立为皇太子。正位东宫、以重万年之统、以系四海之心。大典告成、洪恩宜霈。所有合行事宜、开列于后。于戏。主器得人、益笃灵长之祜。纶音式涣、用昭浩荡之仁。布告中外、咸使闻知　　

○诏内恩款、共三十条　　

○升内阁侍读学士孔郭岱、翰林院侍读学士陈廷敬、并为詹事府詹事　　

○戊辰。转兵部右侍郎郭四海、为左侍郎。升内阁学士吴努春、为兵部右侍郎　　

○辛未。予故江南水师总兵官张大治、祭葬如例　　

○狭西总督哈占疏报、候补游击梁鼐等、败贼于汉中。下部议叙　　

○江西总督董卫国疏报、左营游击周球等击贼众于赣县、大败之。千总张能、把总郭虎、俱战殁。下部议叙　　

○壬申。升户部右侍郎介山、为都察院左都御史。调兵部左侍郎郭四海、为督捕左侍郎　　

○浙江定海总兵官朱万化、以病乞休。允之　　

