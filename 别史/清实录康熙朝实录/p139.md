<!-- { "loadSidebar": true } -->
○乙巳。先是、上谕兵部、前安亲王岳乐等、疏请红衣礟、随已发往。今闻袁州到长沙、道路险阻、运礟夫役既多、为费实繁。若礟一到、即得长沙、则解送固宜。倘难猝拔、则送亦何益。念安亲王兵、久入湖南、马多致毙、已自京拨马、陆续发往。今将军穆占、率精兵会剿、犹未克取长沙、与贼对垒如故。我兵甚众、刍秣无多、即马到长沙、势必坐致疲瘦、不堪驱策。可令马匹暂停袁州。红衣礟暂留南昌。温代先赴安亲王岳乐、将军穆占等军前、详议以闻。安亲王所统军士、虽曾给赏、为时已久、应拨正项钱粮、再行颁赐。总督董卫国、无论何项钱粮、拨二十万两、解赴袁州。俟温代自长沙回日、酌量转解。至是、温代奏曰、臣询安亲王岳乐、将军穆占等、皆云红衣礟即到、亦未必能遂破长沙、刍秣诚少、而军士缺马甚多。应否解送、请上□日裁夺。上乃命留红衣礟于南昌。仍令温代解银马、赴安亲王岳乐、将军穆占军前　　

六月。丙午朔。上诣太皇太后皇太后宫、问安　　

○丁未。谕刑部、迩来农事方殷、天气亢旱、朕念切民依、夙夜忧惕。或刑狱淹禁、中有冤抑、致干天和、亦未可知。兹特遣巴泰、明珠、孔郭岱、项景襄、会同三法司、将已结重案、逐一详加审理。凡有罪可矜疑者、即与察明事由、开列具奏。务使情法允协、有枉必伸、以副朕省刑恤民至意　　

○戊申。上诣太皇太后宫、问安　　

○尚之信疏言、臣闻将军莽依图、兵抵韶州、即于五月初四日、率省城文武官、及兵民归正。复遣署都统尚之瑛等、代臣赴韶、迎接王师。得上□日、尚之信、著袭其父尚可喜平南亲王爵　　

○原任广东广西总督金光祖疏言、臣标旧兵、依臣密约。斩首叛副将雷孚言、擒伪总督董重民等、决意归正。得上□日、尚之信、金光祖等、将伪总督董重民、及所执伪官品大者、委官兵护解来京　　

○扬威大将军和硕简亲王喇布疏报、署副都统尼满、会同总督董卫国、提督赵赖、总兵官许贞、进取乐安、行至沙冈地方、分兵七队、俱于花山会齐。杀入大岭隘口、击败贼众。阵斩伪总兵参游等官一百余名、杀贼五千余人、恢复乐安县。得上□日嘉奖、下部议叙　　

○己酉。授固山贝子傅喇塔女、为县君。壻阿思哈尼哈番桑鬲、为固山额驸　　

○庚戌。上御太和殿视朝。文武升转各官谢恩。次厄鲁特进贡使臣等行礼　　

○壬子。上诣太皇太后宫、问安　　

○谕兵部、据尚之信奏、刘进忠以康亲王招抚文檄、潜送吴逆、召兵自救。足知刘进忠心怀诡谲、非实意归诚、可檄康亲王、密为之备　　

○先是、安远靖寇大将军多罗贝勒尚善等疏言、得鸟船四十艘、即可破贼。上命江宁巡抚慕天颜、如数速造、以资大兵之用。寻慕天颜疏言、所造鸟船甚多、必须时日、臣躬自督工、期以六阅月告竣。得上□日、岳州需船甚急、若六阅月始竣、则秋冬已过。有误破贼之期。慕天颜其昼夜并力、务于八月内竣工、遣往岳州　　

○癸丑。礼部题、前经九卿议准、御史程文彝疏请本年添行乡试。今查直隶、江南、浙江、三省、贡监数多、应各遣官考试。河南、山西、山东、狭西、贡监数少、应会在河南省、遣官一同考试。湖广、江西、归并江南省。福建、归并浙江省考试。以入场应试人数计算、于十五名中、取中举人一名、不必另取副榜。于本年九月内考试。从之　　

○乙卯。上诣太皇太后皇太后宫、问安　　

○扬威大将军和硕简亲王喇布疏报、署副都统尼满、提督赵赖、总兵官许贞等、招抚伪将军杨玉太、及所部伪总兵徐虎等四十九名。下部议叙　　

○浙江提督常进功疏报、海贼踞舟山造船。臣率官兵、自黄岩赴定海、驾船出关。于螺头门掟齿洋、击沉贼船一十三只、获船八只、生擒伪副将一名。复令官兵搜剿、连破木城木寨、杀贼二千一百六十余名、烧毁所造船只无算。得上□日嘉奖、下部议叙　　

○丙辰。谕议政王大臣等曰、侍郎觉罗舒恕。既驻赣州、统辖满汉兵、防守地方、不可无印。副都统杨凤翔、所留安南将军印、见在平寇将军华善所。其令华善遣员赍印、速赴江西、付总督董卫国、转给舒恕　　

○尚之信疏言、臣父平南王尚可喜、于去年二月兵变之后、投缳自尽、被左右救苏。后忧郁疾笃、于康熙十五年十月二十九日薨逝。得上□日、平南亲王尚可喜、久镇岩疆、劳绩素著。自闻兵变、忧郁成疾、始终未改臣节、遂至殒逝可悯。应得恩恤、著察例议奏　　

○初尚之信疏言、伪巡抚冯苏、不忘国恩、协谋归正。遂授冯苏为广东巡抚。已而傅弘烈疏言、冯苏为逆贼吴三桂、顾待甚厚、且其家属、俱在云南。今兹投诚、乃出于穷迫、请安插内地、以绝其暗通声息。上授冯苏为刑部侍郎、令其来京候补　　

○丁巳。上诣太皇太后皇太后宫、问安　　

○尚之信疏报、原任高雷总兵官祖泽清、率所属官兵投诚、高、雷、廉、三郡悉定。下部知之　　

○江西总督董卫国疏言、据在省官员、报湖广平江、及铜鼓营逆贼、声言出犯甚急。臣已留提督赵赖兵守乐安、而身还省城、遣兵赴剿。适简亲王喇布、复调臣标兵、前往乐安。臣即启覆简亲王。简亲王遂责臣以轻王慢上□日、既奉严谕、何敢有误、随撤进剿铜鼓营兵、发往乐安。但省城乃楚粤后路、最属紧要。留省满兵、止余二百、又无绿旗官兵、万一有警、恐难御遏、致负皇上任使、乞赐罢斥、另简贤能、以副总督重寄。上乃切责喇布曰、前屡诏喇布、进剿吉安。屡以省会重地、不便轻离为辞。今身赴吉安、省会何遂不紧要耶。省城官兵、尽调远地、轻率已甚。且以轻王慢上□日之语、恐吓调兵、尤属不合。喇布等其速撤可缓地方官兵、镇守省城、务使无虞。嗣后调度绿旗官兵、皆与总督董卫国、会商行之。董卫国亦照旧供职　　

○己未。谕平南王尚之信赍奏参将罗思汉曰、尔王素怀忠荩、思报效国家、朕已知之。举广东全省归诚、民免汤火之患、深为可嘉。据今时势、剿灭吴三桂、甚为紧要。大兵进取、务贵神速。吴逆近在湘潭、其意盖以大兵必从衡永广东进攻、故据此为备。今广西若能反正、尔正即宜率兵、三路进剿。满洲大兵、亦令各路遄发。前此吴三桂、率领伪将军十八人、贼兵十万、屯聚长沙、挑濠立桩、仅可支持旦夕。若大兵数路并进、吴逆断无如许伪将贼兵、随处备设濠桩、以与大兵相抗、其灭亡可翘足而待矣。尔到彼、即传朕谕　　

○命翰林院侍讲学士顾八代、赴莽依图军前、传谕莽依图曰、用兵利在神速、毋稽迟贻误。或不得已、择便而行者有之、凡此机宜、尔自熟悉。近以逗留误事、如长沙荆州诸处、其明验也　　

○尚之信疏言、提督严自明、系吴逆旧属、不知军旅。今粤东初复、兵心甫定、若以控驭无术、形迹可疑之人、复令统辖、恐兵心不安。上谕兵部曰、据尚之信来奏、宜撤严自明还京师。但撤还严自明、恐将来投诚者、皆怀疑不前。其优加严自明为将军、调赴广州间住。已而严自明疏言、臣既挂弹章、宜避嫌疑、乞赐撤还、或安置畿辅、或随侍辇毂。上乃命严自明、俟新提督到日、即还京师　　

○庚申。转户部右侍郎察库、为左侍郎。升内阁学士萨穆哈、为户部右侍郎　　

○升平南王下赍奏二等护卫张永祥、为总兵官。仍令归平南王下候补　　

○辛酉。上诣太皇太后皇太后宫、问安　　

○谕各省王、贝勒、大将军、将军、总督、巡抚、提督等曰、逆贼吴三桂、背恩倡乱。散布伪劄、诱惑兵民、迫胁官吏、以致生民涂炭、所在骚然。今各路大兵、剿抚并行。平凉福建广东等处、相继平定。文武大小官员、兵民人等、俱被恩赏、安插得所。惟湖南、四川、云南、贵州、官员兵民人等、仍陷贼中、未得归正。念此等俱受国恩、必非甘心从贼。盖有怀忠义之心、而无脱身之路者。又有身被迫胁、惧罪疑畏者。今大兵云集、不日荡平贼寇、玉石难分。朕心深为不忍。今特颁敕谕、概示招徕。凡在贼中文武官员、兵民人等、悔罪归正、前事悉赦不问、仍照常加恩。或有擒杀贼首、投献军前、及以城池兵马来归者、仍论功优叙。尔等即宣布晓谕、以副朕宽仁矜全之意　　

○以故二等伯赫特赫之弟舒敏、袭爵　　

○免狭西西凤二府属用兵州县、历年额赋、及解运汉中被劫粮石脚价银两　　

○癸亥。上诣太皇太后宫、问安　　

○戊辰。朝鲜国王李焞、以闽粤荡平。遣陪臣福善君李楠等、上表庆贺。表文曰、宝祚弥永、恒蕲四海之底平。皇威远扬、聿闻二方之归顺。车书所及。蹈舞维均。钦惟皇帝陛下、运抚隆熙。资挺神圣。至化普洽、既推并生之仁。王师濯征、每轸去杀之戒。故兹抗命之辈。终乃接踵而降。牌图载完、曾无矢镞之费。妖氛已扫、即看巢窟之空。斯为旷古之鸿休。岂非不世之骏烈。伏念臣仅延先绪。逖守外藩。迹阻嵩呼、纵违虎拜之列。诚驰凯奏、第切鳌抃之忱　　

○己巳。上诣太皇太后皇太后宫、问安　　

○追赠海澄公太子太保黄梧、太保。谥忠恪。加祭一次　　

○庚午。谕奉命大将军和硕康亲王杰书、据笔帖式塔穆哈图报、潮州刘进忠、已于本月初六日投诚。今刘进忠复遗书吴三桂。为平南王尚之信举发。是刘进忠投诚、本非真心。不过势穷就抚耳。又总兵官刘炎、所遗吴三桂书、亦皆搜获。其心迹与刘进忠略同。此等皆心怀反恻。久留潮州、必致生变。若果已投诚、康亲王等、即托言欲与相见、以计撤回、留驻福州。设或迟疑不至、速行奏闻。刘进忠等既撤、则令将军喇哈达、以兵之半守漳泉。都统赖塔、率其半守潮州。仍令尚之信、遣原任潮州总兵官王国栋、尽率其标兵、诣赖塔处协守　　

○辛未。升太仆寺卿温代、为内阁学士兼礼部侍郎　　

○予故平南王尚可喜、祭葬立碑。谥曰敬　　

○壬申。上诣太皇太后宫、问安　　

○免狭西平、庆、二府、用兵各州县卫。历年额赋有差　　

○癸酉。二等阿思哈尼哈番固德、以罪革退。以其弟三等侍卫绰尔们、袭替　　

