<!-- { "loadSidebar": true } -->
八月。庚子朔。上谕大学士等、近观厄鲁特噶尔丹博硕克图来使、较前渐多。每一次、常至数百人。闻其沿途遇边外游牧蒙古、肆行扰害。外国之人、若行痛惩、又恐失柔远之意。彼处遣来人员、当有定数、不可听其意为多寡。嗣后正使头目、酌量数人、令进关口。其余人等、或令在张家口外、或在归化城、交易。事毕、应即遣回。此事著议政王大臣、会同确议具奏　　

○谕讲官、朕每旦、未明求衣、坐待部院奏事。奏事既毕。然后入讲。不惟迟延晷刻、亦且稽误工夫。自后于未启奏前进讲、方得从容议论、多所发明。自是讲官、待漏宫门。甫辨色、上已御讲筵矣　　

○二等精奇尼哈番毕力克、军机革职。以其子南第、袭替　　

○予故满洲副都统觉罗席布、永兴阵亡护军参领色黑、各祭葬如例　　

○辛丑。上诣太皇太后宫、问安　　

○谕经筵讲官等、经筵关系大典。自大学士以下、九卿詹事科道俱侍班。所讲之书、必君臣交儆、上下相成、方有禆于治理。向来进讲、俱切君身。此后当兼寓训勉臣下之意、庶使诸臣、皆有所警省　　

○升詹事府詹事图纳、为内阁学士兼礼部侍郎　　

○予云南阵亡三等阿达哈哈番查募素、祭葬如例　　

○壬寅。秋分。夕月于西郊。遣左都御史禧佛行礼　　

○谕大学士等、朕观靳辅所绘黄河图。淮黄交会之处、形势颇相吻合。其河北一带、于所题本章、矛盾者甚多。应令工部行文总河、详加绘图送进。其各省地图、应行文该地方官、绘送兵部、以备披览。至塞外地名、或为汉语所有。或为汉语所无。应察明、编入一统志　　

○以正红旗蒙古都统殷图、为宁古塔将军　　

○以侍读学士参领洪尼喀、为杭州副都统　　

○癸卯。议政王大臣等会议、内大臣奇塔特、奉差颁赏蒙古。擅娶寨桑之女为妻。辱骂博硕克图汗、箭射引导之人。乘醉刃剌其弟。诸罪论死。得旨、奇塔特从宽免死、减等发落　　

○予江西阵亡千总马成麟、戚大奇、张士杰、李龙、陈应龙、曾珍、王炳、把总杨国龙、周焜、高虎、关茂云、蔡美、蔡廷珍、曾龙、殉难千总郑华、冯启奉、李明、把总陈润、黄胜、黄启龙、致祭银两　　

○甲辰。上御太和门视朝。文武升转各官谢恩。次喀尔喀进贡使臣等行礼　　

○二等阿思哈尼哈番托岱、军机革职。以其弟噶思哈之子姜密、袭替　　

○乙巳。封镇国公苏努女为乡君。授其壻科尔沁阿弼达为镇国公壻。秩四品　　

○予狭西阵亡西安佐领木臣额、得尔格尔、各祭葬如例　　

○丁未。遣大学士黄机、祭先师孔子　　

○上诣太皇太后宫、问安　　

○升内阁侍读学士阿哈达、为詹事府詹事　　

○旌表福建节妇、徐氏、廖氏、彭氏、各给银建坊如例　　

○戊申。太宗文皇帝忌辰。遣官祭昭陵　　

○升四川狭西总督哈占、为兵部尚书　　

○己酉。刑部题、发掘故明废藩墓盗案上谕大学士、部议照盗发常人坟墓律、拟绞。盗发藩王等坟墓、何得与平人一例。凡历朝俱应称某代。必称故明、深觉未当。以后本章、凡故明废藩字样、应悉除之。其盗发坟墓、与拨人看守之处、著九卿詹事科道议奏　　

○理藩院题、打虎儿哈纳乌尔等三人、告称贫苦、难以聊生、恳入内地。应编入旗下。得旨、哈纳乌尔等、以贫苦无聊、来投内地、甚为可悯。务令安插得所　　

○免甘肃庄浪所、本年分雹灾额赋十之三　　

○旌表山西节妇、永宁州邢氏、临晋县杨氏、各给银建坊如例　　

○庚戌。太祖高皇帝忌辰。遣官祭福陵　　

○辛亥。上御经筵。讲毕。赐大学士、九卿、詹事、及讲官等宴　　

○刑部议覆、正蓝旗副都统孙塔哈、与都统俄托浑、争论诟詈。孙塔哈应革去阿思哈尼哈番、副都统、佐领、鞭责。副都统方额、应革去加一级。仍降一级调用。参领劳代等、各降二级调用。上曰、凡事必各出所见、互相论辩、则是非方明、情理可得。若止为首之人、独理事务、更无他人与之争辩。岂有不致错误者乎。副都统与都统、乃敌体共理事之官、非属官比也。今因一争詈之事、坐孙塔哈如此重罪。自此以后、为副都统者、又谁敢与都统折辩。即如部院衙门之事、止有尚书立议、侍郎知其非而缄默不言、可乎。孙塔哈、人尚可用。在军前颇有效力之处。从宽降三级留任。罚俸一年。方额、革去所加级留任　　

○壬子。上诣太皇太后皇太后宫、问安　　

○户部议覆、山西巡抚穆尔赛、巡盐御史马尔汉疏言、前抚图克善、清查盐丁、将老少病废、尽行开报。迨盐池水患、仍责盐丁修筑、以致力役交困、里甲包赔。今通计包赔一万七千一百余丁银一万五百余两、请行豁免。应如所请。从之　　

○予江西阵亡二等侍卫贵傅、祭葬如例　　

○工科给事中许承宣、题请修葺天下学宫、以崇文教。从之　　

○复广西省赈济贫生学租银米。从巡抚郝浴请也　　

○甲寅。上御太和门视朝。文武升转各官谢恩。次厄鲁特进贡使臣等行礼　　

○先是、上以八旗贫兵、养赡不给、命议政王大臣等、会议资生之策。至是、议政王大臣等议、旗下兵丁、贫无妻室者、官给资婚娶。无房屋者、令八旗王以下、官员人等以上、有房屋四十间者、分拨一间、给与居住。无田土者、以户部所存未分拨田土拨给。并丈量王以下、官员人等以上、户内田土、有较原数浮溢者、令存留候拨。上曰、所议尚未尽善。每四十间、拨给一间、如在住室墙垣之内、恐有未便。或别所房屋、或空地筑室拨给、庶不涉于强派。其皇庄地土、未经议及、亦非公私一体之谊。应令一并丈量。若亲王以下、富户以上、有空闲园地房屋、情愿捐输入官者、著该部奏闻、分别议叙　　

○予故辅国公英格理、祭葬如例　　

○予故副都统根特巴图鲁、祭葬如例　　

○福建水师提督施琅题报、七月十五日、郑克塽、遣伪官冯锡圭等、伪侯刘国轩、伪伯冯锡范、遣其弟伪副使刘国昌、冯锡韩等、赍降表文稿、诣臣军前。请缴伪册印、率众登岸、以求安插。臣随遣侍卫吴启爵、笔帖式常在、同冯锡圭等、特榜示、往台湾晓谕伪官兵民、验视薙发。即令郑克塽等、缮写降表、并伪册印、一并赍送、以便代奏。至台湾虽在海外、地方千余里、户口数十万、或弃或守、伏候上裁。得旨、海洋远徼、尽入版图。积年逋寇、悉皆向化。具见卿筹画周详、剿抚并用、克奏肤功。朕心深为嘉悦。在事有功人员、该部一并从优议叙。余令议政王大臣会议以闻。寻议政王大臣等议、台湾应弃应守、俟郑克塽等率众登岸、令侍郎苏拜、与该督抚提督、会同酌议具奏。从之　　

○乙卯。升吏部郎中席格、为狭西布政使司布政使　　

○以礼部郎中袁时中、为贵州按察使司佥事、提调学政　　

○镶白旗汉军都统朱延禧、以老病乞休。允之　　

○理藩院题、苏尼特、四子部落、台吉及属下人等、无以聊生者、先曾迁至八旗游牧地方养赡。今该扎萨克王、并协理旗下事务台吉等、既请收回抚养、应准发回。上曰、此不能资生之台吉人等、迁至游牧地方、给赡牲畜粮米、已经三年。今该扎萨克王等、既请收回抚养、应遣大臣一员前往、亲行验明、交与扎萨克王等、内有不能前去、愿留者、仍准存留。嗣后如再不能养赡、则该扎萨克王、及协理旗下事务台吉等、俱应处分。著申饬晓谕　　

○谕大学士等曰、近见刑部事件、延挨稽迟、不作速完结者甚多。因一人犯法、牵累多人、徒受缧绁之苦。朕心深为不忍。凡事虽皆有限期、而一遇斋戒、又复扣除。齐戒虽不用刑、若寻常听断、及审取口供、有何不可。如何速令完结、犯人不致苦累、著九卿詹事科道、会议以闻　　

○丙辰。大学士等遵旨议覆、刑部事件、遇斋戒日、虽不动刑、仍令取供定罪、以便速结。上曰、朕于刑部事件、所以念念不忘者、特以别部事件、虽少迟延、不过牵累一二人而已。不致大害。若刑部事件、迟延太久、则正犯暨无辜牵累者、身家性命、受害无穷。朕念及此、每为恻然。其借行提两造干证、故意稽迟时日、应作何立法、尽除弊源。著再议具奏。又谕曰、刑部、不独人命大事、迟延日期。即杖笞鞭责之罪、亦复延挨。虽都察院及该科衙门、每月稽察档案、不过虚名而已。何益实事。嗣后照热审例、十日内所结事件、造册奏报、则事不致稽迟、而定罪之当否、亦可尽知。此等小事、朕不应苛察。但刑部事务、渐至颓废、恐人犯无辜受害、故尔频加稽察。尔等可传谕此意、一并会议　　

○丁巳。转宗人府右宗人镇国公喀尔萨、为左宗人。以辅国公瓦山、为右宗人　　

○以刑部郎中李质素、为广西按察使司佥事、提调学政　　

○戊午。祭大社大稷。上亲诣行礼　　

○上诣太皇太后皇太后宫、问安　　

○谕荆州将军噶尔汉、副都统郗佛、阿际礼曰、朕以荆州地方、极其紧要、故特戍兵镇守。尔等至彼、务令兵民相安、方称委任。荆州自兵燹以后、地方残坏、民生困苦。曩时尔等、亲历其地、必知其详。自将领以至兵丁、宜严行禁饬。凡市肆要地、毋得侵占。至秋成之后、尔等可亲率兵丁、不时操练。务期队伍整肃、纪律严明。毋得借端扰害百姓。凡尔等举动、皆为兵丁之表率。其所行若正、不独官兵有益、即地方亦受其福矣。近见西安官兵、尚有满洲旧制。杭州驻防满兵、渐习汉俗。此等情事、皆责在尔等。可勉力图之。至于尔等乘往船只、皆系云南广西回京官兵所坐之船。其船夫劳苦已极、尔等最宜体恤、勿加凌辱。闻船夫受兵丁凌辱不堪、皆弃船逃遁。深为可悯。尔等所宜切戒　　

○以都察院左都御史禧佛、为四川狭西总督　　

○以刑部郎中姚淳焘、为湖广按察使司佥事、提调学政　　

