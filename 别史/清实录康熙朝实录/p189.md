<!-- { "loadSidebar": true } -->
○乙丑。谕议政王大臣等、据将军噶尔汉等奏、逆贼谭弘、率众至巫山。谭弘、小丑耳、我兵但奋力进击、彼自澌灭、将军噶尔汉、提督徐治都等、其溯江而上、速定疆圉。大将军贝子章泰等、果如前疏、订期亟进克复贵阳、贼势何至滋蔓。今宜令章泰、同将军蔡毓荣等、于文到日、速进取贵阳、以图遵义。四川诸将、若能奋击云南贵州出犯之贼、则谭弘无所逃匿、自当摧陷。今宜令专意进剿、勿复观望。前此曾命总督哈占、驰赴将军吴丹军、今宜令由保宁江直进、破谭弘以会吴丹。并行文大将军公图海、酌发军中满汉兵、为之声援、以分贼势。至运饷四川、不由彝陵江、俱自狭西转运叙州、兵粮度可无虞。顷令护军统领佟佳等、率增发四川满兵、赴原指之地、其汉军官兵一千人、文到日、即由荆门州、一月内赴彝陵镇守。著户部郎中额尔赫图、驰赴彝陵、趣将军噶尔汉等兵、速灭谭弘诸贼、额尔赫图、凡事俱准苏赫臣例以行。吏部郎中范承勋、亦驰驿追及副都统张长庚军、趣其兼程而往、一月内抵彝陵。范承勋仍自彝陵、趣官兵追及噶尔汉等军、与额尔赫图、同趣官兵击贼　　

○敕谕进剿四川将军吴丹、鄂克济哈、赵良栋、总督杨茂勋、巡抚杭爱、提督王之鼎等、近览都统噶尔汉、提督徐治都奏、谭弘叛逆、夔州、巫山、亦俱变乱。朕思谭弘变起仓卒、四川兵民、闻之必为震动。谭弘虽盘踞万县、实属疥癣、但破出犯之贼、则谭弘无路可归、自必授首。其所以至此者、皆由各将军大臣、逗留不进所致。今诸路调兵、分途进击、尔等可速长驱、勿以谭弘等小丑之故、遂犹豫不前。并以大兵云集、谭弘不日歼灭、晓谕兵民、尔等其速慰四川通省兵民之心、以副朕委任至意　　

○谕议政王大臣等、顷因逆贼侵偪四川、满汉大兵、已诸路进剿。大将军贝子章泰、将军总督蔡毓荣等、于是月十二日、以次进定贵州。今广西一路、亟宜速入、以定云南。将军赖塔、在福建、广东、劳绩素著、可授为大将军、赴广西、调遣广西满汉大兵、由南宁直进、速定云南。赖塔行日、选广州大兵内精锐有马者、或五百人、或千人、亲帅之赴南宁。广西所有一应大兵、俱听简择率往。副都统博济统余兵、暂守广东、赖塔敕印、可速送往。其原在平南藩下官兵、如可带往、听赖塔酌量、率之前行　　

○又谕、沅州兵出征日久、今应更代。可发每旗前锋三十人、每佐领护军一人、骁骑三人、内府兵六百人、汉军每佐领二人、付纪哈里、席卜、率之前往。并拨内厩、及兵部马匹、同发沅州军前　　

○免山西大同、太原、二府属州县卫所、本年分旱灾额赋有差　　

○丙寅。上诣太皇太后宫、问安　　

○以一等侍卫阿喇尼、为理藩院右侍郎、升太常寺卿李廷松、为宗人府府丞　　

○户部议覆、和硕额驸尚之隆疏言、臣父尚可喜在日、曾题请盖州地方安插、并带佐领二员、及佐领下兵丁、防守彼处地方。今蒙皇恩、搬取臣父骸骨、并臣母及家口前来。臣不敢照前复请兵丁、惟恳皇上恩赐闲散佐领二员、以便统辖家口。查盖州系满洲官兵驻防之所、不便给与。海州向有平南王尚可喜庄地、应酌量拨给、并赐闲散佐领二员、管辖家口。从之　　

○免山东济宁州、本年分水灾额赋十之三　　

○戊辰。谕兵部、览安塘笔帖式苏摆报、九月初六日、副都统塞格、率每佐领兵一人、往守彝陵。夫谭弘向在保宁、屡经奔败、兵仗全无、今乘黔贼侵犯泸州、招集无赖、持梃肆行劫掠。将军噶尔汉等、不亲身驰赴巫山、夔州、剿除小丑。乃遣副都统塞格、率每佐领兵一人、往镇彝陵、殊属不合。如此迟延观望、倘此寇与黔贼合势、彼时破之、不綦难乎。噶尔汉等闻命、即统率官兵、星夜驰赴巫山夔州、扼其要害、俾游行群丑、不致滋蔓、速为剿除。若仍逗留、致逆贼与黔贼合势、至于猖獗、将噶尔汉等、治以失误军机之罪。尔部其速行檄知。寻噶尔汉疏言、都统范达礼、病甚不能同往。上谕、范达礼令在荆州养病、俟病愈仍追及噶尔汉军。进兵之际、转运粮饷、关系甚重、地方各官、倘有违误、即以军法从事　　

○免山西忻州清源县、本年分旱灾额赋有差　　

○己巳。上诣太皇太后皇太后宫、问安　　

○以户部郎中王如辰、为广西按察使司佥事、提调学政　　

○庚午。上御太和门视朝。文武升转各官谢恩、次喀尔喀进贡使臣等行礼　　

○户部议覆、先经直隶巡抚于成龙、以武清等十四州县卫、被灾分数题报、奉上□日差户部郎中额尔赫图查勘。今据回奏、交河阜城二县、被灾分数、应如原报。唐山等八县卫、应比原报减二分。大城等四县、应不准灾。请照所定分数蠲免。得上□日、各县地方、自去年被灾、民生困苦、俱著照原报分数蠲免　　

○癸酉。上诣太皇太后皇太后宫、问安　　

○乙亥。以故一等精奇尼哈番祖永烈弟祖永煦、袭职　　

○丙子。谕议政王大臣等、今大将军贝子章泰、率兵进取云贵。彝陵、荆州、诸处、宜发大兵。护军统领佟佳、所率之兵、令毋往四川、拨每佐领护军骁骑各二人、佟佳同副都统一员率之、自荆门州赴彝陵。余兵付一副都统率之、俾兼程赴荆州。副都统纪哈里等、率兵赴四川　　

○以察哈尔故一等阿思哈尼哈番都尔巴之子古鲁札布、袭职　　

○丁丑。上诣太皇太后皇太后宫、问安　　

○升江南狼山总兵官诺迈、为福建提督　　

○戊寅。建威将军护军统领吴丹等疏报、臣统领官兵、进取泸州。八月十八日、署西安将军事佛尼勒、领头队官兵、至豹子山、泸州贼渡江遁。前锋参领博鼎、驻防西安夸兰大倭黑、追击之、贼大败、擒斩溺水死者无算。恢复泸州。得上□日嘉奖、下部议叙　　

○刑部议覆、抚远大将军都统大学士公图海疏报、据投诚总兵杨勇祖之子杨廷卓、城固县民戴时坤、举首伪朱三太子、广散劄付、行文汉中兴安等州县。又据汉中通判孙世哲报、于三河口地方、拏获贼首朱道士、有伪安国大将军木印劄付、及兵械等。朱道士供称、原名朱次门、后改名杨起隆、于康熙十二年间到京、见吴应熊招集党羽、期十二月二十三日五更、放火举事、二十一日晚、事洩逃窜。复改姓任。为道士。本年七月、至汉中纠党举事。闻事洩欲逃入山。于三河口被获。查伪朱三、即杨起隆、于康熙十二年、通行缉拏、获日与已获之杨起隆妻马氏、亲随小厮小六儿、并原夥郑得胜等、认识审理。伊等见在监禁、相应将杨起隆解部、与马氏等认识审理。从之　　

○辛巳。上诣太皇太后皇太后宫、问安　　

○谕兵部、进川大兵、分路前取云贵。近又报四川小丑窃发、保宁汉中一带、关系重要。其移文将军王进宝、驰赴保宁、兼守汉中诸处　　

○免山西辽州等七州县卫、本年分雹灾额赋有差　　

○予故一等侍卫副都统管理武备院事禅卜祭葬、谥勇恪　　

○壬午。孝慈高皇后忌辰。遣官祭福陵　　

○甲申。上诣太皇太后皇太后宫、问安　　

○升太仆寺卿张云翼、为太常寺卿　　

○乙酉。免广西通省州县、康熙十八年分未完额赋　　

冬。十月。丙戌朔。享太庙。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后　　

○颁康熙二十年时宪历　　

○丁亥。谕议政王大臣等、四川统兵诸将、似有不睦之形。其遣给事中莫罗等、往谕之、并详察地方情形。遣学士额库礼、郎中阿济力等、往广西、收集满汉官兵、尽付大将军赖塔统领、趣令进取云南　　

○谕学士额库礼、郎中阿济力曰、尔等到南宁、如赖塔未至、将军勒贝等、简兵已毕、即趣令启行、于途中候赖塔以进。如勒贝等简兵未毕、当檄趣赖塔速来、到日即趣令前进。署巡抚事右理事官麻勒吉等、委贤能司道等官、运致粮饷、毋使有误。至分选满汉官兵、如有争竞、尔等即为裁决、俟大兵启行而还　　

○给四川殉难郎中兼佐领拖毕泰、拜他喇布勒哈番、予祭葬如例。拨什库巴代、拖沙喇哈番、予恤银　　

○戊子。皇太后圣寿节。上率诸王、文武大臣、侍卫等、诣皇太后宫行礼。遵懿上□日、停止筵宴　　

○彗星见翼宿度　　

○己丑。上幸南苑行围　　

○谕议政王大臣等、都统马缉等、出师以来、即耽延迟缓。今大将军赖塔等、自南宁进取云贵。马缉等宜率兵急进、如仍耽延迟缓、兵部严察议处　　

○癸巳。命满汉科道官各一员、稽察钱局。一年更换　　

○署广西巡抚右理事官麻勒吉疏报、七月十四日、逆贼攻陷养利州。新太参将昂三等、率领官兵、于闰八月十一日、败贼于养利州之大桥、贼弃城遁。又逆贼邹总兵等、踞天河县、副将熊经等、率领官兵、于九月初二日、连败贼众、恢复县城、获关防器械马匹无算。得上□日嘉奖。下部议叙　　

○甲午。上回宫。诣太皇太后皇太后宫、问安　　

○勇略将军云南贵州总督赵良栋疏报、贼寇侵犯。仁怀失守。将军吴丹、拥重兵二万、不急赴援、以致永宁复陷。得上□日、成都去永宁、路不过七八百里、吴丹不急赴援、迟至六十余日、贻误已甚。可速解将军任、还汉中、同大将军公图海镇守。其四川官兵、俱付将军鄂克济哈、与赵良栋会商进剿、蜀中情形、不时奏报　　

○谕议政王大臣等、前以蜀地与云贵相接、逆贼必来侵犯、而将军总督赵良栋、题报我兵已抵金沙江。曾特谕赵良栋、及吴丹、鄂克济哈等、于诸要路、俱立营浚濠筑垒、坚为防守。汛守官兵粮饷、运给勿误。今逆贼攻陷永宁、建昌路阻。在蜀诸将军大臣、率如许满汉官兵、所守御者何事。若遵前谕、加意奉行、永宁建昌、何致失陷、谭弘、彭时亨、何至变乱。伊等殊负委任之意。今宜协力剿贼、速行恢复永宁、建昌、诸处。至汉中地方、关系甚要。著授参领郗佛为副都统、简前锋及每佐领护军骁骑各三人、兼程率往西安、以巡抚、布政司、文武官员马匹、易其疲马、驰赴汉中　　

○喀尔喀泽卜尊丹巴胡土克图、遣使进贡。赏赉如例　　

○丙申。上诣太皇太后皇太后宫、问安　　

○升大理寺少卿王继贞、为太仆寺卿　　

○丁酉。谕大学士等、蒙古王、贝勒、贝子、公等、今冬来朝正者、著停止。以后年节、仍著来朝　　

○免福建泰宁县、康熙十八年分水灾额赋有差　　

○予福建阵亡正蓝旗参领成贵、祭葬如例　　

