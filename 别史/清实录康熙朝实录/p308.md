<!-- { "loadSidebar": true } -->
○谕内大臣舅舅佟国维等曰、朕夜来思及一事、方欲传谕、适诺木齐岱、来奏苏尔达之语、与朕意相符。朕观噶尔丹退回二宿之地、似欲潜逃。如俟京城大兵至、始追之、恐不及。闻盛京乌喇兵、俱已起行、十日内即到矣。其令阿密达全军、及公苏努军中、视有壮马者选出。即简出征大臣一员、统领而往。沿途择水草善地、克期到彼。如噶尔丹欲逃、即行追剿、无失机会。若彼来迎敌、则我军切勿急行、以待大兵。姑遣使往谕之曰、汝阑入我汛界、尚书阿喇尼等、不得不迎战。汝向与天朝修贡通好、此来追喀尔喀耳。今喀尔喀劫夺我外藩、肆行悖乱、亦与我朝相失。圣上特遣和硕裕亲王、及皇子来、与汝申明礼法。自兹以往、永定盟好。汝不闻前者我朝出兵至鄂罗斯、以礼和好、不战而归乎。汝其谨俟王及皇子之至。如此往复遣使、以羁縻之。大兵可俟阿喇尼等。所有扎萨克兵、及阿南达兵、其马既不堪用、著阿南达、亲押火器、速往与盛京乌喇、科尔沁兵会。阿南达所留之兵、著一人管辖、驻于见居之地、不时探报。苏努等所余之兵、尾此军后、联络坐台哨探。其令议政王大臣集议。寻议、上谕已极周详。其统领此军之大臣、及管辖阿南达所留兵之人员、恭候特简。上曰、著索额图统领、偕阿密达先往。令阿密达、及苏尔达、参酌而行。索额图、阿密达前去、则□□隹冏□前锋参领石图与俱、并量选前锋兵带往。至则视其情形。如彼能待、则俟大军而行。不能待、则遣人羁縻之。必不得已、则明谕之曰、圣上遣皇兄及皇子、与汝相见、非恶意也。汝乃不俟而去、非汝之不轨乎。虽圣上戒勿战、我不汝贷也。往复数四、度盛京乌喇诸扎萨克兵且至、力足以胜、即便宜行事。如彼奔逃已远、不便往追、则速奏、以便撤兵。苏努、及阿密达之军、俱令苏努率之而往。除阿南达等押炮、及马壮者前去外。其马不堪者、酌留、令副都统扎木素、噶尔玛领之、驻阿喇尼等原驻之地、探噶尔丹声息、及额赫纳军情、不时报闻。并防御就近地方、作恶肆行之人。其查努喀、朱尔素、亦酌量带往调用。索领图、取皇子允禔厩马百匹、乘以前去　　

○己亥。孝懿皇后忌辰。遣官祭陵　　

○转左都御史陈廷敬、为工部尚书。升直隶巡抚于成龙、为都察院左都御史　　

○辛丑。领侍卫内大臣索额图疏言、臣近阅阿喇尼奏、噶尔丹、今在乌朱穆秦旗分、奇尔萨布喇克之地。如遵前上

□日、赴苏尔达所、则似迂曲。臣已选苏努军中马壮者、往与阿密达军会。伏乞敕谕趣盛京乌喇兵、科尔沁等旗兵、速赴臣军。从之　　

○壬寅。上诣皇太后宫、问安　　

○噶尔丹、遣达尔汉格隆奏言、喀尔喀、吾讎也。因追彼阑入汛界。向在中华皇帝道法之中、不敢妄行。上因赐来使筵宴、赏赉、令赍敕归谕之。敕曰、据尔使人达尔汉格隆陈奏、具见敬慎悃诚。朕统御天下、重信义而贱欺诳。前以七旗喀尔喀、彼此构怨。与达赖喇嘛共议、遣大臣谕和。不意左翼兴兵妄动、朕弗之直也。后喀尔喀为尔所败、匍匐来归。朕念普济众生之意、赐以米粮牲畜、所全活者无算。喀尔喀何利于朕、而施恩若是、皆朕不忍生民之颠沛故耳。是年出盟、方分别七旗曲直、昭雪扎萨克图汗之事、欲仍前设立右翼、议未及定、尔兵已至。乘虚骤入、褫守汛界者衣服、出言不逊、朕亦不深责。六月二十五日、遣员外郎阿尔必特祜等问故、而阿喇尼等在边、以尔公然阑入汛界、守边责重、不能容忍、遽与尔战、朕甚非之。六月二十九日、复遣郎中满丕、赍敕谕尔、及商南多尔济。归取行粮而已。岂有正事尚未议定、即可言执土谢图汗、泽卜尊丹巴、以畀汝乎。此皆使臣设计脱身而为此言也。汝谓与达赖喇嘛、道法为一、则当怜念众生、同心以安喀尔喀、令七旗同享安乐、以仰副朕意。乃反肆杀戮、拆人妻子、离人骨肉。阑入汛界、掠及四佐领之人。揆之道法、可若是行乎。恐达赖喇嘛、未必使汝为此也。西宁报至、闻策妄阿喇布坦、以汝罪告之达赖喇嘛、将兴兵伐汝。夫兴戎、非美事也。朕且将与达赖喇嘛、共议调和、而闻汝已驻兵乌尔会河、故朕遣和硕裕亲王、及皇子大臣、量发满兵而往、非讨汝也、欲定议耳。前者遣大臣往鄂罗斯议事、亦发兵往。议毕而回。汝所夙知也。为汝计、其听达赖喇嘛言、罢兵息战、各享安乐。既合众心、亦易毕事。如仍以前事为辞、妄行劫掠。则隳败名教、自汝始矣　　

○谕理藩院、索额图等、行与苏尔达会。尔衙门即遣司官一员、偕噶尔丹使人达尔汉格隆等、从喜峰口、至索额图等军前。如索额图等、以使人为可遣归、则遣之。如不可、则留之　　

○抚远大将军和硕裕亲王福全等疏言、厄鲁特、今至奇尔萨布喇克之地。于盛京乌喇、科尔沁、调兵之处不相涉、盖稍在内矣。索额图等、若仍赴苏尔达所、似觉迂曲。然已近巴林、臣等欲使索额图等、勿赴科尔沁、而驻军巴林、以待臣。臣等当选马疾行、尾随索额图而进。尚书阿喇尼等疏言、噶尔丹、距臣军所驻西喇西巴尔台、仅一日程。又侍卫阿南达、率察哈尔兵五百、及运米土默特兵二百、已至臣所。并巴林、翁牛特兵八百、共一千五百名、臣等率之、已与内大臣阿密达军会。两军止三千余耳、势力单薄、请且驻朱尔亨布喇克等处、整兵以待禁军。奏入。上谕、速檄索额图至巴林、候裕亲王。王等亦不必选马疾行、率全军赴巴林。并令人追苏努兵之分行者、齐赴巴林。其阿密达、阿喇尼等兵、速令内向。至我大军去路以待。又前所发五旗每佐领护军二名、令恭亲王领之、踰二日起行。王其约束军士、所过毋践禾稼　　

○癸卯。上诣皇太后宫、问安　　

○上巡幸边塞。是日启行。驻跸牛栏山　　

○谕都统瓦岱等曰、据关保奏、噶尔丹于六月二十七日、遗发其使人、及我拨什库、次日潜师遁去。般第、苏尔达等、遣人躧视之、噶尔丹兵、果已北去。朕之欲幸此军者、以躬近行间、便指示也。今噶尔丹虽退、而喀尔喀、方且横行、劫掠驿递、及诸扎萨克马畜衣服。乘此大兵集会。朕乃亲往视师、以靖喀尔喀之肆。俾知所畏忌。事可一举而定也　　

○以内阁学士郭世隆、为直隶巡抚　　

○甲辰。中元节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○上驻跸石匣　　

○学士西拉奏、员外郎阿尔必特祜、笪赖、奉使噶尔丹。不终使事、半路私归。请诛之。上可其奏。随又谕大学士伊桑阿等曰、阿尔必特祜、笪赖、罪本应诛、今暂免其死。前遣去笔帖式巴查尔、竟未见噶尔丹而归、今俱带之前去。出口后、或有差遣之处、亦未可定。若能效力、则贷其罪。否则诛之　　

○乙巳。上驻跸古北口　　

○丙午。上驻跸古鲁富尔坚嘉浑噶山　　

○谕大学士伊桑阿、尚书顾八代曰、朕沿途阅视、见所践田禾、过于朕初时谕上□日、部中丈量者、惟恩格木噶山以南、过此并未丈量。何地非朕赤子。可令侍郎赛弼汉、即自口以北、至波濑噶山、凡所践田禾、作速明悉丈量　　

○谕内大臣苏尔达等曰、查诸台吉、及兵丁中、马瘦粮少者、著留于阿鲁昆都伦之地。择善约束之台吉、统领驻防。其已到之土默特兵、令苏尔达、沙津、般第等率之、俟盛京乌喇兵到、全赴巴林、以会大军。其敖汉等四旗兵、未到者、速遣谕之、不必赴科尔沁、亦往巴林。并檄抚远大将军、及参赞大臣知之。如有所见、奏闻　　

○丁未。圣躬违和。仍驻跸古鲁富尔坚嘉浑噶山　　

○领侍卫内大臣索额图奏、兵赴巴林。上命内大臣阿密达、尚书阿喇尼等、率兵往会之　　

○命和硕康亲王杰书等、率兵往会抚远大将军和硕裕亲王福全军　　

○内大臣阿密达疏言、是月十五日、济隆胡土克图之拉木扎木巴、同伊拉古克三胡土克图之尼隆格隆等、来至臣所。告曰、噶尔丹言、我自入汛界、秋毫无犯。皇帝亦惠我币帛敕书、甚大德也。今乃闻侍卫阿南达率兵、及诸路军云集。又闻有内大臣且至。土谢图汗之子噶尔旦台吉、亦在军中。夫执鼠之尾、尚噬其手、今虽临以十万众、亦何惧之有。臣等答之曰、奉命防边、上意勿与厄鲁特战也、我宁敢违上□日乎、阿南达等、久已赴京。噶尔旦台吉、不知所往。拉木扎木巴又曰、噶尔丹博硕克图汗言、两胡土克图、及商南多尔济来、事已定议。将于次日遣奏、而是夜两尚书来袭我。入我兄子营、杀及子女、不战者如是乎。臣等答之曰、厄鲁特阑入汛界、掠我乌朱穆秦。两尚书不得已与之战。今圣上特遣皇兄皇子来、与噶尔丹定议。我等亦将内徙矣。臣因遣郎中哈尔吉卜、少卿把图、与其使人偕行。臣又闻其从者曰、十五日、噶尔丹引兵内进。屯于西巴尔台矣。奏至。上命示议政大臣　　

○戊申。扈从大臣侍卫等、合词奏曰、此地风高、寒暑无定。伏请皇上回銮。移驻内地、以养圣躬。上谕曰、朕躬虽觉违和、留驻数日、俟稍愈、即往军前、相机调遣　　

○命安北大将军和硕恭亲王常宁、帅师会抚远大将军和硕裕亲王福全军　　

○以翰林院编修秦宗游、为河南乡试正考官。工部郎中邱园卜、为副考官　　

○议政王大臣等遵上□日议覆、归化城、宜留兵防守。和硕康亲王杰书军、不必令赴大军、应遣人迎回归化城。其外藩兵、应调其半、至康亲王所。归化城兵、亦檄知少詹事厄尔塞、令其预备。又前所拨宣府镇标兵一千、并藤牌手一百、候调遣者、令许盛率之。大同兵二千、备杀虎口者、令鲍敬率之。俱著速赴归化城康亲王军前。从之　　

○予故内大臣三等阿达哈哈畨觉罗武默纳、祭葬如例　　

○己酉。上驻跸博洛和屯　　

○和硕简亲王雅布、随驾至博洛和屯。请往军前效力。上令趣赴抚远大将军和硕裕亲王军前。参赞军务　　

○内大臣阿密达疏言、臣等驻军木西峡。济隆胡土克图、遣卫徵格隆、噶尔丹、遣尊多伊格苏尔、为使。见臣等于前锋营。述噶尔丹之言曰、我虽入汛界、索吾讐而已、弗秋毫犯也。乃今闻使侍卫阿南达、率兵来至葫芦谷尔河、与两尚书会、阿南达奉命使于我者数矣、吾亦常飨之。命讲信修好、宜遣之来议。否则亦当遣尊于阿南达等者。奏至。上命示议政大臣　　

○谕大学士伊桑阿等曰、驿站奏报军机、关系重大。其令侍郎额尔贺图、自此至裕亲王军、自王军至阿密达军、整饬驿站。其兵部侍郎沙穆哈、檄之令回　　

