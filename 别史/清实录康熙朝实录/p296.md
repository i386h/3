<!-- { "loadSidebar": true } -->
○领侍卫内大臣伯费扬古奏、臣遵上□日往喀尔喀附近地方、采买牛羊、散给喀尔喀无食穷民、以为永久生业。人民感戴。饥馑复苏、其土谢图汗等、俱南向叩首、仰谢天恩。报闻　　

○癸卯。以册立皇后。遣官告祭天地、太庙　　

○册立皇贵妃佟氏、为皇后。册文曰、朕惟德协黄裳、王化必原于宫壸。芳流彤史、母仪用式于家邦。秉令范以承庥。锡鸿名而正位。咨尔皇贵妃佟氏、乃领侍卫内大臣舅舅佟国维之女也。系出高闳。祥钟戚里。矢勤俭于兰掖。展诚孝于椒闱。慈著螽斯、鞠子洽均平之德。敬章翚翟、禔身表淑慎之型。夙著懿称。宜膺茂典。兹仰遵慈谕、命以册宝、立尔为皇后。尔其祗承景命。善保厥躬。化被蘩苹、益表徽音之嗣。荣昭玺绂、永期繁祉之绥。钦哉　　

○是日、颁诏天下。诏曰、帝王受天明命、抚御万方、莫不端本宫闱、化行海宇。矧承奉宗庙、敦睦本支、皆于内助是赖。兹者圣母仁宪恪顺诚惠纯淑端禧皇太后、以坤教不可久虚、壸政必资懿德。皇贵妃孝敬性成、淑范素著。鞠育众子、备极恩勤。宜立为皇后、正位中宫、母仪天下。钦遵慈命。虔告天地、宗庙。于康熙二十八年七月初九日、册立领侍卫内大臣舅舅佟国维之女、皇贵妃佟氏、为皇后。尚其聿修令范、益笃教勤。仰嗣徽音、永绵福祉。肇化原于伦纪。溥仁惠于寰区。布告中外、咸使闻知　　

○诏内恩款共十条　　

○一等精奇尼哈畨瓦尔达、因病解退。以其子仲申保、袭替　　

○甲辰。申刻。皇后崩。上辍朝五日。诸王以下、文武官员、及公主、王妃以下、八旗二品命妇以上、俱齐集举哀。持服二十七日　　

○丁未。奉移大行皇后梓宫、至朝阳门外享殿。上亲临送。诸王以下、文武官员、及公主、王妃以下、八旗二品命妇以上、俱齐集举哀　　

○己酉。中元节。遣官祭永陵、福陵、昭陵、暂安奉殿、孝陵、仁孝皇后、孝昭皇后陵　　

○常祭大行皇后。上亲临举哀　　

○谕礼部、皇后佟氏、淑德夙成。芳徽懋著。侍奉皇太后、克尽孝诚。抚育诸子悉均慈爱。禔躬敬慎。御下宽仁。式备仪型、宫闱胥化。顷遵慈谕、作配朕躬。尚期内治之永襄、何意沉疴之难起。兹于康熙二十八年七月初十日崩逝。眷怀懿范、痛悼良深。宜有称谥、以垂永久。著内阁、翰林院、会同拟奏。其应行典礼、尔部详察速议以闻　　

○壬子。予故三等阿思哈尼哈畨沙思体理、祭葬如例　　

○乙卯。初祭大行皇后。上亲临举哀。是日、上除服　　

○丙辰。绎祭大行皇后。上亲临举哀　　

○谕户部、今岁天气亢旸、雨泽鲜少、畿辅地方、虽间已得雨、然或甘澍未敷。或播种已后、收获失望。穷民阅历冬春、难保必无艰食。用是朕衷预念、轸恤加殷。著差尔部贤能司官、会同该抚、于州县等处、遍行亲历、详加察勘。其有果系被灾、作何赡救、使不罹患害、确议以闻　　

○又谕、朕巡幸江南。凡所经历、于编氓疾苦、必详加体察。如伤念切、每沛恩膏。朕过邳州、亲见彼处田地、多为水淹、耕耘既无所施、赋税于何取办。其见在被淹田亩、应纳地丁、及漕项钱粮、俱行蠲免。历年逋欠、亦尽与豁除。该督抚即行出示、遍晓穷乡。仍不时廉察。倘有仍行私徵者、题参、从重治罪、以副朕爱恤民生至意　　

○丁巳。升翰林院侍讲学士博际、为内阁学士兼礼部侍郎　　

○升通政使单璧、为都察院左副都御史　　

○戊午。以原任云南巡抚王继文、补原官　　

○予故原任京口副都统张元勋、祭葬如例　　

○己未。上诣皇太后宫、问安　　

○庚申。谕吏部、自古帝王、抚驭寰区、端赖宫闱之助。惟后德之贤淑、王化本源系焉。内治綦重、典礼宜隆。爰考历代、册立中宫、推恩所生、锡之封爵。载在彝常、其来旧矣。惟大行皇后惟秉柔嘉。心存恪慎。溥宽仁而逮下。崇节俭以持躬。奉事重闱、克抒诚孝。抚育众子、均被恩勤。方作配于朕躬、冀永资夫壸教。忽尔崩逝、殊悼朕怀。礼已备乎荣哀、恩未加于戚畹。内大臣舅舅佟国维、乃大行皇后之父也。勋旧懿亲。忠贞世笃。劳勋夙昭乎环卫。谋谟允赞乎岩廊。兹奉皇太后慈谕、大行皇后诞秀名宗。丕彰令范。懿徽遽谢、悲怛滋殷。思后德之流芳、洵良臣之毓庆。宜加峻秩、以协典章。朕恪遵慈命、特锡殊恩。佟国维、著封为一等公。给与诰命。世袭罔替　　

八月。甲子朔　　

○乙丑。旌表湖南烈妇、嘉禾县李尚祜妻胡氏、夜遇强暴持刀力拒、反被剌腹殒命、给银建坊如例　　

○丁卯。升兵部督捕左理事官噶尔泰、为通政使司通政使　　

○戊辰。上诣皇太后宫、问安　　

○庚午。大祭大行皇后。上亲临举哀。诸王以下、文武官员、俱齐集举哀。除服　　

○辛未。绎祭大行皇后。上亲临举哀　　

○壬申。太宗文皇帝忌辰。遣官祭昭陵　　

○满月。致祭大行皇后。上亲临举哀　　

○癸酉。秋分。夕月于西郊。遣刑部尚书图纳行礼　　

○上巡幸边外。命皇长子允禔、皇三子允祉、皇四子胤禛随驾。是日启行。驻跸牛栏山　　

○甲戌。太祖高皇帝忌辰。遣官祭福陵　　

○上驻跸南新庄　　

○乙亥。上驻跸古北口　　

○丙子。上驻跸恩格木噶山　　

○赏居民白金　　

○谕扈从诸臣曰、前诸王大臣、以朕因岁旱之故、抑郁靡宁、兼遇丧事体加劳瘁、再三恳请、行幸郊外、以养朕躬。朕允所请而行。内地荒旱、已遣官往察。今观口外田亩、亦因旱歉收。故朕于此处贫民、悉行补助。又闻此地马毙甚多。恐无知者、罔识朕心、乃谓朕以游嬉而来也。诸臣叩首奏曰、天下所赖以生者、皇上耳。圣躬大安、则臣等不胜欢忭。若有谓游嬉而来者、必非人类。臣等仍叩请行幸边外、以养圣躬。报闻　　

○丁丑。遣大学士徐元文、祭先师孔子　　

○上驻跸富尔坚噶山　　

○谕内大臣、大学士等、朕自春至今、缘兹旱灾、无日不殷忧轸念。近出口阅视、更不堪寓目。当此仲秋之时、即以山核桃作粥而食。若时届冬春、何以存活。且闻诸蒙古所在亦然。如此情形躬亲目击、忧悯不能自止。前于口上积粮、特为众蒙古计。今蒙古牲畜、目前尚可支持。若不预给米粮、则牲畜羸瘦。至极穷困之时、虽再议给赈、无论彼不能承领、此间亦无术可以运致矣。今择贤能官分遣诸处、察其实不能存活、极困穷者、一面令带人夫车辆骆驼而来、何旗于何口相近、即以就近口上所收粮食量给之。则所需之粮、不至万斛、而众蒙古之困苦可救矣。粮食足而牲畜存、渐遇丰年、庶可得济。其集议以闻。寻议差理藩院官前往、会同各扎萨克等、令于喜峰口、古北口、杀虎口、张家口、独石口、相近之处领赈。再行文户部、于五口上、预备米粮。确查蒙古贫人、每口给米、以五斗为率。上曰、尔等议人给米五斗。误矣。应遣蒙古侍卫、及通蒙古语、满洲侍卫前往、会同该王协理旗下事务台吉等、明白清察穷人数目若干、应给米若干可以度日处细加详算、交与王台吉等赡养则速而且易。王台吉、等皆朕所信任之人、有何不可信。散米时、令王台吉等亲身来领。以巴林、翁牛特、二喀喇沁、为一起。二土默特、敖汉、柰曼、为一起。苏尼特、察哈尔八旗、为一起。扎鲁特、阿禄科尔沁、为一起。详查实数散给　　

○戊寅。祭大社、大稷。遣吏部尚书鄂尔多行礼　　

○上驻跸博洛和屯　　

○赐西巴尔台居人银米　　

○己卯。上至张三营。赐居人银米。是日、驻跸宜荪喀布秦昂阿地方　　

○庚辰。上驻跸穆禄喀喇沁昂阿地方　　

○辛巳。上驻跸爱里色钦地方　　

○旌表陕西烈妇、杨奉魁妻雷氏、拒奸殒命、给银建坊如例　　

○以故二等精奇尼哈畨苏尔泰之子额尔赫德、袭职　　

○癸未。上驻跸克勒和洛　　

○甲申。予故内阁学士兼礼部侍郎孙在丰祭葬如例　　

○乙酉。上驻跸噶海图地方　　

○丙戌。上驻跸巴隆桑古苏台地方　　

○丁亥。免湖广钟祥等六州县、及沔阳卫、本年分旱灾额赋有差　　

○戊子。上驻跸乌喇岱昂阿地方　　

○原任福建浙江总督王骘疏言、日本商船、应令停泊定海山。遣官察验、方许贸易。上谕大学士等曰、此事无益。朕南巡时、见沿途设有台座。问地方官、及村庄耆老、据云、明代备倭所筑。明朝末年、日本来贸易、大船停泊海口、乘小船直至湖州、原非为劫掠而来。乃被在内官兵杀尽、未曾。放出一人。从此衅端滋长。设兵防备、遂无宁期。今我朝凡事皆详审熟计、务求至当。可蹈明末故辙乎。且善良之民、屡遭水旱、迫于衣食、亦为盗矣。武备固宜预设。但专任之官、得其治理、抚绥百姓、时时留意、则乱自消弭。否则、盗贼蜂起、为乱者、将不知其所自来。不独日本也　　

○庚寅。上驻跸乌里雅苏台达巴汉地方　　

○辛卯。遣官祭历代帝王　　

○遗官祭城隍之神　　

○壬辰。上驻跸森济图和洛　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十一


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿

大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉

敕修　　

康熙二十八年。己巳。九月。甲午朔。上驻跸色尔白格里、昂阿地方　　

○乙未。上驻跸瑚尔希勒毕喇地方　　

○丙申。上驻跸汤泉　　

○丁酉。上驻跸察罕郭尔地方　　

○予故正白旗蒙古散秩大臣阿穆瑚琅、祭葬如例　　

○戊戌。上驻跸拜察和洛　　

○理藩院题、喀尔喀信顺额尔克戴青等六台吉、奏称所属牲畜尽毙、饥荒不能度日、祈赐恤养。应遣官清察。得上

□日、此六台吉饥荒、不速行拯救、则死亡愈多。著速行差官确查　　

