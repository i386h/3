<!-- { "loadSidebar": true } -->
○靖南王耿继茂等疏报、三月初六日、臣与总督李率泰、提督王进功、海澄公黄梧等、领兵先后至八尺门。伪威远将军翁求多、率兵民六万余人纳款。十四日夜半渡海、进拔铜山、焚毁贼巢、斩首三千二百余级。伪永安侯黄廷、伪都督余宽等、率伪官兵、并家属人等、三万二千四百余名出降。所获船只、盔甲、器械无算。逆渠郑锦、仅存数十艘、乘风遁走台湾。计闽海地界凡数十岛、贼巢布列、至是扫灭殆尽。得上□日嘉奖。下部察叙　　

○丁卯。命江宁、苏、松、常、镇、徽、宁、池、太、九府、广德一州、分隶江南按察使司、仍驻江宁府。安庆、庐、凤、淮、扬、五府、徐、滁、和、三州、分隶江北按察使司、驻凤阳府之泗州　　

○赠江南瓜洲阵亡游击左云龙、贾质、参将、加一拖沙喇哈番。守备贾大第、加一拖沙喇哈番　　

○庚午。吏部议覆、兵部左侍郎石图疏言、闽海投诚伪武职官内、有人品单弱、熟晓文义者、请酌改文职官。查无旧例、不准行。得上□日、投诚官内、有通晓文义、愿以文职效用者、该地方督抚、察明具题、酌用　　

○云南道御史黄敬玑疏言、窃见各省催徵不得钱粮、于康熙元年奉上□日会议、咨行各督抚查报。迄今二年有余、尚未完结。间有题报者、部臣概以俟各省总题到日再议覆之。臣思钱粮一日不议、则皇仁一日不沛、利弊一日不清。若必候各省到齐、勿论道路之远近不同、抑且地方之情形各异。有同一款项、而一省当免、一省不当免者、则是原不必候齐也。且该抚奏报之后、久不见部中明示。必有不肖有司、欺小民无知、假称不蠲、敲扑肥己者。即奉恩豁、小民未必得沾实惠。请敕部、凡先到者先议。后到者后议。如因其繁琐不便、或定于季终议奏。其不当免者、早为催徵、以济军需。使奸猾之民、不得观望延挨、以误国计。其当免者、早为蠲豁、以苏民困。使贪婪之官、不得上下欺朦、以恣中饱。则弊绝而皇仁沛矣。下部知之　　

○辛未。以故二等精奇尼哈番杜尔玛巴图鲁占孙齐什、袭职　　

○吏部遵上□日议覆、汉军官员、既与汉官一体升转。嗣后汉军郎中、应照汉官例、为正五品。员外郎为从五品。补郎中之后、同汉郎中一例升补道府、开列科道。由郎中授科道、无世职者、亦照汉官例、改为七品。其有参领、佐领品级者、应停其改授科道。再查内院汉军侍读、通政使司汉军参议、原照各品级、以道缺用。其内院汉侍读、及参议、无向外升道之例。今汉军官员、既与汉官画一、将此等停其向外升道、仍照原品级考开载、于京官内升用。此更定之后、原系四品郎中、若补授参领、授为阿达哈哈番者、不论参领、阿达哈哈番、仍照先定四品、以副使道用。原系四品员外郎、后授为五品、任郎中者、仍留原四品、照先定以参议道用。嗣后汉军五品郎中、若补参领、应解郎中任。其所定之款。俟命下之日、增入品级考。从之　　

○云南道御史黄敬玑疏言、请久任提牢之官、以恤监犯。得上□日、据奏、刑部提牢司官、或十五日一换、或五日一换、谁肯尽心布置。以后俱著管理一月　　

○甲戌。遣官祭关圣帝君　　

○丙子。谕吏部、选拔庶常、原以作养人才。今科进士、特加简阅。取中严曾榘、吴元龙、汪肇衍、诸定远、杨钟岳、黄彦博、胡士著、熊一潇、吴远、程文彝、劳之辨、陈论、车万育、李棠、卫既齐等、十五员、俱著改为庶吉士、教习满书　　

○丁丑。免湖广石首县、康熙二年分水灾额赋十之三　　

○己卯。以故三等阿思哈尼哈番古素孙喇希泰、袭职　　

○命广西总督、自梧州移驻省城　　

○辛巳。给投诚伪王朱璟□□□朿□、俸禄、及人口牛种庄屯器物、如朱至浚例　　

○礼科给事中李唐裔疏言、国家设立科道官、以为朝廷耳目。凡民生之利害、官方之优劣、以及政事之得失、有壅于上闻者、科道皆得而达之。官小而责重、正宜知无不言、言无不尽、方称以言事君之职。近见科道官、竟有终年无一疏者。果内而部院寺卿、外而督抚藩臬、其于刑名钱谷、吏治民生、尽皆弊绝风清、利兴害除、而无可指陈乎。抑未必尽善、而不肯指陈乎。则知而不言、与不知而不言、二者必居一于此矣。倘效尤成风、以建白为多事、以缄默为养高、则亦安赖有此科道哉。查都察院、旧有传行建白牌之例。臣衙门升转、亦以建白分内外。伏乞天语申饬。以后科道官、如经年无一疏者、作何处分。庶言职不致久旷。疏入、报闻　　

○壬午。免广东康熙元年分、逋欠盐课银、七万一千一百一十五两　　

○予故江南总督太子太保兵部尚书兼都察院右副都御史致仕马国柱、祭葬如例　　

○吏部、都察院议覆、河南道御史张冲翼疏言、向来卓异荐举、皆有定额。今考满官员、大省应定一等若干名、二等若干名。中省、小省、一等、二等、若干名。仍必实指某人、以何政绩、无愧一等。某人以何政绩、无愧二等。如定额之外、滥冒一人、及优考之人、别经发觉、将督抚一并议罪。即在内各部院、亦当以员数之多寡、定一二等之多少。庶令内外大小臣工、争自濯磨。当考满之际、咸知自审材分、永息奔竞之风。应如所请。再行部院、直隶各省、严加考核。得上□日、近日内外文武各官、考满一等二等甚多。岂无一才力不及、不称职者。此后各部院、直隶各省、文武官员考满、将三年之内、某官所办某事、奉上□日改正者某事、驳行者某事、处分者某事、察明保奏。若考过一等二等官员、非系贤能、及不称职、事发之日、将考核时具保之官、一并治罪。余如议行　　

○刑部遵上□日议覆、嗣后佥妻流徙人犯、夫死、有子、与仆、或无子有仆、其妻仍遣。仅有乳子者免。若犯人妻家、冀免女流徙、致死女壻、以谋杀人论。或恶棍欲得犯人妻、设谋致毙者、照光棍例立斩。地方官故徇犯人、伪以病故闻者、事觉、交吏部从重治罪。从之　　

○癸未。授福建投诚周全斌、为承恩伯、食三等伯俸　　

○吏科给事中姚延启疏言、国家设立考满之法、分别差等。外则责之督抚、内则责之各衙门堂官、而总归之吏部、都察院、详核而确议之、可谓尽善。今乃视为虚文、不肯实心任事。在外者、百计弥缝。在内者、依样葫芦。皆由条例不严、人各市恩避怨、莫肯秉公为国之所致也。请敕部院、详定条例。在外考核各官、必将职名全列疏内、有不当者、治以营私徇庇之罪。在内覆核各官、不得托故规避、有不当者、治以扶同容隐之罪。在外舛误一人、至三人者、应作何处分。在内失察一次、至三次者、应作何议处。至考满投文之后、恐有子弟亲戚到京、与衙门书办、交通关节者、令科道严行缉访、指名纠参。如此、则纲纪自肃、人人惟恐犯法、无敢以虚文塞责、而钻营之路绝矣。下部知之　　

○姚延启又疏言、伏见皇上轸念囹圄疾苦、特命刑部提牢官、尽心恤视。而在外囚狱之苦、实有不忍言者。近闻江南、浙江、有等狱卒、苛索不遂、创为木笼、上下分数层、纳囚其中、不能屈伸。天时炎暑、秽气薰蒸、转成疫疠、多致监毙。请敕部议严禁。得上□日。监犯止宜严加杻锁防范、岂可创设非常刑具、以滋苛虐。著确议以闻　　

○甲申。云南巡抚袁懋功疏报、康熙二年分、通省开垦田一千二百余顷。下部知之　　

○乙酉。以内秘书院学士麻勒吉、章云鹭、教习庶吉士　　

○升太常寺卿刘鸿儒、为通政使司通政使　　

○蒿齐忒多罗贝勒古木故、遣官致祭　　

○叙铜山投诚功。以何政、许正、李思忠为左都督。叶志凤等、为都督佥事。余授职有差　　

○己丑。夏至。祭地于方泽。遣兵部尚书明安达礼行礼　　

○辛卯。工科给事中徐惺、条奏四款。一、请发芦课易知由单、以禁洲蠹。一、请裁无益河官、以省冗费。一、请修筑石堤、以固河防。一、请更番河夫、以节国用。下部议　　

六月。壬辰朔　　

○癸巳。山东巡抚周有德疏言、历城县废藩地亩、除照民地徵粮之外、又复增租、与齐河等三县、同称苦累。今齐河等三县增租、已奉上□日蠲除。历城增租、应请豁免。下部议　　

○户部议覆、山东总督祖泽溥疏言、登、青、莱、三府属海岛居民、已归内地、其岛内地粮、应豁免。从之　　

○甲午。添设奉天府府丞、治中、通判、推官。设承德、开原、铁岭、三县。改辽阳县为州。并海城、盖平、属奉天府。改广宁为府。添设通判、推官、经历。设广宁县、宁远州、并锦县、属广宁府。俱令奉天府府尹、管辖　　

○命河南驿传道、移驻襄城　　

○以内大臣巴泰、为内国史院大学士　　

○加直隶总督苗澄、兵部尚书。山东总督祖泽溥、加一级为正一品。山东巡抚周有德、工部右侍郎。以查解逃人功也　　

○浙江总督赵廷臣疏言、杭、嘉、湖、三府、偪处太湖、泖湖、易于藏奸。请造快唬船、拨兵巡哨。陆路有盗、责成陆路官兵。水路有盗、责成水路舟师。庶地方咸有攸赖。下部议行　　

○丙申。以故一等精奇尼哈番祁塔特车尔贝子鄂纳尔、袭职　　

○丁酉。福建总督李率泰、以病求罢。得上□日、览奏患病是实、本当即允所请。但闽省投诚兵民官员、最为繁众、著亲行安插、务使得所。事竣之日、解任回京。应作何加级加恩、该部一并议奏　　

○戊戌。禁民间私市马匹　　

○己亥。内国史院大学士卫周祚、假满。命入院办事　　

○升江南淮海道佟国桢、为江南按察使司按察使。广东岭南道王廷弼、为江西按察使司按察使。狭西河西道李荣宗、为湖广按察使司按察使　　

○移狭西阶州平落驿、于小川铺、改为小川驿　　

○庚子。免江西余干、安仁、二县、康熙二年分水灾额赋　　

○癸卯。京口镇海将军刘之源、以老乞休。允之　　

○丙午。以福建投诚伪官杨富、为四川川北总兵官　　

○兵部议、嗣后强贼入城劫掠、同城官革职提问、专汛官革职、兼辖官降二级、俱戴罪缉贼。总兵提督、仍照前例。如失事时、当获强贼一半以上者、免处分。从之　　

○己酉。升浙江巡抚朱昌祚、为福建总督　　

○庚戌。授福建投诚伪侯黄廷、为慕义伯　　

○辛亥。以镶白旗汉军都统李显贵、为京口镇海将军　　

○壬子。以京师亢旱。命礼部祈雨。是日、甘霖大沛　　

