<!-- { "loadSidebar": true } -->
○甲午。大学士伊桑阿等奏、圣躬灼艾未愈、时际严寒、乞暂停御乾清门听政。应奏事、俱交内阁转奏。上曰、朕每日听政、从无间断。闲坐宫中、反觉怀抱不适。尔诸大臣面奏政事、朕意甚快。体中亦佳今灼艾视前已愈国政紧要。朕仍照常御门听理或遇大风甚寒之日、自另有上□日。　　

○谕大学士等、西路挽输、较中路尤为要紧。已遣辛宝等督运外、再著原任兵部督捕右侍郎王国昌、大理寺卿喻成龙、往助。增造运车四百辆、亦著动支正项钱粮。其情愿效力人员、无论山西及他省、文武职官闲散人等、俱准前去。凯旋之日、定照军功议叙。　　

○乙未。升河南开归道祖文明、为四川按察使司按察使。　　

○丙申。谕大学士等、前遣喇锡、往察巴林等六旗贫乏者、赈给米粮。喇锡未曾遍察。近闻巴林等六旗贫乏者、不能聊生。可速敕喇锡、令率司官笔帖式、察明六旗贫乏口数、报内大臣明珠。明珠可留坡赖村、监视散给。　　

○增派中路军中护军参领、每旗四员。　　

○丁酉。先是、命刑部尚书图纳、赴狭会集将军、总督巡抚、提督总兵官等、于庄浪要地、议西路进剿事。至是、图纳等疏言、狭西一路进兵、使出镇彝、由黑河托赖河交流处、取昆都伦而进、选熟识路径蒙古为向导。但我军进讨、粮糗俱系亲携。倘事起卒。然、接战之兵、分力必多。请于万名兵外、益以绿旗兵三千。以一总兵官统领、尾大军之后而进。遇寇猝至、以便守护辎重。至我兵深入、恐附近蒙古、乘虚煽摇。宜酌调固原提标官兵、为之防御。再檄青海诸台吉、与策妄阿喇布坦、及吐鲁番等、使知罪在噶尔丹、与众无预。至内地多巴、系市贾集场。恐噶尔丹使人潜居窥伺。应令地方官、不时严察。从之。　　

○谕大学士等、大将军伯费扬古军中、著都统伊勒慎、护军统领宗室费扬固、瓦迩达副都统硕岱、并将军舒恕、皆为参赞。西路大臣既足用。护军统领苏丹、可使在中路　　

○戊戌。上诣皇太后宫、问安。　　

○谕大学士等、西路师行后、预备出征之王、贝勒、贝子、公等、酌量拨往归化城屯守。　　

○谕大学士等、凡革职候缺官员、及进士举贡监生、与无顶带笔帖式乌林人内、有愿身入戎行、竭力自效者、准其前往。凯旋之日、俱从优议叙。倘有被伤阵亡者、亦优加恩恤。倘本人年衰疾废、身不能前遣子弟代行者、亦准议叙。著兵部通行晓谕。　　

○己亥。命西安将军博霁、统满洲兵振武将军孙思克、统绿旗兵、偕副都统西尔哈达、祖良璧马自德、巴麟、从西路进剿。固原提督李林隆、留守狭西甘肃。副都统阿兰台、兼管绿旗兵驻宁夏。副都统费扬吾、驻西安。　　

○振武将军孙思克疏言、西宁总兵官韩弼、留守地方。其宁夏总兵官殷化行、凉州总兵官董大成、肃州总兵官潘育龙贵州威宁总兵官唐希顺、狭西延绥镇游击祁朝祥、俱请令从征。下议政大臣等议。寻议覆应如所请带往。至尚书图纳所议、随大军绿旗兵三千、亦于四总兵官内、酌拨统领。从之。　　

○刑部尚书图纳等疏言、狭西一路进剿发西安满洲兵三千。派副都统二员、署前锋参领八员、署前锋校十六员、夸兰大八员、参领五十六员、骁骑校二十四员、火器营夸兰大一员、参领四员、骁骑校四员、再发汉军火器营兵一千。派副都统一员、夸兰大八员、参领二十四员、骁骑校二十四员、又发绿旗兵共九千。派总兵官、及副将、参将、各四员、游击、及守备各八员、千把总各三十三员。合满汉绿旗官兵厮役等、共二万二千四百余人。各给以五月行粮。从之。　　

○庚子。命抚远大将军伯费场古、以将军事、暂授参赞宁夏将军舒恕、乘驿赴京师。　　

○免江西新淦、建昌南康三县、本年分旱灾额赋有差。　　

○辛丑。谕大学士九卿等、朕抚御宇内、无日不念切国计民生。比年直隶各省、时遇旱潦。又平阳府有地震之灾。朕屡发帑金仓粟赈济。蠲免钱粮。百姓虽未至于流离、恐未尽安生业。各省绿旗官兵、防御劳苦、深宜体恤。至奏谳罪人、虽罹法网、亦可悯恻。朕夙夜孜孜、轸念于中者久矣。今欲特颁诏上□日、广沛恩施。思岳渎诸神、皆所以福佑斯民。宜遣官虔行致祭。严饬地方大小官吏、务期洁己奉公、抚绥百姓。绿旗官兵粮饷、多有虚冒克扣。应行稽核。各省积年逋欠、及带征钱粮、概与豁免。除贪官污吏、行间犯罪、与十恶等死罪外。一切罪犯、咸加赦宥、令其自新。尔等会议具奏。　　

○和硕简亲王雅布、请西路军前效力。上命在中路效力。　　

○命原任福宁总兵官许靖国、率山西抚标兵、西路押运。　　

○癸卯。上御太和门视朝。文武升转各官谢恩。　　

○盛京兵部侍郎舜拜、以病乞休。允之　　

○甲辰。谕兵部、师出以律、可奏肤功。自我太祖太宗世祖以至于今、野战必胜、攻城必克、所向无前。虽士卒世受国恩、捐躯报效、实由我朝军纪森严、信赏必罚兼以兵马精强、器械整齐之所致也。朕今次军行特规酌旧制、参以新谟。爰著为令、告我六师。一、大军出征本都统护军统领、副都统、参领等、审视官兵甲胄弓矢、暨一切军中器用、务期坚利。兵之盔尾甲背及战矢之干各记名其上。马烙以印。鬃尾处系小牌、书旗分佐领姓氏、以为记号。马不烙印、追银二两。箭不书名、追银十两。给举首之人。一、启行时、凡兵众必各率行装、按旗队以次前进、不得零星散乱、后先越走。自出国门以至旋师、当各遵守。违者鞭责示警。一、在道毋离纛。毋酗酒。毋諠哗。毋叫呼。不遵者、该管官即行捕责。一、所过地方、不得扰害居民、及蒙古部落。如侵犯子女、掠夺马畜、蹂躏田禾、及擅离营伍、入村庄山谷、强取一物者、兵丁厮役、俱从重治罪其该管官、及厮役之主、一并议罪。一、边境以内凡兵役在逃、立刻缉拏、依定例治罪。出边而逃、该管大臣即发官兵、务穷追捕。以正军法。设追缉不获往追人从重治罪。伊主并该管官、一并严处。一、下营务按旗列幕、不密不疎。如越旗乱次前后搀杂者、将该管大臣官员、分别治罪其兵役内、有愍不畏法、盗马上零星诸物者、惩以鞭责。盗马匹及鞍辔者、视盗赃多寡、按律治罪。一、出哨、毋携大纛。各带本旗颜色小旗。远距大营设哨、勤加巡视、比暮则还。就近地、勿举火。勿携帐。一人一骑。其马备鞍以待。昼则近身牧放。夜则刈刍拴喂。设寇至探明、即飞报大营。若无寇妄报、与寇近不知、以致传报稽迟者、主将即将该汛坐哨官兵、立刻正法、军前示众。一、值夜巡徼官兵、必张弓束服裤鞾、并解甲囊以备。不可怠忽。无事人、昏夜不得擅行行者必问。如衣服器械有异、即行擒拏。苟贪睡偷安、或人数缺少、该管大臣察出、严治其罪。一、与寇相近。管兵将军大臣、酌派前锋参领率兵往探。务详审贼情虚实地势险易。并严饬营中夜无燃火。一对敌列阵时、主将必度地据险。寇或布野。或结骆驼鹿角为营。我军分列行阵、指明某队某旗、当击敌阵某处。战时鸣角进兵。战毕仍鸣角收兵。官兵或弃其部伍混入他人部伍。或轶出本阵、往附他人尾后。或逡巡观望、逗遛不进。照所犯轻重正法籍没、鞭责、革职。至我军分阵进击。某旗对阵、敌坚不动、即发所备援兵助击之。又对面临阵时、王贝勒贝子、公大臣官员、或不依次、諠阗拥入。或见敌寡不请擅进。此一次功不议仍以罪论。一、敌阵动摇我军攻入、当严禁官兵、不得掠人畜财物。如不遵军法、贪行攫取者重惩不贷。一、敌败北、即选兵马追之。随派队伍接踵继进。倘追兵随其伏中、或遇寇游兵。我后队兵与之接战、前队兵仍行追进。一、师旋日、当严行禁止、凡军器不得售卖存留与诸蒙古。违者从重治罪。该管官一并议处。一、驼马为师行要需、须择水草善地牧放、夜则加意巡防。起营时、留官兵于后、收察遗失驼马。审其印烙牌记、各交原主。其疲乏者、即于就近地方官、或村庄居民、或扎萨克蒙古处、辨色登数交与饲养。仍以其数报明兵部。如有将遗失驼马、隐匿乘用、或因其疲乏、委弃宰杀者严治以罪。令驼马原主、开明遗失疲乏驼马颜色数目、亦报兵部登记。一、军糈关系綦重。凡出征官兵、须各计口按日、支领携带。倘不如额。查出即从重治罪。一、有职掌大臣官员、原各有亲随兵卒、不得复于大兵内抽取、以分兵势。如委署人员、及官之原无亲随兵卒者、许各抽一名。一、凡大兵存驻处、毋令闲惰。每日较射磨砺器械。所颁军令不时宣谕、令其详悉。夫兵者、所以讨逆安民朕不得已而用。统兵大臣、能体朕意严束属下官兵、于所过边境内外不轻取一物、使人民安堵如故。奏凯日、自行升赏。如纵官兵为非、扰害生事者、定加重处。凡兹军令应通行晓谕各路官兵。如传示不到、即将传示之人、以军法从事。尔部其以朕谕、与前南苑所降之上□日、一并刊颁、俾各凛遵。毋忽。　　

○谕议政大臣等、绿旗兵卒内、有从本阵前进、超入骆驼营鹿角营众人接踵齐进、杀败敌寇者。第一名优升千总。其督战之员、优升二级擢用。至绿旗将弁内有亲身超入骆驼营鹿角营败敌者优升三级擢用。著以用印空劄、颁发将军提督总兵官。凡绿旗官兵、有显著劳绩者即照所定职衔、填注给与　　

○以镶黄旗参领伯马思芳、为銮仪卫銮仪使　　

○乙巳。以山西平阳府地震、颁诏天下诏曰朕君临寰宇子育元元、惟以薄海昇平人安物阜为念或身处宫禁之中或巡历郊圻之外勤求民隐、宵旰弗遑。故历岁以来减赋蠲租、省刑宥过、凡有关于治理、务实见于敷施顾迩者畿辅郡县灾伤叠告、而山西平阳府属、复有地震之异。虽赖所在仓廪、素有积贮、及时周赈、幸免仳离。而朕心祗惕、不敢以水旱灾沴、视为气数适然。谓必政事之失宜、方致阴阳之有忒。反躬循省、深儆予辜。夫图治之道、莫先于养民。逮下之仁、莫重于宽恤。兹特诞沛恩膏、肆弘赦宥。茂迎庥祉。丕惬舆情。于戏。安民则惠、覃敷益下之恩。御众以宽、式广好生之德。布告天下、咸使闻知　　

○诏内恩款共二十条。　　

○丙午。予故议政大臣都统护巴、江宁将军苗齐纳、各祭葬如例。　　

○丁未。户部题、乌喇打貂鼠不足额该管官应议罪。上曰、数年来因常捕、故貂少但得如数而已以此议处是无辜获罪。若不得佳者、朕但少御一裘、何关紧要。且貂价甚贵、而又非必用之物。朕亦不甚需之。该部行文乌喇将军议定到日再奏。　　

