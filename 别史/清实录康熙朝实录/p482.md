<!-- { "loadSidebar": true } -->
○予故原任蒙古副都统莫礼祭葬如例。　　

○壬辰上行围命皇太子允礽、皇长子多罗直郡王允禔、皇十三子胤祥、皇十四子允禵、皇五五子允禑、皇十六子允禄、皇十七子允礼、皇十八子允祄、随驾。是日启行驻跸喀喇和屯。　　

○甲午以大理寺少卿王度昭为河南乡试正考官。翰林院编修余正健、为副考官。内阁学士徐元正、为山东乡试正考官。刑部主事高玢、为副考官。兵部右侍郎鹿祐、为山西乡试正考官。内阁中书邹球、为副考官。　　

○乙未。上驻跸喇门噶山。　　

○以翰林院编修赵申秀充日讲起居注官。　　

○丁酉。上驻跸博洛和屯。　　

○戊戌。九卿等议覆侍郎穆丹所审续获布散伪劄贼犯一念和尚等三人俱应即凌迟处死其容留一念和尚不行举首陈赓元等五人俱应佥妻充发宁古塔从之。　　

○刑部等衙门会议学士二鬲审理红苗一案内杀伤得胜营兵丁苗人廖老宰等俱应立斩枭示余俱枷责至于擅自遣兵前往苗寨革职守备王应瑞等俱应充发从之。　　

○庚子。上驻跸张三营。　　

○辛丑。巴林多罗郡王额驸吴尔衮来朝。　　

○暹罗国王森列拍照广拍马呼陆坤司由提耶菩埃遣陪臣坤备叭喇插新厉呼喇插秃等奉表进贡宴赉如例。　　

○户科给事中高遐昌疏言提督九门步军统领托合齐欺罔不法已经科臣王懿纠参臣又何敢置喙但旧例有宜复者三一巡捕三营请仍归兵部管辖一民间词讼请仍归地方官审理一五城街道请仍归工部司官管理得上□日从前巡捕三营属督捕管辖时营官侵蚀兵粮虽兵数具存而京城大臣官员家丁皆充兵冒饷全无实济积弊沿流极其懈弛以致汉官所居地方、盗贼叠告。外城官民不能聊生。因而汉官具疏陈奏朕下九卿等会议、归并前任步军统领等令其清厘营伍选择营弁尽力摉稽严缉攘劫然后盗贼渐减官获安此众所共知著有明效者也并百至托合齐任内方令统辖托合齐一人之用舍有何关系但其人一经参劾则该部自据定例具议绝不在于扶同附和相继续参此风亦断不可长且巡捕三营官员或于各省营弁或于旗下武职皆经朕亲选壮健人才补用若果有一二骄悍不法之人言官即当指名题参乃将百余员之营弁三千余名之兵丁一概溷指以为骄悍不法可乎著仍指名具奏况武职兵丁兵部皆可稽察步军统领巡捕三营、亦隶于兵部诚欲建言则将兵部题参未为不可高遐昌乃谓巡捕三营应归并兵部所言大谬又街道事务司坊等官管理时畏惧显要职官朘削里巷小民止知勒索铺户银钱而街道事务毫不置念因敝坏已极故亦归并步军统领管理今既商民受街道之累即著高遐昌兼管一年务令商民不致苦累街道大加肃清若果能绰然办理诚为能言即能行之人矣下所司知之。　　

○赠故广东提督黄登太子少保予祭葬如例。　　

○壬寅上驻跸喀布齐禄昂阿地方。　　

○癸卯。上驻跸西尔哈达巴汉地方。　　

八月。甲辰朔。日食。　　

○乙巳。上驻跸玻璃昂阿地方。　　

○户部议覆、江西巡抚郎廷极疏言、本省康熙四十六年起运漕米奉上□日截留三十万石于江南平粜令康熙四十七年秋收购买楚米附搭运通但粮艘负载过重涉险堪虞请分作三年附运抵通应如所请从之。　　

○丙午科尔沁和硕纯禧公主来请安。　　

○阿霸哈纳多罗贝勒簿昭来朝。　　

○丁未遣大学士陈廷敬祭。先师孔子。上驻跸噶拜和洛。　　

○戊申祭。大社大稷。遣都统崇古礼行礼。上驻跸孟奎和洛。　　

○己酉。上驻跸孟奎和洛色钦地方。　　

○以翰林院编修吴廷桢充日讲起居注官。　　

○以翰林院检讨潘宗洛为顺天乡试正考官江南道御史李永绍为副考官。　　

○旌表山东烈妇张显存妻张氏拒奸殒命给银建坊如例。　　

○庚戌。上驻跸乌阑哈尔哈昂阿地方。　　

○辛亥苏尼特多罗贝勒西礼来朝。　　

○壬子太宗文皇帝忌辰。遣官祭昭陵上驻跸土城地方。　　

○以故云南陇川宣抚使多治国子多世臣、袭职。　　

○癸丑。秋分夕。月于西郊遣礼部尚书富宁安行礼。　　

○甲寅太祖高皇帝忌辰。遣官祭福陵。　　

○喀尔喀扎萨克多罗郡王纳木扎尔等来朝。　　

○丙辰上驻跸永安拜昂阿地方。　　

○喀尔喀和硕恪靖公主来请安。　　

○丁巳蒿齐忒多罗额尔德尼郡王达尔玛吉里迪来朝。　　

○以湖广故五峰安抚使田燿子田鸣南故石梁安抚使田焜子田辅南各袭职。　　

○厄鲁特扎萨克辅国公丹济拉故遣官致祭。　　

○戊午阿霸垓多罗卓礼克图郡王毕颖等来朝。　　

○己未喀尔喀车臣汗吴默赫扎萨克辅国公根敦等来朝。　　

○庚申。上驻跸森济图哈达地方。　　

○奉差祭告南岳内阁学士宋大业疏参偏沅巡抚赵申乔轻亵。御书及遏粜苛徵等款得上□日著赵申乔明白回奏。　　

○壬戌先是皇十八子允祄抱病留住永安拜昂阿地方调理至是病笃上回銮临视驻跸永安拜昂阿地方。　　

○谕户部据宁夏民黄品奇等叩阍言都司何卜昌在任时开浚唐汉两渠连年大获自伊罢任后两渠淤塞每遇旱□山戊不□米谷歉收从前何卜昌如何疏通河渠有益于民今应如何措置俾得永远裨益地方。著行该督抚详察议奏。　　

○癸亥。免浙江仁和、武康二县本年分水灾额赋有差。　　

○丁卯。上驻跸森济图哈达昂阿地方。　　

○己巳上驻跸森济图哈达之南。　　

○喀尔喀多罗郡王盆楚克来朝。　　

○庚午上驻跸森济图哈达之北。　　

○喀尔喀扎萨克镇国公颜朱卜多尔济来朝。　　

○辛未上命侍卫吴什畅寿治仪正存柱传谕随从诸大臣曰近日闻诸阿哥常挞辱诸大臣侍卫又每寻衅端加苦毒于诸王贝勒等诸阿哥现今俱未受封爵即受封后除伊属下人外凡有罪过亦当奏闻候朕处分伊等何得恣意妄行捶挞乎朕为天下元后凡事但遵大义而行无罪之人未尝枉法处治。国家惟有一主朕日祷祝于天亦欲众皆无事以享太平耳八议内三品以上官员虽犯死罪不遽拟斩拟绞而必奏闻者所以敦国体非为臣下也诸阿哥擅辱大小官员伤国家大体此风断不可长伊等不遵国宪横作威势致令臣仆无以自存是欲分朕威柄以恣其行事也岂知大权所在何得分毫假人即如裕亲王恭亲王皆朕亲兄弟也于朕之大臣侍卫中曾敢笞责何人耶纵臣仆有获罪者朕亦断不轻宥然从未有轻听人言横加僇。辱之事且。太祖。太宗曾降训上□日戒勿滥行捶楚荼毒无辜煌煌。实录纪载甚明。不意今日竟流而渐下不法多端也。去年朕幸洮尔河时喀喇沁之护卫茅欣管理围场因科尔沁之人行列不整意欲挞之朕尚遣人往谕茅欣云尔乃喀喇沁人而责科尔沁之人恐科尔沁人众寒心喀喇沁之人尚不可责科尔沁之人诸阿哥何得妄将大臣侍卫寻衅捶挞加以苦毒嗣后诸阿哥如仍不改前辙许被挞之人面诘其见挞之故稍有冤抑等情即赴朕前叩告朕且欣然听理断不罪其人也至于尔等有所闻见亦应据实上陈若一切隐讳后来渐至杀人亦将隐而不奏乎尔等隐而不奏即尔等之罪矣。若吴什畅寿存柱三人将朕斯上□日或隐一言不宣谕明白使众咸知即将伊等正法。　　

○壬申。湖广巡抚刘殿衡丁父忧令回旗守制。　　

○予故护军统领桑阿礼祭葬如例。　　

○癸酉。上驻跸克勒木台昂阿地方。　　

○科尔沁多罗贝勒阿必达来朝。　　

○调浙江温州总兵官崔相国为台湾总兵官。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百三十三


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百三十四　　

康熙四十七年。戊子。九月。甲戌朔。上驻跸鹫和洛。　　

○乙亥。谕扈从诸大臣等、自十八阿哥患病以来、朕冀其痊愈、昼夜疗治。今又变症、谅已无济。朕躬所系甚重。上则恐贻高年皇太后之忧。下则天下臣民、咸赖予一人。区区稚子、有何关系、朕乃割爱、即此就道。至二十里许驻跸。特谕。是日、上驻跸布尔哈苏台。　　

○予故四川陕西总督兼管西安将军事博霁、祭葬如例。　　

