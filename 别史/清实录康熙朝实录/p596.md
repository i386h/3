<!-- { "loadSidebar": true } -->
○辛未。遣散秩大臣渣克亶、礼部右侍郎罗瞻、致祭故朝鲜国王李焞、谥僖顺。兼册封世子李昀、为朝鲜国王。敕谕曰、尔父王焞薨逝、朕心恻然。据王妃金氏、奏称尔自幼岐嶷、且有长人之德、为国人所爱戴、请册封承袭。朕俯顺舆情、特允所请。兹遣官赍诏、诞告尔国、封尔为朝鲜国王、继理国政。封尔继妻鱼氏、为国王妃、佐理内治。并赐尔及妃、诰命彩币等物。尔宜永矢靖共、懋缵承于侯服。迪宣忠顺、作屏翰于天家。尔其钦哉。毋替朕命。　　

○癸酉。免陕西泾州、本年分雹灾额赋有差　　

○丙子。谕大学士等、朕见九卿荐举之人、有初次列名、至第二次、又不列名者。是必因缺有差恶、任意趋避也。嗣后一次荐举之人、即当每次荐举。凡某官荐举某人、著吏部注册。以备查核　　

○议政大臣等议覆、四川总督年羹尧疏言、里塘巴塘、为蜀省出兵运道、奉上□日听蜀省管辖。乃云南丽江土知府木兴、于巴塘所属之喇皮等处、节次遣人吓令归滇。以致番人恐惧。见在四川续运之米粮、雇募人夫、不敢前进。八月二十日、木兴带领蛮兵、前至喇皮。因番目巴桑、以已归四川为词、即被杀死。又示威番蛮、勒令归己。以致番蛮欲图报复、各思构兵。巴塘之运路遂阻。木兴狂悖生衅、杀良阻运、请革职。拏禁云南省城、俟西藏既平、严审究拟。查平藏大兵、尚未入口。应将年羹尧参木兴生衅阻运之处存案、俟藏兵旋日、差京城大臣一员、前往审理。从之。　　

○戊寅。以左都御史田从典、为户部尚书。升浙江巡抚朱轼、为都察院左都御史。以左副都御史屠沂、为浙江巡抚　　

○庚辰。上自畅春园回宫。　　

○辛巳。谕大学士、学士、九卿等、朕于地理、从幼留心。凡古今山川名号、无论边徼遐荒。必详考图籍、广询方言、务得其正。故遣使臣至昆仑西番诸处、凡大江、黄河、黑水、金沙、澜沧诸水发源之地、皆目击详求、载入舆图。今大兵得藏、边外诸番、悉心归化。三藏阿里之地、俱入版图。其山川名号、番汉异同、当于此时、考证明核、庶可传信于后、大概中国诸大水、皆发于东南诺莫浑乌巴西大干内外。其源委可得而缕析也。黄河之源、出西宁外、枯尔坤山之东、众泉涣散、不可胜数、望之灿如列星、蒙古谓之敖敦他拉、西番谓之梭罗木、中华谓之星宿海、是为河源。汇为萨陵、鄂陵二泽、东南行、折北、复东行、由归德堡积石关入兰州。岷江之源、出于黄河之西巴颜哈拉岭七七喇哈纳、番名岷尼雅克撮、汉书所谓岷山在西徼外、江水所出是也。而禹贡导江之处、在今四川黄胜关外之乃褚山。古人谓江源与河源相近。禹贡岷山导江、乃引其流、非源也。斯言实有可据。其水自黄胜关、流至灌县、分数十支、至新津县、复合而为一、东南流至叙州府、与金沙江合流。金沙工之源、自达赖喇嘛东北乌尼尹乌苏峰流出。乌尼尹乌苏峰中华谓之乳牛山也。其水名穆鲁斯乌苏、东南流入喀木地。又经中甸、入云南塔城关、名金沙江至丽江府、又名丽江。至永北府、会打冲河东流。经武定府入四川界。至叙州府、流入岷江。经夔州府、入湖广界。由荆州府、至武昌府、与汉江合。汉江源出陕西宁羌州北?冢山。名漾水。东流至南郑县、为汉水。入湖广界、东南流至汉阳县汉口。合岷江。此诸水、在东南诺莫浑乌巴西大干之内。源发于西畨、委入于中国也。澜沧江有二源。一源于喀木之格尔几杂噶尔山。名杂禇河。一源于济鲁肯他拉。名敖母绰河。二水会于察木多庙之南。名拉克禇河。流入云南境、为澜沧江。南流至车里宣抚司、名九龙江。流入缅国、澜沧之西、为喀喇乌苏。即禹贡之黑水。今云南所谓潞江也。其水自达赖喇嘛东北哈拉脑儿流出。东南流入喀木界。又东南流入怒彝界。为怒江。入云南大塘隘、更名潞江。南流经永昌府潞江安抚司境、入缅国。潞江之西为龙川江。龙川江之源、从喀木所属春多岭流出。南流入云南大塘隘。西流为龙川江。至汉龙关入缅国。此诸水在东南诺莫浑乌巴西大干之外。皆流入南海也。又云南边境、有槟榔江者。其源发自阿里之冈底斯东、达木朱喀巴卜山。译言马口也。有泉流出、为雅鲁藏布江。从南折东流、经藏危地、过日噶公噶儿城旁、合噶尔诏母伦江。又南流经公布部落地、入云南古勇州、为槟榔江。出铁壁关入缅国。而冈底斯之南、有山名郎千喀巴卜。译言象口也。有泉流出入马皮木达赖、又流入郎噶脑儿。两河之水、西流至桑南地。冈底斯之北、有山名僧格喀巴卜。译言狮子口也。有泉流出西行、亦至桑南地。二水合而南行、又折东行、至那克拉苏母多地、与冈底斯西、马卜家喀巴、卜山所出之水会马卜家喀巴卜者。译言孔雀口也。其水南行、至那克拉苏母多地、会东行之水、东南流至厄纳忒可克国、为冈噶母伦江。即佛法所谓恒河也。佛国记载魏法显顺恒河入南海、至山东之渤海入口。应即此水矣。梵书言四大水、出于阿耨达山。下有阿耨达池。以今考之意即冈底斯是。唐古特称冈底斯者、犹云众山水之根。与释典之言相合。冈底斯之前、有二湖连接。土人相传、为西王母瑶池。意即阿耨达池。又梵书言普陀山有三。一在厄纳忒可克之正南海中。山上有石天宫。观自在菩萨游舍。是云真普陀。一在浙江之定海县海中。为善财第二十八参观音菩萨说法处。一在土伯特。今番名布塔拉山也。亦谓观音见身之地。释氏之书、本自西域。故于彼地山川、亦可引以为据也。禹贡、导黑水、至于三危。旧注、以三危为山名、而不能其所在。朕今始考其实。三危者、犹中国之三省也。打箭炉西南、达赖喇嘛所属、为危地。拉里城东南、为喀木地。班禅额尔德尼所属、为藏地。合三地、为三危耳。哈拉乌苏、由其地入海。故曰、导黑水至于三危、入于南海也。至于诸番名号、虽与史传不同。而亦有可据者。今之土伯特、即唐之突厥。唐太宗时、以公主下降。公主供佛像于庙。今番人名招、招者、译言如来也。其地犹有唐时中国载去佛像。明成化中、乌斯藏大宝法王来朝、辞归时、以半驾卤簿送之。遣内监护行。内监至四川边境、即不能前进而返。留其仪仗于佛庙。至今往来之人、多有见之。此载于明实录者。尔等将山川地名、详细考明具奏。　　

○壬午。议政大臣等议覆、四川总督年羹尧疏言、大兵平藏之后、有随征把总哈元成、回称、西宁进藏之路、瘴气独盛。见在平藏官兵、俱欲从巴尔喀木一路行走。臣查凯旋之兵、所带口粮、按日计之、尚属有余、不必随路接济。但恐官兵马匹、回至中途、必多疲乏。虽有口粮、或不能裹带而行、亦未可定。谨飞檄各处多运米粮、预备接济。应如所请。得上

□日、依议。年羹尧奏进藏大兵、由巴尔喀木一路凯旋。朕念武格等所领满兵、由云南出口进藏。今回兵时、若仍令往云南、则路途遥远。著即同四川省凯旋之兵、后四川入口。其云南绿旗兵丁、著年羹尧择路近之处、发往云南。西宁进藏兵、著从松潘一路行走。至松潘后、相视道里远近、或从口外前往西宁。或从口内行走。俱著年羹尧。酌量办理。　　

○升贵州布政使杨名时、为云南巡抚　　

○乙酉。冬至。祀天于。圜丘。遣领侍卫内大臣公马尔赛行礼　　

○遣官祭永陵、福陵、昭陵、暂安奉殿、孝陵、孝东陵、仁孝皇后、孝昭皇后、孝懿皇后陵。　　

○丙戌。上御太和殿。王以下文武各官、上表朝贺。停止筵宴。　　

○上幸畅春园。　　

○丁亥。谕议政大臣等、将军祁里德、奏伊军前满洲兵少。请将将军傅尔丹处所领右卫满兵、酌量拨给。朕思傅尔丹处之兵、不必调遣。可将右卫鸟枪兵、派五百名、京城鸟枪兵、每旗派四十名、发往祁里德军前。又富宁安军前、满兵亦少。傅尔丹驻兵之处、与巴尔库尔相近。或将傅尔丹所领满兵、量拨富宁安军前。又祁里德、傅尔丹两路官兵、或合为一处。尔等议奏。寻议、祁里德军前、应派右卫满兵五百名、八旗满兵三百二十名、令副都统瓦哈里、带领前往。其傅尔丹所领满兵、调给富宁安军前、及祁里德、傅尔丹、两路之兵或应合为一路。俟行文大将军。会议具题、到日再议。从之。　　

○庚寅。以步军统领隆科多、为理藩院尚书。仍管步军统领事务。　　

○辛卯。免江南泰州、江都等三州县、本年分水灾额赋有差　　

○壬辰。工部议覆、河道总督赵世显疏言。清河县王家庄。徐州狼矢沟、宿迁县蔡家集、窦家林、砀山县定国寺等处、均系险工。应各建筑挑水领等坝、以资防御。应如所请。从之。　　

十二月。癸巳朔。以总督仓场侍郎张伯行、为户部右侍郎。仍兼管仓场事务　　

○以内阁学士李绂、为都察院左副都御史。仍兼学士衔　　

○免直隶延庆、宣化等五州县、额徵米豆榖、共三万七千九百余名。以地震被灾故也。　　

○丁酉。旌表湖广烈女徐基盘聘妻欧氏、矢志坚贞、捐躯表烈。给银建坊如例　　

○戊戌。孝惠章皇后忌辰。遣官祭孝东陵。　　

○庚子。以故一等公海金子丰盛额、袭爵。　　

○壬寅。升广西按察使刘廷琛、为贵州布政使司布政使。福建粮道戴铎、为广西按察使司按察使。　　

○癸卯。旌表湖广烈妇吴大申妻张氏、夫亡三年、服除、阖户自经、从容尽节。给银建坊如例。　　

○甲辰。诸王、贝勒、贝子、公、满汉文武大臣等、谨奏、皇上御极六十年、普天大庆。恭请行庆贺典礼。上谕大学士等曰、朕素性不喜行庆贺礼。是以元旦日、惟照例行礼。停止筵宴。虽万寿日、亦久不行庆贺礼。今王大臣等、为朕御极六十年、奏请庆贺行礼。钦惟世祖章皇帝因朕幼年时、未经出痘、令保母护视于紫禁城外。父母膝下、未得一日承欢。此朕六十年来抱歉之处。正月初七日、世祖章皇帝忌辰。二月十一日、孝康章皇后忌辰。朕何敢于正月初七、二月十一日以前、行庆贺礼。又见在西陲用兵、地方官民运米送饷、甚属劳苦。山陕二年歉收、民有流离者。去□山戊示□陕省地震、兵民受伤。今岁沙城地震。即京城地亦微震。正当君臣忧勤求治之时、何喜之有。此所奏、不准行　　

○升詹事魏廷珍、为内阁学士兼礼部侍郎。　　

○乙巳。予故原任工部尚书徐元正、祭葬如例。　　

○丁未。以科尔沁故多罗贝勒巴克什古尔子阿腊布坦、袭爵。　　

○升直隶马兰关副将刘俊杰、为云南楚姚蒙景总兵官。贵州镇远副将李定邦、为贵州威宁总兵官。　　

