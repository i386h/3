<!-- { "loadSidebar": true } -->
○刑部尚书张廷枢奏、据关圣帝君五十六世孙关霨呈称、原籍解州、迁洛守墓。窃见宋儒邵子、程子、后裔、俱恩赐世袭博士。霨祖坟墓在洛。春秋致祭。恳与宋儒后裔、一体恩赐博士。臣思邵子、程子、发明忠孝节义之理。关圣帝君、力行忠孝节义之事。可否给与世袭博士。出自圣恩。下部议行。　　

○戊辰。升云南布政使金世扬、为贵州巡抚。湖南按察使毛文铨、为云南布政使司布政使　　

○詹事府詹事王奕清、以病乞假、令回籍调理。　　

○旌表直隶烈妇、陈启秀妻扬氏、拒奸身死、给银建坊如例　　

十一月。己巳朔。　　

○辛未。户部左侍郎署正蓝旗满洲副都统事务傅尔笏纳、以办理旗务迟延。革职　　

○壬申。以吏部左侍郎勒什布、充经筵讲官　　

○癸酉。吏部议覆、荆州将军拜音布疏言、荆州府理事同知员缺。以满洲补授。审理逃人、及军民事务、似有裨益。应如所请。从之。　　

○户部议覆、四川总督年羹尧疏言、里塘、巴塘、地居荒服。大兵一抵其地。堪木布第巴、率众来归。请自康熙五十九年为始、愿输纳钱粮。其钱粮即在军前支用、免入川省额赋。俟西藏平定、另行请上□日定夺。应如所请。从之　　

○乙亥。谕大学士等、敬天尊祖。所关至重至大。朕自御极以来。凡坛庙祭祀、朕俱亲诣行礼。年来因多病足痛、不能亲往。每遣大臣恭代。孔子云、吾不与祭如不祭。朕不能亲诣。念切钦承。欲一瞻仰郊坛、而非祭祀之日、则典仪未备、又非尽诚尽敬之理。今朕躬稍愈。如南苑、汤泉、乘肩舆俱可行走。今冬至斋戒之时。朕足虽不得力。洁诚之念有余。拟于祭日、朕躬亲诣。于祭祀之前、升坛瞻仰。省视俎豆。若可跪拜、朕拜后、退处更衣幄次。俟恭代亲王行礼毕、然后回宫。朕心始安。已将此上□日谕诸皇子。尔大臣会同议奏。此系创行之礼。如汉大臣以从无此典、或引据书史为言。朕年已老。在位六十年矣。岂易得此例乎。目今朕躬安好。可以前往。倘此数日内、朕躬稍觉不能亲往。再传谕停止、未晚也。寻奏、皇上敬天之心、诚一无间。凡遇祭祀、必躬诣行礼。六十年如一日。今圣寿将届七旬。足病稍愈。即欲躬诣天坛、告虔行礼。圣心诚敬如此。早为天心照鉴。但时值严寒、尤宜调摄圣躬。矧在宫斋戒、与亲诣祭所、俱一体敬谨。仰恳俯允众情、停止亲诣行礼。上命诸皇子传谕曰、天坛朕必亲往。前者朕躬欠安、偶未亲祭。王以下、公以上、俱不斋戒。此次著照常斋戒。随朕前往。不必随朕行礼。朕行礼时、不必赞礼作乐。俟拜毕、至更衣幄次。派出亲王偕众行礼。礼毕。朕乃回宫。朕躬亲往之处、亦著书于祝文内。诸臣又奏、本月十二日、皇上躬诣天坛。十一日、御太和殿、视祝文、香帛。圣躬未免太劳。恳祈皇上暂停亲视。令内阁恭捧送往。得上□日、照常亲视祝版　　

○丙子。上自畅春园回宫　　

○礼部尚书革职留任陈诜、以老病乞休。命复还原职致仕　　

○庚辰。冬至。祀天于圜丘。上亲往。先拜毕。命皇三子和硕诚亲王允祉、行礼　　

○遣官祭永陵、福陵、昭陵、暂安奉殿、孝陵、孝东陵、仁孝皇后、孝昭皇后、孝懿皇后陵。　　

○停止次日朝贺。　　

○辛巳。上幸畅春园。　　

○吏部议覆、山东巡抚李树德疏言、东省滨乐设分司一员。胶莱设分司一员。胶莱分司、不过在雒口验放商盐出关。雒口离省仅十里余、而盐法道驻劄省城、验放最易。请裁去胶莱分司。其应管事务、令滨乐分司兼辖。应如所请。从之　　

○又议覆、李树德疏言、兖州府属州县、及东昌府属夏津等九州县、向隶东兖道管辖。东兖道奉裁以后。东兖两府所属州县事务、统归两知府管理。至稽察该府之仓库钱粮、及一切地方事务、竟无统辖之员。请将兖州府属州县事务、改归济宁道统辖。东昌府属夏津等九州县事务、改归济东道统辖。应如所请。从之。　　

○癸未。升国子监祭酒李周望、为詹事府詹事、仍兼管国子监事。　　

○甲申。升左佥都御史黄叔琳、为太常寺卿。　　

○乙酉。刑部等衙门议覆、福建浙江总督满保疏言、烽火门把总郑禄、带兵坐船、赴澎湖换班。陡遭飓风冲溺、沈失炮械。经陆汛千总林霞捞救、郑禄得免。应将郑禄、照毁弃官物律拟徒罪。其船只炮械、著即赔补。得上□日、把总郑禄、带兵坐船换班出洋、遭风碎船、事出意外。因此治罪、殊觉冤抑。其郑禄治罪赔补船只器械之处、俱著宽免。　　

○己丑。调正黄旗满洲副都统觉罗杜业礼、为右卫副都统。镶红旗蒙古副都统苏尔法、为镶蓝旗满洲副都统。升多罗平郡王长史吴礼布、为镶红旗蒙古副都统。　　

○庚寅。转户部右侍郎敦稗、为左侍郎。升左副都御史赫成额、为户部右侍郎。　　

○礼部议覆、江西巡抚白潢疏言、江西乡试入场士子、多至一万二千余人、而中额此浙江、湖广、少九名。请照浙江、湖广、额数、取中举人九十九名。应如所请。从之　　

○辛卯。予故理藩院尚书赫寿、祭葬如例。　　

○癸巳。户部议覆、刑部尚书张廷枢疏言、河南漕米、自康熙十四年改折起。每石折徵银八钱解部。后因御史孙必振奏、豫省连年粟米甚贱部议遂将八钱数内、一钱五分解部。余银六钱五分、令巡抚买米起运。巡抚分委各州县、而州县复派委小民、令其买米输纳、不无繁费苦累。请照旧例、每石折银八钱。仍将银一钱五分解部。其余银六钱五分、行令该抚交与粮道、采办米石。亲自料理。如仍有分委州县、及苦累小民之处、该抚不时查参。该抚通同容隐、一并从重治罪。应如所请。从之　　

○免江南高邮州、山阳县、本年分水灾额赋有差。　　

○丙申。琉球国中山王尚敬、遣陪臣向秉乾等、进贡方物、宴赉如例。　　

○丁酉。升直隶通永道张安世、为湖南按察使司按察使。　　

○江南江西总督长鼐疏言、凤阳府属颍州知州王承勋、首告凤阳府知府蒋国正、勒索银一万一千八百两。安徽布政使年希尧、勒索银五千八百余两。又康熙五十六七等年、蠲免民欠钱粮。司府钩通。捏造民欠、冒蠲银四千余两。请将布政使年希尧、知府蒋国正、知州王承勋、俱离任质审。得上□日、著兵部右侍郎田从典、都察院左副都御史屠沂、前往审理。　　

十二月。己亥朔。　　

○庚子。刑部等衙门议覆、差往盛京审事内阁学士长寿等疏言、盛京户部理事官保德、题参员外郎庥尔赛、领银四万七千两、止买米九千石入仓。余剩银两、并不买米是实。应照侵盗钱粮例、将麻尔赛、拟斩监候。其所侵银两、勒限追赔。盛京户部侍郎革职留任董国礼、不行参奏、甚属溺职。照例革任。应如所拟。从之　　

○壬寅。以左都御史蔡升元、为礼部尚书。　　

○癸卯。孝惠章皇后再期致祭。命皇四子和硕雍亲王胤祯皇五子和硕恒亲王允祺、皇十七子允礼、恭代行礼。　　

○升通政使伊特海、为都察院左副都御史　　

○予故原任湖广彝陵总兵官王允昌、祭葬如例　　

○琉球国贡使杨联桂、于通州病故。予祭一次、置地营葬立石　　

○甲辰。孝惠章皇后忌辰。遣官祭孝东陵　　

○吏部议覆、河道总督赵世显、会同河南巡抚扬宗义疏言、请将清化镇河捕通判、令其就近专管河务、改为管河通判。怀庆府管粮通判、令其专管盐捕、改为粮捕通判。应如所请。从之。　　

○升参领安鲐、为正黄旗满洲副都统。　　

○乙巳。镶蓝旗满洲都统郎图、以老病乞休、允之。　　

○旌表直隶烈女刘氏、拒奸自尽、给银建坊如例。　　

○丁未。旌表浙江烈女姚氏、拒奸完贞、给银建坊如例。　　

○戊申。湖广总督护理西安将军印务阵亡额伦特榇回京。命皇五子和硕恒亲王允祺、皇十二子固山贝子允祹、迎奠。　　

○兵部议覆、山东巡抚李树德疏言、东省沿海炮台、共一百座。内有逼近大洋者、亦有远隔大洋者。请将不紧要炮台兵丁彻回、添于紧要炮台之处。其不紧要炮台、改为烟墩。应如所请。从之。　　

○兵部题、江西南昌总兵官陈赤、果有旧疾、即应乞休。今奉上□日调来陛见、始称旧疾复发。殊属不合。应将陈赤、照溺职例。革职。得上□日、陈赤著降五级解任　　

○己酉。升兵部右侍郎田从典、为都察院左都御史。内阁学士署理甘肃巡抚事务花鄯、为盛京户部侍郎。詹事傅缮、为通政使司通政使　　

○免江南清河淮安等五县卫、本年分水灾额赋有差　　

○庚戌。都统武格等疏报、臣等于十月初一日抵中甸。查离中甸一日程途、有扎杂一口。两日程途、有奔杂拉渡口。曾令前锋参领曼丕、侍卫张柱等往视。回称扎杂口、乃通西之路。奔杂拉渡口、乃通金沙江之渡口。此二口、俱系通西最要之路。臣等将驻扎中甸之二百名绿旗兵内、每口派兵二十名、令其防守外。臣等遍视石鼓、剑川、永北等处之处、前赴云南省城、与地方官会商、令行陈奏。报闻。　　

○壬子。旌表福建烈妇金氏、拒奸身死、给银建坊如例　　

○癸丑。授故奉国将军阿裕尔孙苏赫纳、为奉恩将军。　　

○乙卯。以原任工部右侍郎王度昭、为兵部右侍郎　　

○以辅国公阿布兰、为镶蓝旗满洲都统。正黄旗护军统领宗室勒特浑、为右翼前锋统领　　

○升浙江湖州副将刘业溥、为湖广彝陵总兵官。广西浔州副将郑继宽、为广东潮州总兵官　　

