<!-- { "loadSidebar": true } -->
○甲子谕领侍卫内大臣曰、目今天气初寒、扈从人员宜各加意令衣服温暖方好。春秋二季之寒、不得以冬季之寒为比若谓此些须之寒何害、著衣单薄、受寒则必受害矣。果于严寒之时、不冻鼻脸能挽弓拈箭骑射者方可谓之善耐寒人。此时即勉强忍受、何难之有。　　

○喀尔喀扎萨克多罗郡王盆楚克、来朝。　　

○乙丑。上驻跸西尔哈色钦地方。　　

○丙寅。太宗文皇帝忌辰。遣官祭昭陵。　　

○上驻跸克勒乌里雅苏台。　　

○喀尔喀扎萨克镇国公颜朱布多尔济、来朝。　　

○丁卯。遣大学士萧永藻、祭先师孔子。　　

○上驻跸哈达鄂佛罗地方。　　

○戊辰。太祖高皇帝忌辰。遣官祭福陵。　　

○上驻跸西拉诺海和洛。　　

○厄鲁特多罗郡王车零旺布、来朝。　　

○己巳。秋分。夕月于西郊。遣礼部尚书贝和诺行礼。　　

○喀尔喀和硕亲王多罗额驸车妄扎卜、科尔沁多罗扎萨克图郡王鄂齐尔、来朝。　　

○庚午。上驻跸噶海图之土城地方率诸皇子及善射侍卫等射上发五矢皆中的。　　

○兵部议覆、贵州提督王文雄疏言、黄草坝一汛、接连滇粤、地方辽阔、最易藏奸、请拨安笼左营游击一员、千总一员、把总二员、于原拨兵二百五十名外。再拨镇兵五十名驻彼防守。新城一汛、接近安笼安南。请将原拨右营游击一员、把总一员、彻回止留守备一员、千总二员、兵一百九十名、防守安笼一镇民苗杂处最为紧要之区。嗣后武职官员缺出、请会同督臣拣选保题补授均应如所请。从之。癸酉。喀尔喀车臣汗滚臣、多罗郡王纳木扎尔等、来朝。　　

○转吏部右侍郎吴一蜚、为左侍郎。调礼部左侍郎管右侍郎事胡会恩、为吏部左侍郎管右侍郎事。　　

○升詹事府詹事王原祁、为翰林院掌院学士兼礼部侍郎。　　

○甲戌。上驻跸乌喇岱地方。　　

○丙子。上驻跸额尔滚皋地方。　　

○吴喇忒镇国公达拉玛西礼辅国公垂扎木素来朝。　　

○丁丑。上驻跸乌喇岱西界。　　

○己卯。上驻跸巴颜和洛。　　

○工部议覆、河道总督赵世显疏言、山阳黄河南岸上张庄尹家庄何家庄、三工因河势大溜直趋堤根必须各建挑水坝一座、挑溜开行、以保堤工应如所题。从之。　　

○庚辰。上驻跸鄂尔楚克哈达地方上于是日哨获大鹿十一只船厂佐领那柳不胜惊异奏曰、臣生长本地。一日获十一鹿者、臣实未经见。真神奇也。上曰、朕从来哨鹿行围、多所杀获。何神奇之有。　　

○两浙巡盐御史颛图疏言、两浙盐差、于每年十二月交代、请改期八月、当秋水满盈。场盐盘运不难。则钱粮易于完纳。下部议行。　　

○辛巳。上驻跸得尔吉惠汉地方。　　

○科尔沁多罗贝勒阿必达来朝。　　

○壬午。上驻跸克尔木台地方。　　

○升内阁学士胡作梅、为礼部右侍郎詹事府少詹事史夔、为詹事府詹事。　　

○户部议覆、偏沅巡抚潘宗洛等疏言、平粜镇筸买贮仓谷、若无责成之员、恐有亏空那移情弊。应将买贮谷石、责令凤凰营通判专管。辰沅靖道兼辖。年终盘查出结。如有亏空那移、道员照知府例、通判照知县例议处。所贮谷石、照例于青黄不接之时平粜。秋后买补还仓。应如所请。从之。　　

○予故户部左侍郎张世爵祭葬如例。　　

○癸未。上驻跸永安拜昂阿地方。　　

○乌朱穆秦和硕车臣亲王色登敦多卜来朝。　　

○甲申。上驻跸齐老图之土城地方。　　

○乙酉。上驻跸乌阑哈尔哈地方。　　

○礼部议覆、江南学政张元臣疏言、子游在圣门十哲之列。其后裔世居常熟县。请照闵子子贡例世袭五经博士。应如所请。从之。　　

○丙戌。上驻跸巴颜拖罗海地方。　　

九月。丁亥朔。上驻跸左尔哈苏台。　　

○戊子。上驻跸纳木生扎色地方。　　

○镇绥将军陕西提督潘育龙、以病乞休。温上□日慰留之。　　

○刑部等衙门议覆、偏沅巡抚潘宗洛疏言、原任湖南布政使董昭祚、扣克湖南各属康熙四十五年俸工银两先据原任巡抚赵申乔题参今审董昭祚、扣克各属俸工银五千余两入已是实。拟斩监候。应如该抚所题。从之。　　

○喀尔喀车臣汗、遣使进九白年贡。宴赉如例。　　

○己丑。上驻跸博洛和屯。　　

○赐来朝翁牛特、阿霸垓、喀喇沁、乌朱穆秦、苏尼特、阿霸哈纳、喀尔喀、科尔沁、扎鲁特、鄂尔多斯、蒿齐忒、厄鲁特、吴喇忒、王、贝勒、贝子、额驸、公、台吉等、鞍马缎疋银两有差。　　

○庚寅。上驻跸中关。　　

○赐随围外藩官兵、银两布疋有差。　　

○辛卯。上回驻热河行宫。　　

○壬辰。奉差凤凰城审事司官长泰等审讯朝鲜国人李万枝等、实系诱致中国之人二名、打死投之江中、掠取人参等物是实。其被杀之人、姓名来历皆无从查究。得上□日此事著部交、与该王令其治罪完结闻得此案犯人内有亲弟兄三人者定例弟兄俱拟正法存留一人养亲。并移会该王、将此案犯人亲弟兄三人内、亦照例留一人养亲。　　

○兵部议覆、福建陆路提督蓝理、系封疆大臣。纵容盗贼滋蔓、抢夺扰民。不能招抚。又迟延日久、不行奏闻。反巧行粉饰诳奏。应将提督蓝理革职交刑部治罪。总督范时崇、巡抚黄秉中、漳州总兵官许凤、汀州总兵官陈有功、照溺职例、俱革职。得上□日、蓝理前曾奏称福建水师提督有吴英、陆路提督有臣料理地方、可保宁谧倘犹有盗贼之事、臣无面目、再觐天颜等语。今盗贼窃发、不能即行巢□刀抚。纵容至今、尚未尽获。且蓝理居官不端。殊为溺职。著革职、从宽免交刑部。范时崇、黄秉中、许凤、陈有功、俱从宽免革职、著各降五级、戴罪图功。盗贼务令尽行拏获。如不能尽行拏获、再加议罪。　　

○广西巡抚陈元龙陛辞。请训上□日。上曰、广西地方、近已宁静。尔至彼处、当使文武和睦、兵民相安。巡抚亦有管兵之责。宜不时操练。古人云兵可百年不用不可一日不备。尔为翰林年久。朕特试用以边疆之职观尔办事何如尔宜尽心加勉。至于居官声名自有公论在也。　　

○命杭州副都统高登符、署理福建陆路提督事务。　　

○甲午四川。提督岳昇龙、以疾乞休。允之。　　

○乙未。遣官祭历代帝王。　　

○遣官祭城隍之神。　　

○戊戌。设四川新抚土官宣慰使二员宣抚使二员、安抚使七员、长官司五员、千户二十一员、百户七十六员。　　

○辛丑。上奉皇太后回銮。驻跸喀喇和屯。　　

○以故一等精奇尼哈番巴尔弥特弟齐唐袭职。　　

○以镶红旗汉军副都统杨琳、为福建陆路提督升陕西西宁总兵官马际伯为四川提督。　　

○壬寅。上驻跸王家营。　　

○癸卯。上驻跸鞍子岭。　　

○予故原任江南京口副都统崔士英祭葬如例。　　

○刑部议覆兵部尚书今升大学士萧永藻、察审四川加派一案。原任布政使卞永式、徵收钱粮每两加派银一钱二分。除送原任四川巡抚能泰等银二万二百两外。共计入已银二万七千四百两有奇、应将原任布政使卞永式、照律拟绞。已经病故、毋庸议。原任巡抚能泰、身为巡抚。属官私派、不行觉察。又身受赃银。应照律拟绞监候。秋后处决。从之。　　

○甲辰。上驻跸两间房。　　

○乙巳。上驻跸遥亭。　　

○丙午。上驻跸密云县。　　

○谕刑部本年直隶各省情实人犯著停决理藩院右侍郎拉都浑以遣往科尔沁地方办理事务不能和辑彼处之人而又生事降五级调用。　　

○谕理藩院今岁外藩诸王贝勒贝子公台吉等来行围处请安者免其来朝都察院左都御史赵申乔疏言、臣今科典试时、取中顺天生员查为仁为第一名举人。今据顺天府府尹屠沂内场监试阿尔赛等来文以本生卷面大兴与册内开宛平不符。榜发十日本生尚未赴顺天府声明籍贯有无情弊、难以悬定据实题明、乞敕部查究实情。得上□日该部严察议奏　　

○丁未上驻跸南石漕。　　

○戊申。上奉皇太后、回驻畅春园。　　

○命内阁学士彭始搏、教习庶吉士。　　

○辛亥。上诣皇太后宫、问安。　　

○癸丑。孝慈高皇后忌辰。遣官祭福陵。　　

○甲寅。上诣皇太后宫、问安。　　

○升内阁学士博音岱、为理藩院右侍郎詹事府少詹事凌绍雯、为内阁学士兼礼部侍郎。　　

○升护军参领恒禄、为镶红旗汉军副都统。　　

○以西安左翼副都统王以谦、为陕西西宁总兵官。　　

○乙卯。上自畅春园回宫。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四十七


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四十八　　

康熙五十年辛卯冬。十月丙辰朔。享太庙。遣领侍卫内大臣公傅尔丹行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙五十一年时宪历。　　

○户部议覆、福建巡抚黄秉中疏言、康熙四十九年、奉上谕蠲免直隶奉天、浙江、福建、广东、广西、四川、云南、贵州等省、康熙五十年、应徵地丁银两。至台湾府属三县地亩、向徵稻榖、并无额编银两。其应徵本色稻榖请应一体蠲免。查此项钱粮、该抚应于春夏开徵之前、即行题请迟至秋季、方行具奏。应不准行得上□日台湾府属、五十年应徵稻榖、已经徵完在官。虽蠲免、与小民无益。其应徵康熙五十一年稻榖、著行蠲免。　　

