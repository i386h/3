<!-- { "loadSidebar": true } -->
○丁卯。定六部满洲、蒙古、汉军、郎中员外郎员数。吏部三十二员。四司不论旗分。文选司、考功司、郎中各四员。员外郎各六员。验封司、稽勋司、郎中各二员。员外郎各四员。户部五十六员。旗分司、每旗郎中一员。员外郎二员。广东司、山西司、江南司、福建司、郎中各一员。员外郎各二员。山东司、云南司、浙江司、四川司、湖广司、广西司、狭西司、贵州司、河南司、江西司、郎中各一员。员外郎各一员。礼部二十员。四司不论旗分。郎中各二员。员外郎各三员。兵部四十员。四司不论旗分。郎中各四员。员外郎各六员。刑部四十八员。十四司不论旗分。江南司、福建司、山东司、云南司、郎中各二员。员外郎各二员。浙江司、四川司、郎中各一员。员外郎各三员。湖广司、狭西司、贵州司、河南司、广东司、广西司、山西司、江西司、郎中各一员。员外郎各二员。工部四十八员。旗分司、每旗郎中一员。员外郎二员。营缮司、屯田司、郎中各三员。员外郎各三员。虞衡司、都水司、郎中各二员。员外郎各四员　　

○内大臣郭迈、哭临时、托疾规避。部议应绞立决。得旨、免死。著革职　　

○戊辰。谕吏部等衙门、向来各衙门议覆本章、系一衙门者、限二十日。与别衙门会议者、限一月。其限内难完者、具题宽限。近见各衙门、曾经题请宽限、因无再定期限、往往任意迁延贻误。以后各衙门事务、必须限内完结。如限内难完、题明宽限。自宽限之日计算。一衙门者、仍限二十日。会议者、限一月完结。若不能完、将缘由开明具奏。其行文直隶各省、察问事情、及提取人犯等事、以回文及人犯到日计算。亦照前限完结。如仍前含糊迟误、任意迁延。治罪不贷　　

○升大理寺少卿卢兴祖、为广东巡抚　　

○山西巡抚白如梅疏言、原任文水县知县曹之贤、顺治六年姜逆叛乱、同士民守城三昼夜。值安国臣等内变。拘絷献贼。全家受戮。忠节可悯。请加恤典。下部察议　　

○赐故多罗贝勒齐克辛、谥怀思。辅国公满都、谥怀思　　

○己巳。升总督仓场户部左侍郎高景、为工部尚书。以原任户部左侍郎傅维鳞、为工部左侍郎　　

○以散秩大臣刘良佐、为江安提督　　

○延绥巡抚张中第、以病乞解任。从之　　

○庚午。赐故义王孙可望、谥恪顺　　

○壬申。江南沭阳县知县叚上彩、殉难。荫一子叚公黼、入监读书。寻病故。以其弟段公弼、代之　　

○癸酉。夏至。祭地于方泽。遣镇国公敦齐行礼　　

○朝鲜国进贡使臣、盗买硫黄。其民越江刨参。盗买铜、马。国王李棩、上疏引咎云、臣守藩无状。民各为心。致令进京从人、边上顽氓、节次冒犯禁制。臣诚惶悚无以自容。恭候大朝处分。乃蒙皇上特施宽典。非但不加谴责、亦不许遣官查问。止令该部移咨、详审拟罪。字小之恩。柔远之德。视古无前。与天同大。臣与一国臣民、不胜感戴。谨将各犯、责供拟罪奏闻。得旨、该部核拟。其本内有不合处、免其察议　　

○乙亥。初、世祖章皇帝时、选大臣之子傅尔察等十四人、在　　

○长春宫读书。至是、改令入监读书　　

○兵部等衙门议覆、安南国都统使莫敬耀、带领高平等处地方效顺。应增本秩、封为归化将军、以示鼓励。印信敕书、俟进贡到京之日给发。从之　　

○工科给事中袁懋德疏请、本色物料、自顺治十八年为始、暂行改折、以佐军需。部议、□山戊示□所需用、仍解本色。其余自康熙元年为始、各照数折价。从之　　

○丙子。谕工部、朝房关系重大。盖造尚未全备。未肃观瞻。两旁空地、著俱盖造　　

○命湖广郧阳总兵官李逢茂、改充湖广沅州总兵官　　

○以慕义侯谭弘下投诚伪总兵严启俸等四十八员、著有劳绩。俱授都督佥事、赏赉如例　　

○喀尔喀台吉达赖楚虎尔等、遣使进贡。赏赉如例　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

顺治十八年。辛丑。六月。戊寅朔。以兵部督捕右侍郎陈协、为总督仓场户部左侍郎　　

○左都御史魏裔介疏言、请定司道三年久任之法。除拏解逃人、及漕粮足额、题有定例。此外非历俸三年、不与迁转。庶久任在职、谙练民事。部议如所请。从之　　

○魏裔介又言、巡按已经停止。事务尽属抚臣。但有按臣可行、而抚臣不便行者、宜加变通。敬陈六款。一、考察贤否、宜责成道府。一、综核钱粮、宜责成藩司。一、察点兵马、宜转委该道。一、祀典旌表。宜责成道府。一、刑名、宜责成臬司。一、严拏蠹役。应报部者报部。应汇题者汇题。下部知之　　

○兵部议覆、驻防西安总管傅喀禅疏请、添甲兵一千名。应将本省督标兵五百名、抚标兵五百名、裁去。改给该总管。从之　　

○浙江提督田雄、疏辞侯爵、兼请解提督任。得旨、卿擒获福王。投诚功大。又随大兵攻战、劳绩甚多。镇守海疆、宣力有年。故特授侯爵。用示眷酬。宜祗遵成命、益殚忠猷、以副倚任。不必逊辞　　

○己卯。以原任云南巡抚林天擎、为延绥巡抚　　

○庚辰。礼部题、丧礼百日期满。大祭礼毕。恭请皇上升殿。文武各官见朝辞朝谢恩等礼、照旧举行。从之　　

○吏部题、康熙元年朝觐官员、请照顺治十六年例。各省藩臬各一员。各府佐一员。代觐。云贵地方初开、需员料理。应暂行免觐。从之　　

○以宗人府启心郎韩世琦、为顺天巡抚　　

○定张家口额税。每年一万两。杀虎口额税、每年一万三千两。两翼额税、每翼一年六千两　　

○江宁巡抚朱国治疏言、苏、松、常、镇、四府属、并溧阳县、未完钱粮文武绅衿共一万三千五百一十七名、应照例议处。衙役人等二百五十四名、应严提究拟。得旨、绅衿抗粮、殊为可恶。该部照定例严加议处　　

○辛巳。授一甲进士马世俊、为翰林院修撰。李仙根、吴光、为编修　　

○广本年武会试额一百名　　

○以兵部郎中钟继达、为宁古塔左翼副都统。图喇、为宁古塔右翼副都统。赫业、为镶红旗满洲副都统　　

○飞牙喀奚苏克等七屯、奇勒尔塞马尔姓之郎阿等三屯、初来归顺。进貂皮。赏赉如例　　

○甲申。月祭世祖章皇帝　　

○户部尚书王弘祚、乞假回籍葬亲。允之　　

○乙酉。浙江总督赵国祚疏言、科臣姚延启条奏、沿海之地、应照边俸升转。今台属之临海、黄岩、太平、宁海、温属之永嘉、乐清、平阳、瑞安、宁属之鄞县、奉化、定海、象山、俱作边俸。其三郡之道府厅各官、请一体照边俸升转。从之　　

○丙戌。谕翰林院、选拔庶常、原以作养人材。今科进士、特加简阅。取叶映榴、郑之谌、申涵芬、张玉书、朱世熙、刘芳喆、郑开极、田喜雨□冓、王豫嘉、徐诰武等十员、俱著改为庶吉士。教习满书　　

○戊子。升通政使高辛印、为兵部督捕右侍郎　　

○己丑。给致仕经略大学士洪承畴、三等阿达哈哈番。袭四次　　

○赠山西殉难文水县知县曹之贤、按察使司佥事。予祭葬。荫一子入监读书　　

○庚寅。命多罗信郡王铎尼子鄂扎、袭封多罗信郡王　　

○封和硕敬谨亲王尼堪子兰布、为多罗贝勒　　

○升一等侍卫勒贝、为正蓝旗蒙古都统　　

○升光禄寺卿哈代、为太常寺卿　　

○壬辰。山西巡抚白如梅疏言、阳和巨镇、仅一守备、坐镇单弱。新平参将、反处闲僻。今议官兵更调。缓急得宜。又马邑县、居三邑之中、乃设守备。朔州、系云西极边、止一操守、不足弹压。今亦议更调。冲僻适宜。天阳二卫屯粮、旧多逋欠。今议中路通判、移驻阳和。稽屯清饷。至和顺县、距柏井驿远。今议每年原额站银、解协该驿。无鞭长不及之虑。下部议　　

○癸巳。吏部题、巡按已经停差。其地方事务、俱交巡抚管理。今议定巡抚荐举额数。顺天巡抚、应荐方面官一员、有司佐贰官共三员、教官三员。保定巡抚、应荐方面官一员、有司佐贰官共五员、教官五员。江宁巡抚、应荐方面官二员、有司佐贰官共三员、教官三员。操江巡抚、应荐方面官一员、有司佐贰官共三员、教官三员。凤阳巡抚、应荐方面官二员、有司佐贰官共四员、教官四员。山东巡抚、应荐方面官二员、有司佐贰官共六员、教官六员。山西巡抚、应荐方面官二员、有司佐贰官共六员、教官六员。河南巡抚、应荐方面官三员、有司佐贰官共七员、教官六员。狭西巡抚、应荐方面官四员、有司佐贰官共七员、教官六员。甘肃巡抚、应荐方面官一员、有司佐贰教官共二员。延绥巡抚、应荐方面官一员、有司佐贰官共二员、教官一员。宁夏巡抚、应荐方面官一员、有司佐贰教官共二员。浙江巡抚、应荐方面官三员、有司佐贰官共六员、教官五员。福建巡抚、应荐方面官二员、有司佐贰官共四员、教官四员。江西巡抚、应荐方面官三员、有司佐贰官共五员、教官五员。南赣巡抚、应荐方面官二员、有司佐贰官共三员、教官二员。郧阳抚治、应荐方面官一员、有司佐贰官共二员、教官二员。湖广巡抚、应荐方面官四员、有司佐贰官共七员、教官六员。偏沅巡抚、应荐方面官二员、有司佐贰官共四员、教官三员。广东巡抚、应荐方面官三员、有司佐贰官共六员、教官六员。广西巡抚、应荐方面官二员、有司佐贰官共四员、教官四员。四川巡抚、应荐方面官三员、有司佐贰官共七员、教官六员。贵州巡抚、应荐方面官二员、有司佐贰官共三员、教官二员。云南巡抚、应荐方面官三员、有司佐贰官共四员、教官三员。漕运总督、应荐方面官七员、有司官十六员、佐贰官六员。著为例。从之　　

○给假大学士傅以渐、以病再疏乞休。令回籍调理　　

○甲午。升河南管粮道马元、为湖广按察使司按察使　　

