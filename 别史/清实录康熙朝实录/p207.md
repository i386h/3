<!-- { "loadSidebar": true } -->
○以山西冀宁道焦荣、为云南按察使司副使、提调学政　　

○以故二等精奇尼哈番萨哈纳亲弟之子智勇、袭职　　

○以候补总兵官张永祥、为湖广襄阳总兵官　　

○调贵州大定总兵官四什六、为云南鹤庆丽江总兵官　　

○旌表江南节妇梁氏等二十一人、烈妇张氏等三人、各给银建坊如例　　

○偏沅巡抚韩世琦疏言、科理广西军务督捕右理事官麻勒吉、移称逆贼黄明、已被苗人杀死、应撤兵回楚。下部知之　　

○辛丑。上出山海关。行围。射殪二虎。驻跸王保河地方　　

○壬寅。奏太皇太后书曰、臣自东行以来、于二十三日、已出山海关。恐烦垂念、特此奏知。谨请圣躬万安。曷胜悬想之至　　

○奏皇太后书同　　

○上行围。射殪二虎。驻跸中后所　　

○癸卯。上行围。射殪二处。驻跸宁远州　　

○甲辰。孝昭皇后忌辰。遣官祭陵　　

○上驻跸锦县七里河　　

○乙巳。清明节。遣官祭永陵、福陵、昭陵、孝陵、仁孝皇后、孝昭皇后陵　　

○上驻跸大凌河　　

○丙午。上行围。射殪二虎。驻跸广宁县闾阳驿　　

○丁未。上驻跸广宁县羊肠河　　

○遣领侍卫内大臣舅舅佟国维、大学士明珠、往北镇庙行礼　　

○戊申。奏太皇太后书曰、臣暌离训诲、思念日增、恋恋之心、须臾不能忘也。日前请候起居、定蒙慈鉴。再此恭请万安。曷胜向往之至　　

○奏皇太后书同。是日、上驻跸滚诺尔地方　　

三月。己酉朔。上驻跸白旗堡　　

○升福建按察使张所志、为江西布政使司布政使。云南永昌道范时秀、为湖南按察使司按察使　　

○予故二等精奇尼哈番晋布、祭葬如例　　

○礼部议、狭西岷州卫圆觉寺番僧厚只即丹子、当逆贼变乱之时、纠合土兵、攻取城池、已封弘济光教大国师、再拨给狭西岷州卫属官地五顷、免其纳粮。从之　　

○庚戌。上于辽河网鱼。赐扈。从诸王、贝子、公等、内大臣、侍卫、部院大臣、官员。是日、驻跸辽河西　　

○辛亥。盛京将军安珠护等、及文武各官迎驾。是日、驻跸永安桥西　　

○壬子。上谒福陵行礼。奠酒举哀。又谒昭陵行礼。奠酒举哀。是日、驻跸盛京　　

○癸丑。上率诸王、贝子、公内大臣、侍卫、文武三品以上官、及蒙古王、台吉等、诣福陵。以云南底定、海宇荡平、大祭宝城　　

○奏太皇太后书曰、臣于初四日至盛京、谒陵已毕。祭告之事、次第举行。盛京风土淳厚、仰见祖宗创立鸿基、庇荫子孙不浅也。专此遣人、恭请万安　　

○奏皇太后书同　　

○甲寅。上率皇太子、诸王、大臣、官员等、诣福陵。大祭隆恩殿。文曰、孝曾孙嗣皇帝玄烨敢昭告于太祖承天广运圣德神功肇纪立极仁孝睿武弘文定业高皇帝孝慈昭宪敬顺庆显承天辅圣高皇后尊灵曰。臣祇承鸿绪。抚莅多方。惟逆贼吴三桂、叛自滇南、煽动闽、粤、黔、蜀、楚南等地、兴师四征、以次底定。遗孽吴世璠败遁、窃伏滇城、遣定远平寇大将军固山贝子章泰、征南大将军都统赖塔等、进攻克复、殄灭凶渠。顾此一方反侧、遂致海内驿骚、将士疲于征调、生民困于转输、于兹八载、疆宇靡宁。惟祖宗之灵、遏除乱略、获奏荡平。此皆仰赖先德、默垂眷祐。今臣躬诣山陵、率诸王文武群臣、以告捷礼、虔祀隆恩殿。伏惟歆鉴　　

○乙卯。上率诸王、贝子、公、内大臣、侍卫、文武三品以上官、及蒙古王、台吉等、诣昭陵。以云南底定、海宇荡平、大祭宝城　　

○遣领侍卫内大臣舅舅佟国维、祭功臣頴亲王萨哈廉墓。内大臣都统巴泰、祭克勤郡王岳托墓。内大臣伯费扬古、祭武勋王杨古利墓。内大臣索额图、祭直义公费英东墓。内大臣坤巴图鲁侍卫、祭弘毅公额亦都墓。内大臣觉罗邬默纳、祭忠义公图尔格墓　　

○予四川万安县阵亡三等护卫塞棱、祭葬如例　　

○兵部议覆、吏部郎中萨毕图等、往浙江察审左都御史徐元文疏参浙江副都统高国相一案、高国相夺民居屋、放债取利、擅派民夫、干预民词、各款俱实。应革职。援赦免罪。从之　　

○丙辰。上率皇太子、及诸王、大臣、官员等、诣昭陵。大祭隆恩殿。祭文与祭福陵文同　　

○赏赉陵寝官员、及盛京大臣官员有差。又遍赐盛京年老致仕官员、及中伤、残疾、老病、告退甲士人等　　

○遣尚书郭四海、祭多罗靖定贝勒飞扬武、多罗安平贝勒都督镇国公马占墓。侍郎觉罗沙赖、祭硕翁科罗巴图鲁图鲁什墓。侍郎额星格、祭辅国公塔拜、镇国将军聂克塞墓。侍郎郭丕、祭都统纳穆泰、都统楞额礼墓。侍郎党务礼、祭大学士达海巴克什、大学士雅秦、都统达尔哈额驸墓。副都御史塞克德、祭镇国将军汤伍泰墓。侍郎温代、祭内大臣伊尔登、尚书萨穆什喀墓。侍郎阿喇尼、祭领侍卫内大臣精奇尼哈番多尔济、内大臣诺尔布占图谢土墓。侍郎明爱、祭二等伯明阿、都统觉罗拖博辉墓。学士库勒纳、祭原列五大臣内硕翁科罗巴图鲁、尚书伊孙墓。詹事牛纽、祭额驸李永芳、都统博尔金侍卫墓。通政使席兰泰、祭镇国将军慕尔察、内大臣宗室额克泰墓。大理寺卿恕舒、祭盛京昂邦章京叶克书、尚书冀孙墓。少詹拉巴、祭内大臣公常鼐、一等精奇尼哈番巴奇兰墓。太仆寺卿色楞、祭精奇尼哈番侍卫席尔巴墓。鸿胪寺卿安太、祭随从太宗文皇帝安达理、敦达理墓。太常寺卿席尔达、祭尚书车尔格墓。光禄寺卿鄂哈、祭盛京将军阿穆尔图墓。少卿护穆布、祭内大臣觉罗色勒墓。司业葛思泰、祭尚书马福塔墓　　

○奏太皇太后书曰、臣于初五日、遣人回京、陈述愚款、必蒙圣览。今者福陵昭陵、告祭方毕。拟初九日、率领诸王大臣、往谒永陵。为此恭请万安　　

○奏皇太后书同　　

○又奏太皇太后书曰、臣自山海关至盛京、水土皆佳、兽多鱼鲜、每当食顷、辄念不能驰奉太皇太后圣祖母、甚歉于怀。到盛京后、身亲网获鲢鱼鲫鱼、设法成叚、浸以羊脂者一种、盐腌者一种、星驰递送。心期奉到之日。倘得味仍鲜美、庶可稍见微诚。山中野烧、自落榛实、及山核桃。朝鲜所进柿饼、松子、白菓、栗子、附候安奏启同往。伏乞俯赐一笑。不胜欣幸　　

○谕户部、刑部、朕承祖宗丕绪、抚御区宇、日以子育元元为念。自逆贼吴三桂、倡乱滇南、多方煽动、军兴八载、中外驿骚。仰赖祖宗在天之灵、默垂眷佑、殄灭凶渠、民生乂安、疆圉底定。特行遍祀山陵之礼、用告成功。兹恭诣福陵昭陵、谒祭礼竣。惟盛京为国家肇基重地、朕躬亲幸、宜沛大泽、以示殊恩。山海关以外、及宁古塔等处地方、官吏军民人等、除十恶死罪不赦外、其余已结未结、一切死罪、俱著减等发落。军流徒杖等犯、悉准赦免。奉天锦州二府属、康熙二十一年地丁正项钱粮、著通行蠲豁。其官役垫补包赔等项应追银两、察果家产尽绝、亦并豁免。用称朕加惠根本、优恤黎民至意。特谕　　

○丁巳。上自盛京诣祀永陵。行围。射殪一虎。驻跸琉璃河　　

○戊午。上行围。射殪三虎。驻跸札凯地方　　

○己未。上率扈从诸王、贝子、公、内大臣、侍卫、文武三品以上官、及蒙古王、台吉等、谒永陵行礼。奠酒举哀。以云南底定、海宇荡平、大祭永陵。祭文与祭福陵文同　　

○遣内大臣觉罗塔达、祭武功郡王礼敦巴图鲁墓。内大臣公福善、祭恪恭贝勒塔察篇古墓。又遣内大臣觉罗塔达、祭陵寝附近地方觉罗祖墓　　

○庚申。上巡行乌喇地方。是日、行围。射殪一虎。驻跸嘉祐禅地方　　

○予故二等精奇尼哈番沙哈纳、祭葬如例　　

○予故副都统一等阿思哈尼哈番席布、祭葬如例　　

○辛酉。上行围。射殪三虎。驻跸鄂尔铎哈达曾家寨地方　　

○奏太皇太后书曰、臣初九日、自盛京启行。十一日、诣永陵告祭。环视地形、山回水绕、佳气郁葱、真是兴王基业也。兹因大典已毕、敬想祖宗开疆非易、臣至此甚难、故欲躬率诸王、贝勒、大臣、蒙古等、周行边境、亲加抚绥。兼以畋猎讲武。俟所至何处、再当具奏。专此恭请万安　　

○奏皇太后书同　　

○壬戌。上行围。射殪二虎。驻跸哈达毕喇地方　　

○吏部议、永陵殿瓦、盖造不谨、以致渗漏。将掌管关防官托伦、员外郎吴库、应革职。得旨、朕至此亲阅、此地极寒、冰冻特甚。其修造时、如值冰冻、难于坚固。伊等姑行宽免、令其再行加意修造　　

○癸亥。上行围。射殪一虎。驻跸喇湖塔鄂佛罗地方　　

○甲子。上行围。射殪五虎。驻跸庚额地方　　

○乙丑。上行围。射殪三虎。驻跸库鲁地方　　

○奏太皇太后书曰、十三日、曾有笺奏、奉达慈听。巡狩东行、皆平山巨泽、日间行五六十里、今至布尔哈扎色地方。专此恭请万安　　

○奏皇太后书同　　

○以故三等伯阿喇密孙雅尔护、袭爵　　

○丙寅。万寿节。以上恭祭陵寝、停止行礼筵宴　　

○遣官祭福陵、昭陵、孝陵、仁孝皇后、孝昭皇后陵　　

○遣官祭真武、东岳、城隍之神　　

○上御行在黄幄。扈。从诸王、贝子、公等、及蒙古诸王台吉等、内大臣、侍卫、及盛京文武官员、行庆贺礼。是日、驻跸宜阑穆哈连地方　　

○丁卯。上行围。射殪四虎。驻跸夸阑毕喇地方　　

○以真定总兵官石文炳、为杭州左翼副都统　　

○戊辰。上行围。射殪一虎。驻跸阿尔滩诺门地方　　

○奏太皇太后书曰、臣虽屡有奏章、言未尽意。京师地暖、时届春深、遥知圣体康和、圣情嘉悦、臣心殊为欣慰也。专此恭请万安　　

○奏皇太后书同　　

○宁古塔将军巴海、来朝　　

○己巳。上行围。射殪二虎。驻跸色穆恳毕喇地方　　

○庚午。上驻跸苏瓦颜毕喇地方　　

○辛未。上驻跸萨隆毕喇地方　　

○壬申。上驻跸搜登地方　　

○癸酉。上至吉林乌喇地方。率皇太子、及扈。从诸王、贝子、公等、蒙古诸王、台吉等、内大臣、侍卫、文武官员、诣松花江岸。东南向。望秩长白山。是日、上驻跸吉林乌喇军屯地方　　

○予故兵部侍郎项景襄、祭葬如例　　

○甲戌。奏太皇太后书曰、臣蒙温谕缓行、深加慰劳。顷者、所历边境、颇近鸟喇。二十五日、已至其处。因思长白山、乃祖宗发祥重地。臣叨继大统、不能躬行祭祀、故于乌喇地方、遥拜名山、以展望祀之典。暂停一二日、即可回盛京矣。所有愚款、另遣人陈奏。先此恭请万安　　

○奏皇太后书同　　

