<!-- { "loadSidebar": true } -->
○免江南无为州、本年分水灾额赋有差　　

○壬午。上驻跸黄土坎。　　

○癸未。上驻跸热河行宫。　　

○丙戌。以故一等侯张宗仁之子张谦、袭爵。　　

○以郭尔斯故辅国公莽色子诺尔布、袭爵。　　

○己丑。以原任江苏布政使司布政使李世仁、补原官。原任江西布政使傅泽渊、为浙江布政使司布政使。　　

○议政大臣等议覆、四川总督年羹尧、护军统领噶尔弼疏言、从前松潘口外、驻扎满汉官兵。原议于草枯之后、彻回内地。今口外雪多草枯、官兵应请彻回。又议政大臣、议令驻扎箭炉满兵内、酌量发往法喇处。量派成都满兵、至打箭炉。今里塘、巴塘、见有满汉大兵二千七百名。非特里塘、巴塘人等投顺、而乍了、义木道嚓哇、已相继归诚。且探听贼兵、并无信息。请将满兵仍驻扎打箭炉、停其派往。俱应如所请。从之　　

○庚寅。议政大臣等议覆、甘肃巡抚绰奇疏言、据料理巴尔库尔事务道员李宜麟等称、康熙五十七年、在杜尔博尔金等处、种收之青稞、运至军营五千五百余石、需脚价银二万三千三百余两。自哈密运至军营七千九百余石里带之米、需脚价银三万一千八百余两。共需银五万五千余两。恳请拨给、以便挽运。应将现今军需银内拨发、令其作速挽运。并将塔尔那秦等处、计算程途远近、每石应给脚价银若干之处、令该道员等查明办理。查先年收获之粮、运至军营、并未雇运。应行文将军富宁安将种地之处、离军营近者、作速运到。远者作何给与脚价之处、定议具奏。从之。　　

○甲午。上驻跸花峪沟地方　　

○乙未。上驻跸王家营　　

○谕议政大臣等、此次差往西边胡毕图等前来、回称策零敦多卜等、及土伯特众喇嘛民人、俱言在西宁见有新胡必尔汗、实系达赖喇嘛之胡必尔汗。天朝圣主、将新胡必尔汗、安置在达赖喇嘛禅榻上座、广施法教、实与众人相望之意允协。且土伯特处、时有瘴气、厄鲁特之子孙、不能滋生、多生疾病、有何贪恋之处。惟恳天朝圣主、将法教速为广施。观此情形、似乎易结。今将新胡必尔汗、封为达赖喇嘛给与册印。于明年青草发时。送往藏地、令登达赖喇嘛之座。送往时著大臣带满洲兵一千名、蒙古兵一千名、土番兵二千名、绿旗马兵一千名、步兵一千名、前去。其行粮牲畜接续之处、令大将军办理。再由巴尔喀木、带四川满洲兵一千名、绿旗兵一千名、土番兵酌量派往、其行粮牲畜接续之处。今年羹尧办理。青海王、贝勒、贝子、公等、亦带领属兵、或一万或五六千送往前去策零敦多卜等若实为法教、自必俟达赖喇嘛登禅榻后、然后前去。若不行等候遁走、即为无耻之贼。此行大将军带领兵马在梭罗木周围水草佳处驻扎。兼令其照管青海家属。四川兵二千名、出口驻扎。兼照管王察罕丹津行装。事关甚大。将此上

□日传谕大将军处、令伊等公同确议具奏。又青海王、台吉等、令大将军传集一处晓谕。唐古特国内、达赖喇嘛班禅法教、原系尔祖上设立。令策妄阿喇布坦、无故将拉藏杀害、令寺庙喇嘛、各自散去。将众鄂里格一路截断、令达赖喇嘛禅榻空虚。从前尔将此新胡必尔汗、称为达赖喇嘛之胡必尔汗。若安置在达赖喇嘛禅榻、为法教广施之事、我等愿舍命效力、业经保奏。土伯特之喇嘛民人、及阿木岛地方喇嘛等、俱亦称为达喇嘛之胡必尔汗。皇上将此胡必尔汗、特封为达喇喇嘛、于明年一同送往藏地、令登禅榻、将法教广施、放开众鄂里格一路、令其贩卖茶布。此正宜效力之时。尔等应各带兵丁、与送去之大臣、会同一处前去。尔等之意如何。令伊等各陈已意、会盟画一具奏。俟会盟完时、令都统延信、楚宗公策旺诺尔布、侍读学士常授等、由固关前来京师具奏。　　

○免江南歙县等五县、康熙五十七年分水灾额赋有差　　

○封和硕裕亲王保泰女、为郡主。授其壻策旺多尔济、为程硕额驸　　

○旌表陕西烈妇牛氏、拒奸毕命、给银建坊如例。　　

○丙申。孝慈高皇后忌辰。遣官祭福陵上驻跸鞍子岭　　

○丁酉。上驻跸两间房　　

○戊戌。上驻跸巴克什营　　

○调镶蓝旗满洲副都统觉罗伊敦、为右卫右翼副都统　　

○升前锋参领祁尔萨、为镶黄旗蒙古副都统　　

○多罗安郡王华圯薨。予祭二次。造坟立碑。谥曰节。　　

○己亥。上驻跸遥亭。　　

○议政大臣等议覆、督理军饷事务侍郎敦稗等疏言、臣等于康熙五十六年八月内、将收过都统图思海等、陆续运到之米、共三万五百石、放给官兵跟役人等。给过米一万七千二百五十余石。今存米一万三千二百四十余石、将此米给与官兵跟役人等、并新派来之盛京乌喇官兵跟役人等、仍足用八月。但路途遥远、不可不将米粮、预为备办。请明年仍照前运送。应如所请。从之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十五




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十六　　

康熙五十八年。己亥。冬。十月。庚子朔。享太庙。遣都统伯四格行礼。　　

○遣官祭永陵、福陵、昭陵、暂安奉殿、孝陵、孝东陵、仁孝皇后、孝昭皇后、孝懿皇后陵。　　

○颁康熙五十九年时宪历。　　

○上驻跸罗家桥。　　

○辛丑。上驻跸密云县。　　

○壬寅。上驻跸怀柔县。　　

○喀尔喀车臣汗、遣使进九白年贡、宴赉如例。　　

○癸卯。上驻跸南石槽地方　　

○甲辰。上驻跸汤泉　　

○喀尔喀泽卜尊丹巴胡土克图、土谢图汗、遣使进九白年贡、宴赉如例　　

○丙午。上驻跸郑格庄。　　

○刑部等衙门议覆、查办理西宁军饷陕西巡抚噶什图、题参李锡等七人、借欠库银一案。李锡、系拟立决之犯。李廷臣、系拟斩监候之犯。白澄、张育徽、系拟绞监候之犯。佟国勷、祖业弘、系革职之人。武廷适、系致仕之人。俱奉上□日发往军前效力赎罪。反推诿事故、借军需银六万六百余两。今又呈称力竭不能应付、以致迟误军务。殊属可恶。应将李锡等、从重治罪。但西宁见在用兵。李锡等、仍留彼处效力行走。如仍前不悛、照原拟取来京城正法。佟国勷、祖业弘、武廷适、另行议罪外。其所借库银、行令各该旗、督、抚、查明伊等家产、作速变价偿还。如有隐匿、将承查大臣各官、一并从重治罪。从之。　　

○丁未。上回驻畅春园。　　

○壬子。谕内阁学士长寿、朕览邵子声音图。于各国声音、有不能该括处。朕于声音之学、究心二十余年。虽未亲至乡里、而乡里人之声音、无不悉知。有如清字之音、有汉字所无者。汉字之音、亦有清字所未备者。朕将此声音图、讨论多日。欲该括各国声音、断乎不能。朕以为性理精义内邵子声音图、宜仍用汉字。其清字图、可以不用。蒙养斋修书举人王兰生、谙晓音韵之学。尔与之商酌、观其意见如何。并将此上□日、令汉大臣同阅。　　

○癸丑。谕兵部、右卫副都统觉罗伊敦。狂妄暴戾。著革退　　

○甲寅。吏部等衙门议覆、差往贵州审事刑部员外郎齐克坦等疏言、查贵州巡抚黄国材、进京陛见时。布政使迟炘、指贵阳等十一府属官役俸工、借与藩库银二万五千二百余两一案。据黄国材供、司道各府、闻知进京陛见、共送盘费银一万四千两。总督亦帮盘费银一千两、是实。并无借藩库银两之处。巡抚黄国材、将各官所送盘费、即行收受、不合。应照例降三级调用。其所受银一万五千两、追取入官。布政使迟炘、系专管库帑之员。私将库银指俸工借给。应照例降三级调用。总督蒋陈锡、系封疆大臣、不据实陈奏。应降一级调用。俱应如所拟。得上□日、黄国材、著解任。蒋陈锡、著降一级、免其调用。迟炘、著降三级调用。　　

○赠故镇绥将军固原提督潘育龙、为太子少保。予祭葬、谥襄勇。　　

○乙卯。以刑部郎中徐树屏、为广西按察使司佥事、提调学政。　　

○丙辰。吏部题、甘肃巡抚绰奇、已派办理军饷。其巡抚印务、请派官一员署理。得上□日、著内阁学士花鄯、前往署理。　　

○壬戌。予故广东碣石总兵官潘承家、祭葬如例　　

○旌表河南烈妇魏氏、拒奸身死、给银建坊如例。　　

○乙丑。议政大臣等议覆、靖逆将军富宁安遵上□日覆奏、查杜尔博尔金、因离营近。是以将历年所收之谷、派令满洲、蒙古、绿旗官兵、以己力运至营中。并未动用钱粮雇运。图呼鲁克、康熙五十五六七等年、官种所收之谷。俱用官驼轮流运至营中。亦未动用钱粮雇运。至运送图呼鲁克所种之青稞、原应将脚价雇运到营。但图呼鲁克处所、系旷野之地。难以雇觅夫、骡、车辆。兼之支放兵丁青稞、需用紧急。因将图呼鲁克、应雇运之三千一百九石青稞、用官驼运送至营。将驼台应运之三千余石之谷、照依运送图呼鲁克青稞之脚价、雇运至营。再查主事达理等、捐种青稞一千八百十六石、理应以己力运送到营。乃止交送哈密仓内。仍动用钱粮七千二百余两、雇运到营。应交与侍郎海寿、著落主事达理等、照数追取、令在运粮等项事务使用。又查自哈密来巴尔库尔之路、已成通衢。聚集之人亦多。应将自哈密雇运到营脚价、每石减银五钱、给银三两五钱。额敏、在塔尔那秦所种青稞、运至哈密脚价、每石减银三钱、给银一两七钱。又自哈密运送至营、亦每石减银五钱、给银三两五钱。共减银四千四百两有奇。见应给脚价银三万九百两有奇。请令甘肃巡抚绰奇、照数速行解送。交与侍郎海寿、将哈密收贮噖带之粮七千九百五十石并额敏在塔尔那秦所种之青稞六百八石、雇运至营。其在图呼鲁克、塔尔那秦等处、捐种人等应交之谷、著侍郎海寿、令捐种人等、以己力运送至营。应如所请。从之。　　

○丙寅。谕议政大臣等、尔等皆系议政大臣。凡议政诸事、并不留心、俱草率议奏。闻自备运米人员、亲身并未前往。将官驼所运米石、以为本身运到、竟邀议叙。自备种地人员、并未种地交粮、而管理种地之人、希图利益、捏称交粮入仓、亦邀议叙。见今仓内米石、己致缺乏。所以侍郎敦稗等、奏请明□山戊不□运米、应作速运到、以补缺乏。尔等于诸事、不甚留心、草率议奏之处、朕已屡降谕上□日。嗣后尔等、须加意恪遵。　　

○升直隶巡道杨名时、为贵州布政使司布政使。　　

