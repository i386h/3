<!-- { "loadSidebar": true } -->
○停止次日朝贺　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○己酉。乌阑布通出征王大臣等回京。命止朝阳门外听勘。皇子允禔、以议政王大臣等取供时、应如何具供奏请。上谕之曰、裕亲王、系汝伯父。议政王大臣等取供时、汝若与裕亲王稍有异同、朕必寘汝于法、断不姑容。裕亲王福全、初亦录皇子允禔军中过恶、欲于取供是告白。至是、议政王大臣等、会同取供。允禔云、我与伯父裕亲王供同。裕亲王闻之、俯首良久。流涕曰、我复何言。遂直引为己罪。两人全亲亲之谊、皆上德意所致也　　

○多罗信郡王鄂扎等奏言、皇上深虑噶尔丹奸狡。此役不行剿除、必贻后患。多派精兵、尽发火器。以裕亲王福全、为大将军。王大臣为参赞。指授方略、务期尽灭根株。乃福全等调度乖方。既经战胜、不能乘机剿灭。收兵又不鸣笳。贼败不行追杀。反行文禁止苏尔达等进兵。以致穷寇遁逃、殊误军机。且未经请上□日、率兵擅回哈吗尔岭内。应将裕亲王福全、恭亲王常宁、简亲王雅布、俱革去王爵。福全、撤去三佐领。内大臣公舅舅佟国维、内大臣索额图、明珠、阿密达、俱革职。都统公彭春、前锋统领班达尔沙、护军统领杨岱、苗齐纳、俱解任。都统宗室苏努、喇克达、都统阿席坦、诺迈、俱不准叙功。内大臣苏尔达、费扬古。都统希福、副都统塞赫、罗满色、俱罚俸一年。散秩大臣查努喀、革职。奏入。得上□日、噶尔丹于乌阑布通、为我军击败遁走。而领兵诸王大臣、不复追杀。反信济隆胡土克图议好之诳词、遣人语内大臣苏尔达等、令盛京、乌喇诸路兵、勿与之战。是以噶尔丹奔窜、过盛京、乌喇、科尔沁军营、竟不邀击、纵之使去。其时苏尔达、欲羁縻噶尔丹。与土谢图亲王沙津、达尔汉亲王班第等、公同商议。选遣公主之子阿拉善下人鄂漆尔、及郭尔罗斯台吉吴尔图纳苏图旗下佐领祈他迈往。令噶尔丹且止、将与之会语。噶尔丹不少留、仓皇宵遁。如使苏尔达等邀击之、则噶尔丹可以就擒矣。伊等不战、乃大误也。福全等、俱应依议治罪。但此举已击败厄鲁特兵、噶尔丹远遁。诸王大臣、概从宽免革。福全、常宁、罢议政。与雅布、俱罚俸三年。福全、撤去三佐领。佟国维、索额图、明珠、苏努、喇克达、阿锡坦、诺迈、俱罢议政。与阿密达、彭春、班达尔沙、杨岱、苗齐纳、各降四级留任。苏尔达、费扬古、希福、俱免罚俸。塞赫、罗满色、俱罚俸一年。查努喀、著革职。火器营左翼战功、照常议叙。寻兵部议叙、以火器营官兵、及左翼交战将士、为头等军功。从之　　

○庚戌。予出征厄鲁特阵亡副都统迈图、祭葬。加祭一次。谥忠毅　　

○壬子。镶红旗汉军都统赵璟、以疾乞休。允之　　

○以左都御史于成龙、兼镶红旗汉军都统　　

○免浙江余姚等五县、本年分水灾额赋有差　　

○甲寅。户部议覆、漕运总督董讷、河道总督王新命、山东巡抚佛伦会题、河道关系漕运。开坝迟则羁重运。闭坝早则阻回空。今议、每年闭坝之期、以十一月十五日为率。开坝之期、以正月二十六日为率。应如所请。从之　　

○狭西提督孙思克、以衰老求罢。慰留之　　

○乙卯。升镶黄旗参领石元声、为杭州副都统　　

○以敖汉故多罗郡王阿敏达礼之弟额森孟克、袭爵　　

○丙辰。予故原任太子太傅内大臣吏部尚书中和殿大学士都统巴泰、祭葬。谥文恪　　

○予故副都统赛碧汉、祭葬如例　　

十二月。丁巳朔。上诣皇太后宫、问安　　

○戊午。以翰林院掌院学士张英、充日讲起居注官　　

○以三等伯王毓秀、为正红旗汉军副都统　　

○调浙江提督金世荣、为江南提督。贵州提督马三奇、为浙江提督。升江南京口水师总兵官陈奇、为贵州提督　　

○以原任山西提学道朱雯、补山东按察使司副使、提调学政。礼部郎中蒋弘绪、为广东按察使司佥事、提调学政。工部郎中孙起纶、为云南按察使司佥事、提调学政。礼部郎中黄轩、为河南按察使司佥事、提调学政。工部郎中邱园卜、为湖广按察使司佥事、提调学政。刑部郎中华章志、为贵州按察使司佥事、提调学政。户部郎中高尔公、为狭西按察使司佥事、提调学政。四川保宁府知府王家栋、为四川按察使司副使、提调学政。四川遵义府知府徐孺芳、为福建按察使司副使、提调学政。贵州石阡府知府胥琬、为山西按察使司副使、提调学政。户部郎中王谦、为江西按察使司佥事、提调学政。户部郎中王承露、为广西按察使司佥事、提调学政　　

○己未。上诣皇太后宫、问安　　

○噶尔丹疏言、自喀尔喀变乱以来、贸易不行。吁请恩赐白金、以育众庶。理藩院、及议政大臣议、无赐白金之例。上曰、噶尔丹吁请恳切、著赐白金千两　　

○庚申。上以孝庄文皇后三期、诣暂安奉殿致祭。命皇太子允礽、皇三子允祉、皇四子胤禛随驾。是日启行。驻跸通州　　

○上欲临舅舅佟国纲茔。舅舅佟国维、率子侄奏曰、臣兄效力阵亡、乃人臣所当然。亡者如果有知、皇上此临、不但臣兄之魂未安、臣父母之魂、亦必不安。皇上断不可临。免冠再三叩请。上如其请、遂止遣皇子允祉、奠酒　　

○吏部议覆、盛京户部侍郎阿喇弥疏称、盛京地方、人民增添、事务甚繁。见在官员笔帖式、办事不敷。请添设员外郎四员。笔帖式六员。翻译笔帖式二员。应如所请。从之　　

○以翰林院侍讲顾藻、提督顺天学政　　

○升前锋参领硕鼐、为镶蓝旗满洲副都统。护军参领伊勒慎、为镶白旗满洲副都统　　

○免江南六合等十五州县卫、本年分水灾额赋有差　　

○辛酉。上驻跸三河县　　

○壬戌。上驻跸蓟州　　

○癸亥。上诣暂安奉殿、行礼。奠酒。举哀毕。驻跸新城　　

○甲子。上诣孝陵。行礼。奠酒。举哀。至仁孝皇后、孝昭皇后、孝懿皇后陵、奠酒。举哀毕。驻跸汤泉　　

○免江南江都县、高邮州、本年分水灾额赋有差　　

○乙丑。上驻跸遵化州　　

○丁卯。上驻跸三屯营　　

○以右春坊右赞善许汝霖、提督江南学政。右春坊右谕德郑开极、提督浙江学政　　

○升山东沂州副将霍维鼐、为广东高雷廉总兵官　　

○工部议覆、山东巡抚佛伦、河道总督王新命会题、河道关系重大。前以沿河州县、佥夫苦累。将额编工食银两、徵解河员、募夫应役。查河官无地方专司、雇夫恐致逃散、有误挑浚。请仍令州县雇夫解交。如有私派勒索包揽等情、纠参治罪。应如所请。从之　　

○戊辰。上驻跸米峪口　　

○己巳。兵部以三路官兵、践踏田禾。业经户部丈明、赏给田主银两。其出兵都统公苏努等、请免察议。上曰、苏努、彭春、海兰等出兵时、朕再三面谕、严禁兵丁、勿践民田。苏努等亦言、臣等亲身殿后、断不至伤践。今将田禾践踏、议为无罪、不合。著再严议　　

○以故一等公佟国纲之子鄂伦岱、袭爵　　

○宗人府左宗正固山贝子傅善、以患病乞请解任。上曰、朕因眷念傅善、令袭贝子。乃向来全不勉力图报、所行甚是乖乱、殊负朕眷念之意。著宗人府严行议处。寻议、傅善、应革去宗人府左宗正固山贝子、为闲散宗室。从之　　

○庚午。上驻跸三屯营　　

○予故左都督云南曲寻总兵官李懋功、祭葬如例　　

○以故三等阿思哈尼哈番阿赉之子达锡布、袭职　　

○调浙江黄岩总兵官林本植、为江南京口水师总兵官　　

○礼部题、据宗人府咨称、觉罗鄂礼妻布氏、守节有年、请加旌表。应给银三十两、紀一疋、听其自行建坊。从之　　

○辛未。上驻跸汗尔庄　　

○壬申。上出龙井关。驻跸兰阳口北　　

○癸酉。上驻跸罗文峪　　

○甲戌。上驻跸汤泉　　

○乙亥。上驻跸新城　　

○丙子。赐守陵弁兵执事人等、银币有差　　

○吏部以三等侍卫佐领武丹、奉差出边、为喀尔喀中途所害。照阵亡例议叙。授为拖沙喇哈番。上曰、武丹既议叙。同武丹身亡之塞尔济、博尔和代、著一并议叙　　

○封原固山贝子章泰女、为县君。壻耿奇祚、为固山额驸。授镇国公登色女、为乡君。壻阿西塔、为镇国公壻、秩四品　　

○喀尔喀车臣济农、遣使进九白年贡。宴赉如例　　

○丁丑。上诣暂安奉殿。率诸王、大臣等、行孝庄文皇后三期致祭礼。奠酒。举哀毕。是日、回銮。上驻跸蓟州城南　　

○戊寅。上驻跸三河县北　　

○己卯。上驻跸烟郊西北　　

○庚辰。上回宫　　

○辛巳。孝庄文皇后忌辰。遣官祭暂安奉殿　　

○癸未。上诣皇太后宫、问安　　

○乙酉。岁暮。祫祭太庙。遣领侍卫内大臣伯费扬古行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○丙戌。赐朝正外藩科尔沁、翁牛特、蒿齐忒、扎鲁特、苏尼特、毛明安、土默特、郭尔罗斯、乌朱穆秦、喀尔喀、喀喇沁、阿禄科尔沁、鄂尔多斯、巴林、杜尔伯特、阿霸哈纳、吴喇忒、奈曼、敖汉、克西克腾、扎赖特、阿霸垓、王、贝勒、贝子、公、台吉、塔布囊等、及内大臣、大学士、上三旗都统、副都统、尚书、侍郎、学士、侍卫等宴　　

○旌表八旗节妇、满洲尼堪妻纳氏等二十八人、蒙古纳噶楚赖妻博氏等七人、汉军吴朝林妻吴氏等十人、各给银建坊如例　　

○是□山戊示□、人丁户口、二千三十六万三千五百六十八。田、地、山、荡、畦地、五百九十三万二千六百八十四顷二十七亩有奇。徵银、二千七百三十七万五千二百八十九两有奇。米、豆、麦、六百九十五万二百八十一石有奇。草、二百二十五万二千八百四十一束。茶、十六万五百九十八引。行盐、四百三十五万六千一百五十引。徵课银、二百七十六万六千九百九十七两有奇。铸钱、二万八千九百九十三万六百有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十九


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和

