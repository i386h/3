<!-- { "loadSidebar": true } -->
○吏部议覆、奉差江南审事吏部尚书张鹏翮等疏言、原任江苏布政使牟钦元、前经巡抚张伯行、以藏匿张令涛、题参革职。今张伯行既自认诬参请罪、应将牟钦元、照例复职。从之。　　

○户部尚书赵申乔疏言、臣子山西太原府知府赵凤诏、居官不肖、受赃三十余万两、抚臣列参。臣不能教子、求赐罢斥。得上□日、朕礼遇诸大臣甚优、自始至终、无不期其保全。凡官员才守及居官之处、靡不详察。朕曩巡狩至龙泉关、驻跸之日、曾面询赵凤诏噶礼居官何如。赵凤诏奏称噶礼为山西第一清廉官。朕以赵凤诏、乃赵申乔之子、断不欺朕。因擢噶礼为江南总督。赵凤诏又以居官受贿、比之妇女失节。朕谕尔言虽鄙俚、诚能如此存心甚佳。逮噶礼事败后、朕以赵凤诏居官处、询尚书张鹏翮。而张鹏翮言其贪婪。近晋抚苏克济、参奏赵凤诏受贿甚多。今阅赵申乔所奏、其词意忿激、殊非大臣之体。著饬行。仍令在任供职　　

○庚寅。升福建台湾副将张国、为浙江定海总兵官。湖广辰州副将薛士杰、为浙江处州总兵官。　　

○工部议覆、河道总督赵世显疏言、砀山县黄河南岸定国寺迤下王家庄、戴家马路、二处险工、请各建挑水坝一座。应如所请。从之。　　

○辛卯。陕西兴汉总兵官杨世昌、疏请军前效力从之。　　

○壬辰。谕大学士等凡满汉大臣、遇事应同心办理。今每满洲大臣。一议、汉大臣一议、此处大有关系。世祖章皇帝时、为此曾下严上□日。至今圣训昭然。可不恪遵耶。如果两议、亦应满汉相间岂可截然两议从前未曾如此、自赵申乔来始然。凡事只有一理、不可执拗。今朕听政五十余年、何者不曾经历即小事必向大学士学士九卿问之。大臣执拗、犹之可也。若为君者自行执拗、则如之何。著将。满汉两议者、交与吏部都察院察出议罪。　　

○谕户部、朕早夜孜孜、轸怀民瘼。四方水旱、时勤咨询。惟恐闾阎之盖藏未裕一遇歉岁、收获失望、穷黎即无以资生也。直隶顺天保定、河间、永平、宣化、五府所属地方、今岁雨水过溢、田亩被淹者甚多。榖耗不登、民难粒食。见今缓徵赈贷、虽惠泽频施。而来春应办钱粮、若仍行徵取、恐匮乏之民、输将难继。著将五府州县、康熙五十五年地丁银、八十五万五千八百两零、粮米豆榖、一十一万五千五百石零、草、九万四千九百束零、俱通行蠲免。尔部行文该督、遍饬所属、实心奉行、俾穷乡僻壤、均沾朝廷德意。倘有不肖官吏、私徵侵蚀者。察出从重治罪。尔部即遵谕行。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百六十五



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百六十六　　

康熙五十四年。乙未十一月。癸巳朔。吏部尚书富宁安疏报、奉上□日命臣回赴肃州料理军务粮饷。臣于九月二十四日、自巴尔库尔地方起程于十月十四日至肃州。报闻　　

○喀尔喀车臣汗遣使进九白年贡。宴赉如例。　　

○甲午。升福建浙江总督范时崇、为都察院左都御史。　　

○以翰林院侍读学士张逸少、提督顺天学政。工部郎中蒋泂、为云南按察使司佥事、提调学政　　

○以翰林院侍读学士苏库、充日讲起居注官。　　

○以云南曲寻武沾总兵官马天宠、为镶黄旗汉军副都统。升骁骑参领瓦哈里、为正蓝旗汉军副都统。　　

○乙未。赈陕西延安府属龙州堡等九处、霜灾穷民米谷有差　　

○升镶红旗满洲副都统宗室巴赛、为正红旗蒙古都统。　　

○丁酉。兵部议覆、山西太原总兵官金国正疏言、臣标下向无子母炮、今愿捐造二十二位、分给各营操练。应如所请。上谕大学士等曰、子母炮、系八旗火器。各省概造、断乎不可。前师懿德、马见伯、曾请造子母炮。朕俱不许。此事不准行。　　

○谕九卿、秋审案牍、俱九卿所办之事。若在朕前书写、未必能书十件。何也。此皆尔等漫不经心、草草完结之故。嗣后尔等应实心办事。并保举参劾之处、亦不可执私意　　

○戊戌。上诣皇太后宫、问安　　

○谕大学士等、刑部侍郎博音岱。人才不及、凡事疎忽。兵部侍郎巴颜柱、年老、人才不及。俱著革职　　

○兵部题、古北口总兵官杨铸、酷拷披甲五哥致死、诳奏自缢。应照奏事不实律革职。其世袭阿达哈哈番、与应袭之人承袭。得上□日、杨铸。著革退总兵官。留其世职　　

○庚子。谕大学士等、今年京师情实罪犯甚少。此内稍有可矜者、再宥数人。其应勾决者、十四五人而已。即至来年、亦不过二三十人。今年停刑、亦无不可。将此情实缓决案内折角处、记档。来年审奏时、声明具奏　　

○户部议覆、湖南巡抚陈瑸条奏、请禁加耗一疏。上谕大学士等曰、朕御极五十余年、于诚伪公私之介、详加审辨。万几之暇、勤求古帝王先圣治理、无不专务诚敬、屏弃虚浮。先行其言而后从之、垂训甚明。是以朕孜孜图治、亦皆崇尚实政、不贵空言。督抚系地方大吏、凡关系民生兴利除弊有裨风化、鼓舞士子、果有真知灼见者、即应竭虑殚心、见诸躬行、以利地方。若徒摭拾浮辞、沽名要誉、不但无裨政治、且恐有累民生。即如张伯行、初授巡抚时、即称移风易俗家给人足、报效朝廷。迨后绌于才力、张弛失宜、反致渐生事端、扰累民生。地方盈宁之状、迥不如前。此非不能身体力行言过其实之故乎。今览陈瑸条奏、皆伊分内应行事宜。当于力见施行后、再行具奏。乃将空言妄陈、殊属无谓。且督抚膺地方重任、最重者、年谷顺成、民生乐业。陈瑸甫授湖南巡抚、众灾纷纷。此必抚绥安辑、未尽其道、上干天和之所致也。疏称湖南徵收钱粮每两加至一钱二三钱不等、并不指明加徵起自何年赵申乔昔任偏沅巡抚时、居官甚清。其于加耗一事、禁止甚严。今览陈瑸所奏、岂赵申乔亦未曾禁止耶。陈瑸身系抚臣、一切事务、不图躬行实践。将久经定例禁止之事、故张大其言、沽名条奏、殊玷官方。加耗起自何年何抚、著陈瑸即行指参　　

○宗人府题、臣等遵上□日确审辅国公阿布兰、首告正红旗满洲都统公普奇、纵徇医生贺孟俯、以矾水写字、通信二阿哥一案。贺孟俯、因医治二阿哥福金病、二阿哥令伊将紧要事、密送信息。遂用矾水写字、往来通信。又嘱托普奇保举二阿哥为大将军、又称从前泽卜尊丹巴胡土克图曾言二阿灾星未脱。因复探听泽卜尊丹巴胡土克图来京之信。又妄称皇上有褒奖二阿哥之上□日。各处探听、冀有释放信息。普奇具悉其情、不行奏闻。普奇又有若齐世、扎喇克图、为将军、我必告出兵之语。恶乱已极。应将普奇、拟绞立决。贺孟俯、拟斩立决。得上□日、普奇、著照前拘禁。贺孟俯、著改拟斩监候　　

○户部右侍郎廖腾煃、以老乞休。允之。　　

○设贵州安顺府南笼厅学。取进文武童生各八名。从巡抚刘荫枢请也。　　

○琉球国中山王世曾孙尚敬、遣使进贡。宴赉如例　　

○辛丑。谕大学士等、张伯行为巡抚时、每苛刻富民。如富民家堆积米粟、张伯行必勒行贱卖。否则治罪。此事、虽穷民一时感激。要非正道。亦祗为米价翔贵、欲自掩饰耳。地方多殷实之家、是最好事。彼家赀皆从贸易积聚、并非为官贪婪所致。何必刻剥之、以取悦穷民乎。况小民无知、贪得无厌。近闻陕西有方耕种、即挟制州县报荒者。此等刁风、亦不可长。又赈荒一事、苟非地方官实心奉行、往往生事。盖聚饥寒之人于一乡。势必争夺。明时流贼、亦以散粮而起。此不可不慎也。书云、明四目、达四聪、朕于天下事、无不洞悉。然知之而即发、亦非大体。总之为政以中正诚敬为本。中正、则能公。诚敬、则能去私。朕日读性理诸书、见得道理如此。　　

○以宋儒范仲淹、从祀孔庙。从江南提督学政余正健请也　　

○命偏沅巡抚陈瑸、来京陛见　　

○壬寅。上诣皇太后宫、问安　　

○癸卯。谕刑部、翰林何焯、为人狂妄众所共知朕钦赐以举人、进士、伊当终身感激。乃生性不识恩义。将今时文章、比之万历末年文章。将伊女、与允禩抚养。又为潘耒之子夤缘。罪应正法。但念其稍能记诵、从宽免死。著将伊官衔并进士、举人、革去。在修书处行走。如不悛改、著该管官员、即行参奏　　

○升福建巡抚觉罗满保、为福建浙江总督　　

○甲辰策试天下中式武举、于太和殿前　　

○升光禄寺卿党阿赖、为兵部右侍郎。　　

○乙巳上御畅春图内西厂阅试武举骑射技勇　　

○予故黑龙江将军镇国公杨福祭葬谥襄毅。　　

○丙午。上御畅春园内西厂阅试武举骑射技勇。　　

○丁未。上诣皇太后宫、问安。上御畅春园内西厂。阅试武举骑射技勇。　　

○九卿等议覆署奉天将军事前锋统领伯唐保住、奉天府府尹朱轼疏言、奉天城内、及关厢居住民人三百余户、应令搬移在城外关厢内择一处安插。至村庄地方虽立旗民界限仍有搀杂居位者若尽令搬移、恐致苦累应令嗣后有卖房者在旗界内之民房、卖与旗人在民界内之旗房卖与民人违者照侵夺例治罪庶旗民得从容搬移、日后自各在界内分开居住而互相争告之事可省应如所请至奉天锦州二府人民或将子女典卖与旗人、别省人及旗民互相侵占田土者仍如前议治罪从之。　　

○戊申。传胪赐殿试武举塞都等一百七人武进士及第出身有差　　

○己酉谕大学士九卿等曰、部院司员见在官职虽卑、日后亦可致大寮、伊等朕多不认识必数数问诸大臣而用之、亦不胜其烦。今观部院司官等、劣者甚多。前考校武进士马步射时、侍郎觉和托、举止粗鄙、向背不知、何以办事。又有一司官、因劣革退。旧例、满洲不分文武两途、出征时、则令于夸兰大章京等处行走。此后部院衙门满洲司官、著轮班佩刀、在侍卫里行。如此、贤否始见。部院汉司官等、朕亦未尽认识。应照见今翰林官分班行走例、令伊等分班引见　　

○又谕曰、今科道官员、虽有条陈、多出私意。简任言职、不可任结纳声气之人。若使互相标榜、援引附和、其势渐成朋党矣。又如理学之书、为立身根本、不可不学。不可不行。朕尝潜心玩味、若以理学自任、必至执滞己见、所累者多。宋明季世、人好讲理学、有流入于刑名者。有流入于佛老者。昔熊赐履、自谓得道统之传。其没未久、即有人从而议其后矣。今又有自谓得道统之传者。彼此纷争、与市井之人何异。凡人读书、宜身体力行、空言无益也　　

○升都察院左副都御史明安、为刑部右侍郎　　

