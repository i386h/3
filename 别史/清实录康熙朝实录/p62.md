<!-- { "loadSidebar": true } -->
○丁丑。上幸太学。前期一日、于宫中致斋。是日、上具礼服。乘辇。王、贝勒、贝子、公、随行。陪祀文武各官、先诣文庙丹墀下序立。上至太学棂星门外。降辇。由大成中门、步进先师位前。行二跪六叩头礼。亲释奠毕。驾幸彝伦堂。赐讲官坐。满汉祭酒以次讲易经。司业讲书经。四品以下翰林官、及五经博士、各执事官、学官、监生、序立听讲毕。宣制曰、圣人之道、如日中天。讲究服膺、用资治理。尔师生其勉之。宣毕。上还宫　　

○戊寅。衍圣公孔毓圻、率祭酒、司业、学官、五经博士、五氏子孙各监生、恭进谢表。赐衍圣公祭酒以下等官宴于礼部。并赐袍服。助教监生等、赐银两有差。广本监乡试中额八名。陪祀圣贤后裔、内国史院中书颜光毓等、照例优叙。生员孔兴询等十五人、令入监读书。颁敕谕刊挂彝伦堂。敕曰、皇帝敕谕国子监祭酒司业等官。朕惟圣人之道、高明广大。昭垂万世。所以兴道致治、敦伦善俗、莫能外也。朕缵承丕业。文治诞敷。景仰先圣至德。今行辟雍释奠之典。将以鼓舞人才、宣布教化。尔等当严督诸生、潜心肄业。诸生亦宜身体力行、朝夕勤励。若学业成立、可裨任用、则教育有功。其或董率不严、荒乃职业、尔等系师生、难辞厥咎。尚其勉之。毋忽　　

○己卯。孝端文皇后忌辰。遣官祭昭陵　　

○调山东登州总兵官张公谅、为福建海澄总兵官　　

○庚辰。命内国史院大学士杜立德、充纂修世祖章皇帝实录总裁官　　

○转户部尚书黄机、为吏部尚书　　

○辛巳。上诣太皇太后宫、问安　　

○兵科给事中刘如汉疏言、帝王首务、莫大于视学。莫急于经筵。伏考世祖章皇帝亲政之初、躬幸太学、肇举经筵、煌煌盛典、载在史册。我皇上睿知聪明。善继善述。无事不以世祖章皇帝为法。经筵日讲、已屡奉谕上□日。仰见我皇上尊经重道之至意。请敕礼部、详考旧章。先行日讲。次举经筵。选择儒臣、分班进讲。上嘉其言。下部议行　　

○癸未。河道总督杨茂勋、以病乞休。慰留之　　

○先是真定饥。上命多方赈济。至是期满。巡抚金世德、以各属尚有饥民、请再发赈。得上□日、览奏真定府属饥民甚多。深为可悯。可如抚臣所请、动银二万两、速行赈济　　

○乙酉。升广东水师副将苗之秀、为广东碣石总兵官　　

○戊子。上诣太皇太后皇太后宫、问安　　

○己丑。转礼部尚书郝惟讷、为户部尚书　　

○辛卯。谕直隶巡抚、获鹿、柏乡、二县、去年水灾、虽经赈济、饥民尚多。著动支公帑、再赈一月　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二十八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙八年。己酉。五月。癸巳朔　　

○乙未。转兵部尚书龚鼎孳、为礼部尚书　　

○丙申。刑部、户部、遵上□日会奏、凡遇圣驾出郊之处、有叩阍者、照刑部议冲突仪仗之律、杖一百、发边远充军。其户部议责四十板之例、相应停止。得上□日、凡行幸之处、跪告交与部者、若不审明事之虚实、遽照冲突仪仗律、则此内或有冤枉、亦未可定。以后著审明所告之事、虚者责四十板、免其充军　　

○丁酉。上诣太皇太后皇太后宫、问安　　

○戊戌。以故太子少师内大臣三等公戴寿无子、命其兄费扬古、袭爵　　

○己亥。内秘书院学士禅布奏、伊祖达海巴克式、蒙赐谥文成、请立石碑、以光永久。得上□日、达海巴克式、通满汉文字。于满书加添圈点、俾得分明。又照汉字、增造字样。于今赖之。念其效力年久、著有劳绩。著追立石碑　　

○予故致仕西安将军傅喀禅、祭葬如例　　

○升参领柳愈林、为浙江宁绍台总兵官。刘秉均、为山东登州总兵官　　

○庚子。户部议覆、山西狭西总督莫洛疏言、西安、凤翔、汉中、延安、四府、兴安一州、有新荒民屯废藩地亩、及从前捏报民丁所徵银三万七千三百九十余两、粮一千二百八十余石。俱系见在人民、包赔苦累。请赐豁免。应如所请。从之　　

○壬寅。以原任户部尚书王弘祚、为兵部尚书　　

○撤广东沿海贴防官兵。从督臣周有德请也　　

○甲辰。上诣太皇太后宫、问安　　

○广东广西总督周有德、以柳州叛犯韦嗣宽、田产籍没变价、估计不实、将地方官题参。部议、应敕该抚再行增估。得上

□日、房地变价、已经该督估计。今复驳令再增、恐致累小民。著照所估完结　　

○乙巳。遣官祭关圣帝君　　

○厄鲁特楚虎尔吴巴锡台吉、遣使进贡。赏赉如例　　

○丙午。吏部奏称衍圣公孔毓圻、朝贺失仪。请议罚。上以孔毓圻年幼、且初次行礼、特免之　　

○以户部郎中崔尔仰、为四川乡试正考官。吏部员外郎白意、为副考官。礼部郎中陈景仁、为广东乡试正考官。户部主事刘源澄、为副考官。兵部郎中王廷伊、为广西乡试正考官。礼部主事吕祚德、为副考官。刑部郎中王震生、为福建乡试正考官。兵部主事钟国义、为副考官　　

○戊申。命议政王等、拏问辅臣公鳌拜等。谕曰、前工部尚书员缺、鳌拜以朕素不知之济世、妄称才能推补。通同结党、以欺朕躬。又奏称户部尚书缺、太宗文皇帝时、设有二员、今亦应补授二员。将马迩赛狥情补用。又鳌拜于朕前办事、不求当理。稍有拂意之处、即将部臣叱喝。又引见时、鳌拜在朕前、理宜声气和平、乃施威震众、高声喝问。又科道官员条奏、鳌拜屡请禁止、恐身干物议、闭塞言路。又凡用人行政、鳌拜欺朕专权、恣意妄为、文武各官、尽出伊门下。内外用伊奸党、大失天下之望。穆里玛、塞本得、讷莫、佛伦、苏尔马、班布尔善、阿思哈、噶褚哈、济世、马迩赛、泰璧图、迈音达、吴格塞、布达礼等、结成同党。凡事在家定议、然后施行。且将部院衙门各官、于启奏后、常带往商议。众所共知。鳌拜等、倚仗凶恶。弃毁国典。与伊等相好者荐拔之。不相好者陷害之。朕念鳌拜旧臣、遗诏有名、宠眷过深、望其改恶悔罪。今乃贪聚贿赂、奸党日甚、上违君父重托、下则残害生民、种种恶迹、难以枚举。遏必隆、知而缄口、将伊等过恶、未尝露奏一言、是何意见。阿南达、负朕恩宠、每进奏时、称赞鳌拜为圣人。著一并严拏勘审　　

○兵部议覆、湖广提督胡拜疏言、郧阳营裁汰标兵。应令楚抚、分派附近地方垦荒安插。从之　　

○辛亥。上诣太皇太后宫、问安　　

○户部议覆、御史黄敬玑＜锍-釒＞言、各省关差缺出、于部曹中选用贤能、止可为一时破格之举。行之既久、恐有营求之弊。请如旧例、挨资俸掣签。应如所请、凡关差缺出、将六部官员、论俸咨送掣签。其差过之员、不准重差。从之　　

○乙卯。夏至。祭地于方泽。上亲诣行礼　　

○戊午。谕吏部、近究审鳌拜等罪案、知莫洛、白清额、阿塔、皆其党羽。本当逮问、治以重罪。念其既经用为督抚、畀以地方重任。受事以来、剔除加派火耗等弊。姑从宽免罪。仍留原任。以后著益殚心勉力、洁己率属、绥辑地方、爱养生民、以副朕宥过留用之意　　

○令各省卫所钱粮、并入民粮。一体考成巡抚。从御史张所志请也　　

○己未。以原任内国史院大学士巴泰、为内秘书院大学士　　

○升镶黄旗汉军副都统范达礼、为汉军都统　　

○调镶黄旗蒙古都统喇哈达、为满洲都统　　

○理藩院遵谕议覆、阿布柰、无藩臣礼、大不敬。应论死、革去王爵、不准承袭。得上□日、阿布柰、理应依议处死。但向经恩遇。姑从宽免死。著革去亲王、严禁盛京　　

○庚申。上诣太皇太后宫、问安　　

