<!-- { "loadSidebar": true } -->
○辛未。谕大学士等、直隶各省、铜铁红衣大小礟甚多、或遣部院堂官、贤能司官、逐省察明大小礟数、丈尺觔两、酌量每省应用者、以铁礟存留。其铜礟、及所余铁礟堪用者、俱取至京。不堪用铁礟、悉令销毁。可令议政王大臣等会议以闻。寻议政王大臣等议覆、应遣官分省察验。并定严禁私铸火礟之例。从之　　

○壬申。福建总督姚启圣疏报、台湾伪将军朱天贵、率领伪官兵丁船只投诚。下部议叙　　

○予阵亡镶黄旗拖沙喇哈番音达浑、祭葬如例　　

○甲戌。奉命大将军和硕康亲王杰书疏报、伪将军江机等、聚众恃险、通连海寇、为福建江西浙江三省之害已久。今福建巡抚吴兴祚等、宣示招抚。江机等、率领伪官一千一百三十八员、兵丁四万三千六百二十九名投诚。各分别归农补伍。下部议叙　　

○丙子。广东巡抚金俊疏报、逆贼流言、欲分调尚之信所部兵往云南、安置各营。于是藩兵八千人、闻之尽恐、五月十三日夜、遂鼓噪拔营遁归。上命将军赖塔、侍郎宜昌阿、总督金光祖、巡抚金俊、都统王国栋等、设策安抚逃兵、发回广西　　

○丁丑。先是、上轸念饥民就食京师者众、已命五城粥厂、展限两月。至是期满。上念饥民冒暑枵腹、难以回籍、又展限三月。复遣太医院医生三十员、分治五城抱病饥民、以全活之　　

○以故一等精奇尼哈番兼一拖沙喇哈番艾音塔睦子拱图、袭职　　

○和硕安亲王岳乐疏言、故平南王尚可喜妻舒氏、胡氏、首告孽子尚之信、罪逆当诛。乞传谕官吏、密图擒拏。请上□日正法。得上□日、尚之信、并原告干证、著侍郎宜昌阿等、押解来京质审　　

○戊寅。上诣太皇太后宫、问安　　

○以故一等精奇尼哈番董学礼子董永蕃、袭职　　

○升右通政崔澄、为光禄寺卿　　

○庚辰。镇南将军莽依图疏报、大兵进剿柳州、路经宾州陶登地方、有贼二万、突来侵犯。都统希福、副都统马世泰、率兵攻击。逆贼大败、抛弃盔甲器械、走入深山。下部议叙　　

○扬威大将军和硕简亲王喇布疏报、官兵恢复雒容县。得上

□日嘉奖、下部议叙　　

○以候补总兵官严弘、为湖广彝陵总兵官　　

○户部题、前以大兵征剿逆贼、将湖广漕粮、一十六万三千余石、俱留供应。又将江南、浙江、二省漕粮、五十四万余石、改折充饷。今京城支放数多、各省运米数少、相应将康熙十九年分湖广漕粮起运。及江南、浙江、二省改折、仍徵本色、亦照旧起运。从之　　

○广东巡抚金俊疏报、委署虎门副将张瑜、进剿逆贼谢昌等。五月十二日、于大澳海面、分兵三路、与贼船三百余接战。我兵奋勇冲击、贼败走。即乘夜穷追、十三日早、至风头港、又有贼船数百。我兵复击败之。生擒伪将军洪元懿。毁贼船二百余。斩贼二千余级。溺死者万余人。谢昌等由外洋远遁。下部议叙　　

○福建总督姚启圣疏言、臣前任藩司时、亲抵粤东、招抚征逆将军刘进忠等。独有伪总兵马兴龙、从中梗阻。臣多方劝谕、方肯随众就抚。讵意受抚之后、密挈眷口、复叛入海。臣侦马兴龙逆＜舟宗＞、往来铜山南澳等处。臣密遣总兵官朱光祖、招抚伪将军朱天贵等、谕以如遇马兴龙、用心縻絷。今朱天贵已暗拘马兴龙父子及弟五人、沉死海中。各伪镇始随朱天贵投诚。朱天贵于未经投诚之先、而能诛已抚复叛之贼。实心报国、功不可泯。下部议叙　　

○辛巳。以正白旗蒙古副都统伊巴汉、为前锋统领　　

○壬午。刑部题、兵丁陈德、擅杀雷元伯。应斩监候。上谕曰、凡大兵经过之地、将弁宜严加约束、务令秋毫无犯。屡经降上□日申饬。今兵丁陈德、任意逗遛、扰害小民、杀死人命。该管将弁、所司何事。尔等不行严察、竟置不议。殊属未合。可一并严加议处。寻议、该管官夸阑大马顺德、署副都统马尔齐哈、约束不严。各拟降罚。得上□日、马尔齐哈等、纵所管兵丁、扰害地方、杀伤官兵、深为可恶。嗣后大兵陆续回京、若不严加惩创、则将卒无所警戒。所议尚轻。马尔齐哈、著降四级、仍留参领。马顺德、著革职　　

○扬威大将军和硕简亲王喇布疏报、臣与将军莽依图、总督金光祖等、率满汉官兵、分路进剿马承荫。五月初四日、金光祖统兵败贼于武宣、遂复县城。初八日莽依图兵、大败贼于陶登。乘胜前进、遂定象州。臣兵于初四日、至雒容县、即进取柳州。十七日、马承荫率伪文武官弁六百六十余员、兵七千三百余名、诣军门降。柳州平。得上□日嘉奖、下部议叙　　

○奉命大将军和硕康亲王杰书疏言、今当需饷之时、在闽大兵、理应全撤。但福建投诚之人甚多、厦门金门诸处、新经恢复、人心未定。宜留大兵一千二百人、驻守福州、六百人、驻守泉州、一千二百人、驻守漳州。余兵、臣与参赞副都统禅布、先率入京。至于沿海绿旗官兵、设防之外、孰宜先撤、孰宜镇守、应令尚书介山、侍郎吴努春、温代等、会同总督巡抚提督议覆。从之　　

○甲申。上以御书大轴、赐大学士索额图、勒德洪、明珠、李霨、杜立德、冯溥、谕曰、朕万几余暇、留心经史。时取古人墨迹临摹。虽好慕不衰、未窥其堂奥。岁月既深、偶成卷轴。卿等佐理勤劳、朝夕问对。因思古之君臣、美恶皆可相劝。故以平日所书者赐卿。方收勉所未逮。非谓书法已工也。卿等其知朕意。又以御书卷轴、赐学士库勒纳、叶方蔼、詹事格尔古德、沈荃、侍读学士牛纽、常书、崔蔚林、蒋弘道、侍讲学士张玉书、严我斯、侍讲董讷、王鸿绪、各一。谕曰、尔等日侍讲筵、夙夜匪懈。启沃之暇、每以朕书为请。朕万几余闲、研精典籍、间取古人墨迹临摹。尔等既为文学侍从之臣、即有成就德业之责。故因所请、輙以颁赐。朕意其悉之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十九年。庚申。九月。丙辰朔。上诣太皇太后皇太后宫、问安　　

○升宗人府府丞金鼐、为工部右侍郎　　

○予故原任兵部尚书喀代、祭葬如例　　

○江南总督阿席熙疏报、伪副将沈茂等、联＜舟宗＞海上、历有年所、今率领伪官兵投诚。下部知之　　

○定远平寇大将军固山贝子章泰疏报、将军总督蔡毓荣等、率绿旗官兵、分三路、于闰八月十二日、自沅州启行。臣率满汉兵、亦于十八日、自沅州启行、进取贵州。上谕、今大将军贝子章泰等、既奏进兵日期、其移会广西、四川、将军、总督等、俱令如期、速行剿贼　　

○戊午。以阿霸哈纳故多罗贝勒色冷墨尔根子纳木喀尔、袭爵　　

○己未。免直隶深井堡、本年分雹灾额赋有差　　

○以随征总兵官柯彩、为贵州威宁总兵官　　

○调福建提督杨捷、为江南提督　　

○喀尔喀额尔德尼济农、遣使进九白年贡、宴赉如例　　

○庚申。升工科给事中那鼐、为山西布政使司布政使　　

○升参领噶尔马席希、参领绰尔济札克、俱为归化城副都统　　

○户部题、尚之信等、有私行收税之项、已令督抚严查、题明豁免。今耿精忠在福建、恐亦有私行收税之处、应行文督抚、查明报部、一体豁免。从之　　

○辛酉。上诣太皇太后皇太后宫、问安　　

○壬戌。勇略将军云南贵州总督赵良栋疏言、李芳述、邹九畴、系投诚后遵上□日设立领兵之总兵也。值仁怀合江失守、泸州复陷、贼正鸱张、势在危急、逆孽狡谋、乘隙摇惑。该总兵等、矢心报国、不为饵诱、擒绑逆差、镇靖人心。又随征之副将蒋荣德、及投诚伪总兵未经受职之瞿洪等、同心协力、保守孤城、奋志灭贼。请加恩典、以示奖励。下部议叙　　

○癸亥。先是、绥远将军湖广总督蔡毓荣疏言、臣已统兵入贵州境、恐大兵进征之后、内地兵单、请调提督徐治都、驻常德防守。上从之。至是、徐治都疏报泸州、永宁、叙州、诸处俱陷、谭弘等复叛、夔州府民亦变。上谕、今谭弘复叛、夔州民变。将军噶尔汉、都统范达礼、副都统塞格、简荆州大兵每佐领三人率之。提督徐治都、毋往常德、亦率绿旗兵、俱速赴夔州诸处、剿灭叛贼。余兵、署副都统诺敏率之、镇守荆州。仍檄贝子准达、率兵前来、两路夹剿、毋失机宜。寻复谕、常德要地、亟宜坚守、令襄阳总兵官刘成龙、往镇常德。河南南汝总兵官周邦宁、往驻襄阳　　

○勇略将军云南贵州总督赵良栋疏言、湖广大兵已集沅州、永宁一路兵、应直进云南。今将军吴丹兵、启行将及一月、犹未渡江。如永宁不保、贼势愈张、请严饬湖广兵取贵阳、分兵以取遵义、令吴丹击败永宁贼、即乘胜进取云南。上谕大将军贝子章泰等、可率兵速取贵阳、分兵以取遵义。将军吴丹、往取泸州、行及一月、逗留犹未渡江、不合。其速令取泸州、剿除来犯永宁诸处贼寇。今湖广四川大兵、各路分进、广西将军大臣、不得以兵士无马为辞。将军勒贝、体朕擢用之意、速率大兵、乘机由南宁、进定云南　　

○甲子。上诣太皇太后皇太后宫、问安　　

