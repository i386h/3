<!-- { "loadSidebar": true } -->
○乙未。内大臣都统公舅舅佟国纲灵榇至家。上遣领侍卫内大臣公福善、及侍卫等、携茶酒往奠于丧次。其八旗阵亡大臣官员、俱遣内大臣侍卫等、各携茶酒往奠　　

○丁酉。免甘肃宁州、本年分雹灾额赋有差　　

○谕大学士等曰、朕向闻蒙古临阵、初虽骁勇、一败北、即奔窜、首尾不顾、惴怯殊甚。顷我兵讨厄鲁特。厄鲁特败、旋奔高山顶、遁于险恶处。因我兵排列太密、敌人乱放鸟枪、故有被伤者。且进退之际、海螺未鸣。此皆未熟于战阵耳。从古行兵、未有不预操练者。向时八旗兵丁、每□山戊示□春秋校猎。比者恐马疲于行、故暂停止。今春秋二季、令八旗官兵、集于宽敞平原之地。排列阵势。鸣锣进退、以熟操练　　

○己亥。上诣皇太后宫、问安　　

○谕议政王大臣等曰、闻在用兵处议政大臣、及在此处议政大臣内、有静坐不出一言者、与木偶何异。夫议论诸事、必使各出己见、方得其情。若竟无一言、则事何由得当耶　　

○癸卯。上诣皇太后宫、问安　　

○甲辰。免甘肃凉州卫、古浪所、本年分旱灾额赋有差　　

○乙巳。遣官祭历代帝王　　

○遣官祭城隍之神　　

○谕议政大臣等、阵亡之人、例应赏恤银两。其大臣官员功罪、另行查议、暂停赏恤。著先将兵丁应给银两、速行散给、俾兵丁贫乏者、得以济用　　

○礼部议覆、原任京口将军张思恭、疏请饬谕官兵人民、经过文庙、务须下马。并禁学宫放马污践。应如所请。从之　　

○丁未。上奉皇太后、自畅春园回宫　　

○谕都统郎谈、侍卫赫济尔亨、常关保、护军参领般第等曰、古北口外、盗贼藏匿、庄村民人、常被扰害。尔等将石匣古北口缉捕墙子路官兵、及金钩屯打牲人等、酌量带往古北口缉捕。寻郎谈等奏、臣等躧访贼踪、至喜峰口外龙须门地方。贼首杨花脸、率七十余贼、据岭抗拒。臣等率领官兵、上岭围之。尽歼贼众。报闻　　

○戊申。命停止本年内外秋决人犯　　

○兵部议覆、广东广西总督石琳疏报、海贼方云龙等、聚集奸徒、在安南国新安岳山诸岛、劫掠洋船、伪称将军。龙门副将叶昇、帅兵进剿、俱已擒获。应令该督严审定罪具奏。得上□日、擒获各犯、俱系熟谙水性之人。著从宽免死、并伊妻子、解送来京、发往黑龙江、充水手当差　　

○辛亥。上诣皇太后宫、问安　　

○直隶巡抚郭世隆、陛辞。上曰、凡接任好官者难。接任庸劣官者易。于成龙居官甚好、继之者、好名难得。尔系有才之人、当勤谨竭力而行　　

○予故京口将军张思恭、祭葬如例　　

○壬子。兵部题、民间禁养马、既不便民、马亦稀少。嗣后请弛养马之禁、听从民便。著为令。从之　　

○甲寅。孝慈高皇后忌辰。遣官祭福陵　　

○乙卯。江苏巡抚郑端、陛辞。上曰、江苏地方繁华、人心不古。乡绅不奉法者多、郑端奏曰、若乡绅肆行无忌、自犯科条、臣惟有执法而已。上曰、尔只须公尔忘私、亦不必吹毛求疵。在地方务以安静为善　　

○喀尔喀土谢图汗、遣使进九白年贡。宴赉如例　　

○丙辰。兵部议覆、升任直隶巡抚于成龙疏言、通州、昌平、顺义等州县、及榆林、土木等驿。系盛京、喜峰、及古北、张家、杀虎诸口要道。原设之马无多。每有大差、必须协济、久已为累。请于通州等州县、量增马五百零八匹、分给各驿。古北口驿站、向系满洲章京料理、原未设有文职。查大名府有通判二员。请裁去一员。改为顺天府通判、驻劄古北口、专司驿站仍听霸昌通永二道管辖。至石匣地方、虽系腰站、去县甚远。应将密云县驿承裁去。改设县丞一员、驻劄石匣管理马匹廪给事务。应如所请。得上□日、依议。所设顺天府通判、著改为保定府通判、驻古北口、管驿站事　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十八

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和

殿大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修　　

康熙二十九年。庚午。冬。十月。戊午朔。享太庙。遣领侍卫内大臣公福善行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○颁康熙三十年时宪历　　

○抚远大将军和硕裕亲王福全等疏言、员外郎蒙古尔等、原解米一千五百石、支给大军外、给留后之兵、扣至十月初十日止。但伊拉古克三胡土克图、侍郎额尔贺图、自八月起程、月余不归。以此观之、噶尔丹似出边远遁矣。驻军以待、糗粮不足。请檄喀喇沁王、以车运致。上曰、前王等疏言、俟伊拉古克三等归、再请上□日撤兵。今闻大兵前来哈吗尔岭以内、此乃朕围猎最熟之地。距有米之处、祗二百余里、离喀喇沁既远、而欲动其兵马、以车运米。此说甚谬。著议政大臣等集议之。寻议、大将军福全等、不行请上

□日、擅率大军内徙、俟归日一并察议。今伊拉古克三、额尔贺图等尚未归。应以前锋护军共四百名。留大将军处。其余兵卒、及火器营兵、俱令撤回。以车运米之请、无庸置议。应将坡赖村之粮、酌量足留后兵之用。所余骆驼运往。得上□日、著裕亲王、及索额图、明珠、费扬古、阿密达、留后。其余俱令还京。余如议　　

○己未。谕大学士部院大臣等、今朕躬已愈。但因灼艾、未御乾清门耳。朕听政三十年来、无日不见诸大臣、共相咨议。今处宫中。虽日理奏章、未尝废事。而与诸大臣悬隔、思之如有所失。且旗下引见题补诸事、恐致壅滞。向有大臣奏事乾清宫之例。自明日始、仍如常进乾清宫启奏　　

○喀尔喀苏泰伊尔登台吉等、自军前来京请安。赏赉银币鞍马有差　　

○庚申。皇太后圣寿节。上率王以下、文武大臣、侍卫等、诣皇太后宫行礼。遵懿上□日、停止筵宴　　

○命左都御史马齐、署理兵部尚书事　　

○谕大学士等曰、闻满洲兵丁、家贫者甚多。曩日满洲初进京时、人人俱给有田房、各遂生计。今子孙繁衍、无田房者甚多。且自顺治年间以来、出征行间、致有称贷、不能偿还、遂致穷迫。今将满洲兵丁旧日债负、作何清结、俾各遂其生计。俟出征兵丁回日、酌议之　　

○辛酉。上诣皇太后宫、问安　　

○谕大学士等曰、盛京军士、皆能挽强。但其地虽有筋与鳔、而无牛角。所以军士难得良弓。盛京既有筋鳔。及工匠、而户部库内、见贮牛角。今年即发角二千对、运至将军公署。将军等可监视造弓、散给军士。自明年为始、每年以角一千对、给发盛京将军　　

○以故一等精奇尼哈番祖兴邦之子关葆、二等阿思哈尼哈番李阑之子李永升、各袭职　　

○壬戌。户科给事中何金蔺疏言、皇上用人行政、条例具举。凡寻常启奏之事、日劳圣躬。臣谊难安。嗣后请定御门之期。或三日、或五日、事应面奏者、仍面奏请上□日。至寻常奏章、俱交内阁、照例送进。上曰、朕惟致治务在精勤。久道期于无斁。朕躬亲庶政、早夜孜孜、靡敢暇逸。冀与大小臣工、共图熙绩。据奏用人行政、条例具举。寻常奏章、日烦临御、臣谊难安。请酌定御门之期等语。朕三十年来、每晨听政、面见诸臣、咨询得失、习以为常。今若行更改。非励精求治、初终罔间之道。且与诸臣接见稍疎、朕衷亦深眷念。此奏不准行　　

○户部议覆、黑龙江将军萨布素疏言、墨尔根居住之总管索伦安珠护等、每年耕种官田二千余晌。今官兵移驻墨尔根。请即以此项成熟之田、分给耕种。应如所请。从之　　

○谕大学士等曰、吴尔泰、自主事优升郎中、差往福建审理时、朕曾以所审事件、明白训谕。吴尔泰至彼、妄滋事端。将众知府尽令解任、州县各官、概取供状。声言夹讯巡抚、恣意吓诈。以致福建百姓、惊惶罢市数日。违朕谕上□日而行。此等之人、不加惩治、则后之奉差审理事务者、罔知儆戒矣。吴尔泰、著革去郎中、发往黑龙江效力　　

○户部议覆、漕运总督董讷疏言、庐、凤、淮、扬等各府州属、见被灾＜衤祲-礻＞、米色不一。本年漕运、请照豫省之例、惟取乾洁之米、红白兼收、永为定例。应如所请。从之　　

○归顺奇勒尔、飞牙喀、库耶、鄂伦春、四处头目进贡。赏赉如例　　

