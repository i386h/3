<!-- { "loadSidebar": true } -->
○壬寅。谕大学士等曰、湖广民、往四川垦地者甚多。伊等去时、将原籍房产地亩、悉行变卖、往四川垦地。至满五年起徵之时、复回湖广。将原卖房产地亩、争告者甚多。潘宗。洛以此情由、曾缮摺启奏。嗣后湖广民人有往四川种地者、该抚将往种地民人年貌姓名籍贯、查明造册、移送四川巡抚、令其查明。其自四川复回湖广者、四川巡抚亦照此造册、移送湖广巡抚。两相照应查验、则民人不得任意往返、而事亦得清厘、争讼可以止息。大学士等、俟潘宗洛具题到日、会同九卿确议具奏。　　

○又谕曰、山东民人、往来口外垦地者、多至十万余。伊等皆朕黎庶、既到口外种田生理、若不容留、令伊等何往。但不互相对阅查明、将来俱为蒙古矣。嗣后山东民人、有到口外种田者、该抚查明年貌姓名籍贯、造册移送稽察。由口外回山东去者、亦查明造册、移送该抚对阅稽查、则百姓不得任意往返、而事亦得清厘矣。　　

○乌朱穆秦和硕车臣亲王色登敦多卜来朝。　　

○乙巳土默特多罗达尔汉贝勒马呢等、来朝。　　

○戊申。谕吏部、嗣后布政使按察使缺出、将应升官员、通行开列、候朕选择补授。　　

○刑部题、四川陕西总督殷泰、疏参纵容游民连直等、不行查拏地方文武官员、应。分别议处。上谕大学士等曰连直等俱以行医小业为生。各处糊口。地方官员著从宽免其查参朕前谕各省督抚查拏越省游行者另有深意盖谓奸恶之徒有为僧道而行者。亦有市药卖卦而行者若不防微杜渐、严行禁止、令其任意行走、结成党类、渐致人多势盛即行劫掠、有害地方。或致难图。凡多费钱粮、豢养兵丁者、特欲剪除恶乱之辈耳。明代李自成、即其验也。不豫为之计可乎。　　

○以原任都察院左都御史病痊穆丹、补原官。　　

○升广东按察使申奇贵、为云南布政使司布政使。　　

○予故致仕文渊阁大学士兼吏部尚书陈廷敬祭葬。又加祭一次。谥文贞。　　

○壬子。升正黄旗满洲副都统鄂代、为镶红旗蒙古都统。护军参领赫达、为正白旗蒙古副都统。　　

六月。癸丑朔日食。　　

○乙卯。予故江西南赣总兵官杨钧、祭葬如例。　　

○丁巳。湖广总督鄂海疏报镇筸边外红苗素称强悍臣于康熙五十年九月会同抚提二臣亲入苗寨宣布皇上威德、令悔过革心。今红苗头目吴老化等率毛都塘等处五十二寨三千余人、实心投顺得上□日、红苗盘踞深山、秉性凶恶。自古以来、并未归顺。今总督鄂海等、身入苗寨、设法招抚。殊为可嘉。该部将在事官兵、一并议叙。　　

○差往江南审事户部尚书张鹏翮等回奏、查审解任江南江西总督噶礼、江苏巡抚张伯行、互参一案。应将张伯行革职、拟徒准赎。噶礼降一级留任。上谕大学士等曰、张伯行、参噶礼索银五十万两、审属情虚。江南一省举人、能有几何。纵尽行贿买、亦不能至此数。噶礼若受赃、即五万亦当置之重典。噶礼原非清廉之官、但在地方、亦有效力之处。张鹏翮等审噶礼参张伯行、并未审出一款。张伯行原参噶礼内有干系国家之语、亦未讯明审出。似为两边掩饰和解、瞻徇定议。大臣互相参劾、岂可不彻底审明。乃两面调停、草率完结。况督抚等、凡遇事故初参之时、率张大其事、以极重之词参奏。及至审时、务必开脱消释者甚多。此亦陋习、断不可行。此案发回。著大学士九卿等、详看会议具奏。　　

○张鹏翮等又奏查审正考官左必蕃疏参吴泌等贿买举人一案。将吴泌等、拟绞监候秋后处决。副考官赵晋同考官王曰俞、方名、俱革职。佥妻妇烟瘴地方充军正考官左必蕃、所参虽实、而取中举人、革退四名应将左必蕃革职上谕大学士等曰考试举人进士、所以为国家遴选人才关系甚大。世祖章皇帝谕上□日炳明。即朕为此事、屡有谕上□日、亦甚严切。从前科扬有此等弊发、俱议军法从事。今赵晋干犯国宪、于考试时、私受。贿赂、暗通关节。张鹏翮等、并未将伊拏问严审。且赵晋行止不端、举国无不知者。左必蕃昏愚已甚、被赵晋欺弄。今但照革去举人三四名之例、仅以革职军流、草率完结可乎。此案亦发回著大学士九卿等、详看会议、缮摺具奏。　　

○戊午升浙江按察使武国楹为福建布政使司布政使。四川川东道王之麟、为广西按察使司按察使。山东济东道武廷适、为广东按察使司按察使。　　

○兵部议覆、福建浙江总督范时崇、疏参海坛总兵官汤明巡海疏忽、不能约束兵丁、以致盗贼杀兵烧船。应将汤明革职。所参各款、交该督严审定拟具奏。得上□日、此事关系甚重。交张鹏翮、审明具奏。　　

○辛酉。调镶红旗汉军副都统恒禄、为正黄旗满洲副都统。以镶蓝旗汉军副都统张朝午、为广西提督。升镶黄旗参领伯马士斌、为杭州左翼副都统。　　

○旌表河南烈妇、赵明建妻孙氏、逼奸不从、自刎完节、给银建坊如例。　　

○壬戌。礼部议覆、教习进士翰林院侍讲文志鲸等、题请将御制诗文集、并御评通鉴、御选古文等书、各颁一部、教习进士应如所请从之。　　

○甲子。敖汉多罗郡王垂穆普尔来朝。　　

○升湖广粮道张文灿、为浙江按察使司按察使。　　

○丙寅。谕扈从领侍卫内大臣等、近日颇有患痢之人。或因山水暴来之故、亦未可定。朕思未雨之前、泉水清洁有益于身、而人不觉。既雨之后、泉水污浊、多致泻痢、而人亦不知也。可传谕各处当差人等、并庄头民间、以后勿用河水。况素日所浚之井亦不少。何必用浊水以致疾病乎。尔等即行晓示俱令遵上□日。特谕。　　

○阿霸垓多罗卓礼克图郡王毕頴、来朝。　　

○丁卯。翁牛特多罗达尔汉贝勒额尔德布鄂齐尔、来朝。　　

○升太常寺卿荆山、为大理寺卿。仍管太常寺卿事。　　

○己巳。鄂尔多斯固山贝子拉希札木素、来朝。　　

○庚午。大学士等遵上□日议覆、议处解任总督噶礼、巡抚张伯行、考官左必蕃、赵晋等一案、应仍交与张鹏翮、再审具奏。得上□日、此案不可仍交与张鹏翮等审理。著户部尚书穆和伦、工部尚书张廷枢、前去再行严加审明具奏。穆和伦等、不必来请训上□日。即带满汉司官速行。　　

○癸酉。科尔沁和硕土谢图亲王鄂尔斋图、来朝。　　

○升参领周卜辅、为镶红旗汉军副都统参领唐色、为镶蓝旗汉军副都统。　　

○旌表正蓝旗汉军烈妇冯自功妻刘氏、强奸不从、被戮焚尸、贞烈可嘉给银建坊如例。　　

○甲戌。皇四子和硕雍亲王胤祯赴热河请安。　　

○戊寅。科尔沁和硕卓礼克图亲王巴特马、来朝。　　

○己卯。苏尼特多罗杜楞郡王达礼查布、来朝。　　

○庚辰。阿霸垓多罗郡王吴尔占噶喇卜固山贝子车林敦多布等、来朝。　　

○辛巳。上出行宫东门。率善射侍卫射。上亲射二次。发矢皆中。射毕。回行宫。　　

秋。七月壬午朔。享太庙。遣吏部尚书富宁安行礼。　　

○予故原任散秩大臣图胡鲁克、祭葬如例。　　

○丙戌。乌朱穆秦多罗厄尔德尼贝勒博木布、来朝。　　

○戊子。皇四子和硕雍亲王胤祯恭请上幸王园、进宴。　　

○辛卯。孝懿皇后忌辰。遣官祭陵。　　

○贵州巡抚刘荫枢、以年老乞休。慰留之。　　

○户部工部议覆、偏沅巡抚潘宗洛疏言、湖南所用制钱、多系康熙三十九年以前所铸。钱小而轻、私铸易于搀和。康熙四十一年以后、宝泉宝源所铸一钱四分重大钱、虽现在搭和使用、尚属未敷。请每年拨给新大制钱四万贯、于回空粮船载回。运到之日按照州县大小、赴司领发、易银解贮司库。以三年为限、将旧小制钱收毁。应如所请。从之。　　

○壬辰。谕吏部、七八九月掣签官员、若俟朕回銮引见、缺必久悬著即行启奏。　　

○乙未。鄂尔多斯固山贝子罗卜臧、来朝。　　

○丙申。中元节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○丁酉。户部题原任西安巡骁骑校正蓝旗巴布叩阍言伊兄萨尔布善、曾抚养和硕安亲王之子塞冷额。田产家人等、俱为塞冷额占踞、入在包衣佐领下。审问皆虚。应将巴布枷责。以年老折赎。上谕大学士等曰、此事所议不明。世祖皇帝时、将裕亲王、恭亲王、付与殷实官员抚养。及至分封、宗人府议将抚养官员产业、给与二王、朕未允行大阿哥曾付与内务府总管噶禄、三阿哥曾付与内大臣绰尔济抚养。分封时、亦议将伊等产业给与。朕俱不准行盖凡将子孙付与属下人员抚养者、并非欲得其产业也。抚养之人能自。孩提时、兢兢业业、侍奉抚养、即其功也。及至长成、又得其产业籍其人口、不但于理不合、即为所抚养之人、亦于心不安。五旗多有此事。此风断不可长。凡事但以理断之、始合大体。前下嫁阿禄科尔沁巴特麻之县君、曾奏献伊三佐领。朕谕云、朕乃天下大君、在彼在此、俱为朕之臣庶。若取至京师反减损其旗分。故不准行蒙古王等闻之、无不感激流涕。土默特有七佐领该台吉无后者、至今朕恩养闲居彼处。前曾奏请编在察哈尔旗下、朕未允行后又奏请陪送公主、朕亦未允。此皆朕至公无私之意今萨尔布善将宗室塞冷额抚养成人反将其产业占踞、人口入在包衣佐领下为奴可乎。此处并未明白陈奏原本著发还。　　

○科尔沁和硕端敏公主、来请安。　　

○科尔沁和硕达尔汉亲王罗卜臧滚布、来朝。　　

○己亥。蒿齐忒多罗厄尔德尼郡王阿噶尼斯达、来朝。　　

○癸卯。喀尔喀土谢图汗汪扎尔多尔济、辅国公车林昆尔、多罗贝勒丹津多、尔济、巴林固山贝子鄂齐尔桑等、来朝。　　

○丙午。升浙江驿盐道吕犹龙、为浙江按察使司按察使。命湖北粮储道新升浙江按察使张文灿、带升衔、留原任。　　

○丁未。谕内阁、皇四子之女、前授郡君。今著授为郡主。可传谕该部。　　

○赐四川提督康泰、鞍马一匹、白金一千两。　　

○己酉。喀尔喀多罗贝勒宗对、来朝。　　

○予故四川提督加增右都督马际伯祭葬。谥襄毅。　　

八月。壬子朔。科尔沁多罗冰图郡王宜希班第、来朝。　　

○癸丑上行围。命皇太子允礽、皇五子和硕恒亲王允祺、皇八子多罗贝勒允禩、皇十二子固山贝子允祹、皇十五子允禑、皇十六子允禄、随驾。是日、自热河启行。驻跸中关。　　

○喀尔喀辅国公汪札尔、车木楚克纳木札尔、厄鲁特多罗贝勒和硕额驸阿宝等、来朝。　　

○甲寅。上驻跸汤泉。　　

