<!-- { "loadSidebar": true } -->
○癸卯。上阅视溜淮套由清口登陆详看地方形势是日驻跸曹家庙地方。上御行宫门外。命扈从文武臣工及地方大小官员河道总督及河工官员等列跪于前上问张鹏翮曰尔何所见奏开溜淮套张鹏翮奏曰、我皇上爱民如子不惜百万帑金拯救群生黎民皆颂圣恩。上曰、尔所言皆无用闲文。朕所问者、乃河工事务。文章与政事不同、若作文字、牵引故典、便可敷衍成篇。若论政事、必实在可行、然后可言。非虚文所能饰也。凡事在大廷广众可言者、方是至公无私。今满汉文武内外大小诸臣齐集。尔可将此河当开与否、一一明奏何必牵引闲文。张鹏翮奏曰、先因降调通判徐光启、呈开溜淮套图样臣与阿山、桑额、会同具奏。奉上□日、命臣等阅看。臣等因事关重大、所以再四恳请。皇上躬临阅视。指授定夺。上曰、今日沿途阅看、见所立标午错杂。问尔时、全然不知。问河官、亦皆不知。河工系尔专责、此事不留心、何事方留心乎。张鹏翮不能对、免冠叩首。上问刘光美于准曰、尔等何以亦奏此河应开。刘光美等奏曰、盱眙清口、系臣等所属地方、故会同查看。至于应开河与否、总河久在河工、尚不能知、臣等愚昧、何能深悉。但开河系臣等公同具奏、冒昧之罪、更有何辞。亦免冠叩首。上又问张鹏翮曰、水平是何人看验。张鹏翮奏云、见任清河县主簿方德弘、同大计参革主簿郭维藩、降调通判张调鼐、徐光启、看验。上问曰、土方是何人料估。张鹏翮奏云、徐光启料估。上曰、徐光启等、皆大计参处、至不堪小人。惟知亡命射利、不得齿于人列。此等重大事情、尔竟委任伊等是诚何心。因顾诸臣曰、前阿山等、察勘泗州水势。奏称溜淮套地方另开一河出张福口可以分洩淮水免洪泽湖之异涨保高家堰之危险绘图进呈请朕亲阅在廷诸臣亦以河工事关重大、再四恳请朕始亲行、昨日阅武家墩。朕尚谓果如阿山等所奏溜淮套可以开成今日乘骑从清口至曹家庙地方详看见地势甚高虽开凿成河亦不能直达清口、与伊等进呈图样、迥乎不同且所立标竿多有在坟上者。若依所立标竿开河不独坏民田庐。□至毁民坟冢。朕惟恐一夫不获其所、时存已饥已溺之心、何忍发此无数枯骨。朕为人君、凡颁发谕上□日、倘有差误、尚令人言。张鹏翮身为总河、至欲掘人骸骨、所属人员、竟无一敢言者。张鹏翮以读书人、而为此残忍之事。读书何为。假令张鹏翮祖坟被人发掘、伊肯默然耶数年来两河平静、民生安乐。何必多此一事先年靳辅所开中河凡漕运商民船只、避黄河一百八十里之险此河确有成效。至今往来之人、尚追念之。但靳辅所开止因旧河身、疏浚今欲开溜淮套必至凿山穿岭不惟断难成功即或成功将来汛水泛溢不漫入洪泽湖、必致冲决运河矣。上又问张鹏翮及众河官曰此河若开、尔等能保无事乎。张鹏翮等奏云、臣等一无所知、数年来、皆仰赖皇上教训指授此工如何敢保。上曰、今奏溜淮套开河非地方官希图射利即河工官员妄冀升迁至河工效力人员无一方正者何故留置河上张鹏翮奏云臣误用小人罪有何辩。上谕大学士马齐等曰、朕看南旺湖水分南分北实有大功用意迥异常人朕每次临阅深嘉其才马齐奏云挑水坝人字河芒稻河鲍家营诸工皆系皇上指示超出南旺分水之上上曰、南旺分水、自高山引出事属创举。今所开之河、皆由旧河形疏浚、与创举者不同。大学士张玉书奏云、引汶水分南北流、是当日老人白英所建之议、其策原善。今皇上睿裁、筑御坝、开引河俾淮水敌黄黄水趋海此万世之永利、亦万世之良法也。上曰、明代淮黄与今时迥别明代黄水势强淮水势弱故有倒灌之患朕自甲子年南巡阅视两河形势记忆甚明渐次修治今则淮强黄弱矣然善后之策尤宜亟讲与其开溜淮套无益之河不若将洪泽湖出水之处再行挑浚令其宽深使清水愈加畅流至蒋家坝天然坝一带旧有河形宜更加挑浚使通运料小河、俾商民船只皆可通行、即漕船亦可挽运为利不浅矣谕毕。上回行宫。少顷。命一等侍卫马武等、传谕河道总督张鹏翮曰、江工效力人员内稍有可观者、犹可容留河上如同知南梦班降调通判徐光启、主簿方德弘、俱属不堪匪人著斥革逐去又召大学士马齐谕曰、溜淮套开河必至毁民田庐坟冢。且地形甚高虽开凿成河亦不能直达清口朕将此等情由在扈从诸臣地方大小官员前穷问总河巡抚、河官、伊等皆不能对、惟叩首认罪而已此河断不可开。即缮写谕上□日传谕在京诸臣前任总督阿山何所见亦奏此河当开、著问阿山回奏。　　

○刑部议覆、云南贵州总督贝和诺疏言、原任云南巡抚佟毓秀、纠参布政使佟国勷、暗勒火耗、扣克兵饷、各款察审俱虚。请复佟国勷所革之职。应如所请从之。　　

○甲辰。上自曹家庙回清口。将沿途所立开河标竿尽行彻去百姓见之踊跃欢欣。咸曰。圣上深仁厚德不惟生者沾恩亦且下及枯骨我等无以报答。惟仰祝圣寿无疆而已上至清口登舟谕大学士马齐等曰凡天下事行之有益者自宜亟行如无益断不可轻举譬如人之一身有病方可用药饵针砭如无病之人或告以割肉可得延年断无听从之理开河事亦类此今欲于溜淮套开河、是平静无事之时、多此一事不惟无益而反有害矣。又谕曰、朕观此地百姓可谓淳朴彼见竖立标竿坟墓之上毫无怨色朕沿途访问。仍云皇上圣明应开自开不应开自不开我等愚民无知总恃皇上爱恤皇上不辞劳苦躬临阅河特为小民起见我等何敢妄置一词及闻朕谕溜淮套停止开河群情欢悦不胜鼓舞感激可见伊等惟知尊上绝无他意可谓良民矣是日、大江以南百姓各举旗帜恭迎圣驾叩请临幸江南上允所请百姓欢声雷动。　　

○乙巳。上召扈从大小臣工、及总督巡抚司道、总河、河官近御舟前列跪于岸。上谕张鹏翮曰尔身任总河宜时时巡视堤河不避风雨以勉尽职守乃安居署中两三月不一出惟以虚文为事何事不致耽误若论文字朕亦常为之尔所作文字亦未必佳尔口中常称朱子朱子之书朕不时披览见置朕侧尔能记忆一条乎宋儒所言光风霁月尔能稍似否尔惟任用一二不肖汉官偏听其言河工事务漫不经心朕尝谓天地风雷有不测之变异不可恃堤岸之坚须竭尽人力曲为绸缪曾经再三训谕后洪泽湖水涨溢堤岸危险河官欲开滚水坝前土坝以洩水势、屡次申报尔置若罔闻以致古沟一带地方咸被冲决。尔行事刻薄不以礼待属员口无忌惮、使众人皆畏惧尔朕虽加训谕并不悛改且语多欺诳。康熙四十四年朕南巡阅河问尔高家堰石工何时可以修竣尔奏云本年七月内工竣乃迟延致逾年不完今又以溜淮套地方、可以开河请朕亲临更属欺诳朕之言无不可向众人言之者。今大小臣工齐集于此尔有何说可于众人前直陈张鹏翮免冠谢罪上又谕曰加筑高家堰堤岸、闭塞减水六坝、使淮水尽出清口非尔之功。修治挑水坝逼黄水流向壮岸、非尔之功。堵塞仲庄闸、改建杨家闸、令黄水不致倒灌清口、非尔之功。此数大工程、皆与尔无涉、更有何勤劳。张鹏翮奏云、臣实愚昧无知、不能仰体皇上训上□日。夙夜恐惧上曰、尔不巡视河工惟夙夜恐惧徒自苦耳于地方何益与其夙夜空怀恐惧何如尽此力于河工张鹏翮奏云臣非罪戾实多惟仰恳皇上宽宥保全上曰、赏罚者国家大权内而九卿外而督抚原为尽忠于国惠养斯民而设非徒使之。荣显晏安而已大吏廉洁则小吏自然效法苟不能勤慎。致误公事岂可因保全一人而废国法乎。凡事有可以保全者亦有当用刚断者。国家臣工甚多姑息一二人何以服众又谕诸臣曰比年以来幸而水不甚大当年靳辅于成龙在任时水势甚大若张鹏翮当此河工必致不堪张鹏翮惟有一长于成龙每不遵朕指示自立意见张鹏翮则不然朕前以河务一一指授皆能遵行、所以年来河工渐次厎绩归仁堤原为洪武祖陵建筑、靳辅以为无用废去殊属、不合清水使之入黄则黄水未有不被刷者使灵芝湖等水由祥符闸入黄殊觉有益但水势泛溢由归仁堤三闸流入洪泽湖水势既分则不能入黄。虽开祥符闸、亦觉无益。若闭归仁堤三闸、以蓄水。又恐水涨、致淹上流民田、亦非可行之事。前靳辅虑高家堰堤岸危险、开唐埂六坝、以致洪泽湖水、偏向六坝而流。此靳辅误处后黄河倒灌清口朕令闭塞六坝、始能敌黄朕自甲子年至今六次南巡详观河形、一年异于一年治河之道当看何处关系紧要便保守何处不可执一自古治河、皆顺水性为今之计但当商酌使淮水稍洩其流乘水未长时预为绸缪。将来水虽大长必不致于危险天然坝一带旧有河形当挑浚此河酌量可容粮艘建立闸座。水小则闭闸、蓄湖水以敌黄水大则开闸、使之畅流一面由武家墩、通至运河一面通至高邮湖则商民船只皆得长行、似为永久利益著张鹏翮率领在河能员、确看定议具奏。　　

○丙午。御舟泊淮安府清江浦。　　

○谕江南江西总督邵穆布安徽巡抚刘光美江苏巡抚于准等前总督阿山总河张鹏翮总漕桑额等奏称溜淮套地方开河朕循行周览断不可开今溜淮套工已降上□日停止其湖水泛涨宜筹宣洩之道故谕张鹏翮亲率能员于高家堰蒋家坝相度旧有河形之处建闸蓄洩以期永利尔等可即张示遍谕各州县人等咸悉朕慎重河务周恤民隐之至意。　　

○致仕在籍大学士张英来朝。　　

○福建将军祖良璧来朝。　　

○丁未遣官祭先农之神。　　

○上驻跸淮安府城内。　　

○吏部题一等阿思哈尼哈番关报病故销去恩诏所得一拖沙喇哈番余二等阿思哈尼哈番、以其子悟实承袭从之。　　

○戊申御舟泊宝应县。　　

○杭州将军宗室诺罗布等奏称杭州兵民颙望圣驾临幸伏。祈俯赐俞允上谕曰朕已允江南百姓恳请渡江巡省浙江当一体临幸己酉。孝昭皇后忌辰遣官祭陵。　　

○御舟泊高邮州九里庙地方。　　

○湖广总督石文晟湖北巡抚刘殿衡偏沅巡抚赵申乔来朝。　　

○庚戌御舟泊扬州府是日扬州绅衿商民等跪迎圣驾。　　

○赐致仕大学士张英御书世恩堂匾额及对联书籍人参。　　

○河道总督张鹏翮、以误奏开溜淮套河具疏请罪得上□日黄淮两河关系运道民生总河身任河务必勿惮烦劳时亲勘阅将应修应筑之处斟酌合宜又能任用得人斯为称职张鹏翮听信小人徐光启议开溜淮套河、竟不亲加审勘辄奏称此河开浚有益。所立开河标竿至毁坏民间坟冢田庐。又地势甚高、虽开浚成河亦不能水出清口。徒滋生事扰民张鹏翮轻举妄动大负职掌九卿詹事科道、将张鹏翮并前会题请开溜淮套督抚等俱严加议处具奏。　　

○辛亥。上驻跸扬州府宝塔湾行宫。　　

○宗人府题辅国将军都统阿颜图行止不端应革职从之。　　

