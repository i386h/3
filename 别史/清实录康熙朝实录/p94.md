<!-- { "loadSidebar": true } -->
○湖广总督蔡毓荣疏报、贼于十二月二十九日、陷沅州。总兵官崔世禄被执、澧辰路梗、楚地请援。上命大将军顺承郡王勒尔锦、于所领兵内、每佐领先出骁骑二名、以都统一员领之。继都统巴尔布之兵、速往荆州、并令都统巴尔布、护军统领伊尔度齐、额司泰等、于所领护军内、简选肥马、以护军统领一员领之。继前锋统领硕岱之兵、并驰赴荆州　　

○辛巳。上诣太皇太后宫、问安。设灯节筵宴　　

○赐朝正外藩王、贝勒、贝子、公、台吉、塔布囊等、银币、鞍马有差　　

○谕户部、迩者京师需用驼马。凡蒙古驼马、进张家口、杀虎口、贸易者、自今至九月、免其税课　　

○兵部题、湖广四川二省、武职官员、原无督臣题补之例。今值云贵多事、正在用人之际、应令该督、于就近遴选、坐名题补。从之　　

○癸未。上诣太皇太后宫、问安　　

○谕兵部、近因吴三桂背恩叛逆、已遣大兵前往征剿。闻彼处百姓、有预先惊避者。轻离家室、恐致失所、朕心深为悯念。向来大兵纪律严明、所过并无骚扰。今宁南靖寇大将军启行、朕复面加诫谕、务令秋毫无犯、安辑地方。逆寇煽惑、不过一隅。大兵到日、立见荡平。该地方军民人等、俱系朕之赤子。遣发大兵、原以卫民、何必妄生惊恐。著该地方官、广行宣谕。俾其各安生理、勿致流离、以副朕定乱安民之意。尔部即速行湖广督、抚、提、镇等官、通行晓谕遵行　　

○刑部等衙门题、会审黄裁缝等、党附杨起隆、谋逆情实。俱应凌迟处死。其祖、父、子、孙、兄、弟、及同居之人、不分异姓、及伯、叔、兄、弟之子、男年十六□山戊示□以上者、俱应斩。男年十五□山戊示□以下、及本犯母女、妻、妾、姊、妹、若子之妻、妾、财产、俱入官。得上□日、黄裁缝等十二人、俱凌迟处死。余犯俱改为即行处斩。各犯亲属、本应依律正法、但牵连甚多、朕心不忍。著从宽免罪。人口家产、并免入官。郎廷枢、从优议叙　　

○甲申。命德州、沧州、及顺义等十处驻防满兵、会于德州、以都统尼雅翰、为镇南将军将之。尼雅翰奏请增兵、竟往武昌。俟大将军师克定湖广、臣愿率兵从广西进取。议政王大臣会议、令尼雅翰、与副都统席布、仍领德州等处驻防官兵、往兖州、会同驻防副都统马哈达、分兵为三。择马肥者、尼雅翰、席布、领之先往安庆。马瘠者、速令喂养、马哈达领之、继往安庆。其察哈尔兵亦同往。余兵、以副都统根特巴图鲁、领之防守兖州。奏入、报可。尼雅翰临行、授之敕印。令马哈达、席布、同预参赞军务　　

○乙酉。免江南淮安卫、康熙十二年分水灾额赋有差　　

○丙戌。升顺天府府尹马汝骥、为宗人府府丞　　

○升驻防杭州协领阿什图、为杭州副都统　　

○山西总兵官林本直疏言、臣有不同居之伯林天擎、曾隶逆贼吴三桂辖下。臣恐不免嫌疑。乞赐罢斥。得上□日、著暂解任来京。事平之日、另议补用　　

○安南国王嗣黎维＜礻定＞疏言、臣兄安南国王黎维禧病故、属臣权管国事。谨此奏闻。并遣陪臣胡士扬等、进康熙八年、十一年、□山戊示□贡。下部知之　　

○黎维＜礻定＞又疏言、臣先国王世守安南、国内皆臣疆土。后被逆臣莫登庸纂弑。赖辅国政郑檍之祖、剿除恢复。莫逆遗孽、篡据国内高平地方、乍臣乍叛。传至莫元清、惧臣国拏解、乃潜入内地。以先投诚为名。特为避罪之计。康熙八年、钦差使臣李仙根、宣到圣上□日、令还莫元清高平府。臣兄黎维禧、不胜郁结。钦奉君命、敢不祗遵。但莫元清、为臣不共之讐。高平、为臣世守之土。叛逆窃据、为后嗣者、实难甘心。叩恳天恩、仍令高平属归本国。又莫元清向有誓词、及祭伊父莫敬耀文内、有图逆天朝之语。今谨进呈。并进乞恩方物。得上□日、该部议奏。所进方物、著发还　　

○丁亥。侍卫夸塞、自荆州驰还。奏偏沅巡抚卢震、弃长沙、奔岳州。上命都统觉罗朱满、领兵速赴武昌。谕之曰、闻巡抚芦震、已弃长沙奔岳州。朕念武昌重地、不可不豫为防守。尔可率兵即往。如有贼至、务期保固地方。贼势倘众、勿轻与战。或武昌无警、即于岳州以北、水路要地驻防　　

○谕兵部、安庆为江南上游要地。令江宁将军额楚、镇海将军王之鼎、各遣副都统一员、领兵千名、由水陆分路先往安庆防守。并敕将军尼雅翰、将所领之兵、及马哈达之兵、共选六百名、速抵安庆、总统诸师　　

○谕宁南靖寇大将军多罗顺承郡王勒尔锦、比闻长沙巡抚卢震、弃城奔岳州。朕念武昌为省会要地。已令都统朱满、率兵急往防御。王可将所部护军、每佐领拨一名、速赴朱满军前。王师抵楚后。如武昌无事、可与贝勒会同、将朱满之兵、酌行调用　　

○谕副都统马哈达、俟将军尼雅翰至兖州、选兵去后。尔将所余官兵、分领其半、随往江宁、与将军额楚同守。其余官兵、留与参领噶笃浑、沙纳哈、仍驻防兖州　　

○戊子。上诣太皇太后宫、问安　　

○先是、谕副将军胡礼布、署前锋统领穆占、尔等率领前锋护军、兼程疾赴西安。或军中马有疲乏者、即取西安绿旗官兵马匹驰行。倘更不足、取满洲官兵马匹、即以尔等所留马补给之。可追及将军瓦尔喀、继进四川。与瓦尔喀合兵之后、何处设防、何处驻劄、尔等相机区画。如有可进云南之机。必俟将军赫业、定议以行。至是、四川巡抚罗森疏言、蜀省军心、颇怀携贰。上命副将军胡礼布、署前锋统领穆占、轻骑速进四川。并谕将军赫业、瓦尔喀、副都统佛尼勒等、大兵进川之后、一切宜加意慎密、勿得玩忽。其军中行止、当谨严斥堠、勿堕诡计。又谕总督哈占秦中绿旗官兵、当拊循得宜。更加鼓励、保障地方　　

○以福建海澄总兵官马化麒、为四川提督。寻因道梗、不得进、命暂留荆州军前　　

○谕兵部、刑部、近因逆犯杨起隆、诈称朱三、煽惑愚民、潜谋不轨。其党相继缉获。俱经审明。重者正法。其牵累者、业行审释。除逆首杨起隆、张子房、金玉环、郑得胜、仍严缉外。其余党羽、概从宽免缉。以后著改行从善、恪遵法纪、勿得自干宪典。军民人等、俱宜各安生业、不得听信讹言、自生疑惧。旁人亦不许妄行首告、借端吓诈、扰害善良。尔二部即出示、通行晓谕　　

○己丑。谕兵部、湖南郧阳、地介三省。中多旷土、山谷厄塞、奸民易于啸聚。恐有窃伏其间、与贼应和者。且逆贼或乘间侵犯。其令副都统佟国瑶、为提督总兵官。驻防弹压　　

○四川巡抚罗森、提督郑蛟麟、总兵官谭弘、吴之茂等、以四川叛降贼。声言将分路寇汉中、下夔州。上命调彝陵总兵官徐治都、自常德仍回彝陵防守　　

○升参领郭拱宸、为山西太原总兵官　　

○庚寅。封世祖章皇帝子隆禧、为和硕纯亲王　　

○命都统席卜臣、为镇西将军。与副都统巴喀、德业立、同往保守西安、接应进川大兵　　

○添设江西、河南、提督各一员。命原任浙江总督赵国祚、为江西提督。阿思哈尼哈畨王永誉、为河南提督　　

○辛卯。上遣近侍纳尔泰、往荆州、传谕湖广总督蔡毓荣、云南贵州总督鄂善、湖广提督桑峨等、近所属地方、虽有沦陷、尔等不必怀忧。朕闻尔等戮力共保荆州、甚为可嘉。俟王师之至、恢复疆宇、是即尔等之功。前锋统领、护军统领、续当即至。或马匹疲瘦、可以马助之。刍茭之属、豫储勿误　　

○谕兵部、各处投诚官兵、有堪效力者、著入督抚标下、量材录用　　

○兵部题、口外蒙古逃人、在外娶妻、若照旧例、将其妻仍给还民、与夫拆散、似属可悯。嗣后应免其离异、仍令给与为妻。从之　　

○壬辰。命驻防西安副都统扩尔坤、帅师赴汉中。汉军副都统吴国桢、领兵继之　　

○谕西安将军瓦尔喀、副都统佛尼勒、尔等久历戎行、素称谙练、朕可无西顾之忧。但大兵至蜀。或绿旗已叛官兵、或吴逆伪属官兵、有来降附者、随宜抚纳、仍应密为防闲。其严设巡哨。整饬营垒。尔等自能周知、无庸再谕。兵部郎中托必泰、前奉使往蜀。今郑蛟麟既叛、度必羁留不还。尔等或令人持书往谕、大略言尔虽反叛、朝廷犹念尔系从前效力之臣、一时出于迫胁、固不可知。尔在京子孙家产、并未按法收系。可将托必泰、速行遣还。否则大师压境、克复城池、虽悔莫及矣。至绿旗已叛官兵、尔等相机招抚、便宜行之　　

○癸巳。免江南清河县、康熙十二年分水灾额赋有差　　

○甲午。上诣太皇太后宫、问安　　

○免河南辉县、康熙十二年分水灾额赋有差　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十五



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十六　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十三年。甲寅。二月。乙未朔。谕讲官喇沙里曰、前太皇太后闻朕赏赐出征官兵银两。蒙慈谕云、出征官兵、从来有赏赐之例。遂出宫中撙节银两分赏。今朕又念驻防官兵、虽无赏赐之例。但军行期迫、恐措办艰难、特加恩赏。又蒙太皇太后慈谕、此番兵丁、亦著将我宫中紀疋银两赏给。此太皇太后德意。尔等职司记注。故尔谕知　　

○谕吏部、兵部、逆贼吴三桂、虗声恫喝、以致巡抚卢震、弃地潜逃、已行拏究。湖南文武各官、仍能保乂百姓、固守地方、允称尽职。事平之日、从优加恩。可传谕长沙诸处文武各官知之　　

○以原任江宁巡抚韩世琦、为偏沅巡抚　　

○丙申。升左佥都御史魏象枢、为顺天府府尹　　

○丁酉。遣大学士索额图、祭先师孔子　　

○钦天监题、钦造仪象告成。进呈新制灵台仪象志。上留览。加南怀仁太常寺卿衔、仍治理历法　　

○戊戌。祭大社大稷。上亲诣行礼　　

○上诣太皇太后皇太后宫、问安　　

○户部遵上□日议覆、江南丹徒县坍入大江田四十余顷、额赋应永行开除。余田令地方官修堤防护、三年后起科。金坛县荒田七百二十余顷、劝民开垦。其二县坍荒田、康熙十一年分逋赋、应俱停徵。从之　　

○发山东济南仓积谷、赈给济南府地方饥民　　

