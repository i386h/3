<!-- { "loadSidebar": true } -->
○丁丑。礼部议覆、左副都御史胡昇猷、疏请皇上亲定殿试题目。并严饬阅卷诸臣、以重大典。应如所请。上谕大学士等曰、殿试设有读卷官、俱系大臣。岂不相信。纵有他故、亦自有定例。若题目俱由朕亲出、不胜烦琐。即如会试题目、乃偶一行之、岂遂为例。且朕所出之题、乃试官不出、人所不能预拟者。若屡屡亲出、则人亦能预为揣摩矣。著传谕九卿詹事科道、仍照旧例行　　

○戊寅。万寿节。停止行礼筵宴　　

○遣官祭福陵、昭陵、孝陵、仁孝皇后、孝昭皇后陵　　

○遣官祭真武、东岳、城隍之神　　

○己卯。转吏部右侍郎阿兰泰、为左侍郎。调户部左侍郎萨海、为吏部右侍郎　　

○庚辰。策试天下贡士陆肯堂等、一百二十一人于太和门前。制曰、朕惟帝王抚驭寰区、覃敷治化。必务本敦行、厚生正德。俾俗尚鸿庞。兆人乐利。斯庶几时雍风动之上理也。朕仰荷天庥。缵承祖宗大业。孜孜宵旦。期登郅隆。念小民之依、惟农桑是重。而犹虑野余旷土、室鲜盖藏、未底家给人足之盛。将无游惰逐末者尚众、而秉耒耜者或寡欤。蠲租之诏屡下。垦荒之令时举。率作兴事者素矣。其果争趋本业否欤。行莫大于孝。守莫重于廉。汉有孝廉之科、其法犹为近古。自积习浮靡、人鲜门内之行、士昧一介之操。今欲使束修砥节、何道而可。教化之不兴。以凡为士者、从事虚名、而未敦实学也。矫伪相煽。中于人心。咸令惕然知返、著诚去伪、抑何术之从也。夫野有醇风、斯朝多端士。匿情饰貌、滋长浇凌。孝弟力田、幸臻美俗。其说可悉指欤。尔多士盱衡古今。于民生士习得失之数、筹之熟矣。其各抒所学、以禆教养之隆。朕将亲览焉　　

○辛巳。上谕大学士等、朕南巡时。见闾阎疾苦、深为轸念。所经过地方如此。其他省可知。今国帑充足。朕欲蠲免直隶各省明□山戊示□钱粮、以纾民困。尔等会同户部、预行酌议。俾天下均沾实惠。其直隶顺德等府、正在饥荒。且此地供应甚多。徭役殷繁。今宜即行议蠲。畿辅抚循得所、尤为有益。尔等会同户部议奏　　

○壬午。广西巡抚范承勋、陛辞。上谕曰、尔父兄俱曾宣力于国。尔今为巡抚、钱谷刑名、虽系职任。其最要者、在洁己爱民。若德信幕客、沽名妄作、强不知以为知、欺人欺己大为不可。尔宜戒之。每见汉军外任、携带家口、动至数百人。尔今往广西、料不能多带。范承勋奏曰、臣量携数十人以往　　

○福建兴化总兵官吴英、陛辞。上问曰、尔有所陈否。吴英奏曰、台湾设兵八千。请半为镇守。半为屯种。上曰、边地屯田、古有成法。尔具疏来、朕自酌行　　

○上御懋勤殿。殿试读卷官大学士明珠等、将策试天下贡士卷、选择十卷进呈。上览毕。御笔批定一甲三名。余俱列二甲　　

○癸未。上御太和门。传胪。赐殿试贡士陆肯堂等、一百二十一人、进士及第出身有差　　

○甲申。升翰林院侍讲学士郭棻、为詹事府詹事　　

○旌表江西节妇、信丰县王氏、进贤县龚氏、各给银建坊如例　　

○乙酉。上御太和门视朝。文武升转各官谢恩。次喀尔喀使臣等行礼　　

○先是、朝鲜国民人聂那密、以疯病毁坏边墙、私行入境。边吏执送以闻。上命付贡使□□隹冏□之归国。仍谕国王、善为收养。是人因病越界、毋得杀害。至是、朝鲜国王李焞、上表谢恩。报闻　　

○宴衍圣公孔毓圻等于礼部　　

○丙戌。旌表河南烈妇、金才妻齐氏、强奸不从、捐躯全节、给银建坊如例　　

○丁亥。福建提督侯施琅、疏请恤赏进剿澎湖伤亡兵丁。部覆毋庸议。上谕大学士等曰、凡军功议叙恤赏、俱关紧要。如迟延日期、往返咨查。恐奸宄之徒、舞文作巧、易生弊端。朕思此等贫兵。早给一日恤赏、使得早受一日实惠。此后著一概速行议叙　　

○调镶蓝旗蒙古副都统赛毕汉、为满洲副都统　　

○戊子。三等阿思哈尼哈番莽极图故、无子。以其叔卓诺和、袭职　　

○己丑。宗人府以四月行围。凡遣往王、贝勒、贝子、公等、请上点定。上谕安亲王岳乐等曰、朕观此中绝少成材者。虽点行围、岂能效力。且观其上朝时、弇陋不娴礼节。惟外饰虚貌、实无所有。其所以致高位者、不过承祖父之荫耳。曾有著绩行阵者耶。我先世曾见此辈否。应严饬令其悛改。务矢志奋勉　　

○上谕大学士等曰、凡为大学士者、以进贤退不肖为职。不可稍存私意。必休休有容。知无不言。言无不尽。方可称为大臣。其他朕亦不须尽言。王熙奏曰、臣等敢不谨遵圣谕　　

夏。四月。庚寅朔。享太庙。上亲诣行礼　　

○辛卯。上谕大学士等曰、从来道德文章、原非二事。能文之士、必须先明理。而学道之人、亦贵能文章。朕观周程张朱诸子之书。虽主于明道不尚辞华。而其著作、体裁简要、晰理精深。何尝不文质灿然。令人神解意释。至近世则空疎不学之人、借理学以自文其陋。如崔蔚林本无知识、文义荒谬、岸然自负为儒者。真可鄙也　　

○授宋儒周惇颐后裔、五经博士世职　　

○吏部议覆、左佥都御史姚缔虞疏言、内阁中书缺出。应令投供验到、方许补用。嗣后考定中书、令其验到一次、仍听其回籍候补。补授之后、迟至一月以上、不到任者、照赴任迟延例议处。从之　　

○九卿等议覆差往阅河郎中杭霭疏言、毛城铺等处、建造闸坝、有益黄河堤岸、运道民生等语。应令总河靳辅、乘时建造。从之　　

○壬辰。转户部右侍郎鄂尔多、为左侍郎。调刑部左侍郎苏赫、为户部左侍郎、管右侍郎事　　

○以修撰彭定求、蔡升元、编修徐倬、熊赐瓒、俱充日讲起居注官　　

○癸巳。议政王大臣等会议、今海内一统。寰宇宁谧。满汉人民、俱同一体。应令出洋贸易、以彰庶富之治。得上□日、开海贸易、原欲令满汉人民、各遂生息、倘有无藉棍徒、倚势横行、借端生事、贻害地方。反为不便。应严加禁饬。如有违法者。该督抚即指名题参　　

○甲午。以故三等阿思哈尼哈番胡纳晋弟佛伦、袭职　　

○乙未。上谕议政王大臣等、黑龙江兵、于是月起行。五月中旬、可至雅克萨城。凡奏报军机。自雅克萨至额苏里、经黑龙江前来、恐纡道迟延。令理藩院侍郎明爱、于杜尔伯特、扎赖特、派兵五百人。并索伦兵。酌自墨尔根至雅克萨、设驿奏报军机。庶旬贻误。明爱往来觉察。驿夫粮食匮乏、以索伦所贮米支给。黑龙江以内。每驿原设二十人。应核减一半、并入蒙古。若蒙古兵五百人过多。再为核减。索伦效力勤劳。传谕异日加恩、以示鼓励　　

○先是、宁夏灵州民吴仲良等、隐匿地万一千余亩。甘肃巡抚叶穆济、咨报户部。部议按亩徵粮、仍追地价入官。至是、叶穆济以吴仲良等贫苦、地价久未输纳、题参经徵同知卲逢春等、部议各官如例处分。仍徵粮追价。得上□日、宁夏边方、地瘠民贫。吴仲良等隐匿地亩价值、及赔补钱粮、悉行免徵。所参各官、亦从宽免议　　

○丙申。叙恢复江山、常山功。授浙江总督李之芳、拖沙喇哈番职　　

○谕大学士等、索伦、打虎儿总辖之任、甚为要重。必得贤能之人、始能管理、今著理藩院拨什库善驰马者一人、由驿递速遣至马喇处。马喇身在彼土、有贤能之人、堪任索伦、打虎儿总辖者、马喇以其名、明白具疏、即付遣往拨什库赍奏。所遣拨什库、限往返在二十日之内。可传谕理藩院　　

○丁酉。翰林院议覆、左副都御史胡昇猷、疏请刊刻经筵讲义、颁示中外。应如所请。乞敕下讲幄诸臣、纂辑满汉讲义进呈。恭请御制序文、以弁其端。从之　　

○戊戌。上诣太皇太后皇太后宫、问安　　

○大学士会同户部遵上□日议覆直隶顺、永、保、河等处、圈占地方、应徵康熙二十一年地丁钱粮、已经奉诏蠲免。所有直隶八府、康熙二十三年未完地丁钱粮、应尽豁除。其顺、永、保、河、未经圈占地方、及真、顺、广、大、等处、康熙二十四年地丁各项正赋、俱免三分之一。上问曰、康熙二十三年、直隶八府未完地丁钱粮、其数几何。户部尚书科尔坤奏曰、约有六十余万。上又问曰、康熙二十四年所免三分之一、其数几何。科尔坤奏曰、约有五十余万。上曰、朕御极以来。早作夜思。惟以爱养民生为急。迩来四方大定。犹恐民气未复、时廑朕怀。今军国之需、撙节制度、自可足用。必使百姓乐业。家给人足、无一夫不获其所、始慰宵旰。况畿辅重地、频年旱灾。尤可悯恤。这所奏著候谕上□日行　　

○转刑部右侍郎席柱、为左侍郎。升通政使傅腊塔、为刑部右侍郎　　

○吏部等衙门题、礼部尚书杭艾、原系宗室额奇属下之人、乃巧称不系属下控告。又伊前任户部尚书、拨给地亩时、检取附近关厢园池善地。殊属不合。应将尚书、佐领、拜他喇布勒哈番、又一拖沙喇哈番、俱革去。从之　　

○户部议覆、顺天府府尹张吉午、疏请自康熙二十四年始。凡民间开垦田亩、永免圈取。应不准行。上谕大学士等曰、凡民间开垦田亩。若圈与旗下、恐致病民。嗣后永不许圈。如旗下有当拨给者。其以户部见存旗下余田给之　　

○副都统马喇等疏言、臣等今年正月二十八日、遣打虎儿副头目倍勒尔等、率三十余人、往雅克萨城北、务擒其生口、并详勘情形以报。三月初五日、倍勒尔等、生擒罗刹七人回、云雅克萨城垣庐舍如故。又据生擒罗刹噶瓦力喇等云、去岁雅克萨城内、设立重木、中实以土。闻大兵至额苏里。即遣人各处求援。援兵千人。今年二月、前队已至。后队未来。去□山戊示□新到头目额里克舍、传谕人众。大兵来此、皆尔等杀掠所致。自后再闻有侵扰索伦、打虎儿者。定行诛戮。是以我等往来。不敢持军器。前者释回二人、已送往国主处。迄今未得主命。雅克萨兵众、不满千人。后增发者、未知其数等语。生擒罗刹、逸去一人、见在六人、递送至京。上谕、倍勒尔等、直抵雅克萨、探其情形、生擒罗刹。可嘉。所司如例奖赏。其送至六人、各给时服一袭。送将军萨布素处。俟大兵进剿时。示以宽大之意。悉行释放　　

○谕兵部、人材不一。有骑射精熟者。亦有长于别技者。若概考以弓马、恐淹没人材。况从来为将之道、全恃谋略、不仅在武艺。嗣后凡投诚官员。俱视军功为殿最、其无军功者、试以弓马。若既无军功、又不娴弓马、以文官不及例引见处分。彼亦心服无怨矣　　

○授厄鲁特伊拉古克三胡土克图、为归化城掌印扎萨克大喇嘛　　

