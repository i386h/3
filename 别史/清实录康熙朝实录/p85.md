<!-- { "loadSidebar": true } -->
○以翰林院侍讲学士陈廷敬、充日讲起居注官　　

○停长芦、两淮、两浙、河东巡盐御史差。盐法事务、归并巡抚管理　　

○厄鲁特达赖汗、遣使进贡。赏赉如例　　

○甲寅。上诣太皇太后宫、问安　　

○以翰林院编修孙在丰、为顺天武乡试正考官。检讨李天馥、为副考官　　

○乙卯。升内阁侍读学士郭四海、为内阁学士兼礼部侍郎　　

○予故一等精奇尼哈番色楞车臣、祭葬如例　　

○丙辰。上御太和殿视朝。文武升转各官谢恩。次厄鲁特、喀尔喀、进贡使臣等行礼　　

○戊午。上诣太皇太后宫、问安　　

○予故致仕杭州副都统吴汝玠、祭葬如例　　

○庚申。谕兵部、都统、副都统、职司军务、关系重大、必得其人、乃克胜任。以后汉军都统缺出、著将该旗副都统、应升官员、见任提督、一并开列具奏。副都统缺出、著将该旗参领、应升官员、见任总兵官、一并开列具奏。尔部即遵谕行　　

○辛酉。升内阁学士张士甄、为礼部右侍郎　　

○癸亥。上诣太皇太后宫、问安　　

○甲子。上诣太皇太后皇太后宫、问安　　

○升参领李应魁、为浙江平阳总兵官　　

○以敖汉故多罗郡王墨尔根巴图尔子扎穆苏、袭爵　　

○乙丑。升江南苏松水师左协副将李廷栋、为京口右路水师总兵官　　

○丙寅。上御太和殿视朝。文武升转各官谢恩　　

○升奉天府府尹陈一炳、为都察院左副都御史　　

○户部右侍郎雷虎、以疾乞休。允之　　

○丁卯。以户部左侍郎田逢吉、为浙江巡抚　　

○己巳。上诣太皇太后宫、问安　　

十一月。壬申朔　　

○甲戌。冬至。祀天于圜丘。上亲诣行礼　　

○遣官祭永陵、福陵、昭陵、孝陵　　

○升翰林院侍读学士史大成、为内阁学士兼礼部侍郎　　

○乙亥。上率诸王、贝勒、贝子、公、及内大臣、大学士、都统、尚书、精奇尼哈番、侍卫等、诣太皇太后皇太后宫、行冬至庆贺礼。御殿。王以下、文武各官、上表朝贺。次厄鲁特、喀尔喀、使臣等行礼　　

○丙子。免直隶清苑县等十九州县、本年分旱蝗灾额赋有差　　

○丁丑。转户部右侍郎刘鸿儒、为左侍郎。以原任刑部左侍郎马绍曾、为户部右侍郎　　

○免湖广嘉鱼等十四县、本年分水灾额赋有差　　

○戊寅。授多罗贝勒尚善三女、俱为郡君。壻王麟、阿拉布坦、富寿、俱为多罗额驸　　

○己卯。以兵部左侍郎吴正治、充经筵讲官　　

○转户部右侍郎班迪、为左侍郎。升保和殿学士达都、为户部右侍郎。都察院左佥都御史陈洪明、为奉天府府尹　　

○以江南桃源县、兴化所、监城所、屡被水灾。将本年起存钱粮漕米漕项、及带徵康熙十年分漕米漕项、尽行蠲免　　

○工部议覆、江宁巡抚马祜疏言、吴江县长桥一带、及太湖洩水入海要道。因年久未经疏浚、以致吴家港起、至新桥止、两旁俱涨沙滩。相应准其通县协力开浚、不得滥派扰民。从之　　

○庚辰。上诣太皇太后皇太后宫、问安　　

○免山西岢岚州、本年分霜灾额赋十之三　　

○壬午。户部议覆、江南江西总督麻勒吉疏言、江宁等十六卫、屯田钱粮、向系守备千总等催徵、完纳不前。请改归各州县徵收。应将此十六卫屯粮、自康熙十二年为始、改归就近州县徵收。从之　　

○癸未。免河南安阳等六县、本年分水灾额赋有差　　

○丙戌。上诣太皇太后宫、问安　　

○升内阁侍读学士穆诚额、为内阁学士兼礼部侍郎　　

○丁亥。免江南亳州、怀远等十二州县、本年分水灾额赋有差　　

○以原任广东饶平总兵官吴启丰、为贵州安笼总兵官　　

○免湖广监利县、本年分水灾额赋有差　　

○庚寅。上诣太皇太后宫、问安　　

○以翰林院编修史鹤龄、充日讲起居注官　　

○以浙江杭、嘉、湖、绍、四府、连年被灾、命发帑银赈济　　

○壬辰。浙江巡抚田逢吉陛辞。谕之曰、因尔谙谏事务、故简任浙江巡抚。浙省年来水旱频仍、百姓困苦。尔膺兹重任、须正已率属。抚绥百姓。以副朕任用之意。察吏安民、不在小节、惟在剪除大恶、剔厘大弊耳。为善为恶、俱在于尔、尔其勖之。谕毕、于常赐鞍马外、加赐马一匹、表里十端　　

○癸巳。上诣太皇太后宫、问安　　

○乙未。銮仪卫銮仪使刘应志、以年老乞休。允之　　

○湖广提督胡拜、天津总兵官田进学、湖广沅州总兵官王燝、四川重庆总兵官陈建、广西左江总兵官赵宗科、俱以军政削职　　

○丙申。免河南武安县、本年分雹灾额赋有差　　

○丁酉。上诣太皇太后宫、问安　　

○己亥。兵部遵上□日议覆、告病副将内、果有效力行间、功绩素著、智勇可用者、病痊之日、该督提镇验明、特疏保举、仍准起用。至卫所官员、以不识文义具呈者、准改以营弁用。若既掣签之后、已知缺之美恶、以不识文义具呈、显系规避、应勒令休致。从之　　

○议政王大臣等遵上□日议覆、满洲犯罪、除谋反谋叛之罪、照律连坐籍没。其余罪犯、详在律内者、俱照律拟议。至心存陷害、借言情罪重大、妄议株连籍没者、即照故入人死罪律治罪。从之　　

○庚子。上诣太皇太后皇太后宫、问安　　

○以故茅冈土司安抚使覃洪治子覃印祚、袭职　　

○辛丑。上诣南苑、视太皇太后行宫　　

○予故吏部侍郎王清、祭葬如例　　

十二月。壬寅朔　　

○甲辰。上诣太皇太后宫、问安　　

○户部题、各省解交本色颜料等项钱粮、每有迟延日期、及恶棍包揽交纳之弊。嗣后请令各该巡抚、将批回限定到京交部日期、臣部亦照批文所注日期、于五日内收受完结。如解官逾限、题参治罪。恶棍包揽交纳、崇文门人役掯勒等弊、查出从重治罪。从之　　

○乙巳。和硕裕亲王福全、疏辞议政。允之　　

○调山西大同总兵官赵良栋、为直隶天津总兵官。直隶真定总兵官崔世禄、为湖广沅州总兵官　　

○升云南前镇总兵官马宁、为湖广提督　　

○以功加左都督郭义、为广西左江总兵官　　

○丙午。上御太和殿视朝。文武升转各官谢恩　　

○免湖广江夏等八县卫、本年分水灾额赋有差　　

○丁未。上奉太皇太后、幸南苑　　

○免江南长洲等七县、本年分蝗灾额赋有差　　

○大学士卫周祚、以老病乞休。慰留之　　

○庚戌。上奉太皇太后、自南苑还宫　　

○辛亥。以江南兴化等五县、并大河卫、连年灾荒、又本年水灾十分、将应徵本年分地丁银、及漕粮漕项、并带徵康熙十年分漕粮漕项、一并蠲免。其邳州、沭阳等五州县、连年灾荒、较兴化等县卫稍减。将本年分被灾十分九分者、于蠲免定例外、加免二分、作五分蠲免。八分七分者、于蠲免定例外、加免二分、作四分蠲免　　

○壬子。和硕庄亲王博果铎、多罗惠郡王博翁果诺、多罗温郡王孟峨、疏辞议政。允之　　

○癸丑。上诣太皇太后宫、问安　　

○广西道御史孙锡龄疏言、定例、官员缘事革职、所荫之子已仕者、不令离任。其父母领过诰命者追夺。是为父母者、反不得与其子邀一视之仁。请嗣后缘事革职、父母领过诰命、不必追夺。从之　　

○甲寅。吏部等衙门议覆、都察院左都御史杜笃祜疏言、八法处分、应详明开注、不得混称不孚众论等语。又京察时、六科官员、原无堂官可注考语、应移送吏部、都察院、堂官考察。俱应如所请。从之　　

○旌表浙江钱塘县贞女王氏四姑、桐乡县烈女顾季蘩、给银建坊如例　　

○乙卯。以一等侍卫张华善、为直隶真定总兵官。正红旗参领李应魁、为山西大同总兵官　　

○丙辰。上诣太皇太后皇太后宫、问安　　

○丁巳。谕学士傅达礼、朕昨诣太皇太后宫问安。太皇太后谕云、予虽在宫壸。太宗行政、亦略知之。彼时开创、甚重骑射。方今天下太平、四方宁谧、然安不忘危、闲暇时仍宜训练武备。至于在朝诸臣奏事、岂无忠诚入告者、然不肖之类、假公行私。附己者即为引进、忤己者即加罔害、亦或有之。为人君者、务虚公裁断、一准于理、则事无差失矣。朕绎慈训、人君之道、诚莫要于虚公裁断之一言也　　

○遣一等侍卫鄂尔多等、视大学士卫周祚疾　　

○云南贵州总督甘文焜、来京葬母。遣一等侍卫对秦等、至其家慰问之　　

○以故一等精奇尼哈番色楞车臣子阿玉锡、袭职　　

○免江南华亭、娄县、青浦、三县、本年分水灾额赋有差　　

○戊午。皇后千秋节。照例行礼。停止筵宴　　

○顺天府进春　　

○召讲官等至懋勤殿。谕曰、汉官中、有请令言官以风闻言事者、朕思忠爱之言、切中事理、患其不多。若不肖之徒、借端生事、假公济私、人主不察、必至倾害善良、扰乱国政、为害甚钜。又谕曰、从来与民休息、道在不扰。与其多一事、不如省一事。朕观前代君臣、每多好大喜功、劳民伤财、紊乱旧章、虚耗元气、上下讧嚣、民生日蹙、深可为鉴。熊赐履奏曰、皇上此谕、诚千古为治之要道也　　

○己未。免浙江杭、嘉、湖、绍、四府所属十六县、本年分蝗灾额赋有差　　

○和硕康亲王杰书、和硕安亲王岳乐、掌宗人府多罗顺承郡王勒尔锦、宗人府左宗正多罗贝勒察尼、多罗贝勒董额、多罗贝勒尚善、疏辞议政。不允　　

○厄鲁特噶尔丹台吉、遣使进贡。赏赉如例　　

○庚申。上诣太皇太后皇太后宫、问安　　

○壬戌。上幸南苑行围　　

○以四川提督郑蛟麟、为銮仪卫銮仪使　　

○升靖南王藩下护军参领徐文耀、为护军统领　　

○乙丑。以故二等精奇尼哈番苏长淑兄苏永祖、袭职　　

○丙寅。上还自南苑。诣太皇太后皇太后宫、问安　　

○丁卯。大学士卫周祚、以老病再疏求罢。命以原官致仕、乘驿回籍、仍准支俸　　

○予故浙江平阳总兵官石玉贵、祭葬如例　　

○戊辰。上诣太皇太后宫、问安　　

○庚午。岁暮。祫祭太庙上亲诣行礼　　

○遣官祭永陵、福陵、昭陵、孝陵　　

○遣官祭太岁之神　　

○上诣太皇太后宫、问安　　

○辛未。上诣皇太后宫、问安　　

○赐朝正外藩王、贝勒、贝子、公、及内大臣、大学士、上三旗都统、副都统、尚书、侍郎、学士、侍卫等宴　　

