<!-- { "loadSidebar": true } -->
○谕大学士等曰、尔等职任朝廷重务、岂可专为一身一家之计。古有诏上□日既下、大臣封驳之例、今满大学士凡有所言、汉大学士惟唯唯诺诺、并不辨论是非。如此、则刘正宗、陈名夏之例具在。学士等诚能各抒己见、共相参酌、事务岂至舛错。今尔等谄媚大学士、缄默不言、以为保身之计。吴格塞、卓灵阿之例具在。至翰林院撰拟文章、俱关要务。今翰林撰拟不堪、汉掌院学士、汉大学士、俱不改正、诚恐改正一字、即为终身之仇、掌院学士畏惧翰林、大学士畏惧六部、此皆尸位素餐、患得患失之所致也　　

○庚子。以江西南康府知府周灿、为四川按察使司副使、提调学政　　

○礼部等衙门议覆、朝鲜国王李焞疏言、陪臣郑载嵩等、具呈礼部、饰词巧辨、蒙恩宽免严拏、令臣自行处分。今已将郑载嵩等、禠其官职、依律定罪。应如所议。得上□日、郑载嵩等、本当依议处分。但念系愚昧无知、姑从宽免其革职发配。著各降四级调用　　

○辛丑。上诣太皇太后皇太后宫、问安　　

○工部尚书杜臻、丁母忧。令回籍守制　　

○壬寅。予故副都统西伯赫、祭葬如例　　

○癸卯。理藩院题、厄鲁特土哈尔台吉、噶尔丹台吉等、遣使互市。上曰、厄鲁特部落、如噶尔丹等四大台吉、应令来京互市。其余小台吉、俱于张家口互市。著为定例　　

○甲辰。上诣太皇太后宫、问安　　

○以镶黄旗护军统领苏尔达、为左翼前锋统领　　

○乙巳。以庶子伊图、充日讲起居注官　　

○升山西巡抚图纳、为四川狭西总督　　

○升前锋参领牛钮、为镶红旗蒙古副都统　　

○喀尔喀泽卜尊丹巴胡土克图、遣使进贡。赏赉如例　　

○丙午。上御太和门视朝。文武升转各官谢恩。次厄鲁特使臣等行礼　　

○丁未。转都察院左都御史陈廷敬、为工部尚书　　

○旌表山西烈妇卢氏、拒奸殒命、给银建坊如例　　

○戊申。孝慈高皇后忌辰。遣官祭福陵　　

○升山西布政使马齐、为山西巡抚　　

○己酉。鄂罗斯察汉汗、遣使上疏言、皇帝所赐之书、下国无通解者、及尼果赉归问之、述天朝大臣、以不还逋逃根特木尔等、骚扰边境为辞。近者下国边民、构衅作乱。皇帝遣师辱临境上、恭请察明作乱之人、发回正法。除遣使议定边界外、先令米起佛儿、魏牛高、宜畨、法俄罗瓦等、星驰赍书以行。乞撤雅克萨之围。仍详晰作书、晓谕下国。上谕大学士等曰、鄂罗斯察汉汗、以礼通好、驰使请解雅克萨之围。朕本无屠城之意、欲从宽释。其令萨布素等、撤回雅克萨之兵、收集一所、近战舰立营。并晓谕城内罗刹、听其出入、毋得妄行攘夺。俟鄂罗斯后使至定议　　

○庚戌。升吏部左侍郎管右侍郎事董讷、为都察院左都御史　　

○升镶黄旗满洲副都统佛尔诺、为本旗护军统领。护军参领那秦、为镶白旗蒙古副都统　　

○辛亥。礼部尚书沙澄、以会推四川学道、徇情争论。命原品休致　　

冬。十月。壬子朔。享太庙。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

○上诣太皇太后宫、问安　　

○上幸玉泉山　　

○颁康熙二十六年时宪历　　

○皇子胤祥生　　

○甲寅。皇太后圣寿节。上率王以下、文武大臣、侍卫等、诣皇太后宫行礼。遵懿上□日、停止筵宴　　

○丙辰。上御太和门视朝。文武升转各官谢恩。次鄂罗斯使臣等行礼　　

○上诣太皇太后宫、问安　　

○调刑部尚书张士甄、为礼部尚书　　

○升四川夔州副将林宝、为河南河北总兵官　　

○丁巳。上幸南苑行围　　

○免顺天府霸州、宝坻县、本年分水灾额赋有差　　

○戊午。调户部左侍郎胡昇猷、为吏部左侍郎管右侍郎事　　

○升山西按察使布雅努、为山西布政使司布政使　　

○理藩院尚书阿喇尼疏报、臣等于八月十六日、召集喀尔喀两翼汗、及济农台吉等、宣示圣谕、令其同归于好。色冷阿海台吉等、跪言曰、我七旗喀尔喀、向皆和好。自罗卜臧肇乱以来、互将人民隐占。是以蓄怒交恶。今皇上遣大臣、使我等和睦安乐、我等不胜欢忭。土谢图汗之弟西地西里巴图尔台吉、跪言曰、我两汗相恶、俱系小人献谗所致。今使两汗纳忠言、斥谗佞、我竭力谏诤、自当言归于好。两翼汗曰、圣意谆复、所以开示愚昧者甚至。我等敢不祗遵。臣等遂令两汗、及济农台吉等、于本月二十三日、检选所属材能寨桑六十余人、俱至噶尔亶西勒图、泽卜尊丹巴胡土克图前、设立重誓。两翼互相侵占之台吉人民、令各归本主。一切应结事件、俱审拟完结。仍令济农台吉等、设立重誓。自今以往、当永远和协。此皆皇上非常威德之所致也。谨以状闻。噶尔亶西勒图、亦以谕和事竣、具疏陈奏。得上□日、喀尔喀左右两翼汗、及济农台吉等、俱遵朕谕上□日、即行设誓和睦可嘉。该部院知道　　

○庚申。升吏部左侍郎管右侍郎事胡昇猷、为刑部尚书　　

○辛酉。升前锋参领朱尔素、为镶黄旗满洲副都统　　

○壬戌。上自南苑、移驻玉泉山　　

○转户部右侍郎蒋弘道、为左侍郎。调刑部右侍郎王日藻、为户部右侍郎　　

○甲子。旌表狭西节妇唐氏、邢氏等、各给银建坊如例　　

○乙丑。上自玉泉山回宫。诣太皇太后皇太后宫、问安　　

○以翰林巡侍读王尹方、检讨徐嘉炎、充日讲起居注官　　

○调兵部右侍郎马世济、为吏部右侍郎。升山东巡抚张鹏、为刑部右侍　　

○工部议覆、监修下河工部右侍郎孙在丰等疏言、疏浚之法、开浚不如循旧。筑高不如就低。因势利导。逐节疏通。一由庙湾、迎流而下、约洩水十分之四。一由天妃石＜石达＞、顺流而下、约洩水十分之二。一由白驹丁溪诸场、分流而下、约洩水十分之三。其余一分、由芒稻河导之入江。至若串场一河、绵亘范公堤一带。既为盐艘利涉、又会诸引河之水、传送各场、以出海口、最为关键、而河身淤垫、亟宜开浚。上而泾河、黄浦、子婴之间、旧有通湖闸、减水闸、下而海口、旧有各场诸闸、并应修建。使上下相应、随水消长、以时节宣、水得常流、潮无内灌、永杜淤垫之虞、则旱潦无忧、田鹾不病、万世利赖。臣等议、孙在丰身在河干、相度形势、绘图贴说、既称若者宜先浚、若者宜后浚、俟挑完之日、改滚水坝为闸、将串场河、令盐商挑浚、并不必挑浚等处、俱系详审的确。均应如所请、速行挑浚。又称兴工之日、管理官员、最为紧要。合将内外候补病痊降调等官、有情愿赴工者、速往侍郎孙在丰等工所、具呈拣用、工成之日、酌量议叙。得上□日、如议。改滚水坝为闸座、著孙在丰等、会同靳辅、确议具奏　　

○庚午。免甘肃归德所所属保安堡屯地、本年分水灾额赋　　

○辛未。上诣太皇太后宫、问安　　

○壬申。调总督仓场户部右侍郎蔡毓荣、为兵部右侍郎。升都察院左佥都御史张集、为总督仓场户部右侍郎　　

○谕大学士勒德洪等、镇国公哈尔萨、为人钻营、有玷公爵。应将此公爵、令伊兄六格、袭替。苏努、虽系宗室、其行事乃如人之奴仆、在安亲王、及索额图家、谄媚行走。至在议政处、但遇势要之人、发一论议、伊辄唯唯听从、不敢更有论说。其阿顺之态、与家奴无异。尔等将此上□日、传谕哈尔萨、苏努、二人　　

○革哈尔萨之子海青、辅国公爵　　

○乙亥。以内阁学士顾八代、李光地、俱充经筵讲官　　

○丙子。上御太和门视朝。文武升转各官谢恩。次厄鲁特进贡使臣等行礼　　

○上诣太皇太后皇太后宫、问安　　

○升吏部郎中萨弼图、为山西按察使司按察使　　

○戊寅。监修总裁、总裁、副总裁、纂修等官、恭送太祖高皇帝实录、圣训、至皇史宬尊藏　　

○上谕大学士等曰、人命关系最重。各省所审录强盗人命事件、文致周密、无隙可窥、故阅之最难。此等事、皆深宜详慎　　

○己卯。旌表山东节妇、郯城县徐氏、给银建坊如例　　

○庚辰。吏部议覆、左都御史董讷、疏参中书科掌印中书托鼐、将俸次在后之中书王缉植、咨送考选。查王缉植、系原任左都御史徐元文子壻、显有情弊。据徐元文供、王缉植、并非子壻、咨送事、并不与闻、但如无营求之处、托鼐岂肯将王缉植、越次咨送。应将托鼐、王缉植、徐元文、俱革职。得上

□日、徐元文、从宽免革职。著降四级调用。余如议　　

○云南巡抚王继文、丁母忧。命回旗守制　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二十七


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二十八　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十五年。丙寅。十一月。辛巳朔。上诣太皇太后宫、问安　　

○壬午。以户部左侍郎鄂尔多、为内务府总管　　

○癸未。升河南布政使郎永清、为山东巡抚　　

○丁亥。冬至。祀天于圜丘。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

○戊子。上率王以下、文武大臣、侍卫等、诣太皇太后皇太后宫、行冬至庆贺礼。御太和门。王以下、文武各官、上表朝贺。次厄鲁特进贡使臣等行礼　　

○己丑。山西巡抚马齐陛辞。上谕曰、尔现在居官好。声名亦佳。但朕观各督抚、其始未有不善、旋即改辙。尔若始终如一、毋改其操、则善矣　　

○免顺天府玉田、丰润、二县、本年分水灾额赋十之二　　

○庚寅。上诣太皇太后皇太后宫、问安　　

○以镇国公门度、为宗人府右宗正　　

