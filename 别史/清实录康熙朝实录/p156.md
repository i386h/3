<!-- { "loadSidebar": true } -->
○谕兵部、福建海逆猖獗、事势急迫、因令前赴江西署副都统岳尔多、仍率兵赴福建。江西关系重大、其传示将军穆占、大将军简亲王等、今前进击贼、尚非至急、惟击退侵犯永兴诸处逆贼、俾不能进薄江西福建。乃为最要。穆占等其同心详酌、力御贼寇、保固江西、使万无一虞、以副朕怀　　

○丁未。上诣太皇太后宫、问安　　

○戊申。以都察院左都御史宋德宜、为刑部尚书　　

○安远靖寇大将军多罗贝勒尚善疏言、我兵既水陆攻岳、请敕顺承郡王、量留镇兵于彝陵荆州诸处、速拨每佐领兵各五名、绿旗兵五千名、驰赴岳州军前。得上□日、击破逆贼、规定湖南、在此一举。今逆贼大势、偏注于广西郁林、湖广郴州永兴诸处、顺承郡王等、其勿以彼此异视、务禆国事、酌量留兵以守荆州彝陵诸处、余兵悉发岳州　　

○议政王大臣等议覆、奉命大将军和硕康亲王杰书密奏、讨逆将军刘进忠、总兵官刘炎、见在臣军。但伊等获罪殊重、深自疑惧、今值调兵前进、而山海丑类蜂起、恐伊等中怀叵测、殆不可定。请上□日定夺。查将军刘进忠、总兵官刘炎、久历海疆、于逆贼情伪、地方形势、在所熟悉、应移文大将军康亲王、令彼等驰驿来京、臣等详询明白。再议具题。从之　　

○庚戌。上诣太皇太后皇太后宫、问安　　

○予福建阵亡一等阿达哈哈番克席图、祭葬如例　　

○辛亥。谕吏部、庶吉士张榕端等、教习已久、今加考试、应分别授职。除彭定求、胡会恩、翁叔元、已授修撰编修外、清书庶吉士、张榕端、李涛、王化鹤、高裔、冯云骕、李应廌、沉涵、沈三曾、杨瑄、王瑞、沈旭初、彭会淇、李振裕、杨作桢、郑际泰、费之逵、汉书庶吉士、熊赐瓒、阎世绳、陈锡嘏、俱著授为翰林院编修检讨。许承宣、以科道用。李云龙、高琯、卞永宁、徐必遴、俱著以部员用、尔部即遵谕行　　

○予故銮仪卫銮仪使散秩大臣达达海、祭葬如例　　

○壬子。予湖广阵亡三等阿达哈哈番威赫、祭葬如例　　

○癸丑。中元节。遣官祭永陵、福陵、昭陵、孝陵、仁孝皇后、孝昭皇后　　

○甲寅。以奉天将军倭内、于察哈尔叛时、不能办理军务、著解任。升宁古塔副都统安珠护、为奉天将军　　

○赠江西阵亡外委游击赵燝、为参将。予祭葬。荫一子、以卫千总用　　

○乙卯。工部议覆、河道总督靳辅疏言、臣前疏高家堰石工、高有七尺、其土堤应加高三尺、今石工再加三尺、与土堤平、然后另加土堤三尺。再高家堰高良涧一带、因水没堤根、堤身单薄、必须加筑戗堤一道、方为万全。应如所请。从之　　

○丙辰。升正黄旗署副都统一等侍卫吴丹、为护军统领　　

○以吏部员外郎王九鼎、为河南乡试正考官。户部主事方元启、为副考官　　

○工部议覆、河道总督靳辅疏言、臣前疏黄河两岸、将挑河之土、分筑遥缕格堤、今勘有旧遥堤、贴近河身、拟以旧堤为缕堤、于旧堤之外、另筑遥堤。又前疏挑土筑堤、须十夫工程者、今因逐层夯杵非易、拟用夫十五六名。又前疏用驴运土、今因各夫不谙喂养、议用车运。又前疏离三十丈之内、不许取土、今因宿迁桃源等县、人力弱而工程多、改令二十丈以外、随便取土。又前疏河之两旁、各挑引水河一道、今因工费浩繁、除清河北岸等处、必须挑挖者、仍相机挑挖外、其余俱用铁扫帚、浚深河底。又前疏造浚河船二百九十六只、因不敷用、今议添造三百余只。俱应如所请。从之　　

○征南将军都统穆占疏言、臣屡启大将军简亲王、请令和硕额驸华善等援永兴、迄今未遣、华善等既未尝往破浮桥、又不赴永兴、宜调来代臣守郴州、俾臣往取耒阳、或击来犯之贼。其在永兴诸臣、于贼来攻城时、竟不拒截、坐令三面受围。且永兴所有满兵、每佐领八名有余、绿旗复及三千、未尝一战。应请处分。得上□日、前授和硕额驸华善、为将军、署副都统多诺、为参赞、敕令遣往永兴、何以至今不遣。其于急要军务、贻误非浅。贼寇情形、本令不时报闻、比来并无所报、殊属不合。简亲王俱明白回奏。华善可否往郴州、穆占可否来永兴、简亲王与穆占详议。至于永兴兵力、不为不足、护军统领喇赛等不行退贼之故、简亲王严察以闻　　

○谕议政王大臣等、原任副都统甘度海、阿晋泰、原任署副都统硕塔、参领克什布、满丕图、图班、赖色、原任骁骑校扎亲、笔帖式马尔泰、护军校表哈、护军罗丹、俱从宽免死、军前效力。甘度海、阿晋泰、硕塔、俱委夸兰大。与硕塔同议处之员、俱委署军职。扎亲、马尔泰、表哈、罗丹、俱为护军。并发将军阿密达军前效力。甘度海等、俟阿密达至南昌、宽释委用。扎亲等四人、即行宽释。仍准出征护军例、给赏启行　　

○丁巳。转吏部右侍郎张士甄、为左侍郎。升都察院左副都御史刘楗、为吏部右侍郎　　

○抚蛮灭寇将军广西巡抚傅弘烈等、自容县退驻藤县、疏言、广西事不可问。梧州亦复可虞。请遣大臣一员、令观臣营进止。并请马九玉与臣合营效力。得上□日、广西军务、已委任将军莽依图、额楚、傅弘烈、都统勒贝、副都统额赫纳等、自宜殚心筹画、和衷协谋、期济大事。不必更遣大臣。莽依图等、务相度机宜、可进则进、否则暂守要地、整饬军马、待时而动。其马九玉、原令将军等随宜调遣、不必合营　　

○戊午。以左都督陈平、为江西抚建广总兵官　　

○福建总督姚启圣疏言、设兵捍守、本朝有禆实用。镇将各官、多以食饷兵丁、充伴当书记军牢等役。至临阵十不得七。臣标亦有军牢等役、俱经全革。另募入伍、以足兵额。上谕兵部、总督姚启圣、革退伊标军牢等役、另募入伍、有禆剿御。可嘉。直隶各省绿旗兵丁经制额数、专为防守汛地、征剿贼寇而设。该管各官、自宜实足兵数、以资战守。督抚提镇等经制兵内、如有充伴当书记军牢、以及马夫水夫等役、悉行裁汰、务足兵额。倘仍不改陋习、因循踵行、该督等纠劾、从重治罪。若督抚徇庇不纠、或为科道指参、或被旁人首发、治以徇庇之罪。决不轻贷。其通行晓谕　　

○兵部议覆、福建总督姚启圣疏言、闽省盗贼尚多、兵不给用、应增兵一万八百人。漳浦、同安、旧有总兵官、后同安改设副将、漳浦总兵官之兵、改入海澄公标下、是以防御维艰、应仍设总兵官各一员。查大将军康亲王等、曾请增闽省绿旗兵一万八百人、未经允行。况见议增督标兵三千余人、而署副都统岳尔多、已率满兵驰往。如更增兵一万八百人、总兵官二员、必重糜粮饷。应无庸议。得上□日、该督身在地方、深悉情形、是以题奏、宜如所请、增兵一万八百人、须募有资力精健者充补。同安漳浦、俱设总兵官。总督姚启圣、巡抚吴兴祚、提督杨捷、公同商酌。推谋勇素著者来奏　　

○奉命大将军和硕康亲王杰书疏言、副都统雅塔理、弃同安退入泉州、贼遂直前围泉州。副都统纪尔他布、提督石调声、退至兴化、惠安复陷。臣随檄将军赖塔、总督姚启圣、守漳州。调将军喇哈达、速率兵来援泉州。得上□日、海逆日以猖獗、同安、惠安、相继失陷、泉州见被贼围、速宜调兵救援、可檄趣署副都统岳尔多、疾驰以往。平南王尚之信、所遣副都统尚之璋、广东提督侯袭爵等、抵潮州日、同总兵官马三奇、固守潮州。著靖南王耿精忠、侍郎达都等、自潮州率满汉官兵、驰赴福建。与喇哈达等协力剿除海逆。以解泉州之围。既而康亲王杰书、复奏闽省地方失陷、所在道路梗塞、甚属堪虞、惟望署副都统岳尔多统兵来至。上谕兵部、岳尔多自出征以来、初无寸效、今令率兵往援泉州、复不倍道疾驰、稽延时日、殊属不合。著严催速进　　

○谕议政王大臣等、凡大将军以印授参赞大臣、充将军、分遣他所、其军机事宜、不必申报大将军代题、可直行陈奏。若大将军所遣二将军、会于一所、大将军即令一将军为首。取一将军印还。俾为参赞。一切调度、俱听大将军节制　　

○己未。先是、上谕詹事宜昌阿曰、我水陆大兵、并进攻岳州、今或宜战克、或宜困取、何时何日、可以恢复、其确探明白、速行奏闻。至是、宜昌阿疏言、今水陆围岳州、而九贵山至今未获驻兵、故贼得往来此地、以通樵采、如岳州不下、长沙无船可用、而荆州大兵、亦不能渡江。宜固守长沙荆州、调余兵以困岳州。俾内外不通、断其樵采、贼势困穷、则十月内外、似可克复。然军机朝夕有变、今贼势穷蹙、众心惶惧、如有机可乘、即旦暮克取、亦不可定。得上□日、岳州为湖南咽喉要地、必此地恢复、则长沙荆州之兵、始能前进。大将军顺承郡王、所部兵数不少、攻取岳州、事关最要、宜如大将军贝勒尚善前疏所请、速遣满汉兵驰赴岳州。其狭西往江西之兵、可勿往江西、遣赴岳州。将至岳州时、如永兴围解、即留此兵于岳州、同顺承郡王所遣兵、并力进攻岳州。倘永兴之围未解、则令此兵、由岳州赴大将军简亲王军前。河南、安庆、俱近岳州、河南巡抚董国兴、可遣标兵一千五百人、安徽巡抚徐国相、遣标兵五百人、令贤能官总领、俱赴岳州。将军阿密达抵南昌、释甘度海等、亦率之赴简亲王军。原护军四十人、俱令同往岳州。此诸路兵抵岳州、贝勒尚善、量增其军、所有水陆官兵、于九贵山设立一营、但有可克之机、即进兵攻取　　

○征南将军都统穆占疏言、逆贼三面围永兴、水陆道阻、臣因复酌遣护军甲兵、绿旗兵、及火礟、令副都统布舒库率之、往会署副都统尼雅汉、坚壁河南岸、永兴内外一切军机、令与喇赛、萨克察巴图鲁、合谋而动。但郴州诸处、广远辽阔、镇守乏兵、请遣江西赣州总兵官哲尔肯、并其标下官兵、速赴臣军。得上□日、平定湖南、剿除逆贼、俱委任将军穆占、大将军简亲王等、穆占宜亲赴永兴、扑灭贼众。顷者都统王国栋。率兵往镇宜章。宜章与郴州相近、总兵官哲尔肯、不必赴穆占军前　　

○抚蛮灭寇将军广西巡抚傅弘烈疏报、伪总兵何兴、久踞桂东、桂阳、上犹、崇义、江楚交界地方、臣遣随征知县王世诰招谕。随率兵丁一万余投诚。下部议叙　　

○庚申。以翰林院编修翁叔元、为山东乡试正考官。户部员外郎高龙光、为副考官。刑部员外郎许孙荃、为山西乡试正考官。中书科中书裘充美、为副考官　　

○予故刑部尚书姚文然祭葬。谥端恪　　

