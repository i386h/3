<!-- { "loadSidebar": true } -->
○甲辰。吏部题、八旗举人、应以光禄寺典簿、署丞、国子监监丞员缺、序次录用。从之　　

○乙巳。经筵讲官拟定讲章、学士傅达礼进呈。上谕曰、讲章内书写称颁之言、虽系定例、但凡事俱宜以实、如秉至诚而御物、体元善以宜民、固已嫓美三王、跻隆二帝等语、似属太过。著改奏　　

○奉命大将军和硕康亲王杰书疏报、贼从处州败回仙居、随遣副都统伯穆赫林等、率领满汉官兵、三路分进、于正月二十五日、至白水洋地方、耿逆下伪镇海都督林冲、扎立十三营盘、与我军对垒、分兵二队、自未至申、兵交未克取胜、穆赫林等、亲身率战、攻入第一座营盘、诸军继进、悉破贼营、遂至仙居城下、适贼曾养性、遣兵一千、同贼坚守城池、屡招不降、遂令署护军参领额库纳等、率兵于城西潜伏、令署参领齐林布等、后阵助战、令署参领禅拜等、各架云梯、三面攻城、贼不能支、开西门遁逃、伏兵阻截、尽行剿杀、生擒伪都督佥事朱富等、获大小炮位二百五十八座、及关防军器无算。仙居既复、遂拟分兵进取黄岩。得上□日嘉奖、下部议叙　　

○杰书又疏报、参将王国祥等、破贼曾养性下伪总兵胡双奇于天峰寺地方、杀贼六百余。下部议叙　　

○杰书又疏报、游击田万侯、破贼林惟仁于武义县夏阳地方、焚毁木城、追至宣平县大王岭、复有逆贼数千、以大木为城、列阵对敌、随令官兵三路夹攻、得破贼寨、阵斩贼将林惟魁等、杀一千余级、生擒三十五名。下部议叙　　

○狭西总督哈占疏言、二月初五日、贼犯兰州、抚标官兵通贼倡乱、城陷。巡抚花善等奔凉州。上谕大将军贝勒董额、将军阿密达等、统领大兵、分路速进、恢复秦州平凉、扫除逆贼、以定三边。总督哈占、周有德、鄂善、巡抚杭爱、张德地等、协守西安等处。速移会将军席卜臣等、坚守汉中、相机进剿。并密檄提督张勇、总兵官孙思克、陈福、王进宝等、整兵固守汛地、前来夹攻　　

○丁未。遣官祭先农之神　　

○浙江总督李之芳疏报、逆贼屯踞衢州近郊、伪总兵叶念、带领贼兵五千、于南山一带扎营、为贼运粮、平南将军赖塔、密令总兵官王廷梅等、分路冲杀、奋勇齐进、连胜三阵、阵斩伪都司二名、杀贼二千余、焚毁贼巢、余众奔溃。下部议叙　　

○戊申。上诣太皇太后皇太后宫、问安　　

○庚戌。上御经筵。讲毕。赐大学士、九卿、詹事、及讲官等宴　　

○升西安副都统佛尼勒、为西安将军　　

○奉命大将军和硕康亲王杰书疏报、总理粮饷侍郎达都等、招抚伪徽江伯王国宾、伪总兵丁镇等、五百三十余员、兵一万四千八百余名。下部议叙　　

○壬子。免湖广武昌等七府、康熙十三年分旱灾额赋有差。并命动支节年存贮谷米银钱赈济　　

○癸丑。春分。朝日于东郊。遣理藩院尚书阿穆瑚琅行礼　　

○丙辰。遣官祭历代帝王　　

○湖广总督蔡毓荣疏报、贼船往来长江、狡谋叵测。命候补副将华禅、为岳州水师副将、设兵一千五百名、尚之沣、为荆州水师副将、设兵一千名、各为左右二营、以资防御　　

○戊午。先是、谕兵部、狭西情形、迩来如何、镇守潼关满兵、系谁统领、兵数几何、保宁失散前锋护军、曾否抵汉中、尔部速檄哈占、一一具奏。至是、哈占遵上□日覆奏、保宁回来失散前锋护军、绝无踪迹、将军阿密达等、于本月十四日、进兵平凉、闻贼将犯泾州、约计平凉贼众四千余、能战止千人、余皆平民、被贼胁制者、今贝勒董额等、于本月十九日、进兵秦州。又闻吴三桂、以银二十万两、付叛臣巴三纲、散给王辅臣、及经略标兵、以诱引之、夸兰大拜音查、莽奕禄、以兵五百守潼关。署副都统阿尔瑚、以兵五百守宝鸡。副都统颜布、帅兵五百、前往凤县。因栈道已为贼据、与将军坤巴图鲁侍卫、亦暂驻宝鸡。至三水、淳化、白水、蒲城、韩城诸县、土寇蜂起、掠劫乡村、虽亦分我兵势、然渠魁既殄、小丑自当瓦解、无足虑者。至臣请令蒙古兵、由宁夏进驻固原、虽指称进攻平凉兰州、实疑宁夏延绥官兵也。今下马关、靖远营官兵、心怀叵测、俟侦探确实再奏。疏入、报闻　　

○江西巡抚白色纯疏报、南赣总兵官刘进宝、遣兵败贼于黄土关。又败之于横岭、进复龙泉县。得上□日嘉奖、下部议叙　　

三月。己未朔。湖广总督蔡毓荣疏报、叛逆杨来嘉、犯南漳县、襄阳总兵官刘成龙、击败之、斩伪都司陈国俊、焚贼屯粮、逆众尽遁。下部议叙　　

○狭西总督哈占疏报、游击田有禾、败贼于郃阳之华村。又报游击邵一仁、击败川贼于兴安镇属紫阳路。下部议叙　　

○庚申。上诣太皇太后宫、问安　　

○先是岳州战船、遇风漂失、谕兵部曰、战船经由长江、大将军贝勒尚善等、应严饬所司、加意防护、乃怠忽漂失、反为贼资。嗣后战船往返、须以缆引、遇风则泊、倍加小心。尔部其速檄谕知。至是尚善等奏、风坏沙唬船五十余只、沉没战船四只、请敕抚臣速发修船物料。上复谕、沙唬战船、行兵急需、关系重大、侍郎纳布、巡抚张朝珍等、速将修船物料、委贤能官员、送至岳州、亟行修理。岳州船两次被风、如果停泊得所、风岂能坏、其严饬大将军贝勒等、务择地停泊、善为防护　　

○先是、贝勒察尼、请分岳州每佐领兵二名、发安亲王军前、协定江西、规取长沙湘潭、会荆州岳州将军、三路并进。上命顺承郡王勒尔锦等、公同速议、并令安亲王岳乐、参酌具奏。至是、安亲王岳乐等奏、岳州兵来、则臣进剿力厚、即守江西、亦属有益。上谕、自岳州发兵至江西、正值溽暑霪雨、于王进剿之期、又恐无及、其停止遣发。顺承郡王勒尔锦等奏、臣商之贝勒尚善、据云江西兵已经停遣、欲遣岳州兵每佐领三名、令贝勒察尼、都统巴尔布、率赴荆州、臣俟此兵到日、即从彝陵以下、石首以上、相机渡江。上谕、王及参赞大臣、身在地方、具陈机宜、固当如议、但入川大兵、见以粮饷不继、退驻西安、今我兵渡江之后、万一川贼乘桴东下、侵犯荆州、彝陵、茅麓山贼、又出襄阳诸处、则我军必至却顾、难以长驱。王贝勒等、皆朕懿亲、参赞大臣、皆朕股肱、今与贼相持、可行则进、倘有可虞、宁俟秋冬、相机进取　　

○扬威将军阿密达疏报、二月二十七日、副都统鄂克济哈等、率领官兵、败贼于泾州城南、擒斩伪总兵卫民誉等、遂复泾州。得上□日嘉奖、下部议叙　　

○辛酉。月祭仁孝皇后　　

○癸亥。上诣太皇太后宫、问安　　

○升参领木成额、为西安副都统　　

○以原任河南援剿总兵官鲍敬、署理直隶真定总兵官事务　　

○以随征总兵官朱衣客、为狭西固原总兵官　　

○甲子。谕奉命大将军和硕康亲王杰书曰、王前奏克取处州之后、酌量前进、又称贝子治浮桥战舰、将次告竣、旦晚由各路征剿逆贼、分兵进取黄岩、今台州浮桥成否、已渡江否、及王进兵之事、与军中情形若何、浙江事势若何、王其一一奏闻。寻杰书奏、浙江大势、必俟舟师既至、台寇已平、再酌机宜、共图进取　　

○命西安将军佛尼勒、为振武将军、援汉中。副都统德业立等、守宝鸡县。以疏饷道　　

○江西巡抚白色纯疏报、赣州贼寇、固守老巢、游击李天柱等、分兵夹剿于黄潭地方、阵斩逆渠陈魁等二十二人、杀贼二千有余。下部议叙　　

○乙丑。大学士兼管户部事务图海等疏言、近来供应大兵、恐有派累民间、虽屡奉上谕禁止、有司未能实心奉行、应敕督抚严禁、一应军需、不得私派、夫役、不得先期拘禁、徵收钱粮正项外、不得丝毫科敛、民间词讼、除重情速审速结外、其余户婚细事、不得滥准、牵累无辜、并禁衙蠹作奸、指公需索、土豪恶棍、鱼肉善良、庶几安居乐业、民不知兵。得上□日、是。命速行通饬　　

○丙寅。上诣太皇太后宫、问安　　

○丁卯。命杭州都统喇哈达、赴奉命大将军和硕康亲王军前赞画。其杭州将军印务、令副都统雅塔理署理。并令宁海将军贝子以下、及各将军兵、听康亲王便宜调遣　　

○戊辰。清明节、遣官祭永陵、福陵、昭陵、孝陵、仁孝皇后　　

○安徽巡抚靳辅疏言、饶寇侵犯祁门、逆弁赵宗鼎内变、有良禾司巡检张行健、在危城中、被贼逼降、不屈、慷慨捐躯、劲节堪嘉。得上□日、著从优赐恤　　

○己巳。上诣太皇太后宫、问安　　

○定远平寇大将军和硕安亲王岳乐疏报、二月十四日、定南将军希尔根、败贼于抚州四十里塘堡地方、三月初二日、贼自浙江衢州、来犯抚州、前锋统领侍郎觉罗舒恕、复败之于七里岗。下部议叙　　

○庚午。定西大将军多罗贝勒董额疏报、臣等于二月二十八日、统兵至凤翔府之陇州、离陇州四十余里地方、有逆贼伪总兵高鼎等、聚众四千、在关山河岸、立营拒守、遂同署前锋统领穆占、西安将军佛尼勒、副都统达礼善巴图鲁、分布八旗官兵、令骁骑兵丁、俱各步行、以为前队、前锋兵丁、及护军兵丁、俱为后队、又预拨都统赫业、就近应援、遂整阵前进、自巳至午接战、贼尚未退、都统赫业、援兵助战、合力冲击、贼遂败遁、当阵斩杀甚多、因复乘胜追北、已将关山关恢复。下部议叙　　

○辛未。调太原兵、援狭西泾州。以阿密达平凉失利也　　

○命都统毕力克图、为平逆将军、帅师赴大同。调察哈尔兵、入驻宣府大同　　

○癸酉。上御太和殿视朝。文武升转各官谢恩　　

○乙亥。谕定远平寇大将军和硕安亲王岳乐曰、王辅臣作乱、狭西震动、逆贼耿精忠出仙霞岭、将逼衢州、王抵江西日久、应速灭贼、进取长沙。今或俟平定建昌广信后进兵、或固守诸汛地、即行前进、其速议密奏。寻岳乐奏、拟于本月二十六日、进剿建昌广信两处。稍得就理、即进取长沙湘潭诸处　　

○丙子。万寿节。停止行礼筵宴　　

○遣官祭福陵、昭陵、孝陵　　

○遣官祭真武、东岳、城隍之神　　

○上诣太皇太后皇太后宫、问安　　

○丁丑。上谕兵部、三边经调缺额官兵、及标员宜更置者、听提督张勇募补。河西兵饷、著总督哈占、巡抚杭爱、俟道路少通、速行拨解。其奏报、由边外鄂尔多斯地方、设站传递。今大将军贝勒董额等、已围秦州、将军阿密达、已进取平凉、其令提督张勇、巡抚花善、总兵官王进宝等、速取兰州、会贝勒等、协力夹剿、以定临巩等处　　

○授甘肃提督张勇、为靖逆将军　　

○命加甘肃总兵官孙思克左都督。西宁总兵官王进宝、都督同知。事平之日、俱以提督先用　　

