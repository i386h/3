<!-- { "loadSidebar": true } -->
○辛未。上亲撰太皇太后大德景福颂。书锦屏恭进。词曰、恭惟圣祖母太皇太后。躬备圣德。天锡纯禧。作配我太宗文皇帝。内廷翼赞。肇造邦家。诞育我世祖章皇帝。瑞应昌期。抚绥函夏爰及小子。缵承基绪。十有六载。恩勤鞠育。莫罄名言。训迪弘深。难于殚述。盖皇天眷佑我国家。笃生圣哲。母仪后昆。以为积庆凝祥之本猗、欤盛哉。启百代之鸿图。树千秋之懿则。备累朝之孝养。极四海之尊亲。德福兼隆。康宁寿考。旷古以来、未有若我太皇太后之盛者也。臣日侍慈闱。钦瞻懿范。戴天地而莫能穷其高厚。仰日月而莫能绘其光华。顾念罔极深恩。敢辞固陋。敬扬万一。冀展微忱。爰拜手稽首而献颂曰、天开景祚。运际庞鸿。太祖启宇。嗣以太宗。文武神圣。帝业光融。惟圣祖母。大德媲隆。纯仁至孝。克俭允恭。茂修内治。佐厥成功。迨我皇考。诞膺天禄。冲睿乘乾。海宇宾服。允赖圣慈。劬劳顾复。式训宽仁。垂型雍肃。德洽万邦。恩流九族。以天下养。奄受多福。越予小子。大业祗承。帡幪启佑。仰戴慈宁。仁如天覆。静比坤贞。弘纲大政。懿训是程。勉以怀保。惕以励精。孙谋宏远。壸教光亨。溥爱宣慈。秉礼度义。端庄诚一。万善咸备。穆处深宫。含弘庶类。德化殷流。惠风遐暨。显号鸿名。昭垂后嗣。宝册腾辉。瑶编纪瑞。圣人之配。诞生圣人。古惟太姒。今兹比伦。寿祺正茂。休祉骈臻。本支百世。子姓绳振。庆延家国。光被臣民。亿万斯年。景祜常新　　

○先是扬威大将军和硕简亲王喇布、遣学士王启元等、奏复吉安情形。上谕喇布等、统领重兵、围吉安一城、日久不下、虚糜国帑、徒劳士马。被困之贼、不能扑灭、故使逸出。逸贼率皆步行、复不能追击、听贼渠脱逃。情罪重大。宜即处分。念见在进兵、俟事平旋师之日、严加治罪。又王启元奏称、吉安虽复、而贼皆逃出、与土寇合势。江西未为全定。前因总督董卫国、疏称吉安已复、逸出之贼、见在围剿。故令酌量分遣大兵、赴袁州南昌。今江西既未全定、可令参赞大臣到日、相视地方轻重缓急。如不能如前上□日分遣、则听其便宜调度。至螺子山拒贼一案、与纵贼逸出官兵、其严察罪状以闻。至是遣王启元还吉安。复令传谕喇布、及诸将军等曰、诸路大兵、俱各殚力杀贼。惟江西一路、屡廑朕忧。尔等围困吉安、既已逾年。乃纵贼尽令逸出。又不恤人民、肆行侵掠。夫国赋出于民。有一民、斯有一民之赋。若不抚辑招徕、地方何由底定。又屡称江西兵士战马羸瘦多毙。尔等顿兵江西、未出四五百里外、战马何由羸毙。况康亲王兵、由浙江定福建、入广东、彼马何独能进。岂非尔等惮入楚粤、预为托故乎。嗣今宜竭力办贼、平定疆土、勉建功绩、用赎前愆　　

○奉命大将军和硕康亲王杰书疏报、宁海将军喇哈达等、自泉抵漳。沿途招抚伪建威将军一员、大监督二员、总兵七员、副总兵十三员、副将四十三员、参将以下、把总以上、共三百五十六员、兵丁四千一百七十名、获火礟器械无算。下部议叙　　

○壬申。升江宁驻防协领莽依图、为江宁副都统　　

○甲戌。上诣太皇太后皇太后宫、问安　　

○升大理寺卿刘楗、为都察院左副都御史　　

○乙亥。谕议政王大臣等曰、西安将军佛尼勒、出征四川保宁、亏损官兵、贻误大事。可罢其将军。革去世职、留所袭伊父拜他喇布勒哈番、令署西安将军事　　

○转吏部右侍郎陈一炳、为左侍郎。礼部右侍郎杜臻、为吏部右侍郎　　

○升詹事邵甘、为通政使司通政使　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十六


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十七　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十六年。丁巳。五月。丙子朔。升都察院左副都御史达哈他、为兵部督捕左侍郎　　

○江西总督董卫国疏报、招抚伪总兵蔡仕伯、及兵五千余名、恢复崇仁县城。得上□日嘉奖、下部议叙　　

○丁丑。上至巩华城驻跸　　

○戊寅。仁孝皇后忌辰。行三期致祭礼。上回宫　　

○己卯。谕大学士等曰、帝王之学、以明理为先。格物致知、必资讲论。向来日讲、惟讲官敷陈讲章、于经史精义、未能研究印证、朕心终有未慊。前曾谕内阁诸臣、或朕自讲朱注、或解说讲章、内阁诸臣奏称朕宜随便发明书上□日、不必预定规程。今思讲学、必互相阐发、方能融会义理、有禆身心。以后日讲、或应朕躬自讲朱注、或解说讲章、仍令讲官照常进讲。尔等会同翰林院掌院学士议奏。寻大学士等议覆、讲官进讲时、皇上随意或先将四书朱注讲解。或先将通鉴等书讲解。俾得仰瞻圣学。讲毕、讲官仍照常进讲、则理义愈加阐发、而裨益弘多矣。从之　　

○庚辰。喀尔喀泽卜尊丹巴胡土克图、遣使进贡。赏赉如例　　

○壬午。浙江总督李之芳疏报、伪扬烈将军程凤、拥众数万、占据德兴。程凤身故、伊妻王玉贞、复伪称掌扬烈将军印务。臣遣人开诚晓示、王玉贞率伪总兵杨彪等三百四十八员、家口四百七十三名、伪兵三万一千二百四十三名、赴军前投诚。下部议叙　　

○癸未。以故三等阿思哈尼哈番夏景梅亲弟之子夏增、袭职　　

○甲申。上诣太皇太后皇太后宫、问安　　

○乙酉。予故二等伯赫特赫、祭葬如例　　

○傅弘烈遗右理事官麻勒吉书、称目下广东震动、若得大兵速进南安、傅弘烈从中接应、前赴韶州、以扼广东咽喉、则两广可计日而定。广东路通、则广西全省、傅弘烈便可一面当之。但须加一虚衔、方可行事。并标下官员、各照原衔、换给印劄、庶可鼓励人心。麻勒吉以闻。得上□日、傅弘烈图报国恩、忠诚懋著、可优升为广西巡抚。今将军莽依图等、大兵已进广东、俟傅弘烈迎见军前、即与敕印。其标下官员、亦令大将军简亲王、给以印劄　　

○丁亥。扬威大将军和硕简亲王喇布疏报、四月二十九日、将军莽依图、率领官兵抵南安城。严自明以城降。逆贼郭义等遁走。我兵进发、屡败贼众、克取南雄、直抵韶州、傅弘烈迎降。得上□日嘉奖、下部议叙　　

○戊子。遣官祭关圣帝君　　

○升通政使司通政使邵甘、为都察院左副都御史　　

○吏部议覆、吏科给事中张鹏疏言、地方官丁忧、定例离任守制。近见督抚、不论地方有无用兵、辄请留任。嗣后应概行停止。查各省用兵地方官员、许督抚题请留任守制、今逆寇渐平、若紧要地方官员、果系才能、该督抚保举留任守制。有不称职者、将保举之督抚议处。若非用兵要地、违例题请、照定例处分。从之　　

○己丑。上诣太皇太后宫、问安　　

○免江西宁州、南昌等三十三州县卫、康熙十五年分水灾额赋有差　　

○庚寅。上御太和殿视朝。文武升转各官谢恩　　

○升太常寺卿李本晟、为大理寺卿　　

○辛卯。上诣太皇太后宫、问安　　

○以原任礼部左侍郎张士甄、补原官、管右侍郎事　　

○予故辅国公弼礼克、祭葬如例。加赐银一千两　　

○壬辰。赐福建水师提督海澄公黄芳世、蟒紀朝服、鞍马弓矢。令照在外藩王例、一体遣人请安。谕曰、卿父子功烈素著。复全家殉难。每念及此、朕心深为伤悼。况卿由粤东进剿、忽遭广省兵变、孤身涉险而出。可见忠贞不贰、颠沛不改其守。今仍袭海澄公、镇守福建水师提督总兵官。卿愈加训练、鼓舞将士、以靖海氛。使地方秋毫无犯、百姓安堵、方为不负封疆重寄　　

○科尔沁多罗贝勒额驸沙津所尚郡主卒。遣官致祭　　

○癸巳。讲官喇沙里、陈廷敬等、进讲孟子一暴十寒章。上曰、君子进、则小人退。小人进、则君子退。君子小人、势不并立。孟子所谓一暴十寒、于进君子、退小人、亲贤远佞之道、最为明快、人君诚不可不知也　　

○甲午。上诣太皇太后宫、问安　　

○谕大学士索额图、尚书明珠、阿穆瑚琅、内大臣奇塔特曰、厄鲁特鄂齐尔图车臣汗、与噶尔丹台吉、向俱进贡。今噶尔丹台吉、与鄂齐尔图车臣汗、内自相残。噶尔丹台吉、攻鄂齐尔图车臣汗、以阵获弓矢等物来献、若径收纳、朕心不忍。可止收其常贡之物、以此上□日传谕来使　　

○丙申。上诣太皇太后皇太后宫、问安　　

○丁酉。夏至。祭地于方泽。上亲诣行礼　　

○戊戌。命兵部尚书塞色黑、户部右侍郎察库、并以原衔充经筵讲官　　

○升詹事府少詹事喀尔图、为詹事　　

○辛丑。谕兵部、莽依图、既授为镇南将军、平定广东、一切机宜、若由江西大将军王、及侍郎舒恕等转达、似属非宜、且耽延时日。嗣后凡军机贼情、地方形势、莽依图其径行奏报　　

○升兵部郎中麻尔图、为狭西按察使司按察使　　

○壬寅。予故三等精奇尼哈番玛尔汉、祭葬如例　　

○江西巡抚佟国桢疏报、招抚逆贼张元仁等、兵一万六千二百余名。下部议叙　　

○癸卯。谕讲官等曰、尔等进讲经书、皆内圣外王、修齐治平之道。朕亦孜孜详询。每讲之时、必专意以听。但学问无穷、不在徒言。要惟当躬行实践、方有益于所学。尔等仍直言毋隐、以助朕好学进修之意　　

○升光禄寺卿郭理、为通政使司通政使　　

○甲辰。上诣太皇太后宫、问安　　

○升河南布政使金鋐、为太常寺卿　　

