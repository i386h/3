<!-- { "loadSidebar": true } -->
○升江南京口左路水师总兵官张杰、为浙江水师提督。福建同安总兵官施琅、为福建水师提督　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙元年。壬寅。八月。辛丑朔。给假大学士金之俊、以年老乞休。命以原官致仕　　

○癸卯。予故福建副都统包有亮、祭葬如例　　

○丙午。谕户部、粮船经由漕河、领运官丁、恪遵条约、依期抵通回空、方为尽职。乃有奸顽员役、不守成法。多有夹带私贩货物、隐藏犯法人口、倚恃势力、行凶害人。借名阻碍河道、殴打平人。托言搜寻失物、抢劫民船。且有盗卖漕粮、中途故致船坏、以图贻累地方。种种奸恶、难以枚举。藐法病民、莫此为甚。以后如有仍前作弊违禁、肆行无忌者、督漕各官、并该地方官、一有见闻、即行参奏。务将官丁严提、治以重罪。若知而徇情不奏、督漕各官、及地方官、亦从重处治。尔部即传谕遵行　　

○谕礼部、宗女封号、应有定例。今见格格封号、从其生父。父升则升。父降则降。又有从养父封者、竟无定例。或应从生父、或应从养父、尔部同宗人府、会议画一定例具奏　　

○丁未。遣大学士觉罗伊图、祭先师孔子　　

○戊申。祭大社、大稷。遣都统穆里玛行礼　　

○裁湖广上江、下江、武昌、荆西、四道缺　　

○己酉。太宗文皇帝忌辰。遣官祭昭陵　　

○命协镇广东将军、驻劄肇庆府　　

○裁广东肇庆总兵员缺。添设廉州总兵官。高雷廉总兵官、止辖高雷二府　　

○庚戌。改福建闽安水师总兵官韩尚亮、为福建水师左路总兵官。浙江定海水师总兵官常进功、为浙江水师左路总兵官　　

○辛亥。太祖高皇帝忌辰。遣官祭福陵　　

○谕都察院、巡视茶马一差、近经部议、满汉兼差。已经奉旨准行。今思巡视茶马差、原系汉御史、从无差满官之例。以后著仍照旧例、止差汉官。不必兼差满官　　

○壬子。秋分。夕月于西郊。遣都统图海行礼　　

○甲寅。以原任山东沂州总兵官李永盛、为广东廉州总兵官　　

○丙辰。调刑部尚书觉罗雅布兰、为都察院左都御史。升镶黄旗蒙古副都统觉罗科尔昆、为刑部尚书　　

○丁巳。调江南京口右路水师总兵官石国玺、为京口左路水师总兵官　　

○戊午。转山西右布政使何中魁、为福建布政使司左布政使。福建右布政使金光祖、为广西布政使司左布政使。升贵州按察使王锳、为江西布政使司右布政使　　

○己未。遣官祭历代帝王　　

○遣官祭城隍之神　　

○直隶总督苖澄、疏请怀来道事务、归并口北道管理。易州道事务、归并霸州道管理。霸州道、移驻蠡县。从之　　

○辛酉。吏部题、汉军外官革职解任、不回旗者颇多。皆因无处分督抚、及地方官之例、遂尔瞻徇。嗣后直隶各省革职解任官员、任内钱粮未清、及缘事未结者、仍候议结起行外。其钱粮已清、缘事已结者、急催回旗。仍将起程日期报部。该旗亦将到京缘由咨部。其有仍留原处、或于别处居住者、该督抚、及地方官、交部议处。其在途逗遛者、将该地方官、照迟延例议处。得旨、依议。本内逗遛不回之人、未经议及处分。著再议定例具奏。寻又议迟延不速归旗者、交刑部从重治罪。从之　　

○吏部左侍郎胡兆龙、以病乞解任。允之　　

○乙丑。以阿达哈哈番张梦吉、为广东副都统　　

○丙寅。授固山贝子尚善女为县君。壻阿思哈尼哈番王麟、为固山额驸　　

○戊辰。升浙江宁波副将麻荫扬、为江南京口右路水师总兵官　　

○己巳。宗人府、礼部、遵谕议、王、贝勒、贝子等、有愿抚养女者、奏准抚养。随养父升降。如未奉旨、私自抚养者、仍照生父升降。得旨、格格不便照养父品级。俱著照生父品级。其从前照养父给过品级者、仍著存留　　

○庚午。谕礼部、朕惟君国之道、必崇夫孝理。化民之务、首重乎尊亲。钦惟我圣祖母昭圣慈寿恭简安懿章庆皇太后、仁承天德。顺协坤仪。佐皇祖太宗文皇帝、肇建丕基。启皇考世祖章皇帝、宅中定鼎。朕缵荷鸿图。恭承懿训。仰惟恩德、爱戴弥殷。母后皇后、懋昭淑配。克嗣徽音。表正六宫。母仪四海。母后、温恭慈惠。诞育眇躬。圣善之德并隆、尊显之仪宜备。粤稽古制。询于佥谋。尊上圣祖母皇太后尊号曰、昭圣慈寿恭简安懿章庆敦惠太皇太后。母后皇后尊号曰、仁宪皇太后。母后尊号曰、慈和皇太后。尔部即择吉以闻　　

九月。辛未朔。旌表云南赵州烈妇、时际明妻王氏、陆万顷妻杨氏、各给银建坊如例　　

○甲戌。转吏部右侍郎冯溥、为左侍郎。以原任吏部左侍郎梁清宽、为吏部右侍郎　　

○升贵州督标中军副将赵良栋、为云南广罗总兵官　　

○丙子。予故三等辅国将军席尔图、祭一次　　

○戊寅。以原任常德总兵官胡茂祯、为狭西宁夏总兵官　　

○己卯。兵部议覆、总督、提督、统辖全省。除山海巨盗、啸聚成群数百以上、抢掠地方、攻陷城池、仍照例议处。至管辖汛地、有小寇劫伤官民、及镇店道路、劫失饷鞘。将提督罚俸九月。总督罚俸六月。从之　　

○壬午。裁延绥巡抚缺　　

○丙戌。升山西按察使张扬、为福建布政使司右布政使　　

○平西王吴三桂疏言、云南土司、倾心向化。大则抒忠献土。小则效职急公。勤劳既著、劝励宜先。查滇志可据、忠悃有凭者、文职五十六员、武职十六员。请敕部给与号纸。下部议　　

○喀尔喀车臣汗、遣使进九白年贡。宴赉如例　　

○丁亥。升广西苍梧道陈弘业、为山西按察使司按察使。山东青登莱道杨奇烈、为贵州按察使司按察使　　

○吏部题、内大臣二等伯郎肃、缘事革退。其伯爵、应令其兄绰尔济承袭。得旨、郎肃父明安贝勒、投诚有功。著郎肃子班第、袭替　　

○戊子。谕吏部、都察院、近定各官考满之例、一等加级、二等纪录、太过。以后考满一等称职者、著纪录一次。后有缘事降级、准其抵销。二等称职者、应加赏赉。作何给赏、尔等酌议具奏。余仍照前例行　　

○以一等侍卫鄂其礼、为镶黄旗蒙古副都统　　

○己丑。礼部等衙门、遵旨会议、孝陵兴工动土、应遣武职大臣一员、内院大学士一员、礼部工部堂官各一员、总管内务府官一员、科道官各一员、率领钦天监看风水官、同往详视。从之　　

○辛卯。升正红旗满洲副都统觉罗巴尔布、为都统　　

○朝鲜国王李棩、遣陪臣郑太和等、表贺平伪永历、并贡方物。宴赉如例　　

○广东总督卢崇峻疏言、镇守肇庆总兵官、已经裁汰。其所属营寨、在河南者、新兴、开平、阳江、恩平、四县、应归罗定副将管辖。在河北者、封川、开建、德庆、广宁、四会、高要、高明等州县、应归肇庆城守副将管辖。广州水师总兵官、止管附近江海营寨。其陆路城守、原俱守巡道管辖。今各道既罢管兵事务、则陆路城守、应并责广州总兵官统辖。其自清远以至连阳各营汛、与韶州相近、应归韶州副将统辖。从之　　

○壬辰。授故抒诚侯狄三品之子狄从仁、为抒诚伯　　

○癸巳。设守视孝陵副将一员、左右两营守备各一员、把总二员、兵六百名　　

○升参领金万镒、为湖广彝陵总兵官　　

○甲午。工部题、黄河水性汹涌、以后修筑堤岸、如一年之内冲决者、参处修筑之官。过一年冲决者、参处防守之官。至运河与黄河不同、修筑堤岸、三年之内冲决者、参处修筑之官。过三年冲决者、参处防守之官。如限年之内、修筑官已去、防守官不行料理、致有冲决者、一并参处。从之　　

○丁酉。孝慈高皇后忌辰。遣官祭福陵　　

○升王府长史噶尔汉、为正红旗满洲副都统　　

○戊戌。工部议覆、河道总督朱之锡疏言、商船至瓜洲、由闸通行、不用盘剥、船户无从觅利。瓜洲剥船济工银两、请予豁免。应如所请。从之　　

冬。十月。辛丑朔。享太庙。遣都统宗室罗托行礼　　

○祭世祖章皇帝　　

○遣官祭永陵、福陵、昭陵　　

○颁康熙二年时宪历　　

○壬寅。以上太皇太后、仁宪皇太后、慈和皇太后尊号。遣官告祭天地、太庙、社稷　　

○以内国史院大学士成克巩、为内秘书院大学士　　

○以故阿思哈尼哈番胡世巴之子说塞、袭职　　

