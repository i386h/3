<!-- { "loadSidebar": true } -->
大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十六年。丁巳。九月。乙亥朔。上诣太皇太后宫、问安　　

○丙子。先是、上谕兵部、今广东底定、正当破贼之时、亟宜添发大兵、平定湖南、剿灭逆贼吴三桂。顷大将军公图海、报我兵已经撤回。狭西见有大将军、将军、提督等、剿贼防汛、自无不足。且满洲大兵、又复不少。宜分满兵每佐领三名、并酌选将军提督所部绿旗兵、同京师兵每佐领三名、遣赴湖广。其令图海、会同各将军提督、确议以闻。至是、抚远大将军都统大学士公图海等疏言、臣等本宜拨满兵每佐领三名、发往湖广。但狭西幅员辽阔、所在防汛。今议分满兵每佐领二名、酌选三将军、二提督标下、绿旗兵三千名、同满洲大兵、付大臣一人、率赴荆州。余兵分守各隘。得上□日、前览大将军顺承郡王勒尔锦奏、欲自荆州渡江、请发将军鄂内所携舟师。并将军穆占所部精兵、每佐领五名、及前锋兵、绿旗兵、以资进剿。又大将军贝勒尚善等奏、请留将军鄂内每佐领兵五名、仍驻岳州。仍如前请添发鸟船四十艘、精兵每佐领四名、庶贼船可破。今当秋爽、正进兵破贼之时。且吴逆见驻湘潭、分遣荆岳贼兵、侵犯两粤。宜乘逆贼势分、增荆州诸处兵。令顺承郡王统率渡江、鼓行灭贼。即势有未便、仍当临江扬兵、以牵制逆贼。俟鸟船告竣、即将所添官兵、发遣贝勒尚善军前、令击破贼船、水陆夹攻岳州。大将军公图海等、速分满兵每佐领二名、委大臣一人、率赴荆州。其绿旗官兵、可减一千、止拨二千、令原统辖官率往。又山西提督周卜世、亦令率所辖官兵、同赴湖广。所调山狭绿旗兵、其酌予赏赉。官各加一级。更拨京师兵、每佐领护军二名、骁骑一名、添发湖广、令公温齐统之。副都统杭奇、穆舒、为两翼。温齐、杭奇、参赞军务　　

○先是、上谕内大臣觉罗武默纳、侍卫费耀色等曰、长白山、乃祖宗发祥之地。今无确知之人。尔等前赴镇守乌喇将军处、选熟识路径者导往、详视明白、以便酌行祀礼。尔等可于大暑前、驰驿速去。至是、武默纳等自长白山还京复命。上曰、长白山发祥重地。奇迹甚多。山灵宜加封号。永著祀典。以昭国家茂膺神贶之意。著礼部会同内阁、详议以闻　　

○予故副都御史觉罗硕博会、祭葬如例　　

○奉命大将军和硕康亲王杰书等疏言、潮州要地、必得才能将领、以资弹压。一等侯马三奇、人甚骁壮、著有战功。且潮州官兵、大半系伊父母得功旧部。若以马三奇为潮州总兵官、则众心俱服。上命调浙江平阳总兵官马三奇、为潮州总兵官。其前授总兵官王国栋、著以粤东要地总兵缺补用　　

○杰书等又疏言、漳泉诸处平定。臣等随授都统赖塔、平南将军印。选前锋护军二千余名、暂守潮州。其内府佐领兵、及喀喇沁、土默特兵、令将军喇哈达、率赴会城。靖南王下官兵、亦留守潮州、令耿精忠、但携其护卫亲军、与喇哈达偕来。上命耿精忠、仍驻潮州。复敕谕杰书、及尚书介山、侍郎吴努春等曰、今当剿灭吴逆、招携抚顺之时。不宜遽调耿精忠还会城、以疑众心。王及大臣等、不将兹事预行请上□日、即撤耿精忠、殊为失计。嗣今凡此等大有关系之事、务熟筹请上□日、毋得径行　　

○戊寅。福建总督郎廷相疏报、郑逆伪监军侍郎陈俞侯、携带家口人丁、自海上前来投诚。下部知之　　

○己卯。上御太和殿视朝。文武升转各官谢恩　　

○以内阁学士兼礼部侍郎温代、充经筵讲官　　

○以右春坊右中允兼翰林院编修董讷、充日讲起居注官　　

○福建总督郎廷相疏报、长泰县天柱山、最为险要。山海贼寇、多聚于此。臣调兵搜剿、同原海澄公标总兵魏茂等、杀贼三百余名、生擒伪提督中军副将孙公等、其伪总督林凤等、俱带重伤逃遁。天柱山已经荡平。又进剿东埭塔潭等处、击杀伪将军吴田、贼众远遁。下部议叙　　

○抚远大将军都统大学士公图海疏报、臣自平凉、亲阅秦州、清水、陇州、宝鸡、一带隘口、酌拨满汉官兵防守。今据诸路报称副将纪魁元等、败贼于五盘山、生擒伪参将等。夸兰大姜都纳等、败贼于乔家山、恢复塔什堡。巡抚鄂善、率领官兵、败贼于塘坊庙。副都统鄂克济哈、率领官兵、败贼于芭蕉园。并擒斩甚多、获器械不可胜计。下部议叙　　

○庚辰。上御懋勤殿。谕讲官喇沙里、陈廷敬、张英曰、尔等每日进讲、启导朕心、甚有禆益。嗣后天气渐寒、特赐尔等貂皮各五十张、表里紀各二疋　　

○福建总督郎廷相疏报、总兵黄蓝、击败海贼于小盈地方。又提督叚应举等、生擒伪将军李复贵、伪军师林日向等、下部议叙　　

○以翰林院修撰彭定求、为顺天乡试正考官。编修胡会恩、为副考官　　

○辛巳。上御制诗二首、及衣服等物、赐抚远大将军都统大学士公图海　　

○壬午。上诣太皇太后皇太后宫、问安　　

○癸未。扬威大将军和硕简亲王喇布等疏言、臣等或进取衡永、或救援韶州、必厚增兵力、始克有济。乞多拨就近官兵、星驰前至。上谕、和硕额驸华善、学士萨海、率江宁所有盛京兵三百、自京拨往汉军兵三百、徽州驻防满兵五十、蒙古兵六百、速赴江西。抵南昌日、合多诺等兵、多选有马者、率赴简亲王军前、以听调遣。华善所佩平寇将军印、留付署副都统科尔科代、管理江宁事务。至安庆见有抚标兵、提督王永誉、可量率所部兵、往守徽州　　

○甲申。上诣太皇太后宫、问安　　

○上往阅仁孝皇后山陵。是日启行。驻跸三河县南　　

○乙酉。上驻跸蓟州东　　

○免江南泰州、本年分水灾额赋十之三　　

○丙戌。上诣孝陵。率内大臣、侍卫、大学士、三品以上官、行礼。举哀。是日、驻跸汤泉　　

○丁亥。上诣孝陵展祭。如四时大飨仪　　

○戊子。上巡视沿边内外。驻跸三屯营四十堡　　

○己丑。上驻跸商坚台。喀喇沁固山额驸额林臣、偕县君来朝　　

○庚寅。上驻跸博洛和屯东　　

○辛卯。上驻跸达希喀布秦昂阿地方。科尔沁多罗贝勒额驸沙津、来朝　　

○壬辰。上驻跸察罕和屯。喀喇沁多罗杜楞郡王札什、镇国公乌忒巴喇等、来朝。科尔沁和硕达尔汉亲王祖母郡主、遣使贡驼马　　

○户部议覆、安徽巡抚徐国相疏言、定远、天长、滁州、来安、四州县、实荒田地五百六十顷四十六亩零、逃绝人丁一千二百七十二丁、应徵银米、俱宜蠲免。应如所请。从之　　

○旌表江西新建县节妇、颜凤麒妻喻氏、给银建坊如例　　

○癸巳。上驻跸西尔哈毕喇地方　　

○甲午。上驻跸喜扎忒毕喇地方　　

○免江南宿迁县、本年分水灾额赋十之三　　

○予福建阵亡劄委副将高士英、恤银一百五十两。荫一子、以卫千总用　　

○乙未。上驻跸和尔和克毕喇地方。科尔沁多罗冰图郡王额济音等、来朝　　

○征南将军穆占疏言、臣等于本月初二日赴袁州。察访进兵道路、即赴乐昌。如有未便、则会合简亲王、进取衡永。又前议留臣兵每佐领四名于安亲王所。适兵部咨以文到日、即分兵赴乐昌。用是悉师以往、未获分留长沙。得上□日、穆占不进取乐昌、又不赴茶陵攸县、径回袁州、以会同简亲王为辞。又自违本议、将荆岳所带官兵、尽携赴袁州、不分留长沙、殊属不合。穆占其速如前议、分每佐领兵四名、留安亲王军前。其或进取乐昌、或由茶陵攸县、进取衡永、作速定议、一面前进、一面奏闻　　

○丙申。赐多罗杜楞郡王扎什、玲珑撒袋弓矢全副。镇国公乌忒巴喇、弓矢驾还至喀喇和屯南驻跸。是日、敖汉多罗郡王扎穆苏等、来朝。及多罗郡王扎穆苏母郡主、齐伦巴图尔妻郡主、多罗郡王萨穆珀尔母、多罗杜楞郡王扎什母等、遣使请安、贡驼马　　

○丁酉。上驻跸胡西汉图昂阿地方　　

○戊戌。上驻跸俄伦蒿齐忒地方。翁牛特多罗杜楞郡王毕礼衮达赖母郡主、巴林淑慧固伦长公主、科尔沁端贞固伦长公主等、遣使请安、贡驼马。翁牛特多罗杜楞郡王毕礼衮达赖等、来贡驼马　　

○先是、上谕议政王大臣等曰、逆贼吴三桂、凭江湖之险、抗拒大兵、为日已久。若不速行剿灭、湖南民困、无有已时。闻逆贼多备鸟船战舰、死拒我师。我师亦宜倍制鸟船沙船、更令盐船多载粮米、由岳江入洞庭、尽占江湖、断贼粮道、夹攻岳州。如事属可行、应遣贤能大臣官员、会同督抚、克期造船、多设水师营兵、同大兵齐进、期于一举灭贼。但增船破贼、事关紧要。大将军顺承郡王勒尔锦、贝勒尚善等、身在地方、与贼逼近。应否举行、著速议以闻。至是、宁南靖寇大将军多罗顺承郡王勒尔锦等议、若令舟师入洞庭、尽占江湖、断贼粮道。即合新旧船舰、亦不敷用。久泊风涛、我船不利。若泊于南浔港一带、非并设陆路重兵、则我船不得傍岸、势不能久占江湖、阻贼饷路也。但逆贼造船未已。长江关系最重。当贼舟渐增之时。我舟又非可骤得。若预行添造、甚属有禆、鸟船沙船、可载数月之米、其盐船似应停止。上命添造鸟船六十艘、沙船二百艘、户部尚书伊桑阿、赴江南、同该抚速行督造。俟船将告竣、更添发绿旗官兵。盐船著停止　　

○己亥。上驻跸雅图毕喇地方。柰曼辅国公格勒尔、来朝　　

○庚子。上驻跸达希喀布秦昂阿地方　　

○初巡阅边外时、调喀喇沁多罗杜楞郡王扎什、镇国公乌忒巴喇、一等塔布囊西达等、三十二塔布囊、精奇尼哈番、副都统等、率兵丁一千五百名、来为向导。是日、上出御幔城门。各赐衣帽带鞾白金紀布有差　　

○辛丑。孝慈高皇后忌辰。遣官祭福陵　　

○上驻跸鄂拖和地方　　

○壬寅。驾过达兰苏墨地方。见一人卧道旁。遣侍卫塞勒等往视之。回奏言、民王四海、从边外佣工还家、因食尽饥馁、卧不能起。上曰、谁非朕赤子、此人饥馁僵卧、深为可悯。尔等往啖以粥、救之苏、可携以来。既至、命大学士索额图、详问其由、令喜峰口驻防游击杜昇等、善养之、送回原籍。是日、上驻跸滦阳城南　　

