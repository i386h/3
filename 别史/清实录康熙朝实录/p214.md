<!-- { "loadSidebar": true } -->
○谕福建将军佟国瑶、国家设立督抚提镇、原以为民、向来驻防镇江、杭州、福建等处汉军官兵、皆恣意妄为、侵占廛市、擅放私债、多买人口、如哈喇库、诺迈等、止知营私、罔遵法纪、买人至盈千百、此等匪人、用之何益。昔孟乔芳总督狭西、李率泰总督福建时、能洁己奉公。爱民恤士、秦闽人至今思之。尔到地方、宜恪遵国宪、安戢兵民、毋负朕委任至意　　

○两准巡盐御史堪泰疏言、盐商故意迟延纳税、请每引加课银三钱。上谕大学士等曰、此乃堪泰因欠课甚多、恐任内不能追徵足额、故作此急迫之状、若依其言、必致商民交困。不准行　　

○以故一等精奇尼哈番噶尔玛孙刘保住、袭职　　

○庚戌。浙江总督李之芳疏言、据杭严道王梁、详报北关门外居民罢市、称被土棍勾旗放债、准折子女、贻累亲邻、不能安生。次日、上公衙门会审、有旗兵王和尚等、率数百人、辱骂行凶、毁裂舆盖、臣思旗兵聚众、辱毁道员、大干功令。一面传谕市铺、照旧开张、一面会同将军马哈达、据实具题。得上□日、旗丁土棍、放债害民、逞凶辱官、大干法纪、王和尚等、著该督等严究具奏　　

○辛亥。上诣太皇太后皇太后宫、问安　　

○壬子。昇平嘉宴诗及序刻成。赐与宴大臣官员、各一册。又赐不与宴大学士王熙、学士牛纽、各一册　　

○朝鲜国王李焞、遣陪臣李佖、表贺荡平、加上两宫徽号、谢颁诏恩。进贡。宴赉如例　　

○癸丑。上诣太皇太后皇太后宫、问安　　

○甲寅。上幸南苑行围　　

○免浙江富阳等十县、严州一所、本年分旱灾额武有差　　

○调河南南汝总兵官王度冲、为四川重庆总兵官。江南京口右路水师总兵官蔡元、为湖广襄阳总兵官　　

○京师地震　　

○大理寺司务赵时楫疏言、我皇上宵旰精勤、命部院全班奏事、日集午门、兢业咨儆、诚太平万世之基。但诸臣每夜三更早起、朝气耗伤、未免日间办事、反难精密、不若分班启奏、俾其精神、递相节养。至于官员中、有住居僻远者、有拮据舆马者、有徒行策蹇、及抱病勉行者、或令满汉正佐轮流、或将朝期、比前量为增益、以立不刊之典。且圣躬亦宜节劳、平日本章、但须封进、其紧要事宜、必须面陈者、分班启奏。得上□日、九卿詹事科道会议具奏　　

○乙卯。遣官祭历代帝王　　

○遣官祭城隍之神　　

○戊午。免江西宁州、进贤等五州县、袁州卫、本年分水灾额赋十之三　　

○以吏部左侍郎管右侍郎事杜臻、为武会试正考官。侍讲学士孙在丰、为副考官　　

○予贵州阵亡一等侍卫署护军参领觉罗努赫勒、祭葬如例　　

○己未。上自南苑、移驻玉泉山　　

○免湖广黄梅、广济、蕲州、三州县、本年分水灾额赋十之三　　

○议政王大臣等议覆、绥远将军云南贵州总督蔡毓荣疏言、中甸在金沙江之外、旧系丽江土府所辖、从未安兵设汛、自吴逆谋叛、将地方割与蒙番、为交好之计、通商互市。今互市虽经禁止、而蒙番所设剌嘛营官、尚未撤回、欲议设兵拨防、必驱其人、复其地、而后可。据土知府木尧、议称愿遣土人进藏、致书达赖喇嘛、宣示皇上德威、说令归还原地。且藉此往回之间、寝彼番目前之狡谋、备我师进取之实计。应如所请、遣土人宣示、令归还中甸地方、再行奏闻。从之　　

○辛酉。上回宫。诣太皇太后皇太后宫、问安　　

○免山东长山、新城二县、本年分水灾额赋十之三　　

○喀尔喀土谢图汗、遣使进九白年贡。宴赉如例　　

○壬戌。谕大学士等曰、自用兵以来、百姓供应烦苦、朕前屡言、俟天下荡平、将钱粮宽免、尔等可同户部、先将天下钱粮出纳之数、通筭启奏。至狭西一省供应、较他省苦累加倍、钱粮尤宜宽免　　

○癸亥。吏部尚书黄机、以老乞休。慰留之　　

○广西提督管左江总兵官事赵应奎、以病乞休。慰留之　　

○巴图尔额尔克济农疏言、厄鲁特时值败坏、饥饿来归、蒙皇上帡幪之庇、得居边境、不意属下人等、不知法纪、妄行盗窃、悔罪无及。除将厄尔德尼和硕齐所掠人口、追还上纳外、其窃马人等、穷困已极、不能偿还。臣与众属裔竭力捐输、共得马百匹、解送交纳。伏乞圣主睿鉴。又臣之属裔、贫困无聊、宁夏地方、与臣相近、伏恳天恩、许在宁夏贸易。理藩院议、应檄谕巴图尔额尔克济农、将盗窃鄂尔多斯马群人等、照彼例治罪。缺解马匹、补偿完日、将巴图尔额尔克济农、一并从重议处。见解马匹、交发鄂尔多斯旗下。其宁夏地方、向无厄鲁特喀尔喀贸易之例。所请不准行。得上□日、巴图尔额尔克济农等、自本地败奔、来至边境、因不谙法纪、迫于饥困、盗窃牲畜等物、今陈其苦情、谆谆奏请、可将追偿缺。解马匹、并议处之处、俱行宽免。仍移文严禁、嗣后毋得违法、妄行生事。此文即发拉笃祜、转行晓谕之　　

○甲子。大学士等遵上□日议覆、大理寺司务赵时楫条奏、部院奏事、或令满汉正佐轮流、或将朝期量为增益一疏、臣等公议、九卿詹事科道官员、皇上不时召问议事、应仍令每日上朝。其余无事官员、及闲散衙门官员、停其每日上朝。照旧一月三次上朝。又查自古人君、从未尝每日亲御听政、即定期视朝、亦未有甚早者。今因皇上宵旰勤劳、每早听政、故启奏官员、惟恐迟误、必四五鼓趋朝、难免夜行风寒之苦。若皇上于辰刻御朝、则远居大小各官、黎明而入、亦不致迟误。上曰、朕每日听政、自不可已。若定时视朝、可免庶僚早起风寒之累、此言亦是。黄机、魏象枢、皆年踰七旬、不堪逐日趋走。故具疏乞休。已经留任。伊等或遇劳顿、及有恙时、可令报知本部、免其启奏。其余官员、如有疾病不能上朝启奏者、亦著报部。尔等可传谕九卿詹事科道官员、观众意何如、再行具奏　　

○裁广西桂林城守营守备一员、千总一员、添设泗城营副将一员、左右二营守备等员　　

○乙丑。大学士等奏、昨日宣谕、九卿各官皆云、皇上洞悉下情、虑及下僚风寒、欲限时听政。即同天地之心、无不欢忭。上曰、朕御朝太早、各官于三四鼓趋赴朝会、殊为劳瘁。自今以后、朕每日御朝听政、春夏以辰初刻、秋冬以辰正初刻为期。启奏各官、从容入奏。九卿詹事科道、原系会议官员、仍每日于启奏时、齐集午门。如有年力衰迈、及偶患疾病、俱向本衙门说明、免其入奏齐集。此外各衙门、及部院司属官员、俱停其每日齐集。著各赴本衙门办事。每月常朝、仍应照旧行。尔等可即传谕　　

○以兴建太和殿。命刑部郎中洪尼喀、往江南、江西、吏部郎中昆笃伦、往浙江、福建、工部郎中龚爱、往广东、广西、工部郎中图鼐、往湖广、户部郎中齐穑、往四川、采办楠木　　

○丙寅。太宗文皇帝实录告成。上御太和门。立视捧送实录进宫。陛座。总裁官、副总裁官、纂修各官、上表行进实录礼。诸王、贝勒、贝子、公、率文武群臣、行庆贺礼。鸿胪寺官宣制曰、太宗文皇帝圣德神功、编辑成书、朕心忻悦、与卿等同。各赐茶　　

○安南国王嗣黎维正、遣陪臣申全等、表贺荡平。并进岁贡方物宴赉如例　　

○安南国王嗣黎维正奏、臣亲兄黎维＜礻定＞、于乙卯三月内违世、臣俯徇舆情、权理国事、以中国适有外警、下情难以上达。兹值贡期、备因陈奏。得上□日、安南国王嗣黎维＜礻定＞、曾进贡、克效悃诚、遽尔奄逝、深可悯恻、应得恩恤、著察例议奏　　

○丁卯。上诸太皇太后宫、问安　　

○戊辰。谕刑部、朕阅三法司会奏人命事、强盗罪案甚多。按律、凡强盗情实、务行枭示。强盗情罪、固为可恶、较之反叛重案、犹属稍轻。向来反叛牵连之人、尚有拟死罪而不行枭示者、此等关系人命大辟、朕每欲得良策、澄清本源、使远近清平、永行遵守。近见光棍事案、较前差少。惟强盗一事、常廑朕怀、未能即得良法。夫人非至穷迫、孰肯甘为盗贼、每见盗案有获赃甚少、牵连多人、此类若不置之重典、则匪人不知畏惧、无以警戒将来。若概置重典、朕心又复恻然。此皆不得澄清本源之道、故致如此耳。今如何使盗贼屏息、良善获安、尔等会同三法司、详议以闻　　

○授一甲进士蔡升元、为翰林院修撰。吴涵、彭宁求、俱为编修　　

○以故三等阿思哈尼哈番佟世德子佟铨、袭职　　

○以原任贵州威宁总兵官柯彩、为河南南汝总兵官　　

○己巳。上御太和门视朝。文武升转各官谢恩。次喀尔喀、安南国、使臣等行礼　　

○以镇国公准达、为镶红旗蒙古都统　　

○辛未。孝慈高皇后忌辰。遣官祭福陵　　

○上诣太皇太后皇太后宫、问安　　

○癸酉。上以翰林院学士张英、内廷供奉、敬慎勤劳。今告假回籍、营葬伊父张秉彝、特命照张英见在学士品级、赐恤致祭　　

○命京口镇标、广东镇标官兵、原系将军管辖者、今听提督管辖　　

○户部保举关差官员苏赫臣等、办事有才。上曰、凡部院司官、果能谨慎奉职方不偾事。如苏赫臣、及科臣莫罗辈、俱狂妄自恃、虽有才干、亦无足取。可另行保举以闻　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十一年。壬戌。冬。十月。甲戌朔。享太庙。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后陵　　

○颁康熙二十二年时宪历　　

○乙亥。谕差往采办楠木郎中昆笃伦等、尔等俱以才能简选、查采楠木、所至地方、尔等会同督抚、务要实心详察、毋得借端扰害。原任巡抚张德地、曾经具题、四川多有楠木、及出征班师人员、亦云楠木颇多、据此、峨眉嘉定等处、必多产此木。凡督抚藩臬在外、俱成积习。尔等不得推诿地方官、所有之处、必身到察采。凡房屋、衙门、寺庙、坟墓、毋得拆毁采取。恐地方棍徒、借此诈害平民。可将此等缘由、晓谕地方知悉　　

