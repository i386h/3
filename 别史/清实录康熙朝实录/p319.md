<!-- { "loadSidebar": true } -->
○予出征厄鲁特阵亡员外郎委署火器营夸兰大韩大任、祭葬如例　　

○土谢图汗奏言、皇上仁恩、臣与子及所属人民、不胜欢忭臣思得膏腴之地、竭力春耕、以资朝夕得上□日来年春著理藩院遣官一员指授膏腴之地令其种植　　

○己酉上诣皇太后宫。问安　　

○予故太子太师保和殿大学士兼礼部尚书杜立德祭葬加祭一次、谥文端　　

○谕大学士等曰、杜立德在世祖皇帝时居官早者著贤声禀性厚重行事正大非若他人之徒务虚名也朕任用多年老成恪慎如遇事得其情理、从不肯苟随同列必于朕前直言敷奏。从前在任时陈奏之处颇多、可谓贤臣矣　　

闰七月甲寅朔上诣皇太后宫问安　　

○盛京刑部侍郎邬赫缘偷安溺职降五级以盛京武职效力　　

○丙辰四川狭西总督葛思泰疏报臣差甘肃副将陈祚昌等哨探至昌宁湖有巴图尔额尔克济农之弟博际遣亲信喇嘛格隆等来言素蒙皇恩不敢背负今请在昌宁湖牧马陈祚昌度其将往西海借名牧马、缓我军机随将格隆等监禁一面报臣及总兵官甘肃总兵官柯彩。调遣游击李士达等领官兵四路进巢□刀大败蒙古兵杀五百余人。博际遁走追蹑百余里所获牲畜器械无算生擒蒙古十五人并前监禁之格隆额林臣索诺木等皆斩之下部议叙。　　

○免江西南昌等五府康熙二十三年至二十七年民欠未完额赋。　　

○戊午上诣皇太后宫、问安　　

○己未叙出征厄鲁特功赏赉八旗火器营兵丁银两有差　　

○庚申调户部尚书苏赫为吏部尚书升礼部左侍郎管掌院学士事库勒纳为户部尚书转户部右侍郎阿山为左侍郎升内阁学士博际为户部右侍郎　　

○辛酉升左佥都御史陈肇昌、为顺天府府尹　　

○叙出征厄鲁特功赏赉巴林喀喇沁、官兵银两有差。　　

○壬戌以左副都御史多弼镶黄旗满洲副都统兼管武备院事马思喀、为内务府总管。　　

○乙丑。四川狭西总督葛思泰请将狭西驻防官兵酌议更调迁移。上谕大学士等曰、噶尔丹巴图尔额尔克济农皆系逃遁之人安敢侵犯边境纵使侵犯沿边官兵自足扑剿今并无他故葛思泰忽即内怯将久驻官兵奏请移驻各处兵丁驻防年久俱置有产业、骤然更调往返迁移必致若累且暂拨民房居住又必扰及闾阎兵民为国家根本久安长治之道惟在爱兵恤民培养元气此所奏无益不准行　　

○升大理寺卿明额理为盛京刑部侍郎翰林院侍读学士思格色为内阁学士兼礼部侍郎　　

○丙寅上诣皇太后宫问安　　

○戊辰授多罗贝勒鲁克度女为郡君壻鄂罗为多罗额驸　　

○己巳以故三等公倭赫之子傅尔丹袭爵　　

○升通政使尹泰为都察院左副都御史　　

○升河南按察使杨凤起为湖南布政使司布政使　　

○壬申上奉皇太后自畅春园回宫　　

○予出征福建阵亡千总张元恤银荫一子以卫千总用　　

○癸酉上谕大学士等、副都御史卫既齐、前议分南北卷时因邵远平有江浙人尽奸诈之语遂信其为贤而保之邵远平谓江浙人尽奸诈伊之祖父独非江浙人乎父为子隐子为父隐直在其中果如邵远平之言则伊祖父兄弟皆奸诈人矣卖祖父兄弟以沽直名乃奸诈中之第一人也岂得谓之直哉况从来贤才不择地而生十室之邑必有忠信朱子徽州人也绍洙泗道统之传江浙中岂无贤者卫既齐一假道学耳认理不明中无定见是以为其所愚也　　

○甲戌调江宁副都统倭贺为杭州副都统升前锋参领鄂罗舜为江宁副都统　　

○予故吏部尚书鄂尔多祭葬谥敏恪　　

○乙亥上巡幸边外命皇长子允禔皇三子允祉皇四子胤禛皇五子允祺皇七子允祐皇八子允禩随驾是日启行驻跸汤泉　　

○升光禄寺卿布喀为大理寺卿　　

○升山西河东道胡介祉为河南按察使司按察使　　

○免江南海州桃源等七州县本年分旱巡额赋有差　　

○予故都统三等公倭赫祭葬如例　　

○喀尔喀西卜退哈滩巴图尔来降授为辅国公　　

○丁丑上驻跸怀柔县　　

○戊寅上驻跸密云县　　

○己卯上驻跸密云县陈谷庄　　

○庚辰上驻跸古北口　　

○辛巳。上驻跸恩格木噶山。　　

○升右通政罗秉伦为光禄寺卿。　　

○壬午。上驻跸捕塔海噶山。　　

○以甘肃布政使噶迩萨为光禄寺卿　　

八月癸未朔上驻跸喀布秦地方　　

○甲申。秋分夕月于西郊遣护军统领伯四格行礼　　

○上驻跸漠虎尔察罕地方。　　

○乙酉上驻跸布禄里昂阿地方　　

○丙戌上驻跸穆禄喀喇沁地方。　　

○升狭西按察使吴赫为山西布政使司布政使云南按察使许弘勋为河南布政使司布政使　　

○予故户部侍郎赛弼汉祭葬如例　　

○丁亥遣大学士阿兰泰祭先师孔子。　　

○上驻跸爱里地方。　　

○戊子。祭大社大稷遣护军统领伯四格行礼　　

○上驻跸爱里北　　

○己丑上驻跸穆禄喀喇沁昂阿地方。　　

○庚寅上驻跸穆禄乌阑哈达地方　　

○辛卯太宗文皇帝忌辰遣官祭昭陵　　

○上驻跸森济图哈达地方　　

○壬辰。予出征厄鲁特阵亡拖沙喇哈番庄尔、祭葬如例。　　

○癸巳太祖高皇帝忌辰。遣官祭福陵。　　

○上驻跸鹫和洛　　

○甲午。上驻跸格尔齐老地方。　　

○乙未上驻跸乌喇岱地方。　　

○调镶白旗满洲副都统伊勒慎为西安副都统　　

○调山西布政使吴赫、为甘肃布政使司布政使升山西按察使能特为山西布政使司布政使广东雷琼道佟世雍为云南按察使司按察使　　

○予故狭西宁夏总兵官赠右都督李嗣兴、祭葬如例　　

○丁酉上驻跸噶海图地方　　

○戊戌。上驻跸克勒乌里雅苏台。　　

○己亥上驻跸西尔哈乌里雅苏台　　

○庚子上驻跸纳林西尔哈地方　　

○辛丑上驻跸唐图乌兰哈达地方　　

○升户部郎中纳垒为狭西按察使司按察使　　

○壬寅上驻跸阿禄噶察地方　　

○癸卯上驻跸桂巴哈地方　　

○甲辰上驻跸布禄图和洛　　

○乙巳。上驻跸昆都仑郭尔地方　　

○升福建按察使张志栋、为江苏布政使司布政使　　

○丁未。上驻跸巴尔哈地方之汤泉　　

○戊申上驻跸孟克乌孙地方　　

○遣官祭历代帝王　　

○遣官祭城隍之神　　

○以监察御史巴锡为山西按察使司按察使　　

○贵州巡抚田雯、丁母忧命回籍守制　　

○己酉上驻跸奇雅代和洛　　

○庚戌免狭西乾州咸阳等五州县本年分蝗灾额赋有差　　

○辛亥。上驻跸穆禄和洛昂阿地方　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十二



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百五十三　　

康熙三十年辛未九月壬子朔上驻跸瑚西哈台地方　　

○癸丑上驻跸乌阑蒿齐特地方　　

○以左副都御史卫既齐、为贵州巡抚升四川松茂道王清贤为福建按察使司按察使　　

○升长史赫硕塞为镶白旗满洲副都统　　

○琉球国中山王尚贞、遣陪臣温允杰等赍表进贡方物宴赉如例　　

○甲寅上驻跸苏赛包地方。　　

○喀尔喀达拉玛希里卓特巴来降授为多罗贝勒。　　

○以故阿霸垓多罗卓礼克图郡王楮翁子塞楞、袭爵。　　

○乙卯。上驻跸大吉喀布秦昂阿地方。　　

○丙辰上驻跸冰窖地方。　　

○以故三等阿思哈畨巴雅珥子戴通、三等阿思哈尼哈畨锡札保子富喀各袭职。　　

○予故左都督江西南瑞总兵官陈平祭葬如例。　　

○旌表直隶烈妇马文瑞妻刘氏、拒奸殒命给银建坊如例。　　

○安南国王黎维正遣陪臣阮名儒等赍表进贡方物宴赉如例　　

○丁巳上驻跸喜峰口　　

○戊午上驻跸三屯营城南　　

○己未上驻跸遵化州城西北　　

○免山西夏县等七县、本年分蝗灾额赋有差　　

○庚申上驻跸汤泉　　

○辛酉上诣暂安奉殿孝陵奠酒举哀毕至仁孝皇后孝昭皇后孝懿皇后陵奠酒举哀　　

○上驻跸新城　　

○壬戌上以孝懿皇后再期忌辰率诸王大臣官员致祭　　

○上驻跸蓟州。　　

○予出征厄鲁特阵亡正黄旗参领门代祭葬如例。　　

○癸亥上驻跸三河县　　

○甲子上驻跸通州　　

○升湖南按察使线一信为湖北布政使司布政使　　

○乙丑上回宫诣皇太后宫问安　　

○以礼部尚书熊赐覆为武会试正考官工部右侍郎王承祖为副考官　　

○升左佥都御史刘元慧、为顺天府府尹　　

○丙寅上御太和门视朝文武升转各官谢恩次安南国、琉球国、使臣等行礼　　

○丁卯。先是以噶尔丹败遁及立誓请罪始末遣伊什格隆赍敕往谕达赖喇嘛至是达赖喇嘛遣使德木本尔囊素至疏言前者敬遵谕上□日曾遣噶尔亶西勒图往和喀尔喀厄鲁特因彼构兵不已复遣济隆谕和济隆回报、言喀尔喀厄鲁特俱听从立誓矣及见皇上敕谕内有噶尔丹为大兵所败、认罪立誓之上□日始知噶尔丹不听训饬、是以至此此地、所遣人员无知无识、伏乞宽宥。德木本尔囊素、又述达赖喇嘛口奏云、喀尔喀厄鲁特、交战之前、土谢图汗噶尔丹等、遣使于西海台吉、各请助兵。达赖台吉、来告于我我谓喀尔喀、厄鲁特等和睦。我则喜悦不愿有所偏助也。四川打箭炉地方、令西海扎什巴图尔台吉、领兵驻防非有异念、今俱已彻归矣上以达赖喇嘛向来恭顺噶尔丹事、必其使臣及属下人通同蒙蔽非达赖喇嘛意因赐敕谕之敕曰朕统御宇内以爱育黎庶为本、务使万邦共享安乐前闻喀尔喀厄鲁特、交恶相攻屡遣使于尔喇嘛以和两国尔喇嘛从来奉命不违敬顺而行亦屡遣喇嘛说和奉差喇嘛诸人若能仰体朕与尔好生之意尽心行事、则喀尔喀、厄鲁特和好早息战争矣但尔近侍与济隆胡土克图等、皆有私意不体朕与尔之心济隆胡土克图、身在噶尔丹营中、并不说和。噶尔丹藉追喀尔喀为名阑入边汛、劫掠乌朱穆秦又不劝阻且噶尔丹与我军交战济隆张盖于山顶观之而报尔以为竭力说和听从立誓济隆之去朕面谕以告尔喇嘛之言、亦不行传谕以前项事情揆之未必由济隆一人之意亦尔近侍之人通同贪利而欺蔽尔徇庇噶尔丹之所致也尔岂有如是之心乎朕灼见与尔喇嘛无涉是以朕不责汝朕向来惟以实心待尔故将若辈行事、违朕与尔之意、遣敕谕尔知之至噶尔丹乞兵于达赖台吉而不许。驻防四川打箭炉之兵尽彻。已具悉所奏矣　　

○戊辰上诣皇太后宫、问安　　

○调内阁学士傅继祖为翰林院掌院学士兼礼部侍郎。升通政使黄斐、为都察院左副都御史　　

