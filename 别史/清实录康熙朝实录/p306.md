<!-- { "loadSidebar": true } -->
○尚书阿喇尼等奏报、侦探厄鲁特兵、驻扎克鲁伦之阿尔滩额墨尔地方。臣等欲待大兵而行、恐厄鲁特兵、追蹑昆都伦博硕克图、沿乌尔顺河。至喀尔喀河地方。乌尔顺河、距喀尔喀河甚近。喀尔喀河、距汛界仅一日程。臣军若往波衣尔之地、虑反出其后。以此竟赴波衣尔之南、他奔他什海以御之。奏至。上谕曰、噶尔丹踰枯伦波衣尔深入、事关紧要、理宜豫备。王沙津如未起行、令率所调科尔沁兵、往前年纪尔他布等驻防之地备之。若沙津已起行、著达尔汉亲王班第、率兵往备之。其敖汉、土默特、贝勒厄尔德木图、公乌忒巴喇等旗兵之未调者、令往备达尔脑儿前所派出每佐领禁兵二名、作速遣行。再于每佐领下、应派护军骁骑各五名、豫备以待。其以阿喇尼奏、速檄额赫纳知之。著议政王大臣集议。寻议、应如敕谕、令理藩院、遣官驰驿前往。上曰、蒙古兵、令携两月行粮。其敖汉、奈曼、科尔沁、土默特兵、令贝勒厄尔德木图、公乌忒巴喇统之、其率科尔沁兵、往纪尔他布驻防之地。令内大臣苏尔达、率前次将校、乘驿前往。其再发之军、每佐领拨护军五名、骁骑三名、包衣佐领兵、亦照此派发、令都统宗室喇克达、彭春、护军统领苗齐纳、杨岱、副都统扎木素、海澜、塞赫、康喀喇、统之。其副都统迈图、署为前锋统领前去。再派出汉军都统公舅舅佟国纲、都统诺迈、凡派发火器营兵之事、令彼请上□日。再派诸王从征。军行日期、交钦天监选择。令前所拨兵、轻装于初旬速行。其辎重、令每翼留官校押往。寻命和硕康亲王杰书、多罗恪慎郡王岳希、从征　　

○庚辰。先是、福建安溪县革职知县孙镛、首告福建巡抚张仲举、布政司张永茂等、将藩库钱粮、侵蚀肥己一案。奉上□日、差吏部郎中吴尔泰等、往福建审理。至是、浙江福建总督兴永朝疏称、郎中吴尔泰等、将张仲举等、摘印看守、请开缺另补。上曰、此事极为重大。吴尔泰等、乃一司官、将此事妄为张大、亦未可定。著内阁学士郭世隆、前往察审　　

○谕兵部、前遣敖汉、奈曼、各旗兵、备达尔脑儿今不必前往。令速赴科尔沁达尔汉亲王军前。兵部选材能司官、四日驰至盛京、发兵二三千、令将军、副都统领之、速赴达尔汉亲王班第军前、兵部遵上□日、遣郎中恩丕、驰至盛京。将军绰克托、副都统博定、随发盛京、及开原、兴京、东京、辽阳、广宁、锦州、易州等城兵、共三千、率之以行　　

○辛巳。以工部尚书张英、兼翰林院掌院学士　　

○谕兵部、噶尔丹追喀尔喀、已进汛界。朕将亲往视师。从征诸王、出喜峰口。公苏努等所领之军、随朕行。令诸王先朕进发。先檄知尚书阿喇尼等、理藩院遣司官、星驰以往。其令议政王大臣集议。寻议、诸王军、以七月初四日起行。其从征之兵、每翼遣副都统一员。驾发日期。初六日为宜。奏入。上谕曰、前所拨每佐领护军二名、初一日先发。诸王率每佐领骁骑一名、于初四日继发。朕于初六日启行。方值农时、边内不必列营。海笃、牛尼有、人才素优、从诸王行。扎木素、康喀喇、同苏努行。所发骁骑署参领、与王偕行。其中著有劳绩、人材勇健者、询该都统、委为夸兰大　　

○壬午。谕大学士等、所派汉军一千五百鸟枪兵。各赏银十两。如不遣发、免其追取　　

○免河南开封、彰德、卫辉、怀庆、四府属二十四州县、本年分旱灾额赋有差　　

○癸未。升湖广布政使于养志、为偏沅巡抚。浙江布政使卞永誉、为福建巡抚　　

○乌朱穆秦额尔德尼贝勒博木布疏报、六月十四日、厄鲁特至乌尔会河东乌阑之地。臣属人民、多被劫掠。臣遣护卫额克济尔往视。见噶尔丹之弟憨都台吉、送之至噶尔丹所。谓曰、我攻我仇喀尔喀耳、不敢犯中华界。闻尚书阿喇尼、率兵而北、何故。泽卜尊丹巴、土谢图汗、车臣汗、皆在何地。额克济尔以不知对。奏入。上谕曰、噶尔丹已至乌尔会河。军宜速出。其军中无火器者、与禁军前所发兵、及盛京兵、俱应增发。令议政王大臣、速行详议。寻议、应于马场催取马匹。公苏努之兵、仍于初一日起行。前所发之前锋护军、携见马于初二日发。后派之前锋护军、骁骑、于初三日俱发。令各都统一员、护军统领一员、副都统一员、率之。至边外水草宽衍之地驻候。诸王军、于初四日起行。直隶巡抚、天津镇、三屯营协标下火器兵、再发一千。并发宣化府镇标兵一千、藤牌兵一千、俱令宣府总兵官许盛率之、与诸王同发。京城兵。每佐领、应增派护军二名、每旗护军参领一员、每参领护军校署护军参领一员、每翼副都统一员。八旗火器营兵、增发一千、所增发护军、及火器营官兵、俱护驾而行。至盛京兵、增发二千、令将军、及副都统、统之。吉林乌喇兵二千、将军亲率之。俱令赴科尔沁达尔汉亲王军前。与前所发盛京兵会。遣兵部官乘驿往。再取巡捕三营马八百、给与军士。京城大兵、陆续遣发。皇上亲统大军、相继而行。理藩院檄谕四十九旗、令各备兵、分汛哨探。并檄阿喇尼、额赫纳、阿南达等军知之。奏入。上谕曰、后所发护军各二名、令都统阿席坦、副都统那秦、希禅、率之、俟朕启行后续发。至副都统噶尔玛等、所领兵并炮、令内大臣阿密达往统之、不时侦探奏报、以候朕至。总兵官许盛、既带操练藤牌军一千名、其标兵可选六百、出张家口、令前锋参领索柱巴图鲁引之、由岱阴达巴汉之路、往赴阿密达军前。其直隶巡抚、天津镇标兵一千、令三屯营副将师帝宾、率之、随诸王而行。俱携两月粮。巡捕营马八百匹、给火器营兵。比闻驿站废弛、令直隶巡抚于成龙整理。其绿旗候选军官、武进士、举人、及林兴珠等、革职官员、有愿效力者、令与火器营兵同行。如有劳绩、酌量擢用。其晓谕之。都统彭春、护军统领杨岱、副都统塞赫、于初二日起行。都统喇克达、护军统领苗齐纳、副都统海澜、于初三日起行。未几。许盛已行、复令回宣府听调　　

○甲申。上奉皇太后、自畅春园回宫　　

○上将出师。遣使赐噶尔丹敕曰、朕统御宇内、怀柔万邦。惟愿率土生民、咸得其所。相与协和、无分中外。夫兵、凶器。战、危事。互相仇怨。无有已时。非计也。故遣尚书阿喇尼、散秩大臣吴巴锡、扎萨克大喇嘛阿齐图绰尔济、一等侍卫阿南达传谕、令罢兵息战。尔回奏云、圣主施仁抚育、令共相协和、以享康泰、我亦与焉。伏愿指示安乐之策。闻圣上将尽驱出喀尔喀之人、不胜欢忭。不敢以杀我弟多尔济扎卜为憾。所奏甚明。今乃闻尔复兴兵伐喀尔喀。故遣尚书阿喇尼、防境内之不靖者。今乌朱穆秦、遣使至尔所、尔言训华与我一道同轨、我不敢犯界内地方、而又阑入汛界、掠乌朱穆秦人畜、是背前言而隳旧好也。且朕前所遣伊拉古克三胡土克图等、至今不归。尔诚何意耶。今遣员外郎阿尔必特祐、笪赖、赍敕谕尔。尔尚可以改图。尔既入边、我诸部王、及贝勒、台吉等、行且兴兵击尔。故亦遣来使止之。恤尔至矣。其速给还所掠、归我使人、尔其明白回奏。是日、即以遣使谕噶尔丹事、檄知诸军　　

○乙酉。以礼部尚书张玉书、为文华殿大学士兼户部尚书　　

○以翰林院侍讲学士王顼龄、为狭西乡试正考官。刑科给事中钱绍降、为副考官。翰林院侍读学士王尹方、为江南乡试正考官。兵部主事裴衮、为副考官　　

○丙戌。谕户部、朕抚育蒸黎、勤求民瘼。务期休养、渐至阜安。闾阎。间有疾苦。朕衷时切轸念。近见广东高琼等府、地丁各项钱粮、历年逋欠。如系官役侵渔、及豪强顽梗、抗不输纳、自应严追。倘因丁缺地荒、不能输纳、仍行徵比、照例考成、则小民既困追呼、有司复罹参罚。徒滋扰累、终无裨益。著该督抚、以各州县旧欠钱粮、不能办纳情由、详悉察明具奏　　

○丁亥。九卿议、直隶各省乡绅名下田地、应照山东省、与民人一例差徭。上曰、山东省清厘赋役、可如议行。其直隶各省、令各该督抚、确议具奏　　

○时噶尔丹沿喀尔喀河而进。追及昆都伦博硕克图。昆都伦不能御、仅以身免。阿喇尼等、闻噶尔丹驻兵索约尔济河。连夜率兵往袭之。至则噶尔丹已向乌尔会河去矣。具疏以闻。上命阿喇尼等、仍蹑厄鲁特后、侦其所至奏报。额赫纳等军到、且勿与战、俟达尔汉亲王班第兵、盛京乌喇满洲兵齐集、同夹击之。如噶尔丹溃败、令阿喇尼等穷追、便宜行事。檄诸军量马力疾行、齐会形胜之地、以俟禁军　　

○戊子。谕议政王大臣等曰、康亲王杰书、恪慎郡王岳希、副都统海笃、牛尼有、率前所发骁骑、每佐领各一名、于初二日起行、出张家口、屯归化城。如大同兵可用、听王等随宜调遣。其厄鲁特贸易人马匹。托言乘用、尽收之。直隶巡抚、率兵一千、驻遵化。西安将军尼雅翰、副都统巴赛、柏天郁、率满洲兵二千、汉军兵一千、屯宁夏。其宁夏绿旗兵、亦令预备　　

○尚书阿喇尼等奏报、与厄鲁特战于乌尔会河地方。厄鲁特兵二万余、掠乌朱穆秦男女牲畜辎重徐行。溯水上流游牧。臣等侦知之。分兵二队、乘夜往袭。二十一日昧爽、于乌尔会河地方、及其营。令所选蒙古勇士二百余攻之。令喀尔喀兵五百、驱其所掠。未及战、诸扎萨克、及喀尔喀兵、争取其子女牲畜。阵动不能止。遂退。厄鲁特分两翼、阵而立。我军次队继进。厄鲁特发鸟枪、军退。前队兵、及喀尔喀兵复进。喀尔喀畏其鸟枪、先却、诸扎萨克兵力薄、亦退。厄鲁特增兵、从山上绕出我左右。我军因火器营未至、不能进、遂歛归。驻鄂尔折伊图、以俟诸军。上以示议政王大臣。寻部议、阿喇尼、纪尔他布等、违命轻战、以致失利。俱应革职。同往官员、俱革职。得上□日、阿喇尼、纪尔他布、俱革去议政、降四级调用。纪尔他布、仍留佐领。余如议　　

○时噶尔丹归我使商南多尔济、以其情陈奏。上起满丕为理藩院郎中、鄂齐理为员外郎、往谕噶尔丹。命之曰、尔等往谕噶尔丹。据商南多尔济来奏、言尚书阿喇尼等、不请上□日而即击汝、非本朝意也。阿喇尼防守地方。汝阑入汛界、肆行劫掠。职寄所关、不得不战。皇上恐诸扎萨克击汝、前已遣使谕止之。今又遣我等来谕。商南多尔济、奏汝言与中华一道同轨。我但索土谢图汗、泽卜尊丹巴而已。至边境之内、不敢纤芥犯、而我尚书阿喇尼等、遽加以兵、甚为过当。其以此晓谕之　　

○封故固山贝子章泰之子吞珠、为镇国公　　

○旌表山东节妇王氏、给银建坊如例　　

○己丑。上诣皇太后宫、问安　　

