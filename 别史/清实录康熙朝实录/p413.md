<!-- { "loadSidebar": true } -->
○谕扈。从诸大臣、此番行李、若仍似冬月、按旗分队伍、一处攒行。断乎不可。方今天气渐热。行装著从容缓进、以次随行。慎勿催促。不然、马匹必致有损矣。行装可早行。朕进膳后启行。有由小路行走者、听其自便。毋得严禁但晓谕勿得蹂躏禾苗。有在后饮水饮马者、亦从其便。此时马匹饮水、并无所忌。毋似冬月禁止。朕巡行每历寒暑此等事、知之甚悉。其仪仗侍卫执事人等、因马匹不足、骑骡者听。厮役等、骑驴者亦听。毋恐朕见而不乘骑。地近京师、天气炎热。既不行猎、乘骑何妨。朕不过偶来阅堤耳。如此不时巡视、监修之人、亦自谨慎。且悉知河堤诸事其护卫人等、虽少懈怠、亦不必究。其晓谕之。　　

○庚辰。孝端文皇后忌辰。遣官祭昭陵。　　

○上遍视永定河堤。驻跸永清县北阁驿。召大学士马齐入行宫。谕曰、朕前者到此、曾指示挑浚河湾、令其下桩。今观河水已涸、乘此水涸之时、易于成功其径直挑浚处、须令宽阔。即以所挑之土、培筑堤岸。甚为有益。见无雨水。二十日可以告竣。目今东作方兴、夫役难于骤雇。八旗并包衣属下、每佐领派护军各二名、骁骑各二名、步军共一千、

令其挑浚。著直郡王允禔总领之。并带世子雅尔江阿、僖郡王岳希、贝勒延寿、公齐克塔哈、普奇、偕往。宗室公内、有年青愿效力者、亦著带往。都统、副都统、酌量派往。此派遣之事、著允禔会同内大臣公费扬古、派遣管辖兵丁。酌派章京。工部司官派二员、令记工程档案。其章京兵丁、须派四十岁以内之人。有年老残疾者、毋得派遣。诸凡人员及废官、有愿浚河效力者、亦令前往。尔明日同允禔赴京师、会同大学士伊桑阿、部院堂官八旗都统等会议数日即带领夫役前来挑浚。其夫役所食二十日口粮、及需用锹橛筐笼等物、俱著各佐领备给。又谕原任河道总督王新命、学士白硕色曰、自江南、浙江、江西、湖广、四省、协运永定河需用桩木。著谕工部侍郎特默德、遣司官一员、催运前来。粮船毋得拦阻。令桩木先行沿河文武官员、昼夜督催、速行运至　　

○辛巳。上遍视永定河堤。谕原任河道总督王新命等曰、观新筑大堤里边太陡。应使稍斜。又至郭家务旧堤、新开河口之处。用仪器测验。谕曰、此处地面、较旧河水面、高六尺六寸。新开河底较旧河水面、深六尺八寸。水之入新河也易矣三圣口、至柳岔口、地甚卑下见今俱已乾燥。此天假机会不可失也。宜乘此时、作速完工。今若不修以致稽误。日后不得以难修为辞。至柳岔口又谕曰、旧堤大有关系、甚为紧要。稍有所失、则误大事矣此不得委之分司著与来修河之督抚大臣、公同看守是日、上自霸州柳岔口登舟。泊新挑河口。　　

○壬午。上至王家口。登小舟。往视子牙河。谕直隶巡抚李光地曰、此一带堤岸、修筑最好。朕甚嘉悦。其流水闸、暂停修筑于闸之左右浚口洩水。视今□山戊不□何如、明年再定夺回舟。泊大城县王家口。　　

○癸未。御舟泊武清县蓆厂。　　

○甲申。御舟泊武清县杨村。　　

○吏部题、贵州都匀、铜仁黎平、威宁四府。独山、大定、平远、黔西、四州、永从一县、应如该抚所题、于本省官员内、将熟悉风土、品级相当、廉能之员调补从之。　　

○苏尼特多罗郡王垂基恭苏隆母郡主故。遣官致祭。　　

○乙酉上登陆。往视陵寝龙口地方。驻跸实坻县城内。　　

○谕内大臣等、方今青苗在野、扈从大臣、侍卫、护军执事、并行装人等、在途约束人众、遵路而行毋得蹂躏田禾。朕还、仍由此路。倘田禾被践朕必责问大臣、及管辖人员　　

○丙戌上驻跸蓟州马伸桥。　　

○谕内大臣等曰、是行、特为修理陵寝龙口流水之处而来。应恭谒陵寝著公福善、率领不随行之大臣、侍卫章京、护军等、于龙口、听朕指示修理。其行装令暂留此地。俟朕上□日、再往清池。　　

○甘肃巡抚喀拜、丁母忧。命回旗守制。　　

○丁亥。上诣暂安奉殿、孝陵行礼。奠酒。举哀毕上还至龙口。将应行修理挑浚各工程、逐一详加指示令侍卫各官等、督率人夫、加功并作。顷刻告成。是日驻跸蓟州清池。谕领侍卫内大臣公福善、侍卫海青、纳拉善曰、嗣后龙口地方、禁止车马行人。俱令从石门往来若皇太后及妃嫔谒陵、必修御路筑桥梁。回銮后即禁止御路拆毁桥梁　　

○戊子。上驻跸宝坻县城内　　

○谕大学士等曰、仓场侍郎德珠、甚庸劣、不谙事务。伊所职掌、问辄不知去年回空粮船、停留被冻。今□山戊不

□粮船、并不催趱。至今山东粮船、尚未全到。德珠、著解

退。　　

○已丑。上自武清县杨村登舟。至渔家湾、洭儿港等处、舍舟。临视新挑之河毕、复登舟。泊武清县酆家庄　　

○吏部等衙门会议、各省举人、吏部于每年四月十五日考试、以知县用。并无去取亦无分职衔大小之处。考试实属无益。应行停止。俱照各省中式年分名次注册、挨次选用。从之。　　

○以镶黄旗故三等精奇尼哈番布达子色勒、袭职。镶蓝旗三等阿思哈尼哈番席济浑。因病解退。以其子席秦、袭替。　　

○予故西宁总兵官阿兰台、祭葬如例。　　

○庚寅。上临视弘庙新挑之河。舟泊香河县王家楼。　　

○辛卯。御舟泊通州里二泗。　　

○壬辰。上回京。诣皇太后宫、问安。　　

○调兵部左侍郎觉罗三宝、为礼部左侍郎。以兵部额外侍郎朱都纳、为兵部左侍郎　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿

大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉

敕修　　

康熙三十九年。庚辰。五月。癸巳朔。吏部等衙门会议、直隶各省督抚、题裁闲冗官员。直隶井陉道、口北道、山东青州道、浙江金衢严道、福建督粮道、及直隶各省屯都司、同知、通判、布政使司理问、都事照磨、按察使司照磨、检校、都司断事、卫经历、州同、州判、县丞、府照磨、知事、司狱、巡检、驿丞、仓库大使、所官等、共三百三十六员、俱应照各省督抚等所题裁汰。得上□日、口北道缺、不必裁。余依议　　

○甲午。上诣皇太后宫、问安　　

○乙未。仁孝皇后忌辰。遗官祭陵　　

○丁酉。夏至。祭地于方泽。上亲诣行礼　　

○戊戌。上奉皇太后、幸畅春园　　

○黑龙江副都统喀图瑚、以老乞休。命原品休致　　

○庚子。以内阁学士觉罗华显、为甘肃巡抚。调陕西巡抚贝和诺、为四川巡抚。署四川巡抚事齐世武、回京养疾　　

○壬寅。上诣皇太后宫、问安　　

○谕宗人府、贝子苏尔发、人甚庸劣、著降为公　　

○工部等衙门会议、河道总督张鹏翮疏言、臣过云梯关、阅拦黄坝、巍然如山、中间一线、涓涓细流、下流不畅、无怪乎上流之溃决也。于拦黄坝上流相度、计黄河水面、宽八十三丈余、则拦黄坝、亦应照丈尺拆挑、一律宽深、方足宣洩。查未拆之坝、尚有三十七丈三尺、应尽拆去、挑挖深通、悉与黄河八十三丈之水面相符、亟堵马家港、于月内合龙、使水势不致旁洩、尽由正河而行。俟黄水大长时、将新挑之河、始行开放。资其畅流之势、冲刷淤垫、则黄水入海、自能畅达。应如所题速行。从之　　

○又会议河道总督张鹏翮疏言、人字河、自金湾闸、至孔家渡、见今窄狭。宜开广阔。芒稻河两岸亦狭、又有土岭二处、前河臣尚未挖完、目今湖水方盛、宜尽行挖去。水口下、又有芒稻闸、年久塌坏、宜更修、因时启闭。又凤凰桥引河、从桥口至胡家楼、宜加浚深通、引水入运盐河、汇入芒稻河。又双桥、湾头、二河底、亦有浅处、应俟冬时挑浚深通。其湾头闸座、鴈翅塌陷、宜及时修砌。惟高邮自欓军楼起、至东海湾止、因高家堰、洪泽湖之水、滔滔东下、西堤淹没、浸入运河东堤、一望汪洋。当伏秋水涨、恐东堤单薄、难以捍御。宜将见闭三坝、相机酌开、以保城池堤岸。应如所题速行。从之　　

○又会议河道总督张鹏翮疏言、清口为淮黄交会之处。目今粮艘北上、最为紧要。河身淤垫、竟成平陆。独有黄水入运河。臣相度形势、博采舆论、佥谓黄河比裴家场引河身高、澜泥浅系流沙、裴家场、与帅家庄、相隔不远、即开浚深通、当黄水大长之时、清水不能相敌。应于张福口、挑引河一道、身长一千五十丈、面宽十丈、深一丈余、或八九尺不等、引清水于黄河口相近处、入运河、使之畅达、庶可敌黄。并建闸一座、以时启闭。均应如所请。从之　　

○癸卯。谕翰林院、选拔庶常、原以作养人才。今科进士、特加＜闲＞阅、取张成遇、管昂发、严宗溥、董麒、许谷、高舆、李楷、王开泰、查嗣瑮、杨尤奇、蔡彬、励廷仪、梁棠荫、李梦昺、文岱、李棅、史贻直、方辰、介孝瑹、韩遇春、王允猷、董新策、董＜王已＞、阎愉、王士仪、晁子管、周士佃、魏方泰、瓦尔达、韩孝基、刘师恕、盛度、陈鹗荐、李薛、觉罗逢泰、张廷玉、王景曾、郭杞、张象蒲、高其伟、年羹尧、陈若沂、戴宽等、四十三员、俱著改为庶吉士。并修撰汪绎、编修季愈、王露、分别满汉书教习。尔衙门即遵谕行　　

○以吏部右侍郎署理江南江西总督事陶岱、为总督仓场侍郎　　

○升内阁侍读学士喇锡、为太仆寺卿　　

○镶红旗副都统握赫、以失误应值火班、命降二级调用　　

○甲辰。吏部题、内阁学士钱齐保、署理太常寺卿事、系专管祭祀之人。今地坛所供设之物、歪斜粗率。凉棚内渗湿。所铺垫子、又不端整。及皇上敕问、复不实陈、竟自妄奏。应将钱齐保革职、交刑部。从之　　

○吏部议覆、河道总督张鹏翮疏言、臣于四月十二日、阅视人字河工程、到湾头地方。安徽巡抚李鈵、亦于是日到工所。臣验面色黄瘦、口角歪斜、精力亦未强健、不能疾走、有病未痊是实。据此、巡抚李鈵、应解任来京调理。从之　　

○乙巳。遣官祭关圣帝君　　

○丙午。升内阁侍读学士法良、为内阁学士兼礼部侍郎　　

○丁未。转工部右侍郎特默德、为吏部右侍郎　　

