<!-- { "loadSidebar": true } -->
○兵部等衙门题、原任福建副都统胡启元等、将耿精忠名下、应撤回兵丁张君锡等五十四人、受贿留住福建。应将胡启元、原参领杜荣、及遗贿兵丁张君锡等四人、皆拟绞、监候秋后处决。从之　　

○甲辰。上诣太皇太后皇太后宫、问安　　

○乙巳。上巡幸口外。是日启行。驻跸前后屯　　

○丙午。上驻跸老鸹店　　

○丁未。上驻跸偏岭　　

○己酉。上谕扈从诸臣曰、朕喜观书史、遍阅圣贤经传。而通鉴一书、关于治道、尤为切要。虽不时繙阅、恐有阙略。故将资治通鉴、纲目大全诸书、皆以朱笔手自点定。以通鉴纲目、卷帙繁多、未携至此。携纲目汇纂、用备披览。朕虽时时检阅、然不能尽记。尔等职司文翰。其各以所携书籍进览。于是内阁、翰林院、詹事府诸臣、以通鉴、文选、诸书呈进。上览竟。复谕曰、凡文武官员、皆须读书、于古今得失、加意研究。尔等各携诸书、以备问答甚善。朕所点定之书、尔等亦试观之。内阁学士图纳、翰林院学士常书等、恭阅、奏曰、皇上万几之暇。经传悉加博览。又于通鉴诸书、御笔点定。自古帝王好学者、远不能及。而谕上□日犹谓不能尽记、仰见皇上圣不自圣至意　　

○裁浙江杭嘉湖道、宁绍道、二缺。温台运副一缺。改巡台道、为分巡宁台道。宁绍运副、为宁绍温台分司　　

○旌表福建节妇、侯官县林氏、福宁州张氏、杨氏、陈氏、林氏、张氏、烈妇。闽县林氏、王氏、长乐县郑氏、各给银建坊如例　　

○喀尔喀墨尔根台吉、遣使进九白年贡。宴赉如例　　

○癸丑。旌表河南节妇、临漳县赵氏、祥符县薛氏、烈妇、陈留县王氏、太康县李氏、烈女、汝阳县黄氏、各给银建坊如例　　

○甲寅。上驻跸恩格木噶山　　

○礼部题、朝鲜国王李焞奏言、国内牛多疫死、民失耕种、请暂停互市。李焞托言妄奏、不合、应令回奏、到日再议。上问扈从兵部侍郎佛伦等曰、尔等云何。佛伦等奏曰、康熙十一年、朝鲜贡物与例不合、曾令其国王回奏。奉上□日宽免。臣等思前此进贡违例事大。今请停互市事小。应如部议、俟回奏到日、皇上再行宽免。上曰、抚驭外国之道。不可太严、亦不可太宽。朝鲜之人、职性狡诈。若遂如所请、此后未必不玩忽。其命礼部另议。寻部议、李焞应罚银一万两。得上

□日、此事本当如议。但系外藩小国、姑宥此一次。仍令照常贸易　　

○乙卯。上驻跸上都毕喇地方　　

○旌表浙江烈妇、陆升之妻张氏、拒奸不从、惨死全节、给银建坊如例　　

○丁巳。兵部题、江南浙江兵丁、于台州等处阵亡被伤者、应给赏。得上□日、赏赐本以酬功。倘实惠不及、何以鼓舞将来。可特遣兵部贤能司官一人、明白详察、务沾实惠、以副朕酬功至意　　

○谕侍郎佛伦、学士图纳、席尔达、牛钮、钱粮所关甚重、宜详加厘剔、以除虚冒滥支之弊。近见上驷院以假印诳领。太常寺亦以假印取丝。见今发觉者虽止此。其未发觉者、谓之无有可乎。此皆支给时、不行详察、怠玩疏虞之所致也。嗣后凡关系支用钱粮事务、必告之该部院堂官。稽核得实、用印文支取。其四五十两以下者、遣笔帖式往领。若踰此数、则遣司官往领。其给与时、亦详加稽核、告之该部院堂官、然后与之可也。如此、于职事亦无所旷废。告于该堂官、及司员亲往领取、亦岂难行之事。尔等可传谕户部　　

○科尔沁多罗郡王雅噶尔故、遣官致祭　　

秋。七月。己未朔。享太庙。遣户部尚书科尔坤行礼　　

○上驻跸宜荪毕喇地方　　

○庚申。上驻跸博洛和屯　　

○辛酉。上驻跸乌尔格苏台地方　　

○旌表四川节妇、营山县侯甸妻苏氏、烈妇、巴县张国缙妻夏氏、各给银建坊如例　　

○癸亥。上驻跸宜荪喀布泰昂阿地方　　

○甲子。上驻跸库里业哈达地方　　

○乙丑。上驻跸达颜达巴汉昂阿地方　　

○旌表山东节妇、莱芜县李氏、郯城县杜氏、日照县安氏、烈妇、莱芜县魏氏、沂州李氏、寿光县隋氏、各给银建坊如例　　

○丙寅。上驻跸弩湖岱地方　　

○蒿齐忒多罗郡王车布登、以伊旗下蒙古饥馑、题请赈济。上谕理藩院尚书阿喇尼曰、朕顷见蒿齐忒郡王车布登奏、所属旗下蒙古大饥。朕心深为悯恻。奚可坐视、任其艰厄。彼所居地、距此亦不甚远。可亟遣尔院司官、速察饥民户口以闻　　

○丁卯。上驻跸汤泉　　

○戊辰。上驻跸楚虎尔苏特地方　　

○己巳。上驻跸拜察地方　　

○壬申。先是、郎中包奇等奏、自吉林乌喇至黑龙江、计丈量共一千一百九十五里。应设十四驿。上谕、驿递关系紧要。凡丈量当以五尺为度。今程途太远。令包奇等、再驰驿前往、详加丈量。至是、包奇等奏、自吉林乌喇城、至黑龙江城、以五尺细丈、共一千三百四十里。应设十九驿。上命如议行。复令每驿设壮丁、并拨什库、三十名。马二十匹。牛三十头。壮丁、自盛京、宁古塔、所辖各驿柳条边派出。马、牛、令盛京户部、照数采买送往　　

○癸酉。中元节。遣官祭永陵、福陵、昭陵、孝陵、仁孝皇后、孝昭皇后陵　　

○上驻跸西布赫海塔哈地方　　

○理藩院郎中苏巴泰、差往蒿齐忒地方、稽察蒙古饥民还。尚书阿喇尼引奏曰、蒿齐忒蒙古被灾者、约三千人。皆以荒野草根为食。一闻遣官稽察赈救、皆环跪、举手加额曰、我等残喘、自分旦夕就死。今幸天使至、我属得生矣。上顾阿喇尼曰、食为民天。朕先有谕上□日、各处设立常平仓、令其储积、以备赈饥今□山戊示□畿内秋成大熟。正宜详酌举行。至救荒之道、以速为贵。倘赈济稍缓、迟误时日、则流离死丧者必多。虽有赈贷、亦无济矣。朕每闻水旱灾伤、即遣官动支正项钱粮赈济、以此故也。今欲救蒿齐忒蒙古、若以畿内粟转运至彼、恐不能待。可速以拜察地方储备之粟、措支一千石。遣尔院贤能官、昼夜兼驰、运往赈济　　

○甲戌。上驻跸孔俄罗鄂博地方　　

○乙亥。上驻跸海拉苏台昂阿地方　　

○予故散秩大臣阿尔布潭、祭葬如例　　

○四川巡抚韩世琦、丁母忧。命回旗守制　　

○丙子。上驻跸乌尔图布拉克地方　　

○丁丑。上驻跸鄂尔哲图阿尔宾敖拉地方　　

○戊寅。上驻跸奎腾布拉克地方　　

○赠贵州殉难镇远卫守备卜世俨、署都司佥书。荫一子、以卫千总推用。予祭葬如例　　

○己卯。黑龙江将军萨布素等疏报、无底儿河罗刹鄂衣多里、遣罗刹宜番等四人、来诱鄂罗春立克顶格等、被擒送到。上谕、罗刹宜番等、应即寘之重典。但大兵攻克雅克萨、势迫来归之罗刹、既悉加宽宥、不行诛戮。今宜番等、亦免死、晓以前此释归罗刹之故。并用罗刹字作书、令彼送还我吉尔蒙阿等、毋得再犯边境。其书即给与宜番等持去。立克顶格等、所司照例奖赏　　

○辛巳。上驻跸塔尔辉喀喇鄂博地方　　

○壬午。上驻跸海拉苏台地方　　

○以礼部郎中申穟、为广西按察使司佥事、提调学政　　

○厄鲁特博硕克图汗噶尔丹、为遣使事覆奏、恭闻皇上万安。不胜欣悦。此地叨达赖喇嘛福庇、幸得无恙。蒙檄丹巴来文。贸易之人。入关定限人数。若妄行果实、上谕诚是。但自古以来、四厄鲁特贸易、向有旧制。我等未便废也。若仍遵旧制、则凡事皆宜矣。下理藩院议。寻议、康熙二十二年、议政会议、已有定例。噶尔丹所奏旧制不便废之语、应毋庸议。疏入。报闻　　

○甲申。上驻跸布尔哈苏台地方　　

○乙酉。旌表云南节妇、路南州赵氏、给银建坊如例　　

○丙戌。上驻跸岳罗哈达地方　　

○丁亥。上驻跸瑚尔希勒毕喇地方　　

○颁发四书易经书经讲义、于白鹿洞书院　　

○予故解任副都统龚图、祭葬如例　　

○予福建阵亡佐领西图库、祭葬如例　　

八月。己丑朔　　

○庚寅。上驻跸察罕郭尔昂阿地方　　

○吏部尚书李之芳、以病乞休。慰留之　　

○以都察院左佥都御史姚缔虞、为四川巡抚　　

○三等精奇尼哈番克什图、年老解退。以其子查密严、袭替　　

○辛卯。上驻跸孟克昂阿地方　　

○癸巳。上驻跸齐老图地方　　

○赐察哈尔官兵、缎布疋银两袍褂有差　　

○予广东阵亡佐领巴忒马、祭葬如例　　

○丙申。上驻跸伊玛图地方　　

○命理藩院尚书阿喇尼等、传谕八旗察哈尔官兵曰、尔等自太宗皇帝时、皆编旗分佐领、爱养有年。今朕巡行边外、讲习武备。见尔等人材壮健、颇谙体制、与京师八旗无异。朕所以奖励尔等、不分内外、一视同仁。嗣后各宜善为畜牧、力勤农事、谨守成法、勿为盗贼。如此、不特人皆得所、即朕任使亦有禆益矣。尔等其谨志之。总管游牧参领品级阿耀等、及八旗察哈尔官兵、皆欢忭稽首奏谢。又命领侍卫内大臣舅舅佟国维、公倭赫等、传谕总管游牧参领品级阿耀曰、尔自奉命管辖察哈尔兵丁以来、能敬慎奉职、驭下严明。且畜牧孳生颇盛。尔若在京、当授散秩大臣。今任外职、此后进京、可即以内大臣品级行走　　

○丁酉。太宗文皇帝忌辰。遗官祭昭陵　　

○戊戌。祭大社、大稷。遣都统侯巴浑德行礼　　

○上驻跸伊玛图塞尔白黑里昂阿地方　　

○升直隶口北道孔兴洪、为福建按察使司按察使　　

○己亥。太祖高皇帝忌辰。遣官祭福陵　　

○上驻跸森济图昂阿地方　　

○九卿等议覆、御史钱珏、疏参山西巡抚穆尔赛、属官多收火耗、不能察核。应降三级调用。得上□日、穆尔赛居官何如。著大学士、九卿、从公详议。将众论写明具奏。寻大学士九卿回奏、山西巡抚穆尔赛、为人朴实、不生事。得上□日、著原参之人、指实陈奏　　

○庚子。赐翁牛特、巴林、科尔沁、敖汉、诸王、贝勒、额驸、台吉等、袍褂鞾带等物、及官兵、缎布银两有差　　

○辛丑。升鸿胪寺卿阎兴邦、为光禄寺卿　　

○宿迁县士民陆尔谧等叩阍。县有暂加三饷、缺额丁银、缺额粮地、及旷土虚粮。四项包赔之苦。吁请豁免。户部以载在赋役全书、徵收已久、应毋庸议。得上□日、朕过宿迁、见小民穷苦情形。此事尔部再确议以闻。寻议、暂加三饷一款、徵收与各州县同、不便独蠲。至缺额粮地。续报旷土、悉予蠲除。其缺额丁银、应暂停徵、以待招徕之后起徵。从之　　

○壬寅。上驻跸格尔齐拉坤地方　　

○喀尔喀土谢图汗、遣使进九白年贡。宴赉如例　　

○甲辰。上驻跸乌喇岱地方　　

