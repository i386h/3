<!-- { "loadSidebar": true } -->
殿大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修　　

康熙三十年。辛未。春。正月。丁亥朔。上诣堂子行礼。还宫。拜神毕。率诸王、贝勒、贝子、公、内大臣、大学士、侍卫等、诣皇太后宫行礼。御太和门。王以下、文武各官、外藩王、及使臣等、上表朝贺。照例筵宴　　

○朝鲜国王李焞、遣陪臣李沉等、表贺冬至元旦、万寿节。及进岁贡礼物。宴赉如例　　

○辛卯。祈谷于上帝。上亲诣行礼　　

○壬辰。孟春。享太庙。上亲诣行礼　　

○遣官祭太岁之神　　

○顺天府进春　　

○癸巳。世祖章皇帝忌辰。遣官祭孝陵　　

○上谕大学士等曰、今噶尔丹所屯之众、自俄侬向喀尔喀墨尔根济农而来。应令八旗汉军都统、选举能员、豫运大炮、前至大同宣府驻劄。从前令各佐领秣马十五匹、后减去五匹、今仍令如数秣养。又闻出征大臣官员、将所有丁壮、抽取以护身。致战阵之时、丁壮甚少。大小官员、亲随甲士、各有家人。以后军中抽取之事、应令停止。此畨兵丁、原令带两月之米。今闻仅带有二十日、亦令严饬、以后照数携带、不可减少　　

○甲午。上奉皇太后、幸畅春园　　

○庚子。上诣皇太后宫。问安　　

○以上元节、赐外藩科尔沁、翁牛特、蒿齐忒、扎鲁特、苏尼特、毛明安、土默特、郭尔罗斯、四子部落、乌朱穆秦、喀喇沁、喀尔喀、巴林、杜尔伯特、奈曼、阿霸哈纳、鄂尔多斯、吴喇忒、敖汉、克西克腾、扎赖特、阿禄科尔沁、归化城、王、贝勒、贝子、公、台吉等、及内大臣、大学士、上三旗都统、副都统、侍卫等宴　　

○辛丑。上元节。赐外藩王、贝勒、贝子、公、台吉等、及内大臣、大学士、上三旗都统、副都统、侍卫等宴　　

○壬寅。上诣皇太后宫、问安　　

○丙午。赐朝正外藩王、贝勒、贝子、公、台吉等、银币鞍马有差　　

○以顺天府府尹王梁、为偏沅巡抚　　

○喀尔喀伊尔登济农等、遣使进九白年贡。宴赉如例　　

○丁未。上诣皇太后宫、问安　　

○戊申。固山贝子傅善、缘事革爵。以其弟福存、袭替　　

○谕领侍卫内大臣苏尔达等、喀尔喀会阅、拟于清明前后往临。其集议之。寻议覆、三月青草发萌时、应出临会阅。其随从大臣官员兵丁、及会阅应行事宜、令各部院请上

□日。从之　　

○封阿禄科尔沁贝勒楚依、为多罗郡王。以与厄鲁特力战受伤、被执不屈故也　　

○理藩院议叙扎鲁特、阿禄科尔沁等十二旗、阵亡台吉官员。得上□日、扎鲁特二等台吉科克晋等、四等台吉滚楚克、塞尔济、厄尔德尼等、阿禄科尔沁二等台吉董约特等、劳绩显著、殁于战阵。俱优赠为一等台吉、赐达尔汉之号、令其子承袭。全给恤银。余依议　　

○先是、噶尔丹认罪立誓、上书请降。上以噶尔丹狡诈、宜发兵预备。至是、发兵前往张家口、独石口等地方备之。著议政大臣、领侍卫内大臣、八旗都统、集议。寻议覆、前派每佐领护军七名、骁骑五名、前锋一名、火器营兵二千。今以此军分遣张家口、独石口、则张家口应遣每佐领护军四名、骁骑二名、前锋两佐领合一名、火器营兵一千。独石口应遣每佐领护军三名、骁骑三名、前锋两佐领合一名、火器营兵一千。奏入。得上□日、赴张家口军、令往大同。赴独石口军、令往张家口。其张家口一路、都统瓦岱、总领之、与都统喀岱、王永誉、护军统领洪海、副都统方额、科尔代、喻维邦、偕往。大同一路、都统郎谈、总领之、与都统公宗室化善、都统李正宗、护军统领宗室惠兰、署前锋统领副都统硕鼐、副都统马锡、田象坤、郎化麟、偕往。此二路、俱授将军印。自汉军副都统以上、俱令参赞。余如议　　

○授都统瓦岱、定北将军印。都统郎谈、安北将军印　　

○工部议覆、河道总督王新命疏言、清河县黄河南岸天妃坝石工、宜重加修筑、以保运道。应如所请。从之　　

○己酉。上诣皇太后宫、问安　　

○以蒿齐忒故多罗郡王巴扎尔弟雅穆毕尔、袭爵　　

○庚戌。上诣皇太后宫、问安　　

○内阁学士田喜雨□冓、丁母忧。命回籍守制　　

○刑部左侍郎高尔位、以疾乞休。慰留之　　

○辛亥。上幸南苑行围　　

○兵部题、车驾出阅。应拨前锋统领一员、护军统领、每翼二员、骁骑营都统、每翼二员、副都统各四员。得上□日、都统莽奕禄、喇克达、诺敏、希福、苏努、前锋统领穆图、护军统领四格、托伦、马喇、苗齐纳、副都统马思喀、沙纳海、硕岱、伊勒慎、赵山、罗满色、牛尼有、叶储赫等、著随赴会阅　　

○刑部左侍郎噶尔泰、以疾乞休。允之　　

○予故副都统托赖、祭葬如例　　

○予故三等侍卫武丹、护军参领塞尔济、祭葬、如散秩大臣例。以前差往厄鲁特、归途为喀尔喀所害故也　　

○壬子。谕大学士等、闻噶尔丹劫掠墨尔根济农、巴图尔额尔克济农、向青海而去。著将狭西西安兵、酌留守城外。其余兵丁、命将军亲率之。川狭督标绿旗兵、命总督亲率之。宁夏镇标兵、命总兵官亲率之。俱于宁夏备噶尔丹。致仕勇略将军赵良栋、见在宁夏。熟习军务。令与将军总督、酌议行事。又谕、宣府、大同兵、虽未尝攻战、而两次出边、修整器械、亦已劳矣。今又令将军等、于有事时、便宜率之而行。宜加恩赉。每兵著赏银四两　　

○癸丑。上还自南苑。诣皇太后宫、问安　　

○以固山贝子鲁宾、为宗人府左宗正　　

○甲寅。上奉皇太后、自畅春园回宫　　

○乙卯。以左都御史马齐、为兵部尚书。内大臣班迪、为理藩院尚书。转刑部右侍郎傅腊塔、为左侍郎。升内阁学士布彦图、为刑部右侍郎。太仆寺卿李元振、为都察院左副都御史　　

○丙辰。以故海澄公黄芳泰、长子黄应缵、袭爵　　

○以礼部尚书熊赐履、兵部督捕右侍郎王士正、充经筵讲官　　

○调镶黄旗蒙古副都统觉罗海笃、为满洲副都统。升护军参领噶尔璧、为镶黄旗蒙古副都统　　

二月。丁巳朔。日食　　

○遣大学士王熙、祭先师孔子　　

○谕大学士等、京师为辇毂重地。人民商贾、四方辐辏。京城内外、统辖必有专责。俾稽察奸宄、消弭盗贼。然后商民得以安堵。今城内地方、既属步军统领管理。城外巡捕三营、又属兵部督捕衙门管辖。内外责任各殊、不相统摄。遇有盗案、反难查缉。嗣后巡捕三营、亦令步军统领管理。京城内外、一体巡察。责任既专、则于芟除盗贼、安辑商民、庶有裨益。其三营事务、作何归并管理。著九卿詹事科道、会同确议具奏　　

○以户部郎中张润民、为河南按察使司佥事、提调学政　　

○喀尔喀博硕克图昆都仑济农等、遣使进九白年贡。宴赉如例　　

○戊午。祭大社大稷。上亲诣行礼　　

○上诣皇太后宫、问安　　

○升翰林院侍读学士王尹方、为内阁学士兼礼部侍郎　　

○以公孙徵灏、为正白旗汉军副都统　　

○策妄阿喇布坦、及阿奴等、遣使达尔汉囊素、奏与噶尔丹交恶始末。理藩院以闻。上命厚加恩赐而遣之。并令郎中桑额护其行。其使人起行之先、令见噶尔丹来使、告以故　　

○庚申。升山东布政使卫既齐、为顺天府府尹　　

○辛酉。上御太和门视朝。文武升转各官谢恩　　

○上诣皇太后宫、问安　　

○壬戌。以大学士张玉书、工部尚书陈廷敬、为会试正考官。兵部左侍郎李光地、兵部督捕右侍郎王士正、为副考官　　

○户部议覆、直隶巡抚郭世隆疏言、康熙二十八年分、宣化府属保安州等被灾地亩、未完钱粮。请分两年带徵。应如所请。得上□日、保安州等处、既经被灾。未完钱粮、俱著豁免　　

○癸亥。遣官祭先农之神　　

○升大理寺少卿唐朝彝、为太仆寺卿　　

○河南巡抚阎兴邦疏报、康熙二十九年分、开垦荒田六万四千三百十五余亩。徵银二千二百八十两有奇。下所司知之　　

○甲子。上诣皇太后宫、问安　　

○乙丑。上御经筵。讲毕。赐大学士、九卿、詹事、及讲官等宴　　

○升内阁侍读学士傅继祖、为内阁学士兼礼部侍郎　　

○丁卯。孝康章皇后忌辰。遣官祭孝陵　　

○上诣皇太后宫、问安　　

○谕大学士伊桑阿、阿兰泰、尚书马齐、班迪等、侍卫阿南达来奏、噶尔丹去年败走以来。日以北徙。人畜屡毙。劫掠无所获。近者噶尔丹、亲率兵来劫喀尔喀、至阿尔哈赖地方。又无所得、皆徒步而返。困敝已极。今应于见在此地噶尔丹使人内、拨发数人。令巴扎尔赍敕、乘驿与之同往噶尔丹所。至巴图尔喀尔克济农、墨尔根济农、善巴额尔克戴青处、各遣官一员、令伊等皆内徙、远置哨探。再语伊拉古克三胡土克图、令明告噶尔丹使人云、汝辈厄鲁特之人、从噶尔丹而行、失其生计。主上怜之。故遣汝等、传谕噶尔丹。若降、当厚加恩养。若上果念汝等厄鲁特前恶、则不令策妄阿喇布坦使人见汝等矣。巴图尔额尔克济农、遣二郎保去。墨尔根济农、善巴额尔克戴青、著与阿南达议、亦遣向日往来相识之人去　　

○赐噶尔丹敕曰、朕为天下一统主。务使四海之内、人民咸获其所、以享太平。虽向与本朝抗拒之国、如穷迫来归、必拯而养之。无不使得其所者。喀尔喀、向曾与本朝交战。穷而来归。朕并不念前罪、受而抚养之。朕济困继绝之心、不但于喀尔喀为然也。诸国有穷迫来归者、朕之抚养、皆与此同。前已有上□日谕汝矣。今闻喀尔喀逃来人等言、汝厄鲁特牲畜已尽、无以为食。极其穷困。人被疾疫。死亡相继。朕重念天下率土人民之命。闻此困敝、有不恻然轸念者乎。况前已致谕于达赖喇嘛、言噶尔丹如不得已而来归、朕亦受而养之、使之得所。今果穷困无食、不能归故土。其移近边汛、朕当厚加恩赐。如决计入降、益从优抚养。断不至失所。此朕俯视率土人民一体之实心。勿贰勿疑。汝亦曾誓不侵扰喀尔喀。况我军已在在设备矣。若朕果有蹙汝困穷之事、则不使策妄阿喇布坦使人、见汝之人。如此情事、汝使亦皆知之。自此以后。汝之人无所劫夺、不能归故土、众庶益至死亡。虽悔莫及。汝当熟筹之。其定计具本来奏　　

○戊辰。升山东按察使杨廷耀、为山东布政使司布政使。山东盐运使喻成龙、为山东按察使司按察使　　

