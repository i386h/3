<!-- { "loadSidebar": true } -->
○庚戌。大学士九卿等奏曰、近闻山东、河南、大雨沾足。直隶大名诸府、皆有雨。京城昨晚、亦已得雨。皇上于宫中、日日虔祷、朝夕儆惕、茹素修省、忧劳过甚。请稍舒睿怀、以颐养圣躬。上曰、朕可与他人比耶。先人而忧、后人而乐、理固宜然。近因久旱无雨、忧劳过甚、以致癯弱。人或可欺、天亦可欺耶。日前祈雨、朕虽未躬往、而每次祈祷、朕皆竭诚斋戒。荷天之眷、得降雨泽。此后雨泽沾足、朕庶解焦劳也。又命礼部侍郎张英、传谕诸臣曰、朕从来览观载籍、备悉古帝王遇灾修省之道。所以深加儆惧、遇有灾变、即小心兢业。朕之忧虑、恒在众人之先。今畿辅地方、亢旱日久、念系根本之地、故朕心甚为忧惕、寝食靡宁耳。可传谕诸臣知之　　

○壬子。升内阁学士李振裕、为吏部右侍郎　　

○升偏沅巡抚兴永朝、为福建浙江总督　　

○癸丑。礼部奏、自雨泽愆期、先后祈祷。皇上当致斋之日、斋居殿右、两餐进粥、朝夕靡宁。本月十四日、雷电大作、继以甘雨。万口欢腾、皆谓天心默佑。自此沾足有期。请圣躬调摄。起居服御、一切如常。又查祈祷之后、遇有雨泽、必行报祭。应照例举行。得上□日、屡经虔祷、雨泽虽降、尚未沾足。朕焦劳犹甚。所奏辞语太过。著饬行　　

○甲寅。予故贵州大定总兵官葛秉贞、祭葬如例　　

○丙辰。升江南安徽布政使郑端、为偏沅巡抚　　

○戊午。升翰林院侍读学士孙在丰、为内阁学士兼礼部侍郎　　

○辛酉。上幸畅春园　　

○以刑部尚书杜臻、充经筵讲官　　

○壬戌。礼部右侍郎张英等、以编纂孝经衍义告成、进呈御览。得上□日、孝经一书、皇考世祖章皇帝、以孝为万事之纲、五常百行、皆本诸此、命儒臣博采群书、加以论断、名曰孝经衍义。朕继述先志、特命纂修。今书已告成。著刊刻颁发、以副皇考孝治天下至意　　

○刑部等衙门议、黑龙江协领杨武代等、将运至军需米石、用大斗量收、侵渔入己、反称米石缺少、勒令车户赔补。应论死。其副都统瓦礼祜、失于觉察。应革职。将军殷图、以患病未经理事。罚俸一年。得上□日、殷图、著革去将军任。余依议　　

○陕西提督孙思克疏言、厄鲁特罗卜臧滚布病故。其妻与寨桑等、以噶尔亶多尔济、系车臣汗嫡孙、乃罗卜臧滚布叔伯之子、欲遣人往召、令其统领部落。得上□日、罗卜臧滚布、率所属来归。恪守法度、诚心职贡。可遣官致赙。罗卜臧滚布既亡、部落人民、无所统属。其弟噶尔亶多尔济、召之恐未能即到。闻巴图尔额尔克济农、意欲先往。令马迪等传谕巴图尔额尔克济农、与之同去。噶尔亶多尔济未到之先、令巴图尔喀尔克济农暂为约束人民。俟其到日、仍归本地。毋得以噶尔亶多尔济年幼、欺凌谋占。务斯同心一意、共相扶掖。马迪等、仍遣人往召噶尔亶多尔济　　

○癸亥。理藩院题、前因喀尔喀、厄鲁特、于边境构兵。奉上谕苏尼特、四子部落、毛明安、吴喇忒、鄂尔多斯等旗、共派兵六千、俱令于沿边形胜之地驻防。又令归化城两旗、派兵一千、屯驻城内、以备紧急调遣。今既传闻厄鲁特发兵二支。一支从阿尔泰之后、攻昆都伦。一支从达尔汉亲王旗分之北前进。应较去□山戊示□所发之兵、量减其半。仍令前所派领兵王、贝勒、台吉等、照常备之。八旗游牧之地、所有察哈尔兵内、不论护军骁骑、选人材健壮者一千备之。得上□日、著各在家预备、以俟调遣　　

○甲子。升正蓝旗满洲副都统杨岱、为护军统领　　

○乙丑。工部尚书翁叔元、以迁葬乞假。允之　　

六月。丙寅朔。以翰林院检讨吴苑、充日讲起居注官　　

○丁卯。以原任湖广布政使佟国佐、为江南安徽布政使司布政使　　

○戊辰。刑部题爨岭沟、地近陵寝。有关风水。民人徐度忠、私开煤窰。应充发。其总领以下各官、并降罚有差。所开之窰、永行禁止。上曰、风水处、俱筑墙立界。爨岭沟、去陵十三里。离风水较远。将此等处俱称有碍风水、则此十三里内、所有村井、将如之何。一概皆禁、将来何所底止。著问明钦天监官、再议具奏。寻议、挖煤窰之处、虽与风水无碍。但挖窰非樵采可比。应行禁止。从之　　

○庚午。上自畅春园回宫　　

○以一等侍卫巴尔达、为宁古塔副都统　　

○予故护军统领觉罗夸代、祭葬如例　　

○西安副都统张泰、以老病乞休。允之　　

○甲戌。遣官致祭天坛祈雨　　

○上奉皇太后幸畅春园　　

○乙亥。升前锋统领佟宝、为宁古塔将军　　

○丙子。上诣皇太后宫、问安　　

○丁丑。广江南、浙江、生员入学额数。府学、大学、各五名。中学、小学、各四名。著为令　　

○喀尔喀达尔汉台吉、遣使进贡。赏赉如例　　

○戊寅。升长史海澜、为正蓝旗满洲副都统　　

○旌表浙江仁和县孝子罗万国、给银建坊如例　　

○己卯。予故二等精奇尼哈番苏尔泰、祭葬如例　　

○辛巳。升正红旗满洲副都统查喇克图、为前锋统领　　

○壬午。以刑部左侍郎王国安、管奉天府府尹事　　

○甲申。湖广道监察御史李时谦、条奏弭盗事宜。上谕大学士等曰、李时谦以盗案、令文官举报、缉拏则责之武官、如此而盗贼可弭。朕就根本处言之、若果家给人足、孰肯为盗。然亦托之空言则易、行之实难。朕自听政以来、早夜孜孜、惟以吏治民生为务。凡事之可行与否、俱加详审。文官管民、凡巡察乡村、严缉奸宄、是其专责。今若置之不论、独责之武官、则州县兵少、不但不是以缉盗、即使业已缉获、文官审讯时、又谓其诬良为盗。此岂可行者耶。朕欲即降上□日申饬、恐言官畏惧不言。此本不准行　　

○乙酉。户部议覆原任奉天府府尹金世鉴疏言、奉天等处地方、旗民田亩、互争讦告。请将八旗庄头余地荒地、另行丈出给民、则钱粮可增、有裨国用。查奉天田地、康熙十九年、业经原任将军安珠护等、丈明立界。今因无档可查、欲另行丈出给民。殊为不合。应不准行。得上□日、奉天等处旗民田地、所立界限不明。著将各部贤能司官差往、会同盛京户部侍郎、及该府尹、将旗民田地、及牧厂、逐一确察、各立界限、详定具奏　　

○丙戌。以盛京户部侍郎赵山、为正红旗满洲副都统　　

○丁亥。上诣皇太后宫、问安　　

○戊子。转刑部右侍郎郑重、为左侍郎。以原任刑部左侍郎高尔位、为本部左侍郎管右侍郎事　　

○都察院遵上□日议覆、给事中钱晋锡、御史王君诏、疏参广东广西总督吴兴祚、鼓铸浮冒、户部不行稽核一案。查吴兴祚、先经题请鼓铸银两、就本省司库支银三十万两。于康熙二十六七两年、止奏销十二万九千余两。余银十七万余两、并未奏销。又户部据咨私拨江苏银三十万两、未经具题。并无著落。应将吴兴祚降三级调用。其据咨拨给、不行稽核之原任户部尚书科尔坤、见任尚书今升吏部尚书鄂尔多、原任侍郎今升总漕董讷、见任侍郎傅腊塔、俱降二级调用。得上□日、鄂尔多、董讷、居官尚优。著带所降之级留任。余依议　　

○己丑。上诣皇太后宫、问安　　

○庚寅。奉天府府尹王国安、升辞。上曰、府尹无甚要务、但奉天为根本重地、今闻游民甚多、务农者少、一遇旱潦、即难补救。今年亢旱、朕遣赛弼汉、往奉天诸处、将糜费米粮、如蒸酒等项、悉行禁止。尔至任、当劝民务农、严察光棍游手之徒奉天田土、旗民疆界、早已丈量明白。以旗下余地、付之庄头。俟满洲蕃衍之时、渐次给与耕种。近金世鉴奏、请将旗下余地、俱与百姓耕种、徵收钱粮。所增钱粮。亦复有限、所见何浅陋也。今已另遣官前往丈量。虽系彼处户部之事、尔在地方、亦须公同详察、永定则例。毋忽　　

○谕大学士伊桑阿等、八旗参领、佐领、有职任之官、多有以疾告休者。此中亦有以不能骑射、畏惮而求罢者。夫管辖职任、须得旧人为佳。其传谕八旗都统、副都统等、自是以后、若有告休者、详察之。果疾不可支者、允其休致。若虽不能娴于骑射、而能管辖者、仍留用之　　

○升正黄旗佐领巴袭、为西安副都统　　

○辛卯。上诣皇太后宫、问安　　

○壬辰。调刑部右侍郎阿喇弥、为盛京户部侍郎　　

○甲午。升内阁学士索诺和、为吏部右侍郎　　

秋。七月。乙未朔。享太庙。遣领侍卫内大臣舅舅佟国维行礼　　

○丙申。升左副都御史噶世图、为刑部右侍郎　　

○予海澄阵亡杭州佐领何忒、祭葬如例　　

○戊戌。上诣皇太后宫、问安　　

○己亥。以礼部右侍郎多奇、内阁学士李振裕、充经筵讲官　　

○升云南巡抚石琳、为广东广西总督　　

○福建浙江总督兴永朝疏言、臣自偏沅巡抚、蒙皇上命臣总制闽浙。臣在湖南、尚有三事未竟。一、清丈荒熟地亩、见在举行。恐臣赴闽之后、有司官吏、因而怠玩、乘机作弊。一、长沙城西、即濒湘江。中多暗石、行舟栖泊于此、一遇风涛、触裂覆溺。近拟于江岸掘口、绕城而北、挖土成渠、直至城东蓄水废塘。此渠一成、江边樯橹、来泊于此、所全实多。一、湖南文风不振、士习多乖。臣通行各学、月举一课。数月以来、诸生既以诵习为功。武断把持之事、亦觉渐减。伏祈皇上再颁天语、诰诫湖南各官、逐一遵行、期收实效。得上□日、所奏三事、振兴士子、裨益生民。著接任巡抚、督率属员、务期实心奉行。毋得怠玩、以致扰害小民。其考校劝惩、亦必从实奉行。勿饰虚文。该部知之　　

○庚子。谕兵部、军罪犯人、身故无子、其孤寡之妇、仍留配所、情实可矜。著令回籍　　

○升内阁侍读学士王国昌、为内阁学士兼礼部侍郎　　

○免甘肃泾州、本年分雹灾额赋有差　　

○敖汉多罗郡王萨穆珀尔故。遣官致祭　　

○旌表直隶烈妇孙氏、孀居拒奸、守贞殒命。给银建坊如例　　

○辛丑。上奉皇太后、自畅春园回宫　　

○壬寅。上诣皇太后宫、问安　　

○谕礼部、奉皇太后慈谕、皇贵妃佟氏、孝敬性成、淑仪素著。鞠育众子、备极恩勤。今忽尔遘疾、势在濒危。予心深为轸惜。应即立为皇后、以示宠褒。钦此、前者九卿诸臣、屡以册立中宫上请。朕心少有思维、迁延未许。今祗遵慈命、立皇贵妃佟氏为皇后。应行典礼、尔部即议以闻　　

