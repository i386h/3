<!-- { "loadSidebar": true } -->
○己巳。礼部遵上□日详议世祖章皇帝实录编纂事宜。查会典开载、凡修实录史志等书、内阁官、充总裁、翰林院学士等官、充副总裁、皆出钦命。其纂修收掌誊录等官、及编纂事宜。应听内阁请上□日题定。又查顺治九年、纂修太宗文皇帝实录。执事官、赐宴一次。月给桌饭银两。应照此例遵行。从之　　

○河道总督杨茂勋题报、桃源南岸烟墩口决、趋入洪泽湖、堤冲三百余丈。命速行修筑　　

○庚午。和硕郑亲王侧妃薨。遣官致祭　　

○升顺天府府尹李天浴、为通政使司通政使　　

○壬申。免甘肃所属宁州、安化等四州县、康熙五年分霜灾额赋有差　　

八月。癸酉朔　　

○丙子。秋分。夕月于西郊。遣都统觉罗巴尔布行礼　　

○上诣太皇太后宫、问安　　

○丁丑。遣大学士李霨、祭先师孔子　　

○戊寅。祭大社大稷。上亲诣行礼　　

○辅政大臣一等公遏必隆原所有一等公、命其子法喀、袭替。辅政大臣一等公鳌拜原所有二等公、命其子那摩佛、袭替　　

○己卯。令河南、山东、山西、江南、浙江、见驻投诚官兵、开垦荒地、自康熙七年始、每名给五十亩、预支本年俸饷、以为牛种。次年停给。三年后照例起科　　

○庚辰。以原任狭西按察使涂应泰、为江西按察使司按察使　　

○辛巳。太宗文皇帝忌辰。遣官祭昭陵　　

○壬午。以光禄寺卿郭廷祚、为顺天府府尹　　

○癸未。太祖高皇帝忌辰。遣官祭福陵　　

○兵科给事中吴国龙、疏请加上太皇太后皇太后徽号。下部议典礼　　

○吴国龙又疏请皇上幸学。得上□日、临雍释奠大典、理宜举行。前已有上□日、修理圣庙国学。俟修完时、著该部择吉奏闻　　

○甲申。遣官祭历代帝王　　

○遣官祭城隍之神　　

○科尔沁固伦额驸和硕卓礼克图亲王毕尔塔噶尔、来京病故。赐银一千两。命内务府总管米斯翰、办理丧事。其需用等物、俱交工部备办。榇回科尔沁时、遣内大臣二员、礼部理藩院大臣、各一员、侍卫十五员、往送　　

○乙酉。兵部议奏、凡大兵交战、持纛之人、在八旗之前首进者、赏银一百两。给与官职。次进者、赏银八十两。三进者、赏银六十两。若其前将及十人、而持纛之人续进者、将先进之人、给与官职。持纛之人、赏银五十两。并将该弁注册送部。永为定例。从之　　

○丁亥。上诣太皇太后皇太后宫、问安　　

○庚寅。礼部奏请世祖章皇帝配天日期。得上□日、太祖高皇帝配天礼仪、系冬至举行。今冬至已近、世祖章皇帝配享圜丘。著即于冬至大祀之日举行。其配享方泽。于十一月十六日举行　　

○予四川阵亡副将赠都督同知张仲胜、守备赠都司佥书俞之禄等、各祭葬如例　　

○辛卯。升内国史院侍读学士杨永宁、为光禄寺卿　　

○壬辰。予故正白旗蒙古副都统顾鲁古、祭葬如例　　

○甲午。予故工部尚书傅维鳞、祭葬如例　　

○乙未。山西狭西总督卢崇峻、丁祖母忧。命在任守制　　

○丙申。上诣太皇太后皇太后宫、问安　　

○喀尔喀土谢图汗、扎萨克图汗、遣使进九白年贡。宴赉如例　　

○丁酉。上幸南苑行围　　

○予故原任左副都御史宋徵舆、祭葬如例　　

○喀尔喀额尔克戴青台吉、遣使进贡。赏赉如例　　

○戊戌。山东道御史徐越疏言、漕河以天妃闸为咽喉、而天妃闸口、受黄淮二流、黄水不分、淮水万不能导。考故明万历年间、曾于清河县黄家嘴地方、挑开支河、以分黄水之势。由清河县娘子庄五港口入海。淮水遂得顺流入闸。自支河故道、废而不讲。运河屡淤。下流屡决。今更有可虑者、清河北岸、陡起沙洲、将黄流之正冲逼住、直射清口、使淮水不得东、而黄流直灌闸门、水势高运河丈余、重运过闸、总督亲督人夫千余、牵挽出口、日不过十数船。且黄水沙浊、全入运河、则河身日淤、两岸增高、水行地上、城郭庐舍、如在深谷中、建义苏嘴等五大险工、岁费帑金、其山阳之王家营、安东之毛家口、桃源之龙窝口、见在冲决。此皆黄水不分之害也。黄水阻遏淮水不能东流入海、以致高家堰将倾、而周家桥、翟家坝、处处告危、横溢高宝等湖、水势弥漫、致失漕船牵挽之路、此黄水不分、淮水不导、而淮水又为害之甚也。至清江浦、夹于两水之间、漕粮岁经此地、关税盐课、均有赖焉。臣察此地形势、自奶奶庙至天妃闸、内为运河、外为黄河、相距不足二三丈、其南岸名为遥湾、即文华寺、内为运河、外为淮河、相距亦仅数里、稍有疎虞、黄淮合一、即不能保有淮郡。自康熙二年至今、或守包家围、或叠三城坝、或救杨家庙、或护文华寺、或防高家堰、或议闭周家桥、或议筑翟家坝、或议复减水坝、此皆补救之方、而非挈领之道也。请敕河漕诸臣、速将黄家嘴地方、旧有形势之支河、挑浚成渠、使分黄河之势以下海。更于桃源宿迁等县而上、多开支河、以分上流之汕涌。于安东云梯关而下、宣洩下海水道、以接黄流之湍溜。其清河口沙洲、速行挑去。天妃闸内河底、及时挑浚、使淮水刷沙入江。而天妃坝、及遥湾、增筑石工。自是一劳永逸、有济通漕者也。下部详议　　

○庚子。停武职告降补用例　　

○辛丑。山西陕西总督卢崇峻疏报、甘肃提督张勇等、咨称边内住牧番众部落、尽数迁移出口、承顺德化、戢志归巢。下部知之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二十三



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二十四　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙六年。丁未。九月。壬寅朔　　

○癸卯。理藩院题、崇德八年颁给蒙古律书、与顺治十四年定例、增减不一。应行文外藩王且贝勒等、将从前所颁律书撤回。增入见在增减条例颁发。从之　　

○甲辰。设立山东泰安营守备、千总、把总等员。抽拨文登中左两营兵二百名、安东营兵一百名、驻防泰安等州县　　

○乙巳。礼部会同内院恭议孝康慈和庄懿恭惠崇天育圣皇后神位、奉入奉先殿。应于世祖章皇帝神位之右奉安。得上□日、是　　

○兵部议覆、山东武定营、汛广兵单。请将登州镇左营额兵九百名内、抽拨四百名、添入武定营。其登镇留兵五百名、改为水师营。从之　　

○丙午。纂修世祖章皇帝实录。命大学士班布尔善、为监修总裁官。大学士巴泰、图海、魏裔介、卫周祚、李霨、为总裁官。学士塞色黑、禅布、帅颜保、岳思泰、多诺、明珠、范承谟、刘秉权、周天成、刘芳躅、田逄吉、綦汝楫、为副总裁官。侍读学士达哈他、马尔堪、纳桑阿、卢震、侍读喇沙里、杜冷额、内图、额色、噶卜喇、田启光、典籍伊尔哈、噶布喇、王国安、董昌国、为满纂修官。侍读学士单若鲁、田种玉、侍读宋德宜、熊赐履、编修田麟、王勖、李平、张玉书、朱世熙、检讨李天馥、陈廷敬、吴本植、朱之佐、申涵昐、为汉纂修官。谕曰、卿等督率各官、敬慎纂修、速竣大典、表彰谟烈、以副朕继述显扬先德之意　　

○升礼部郎中金维藩、为浙江按察使司按察使　　

○丁未。上自南苑回宫。诣太皇太后皇太后宫、问安　　

○以大学士魏裔介、吏部尚书杜立德、为武会试正考官。户部右侍郎严正榘、学士田逄吉、为副考官　　

○先是、八旗生员、举人、进士、停止考试。至是、复命满洲、蒙古、汉军、与汉人同场一例考试。其生童、于乡试前一年八月内考试。从御史徐诰武请也　　

○戊申。湖广道御史萧震疏言、国用不敷之故、皆由于养兵。以□山戊示□费言之、杂项居其二、兵饷居其八。以兵饷言之、驻防之禁兵藩兵居其二、绿旗兵又居其八。今黔蜀两省、地多人少、诚行屯田之制、驻一郡之兵、即耕其郡之地。驻一县之兵、即耕其县之地。驻一乡之兵、即耕其乡之地。如此、则国家养兵之费既省、而两省荒田、亦可渐辟矣。下部议行　　

○萧震又言、叛案接缉官吏、定议停升。臣愚以为叛逆虽在不赦之列、接缉各官、不犯不赦之罪。查各案中、有年月久远、叠逾限期者。各犯之逃亡、既无踪迹、失察之前官、又经去任、而徒责之后人、时日愈久、则捕捉愈难、骚扰愈甚、遂有急于销案、因而诬良为叛、并借别案之名、以结本案、又况原报之时、其住址姓名人数、未必一一皆真、则断断不能缉获。后任之官、一经掣签、即挂停升之案、更复何心任事、而不肖者、保无有隐匿不报、以多报少、为自全功名之计者乎。奸人蠹役、指称告密、诬蔑吓诈、虽审属虚诬。而被诬之人、身家已破。且每满一限、地方官取结一次、督抚题报一次、部臣议覆一次、各衙门多一档案之烦、即皇上多一批阅之劳。臣请恩赦以前、凡接缉叛案、免其停升。仍照案缉拏。恩赦以后、承缉接缉丁忧升任之官、应分别酌议。其丁忧升任官留任之例、接缉官停升之例、概行停止。下部议行　　

○甲寅。上诣太皇太后皇太后宫、问安　　

○乙卯。以故三等阿思哈尼哈番色特尔之侄鄂山、袭职　　

○免浙江奉化等十六县、台州一卫、本年分旱蝗额赋有差　　

○吏部题、查定例、满洲蒙古汉军荫生监生、武官之子、以部院衙门用。文官之子、照品级随旗上朝。嗣后不论文武、年至十八□山戊示□、文义优者、以部院衙门用。其不能学习、情愿随旗上朝者、各照品级、准其随旗上朝。得上□日、是。其顺治十八年荫生监生、亦著照此行　　

○吏部议覆、山西巡抚杨熙疏言、晋省守巡道俱裁、粮驿事务、无官管理、仍留冀宁守道管理。其盐法归运使兼管。应如所请。从之　　

○户部议覆、河南道御史徐诰武疏言、江南淮海道、专管海防。地方事务、俱停其兼管。其淮安关税等项、亦宜委员管理。应如所请。并行文直隶各省、将各关事务、俱委专员管理。从之　　

○辛酉。皇子承瑞生　　

○壬戌。以故一等阿思哈尼哈番金俊之子金声振、袭职　　

○免浙江象山等六县、康熙五年分水灾额赋有差　　

○癸亥。上诣太皇太后宫、问安　　

