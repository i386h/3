<!-- { "loadSidebar": true } -->
○议政王等议定服制、民公以下、有顶带官员以上、禁止穿五爪三爪蟒紀、满翠紀、圆补服、黑狐皮、黄色、秋香色衣。军民人等、禁止穿蟒紀、妆紀、金花紀、貂皮、猞猁狲、白豹皮衤

□屯子等服。从之　　

○镶黄旗副都统鲁西巴图鲁、以老乞休。上念其行间效力年久。慰留之　　

○增设通惠、北河、南旺、夏镇、中河、南河、管理河务满分司、六员　　

○户科给事中姚文然疏言、各省办买豆米草料等项、俱当官发价。其药材铜铁绢布丝绵白麻鱼胶颜料等项、俱系民间办买交官。在豆米等项、价系官发、则部驳核减银两、自应追还贮库。若颜料等项、价银出自民间。驳减之后、仍追银贮库。实为重困。请嗣后将减价银两、概行给还。庶民困得苏矣。下部议行　　

闰二月。戊子朔。上诣太皇太后皇太后宫、问安　　

○皇子承庆生　　

○庚寅。谕工部、朕经行城外、见道旁枯骸。恻然可悯。或因尔部修治道途、以致暴露。亦未可定。其令有司掩埋　　

○免福建龙溪等五县、康熙七年分水灾额赋有差　　

○辛卯。以户部郎中郑端、为贵州按察使司佥事、提调学政　　

○予故原任刑部侍郎黄熙印、原任广东将军沈永忠、各祭葬如例　　

○壬辰。予故内大臣诺尔逊祭葬。谥襄敏　　

○癸巳。予故原任太子太保广东镇海将军都统一等阿思哈尼哈番王国光、祭葬。谥襄壮　　

○甲午。上诣太皇太后宫、问安　　

○乙未。遣官祭先农之神　　

○复设湖广分守岳常道、分巡辰沅靖道、分守衡永郴道、三缺　　

○丁酉。予故满洲都统议政大臣一等阿思哈尼哈番郭尔亲、祭葬。谥襄敏　　

○予故都督佥事原任贵州平远总兵官刘文进、祭葬如例　　

○戊戌。予故致仕内国史院大学士金之俊、祭葬。谥文通　　

○己亥。太子太保兵部尚书王弘祚、以老乞休。命以原官致仕、乘驿归里。仍给俸　　

○辛丑。遣官祭历代帝王　　

○予故右都督福建海澄总兵官张公谅、祭葬如例　　

○壬寅。清明节。遣官祭永陵、福陵、昭陵、孝陵　　

○己酉。户部遵上□日再议、漕粮例不因灾蠲免、但江南高邮等六州县、叠被灾伤。应将康熙六七八年未完漕粮、尽行蠲免。从之　　

○升参领拜音达礼、为直隶宣府总兵官　　

○庚戌。谕礼部、慈和皇太后、诞育朕躬。未遂孝养。思慕之忱。每切于怀。虽已上尊谥。但今升祔太庙。配食皇考。典礼关系重大。其应进谥号。著议政王贝勒大臣九卿科道、会同详议具奏　　

○壬子。免山东沂州鱼台等四十州县卫、及信阳等三场起存项下银二十二万七千三百有奇。以康熙七年地震被灾故也　　

○予故正黄旗内大臣二等阿达哈哈番囊努克、祭葬如例　　

○癸丑。上诣太皇太后皇太后宫、问安　　

○甲寅。调刑部尚书朱之弼、为兵部尚书　　

○乙卯。盛京刑部侍郎祁通额、以病乞休。允之　　

○丁巳。谕礼部、皇考升遐、倐经十载。罔极之思、时恫于怀。山陵在望、未一展祭、尤切凄怆。朕拟于今□山戊示□八月、恭行谒陵礼。又奉太皇太后上□日、思念情殷。亦欲诣陵。朕敬遵慈命。躬侍前往。应行典礼、及需用各项。尔部详议具奏　　

○议政王等遵谕会议、太祖高皇帝皇后、称高皇后。太宗文皇帝皇后、称文皇后。今慈和皇太后、配祀世祖章皇帝前上孝康慈和庄懿恭惠崇天育圣尊谥。亦宜加上尊谥为章皇后。得上□日、是　　

○苏尼特多罗杜楞郡王楮鲁木故。遣官致祭　　

三月。戊午朔。上诣太皇太后皇太后宫、问安　　

○策试天下贡士于太和殿前。制曰、朕惟帝王诞膺天命、抚御四方、莫不以安民兴贤为首务。朕缵承祖宗鸿绪。孜孜图治。民生休戚、日廑于怀。而治未臻于郅隆。其故何欤。今欲家给人足、以成丰亨乐利之休。何道而可。兴贤育才、原以为民。今既崇经学、以正人心。重制科、以端始进。乃士风尚未近古、以致吏治不清、民生未遂果陶淑之未善欤。抑风俗人心、习于浮伪。徒徇名而失实欤。必如何而能返棫朴作人之盛、以几时雍之化也。我国家揆文奋武。礼乐之彦、韬钤之臣、兼收并重。何以简用得人、使才称其职、庙堂著亮采之功、封疆有干城之效欤。在外地方大吏、惟督抚是赖。牧民之官、守令最亲。必表正而后景直。欲使大法小廉、遵功令而修职业、以争自濯磨。将何术之从欤。漕粮数百万、取给东南。转输于黄运两河。何以修浚得宜、而天庾藉以充裕、俾国收其利、民不受其害。其必有道以处此。尔多士志学已久。当有确见于中。其各摅夙抱、详切敷陈。朕将亲览焉　　

○庚申。命和硕安亲王岳乐、为监修玉牒总裁官。左宗正多罗贝勒察尼、内秘书院大学士图海、内国史院大学士杜立德、学士折库纳、礼部左侍郎常鼐、董安国、为副总裁官。宗人府理事官觉罗沙赖、经历布尔哈达、侍读学士郭四海、侍读格尔古德、编修周之麟、翟延初、礼部员外郎齐蓝布、主事席特库、为纂修官　　

○辛酉。传胪。赐殿试贡士蔡启僔等二百九十二人、进士及第出身有差　　

○转都察院左都御史冯溥、为刑部尚书　　

○壬戌。上诣太皇太后宫、问安　　

○癸亥。以原任工部侍郎杭爱、为盛京刑部侍郎　　

○甲子。正红旗满洲副都统兼尚书衔觉罗外库、以疾乞休。命原品解任　　

○乙丑。命洮泯鲁班等七寺番僧、止进贡马匹、青木香。余物停止　　

○丙寅。谕吏部、满汉大小官员、职掌相同。品级有异。应行画一。著议政王贝勒大臣、会同定议具奏　　

○予故署都督同知贵州安笼总兵官王平、祭葬如例　　

○丁卯。京口右路水师总兵官麻印扬、以老乞休。允之　　

○己巳。上诣太皇太后皇太后宫、问安　　

○庚午。复设四川湖广总督一员、福建总督一员　　

○辛未。谕户部、十库所有旧物、与其虚置于此、何如分赐旗下贫丁。尔部即偕工部、察有当给予者、集议以闻。寻户部工部议覆。上命发库内木棉丝布茶咸衣服弓矢等物、令都统等、酌给各佐领下、护军、拨什库、及甲兵之贫者　　

○谕兵部、设立驿传、原为往来差遣、紧要事务、速于接应。近闻州县各驿、马匹缺少、应付迟误。驿递原有额设钱粮、以备刍牧。驿传道专行管理。乃不殚心严察、以致侵减钱粮、马匹缺乏。应作何稽察严禁。尔部其详议具奏　　

○谕兵部、都察院、督捕衙门、京师重地、理宜肃清。近闻京城内外恶棍、肆行无忌。或借端挟诈、勒骗钱财。或公然剽夺、侵扰市肆。或纠夥横行。凶殴良民。又夜间盗劫时闻、拏获甚少。此皆步军校、该巡城御史、司坊各官、督捕司官捕营将弁、稽察不严、缉捕无术、以致奸盗不息、善良罹害。作何严行申饬缉拏。如该管官仍前怠玩者、作何处分。尔部院衙门、会同定议具奏　　

○授一甲进士蔡启僔、为内秘书院修撰。孙在丰、为内国史院编修。徐乾学、为内弘文院编修　　

○刑部题、查律载抄扎入官人口、隐瞒不报者、计口以隐漏丁口论。今若照律处分、则罪轻而隐瞒者必多。臣等酌议、嗣后凡隐瞒反叛抄扎入官人口者、不分男妇大小、五口以上、照依隐匿财物至五百两例、杖一百、流徙宁古塔。四口以下、杖徒如旗下有犯此等之罪、例应枷号发落。遵为定例。从之　　

○壬申。上诣太皇太后皇太后宫、问安　　

○吏部议覆、左副都御史鄂善等疏言、查罚俸之法、有升任之官、原任有事应行罚俸、不照原任、即照升任罚俸者。或被降之官、原任有事应行罚俸、不照所降之级、仍照原任追银者。一升一降、即为互异。请画一法制、便于遵守。嗣后原任有事应罚俸者、升任官员、于新任罚俸。降调官员、如已补任者、照所降之级罚俸。其未补任之员、并裁缺、给假、丁忧等官、免交该部追银。于补官日罚俸。从之　　

○癸酉。升吏部左侍郎杜笃祜、为都察院左都御史　　

○甲戌。谕户部、江南寿州卫、自顺治六年大水、卫军死徙、田地荒芜、减存月粮银两、无从徵收。著豁免。仍令漕臣、设法招垦　　

○议政王等遵上□日议覆、满洲大学士、尚书、左都御史、俱系一品。侍郎、学士、副都御史、通政使、大理寺卿、俱系二品。汉大学士、原系正五品。令为二品。尚书、左都御史、俱系二品。侍郎、学士、副都御史、通政使、大理寺卿、俱系三品。满洲郎中、系三品。员外郎、系四品。汉郎中、系正五品。员外郎、系从五品。今若将汉人官员品级、与满洲画一、则在外升调品级不符。查顺治十五年、曾将满洲官员品级与汉人画一。后康熙六年、将满洲官员品级、改为照旧。今应行画一、将满洲官员品级、照顺治十五年之例。其见在品级、仍准存留。以后补授之时、照此定例补授。从之　　

○乙亥。万寿节。上率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫、行礼。御殿。王以下文武各官、上表朝贺。照例筵宴　　

○遣官祭福陵、昭陵、孝陵　　

○遣官祭真武、东岳、城隍之神　　

○以故一等阿思哈尼哈番王国光子王永誉、袭职　　

○丁丑。上诣太皇太后宫、问安　　

○谕户部、兵部、满洲甲兵、系国家根本。虽天下平定、不可不加意爱养。近闻八旗甲兵、牧养马匹、整办器械、费用繁多。除月饷外、别无生理。不足养赡妻子家口。朕甚悯焉。月饷银米、应作何增给。永著为例。尔二部会同详议以闻。寻部议、甲兵每人月增银一两、□山戊示□增米二斛。从之　　

○己卯。谕吏部等衙门、时已入夏、雨泽愆期。皆由部院大小臣工、因循旧习。不能精白乃心、公廉尽职、以致政务失当、有干天和。尔等堂官、宜力图修省、靖共职业。严督所属司官、凡事秉公勤励、革除积弊。毋得瞻徇情面。仍稽察胥吏作奸。事有宜结者、速为完结。勿借端屡驳、图遂己私。其问刑等衙门、一切讼狱、务期平允得情。速审速结。勿得株累无辜、久淹羁禁。尔等大小各官、当实心修省。毋视为具文、怠玩如故、有负朕委任责成之意　　

○谕礼部、自闰二月以来、天气亢旸、雨泽稀少、农务方殷、殊切朕怀。著遣尔部堂官、同顺天府各官、竭诚祈祷。其应禁屠宰、俱照例行　　

○庚辰。狭西巡抚白清额、以病乞休。慰留之　　

○癸未。上诣太皇太后皇太后宫、问安　　

○甲申。转吏部右侍郎蔡毓荣、为左侍郎。户部左侍郎艾元徵、为吏部右侍郎　　

