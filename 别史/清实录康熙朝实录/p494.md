<!-- { "loadSidebar": true } -->
○丙申。以散秩大臣公鄂伦岱、为领侍卫内大臣　　

○丁酉。上自畅春园回宫。　　

○升少詹事潘宗洛、为内阁学士兼礼部侍郎。光禄寺卿刘谦、为太常寺卿。左通政戴璠、为太仆寺卿。　　

○吏部右侍郎杜敏、以启奏错误、命革职。　　

冬。十月。戊戌朔。享太庙。遣领侍卫内大臣公傅尔丹行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙四十九年时宪历　　

○己亥。上幸畅春园。　　

○以詹事府少詹事喇萨理、充经筵讲官。　　

○庚子皇太后圣寿节。上率王以下文武大臣、侍卫等、诣皇太后宫行礼。遵懿上□日、停止筵宴。　　

○辛丑。策试天下中式武举、于太和殿前。　　

○以左春坊左中允张明先提督广东学政。　　

○升右通政左必蕃、为光禄寺卿。翰林院侍读学士那汉泰、为光禄寺卿。　　

○升陕西汉兴道何士毅、为安徽按察使司按察使。　　

○予故原任都察院左都御史吴涵、祭葬如例。　　

○壬寅。上御畅春园内西厂阅试武举骑射技勇。谕大学士、及兵部大臣等曰、八旗汉军、以文职用者多、以武职用者少、嗣后武科乡会试、当令八旗汉军应考、即增额无多、而精壮技勇者可得矣。　　

○上率善射侍卫等射。上亲发五矢。皆中。　　

○癸卯。上御畅春园内西厂、阅试武举。骑射技勇毕。选田畯等二十三人、复试以步射。又选八人、再试以骑步射。召礼部侍郎胡会恩近前。问曰、尔观会元田畯、文章何如胡会恩奏曰、文章颇佳上曰、从前以武会元为状元者少今田畯骑射俱优而文章又佳其以田畯为第一名。官禄为第二名。韩光愈为第三名。上率善射侍卫等射。上亲射二次每发必中又令八旗善射人员射以示诸武举。上命贝子允禟、往翁牛特、送和硕温恪公主殡。　　

○谕大学士及兵部大臣等曰、考试武举进士、乃国家大典。视近科所取之人、武艺勇力、渐不如前。此事所关甚大。当扩考试之典、以备录用。即今在内部院司官、笔帖式、兼武职而历升堂官者不少、在外提督总兵官、由行伍出身者甚多、何地无才、现今八旗监生、为护军骁骑者、俱有入文场考试之例。直隶各省绿旗营兵、千总把总、及年满千总、不但人才壮健、善骑步射、其中有通晓文艺、愿入场就试者、可分别令就武乡会试、即于某人充伍为弁之地、就近乡试不必令回原籍。至云南、贵州、广西等远省、赴京会试者、亦酌定中额、不使虚费跋涉、以示鼓励。如此、则绿旗官兵内、有才力者、俱得入彀、而武举进士、亦得实有才力之人、其于武乡会试、大有禆益矣。至福建广东两省、不拘举人进士生员监生兵民内、深谙水性、熟习水师营务之人、有愿附巡哨船舰、出洋效力、擒斩盗贼、建立功名者、著该督抚查明保奏。　　

○甲辰。传胪。赐殿试武举田畯等。一百一人。武进士及第出身有差。　　

○丙午。谕大学士等曰、赵申乔为人苛刻、参劾武官甚多。武官与文官不同、即尔等文官、能一无所取乎。已即不取、能禁家人一无所取乎。故抑武人、乃明代陋习武人粗卤、不宜抑之太甚。大凡治天下之道、当以和平为贵也。　　

○又谕曰、近来科道言事、必有所倚藉、方始上疏。至有关国计民生者、全不念及。如朕因江浙年岁歉收、米价腾贵、令江西湖广米商报名、不许积囤、沿海一带、禁约不许出洋、闻江浙米价。皆平矣。科道何不言及耶。朕凡遇饥荒、即蠲本年钱粮、及历年逋欠、又留漕赈济、但恐民未必得沾实惠、闻江南有催徵蠲免钱粮、以偿已之亏空者、科道何以不行指参。又谕曰、人难求全责备、即如翰林官、有工诗赋者、有工文章者、亦有讲理学者、若一一责其全备、则无地可容矣。然人当以立品为主、学问次之。从前韩菼、作时文、甚佳、而为人不称所学。有学问而无人品、其所学亦何足道哉。　　

○升太常寺卿刘谦、为通政使司通政使。　　

○以鄂尔多斯故固山贝子根都西希布子罗卜臧、袭爵。　　

○戊申。以公海金、为右翼前锋统领。　　

○浙江黄岩总兵官韩祖蕲、丁母忧。命离任守制。　　

○己酉。上诣皇太后宫、问安。　　

○四川巡抚年羹尧陛辞。上谕之曰、四川苗民杂处、性情不一。务须殚心料理、抚绥得宜、使之相安。比年湖广百姓、多往四川、开垦居住、地方渐以殷实。为巡抚者、若一到任、即欲清丈地亩、增加钱粮、即不得民心矣。湖南因丈量地亩、反致生事扰民当年四川巡抚噶尔图、曾奏请清丈、亦未曾清楚。尔须使百姓相安、钱粮以渐次清查可也。此为四川第一要事至于刑名。尤宜慎重。人命关系至大、审结之事、达部亦难更改、若有疑处、即须驳审。尔当留心。地方武官、每获一小贼、辄张大声势、自以为大有劳绩。盗贼何处无有、但须严行巡缉。不可将小事看大了。武官当勿令生事、然亦须稍留余地、使伊等养给其家。尔为巡抚、须文武和衷、不可偏刻。又谕曰、为督抚者、不请托在京之人便是好督抚。汉军中督抚、如张长庚、白如梅、屈尽美、张自得、韩世琦、贾汉复等、皆以贪污致富。五十年来、朕所目睹。今伊等子孙零落殆尽、可见做官不善之报。汝须念一丝一粒、民脂民膏。得一钱、须知从何处来、尔不可学从前汉军行事、总之以安静为要耳。　　

○广东副都统何天培、入京陛见。上问之曰、尔在广东年久、绿旗各营兵粮、有冒支者否。何天培奏曰、总兵名下、有空粮百名、余营各官、俱有额规、无敢冒支者。上曰、为将者、不徒在一已奋勇。须平时鼓励士卒、使同心协力、勇于战斗为是。　　

○庚戌。升江苏按察使马逸姿、为安徽布政使司布政使。　　

○辛亥。上回宫。　　

○壬子。上幸畅春园。　　

○谕内务府、张家口每年解送羊皮等物、闻地方官将彼处居民、及旗人、派供解费、恐多骚扰。嗣后应于出差回京官员内、派一员前往解送。事既易办、而民间苦累、亦得免矣。尔等会议具奏。寻议、张家口解送羊皮等物、向系地方、官起运、派累民间、应遵上□日停止地方官解送。嗣后每年于差回官员内、派一员前往、协同内务府司官、并匠役人等、拣选羊皮、及马牛皮等物、俱令解送来京。其不堪用之皮、即于张家口变价交库。得上□日、嗣后拣选皮张、仍照旧拣选。其拣遗之皮、著变价赏牧马场贫穷蒙古。余依议。　　

○谕大学士九卿等、江南浙江、连岁灾荒、地方困苦。今年两省疾疫盛行、人民伤毙者甚众。虽该省督抚、未经奏闻、而朕访知灾病之状、深用恻然。民命至重、朕宵旰孜孜、惟以矜全百姓为念。一切刑狱奏谳、尤加矜恤。比年因江浙盗案叠见、凡犯盗劫者、悉依律坐罪。今阅秋审情实各案、所议情罪、俱属允协。但念灾荒疾病之余、复将数十罪犯、一时正法、朕心殊为不忍。江浙两省应处决情实人犯、俱著停止一年。　　

○癸丑。上诣皇太后宫、问安。　　

○以和硕康悼亲王椿泰子冲安、袭封和硕康亲王。　　

○甲寅。升广东雷琼道焦映汉、为江苏按察使司按察使。　　

○以翰林院编修俞长策、充日讲起居注官。　　

○丙辰。上诣皇太后宫、问安。　　

○免山东东平等四州县、本年分旱灾额赋有差。　　

○戊午。册封皇三子多罗贝勒允祉、为和硕诚亲王。皇四子多罗贝勒胤祯为和硕雍亲王。皇五子多罗贝勒允祺、为和硕恒亲王。皇七子多罗贝勒允祐、为多罗淳郡王。皇十子允＜礻我＞、为多罗敦郡王。皇九子允禟、皇十二子允祹、皇十四子允禵、俱为固山贝子。　　

○调镶蓝旗满洲副都统罗察、为右卫副都统。　　

○喀尔喀车臣汗、泽卜尊丹巴胡土克图、遣使进九白年贡、宴赉如例。　　

○辛酉。上奉皇太后、自畅春园回宫。　　

○升左佥都御史江球、为太常寺卿。　　

○壬戌。上御太和殿视朝。文武升转各官谢恩。　　

○谕户部、今岁入夏以来、朕因南方二麦不登、北地微潦、宵旰轸念、甚切焦劳。继而畿辅稔收、三吴秋熟、兼以四方奏报、咸获有年、朕心始为稍慰。夫水旱灾伤、虽事所时有、而小民皆如赤子、一以疾苦见告、即不忍恝置于怀。今念江南淮安府、扬州府、徐州三属、地卑水积、被灾独重、秋禾未播种者甚多。本年钱粮、业经全免、又遣官分赈、而失业之民、更宜加格外之恩、以弘爱养。康熙四十九年、淮扬徐三属之邳州等二十二州县卫、额徵地丁银五十九万三千八百两有奇、著通行蠲免。又河南省归德府属商邱等六县、山东省衮州府属济宁等四州县、或被夏灾、或被秋灾、虽已各依分数、例免额赋、并宜更施膏泽、用厚民生。康熙四十九年、商邱等六县、应徵地丁银二十万二千四百两有奇。济宁等四州县、应徵地丁银一十四万六千六百两有奇。俱著通行蠲免。其蠲免州县、有旧欠未完钱粮、亦著停徵一年。谕上□日到日各该督抚、务严饬有司体朕殷殷恤灾至意、张示遍谕、悉心奉行、俾穷乡僻壤、均沾实惠。如有不肖官吏、借端私徵者、即行察参。尔部即遵谕行。　　

○琉球国中。山王尚贞、遣陪臣向英等、表贡方物。宴赉如例。　　

○升浙江台州副将王文煜、为浙江黄岩总兵官。　　

○甲子。升监察御史阿米达、为甘肃布政使司布政使。　　

○乙丑。先是、致仕大学士熊赐履奏遗本、内有荐举伊侄翰林院编修熊本清廉谨饬可用之语。上曰、熊赐履学问既优、人品亦端。此遗疏内荐举熊本等语、必系虚伪。著行文地方官确查。至是、查取熊赐履疏稿进呈。上谕大学士等曰、熊赐履遗疏稿内、并无荐举熊本之言。观此、明系被人将遗疏更改、增入熊本一段。著该部严审具奏。寻部覆、臣等审讯熊本、串同熊赐履家人、将遗疏私行添改是实。应将熊本革职、拟斩秋后处决。从之。　　

○免直隶蓟州武清等十州县卫所、本年分水灾额赋有差。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百三十九


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四十　　

康熙四十八年。己丑。十一月。丁卯朔。上诣皇太后宫、问安。　　

○己巳。谕大学士等曰、故大学士熊赐履、除另议赐恤外其令礼部派满汉司官各一员、前往临视其丧。并给恤银一千两。　　

○庚午。内阁学士达寿、以启奏折本错误、内阁学士金宝、以行止不端、俱革职。　　

○赈济浙江余杭等六县、水灾饥民。　　

