<!-- { "loadSidebar": true } -->
○尚之信又疏报、海贼刘国轩、占踞惠州、负固不服。先从陆路窥新安、已被官兵杀败。又从水路抵东莞县石龙地方、希图顺流直薄省城、臣统水陆官兵、分路夹剿、逆首刘国轩、弃城奔窜。伪总兵陈琏等、以惠州归正。得上□日嘉奖、下部议叙　　

○辛丑。上诣太皇太后宫、问安　　

○扬威大将军和硕简亲王喇布疏言、吉安、赣州、南安、皆系重地。臣等兵力甚单、议撤驻袁州兵、每佐领三名、并撤统领江宁兵额楚、署副都统扬古代等、还吉安、以备调遣。其袁州萍乡诸处、乞令安亲王分兵防守。得上□日、安亲王及将军穆占之兵、不便分给。袁州萍乡、系安亲王大兵后路。简亲王仍量调通省官兵、严加防守　　

○升内阁学士富鸿基、为礼部右侍郎　　

○以翰林院检讨沈上墉、为江南乡试正考官。吏部员外郎赵士麟、为副考官　　

○赠福建殉难归化县知县黄易、为按察使司佥事。予祭葬。荫一子、入监读书　　

○壬寅。以内阁学士项景襄、充经筵讲官　　

○癸卯。上诣太皇太后宫、问安　　

○甲辰。上御便殿。召大学士等入、赐坐、论经史大义、因及前代朋党之弊。谕曰、人臣服官、惟当靖共匪懈、一意奉公。如或分立门户、私植党与。始而蠹国害政、终必祸及身家。历观前代、莫不皆然。在结纳植党者、形迹诡密、人亦难于指摘、然背公营私、人必知之。凡论人议事间、必以异同为是非、爱憎为毁誉、公论难容。国法莫逭。百尔臣工、理宜痛戒。若夫汲引善类。不矜己长。同寅协恭。共襄国事。是又不可以朋党论也　　

○大学士巴泰、引年乞休。得上□日、卿以年迈请休、情辞恳切、准原官致仕、以遂尔志。念尔效力有年、清端勤慎。将朕所御衣冠带鞾、特赐与卿、用旌老臣、以昭朕始终眷恋至意　　

○授固山贝子敦达女、为县君。壻阿尔素、为固山额驸　　

○以吏部尚书明珠、户部尚书觉罗勒德洪、为内阁大学士　　

○以原任湖广巡抚董国兴、为河南巡抚　　

八月。乙巳朔。赐大学士明珠、文献通考等书　　

○予故镇国将军席忒库、祭一次　　

○加封原任都统三等精奇尼哈番佟图赖、为一等公、以其子佟国纲、承袭　　

○丁未。遣大学士李霨、祭先师孔子　　

○上诣太皇太后宫、问安　　

○谕议政王大臣等曰、外藩蒙古等、进献马甚多。江西邻近湖广、广东、乃适中之地、可拨五千匹、发往南昌、令总督董卫国、遴委贤能官员、督视秣养。并简选兵部喂养马、及营驿马二千匹、发往湖广武昌、饲秣备用　　

○定远平寇大将军和硕安亲王岳乐等疏言、猓猓总兵官陆道清、请还云南、相机鼓励土司。上命遣陆道清回云南、宣布宽大德意、晓谕土司、倘未便举事、亦听其还乡、使彼父母妻子、得以完聚。其布政使周昌、黄九畴、仍留安亲王所、俟有机会、题明遣往招抚　　

○江西总督董卫国疏言、逆贼朱统锠、复犯江右、已破贵溪泸溪诸县、臣请亲率所部官兵、前往扑剿。上命董卫国、便宜进剿　　

○戊申。祭大社大稷。上亲诣行礼　　

○上诣太皇太后皇太后宫、问安　　

○己酉。上奉太皇太后幸南苑。上亲扶辇行数武、然后乘马随行。至南苑。扶太皇太后下辇、入行宫。上驻跸南苑　　

○庚戌。上诣太皇太后行宫、问安　　

○壬子。上诣太皇太后行宫、问安　　

○以故三等阿思哈尼哈番满韬子那木僧格弟、袭职　　

○癸丑。太宗文皇帝忌辰。遣官祭昭陵　　

○乙卯。太祖高皇帝忌辰。遣官祭福陵　　

○丙辰。上奉太皇太后、自南苑回宫。诣皇太后宫、问安　　

○先是、上命江南总督阿席熙、招募鸟船所需舵工水手。至是、阿席熙疏言、舵工水手、若于八月内招足、随船解送、似难必得。得上□日、鸟船需用舵工水手、最为紧要。宜用精熟谙练之人。河南、山东、湖广、江南、江西、浙江、山西、俱有福建投诚开垦官兵、多习水性。其行令各该巡抚、遴选便于舟楫者报部、其舵工水手、仍听总督阿席熙、多方招募。如不能足数、即以各省所报官兵、酌量发往　　

○丁巳。广东广西总督金光祖疏言、抚臣傅弘烈、已统兵西行。又楚逆方逼韶城、与我兵对垒。乞多遣满兵、以资剿御。上谕、逆贼吴三桂、分遣贼兵、侵犯广东韶州、广西桂林诸处、皆由大将军安亲王岳乐、将军穆占等、拥兵坐守长沙、不即破贼、平定湖南所致。岳乐等其以文到日、即分兵令穆占率赴乐昌诸处、以断来犯韶州贼兵后路、夹而攻之。度未可行、穆占即会同大将军简亲王喇布、进取衡永诸处、以断侵犯两粤贼兵后路。其抚蛮灭寇将军巡抚傅弘烈、既统兵赴援广西、听其相机堵剿、平定地方　　

○戊午。转礼部尚书吴达礼、为吏部尚书　　

○升詹事府少詹事李天馥、为内阁学士兼礼部侍郎　　

○升延绥总兵官许占魁、为銮仪卫銮仪使　　

○加靖逆将军侯张勇、少傅兼太子太师。以叙梨川杀贼功也　　

○己未。上御太和殿视朝。文武升转各官谢恩。次厄鲁特、喀尔喀、进贡使臣等行礼　　

○上御经筵　　

○庚申。以故三等精奇尼哈番玛尔汉子福尔苏、袭职　　

○以户部郎中张友杰、为河南乡试正考官。内阁中书张鸿猷、为副考官　　

○辛酉。授故辅国公弼礼克子弼尔特纳、为三等镇国将军　　

○壬戌。上诣太皇太后宫、问安　　

○以大学士觉罗勒德洪、明珠、充纂修太宗文皇帝实录总裁官　　

○癸亥。先是、镇南将军莽依图疏言、臣自省城抵韶州、见城北陆路、逆贼掘壕数重、与官军对垒。请发大兵、星驰赴援。至是、平南王尚之信又疏言、粤地土寇尚多、潮惠人心未定、且高州四府、屡报贼警。臣属官兵、不得不留镇省会。得上□日、今将军喇哈达、赖塔等大兵至潮州、刘进忠等、俱已归顺、海寇败遁、粤境悉平。而尚之信又以土寇为辞、不离省城、则逆贼各路来犯、粤东又复可虞。不但广西难复。楚贼难灭。而广东势亦难保。尚之信其以文到之日、即亲统官兵、速赴韶州、与将军莽依图等、并力剿贼　　

○广西巡抚傅弘烈疏报、臣率官兵、进取广西、伪将军赵天元等、拥众万余、据守梧州、出城迎战。我兵水陆奋击、败之、遂复梧州、赵天元等仅以身遁。得上□日嘉奖、下部议叙　　

○乙丑。以册立皇后。遣官祭告天地、太庙　　

○上诣太皇太后皇太后宫、问安　　

○丙寅。上御太和殿。遣大学士索额图、为正使。大学士李霨、为副使。持节授妃钮祜卢氏册宝。立为皇后。册文曰、朕惟道法乾坤、内治乃人伦之本。教型家国、壸仪实王化之基。资淑德以承庥。宜正名而惇典。咨尔妃钮祜卢氏。乃公遏必隆之女也。钟祥世族。毓秀名门。性秉温庄。度娴礼法。柔嘉表范、风昭令誉于宫庭。雍肃持身、允协母仪于中外。兹仰承太皇太后慈命。以册宝立尔为皇后。尔其诚孝以奉重闱。恭俭以先嫔御。敬襄宗祀、弘开奕叶之祥。益赞朕躬、茂著雍和之治。钦哉。遣大学士觉罗勒德洪、持节授佟氏册宝。封为贵妃。遣尚书吴正治、侍郎额星格、杨正中、马喇、富鸿基、学士项景襄、李天馥等、持节授册、封李氏、为安嫔。王佳氏、为敬嫔。董氏、为端嫔。马佳氏、为荣嫔。纳喇氏、为惠嫔。郭罗洛氏、为宜嫔。何舍里氏、为僖嫔　　

○上以册立皇后。率诸王、贝勒、贝子、公、及内大臣、大学士、都统、尚书、精奇尼哈番、侍卫等、诣太皇太后皇太后宫、行礼　　

○丁卯。谕吏部等衙门、向来各衙门事件、关系重大者、虽有定限、赴科道稽察。但事易结者、即宜速结、必俟限满、方行题覆、多致壅滞。更有各项呈状、不系注销者、任意耽延、借端拘提人犯、数月不为审结、无辜牵累、殊堪悯恻。自后题覆本章、俱速为料理、不必尽拘定限。至于审理事件、亦速为完结、照注销钦件例、定限每月造册、赴都察院科道稽察具奏。尔等各宜力图振作、体恤民隐、以副朕孜孜求治之意。于是都察院详定处分迟延各官条例以闻。上从之。仍谕曰、各项事件、严立限期、原为体恤民隐。内外各衙门、尤当详慎料理。务求妥确。勿得藉口限迫、草率完结、致有舛错。仍令通行饬知　　

○奉命大将军和硕康亲王杰书疏言、潮州府同知仇昌祚、自赍奏还潮、遇贼作乱、即引锥剌项、自称喑哑、坚不从贼、请加旌叙。得上□日、仇昌祚克笃忠贞、坚守臣节、殊为可嘉。可从优授为佥事道、留粤东、遇缺补用　　

○戊辰。上御太和殿。诸王、贝勒、贝子、公、文武各官、上表庆贺。颁诏天下。诏曰、帝王仰膺天眷、抚育群生。爰溯治理之隆、莫不肇自宫闱、达于海宇。故必慎选贤媛。用资内助。承宗庙之重。敦风化之源。甚钜典也。朕抵纂丕基。笃念伦纪。兹者、圣祖母昭圣慈寿恭简安懿章庆敦惠温庄康和仁宣太皇太后。深惟内治攸关。特遴淑德。作配朕躬。正位中宫。母仪天下。钦遵慈命。虔告天地、宗庙。于康熙十六年八月二十二日、册立公遏必隆之女、妃钮祜卢氏为皇后。惟朕躬暨后。共勖敬勤。克迪厥德。庶其上绍徽音。敷宣盛化。以贻子孙臣民、亿万年无疆之祉。布告天下。咸使闻知　　

○定远平寇大将军和硕安亲王岳乐疏言、醴陵为江楚接壤要地。乞敕简亲王、遣无事地方兵、每佐领三名驻守。得上□日、近览简亲王奏、江西大兵、调发诸处剿贼、防守要汛。兵力既分、无可复调。将军穆占、自岳州带往兵、令分每佐领四名、留驻长沙、听安亲王酌量遣发、赴醴陵防守　　

○以一等侯马三奇、为浙江平阳总兵官　　

○庚午。秋分。夕月于西郊。遣左都御史喀代行礼　　

○辛未。上诣太皇太后皇太后宫、问安　　

○转工部尚书伊桑阿、为户部尚书。兵部尚书塞色黑、为礼部尚书　　

○喀尔喀土谢图汗、遣使进九白年贡。宴赉如例　　

○癸酉。遣官祭历代帝王　　

○遣官祭城隍之神　　

○甲戌。镇南将军莽依图疏言、投诚总兵黄四标、逃奔入山。又投诚总兵薛起龙叛、率贼众四千、屯驻江口、掳掠民间子女。臣调兵省城、今尚未至。韶州官兵、又不可动。乞调附近之兵、以资扑剿。得上□日、驻守南安署副都统赫勒布、就近领兵前往、会同南雄总兵官宋四箴等、协力速灭叛贼黄四标、薛起龙等、以靖地方　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十八



