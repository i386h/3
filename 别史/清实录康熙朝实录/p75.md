<!-- { "loadSidebar": true } -->
○丙寅。贵州巡抚佟凤彩、疏请回旗终养。允之　　

○丁卯。以苏尼特、及四子部落地方、青草不生、又兼雪大、牛羊倒毙殆尽。差户部理藩院官各一员、动支宣府、归化城、仓粟赈济　　

○喀尔喀札萨克图汗、遣使进九白年贡。宴赉如例　　

○戊辰。靖南王耿继茂疏言、臣父子祖孙、受国厚恩、忝列王爵、捐躯报效、乃臣职当然。奈臣自去岁八月至今、旧疾日剧。闽省滨海重地、寇盗蠢动不测、病躯岂能料理。臣长子耿精忠、侍从多年、在臣军前、阅历又经四载、尽堪报效。伏祈恩赐管理军务。俾祗奉简书、以任国事。得上□日、览王奏积劳成疾、情词恳切。准伊子耿精忠、暂管军务。王仍加调理痊愈、以副朕倚任至意　　

○辛未。授多罗贝勒察尼子察达、为奉恩将军。辅国公噶布喇子发度、为三等辅国将军　　

○礼部尚书恩额得、以病乞休。命以原品致仕　　

○壬申。上诣太皇太后皇太后宫、问安　　

○命提督四译馆太常寺少卿关防内、添铸翰林院字样　　

○癸酉。册封世祖章皇帝第五子常宁、为和硕恭亲王　　

○甲戌。大计天下各官。贪酷官十员、贪官一百十九员、酷官四员、罢软官八十五员、不谨官一百二十一员、年老官二百三十五员、有疾官一百三十八员、才力不及官一百四十员、浮躁官五十六员、处分如例　　

○予故三等阿思哈尼哈番额对巴图鲁、祭葬如例　　

○乙亥。以河道总督罗多、为山西狭西总督　　

○丁丑。谕兵部、各部院及各省将军衙门通事、原因满官不晓汉语、欲令传达而设。今各满洲官员、既谙汉语。嗣后内而部院、外而各省将军衙门通事、悉罢之　　

○戊寅。以原任礼部尚书祁彻白、补原官　　

○己卯。上诣太皇太后皇太后宫、问安　　

○庚辰。以玉牒告成。赐总裁纂修诸臣、及执事员役等、银、币、有差　　

○大学士魏裔介、以病乞假、命回籍调理　　

○以吏部右侍郎曹申吉、为贵州巡抚　　

○辛巳。大学士等奏、品级考告成。命刊刻遵行　　

○壬午。奉天副都统辛泰、以病乞休。允之　　

○以故三等阿思哈尼哈番额克锡纳嗣子萨尔札、袭职　　

二月。癸未朔　　

○甲申。云南贵州总督甘文焜疏报、番目俄凹阿蜡卒等、率众投诚、下部议叙　　

○刑部议覆、兵科给事中王曰温疏言、京师五方辏会、奸宄丛生。无赖刁民、多吓诈告讦。及告后潜逃、种种恶习、应加重惩。嗣后有原告逃遁者、应行文本籍、严拏解京、除原状不议外、照所告之罪反坐。若曾经使人说合诈索者、照光棍为首例治罪。其说合起灭词讼之人、照光棍为从例治罪。从之　　

○科尔沁和硕土谢图亲王巴达礼子巴雅斯呼朗所尚郡君故、遣官致祭　　

○丙戌。上诣太皇太后皇太后宫、问安　　

○命吏部尚书黄机、刑部尚书冯溥、工部尚书王熙、都察院左都御史明珠、礼部左侍郎常鼐、户部右侍郎田逢吉、刑部右侍郎多诺、中和殿学士折尔肯、保和殿学士达都、翰林院掌院学士折库纳、熊赐履、侍读学士傅达礼、史大成、侍讲学士胡密色、李仙根、国子监祭酒徐元文、充经筵讲官　　

○丁亥。遣大学士杜立德、祭先师孔子　　

○免直隶行唐、灵寿、平山、三县、水冲沙压荒地民欠银三万四千七百余两、永除额赋　　

○戊子。祭大社、大稷。上亲诣行礼　　

○免浙江石门等十五县、荒地二十八万一千一百余亩额赋　　

○免江西新喻、新淦、二县、荒地三千四百余顷额赋　　

○己丑。引见各省大计朝觐官员　　

○升左副都御史王光裕、为河道总督　　

○以故三等阿思哈尼哈番吴三汲孙吴世瑛、袭职　　

○庚寅。太皇太后圣寿节。上率王以下、文武大臣、侍卫等、诣太皇太后宫行礼。遵懿上□日、停止筵宴　　

○升参领王怀忠、为狭西兴安总兵官　　

○辛卯。免浙江加增屯饷银、九千六百三十七两有奇　　

○壬辰。春分。朝日于东郊。遣辅国公常舒行礼　　

○刑部左侍郎张尔素、以病乞休。允之　　

○予故致仕散秩大臣唐通、祭葬如例　　

○癸巳。孝康章皇后忌辰。遣官祭孝陵　　

○乙未。命吏部侍郎觉罗勒德洪、中和殿学士折尔肯、前往京口、会同总督麻勒吉、巡抚马祜、察审兵丁讦告将军李显贵、镇江知府刘元辅、串通扣饷事　　

○丙申。上诣太皇太后宫、问安　　

○苏松水师总兵官张大治、以病乞休。允之　　

○丁酉。以刑部尚书冯溥、为文华殿大学士　　

○戊戌。以举行经筵礼。遣大学士杜立德、告祭先师孔子　　

○以原任礼部尚书梁清标、补刑部尚书　　

○镶红旗蒙古副都统查哈太、年老乞休。上以其行间效力年久、慰留之　　

○己亥。上御经筵。讲毕。赐大学士、九卿、詹事、及讲官等宴　　

○升参领鄂泰、为奉天副都统　　

○庚子。遣官祭先农之神　　

○辛丑。上诣太皇太后宫、问安　　

○兵部题、嗣后满洲副都统缺出、应将蒙古副都统转补。蒙古副都统缺出、将骁骑参领等应升之员升授。从之　　

○壬寅。升大理寺卿佟弘器、为都察院左副都御史　　

○甲辰。升东阁学士陈敱永。为吏部右侍郎　　

○予故满洲都统议政大臣科岳尔图、祭葬如例　　

○予故承恩伯周全斌、祭葬、加祭二次、谥恪顺　　

○京口将军李显贵、以疾乞休。部议李显贵应解将军任、俟京口差审事结之后、令其回京。从之　　

○乙巳。谕宗人府、凡觉罗中、行辈最长、年七十以上者、具以名闻。寻宗人府开列觉罗赵班等四人、奏入、皆召见乾清门、各赐银两、紀疋、及朝衣一袭　　

○丙午。遣官祭历代帝王　　

○转刑部右侍郎马绍曾、为左侍郎。升左副都御史高珩、为刑部右侍郎　　

○户部议覆、广东巡抚刘秉权疏言、粤东屯田、有荒地三千五百余顷。查屯地科米、每亩三斗、较之民田、殆多数倍。民畏粮重、不敢承认开垦。请照民田一例起科、则屯亩早辟、屯赋不致虚悬。应如所请。从之　　

○山西巡抚达尔布疏言、晋省官兵、于长子等县开垦荒地、应照例三年起科。但兵之垦荒、居址田器、未能猝办、非土著人民可比。请再宽一年起科。下部议行　　

○丁未。清明节。遣官祭永陵、福陵、昭陵、孝陵　　

○戊申。上诣太皇太后宫、问安　　

○命纂修孝经衍义、以翰林院掌院学士熊赐履、为总裁官　　

○己酉。镶蓝旗满洲副都统西纳海、以病乞休。命原品解任　　

○命八旗都统、副都统、护军统领、前锋统额、外省将军、副都统、城守尉等、俱自陈、并考察各属官员　　

○庚戌。以散秩大臣尼雅翰、为镶白旗满洲都统　　

○辛亥。以原任广东右路水师总兵官杜辉、为云南永北总兵官　　

三月。壬子朔。谕年幼诸王曰、闻尔等恃威行事、岂果有所利耶。夫无益之威、逞之何用。尔等皆朕懿亲、人自敬畏。至于所属在外官员、原为国家治事理民、尔等若勒索其财物、彼何所取而应奉耶。宜以时娴习骑射、暇则读书、毋徒溺于嬉戏也。又谕和硕安亲王岳乐曰、尔在诸王中、以齿则高、以行则长、若年幼诸王、率意妄为、尔其训饬之　　

○升奉天府府尹王印祚、为大理寺卿　　

○漕运总督帅颜保、丁母忧。命在任守制　　

○癸丑。以翰林院掌院学士折库纳、熊赐履、侍读学士傅达礼、宋德宜、史大成、侍讲学士李仙根、侍读张贞生、严我斯、修撰蔡启僔、编修孙在丰、俱充日讲官　　

○升宗人府府丞杨永宁、为都察院左副都御史。太常寺卿上官鉝、为宗人府府丞。左佥都御史陈一炳、为奉天府府尹　　

○升镶白旗汉军副都统朱延禧、为汉军都统　　

○乙卯。上诣太皇太后皇太后宫、问安　　

○科尔沁和硕土谢图亲王巴达礼故、遣官致祭　　

○丙辰。以日讲官翰林院侍读学士宋德宜、充经筵讲官　　

○调镶白旗蒙古副都统四格、为满洲副都统　　

○吏部题、一等侍卫罗铎、参领塞黑等叩阍、称伊父前锋统领白尔黑图、进剿伪永历、白文选、李定国、皆有功绩。鳌拜辅政时、无辜获罪、未经议叙。今罪已昭雪、将所得功牌呈奏。查白尔黑图、原系一等阿思哈尼哈番、今应议叙、授为三等精奇尼哈番。从之　　

○赠平南王藩下故右翼总兵官尚之廉、太子少保、予祭葬、谥勤恪　　

○予故狭西延绥总兵官韩应琦、祭葬如例　　

○戊午。都察院左都御史艾元徵疏言、查品级考、曾经奉上

□日、将汉军汉人应升官员、俱照满洲官员例、先行开列、候上

□日会推。惟推升督抚提镇、仍拟正陪、似未画一。嗣后督抚提镇缺出、请敕该部俱照例先行开列。应否会推、恭请睿裁。上是其言。下部议行　　

○己未。以镶红旗汉军都统柯永蓁、为京口将军　　

○庚申。上诣太皇太后皇太后宫、问安　　

○甲子。调江西南赣总兵官姚自强、为江南苏松等处水师总兵官　　

○丁卯。上诣太皇太后宫、问安　　

○戊辰。正白旗汉军副都统徐治通、自陈不职、命以原品解任　　

○己巳。万寿节。上率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫、行礼。御殿。王以下、文武各官、上表庆贺、停止筵宴　　

○遣官祭福陵、昭陵、孝陵　　

○遣官祭真武、东岳、城隍之神　　

○赐衍圣公孔毓圻等、宴于礼部　　

○庚午。谕礼部、今岁三春无雨、风霾日作、耕种愆期、民生何赖、皆由朕躬凉德、政治未协、大小臣工、不能殚忠为国、恪修职业、瞻顾因循、惟图自便、偏私怠忽、致干天和。朕用是夙夜靡宁、深切儆惕。今实图修省、励精勤政、体上天仁爱之意、感召休和、为民请命。内阁六部都察院等衙门、大小官各有职掌、皆宜体朕倚任之意、共效赞襄、持廉秉公、克尽厥职、洗心涤虑、痛改前非、以迓天庥。尔部即遵谕通行申饬　　

○辛未。升护军参领甘度海、为镶蓝旗蒙古副都统。护军参领阿晋泰、为镶白旗蒙古副都统　　

○达赖喇嘛遣使表贡方物。赏赉如例　　

○癸酉。福建总督刘斗、丁继母忧。命在任守制　　

○乙亥。以太仆寺卿梁鋐、为太常寺卿　　

○以原任副都统孙承祖、为正白旗汉军副都统。原任广东副都统祖植椿、参领马一豹、俱为镶白旗汉军副都统　　

