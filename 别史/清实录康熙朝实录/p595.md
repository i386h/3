<!-- { "loadSidebar": true } -->
○庚戌。谕户部、朕自御极以来、无日不以民生为念。凡闾阎疾苦、必详加咨访。至于地方偶遇灾伤、一有所闻、即行蠲赈、抚恤备至、务期黎庶遂生乐业、优游化日。六十年来、夙夜孜孜、未尝稍释也。迩年因西陲用兵、师行粮从、虽刍粟悉支正供、丝毫无扰民间。然转输必需民力、劳苦宜恤。曾将康熙五十八年陕西、甘肃、所属额徵地丁银一百八十八万两零、历年旧欠银四万两零、康熙五十九年沿边各州县卫所、额徵银九万八千一百两零、屡沛恩纶、尽行蠲免。近闻二年歉收、民有艰于粒食者。办赋急公、力何能支。若非涣敷德泽、无以培养穷民。是宜特颁浩荡之恩、用申勤求民瘼之念。著将陕西、甘肃、所属各州县卫所、除应徵米豆草束外、康熙六十年应徵地丁银一百八十八万三千七百四十雨零、通行蠲免。尔部速行文该督抚、遍行晓谕、实心奉行、务俾均沾实惠。如有不肖官吏、阳奉阴违、泽不下究者、该督抚严察题参、从重治罪。又署抚花鄯奏称、甘肃地方、数年歉收、粮草价值腾贵、兵丁采买维艰。朕念兵丁效力行间、劳瘁堪悯。准预给半年兵饷。著即行文附近省分、拨银三十万两、速解甘抚颁发、以副朕笃念民劳、优恤军士至意。尔部即遵谕行。　　

○定西将军噶尔弼疏报、臣等领兵至拉里地方、探知吹穆品尔寨桑、带领贼兵二千六百人、由章米尔戎一路、来拒我师。臣等议乘其不备、先取墨朱工喀地方。于八月初四日、臣率满汉官兵、自拉里前进。王师所至、望风响应。随有朱贡之胡土克图、献地来降。次日进取墨朱工喀、赏赉第巴头目、安辑民人。臣遣千总赵儒等、往谕第巴达克杂来降。又喇嘛钟科尔头目、亦陆续来降。臣等随令第巴达克杂、聚集皮船、于八月二十二日渡河。复令侍卫讷秦等、率领官兵、分为三队二十三日五鼓时分起程、进取西藏。传西藏之大小第巴头目、并各寺庙喇嘛、聚集一处、宣示圣主拯救西藏民人至意随将达赖喇嘛仓库、尽行封闭。西藏附近重地、扎立营寨、拨兵固守截准噶尔之往来行人、及运粮要路。随据三庙之坎布、将各庙所有准噶尔之喇嘛、共一百一人擒献。内有为首喇嘛五人、据第巴达克杂、及三庙坎布等首告、彼皆策零敦多卜、授为总管之喇嘛。于是将此五名喇嘛、即行斩首。其余九十六名准噶尔之喇嘛、尽行监禁。得上□日、噶尔弼等遵朕指授、率领官兵、历从古用兵未到之绝域、各加奋励、克取藏地、将准噶尔人等信用之逆恶番僧五人正法、抚绥唐古特、土伯特人民、甚属可嘉。在事将军以下、兵丁以上、俱著从优议叙。　　

○谕兵部、朕惟国家绥乂地方、爱养兵民、实系紧要、朕自临御以来、夙兴夜寐、无时不以军民生计为念。比年策妄阿喇布坦、蠢动跋扈、侵我哈密、歼及拉藏、占取藏地、骚扰土伯特、唐古特人民。再吐鲁番之人、皆近四川云南一带边境居住。准噶尔人等、若将吐鲁番侵取、又将土伯特、唐古特、人民煽惑、侵犯青海、不但难于应援、亦且难于取藏。是以调四川云南满汉官兵。由拉里前发。西路大兵、由青海进藏官兵俱感朕豢养之恩、遵朕指授、各加奋励、直抵险远绝域、克取藏地、殊堪轸念。应大沛恩泽。四川云南满汉官兵、从前所领俸饷、俱著免其扣取。仍遣堂官将取藏之四川云南官兵、每人赏银十两即给本人妻子。以示朕轸恤官兵劳苦之至意。尔部即遵谕行。　　

○癸丑。工部议覆、河道总督赵世显疏言、睢宁县王家堂、宿迁县苏家庄、工程危险。请各建筑挑水坝一座、以资防御。应如所请。从之。　　

○甲寅。户部尚书赵申乔故。遣内大臣公振衡、刑部左侍郎张廷玉、并侍卫十员、往奠茶酒。　　

○兵部尚书范时崇、以病乞休。允之。　　

○乙卯。抚远大将军允禵疏报、平逆将军延信等、率领大兵、于八月十五日、驻扎卜克河地方。是夜、策零敦多卜等、率众来犯、击败之。夺其马匹器械。十九日、自卜克河起程、二十日、驻扎齐嫩郭尔地方。三更时、有贼兵二千余人、来袭我师。我师严整备御、贼众久持、不能抵敌、遂奔北。二十一日、自齐嫩郭尔起程、二十二日、驻扎绰马喇地方。是夜五更、又有贼兵千余劫营。因营中四面哨兵、枪炮矢石齐发、贼兵被伤身死者甚多、余贼皆望风而遁。延信等、随率领汉官兵、于九月初八日、自达穆地方起程、送新封达赖喇嘛进藏。其从前达赖喇嘛博克达、不便留住藏地、应发回京师。得上□日、前遣大兵进藏、议政大臣、及九卿等、俱称藏地遥远、路途险恶、且有瘴气、不能遽至、宜固守边疆。朕以准噶尔人等、见今占取藏地、骚扰土伯特、唐古特人民。再吐鲁番之人、皆近云南四川一带边境居住。若将土鲁番侵取、又鼓动土伯特唐古特人众、侵犯青海。彼时既难于应援、亦且不能取藏。朕决意独断、著靖逆将军富宁安、振武将军傅尔丹、征西将军祁里德、管领两路官兵、前往策妄阿喇布坦边境、惊扰袭击。又遣定西将军噶尔弼、领云南四川满汉官兵、由拉里前进。平逆将军延信、领西路官兵、由青海前进。又遣大将军总领大兵、驻扎穆鲁斯乌苏、调遣官兵、办理粮饷。伊等俱各加奋励、两路袭击之兵、至策妄阿喇布坦边境、屡次大胜。巢□刀杀贼兵、擒获人畜、招抚数千准噶尔人众。兹览大将军奏、延信等三次将策零敦多卜杀败、贼兵逃窜、殊属可嘉。在事将军以下、兵丁以上、俱著从优议叙。　　

○丁巳。靖逆将军富宁安疏言、今□山戊不□阿尔泰、巴尔库尔、两路官兵、袭击策妄阿喇布坦边境、将军延信等、进兵安藏、各遵皇上指授、大振军威。贼人闻之、心胆俱碎。或因窘迫之故、遣使投降、诈为缓兵之计、亦未可定。臣愚以为贼性奸诡、即使投降、不足为信。请乘胜于来年大举进巢□刀。查见在巴尔库尔之兵、及固原甘肃等处预备驻扎之兵、不下一万七千。请于此内派选精兵八千名、由额伦哈必尔汉一路前进。六千名、由吐鲁番阿尔会一路前进。酌带三月口粮。其安设驿站之事、交巡抚绰奇预行料理。又巴尔库尔之草厂、胜于各处。所有安台运米驼马、及调遣兵丁驼马、若早至巴尔库尔、牧放三月、则驼马肥壮、有益军务。其来年进兵之期、作何策应之处臣再与阿尔泰一路大臣、会议奏闻。得上□日、交与议政。寻议政大臣议、应如将军富宁安所奏、来年大兵进巢

□刀、一切军务、宜预行齐备。至进兵之时、或直捣贼巢、或扼据形胜、须临期相机而行。其大将军所领兵内、应再派三千名、添发富宁安处。并行文与阿尔泰一路将军、伊等之兵、作何会合前进、亦令详议奏闻。得上□日、此事著行文允禵、及富宁安、傅尔丹、祁里德等、将来年进兵之处、互相商酌、详加定议具奏。　　

○戊午。户部等衙门遵上□日议覆、陕省歉收、速行赈济之事。应将西安、延安、兰州、分为三路。差大臣三员。部院满汉贤能司官十二员。动户部帑银赈济。兰州二十万两、延安十五万两、西安十五万两、由驿递运送散赈地方。又会同督抚等率领地方官、将陕属常平仓存贮粮六十九万二千石、甘属常平仓存贮粮六十七万二千石、酌量动用。自散赈之日起、至麦收之日、银粮兼赈、令百姓均沾实惠。至西安地方紧要、米石应令多贮。除见今施世伦具题运送十万石外、将河南截留康熙六十年漕米内、再拨十万石、令巡抚杨宗义、运至西安、存贮备用。得上□日、此事不必差遣堂官。著派出司官、将银两交施世纶总管。公同赈济。余依议。　　

○辛酉。议政大臣等议覆、抚远大将军允禵疏言、八月二十三日官兵进藏之后、探知策零敦多卜等贼兵、已自克里野一路遁去。请将驻守噶斯布特尔之兵、及驻防青海土兵、均行彻回。应如所请。但策零敦多卜等、性甚奸狡、虽已经逃遁、或乘隙侵扰青海地方、亦未可定。应令大将军、仍派兵二千、驻扎于青海相近形胜之地、侦探防守。从之。　　

○癸亥。谕大学士等、科道官、系从部员内拣选捕授、每年内升外转、并未论其原升品级、一体开列。今科道官内升、有即超擢至堂官者。果其卓然特出、虽为布衣、朕亦可不次任用、况科道乎。若本属平常、而不查原升品级、竟一体内升超用、未免越次。著交与九卿、将科道官由何衔升任、应作何分别。开列之处、会议具奏。寻九卿等议覆、科道官内升外转、应查原升之官、系郎中补授者、历俸二年。员外郎补授者、历俸三年。主事补授者、历俸四年。然后准其开列。从之。　　

○谕刑部朝审情实人犯内、有遇赦应宽免者、有不应宽免者。今若不详察分别。则明年或遇赦诏、将伊等于赦诏前、混行正法、殊属可矜。其外省事情、与京城事情不同。外省罪人甚少、照例完结。恶棍亦知警惧。至今年朝审人犯、著九卿詹事科道会议、除照常不赦罪犯外、其余逐一详核分别具奏。　　

○议政大臣等议覆、靖逆将军富宁安疏言、据军前副都统觉罗英柱常寿提督路振声等呈称明年大兵进巢□刀、一切军器马匹、应行预备请借支官兵一年俸饷银共三十五万九千四百二十余两、于每季每月给发俸饷时、将伊等所借之银、扣补还项。如蒙圣恩俞允、祈即敕谕甘肃巡抚绰奇、按数运送军前。明年如果进兵、即将此银两、预行借给。否则存留军前、为每年军饷备用。应如所请。从之。　　

○升户部右侍郎白潢、为兵部尚书。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百九十　　

康熙五十九年。庚子。十一月。甲子朔。　　

○丙寅。以翰林院侍讲马豫提督浙江学政。左春坊左谕德彭维新、提督山东学政。右春坊右中允蒋涟、提督河南学政。右赞善彭廷训、提督山西学政。翰林院编修王謩、提督陕西学政。检讨黎致远、提督湖广学政。编修徐昂发、提督江西学政。检讨阿珥赛、提督福建学政。编修惠士奇、提督广东学政。编修方觐、提督四川学政。编修汪份、提督云南学政。检讨张大受、提督贵州学政。　　

○予故户部尚书赵申乔祭葬。谥恭毅。　　

○旌表河南永城县烈女张蓁聘妻蒋氏、结褵将届、夫亡投缳完节。给银建坊如例。　　

○丁卯。上自畅春园回宫。　　

○戊辰。上幸畅春园。　　

