<!-- { "loadSidebar": true } -->
○和硕康亲王杰书等、遵上□日勘问鳌拜罪款、鳌拜系国家大臣、背负先帝重托。任意横行。欺君擅权。文武各官、尽出门下。罪一。引用内外奸党、致失天下人望。罪二。与穆里玛、塞本得、讷莫、佛伦、苏尔马、班布尔善、阿思哈、噶褚哈、济世、马迩赛、泰璧图、迈音达、吴格塞、布达礼等、结成奸党。一切政事、先于私家议定、然后施行。又将部院启奏官员、带往私门商酌。罪三。倚恃党恶、紊乱国政。所喜者荐举、所恶者陷害。皇上眷念旧臣、曲为优容。不思改恶。聚货养奸。罪四。上违遗诏。下虐生民。凡结党败坏之处、奉上□日审问、巧餙供辞。罪五。明知马迩赛、光泰、噶达浑、三族、系太宗文皇帝世祖章皇帝时、不用为侍卫之人、复擅行起用。罪六。于归政之后、即将苏克萨哈灭族。又将白尔黑图、乌尔把等、无罪枉杀。罪七。原任尚书苏纳海、总督朱昌祚、巡抚王登联、以八旗更换地亩事、不顺其意、擅加杀害。罪八。偏护本旗、将别旗已定之地、輙行更换。罪九。皇上亲政、尊崇圣母孝康皇后、查取从前诏款。鳌拜不将配享太庙奉先殿典礼、奏请施行。此系欺君轻慢圣母之处。罪十。贪揽事权、延挨不请辞政。罪十一。因内大臣噶布喇之女、册立皇后、心怀妒忌、敢行奏阻。罪十二。谬称济世贤能、授为尚书。罪十三。妄奏户部旧设尚书二员、以同党马迩赛、补居要地。罪十四。禁止科道陈言、恐摘发情弊、阻塞言路。罪十五。熊赐履条奏之事、鳌拜以为劾己。意图倾害。罪十六。马迩赛部议赐谥、奉有有何显功、不准行之上□日。鳌拜不遵、仍给与谥。罪十七。于皇上前、凡事不依理进奏、多以旧时疏稿呈览、逼勒依允。罪十八。御前呵叱部院大臣、拦截章奏。罪十九。私买外藩人为仆。罪二十。擅授败阵革职达素等原职。罪二十一。议苏克萨哈罪状时、止同班布尔善等定议、恐大学士巴泰逆意不合、不使与闻。罪二十二。因伊马匹被偷、将御马群头目、并偷马人、自批尽行处决、籍其家产入已。罪二十三。以俄讷、喇哈达、宜理布等、在议政处、不肯附和、即裁止蒙古都统不使会议、罪二十四。先帝遗诏内、鳌拜名列遏必隆之后、乃不行遵奉、凡起坐班行、皆居遏必隆之右。同党噶褚哈、于列名启奏时、亦将鳌拜名前列。罪二十五。闻遏必隆因皇上传唤养鹰之人、激发怒言、有成何朝廷之说。不行举首。罪二十六。费耀色、奉上□日放鹰。因其自行启奏、不先关白、輙加嗔怒。罪二十七。皇上行幸海子、令鳌拜奏明太皇太后、乃不遵上□日、反云皇上自奏。罪二十八。势勒克什克之父妾、配伊家人。罪二十九。以克什克父之坟墓、有碍伊家风水、逼令迁移。罪三十。逆恶种种、所犯重大。应将鳌拜革职、立斩。其亲子兄弟、亦应斩。妻并孙为奴。家产籍没。其族人、有官职、及在护军者、均应革退、各鞭一百、披甲当差。遏必隆、同为辅臣、于白尔黑图被鳌拜杀害之事、不行劝阻。惟自认软弱、巧餙供词。罪一。遏必隆贪揽事权、迟延不奏辞政。罪二。内大臣噶布喇之女、册立皇后。遏必隆心怀妒忌、与鳌拜同入奏阻。罪三。鳌拜于奏事时、多以旧时疏稿、朦混进呈、遏必隆不行劝阻。罪四。鳌拜更换地亩、遏必隆虽欲停止、不与争执、致苏纳海等被杀。罪五。吴尔喀、系遏必隆属下之人、未经部议、擅授官职。罪六。遏必隆奉遗诏辅政、知鳌拜恶迹、不行奏明、深负付托之上□日。罪七。遏必隆等议苏克萨哈罪案、恐大学士巴泰异议、不使与闻。罪八。鳌拜以马匹被偷、将马群头领人等擅杀一案、遏必隆既知其情、不行举首。罪九。遏必隆因皇上传唤养鹰之人、激发怒言、有成何朝廷之说。藐视皇上。罪十。皇上行幸海子、谕遏必隆等、奏明太皇太后。遏必隆推诿不奏。罪十一。三等侍卫费耀色、奉上□日放鹰。遏必隆因其自行启奏、不先关白、輙加忿怒。罪十二。遏必隆欺君误国诸款、审问时、不以实供、种种遮餙、情罪重大。应将遏必隆革职、立绞。未分家之子并妻为奴。其子所袭之公爵、原系图尔格所立。不便仍留与遏必隆之子。另选族人承袭。其族人、有官职、及在护军者、均应革退、披甲当差。班布尔善、系宗室辅国公。授为大学士。附和鳌拜、藐视皇上、结党行私、悖负国恩。罪一。班布尔善奏教习庶吉士、二年期满、请考试散馆、奉有再读书一年之上□日、班布尔善因不顺己意、忿怒而出。罪二。户部书役劳于新、冒支钱粮案内、牵连官员、部议援赦免罪具奏、班布尔善拟票驳回。后部议照票签拟罪、班布尔善复改援赦。一事处分、前后互异。罪三。御史俞铎、以条奏不实、奉上□日严饬。班布尔善擅写拟罪票签。部议降二级调用、班布尔善又改签免罪。后奉有革职之上□日、仍执拗奏请、终免其罪。罪四。遏必隆、鳌拜、奉上□日封公、具本辞爵。班布尔善以辞爵本章、止有满书、令兼写汉字、声扬辅臣之羙。谄事辅臣。罪五。恩赐诸王紀疋、多寡数目、旧有定例。班布尔善擅行增改。罪六。喀尔喀毕什克图汗之子、逃窜来归、奉上□日封公。班布尔善以为过分、不查定例、嘱令理藩院、以后蒙古不必照此例优封。罪七。班布尔善谄事鳌拜、无故将鳌拜诰命、欲行更改。罪八。鳌拜等议苏克萨哈之事、班布尔善恐巴泰阻谋、不与同去。罪九。班布尔善于衙门一切公事、自行专主、不与同寮大学士签票、止问吴格塞料理。罪十。班布尔善与马迩赛等结党、朝会之所、避众私语。罪十一。班布尔善将伊姨母之子盖达、擅授为内阁典籍。罪十二。班布尔善擅用家仆裴天成、充内院笔帖式。罪十三。班布尔善令马迩赛之弟伊思哈、在票签处行走、与马迩赛等传递信息。罪十四。大学士等、因鼓厅官员、将不应奏之事代题、公议处分。班布尔善以为不便参处、恣行争执。罪十五。班布尔善嫉户部尚书王弘祚、练达部务、若留在部内、恐伊党马迩赛、凡事不得自专、将王弘祚票拟革职。罪十六。科臣汪之洙、以隐匿应缉盐商之事、部议责革流徙、奉上□日依议。班布尔善不遵上□日行、乃于次日改票豁免。罪十七。班布尔善引用奸党、致失人望。罪十八。班布尔善附从鳌拜、与穆里玛等结党。凡事豫先在家议定、然后施行。罪十九。班布尔善所喜之人、即为荐举。所恶之人、即为陷害。歛取财物。罪二十。班布尔善结党妄行之情、奉上□日审问、不从实供、诡词巧餙。罪二十一。种种情罪、所犯重大。应将班布尔善革职、立斩。系宗室、改立绞。将伊亲生未分家子孙革去宗室。妻子为奴。伊子化色、塞图、侄萨木布、博尔都、俱革去辅国将军、为闲散宗室。鳌拜之侄塞本得、内廷行走。背负国恩、依附鳌拜、引用党恶。罪一。鳌拜更改制度、塞本得多为赞助。罪二。塞本得与穆里玛等结党。凡事至鳌拜家议定、然后启奏。为鳌拜羽翼、声扬威名。罪三。塞本得倚恃鳌拜之势、与附和者、即为荐引。不与附和者、即加陷害。罪四。塞本得违上□日剥民之事、审问时、巧辩具供。罪五。据三等侍卫费耀色、首称塞本得以奉上□日交付内库之整金丝飘翎响铃、塞本得不遵上□日意、令折毁收纳。藐视主上。罪六。塞本得凡事首恶、情罪重大。应将塞本得革职、即行凌迟处死。其亲生未分家之子并妻为奴。吏部尚书阿思哈、户部尚书马迩赛、兵部尚书噶褚哈、吏部侍郎泰璧图、鳌拜弟都统穆里玛等、助恶结党。背负国恩。情罪重大。均应革职、立斩。其亲生未分家之子并妻为奴。马迩赛已故。应抛尸。鳌拜之子那摩佛、侄讷莫、佛伦、并鳌拜之党希福、阿林、刘之源、刘光、插器、阿南达、布达礼、济世、迈音达、吴格塞、额尔德黑、郭尔浑等、均应立斩。鳌拜兄赵布太、壻赖虎等、应立绞。以上各犯、有亲生未分家之子并妻为奴。家产籍没。其硕代等谄事鳌拜。均应革职、鞭责、披甲当差。家产籍没。有袭职者、亦另选族人承袭。和硕敬谨亲王兰布、娶鳌拜孙女为妻。倚势得封。问以鳌拜恶迹、狡称不知。应革去亲王、为镇国公。其鳌拜等族人坡尔喷等、素不和睦、未经来往。均应释放。达素等、系鳌拜擅授之官。应革去、鞭一百、披甲当差。其苏尔马等、提到再议。得上□日、鳌拜、理应依议处死。但念效力年久。虽结党作恶、朕不忍加诛。著革职。籍没拘禁。赵布太、那摩佛、亦应依议处死。著革职。籍没。免死。俱行拘禁。遏必隆、既无结党之处、著免罪。革去太师、及公爵。其原有一等公爵、仍留与伊子。其族人、有为内大臣、侍卫、护军参领者、俱著革去。其有世职者、著随旗上朝。其在骁骑营、及部院衙门者、仍留原任。阿南达、理应依议处死。著免死。宽其籍没。赖虎、插器、佛伦、布达礼、刘光、阿林、希福等、从宽免死。各鞭一百。插器、布达礼、佛伦、著免籍没。刘之源、额尔德黑、郭尔浑等、亦从宽免死。硕代、桑俄、那木塔尔、舒尔虎纳克、罗多等、俱系微末之人。一时苟图进用。俱从宽免罪、照旧留任。班布尔善、著革职、即行处绞。塞本得、著革职。理应依议凌迟处死。著改即行处斩。阿思哈、噶褚哈、穆里玛、泰璧图、讷莫、俱著革职、即行处斩。马迩赛、既经身死。不必抛尸。济世、迈音达、吴格塞等、俟到日再行究审具奏。兰布、著革去亲王、授为镇国公。穆舒、席哈纳、卓灵阿、那木代等、著免籍没。余俱依议　　

