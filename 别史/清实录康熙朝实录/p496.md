<!-- { "loadSidebar": true } -->
○湖广提督俞益谟、遵上□日回奏疏言、巡抚赵申乔、参臣抽取衡协兵丁三十五名、以致营伍空缺、此特言臣冒饷之意。提督衙门、例有执事人役、向无额设、亦无工食。臣仿督抚衙门衙役工食、取给于各州县之例、分派各营、令其呈送。如各营将人饷并送者、则臣各派职役、若但将名粮呈送者、臣即募充、其余剩之饷、以为操演赏赉各公费之需、并无分毫扣克。臣不能与赵申乔同省办事、乞赐罢斥。得上□日、九卿詹事科道、察议具奏。　　

○乙酉。调兵部右侍郎恩丕、为吏部右侍郎。　　

○升河南布政使许嗣兴、为福建巡抚。　　

○戊子。冬至。祀天于圜丘。遣领侍卫内大臣公阿灵阿行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○停止次日庆贺行礼。　　

○上诣皇太后宫、问安。　　

○上幸畅春园。　　

○庚寅。上谕大学士等曰、今京城米价甚贵、朕闻小米一石、须银一两二钱、麦子一石、须银一两八钱、尔等与九卿会议、如何可以平价。江浙前两年无收、今年大熟、米价仍未平者、亦必有故。李光地奏曰、今人口甚多、即如臣故乡福建一省、户口繁息、较往年数倍、米价之贵、盖因人民繁庶之故。上曰、生齿虽繁、必令各得其所始善。今河南山东直隶之民、往边外开垦者多。大都京城之米、自口外来者甚多。口外米价、虽极贵之时、秫米一石、不过值银二钱、小米一石、不过值银三钱、京师亦常赖之。　　

○又问大学士等曰、汝等知山东碣石等山脉、从何处来乎。李光地奏曰、大约从陕西河南来。上曰、不然。山东等山、从关东长白山来。即如山海关、与山东登莱相对、渡海不过二百里、中系海套、凡山东泰岱诸山来脉、俱从长白山来、来龙甚远、不知里数。李光地奏曰、皇上博通典籍、是以知之甚详。上又曰、济水伏流三处、其实不止济水、凡水发源处、多是伏流、常问蒙古人、言之甚详。渠亦有书、凡黑水弱水、详记明白。黄河九曲、其实不止九曲、其大曲有九、其小曲不知几千。黄河从昆仑来、未到积石、亦是伏流。即如长江之水、书云、岷山导江、似乎江源在岷山、其实不在岷山、亦从昆仑来也。伏流到岷山、更不伏流矣。此等事、土人知之、书籍中未能详载也。　　

○户部尚书张鹏翮、学士噶敏图、以往审江南江西总督噶礼参江苏布政使宜思恭一案、请训上□日。上曰、审事但从公而已、若预存一意、则不可也。谕张鹏翮曰、朕闻江宁盗案、尚有八百件、尔到江南、述朕上□日意、谕噶礼作速审结。总之罪疑惟轻、功疑惟重、与其杀不辜、宁失不经。凡为督抚者、俱当体此语以行事。又谕曰、河工虽奏绩、然不可一日不防。倘两堤稍有疎忽、则前功尽弃。尔以朕此上□日、谕总河赵世显、时时防之始善。盖河源出于昆仑、朕曾遣官往视、上流水长、则陕西河南江南之水俱长、知之甚详。尔可宣上□日赵世显、令行文川陕总督甘肃巡抚、倘遇水大之年、黄河水涨、即著星速报知总河、预为修防、始得保全也。　　

○辛卯。以盛京工部理事官苏尔德、为都察院左副都御史。　　

○调理藩院左侍郎满笃、为兵部右侍郎。升侍读学士诺木齐岱、为理藩院左侍郎。　　

○壬辰。上往谒暂安奉殿、孝陵。命皇太子允礽、皇五子和硕恒亲王允祺、皇七子多罗淳郡王允祐、皇八子多罗贝勒允禩、皇十三子胤祥、皇十五子允禑、皇十六子允禄、随驾。是日、自畅春园启行。驻跸南苑。　　

○以翰林院侍读学士暴珠、充日讲起居。注官。　　

○甲午。上驻跸通州南关。　　

○乙未。上驻跸夏店　　

○丙申。上驻跸白涧。　　

十二月。丁酉朔。上驻跸桃花寺。　　

○戊戌。上驻跸临河。　　

○授故辅国公吴友子传曾、为三等镇国将军。　　

○升广西按察使王家栋、为河南布政使司布政使。　　

○己亥。上谒暂安奉殿、孝陵。行礼、奠酒举哀。　　

○赐守陵官弁兵丁等、银币有差。　　

○上驻跸唐家庄。　　

○庚子。上驻跸遵化州。　　

○辛丑。上驻跸燕家屯。　　

○旌表直隶烈女樊可爱之女樊氏、拒奸殒命、给银建坊如例。　　

○壬寅。上驻跸三屯营。　　

○癸卯。上驻跸汗尔庄。　　

○甲辰。升陕西督粮道王用霖、为广西按察使司按察使。　　

○赠故江南提督一等侯张云翼、为太子太保兵部尚书。予祭葬。谥恪定。　　

○授原镇国公苏尔发之女为乡君。壻噶尔台、为镇国公壻。秩四品。　　

○乙巳。上驻跸郭家峪。　　

○九卿等议覆、湖南巡抚赵申乔、参湖广提督俞益谟、冒支兵饷、又参永州总兵官李如松、游击唐之夔、纵兵放债、及违禁开设典铺各款、请交湖广总督郭世隆、详审具奏。得上□日、著吏部尚书萧永藻、都察院左副都御史王度昭、前往。与该督会审具奏。　　

○丙午。上驻跸大屯。　　

○丁未。上驻跸下青山营　　

○戊申。上驻跸韩家庄。　　

○庚戌。上驻跸滦河湾。　　

○转户部右侍郎张世爵、为左侍郎。升左副都御史王度昭、为户部右侍郎。　　

○吏部议覆、吏科给事中郝林疏言、历科进士候选者、积至六百余人、未免壅滞、其中有愿就教职之人、请准其告降、以教授用。应如所请。从之。　　

○辛亥。上驻跸燕家屯。　　

○壬子。上驻跸娘娘庙。　　

○谕大学士温达曰、从前鄂罗斯事务、俱交原任大学士马齐管理。今鄂罗斯来京贸易、著将马齐释放、管理鄂罗斯事务。　　

○癸丑。上驻跸涨泗河。　　

○甲寅。上驻跸郑家庄。　　

○谕大学士等曰、世袭之员、较佐领尤为紧要。今袭职之人。庸劣者甚多。嗣后凡袭职之人、令该旗大臣引见。如其人可用、准令承袭。否则不拘其幼子族人、择可用者、与之承袭。　　

○先是、工部左侍郎兼管光禄寺卿事莫音代、参劾署丞杭务礼等、侵盗光禄寺库银一案、刑部尚书巢可托、不行详察、令承审郎中瓦尔达、将杭务礼夹讯逼供、以致杭务礼子素纳海情急、赴热河叩阍。上命巴浑德、阿灵阿、孙渣齐、耿额等、严审具奏。至是、巴浑德等覆奏、莫音代参杭务礼侵盗库银、并无确据、明系诬枉。且莫音代职司光禄、于凡御用食物、漫不经心。奉上□日在侍卫行走、又不竭诚效力。情罪可恶。应将莫音代拟斩立决。刑部尚书巢可托、将不应夹之杭务礼、枉行夹讯、殊属溺职。应革职。承审刑部郎中瓦尔达、应降一级、罚俸一年。得上□日、莫音代从宽免死、著枷号三月、鞭一百。巢可托、著革职。余依议。　　

○乙卯。上驻跸夏店。　　

○予故原任安徽巡抚高承爵、祭葬如例。　　

○丙辰。上驻跸东市地方。　　

○升顺天府府尹施世纶、为都察院左副都御史。仍兼理顺天府事。　　

○土默特固山贝子颁弟故。遣官致祭。　　

○戊午。上驻跸南苑。　　

○己未。上回宫。诣皇太后宫、问安。　　

○辛酉。孝庄文皇后忌辰。遣官祭暂安奉殿。　　

○乙丑。岁暮。祫祭太庙。遣散秩大臣宗室德宁行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○遣官祭太岁之神。　　

○丙寅。赐朝正外藩乌朱穆秦、科尔沁、敖汉、蒿齐忒、喀喇沁、土默特、杜尔伯特、鄂尔多斯、巴林、吴喇忒、扎鲁特、喀尔喀、翁牛特、阿霸垓、苏尼特、毛明安、诸王、贝勒、贝子、额驸、公、台吉、及内大臣、大学士、侍卫等宴。　　

○上诣皇太后宫、问安。　　

○旌表八旗节妇、满洲额尔都妻赵氏等七人、汉军房国器妻萧氏等九人、直隶各省节妇温逢光妻徐氏等六十六人、各给银建坊如例。　　

○是岁、人丁户口、二千一百九十二万一千三百二十四。田、地、山、荡、畤地、六百三十一万一千三百四十四顷三十四亩有奇。徵银、二千八百二十万四千五百五十二两有奇。米、豆、麦、六百五十二万一千三百五十二石有奇。草、三百二十五万一千六百八十七束。茶、十八万二千四百十五引。行盐、四百八十二万九千五百九十七引。徵课银、三百二十七万一千二百二十八两有奇。铸钱、二万九千四百九十四万二千六百有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四十


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百四十一　　

康熙四十九年。庚寅。春。正月。丁卯朔。上诣堂子行礼。还宫。拜神毕。率诸王、贝勒、贝子、公内大臣、大学士、侍卫等、诣皇太后宫、行礼。御殿。王以下、文武各官、外藩王、及使臣等、上表朝贺。停止筵宴。　　

○朝鲜国王李焞、遣陪臣赵泰耇等、表贺冬至、元旦、万寿节。及进岁贡礼物。宴赉如例。　　

○辛未。祈谷于上帝。上亲诣行礼。　　

○上奉皇太后、幸畅春园。　　

○癸酉。世祖章皇帝忌辰。遣官祭孝陵。　　

○甲戌。孟春。享太庙。遣都统翁俄礼行礼。　　

○遣官祭太岁之神。　　

○庚辰。谕理藩院、喀尔喀扎萨克多罗贝勒额林陈人甚老成、在昭莫多地方、亦甚效力。其父滚布、原系郡王。额林陈、著封为多罗郡王。袭封时、仍袭贝勒。　　

○以上元节、赐外藩乌朱穆秦科尔沁、敖汉、高齐忒、喀喇沁、土默特、杜尔伯特、鄂尔多斯、巴林、吴喇忒、郭尔罗斯。喀尔喀翁牛特。阿霸垓。厄鲁特。苏尼特。毛明安阿霸哈纳王、贝勒贝子、额驸、公、台吉、及内大臣、大学士、侍卫等宴　　

○辛巳。上元节。赐外藩王、贝勒、贝子、额驸、公、台吉、及内大臣、大学士、侍卫等宴。　　

○壬午。上诣皇太后宫、问安　　

○先是、谕礼部、蟒式舞者、乃满洲筵宴大礼、至隆重欢庆之盛典。向来皆诸王大臣行之。今岁皇太后七旬大庆、朕亦五十有七、欲亲舞称觞。是日、于皇太后宫进宴。皇太后升座。乐作。上近前起舞进爵。　　

○丁亥。上诣皇太后宫、问安。　　

○戊子江南江西总督噶礼疏言、臣前因江苏布政使宜思恭贪婪、曾经题参。今查江苏藩库钱粮、宜思恭任内、共亏空四十六万一千两有零、应请审追。得上□日、著差往审事尚书张鹏翮等、一并严察究拟具奏。　　

○己丑。升护军参领卫赫纳、为镶黄旗蒙古副都统。　　

○以浙江平阳总兵官王应虎、为福州副都统。　　

