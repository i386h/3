<!-- { "loadSidebar": true } -->
○甲午。予故南赣巡抚胡文华、祭葬如例　　

○湖广提督董学礼疏报、逆贼李来亨、遁踞潭家寨。大兵四面围守。六月二十七日、五鼓大雾。贼乘势突出、分犯塘汛。各镇标兵夹击。斩首七百六十五级。生擒七十三名。得上□日、事平察叙　　

○乙未。吏部左侍郎冯溥、乞假迁葬。允之　　

八月。丙申朔。以精奇尼哈番光泰、为正白旗蒙古副都统　　

○以故二等伯伊尔登亲兄之孙噶都、袭爵　　

○升四川按察使朱之瑶、为湖广布政使司右布政使　　

○厄鲁特鄂齐尔汗、遣使进贡。赏赉如例　　

○西藏班禅胡土克图故。遣官致祭　　

○浙江总督赵廷臣、水师提督张杰、会疏言、水师提标、应设五营。中左二营、各设水战兵一千名。右前后三营、各设水手八百。左右二路镇标、各设四营。中营、各设水战兵一千名。前左右三营、各设水手八百。应设各标将备。坐名题补。从之　　

○丁酉。遣大学士蒋赫德、祭先师孔子　　

○戊戌。祭大社大稷。遣左都御史觉罗雅布兰行礼　　

○庚子。谕兵部、绿旗官员、任满三年病故、有加赠等第。满洲官员病故者、无加赠等第。今满汉俱应一体。著议奏　　

○予故狭西宁夏总兵官周国正、祭葬如例　　

○辛丑。以内弘文院检讨白乃贞、为顺天乡试正考官。检讨詹养沉、为副考官　　

○予故致仕都统马光远、祭葬如例　　

○都察院左都御史龚鼎孳疏言、钱粮新旧并徵、参罚叠出。那见徵以补带徵。因旧欠而滋新欠。请将康熙元年以前、催徵不得钱粮、概行蠲免。有司既并心一事、得以毕力见徵。小民亦不苦纷纭、得以专完正课。下部知之　　

○壬寅。吏部议覆、刑科给事中张惟赤疏言、六部郎中、例升道府。但一体掣签、曾无分别、则考核竟为虚文。嗣后或道、或府、有一项缺出者、除仍照旧例、将内外应升各官推升外。若道府兼出、应将考核一等者、以道缺签补。二等平常者、以府缺签补。若有应补道缺、而考核一等之人不足、仍应将考核二等者、以道缺一体签补。若二等不足、即考核平常者、亦一体签补。若考核一等之人数多、道府员缺、俱签补一等之人、从之　　

○癸卯。以云南右布政使董显忠、为贵州布政使司左布政使　　

○礼部遵上□日议覆、乡会考试、停止八股文、改用策论表判。乡会两试、头场、策五篇。二场、用四书本经题、作论各一篇。表一篇。判五道。以甲辰科为始。从之　　

○甲辰。太宗文皇帝忌辰。遣官祭昭陵　　

○乙巳。复行满洲、蒙古、汉军、翻译乡试。以内弘文院学士罗敏、内国史院侍读学士苏鲁木、礼部左侍郎布颜、为主考官　　

○以原任太仆寺少卿赵开心、为总督仓场户部右侍郎。加工部尚书衔　　

○丙午。太祖高皇帝忌辰。遣官祭福陵　　

○丁未。遣官祭历代帝王　　

○遣官祭城隍之神　　

○命都统伯宜理布、同广东总督卢崇峻、查勘边海　　

○狭西提督王一正疏报、参将张自臣等、会剿逆贼郝摇旗于白玉坪等地方。招抚伪官、贼兵、及家口二千余人。下部知之　　

○己酉。靖南王耿继茂疏报、伪尚书参知军政事蔡雷鸣、委曲开导海寇向化之路、密令其子伪侍郎蔡协吉、伪通政使蔡源等、携眷来归。真心效顺。应请叙录。下部议　　

○庚戌。福建投诚伪同安伯郑鸣骏疏报、伊兄郑泰、集众投诚。为侄郑锦、设计羁留、投缳自经。遗命子郑缵绪、统所部文武各官四百余员、水陆兵丁七千三百余名、各带家眷、驾舟舰一百八十余号、直抵泉郡港口投诚。并缴伪敕印等件。上深嘉之。下部议叙　　

○癸丑。以河南右布政使郎廷相、为四川布政使司左布政使。狭西右布政使郭一鹗、为广东布政使司左布政使。原任福建右布政使郭鸣凤、为广东布政使司右布政使　　

○以原任四川按察使司按察使李翀霄、补原官　　

○甲寅。以流贼余孽郝摇旗、刘体纯、李来亨等、窜伏郧襄山中、猖獗梗化。命都统穆里玛、为靖西将军、都统图海、为定西将军。同都统辅国公宗室穆琛、护军统领孙达里、都统觉罗巴尔布、护军统领科尔昆、统率大兵、前往征剿　　

○转吏部右侍郎梁清宽、为左侍郎。以户部左侍郎郝惟讷、为吏部左侍郎、管右侍郎事　　

○升制造库郎中希佛、为太仆寺卿　　

○增设江南、湖广、狭西、三省按察使各一员　　

○户部议覆、漕运总督林起龙条奏、漕运重船、原令各关盘诘夹带私货。但关口甚多、处处盘诘、必多误运。应如所议、止于仪真、瓜洲、淮安、济宁、天津等五处地方、严加盘查。又水次附载、沿途包买、运官通同奸商诸弊、均关漕运要务。亦应如所议严禁。又运丁旧例、每船许带土宜六十石。恐南北关司、概作私货。查每船土宜、载在议单。应仍许带、以恤运丁劳苦。从之　　

○乙卯。浙江巡抚朱昌祚疏报、伪候周崔芝、乃郑逆腹心。其子周家政。弃逆效顺、赍送伪印关防。同其兄弟、及伪镇将领兵丁家口、百姓男妇、齐进温州黄华关。随就近安插。下部知之　　

○丁巳。秋分。夕月于西郊。遣都统特晋行礼　　

○庚申。以福建副都统徐智通、为正白旗副都统。升参领祖良栋、为镶黄旗副都统。参领柯彝、为镶红旗副都统　　

○授福建投诚伪同安伯郑鸣骏、为遵义侯。伪永成伯郑缵绪、为慕恩伯　　

○辛酉。改镇安土府、为镇安府。设通判一员　　

○壬戌。河南总督刘清泰、疏请河南城守、嵩县、王禄店、磁州、四营、归河北镇管辖。归德营、归南汝镇管辖。惟开封城守二营、地方辽阔、不便归并一镇。应将襄城城守营、归南汝镇。开封城守营、归河北镇。从之　　

○甲子。江西巡抚董卫国疏报、江西省、新增男妇七万六千六百二十丁口。共增丁银七千六百二十两有奇。下部察核　　

○喀尔喀车臣汗、遣使进九白年贡。宴赉如例　　

○苏尼特多罗贝勒噶尔玛故。遣官致祭　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之十　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二年。癸卯。九月。乙丑朔　　

○丙寅。命都统噶褚哈、为镇西将军。同副都统光泰、统领满洲官兵、镇守西安。以西安将军傅喀禅、征剿西山故也　　

○戊辰。免直隶霸州、本年分水灾额赋十之三　　

○己巳。免江南凤、淮、扬三府所属。二十五州县卫、本年分旱灾额赋有差　　

○辛未。乡试八旗取中举人。满洲齐兰保等二十一名、蒙古布颜等十七名、汉军姚启圣等一百一十八名。咨送吏部录用　　

○靖南王耿继茂疏报、伪庆都伯王秀奇投诚。下部知之　　

○福建总督李率泰疏报、伪忠靖伯陈辉、率文武伪官一百三十三员、兵一千六百名、家口八百余名投诚。得上□日嘉奖。下部议叙　　

○癸酉。改造福陵、昭陵、地宫　　

○免直隶武清县、本年分水灾额赋十之三　　

○广东总督卢崇峻疏报、广东香山等县、如黄梁都三灶诸处、皆在海岛、为盗贼渊薮。驾艇剽掠。因遣发各营水陆官兵、令广州总兵官张国勋总统、分布搜剿、共擒斩逆贼赵劈石等二千三百余名、边界顿清。张国勋躬亲调度、诸将分猷效力。下部察叙　　

○卢崇峻又疏报、粤东贼首李宗韬、攻劫长乐、永安、兴宁等县界、臣会同提督杨遇明、遣官讨平。下部察叙　　

○乙亥。转户部右侍郎朱之弼、为左侍郎。以内国史院学士艾元徵、为户部右侍郎　　

○免甘肃庄浪卫、宁夏、宁州、本年分雹灾额赋有差　　

○戊寅。免直隶雄县等十二州县、本年分水灾额赋有差　　

○己卯。甘肃巡抚刘斗疏言、靖远道、已裁并陇右道兼理。请将临巩道、改为临洮道、专辖临洮府、狄、河、兰、金、渭、五州县。洮岷道、专辖阶、文、成、漳、四州县、洮岷二卫、西固一所。至陇右道、专管陇、宁、伏、秦、清、醴、西、徽、两、安、会、通、秦、十三州县、靖远一卫。各道既不管军、职衔内兵备二字、均应删去。部议如所请。从之　　

○庚辰。以土官冉奇镳、为酉阳等处军民宣慰使司。给予印敕　　

○辛巳。升狭西宁夏道李嵩阳、为广东按察使司按察使　　

○刑部题、先据奉天府府尹徐继炜、疏称将军吴库立、审事不公、恣意妄断。又据吴库立告讦、何事不公、何事妄断、请差大臣察审。得上□日、著尚书祁彻白、侍郎科尔科代、与盛京户、礼、工、三部侍郎、会同质问具奏　　

○乙酉。封多罗豫郡王多铎女为县主、授其壻科尔沁固伦雍穆长公主子台吉鄂齐尔、为多罗额驸　　

○免江西玉山等十二县、本年分旱灾额赋有差　　

○丙戌。调广东潮州总兵官黄应杰、为琼州总兵官。琼州总兵官高进库、为高雷总兵官。高雷总兵官栗养志、为潮州总兵官　　

○丁亥。升刑部郎中田起蛟、为狭西布政使司右布政使　　

○免江南滁州、全椒县、滁州卫、本年分旱灾额赋十之二　　

○戊子。予故原任总督仓场户部左侍郎陈协、祭葬如例　　

○己丑。管理福建安辑投诚事务、郎中贲岱疏报、伪统领挂宁南将军印左都督陈舜穆、率辖下总兵二员、副总兵六员、参将二十员、游击十九员、都司三员、守备一员、兵部主事一员、工部郎中一员、监纪、推官、二员、兵丁一千名、投诚。愿隶海澄公标下效力、家口安插漳州府长泰县。下部速议　　

○庚寅。予故致仕太子太保狭西四川总督金砺、祭葬如例　　

○授和硕简亲王济度女为郡主、授其壻阿禄科尔沁郡王朱尔扎哈子台吉色楞、为和硕额驸　　

○辛卯。孝慈高皇后忌辰。遣官祭福陵　　

○壬辰。升参领肯车黑、为镶红旗满洲副都统　　

○海澄公黄梧下、守备叶两、阵亡。荫一子拖沙喇哈番　　

○甲午、免直隶新乐等七州县、本年分水灾额赋有差　　

○兵部左侍郎管右侍郎事熊文举、以病乞假。允之　　

○喀尔喀车臣济农、遣使进九白年贡。宴赉如例　　

