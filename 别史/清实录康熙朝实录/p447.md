<!-- { "loadSidebar": true } -->
○辛亥。祈谷于上帝。遣皇太子允礽行礼。　　

○壬子。上幸畅春园。诣皇太后宫、问安。　　

○甲寅。以上元节、赐外藩科尔沁、敖汉、奈曼、翁牛特、蒿齐忒、喀尔喀、扎赖特、阿霸垓、阿霸哈纳、吴喇忒、厄鲁特、鄂尔多斯、王、贝勒、贝子、公、台吉等、及内大臣、大学士、侍卫等宴。　　

○乙卯。上元节。赐外藩王、贝勒、贝子、公、台吉等、及内大臣、大学士、侍卫等宴。　　

○丙辰。上诣皇太后宫、问安。　　

○赐朝正外藩王、贝勒、贝子、公、台吉等、鞍马银币有差。　　

○辛酉。谕大学士等、朕数巡幸、咨访民生利弊、知之甚详。小民力作艰难、每岁耕三十亩者、西成时、除完租外、约余二十石。其终岁衣食丁徭、所恃惟此。为民牧者、若能爱养而少取之、则民亦渐臻丰裕、今乃苛索无艺、将终年之力作而竭取之、彼小民何以为生耶。如朕前遣侍卫至铁索桥挂匾、还京回奏、彼处督抚馈六十余两。夫一侍卫而费至此、则凡部院司官笔帖式等、差遣往来者、又不知烦费几何。去岁所遣祭告诸臣回都、朕曾问一二人、彼虽饰辞以对。然地方所费、亦不少矣。目今巡抚皆有廉声、而司道以下、何尝不受州县馈遗。总之此时清官、或分内不取而巧取别项。或本地不取而取偿他省。更有督抚所欲扶持之人、每岁暗中助银、教彼掠取清名、不踰二三年、随行荐举。似此互相粉饰、钓誉沽名、尤属不肖之极。至于蠲免钱粮、原为加恩小民。然田亩多归缙绅豪富之家、小民所有几何。从前屡颁蠲诏、无田穷民、未必均沾惠泽。约计小民有恒业者、十之三四耳。余皆赁地出租、所余之粮、仅能度日。加之贪吏苛索、盖藏何自而积耶。朕比年巡行七省、惟秦晋两地、民稍充裕。畿南四府、及河南一路、殊觉生计艰难。山左初次巡幸、民甚饶裕。继而少减。今则大异往昔矣。皆由在外大小官员、不能实心体恤民隐、为民除弊、而复设立名色、多方徵取、以此民力不支、日就贫困。科道官职司风纪、当一切不避、见之敷陈。今惟挟仇报复者、挂之弹章、否则断断不言。或专倚一人、藉声势而听其指使、然后敢言。甚有大言不惭、妄自矜夸者。考其行事、与言迥别。子曰、先行其言而后从之、夫已之言、已且不能行、徒见之敷陈、何益之有。　　

○吏部题补四川陕西总督。上谕大学士等曰、西安将军博霁、居官甚优。训练约束、俱有法度。著兼管四川陕西总督事。　　

○山西巡抚噶礼、以御史刘若鼐、疏参其贪虐各款、尽属诬陷。遵上□日回奏。报闻。　　

○户部议覆、山东巡抚王国昌、擅收赈养饥民官员银两贮库。以致不得即行赈养、应加议处。得上□日、王国昌、著解任。　　

○升安徽布政使赵世显、为山东巡抚。　　

○浙江福建总督金世荣疏报、擒获海寇徐荣等、供出夥众屯扎情形。上谕大学士等曰、见差内阁学士常授、前往招抚海寇、此事交与常授带去、即将所获人内、量遣往招之。此辈原系窃盗、众亦无几、春冬啸聚海岛、秋夏扬帆出掠、今往抚之、彼必归诚解散。但日后难保其必不啸聚。若抚之不来、当即兴师殄灭。如湖广红苗、从前边民无不被害。土司及地方文武官、隐匿不报。昨岁致讨、彼奔逃无路、歼厥巨魁、宥其胁从、军威震慑、土司逻逻等、无不股栗、翕然奉法。朕初以海寇故、欲严洋禁。后思若辈游魂、何难扫涤禁洋反张其声势、是以中止。然未雨绸缪、何可忽耶。　　

○以詹事府少詹事蔡升元、翰林院侍读学士汪霦、充日讲起居注官。　　

○壬戌。上诣皇太后宫、问安。　　

○命四川陕西总督博霁、陕西巡抚鄂海、河南巡抚徐潮、山西巡抚噶礼、会勘三门底柱。　　

○免直隶开州、武清县、康熙四十二年分水灾额赋有差。　　

○癸亥。上以大阅、自畅春园幸南苑。　　

○江苏巡抚宋荦疏言、长洲县殉难生员嵇永仁、于康熙十二年、为原任福建总督范承谟延聘入幕。值耿逆变乱、被系三载、迫胁不从、从容就死。妻杨氏艰辛守志、孝养舅姑、抚孤成立、今年已五十有五。照例应请旌表。下部议。　　

○丙寅。升右通政祖允图、为太仆寺卿。　　

○鄂尔多斯多罗贝勒古禄西席卜、和托挥特固山贝子松津僧额故。各遣官致祭。　　

○以吴喇忒故辅国公鄂尔。奔子垂札子素袭爵。　　

○丁卯。上大阅。于南苑南红门内。列八旗火器、马步鸟枪手、及护军骁骑为三行。设两翼殿后军。上率诸皇子、内大臣、大学士侍卫皆擐甲乘马、遍阅军容毕、御黄幄。军中鸣角者三。然后鼓之诸军并进。鸣金众止。如是者九。第十次、枪炮连发、既毕。收军归阵。进退作止、整齐严肃。又极＜女间＞熟。来朝之蒙古车臣汗等见之无不惊骇悚惧。曰、天朝兵威、诚亘古未有也。又阅视藤牌。命树侯。上亲射者再、发矢皆中。又命诸皇子、十五善射、及硬弓侍卫等射。射毕。上回行宫。　　

○戊辰。上自南苑回畅春园。诣皇太后宫、问安。　　

○谕大学士等、近八旗汉军、俱图任外吏、不思在京效力。或一家兄弟子孙数人、俱外任者有之。可著各都统察出、酌调回京任用。若不察出调回、罪即在伊等。可传谕知之。　　

○升子牙河分司朝琦、为山西布政使司布政使。　　

○奉差剿抚红苗吏部尚书管礼部尚书事席尔达、疏报招抚红苗三百余寨。惟天星寨等十五寨红苗不顺。臣同湖广提督俞益谟等率兵、于康熙四十二年十二月初十日、从报木营、抵龙椒洞、围天星寨。自十三日至二十三日、陆续搜剿、斩首千余级。余尽纳降。其添设防汛官兵事宜、俟会同督抚定议奏闻。下部知之。　　

○阿禄科尔沁多罗郡王楚依故。遣官致祭。　　

○升石匣副将王以谦、为西安左翼副都统。　　

○己巳。上谒暂安奉殿。孝陵。自畅春园启行。是日、驻跸通州烟郊。　　

○庚午。上驻跸蓟州白简庄。　　

○理藩院题喀尔喀多罗卓礼克图郡王顾鲁希席故。应以其子巴塔玛旺扎尔承袭、苏尼特多罗贝勒沙利故。应以其子阿毕达承袭得上□日、顾鲁希席沙利、俱并未有效力处。巴塔玛旺扎尔著降封为固山贝子。阿毕达著降封为公。　　

○内阁学士阿蓝太、以老病乞休。允之。　　

二月。辛未朔。上驻跸马伸桥。　　

○癸酉。上诣暂安奉殿、孝陵、行礼。奠酒举哀毕。至仁孝皇后、孝昭皇后、孝懿皇后陵。奠酒举哀。是日、上驻跸遵化州汤泉。　　

○升内阁侍读学士殷特布、为内阁学士兼礼部侍郎。　　

○转礼部右侍郎王顼龄、为左侍郎。升内阁学士王九龄、为礼部右侍郎。转兵部右侍郎布雅努、为左侍郎。升四川巡抚贝和诺、为兵部右侍郎。　　

○甲戌。封淮神为长源佑顺大淮之神。赐御书灵渎安澜匾额。又安东县大通口海神庙、宿迁等县黄河金龙四大王庙、清河县清口淮神庙、皆入春秋祀典。从河道总督张鹏翮请也。　　

○丙子。礼部议覆、提督贵州学政张豫章疏言、贵州考试、人才甚少。请照滇省之例、许同省隔府之人往试。再府州卫等学、请各添设训导一员。县学、各添设教谕一员。俱应如所请从之。　　

○丁丑。遣大学士张玉书、祭先师孔子。　　

○上驻跸遵化州。　　

○戊寅。祭大社、大稷。遣都察院左都御史温达行礼。上驻跸三屯营。　　

○谕大学士等近日各省学臣其中不肖之徒惟利是图总不知爱惜人才其根源在礼部科道督抚皆有规礼。故无敢直言之人。更有甚者、取不通文理之寒士、以博清名。诸如此弊不可枚举。又闻提督浙江学政文志鲸将考试二三等生员内、竟有加杖责者文志鲸身系翰林特简之使提督学政、乃如此暴戾可乎　　

○己卯升大名副将阎定国为河南河北总兵官。　　

○庚辰。上驻跸大寨。　　

○辛巳。孝康章皇后忌辰。遣官祭孝陵。　　

○上驻跸韩家庄。　　

○大计天下各官卓异官二十四员、贪酷官七员、贪官十三员、年老有疾官一员、年老官八十一员、有疾官三十六员、才力不及官四十三员、浮躁官二十六员、不谨官三十八员、罢软官二十五员、分别升赏处分如例。　　

○赠故四川陕西总督觉罗华显、太子太保兵部尚书。予祭葬。加祭一次谥文襄。　　

○升甘肃布政使能泰、为四川巡抚。　　

○裁永定河笔帖式二十员。设同知一员。从直隶巡抚李光地请也。　　

○壬午。吏部议覆、江南江西总督阿山、疏参江西巡抚张志栋、于大计前、托臣荐举参劾官员、照彼稿具题。又袁州府知府马斌、居官平常、张志栋竟行列荐。南昌县知县王廷对、亏空银四万余两、张志栋不行参奏九江府知府朱俨、清廉素著彭泽县知县吴士宏、品行素优、张志栋俱抑而不荐其布政使李兴祖、按察使刘廷玑、及道府等员、俱附和巡抚等语应将该抚及附和司道府等官、俱行革职。从之。　　

○癸未。上驻跸三屯营。　　

○甲申。上驻跸关家庄。　　

○乙酉。春分。朝日于东郊。遣兵部尚书马尔汉行礼。　　

○遣官祭历代帝王。　　

○上驻跸杨家庄。　　

○予故原任内阁学士徐嘉炎、祭葬如例。　　

○予故广东琼州总兵官王起龙、祭葬如例。　　

○丙戌上驻跸遵化州。　　

○丁亥上驻跸汤泉。　　

○工部议覆、淮安府山安同知革职佟世禄叩阍诉河道总督张鹏翮、捏伊冒帑误工、拟以重杖又将他人应赔钱粮、坐令伊名下赔补应令漕运总督行查得上□日、著江南江西总督阿山、河南巡抚徐潮、会审具奏。　　

○戊子。上驻跸马伸桥。　　

○湖广巡抚年遐龄、以疾乞休。允之。　　

○己丑。上驻跸滥石庄。　　

○庚寅上驻跸白简庄。　　

○辛卯。上驻跸烟郊。　　

○壬辰。上驻跸南苑。　　

○赐扈从侍卫等、缎疋、貂皮、执事人员护军等、貂皮、白金等物有差。　　

○旌表直隶武强县烈妇、路武妻马氏、拒奸被戮、矢死完贞、给银建坊如例。　　

○癸巳。上回畅春园。诣皇太后宫、问安。　　

○升湖北布政使李基和、为江西巡抚。　　

○升陕西粮道黄明、为江西按察使司按察使。　　

○予故正蓝旗汉军副都统石如璜、祭葬如例。　　

○予广东征猺阵亡韶州副将林芳、祭葬如例。　　

○甲午。遣官祭先农之神。　　

○乙未。升通政使李铠、为内阁学士兼礼部侍郎。　　

○丙申孝昭皇后忌辰遣官祭陵。　　

○以京城米价腾贵、命每月发通仓米三万石。运至五城平粜。　　

