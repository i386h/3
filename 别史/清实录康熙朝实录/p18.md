<!-- { "loadSidebar": true } -->
○癸丑。靖南王耿继茂疏报、自顺治十八年九月起、至康熙元年七月止、陆续招抚伪将军、都督、总兵、并副、参、游、守、千、把总等官、共二百九十员。兵共四千三百三十四名。家口共四百六十七名。请敕部酌议、各官给与衔俸。兵丁入伍支粮。下部知之　　

○甲寅。裁福建巡海道缺、归驿盐道兼理。裁巡漳道缺、归守漳道兼理　　

○工部议覆、河道总督朱之锡疏言、宿迁县遥堤、自直河口起、至皂河西止、黄水大溜、直射坍溃。抢筑小堤、恐不足恃。请展筑月堤、以资防御。应如所请。从之　　

○乙卯。兵部议覆、河南提督许天宠疏言、各府州县、当设公衙门、令大小文武各官、五日一会。兵有不便于民者、有司面议。民有不便于兵者、武将面议。使一切机务、商确咸当。应如所请。从之　　

○丙辰。升河南按察使佟彭年、为江南布政使司右布政使。四川川西道朱之瑶、为四川按察使司按察使　　

○己未。和硕安亲王岳乐等、遵旨议覆、六部汉郎中、照科道官例、每年内升四员。春秋二季开列。每季钦点二员。其内升太常、光禄、鸿胪等缺、并请更定。得旨、前以太常寺、光禄寺、鸿胪寺、归并礼部、故欲更定官制。今思将此三衙门官更改、则各官升转、愈致壅滞。太常寺、光禄寺、鸿胪寺、提督四译馆卿、少卿、寺丞等官、俱著照旧存留升转。各部司官、每年内升四员。依议。其科道员缺、向来以推、知、考选。以后推、知、俱应升部属。补授科道。仍著酌议定例具奏。寻议科道员缺、应将各部司官考选。停止推、知、中、行、评、博、开列。其各部主事员缺、将推知等官推升。从之　　

○庚申。授故辅国将军倭赫纳子吴礼、为三等奉国将军　　

○辛酉。谕吏部、兵部、贵州接壤云南、皆系岩疆要地。且苗蛮杂居、与云南无二。其一切文武官员、兵、民、各项事务、俱照云南例、著平西亲王管理　　

○甲子。裁江南颍州道缺。改凤宿道、为凤阳道。辖凤阳一府。安庐道、为庐州道。辖庐州一府。滁和二州、及安庆府、归并池太道管理　　

○乙丑。顺天府进春　　

○丙寅。停止五城兵马司年终考核　　

○以随征左都督杜永和、为福建右路水师总兵官　　

○丁卯。裁福建海澄总兵官缺　　

○命福建水师提督、带兵四千、驻劄海澄县。左路水师总兵官、带兵三千、驻劄闽安县。右路水师总兵官、带兵三千、驻劄同安县　　

○戊辰。岁暮。祫祭太庙。上亲诣行礼　　

○遣官祭永陵、福陵、昭陵　　

○遣官祭太岁之神　　

○升大理寺少卿吴尔嘉齐为光禄寺卿　　

○己巳。上诣世祖章皇帝宝宫前、行除夕致祭礼　　

○旌表八旗节妇、满洲那桑阿妻满氏等十人、汉军俞曰昌妻吕氏一人、烈妇、满洲阿拉米妻莫氏等八人、汉军张文礼妻闵氏一人、各给银建坊如例　　

○是岁、人丁户口、一千九百二十万三千二百三十三。田、地、山、荡、畦地、五百三十一万一千三百五十八顷一十四亩。徵银、二千五百七十六万九千三百八十七两有奇。米、豆、麦、六百一十二万一千六百一十三石五斗有奇。草、二百二十六万五千七百三十四束。茶、一十五万七千九百二十八引。行盐、四百二十万四千五百九十八引。徵课银、二百七十三万三千五百七十八两六钱。铸钱、二万九千七百八十九万六千三百八十有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二年。癸卯。春。正月。庚午朔。上诣堂子行礼。还宫。拜神毕。诣太皇太后仁宪皇太后慈和皇太后宫行礼。御殿。王以下、文武各官、外藩王、及使臣等、上表朝贺。停止筵宴　　

○朝鲜国王李棩、遣陪臣吕尔载等、表贺冬至、元旦、万寿节、及进岁贡礼物。宴赉如例　　

○甲戌。孟春。享太庙。遣都统辅国公穆琛行礼　　

○遣官祭太岁之神　　

○丙子。上诣世祖章皇帝宝宫前、行再期致祭礼　　

○戊寅。吏部、都察院、遵上□日议覆、文武大小官员、惟遇覃恩、准给封赠诰敕。其文官以考满给诰敕之例、应行停止。从之　　

○辛巳。赐朝正外藩王、贝勒、贝子、公、台吉等、银币鞍马有差　　

○壬午。谕兵部、凡查解逃人、有主认识、始行照例拟罪。今见灵寿县所解逃人李大增、督捕传拨什库七人到部、俱不认识。即李大增自供、并地方十家长、俱云、并未投充满洲。李大增明系民人、督捕不行审明、即议李大增等入官、李九山等流徙。恐属冤枉。且陈氏等七人、何以尽毙于狱。尔部即将该县典史杨煦、快役高应正、温起家、并出首李大增之高万臣、作速差人、提取到部、请上□日定夺　　

○盛京户部侍郎吴玛护等、遵上□日议覆、盖州熊岳地方、安插新民。查有附近荒地房基、酌量圈给。并令海城县督率劝垦。从之　　

○癸未。授多罗豫郡王多铎庶子篇古、辅国公宋固图子吴立浑、俱为三等奉国将军　　

○丙戌。吏部以通州知州倪嘉宾等、失迎诏书、分别议处。得上□日、颁送诏书、岂可不论地方远近、概令迎接。其入城经过、及驻宿城池、有前站者、作何迎送、失误者作何处分、著再定议具奏　　

○设广西泗城军民府、流官同知、经历、儒学教授等官　　

○戊子。升四川川东道许缵曾、为河南按察使司按察使　　

○予故一等伯班肫、祭葬如例　　

○东部虎尔哈额驸僧额、进贡方物。赏赉如例　　

○己丑。命开列御史差员、凡差回者、论回道日期。未差者、论到任日期。差未满撤回、及复补者、论缴敕、及补任日期。将其中日月深者、在前列具奏　　

○升参领孙思克、为狭西甘肃总兵官　　

○予故原任湖广中路总兵官李茹春、祭葬如例　　

○兵部题、凡机密事务、应令专官收掌。请添设满郎中、员外、各一员、协同汉主事办理。从之　　

○奉天府府尹徐继炜疏言、海城牛庄等处、安插新民。民多地少。查各蒙古头目、移居边外。有遗下熟地。又马厂地方官马、已经移养。弃地亦多。请分给新民。得上□日、马厂地、准给民垦种　　

○辛卯。户部议覆、兵科给事中硕穆科疏言、钱粮拖欠、皆由地土不清、地丁确册未立。请差满汉官员、遍历府州县、亲行确丈。查地丁钱粮、恐有绅衿富户、串通书吏、共相隐匿者。应先敕各省抚臣、查户口之增减、田地之荒熟、务将欺隐人丁地亩、彻底查出、备造清册、于一年内题报、再行请上□日、差廉干官员清查。从之　　

○壬辰。礼部题、外藩货物、有该国王印文开送者、准其贸易。今朝鲜国陪臣下人应山等、所带貂皮一百张、印文内并未开载。请敕议罪。得上□日、应山、春金、免议罪。交易货物、听其随便携带。至日报部、于会同馆交易。该王印文、著停止。应禁之物、回时令边关官员、详细严察　　

○狭西巡抚贾汉复疏言、近因酌省繁费、令无驿站州县、裁里马三分之一。但查狭省兴安州所属、洵阳、汉阴、石泉、三县、山路险远、额银无多。又西安府属之朝邑县、凤翔府属之汧阳、陇州、皆孔道差繁、往来络绎、需用里马、势不能裁。请照冲烦之例、免裁里马。下部议　　

○乙未。免直隶保定、文安、二县、康熙元年分水灾额赋十之三　　

○丙申。四川总督李国英、遵上□日议覆、四川水师总兵官、驻劄汛守地方、及管辖事宜。查巫夔昌宁等处、为诸寇出没之所。而滨江之云阳县、首当其冲。总兵官应驻云阳。分屯一旅于白帝城。但川江路远支繁、未免鞭长不及。请上自黔彭、下抵巫山、责令汛守。凡镇臣所驻地方、境内土司、俱应属其统辖。今川东土司、已隶重遵二镇。惟石柱、地界滨江。而酉阳、错壤黔彭。当楚逆王光兴入犯之路。应并听该镇节制、以便防御。下部知之　　

○戊戌。免江南太和县、康熙元年分水灾额赋十之三　　

○免山西太原等二十州县、康熙元年分水灾额赋有差　　

○兵部右侍郎介山、以奉差粤东、查勘边海、条奏粤东事宜四款。一、沿海州郡、缺兵饷数月。请敕随时给发。一、地方官委署匪人、民受其累。请敕选廉干职官署理。一、沿途驿递疲累宜恤。请每省内颁诏之员、止差一起。其部差各项人员、亦应酌减。一、各省解送马匹、倒毙甚多。请于参领郎中等官、择其廉能者差遣。下部议行　　

○江宁巡抚韩世琦疏言、崇明县大粮田、九千六十顷五十亩零。除正赋外。复徵芦课银八千三百八十余两。实系一田两赋。亟请蠲豁。部议如所请。从之　　

○己亥。工部题营建孝陵、于二月十五日开工。照例请差督工人员。得上□日、武职大臣、内院大臣、科道官、不必差遣。著礼部堂官、同相择人员去。工部堂官、轮班前往。八旗选用才干官八员。余如议　　

○广东总督卢崇峻、奏请大兵往来、封借商民船只。不许　　

二月。庚子朔。停止六部汉司官、内升京堂例　　

○免河南陈留等十五州县、康熙元年分水灾额赋有差　　

○停差江宁、苏州、杭州、织造工部。拣选内务府官各一员、久任监造　　

○壬寅。谕礼部、冬至庆贺典礼、明洪武十四年、方定例举行、其后随令在外各衙门官、赍进表文。今思官员往返、有误职掌。且驿递繁苦。以后在外各衙门官员、除元旦、圣寿节、照旧赍进外、冬至赍进庆贺表文、著停止。惟于各本衙门行礼。其在京庆贺表文典礼。仍照旧行　　

○正红旗满洲副都统朱孔格、以目疾乞解任。允之　　

○工部议覆、吏科给事中雷一龙疏言、河工关系漕运、满汉自宜同差。应如所请将满汉司官一并差遣。从之　　

