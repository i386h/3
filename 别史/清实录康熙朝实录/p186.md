<!-- { "loadSidebar": true } -->
○广东广西总督金光祖疏报、官兵进取武宣县。逆贼范齐韩等宵遁。黄明等犹据县城抗拒。水师总兵官谭昇等、奋击。大破之。斩获无算。恢复县城。得上□日嘉奖、下部议叙　　

○丙寅。上诣太皇太后皇太后宫、问安　　

○因修理乾清宫。是日、上移驻瀛台　　

○予永兴阵亡正蓝旗参赞护军统领三等阿达哈哈番哈克山祭葬。谥武毅　　

○丁卯。先是、以云南贵州提督桑峨、总兵官周邦宁等、自常德澧州退还。上命大将军察取供词。至是、安远靖寇大将军多罗贝勒察尼、取供具奏。兵部议覆、桑峨职任总统、调度全省官兵。一闻贼警、不即直赴常德、以扼要害。乃迁延日久、始自荆州进发、致常德为贼所据。又不入守澧州、但于城外驻营六日、复致澧州被陷。且称彝陵一路、贼警甚急、托故引还。应行革职。周邦宁、偕桑峨赴常德时、托病留澧州。迨桑峨还自常德、又不入澧州防守、即同桑峨奔还。应削去所加五级、仍降一级调用。得上□日、桑峨、革职。周邦宁、削去所加五级、仍降一级。俱留原任、戴罪图功　　

○福建巡抚吴兴祚疏报、台湾逆党刘天福、率众投诚。下部知之　　

○戊辰。黄岩总兵官林本直、谢恩入见。上谕曰、黄岩要镇。今海贼虽已败遁、恐其出没不常。又沿海之民、或有奸宄勾连外寇、为害匪细。尤宜加意严防。林本直奏曰、圣谕明见万里。沿海之地、必精练水师、方可成功。臣西北人、恐未深谙。上曰、自古用将、何分南北。惟在得人耳。且靖寇本以卫民。攘外必先宁内。为将之道、尤在得民心而已　　

○授故奉国将军哈尔萨子札海、为奉恩将军　　

○以故三等阿思哈尼哈番张时荐子张国柱、袭职　　

○以户部郎中田雯、为江南按察使司佥事、提调学政　　

○辛未。谕大学士等、直隶各省、铜铁红衣大小礟甚多、或遣部院堂官、贤能司官、逐省察明大小礟数、丈尺觔两、酌量每省应用者、以铁礟存留。其铜礟、及所余铁礟堪用者、俱取至京。不堪用铁礟、悉令销毁。可令议政王大臣等会议以闻。寻议政王大臣等议覆、应遣官分省察验。并定严禁私铸火礟之例。从之　　

○壬申。福建总督姚启圣疏报、台湾伪将军朱天贵、率领伪官兵丁船只投诚。下部议叙　　

○予阵亡镶黄旗拖沙喇哈番音达浑、祭葬如例　　

○甲戌。奉命大将军和硕康亲王杰书疏报、伪将军江机等、聚众恃险、通连海寇、为福建江西浙江三省之害已久。今福建巡抚吴兴祚等、宣示招抚。江机等、率领伪官一千一百三十八员、兵丁四万三千六百二十九名投诚。各分别归农补伍。下部议叙　　

○丙子。广东巡抚金俊疏报、逆贼流言、欲分调尚之信所部兵往云南、安置各营。于是藩兵八千人、闻之尽恐、五月十三日夜、遂鼓噪拔营遁归。上命将军赖塔、侍郎宜昌阿、总督金光祖、巡抚金俊、都统王国栋等、设策安抚逃兵、发回广西　　

○丁丑。先是、上轸念饥民就食京师者众、已命五城粥厂、展限两月。至是期满。上念饥民冒暑枵腹、难以回籍、又展限三月。复遣太医院医生三十员、分治五城抱病饥民、以全活之　　

○以故一等精奇尼哈番兼一拖沙喇哈番艾音塔睦子拱图、袭职　　

○和硕安亲王岳乐疏言、故平南王尚可喜妻舒氏、胡氏、首告孽子尚之信、罪逆当诛。乞传谕官吏、密图擒拏。请上□日正法。得上□日、尚之信、并原告干证、著侍郎宜昌阿等、押解来京质审　　

○戊寅。上诣太皇太后宫、问安　　

○以故一等精奇尼哈番董学礼子董永蕃、袭职　　

○升右通政崔澄、为光禄寺卿　　

○庚辰。镇南将军莽依图疏报、大兵进剿柳州、路经宾州陶登地方、有贼二万、突来侵犯。都统希福、副都统马世泰、率兵攻击。逆贼大败、抛弃盔甲器械、走入深山。下部议叙　　

○扬威大将军和硕简亲王喇布疏报、官兵恢复雒容县。得上

□日嘉奖、下部议叙　　

○以候补总兵官严弘、为湖广彝陵总兵官　　

○户部题、前以大兵征剿逆贼、将湖广漕粮、一十六万三千余石、俱留供应。又将江南、浙江、二省漕粮、五十四万余石、改折充饷。今京城支放数多、各省运米数少、相应将康熙十九年分湖广漕粮起运。及江南、浙江、二省改折、仍徵本色、亦照旧起运。从之　　

○广东巡抚金俊疏报、委署虎门副将张瑜、进剿逆贼谢昌等。五月十二日、于大澳海面、分兵三路、与贼船三百余接战。我兵奋勇冲击、贼败走。即乘夜穷追、十三日早、至风头港、又有贼船数百。我兵复击败之。生擒伪将军洪元懿。毁贼船二百余。斩贼二千余级。溺死者万余人。谢昌等由外洋远遁。下部议叙　　

○福建总督姚启圣疏言、臣前任藩司时、亲抵粤东、招抚征逆将军刘进忠等。独有伪总兵马兴龙、从中梗阻。臣多方劝谕、方肯随众就抚。讵意受抚之后、密挈眷口、复叛入海。臣侦马兴龙逆＜舟宗＞、往来铜山南澳等处。臣密遣总兵官朱光祖、招抚伪将军朱天贵等、谕以如遇马兴龙、用心縻絷。今朱天贵已暗拘马兴龙父子及弟五人、沉死海中。各伪镇始随朱天贵投诚。朱天贵于未经投诚之先、而能诛已抚复叛之贼。实心报国、功不可泯。下部议叙　　

○辛巳。以正白旗蒙古副都统伊巴汉、为前锋统领　　

○壬午。刑部题、兵丁陈德、擅杀雷元伯。应斩监候。上谕曰、凡大兵经过之地、将弁宜严加约束、务令秋毫无犯。屡经降上□日申饬。今兵丁陈德、任意逗遛、扰害小民、杀死人命。该管将弁、所司何事。尔等不行严察、竟置不议。殊属未合。可一并严加议处。寻议、该管官夸阑大马顺德、署副都统马尔齐哈、约束不严。各拟降罚。得上□日、马尔齐哈等、纵所管兵丁、扰害地方、杀伤官兵、深为可恶。嗣后大兵陆续回京、若不严加惩创、则将卒无所警戒。所议尚轻。马尔齐哈、著降四级、仍留参领。马顺德、著革职　　

○扬威大将军和硕简亲王喇布疏报、臣与将军莽依图、总督金光祖等、率满汉官兵、分路进剿马承荫。五月初四日、金光祖统兵败贼于武宣、遂复县城。初八日莽依图兵、大败贼于陶登。乘胜前进、遂定象州。臣兵于初四日、至雒容县、即进取柳州。十七日、马承荫率伪文武官弁六百六十余员、兵七千三百余名、诣军门降。柳州平。得上□日嘉奖、下部议叙　　

○奉命大将军和硕康亲王杰书疏言、今当需饷之时、在闽大兵、理应全撤。但福建投诚之人甚多、厦门金门诸处、新经恢复、人心未定。宜留大兵一千二百人、驻守福州、六百人、驻守泉州、一千二百人、驻守漳州。余兵、臣与参赞副都统禅布、先率入京。至于沿海绿旗官兵、设防之外、孰宜先撤、孰宜镇守、应令尚书介山、侍郎吴努春、温代等、会同总督巡抚提督议覆。从之　　

○甲申。上以御书大轴、赐大学士索额图、勒德洪、明珠、李霨、杜立德、冯溥、谕曰、朕万几余暇、留心经史。时取古人墨迹临摹。虽好慕不衰、未窥其堂奥。岁月既深、偶成卷轴。卿等佐理勤劳、朝夕问对。因思古之君臣、美恶皆可相劝。故以平日所书者赐卿。方收勉所未逮。非谓书法已工也。卿等其知朕意。又以御书卷轴、赐学士库勒纳、叶方蔼、詹事格尔古德、沈荃、侍读学士牛纽、常书、崔蔚林、蒋弘道、侍讲学士张玉书、严我斯、侍讲董讷、王鸿绪、各一。谕曰、尔等日侍讲筵、夙夜匪懈。启沃之暇、每以朕书为请。朕万几余闲、研精典籍、间取古人墨迹临摹。尔等既为文学侍从之臣、即有成就德业之责。故因所请、輙以颁赐。朕意其悉之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十九年。庚申。五月。己丑朔。上诣太皇太后皇太后宫、问安　　

○湖广阵亡正蓝旗阿达哈哈番图赫德、镶白旗骁骑校珍特、丧至。遣一等侍卫鄂七尔、罗奇、往奠之　　

○庚寅。云南巡抚伊辟奏、请将随行人员、坐名题补。上谕大学士等曰、此等坐名随行人员、果堪用者、亦复何害。乃一时仓卒奏请、往往不能尽当。如知府知县等官、俱将此辈补授、徒误地方。此后坐名题补各员、概为停止。吏部仍照例铨补　　

○谕吏部等衙门、致治安民之道、首在惩戒贪蠹、严禁科派、而后积弊可清、闾阎不扰。近见街道衙门蠹役、诈索害民。又闻提督步兵衙门、五城司坊、街道巡捕营等衙门各官、不能洁己奉公、恪遵法纪。纵容衙役、朘削小民。或沿习陋规、科敛行户。或借端挟诈、官役分肥。肆意横行、无辜受害。种种弊端、深可痛恨。向来虽经严禁、定有处分之例。但恐小民未能悉知、仍被奸徒扰害。应再加严饬。务令家喻户晓、以副朕安全生民至意　　

○辛卯。仁孝皇后忌辰。遣官致祭　　

○壬辰。命甘肃巡抚、自巩昌移驻兰州　　

○吏部遵谕、议叙日讲官起居注官。得上□日、翰林院掌院学士叶方蔼、加礼部尚书衔。詹事府詹事沈荃、加礼部侍郎衔。侍读学士蒋弘道、侍讲学士崔蔚林、严我斯、加詹事府詹事衔。侍讲董讷、王鸿绪、加侍读学士衔。侍读学士张英、授为翰林院学士兼礼部侍郎。内阁中书高士奇、授为翰林院侍讲。食原品州同俸。杜讷、授为翰林院编修。左春坊左庶子张玉书、加詹事府詹事衔。翰林院学士库勒纳、詹事府詹事格尔古德、侍读学士牛纽、常书、侍讲学士朱马泰、侍读阿哈达、俱于见任内、各加一级　　

○癸巳。上诣太皇太后皇太后宫、问安　　

○延绥总兵官李承恩、陛见。上谕之曰、近来绿旗兵丁、有名无实者甚多。尔历外任三十余年、皆所素知。应加意详察。榆林、乃边陲要地。尔当整顿兵马、固守地方。抚绥兵民、互相辑睦、以副朕委任之意　　

○乙未。谕大学士等、嗣后投诚官员、不必令随大兵进剿。督抚提督、酌遣来京、候缺叙用　　

