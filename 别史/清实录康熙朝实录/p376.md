<!-- { "loadSidebar": true } -->
○谕右卫将军宗室费扬固山西巡抚倭伦等顷给发右卫官员兵丁米豆草价值较时价减少以致穷兵苦累亦未可定又询察大同府所属州县卫所之民运送右卫官兵马匹所用草朿殊为苦累可将官兵之马各留一匹于右卫余马发附近州县卫所酌派官员兵丁看守饲养小民可免运送之苦此后每草一束作何给价著议政大臣大学士在事官员会同尔等议奏　　

○山西巡抚倭伦大同总兵官俞益谟等来朝　　

○己亥陕西岷州六寺番僧丁桑节落旦等进贡、宴赉如例。　　

○庚子。上驻跸怀仁县。　　

○谕抚远大将军伯费扬古、朕于十七日、抵大同分析兵马十九日由边内起行赴宁夏今噶尔丹如此穷蹙断不至于用兵万一有噶尔丹前来声息须星速报闻朕当从宁夏进袭其后如噶尔丹属下人来降或遣使来当讯明速奏　　

○辛丑上驻跸郑家庄东　　

○谕山西巡抚倭伦陕西巡抚党爱甘肃巡抚郭洪等朕比年出师巢□刀寇总期乂安边徼永辑。民生兹厄鲁特噶尔丹、业已势蹙力穷畏死悔罪遣使具奏乞降朕特亲统六师再临边塞相机巢□刀抚因乘便巡览边境形势察视军民生业遂发禁旅取道边外朕自大同从内地前赴宁夏一路地方见缘边州县地土瘠薄军民生计艰难朕心深切轸念一切御用所需、皆自内廷措办、不以烦民。扈从人员俱极简少市易之物悉依时值诚恐有强取抑价等事已令都察院及科道官逐日稽察纠劾其经过城堡衢市、辄多结彩殊觉扰累嗣后著通行禁止乘舆巡幸、本为安民岂可反劳民力尔等务严饬有司不得借端科派仍张示晓谕俾穷檐编户咸悉朕曲体民依至意　　

○升山东登莱道高缉睿为湖北按察使司按察使　　

○壬寅。上驻跸榆林村前桑乾河崖　　

○奉差达赖喇嘛理藩院主事保住、回至御营。以第巴疏呈奏。上以示议政大臣等曰、第巴之疏尔等意以为何如。议政大臣等奏曰、第巴差尼麻唐胡土克图面奏今尚未到应俟伊到日、再行议奏。上曰、朕意与尔等之意不同朕阅经史塞外蒙古多与中国抗衡自汉唐宋至明历代俱被其害而克宣威蒙古并令归心如我朝者未之有也夫兵者凶器圣人不得已而用之譬之人身疮疡方用针灸若肌肤无恙而妄寻苦楚可乎治天下之道亦然乱则声讨治则抚绥理之自然也自古以来好勤远略者国家元气罔不亏捐是以朕意惟以不生事。为贵达赖喇嘛、蒙古等尊之如佛第巴者、即代达赖喇嘛理事之人噶尔丹叛逆皆第巴之故。因朕遣主事保住严颁谕上□日第巴悚惧悉遵朕谕奏辞甚恭自陈乞怜。畏罪矢誓此亦敬谨之至矣至达赖喇嘛身故朕已悉知今第巴云遣尼麻唐胡土克图前来代彼密陈其情想尼麻唐胡土克图到后必奏明达赖喇嘛已经身故、恳朕为伊等掩饰达赖喇嘛、与我朝交往六十余年并未有隙第巴既如此奏恳事亦可行即此可以宽宥其罪允其所请第巴必感恩而众蒙古亦欢悦矣。诸臣奏曰圣算至神非臣等所及。　　

○癸卯上驻跸朔州城。　　

○甲辰。上驻跸大水沟地方。　　

○乙巳。上驻跸义井地方。　　

○予故终养回籍原任甘肃总兵官二等精奇尼哈番王用予祭葬如例。　　

○丙午上驻跸三岔堡　　

○授蒙古一等乡导额苏克阿南达等为达尔汉袭四次余各赐银有差　　

○丁未。孝昭皇后忌辰遣官祭陵　　

○上驻跸李家沟地方先是乡导官言、李家沟无水及行至河曲县界见渠中有水问之乡人云水至两三日矣上既驻跸水忽从山沟涌出俄顷。长至二三尺而成河。人马资用不竭乡人聚观。咸惊异云、此地向无大水今因圣主临幸所以山川效灵百神助顺从此可为永远之利矣戊申上驻跸辇鄢村是日途次山岭险峻从人辎重难行上亲督近侍协助俟其过尽然后启行先是尚书马齐设驿派程奏辇鄢村仅二井水少从人皆以乏水为虑上甫至行宫南山之下见有水痕众趋视之地中各处涌泉顷刻流溢众咸欢呼曰昨言水少、水即骤至。今言水少甘泉又复涌出。如此神异诚天之所以佑圣主也。　　

○谕山西巡抚倭伦朕抚御区宇、念切民依。故不惮勤劳、亲历边境惟孳孳以靖寇安民为急。兹简约扈从人员从大同一路缘边地方、进指宁夏因遍察闾阎生聚及土壤肥瘠收获丰歉之状。边民生计维艰朕心深用轸恻。虽一切供御之物纤毫不以累民而乘舆临幸宜特敷庥泽以示恩恤除大同额赋已有谕上□日豁免外。其经过岢岚州河曲县保德州所属地方并各卫所康熙三十六年应徵地丁银米通与蠲免尔即行令该管官吏张示遍谕务俾穷乡僻壤均沾实惠以称朕抚育黎民至意　　

○己酉上驻跸保德州　　

○谕山西巡抚倭伦闻尔居官好家计亦贫特赐尔御用貂服一袭。朕理政事日以民生为念尔能以朕如保赤子之心保民、即所以报朕也尔其识之　　

○庚戌上自保德州渡河驻跸府谷县城南　　

○遣官祭黄河之神　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百八十


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百八十一　　

康熙三十六年。丁丑。三月。壬子朔。命领侍卫内大臣公福善索额图等、查随驾人员内、有马羸者、著调换绿旗兵营马每匹给银五两。　　

○癸丑。上驻跸孤山堡西。　　

○皇子允礼生。先是、命主事萨哈连、出神木边往询从边外至榆林、及至宁夏之路、计几宿。水草何如。至是覆奏、自神木出边至榆林、共三百二十里凡五宿。俱砂路。自边关外至宁夏之正路、无人知之。但由神木过鄂尔多。斯贝勒汪舒克所居阿都海之地、接摆站大道、有一路。从此而往、则自神木至宁夏、计八百七十里、凡十四宿。但自神木边至察罕扎达海五十家驿。路中水草柴薪无误。行道砂多。自察罕扎达海至横城口、路平。水略少。奏入、报闻。著萨哈连亲出榆林边、问蒙古、自榆林至宁夏之路。并水草。亦照此开明。在榆林候驾。　　

○予故议政大臣兼领侍卫内大臣苏尔达祭葬。谥恪僖。加赐银五百两。　　

○升和硕显亲王长史鲁伯赫为镶白旗蒙古副都统。　　

○甲寅。上驻跸卞家水口。　　

○抚远大将军伯费扬古奏报、厄鲁特多尔济等、挈妻子驼马等物来降。上命传多尔济至御营。其男妇马驼交归化城副都统阿第料理　　

○乙卯。上驻跸神木县。　　

○副都统阿南达遣护军校阿奇纳等解噶尔丹之子塞卜腾巴尔珠尔至。上命侍卫引之入见。塞卜腾巴尔珠尔、伏地不敢仰视。上问曰、尔父噶尔丹穷困已极、降乎否耶。塞卜腾巴尔珠尔惶恐奏曰、臣穉子无知、想皇上天威自必降也。问以他事、皆战栗不能对。随遣送塞卜腾巴尔珠尔等至京师。命皇太子传谕诸王、内大臣、及八旗大小官员、兵民人等阅视。交理藩院拘禁。　　

○丙辰。上渡屈野河驻跸　　

○命自榆林至横城口、照乡导官所分宿次、安设驿站。俟驾至宁夏后彻回。　　

○赐哈密额贝杜拉达尔汉白克、及伊子郭帕白克等、彩币袍褂白金有差。　　

○丁巳。上驻跸柏林堡西南。　　

○议政大臣等议覆、哈密额贝杜拉达尔汉白克疏言、臣遣子郭帕白克擒噶尔丹子塞卜腾巴尔珠尔、必为四部。厄鲁特所仇。其中左翼之怨尤深。臣哈密微弱、所尤惧者、策妄阿喇布坦也。请敕理藩院、移文青海诸台吉、及策妄阿喇布坦谕以哈密既已归诚、勿得侵扰。应如所请。从之。　　

○谕议政大臣等、朕至宁夏后、方调甘肃兵前行似乎少迟。此时噶尔丹穷极之际、西安满兵二千甘肃绿旗兵一千、俱久在甘肃、马亦肥矣。机会不可失。宜速进萨克萨特呼里克之地。搜巢□刀噶尔丹。此满汉兵、各带百日粮。嘉峪关至萨克萨特呼里克地方甚近、不必运粮。如噶尔丹已遁此军计粮而归、各赏银十两。此外另有当行当奏之事、孙思克博霁、阿南达等公议具奏。其哈密擒献之俄摩克图哈什哈、遣至伊等军中、倘有可行之机、即行进巢□刀。如噶尔丹已远遁、则差俄摩克图哈什哈往谕之。言我军非来征讨、实来招抚、尔可速降。至遣宁夏兵、驻郭多里巴尔哈孙地方备御之事、当檄将军孙思克知之。　　

○广东巡抚高承爵、丁母忧。命回旗守制　　

○戊午。上驻跸高家堡南。　　

○狭西巡抚党爱按察使纳垒、迎驾。上曰、尔等皆地方大僚、凡事当身先率下。朕巡狩亲临、见尔等竟不尽力。驿中备马五百匹、而并无到者。紧急事务岂可误乎。若谓尔等老病又未尝早陈。今正有事之际、朕岂使尔等晏然罢去乎。此后宜小心效力否则必治罪。　　

○昭武将军马思喀疏报、原任勇略将军赵良栋病故。上召随驾总兵官白斌等谕曰、赵良栋、伟男子也。行间著有劳绩。但性躁心窄每与人不合。有时奏事朕前、亦言语粗率。朕保全功臣、始终容之后有疾朕尝遣赐药食。彼所奏无不准行。此特欲有疾者喜悦而速愈耳。今闻奄逝、朕殊为恻然闻赵良栋存日、与总兵官王化行不相能。朕至宁夏务为其妻子区处、使之安生。断不使受害于其仇也　　

○升狭西神木副将周文英、为四川松潘总兵官。　　

○抚远大将军伯费扬古疏报、厄鲁特达喇什等率男妇一百余人来降。将达喇什解赴御营。其余男妇、俱送交归化城副都统阿第处。上命示议政大臣。　　

○议政大臣等议覆、振武将军孙思克疏言、臣奉命率兵一千、与满兵一路进巢□刀。但遇敌交战则营中辎重不可不守。请再拨兵五百名。倘遇敌交战时、以此兵守营。应如所请。从之。　　

○己未。遣官祭历代帝王。　　

○上驻跸建安堡东。　　

○谕大学士等、随驾人员抢夺强买民物朕皆差官查拏从重治罪。但恐京城后来者、及离大营在一二日后至者、抢夺强买民物、亦未可知。著晓谕经过沿途地方官员、如有此等事、查拏指参从重治罪。其众人车辆不得拦阻。著通行传谕。　　

○庚申。上驻跸王关涧。　　

○谕行在兵部、闻总督吴赫、总兵官王化行于本月初六日、自宁夏来迎驾。总督料理粮饷马匹事甚紧要不必前来。如已起行、遇上□日即刻归去。总兵官王化行照常来迎。著速行檄知。　　

○辛酉。上驻跸榆林。　　

○主事萨哈连、查明榆林、至宁夏路程回奏自榆林至横城、共七百三十余里分为十宿。水甚少路有大砂。又有沿边外至安边一路共四百七十余里凡七宿路虽小有砂、而水草足用。及问安边以外到宁夏之路无人知之上即命萨哈连、往视安边至宁夏之路　　

○壬戌。上出边。驻跸他喇布拉克地方　　

○谕议政大臣等、凡调遣外藩兵马之事俱已交大将军伯费扬古。如皆请上□日而行、则有仓率军机必致迟误。嗣后俱听大将军便宜调遣　　

