<!-- { "loadSidebar": true } -->
○谕兵部、直隶各省所有世职官员、皆因彼祖父有功故给以世职著召来引见。如有马步射俱优、人才堪用者、及其年少补用　　

○己酉上诣皇太后宫、问安　　

○升詹事府少詹事陈论、为都察院左副都御史　　

○山东登州总兵官王文雄丁母忧命在任守制　　

○庚戌上自畅春园。回宫　　

○壬子上亲视和硕裕亲王福全疾。　　

○癸丑。夏至。祭地于方泽遣领侍卫内大臣和硕额驸尚之隆行礼　　

○上幸畅春园　　

○甲寅。兵部题、小衔副将、有奉特上□日补授总兵官者、臣部照例兼衔给劄。其原衔系参游都守者、俱兼原衔。但总兵官系封疆大臣。若兼以都守等衔、几与末员无异。嗣后小衔副将特授总兵官者、俱应兼副将衔。从之　　

○乙卯。上诣皇太后宫、问安　　

○予故宁夏总兵官叶日芳、祭葬如例。　　

○丁巳。遣官祭关圣帝君。　　

○上自畅春园回宫。　　

○己未。上御太和殿视朝。文武升转各官谢恩　　

○谕大学士等、直隶各省总督、巡抚、提督、总兵官、于补用千总等官、秉公者少。除功加及稍有优长者、俱已录用外。其余年满千总、马步射未必皆能。马步射尚且不能、岂可令之管辖军士著行文各省、谕令此项人员、限于冬季前到京、命大臣监试优者录用、不堪者革退。限内不到者、即令除名。可谕兵部知之　　

○河道总督张鹏翮疏言、承修武家墩候补知县张时可等、携所领库银逃去、此工令原任知县王启烈续修。原任布政使王毓贤督催。得上□日、朕顷南巡至南河、屡谕张鹏翮、观尔所委修筑堤岸人员皆系无身家者。倘以钱粮交付此辈、必致逃亡。前言未久、令果验矣尔等将朕屡次严谕之处、写明示张鹏翮。其张时可、令严行查拏具奏。修筑处、著照所奏行。　　

○上亲视和硕裕亲王福全疾　　

○苏尼特多罗贝勒沙礼故。遣官致祭　　

○庚申。上幸畅春园。诣皇太后宫、问安。　　

○以察哈尔故一等精奇尼哈番索诺木席拉布兄子巴里弥特、袭职　　

○辛酉。调正红旗蒙古副都统赵赖、为镶红旗满洲都统。升护军参领阿尔西、为正红旗蒙古副都统　　

○壬戌。领侍卫内大臣和硕额驸尚之隆等、传上谕、观索额图、并无退悔之意。背后怨尤、议论国事。伊之党类、朕皆访知。阿米达、麻尔图、额库礼、温待邵甘佟宝伊等结党议论国事、威吓众人。且索额图施威恐吓、举国之人尽惧索额图乎、亦有不惧者。即今索额图家人、已将伊告发。索额图能杀害乎。至温待、额库礼、俱犯重罪流徙之人、因其年老、令回京师。伊等应安静以养余年、乃与索额图结党议论国事、妄自怨尤。伊等之党、俱属利口。愚昧无知之徒、被伊等恐吓遂极畏惧。果至可杀之时、索额图能杀人或被人杀俱未可料。虽口称杀人、被杀者谁乎。至索额图之党、汉官亦多。朕若尽指出、俱至灭族。朕不嗜杀人、嗣后尔等、若与索额图绝交、将所行之事举出。尚可。不然、被索额图株连、必如噶禇哈、阿思哈被灭族之祸。索额图之党阿米达、额库礼、温待、麻尔图、佟宝、邵甘之同祖子孙、在部院者、俱查明革退。副都统佟宝、不在家、俟到时、再传谕此上□日。著晓谕门上大人、与众侍卫等、尔等若在索额图处行走、必被索额图连累致死　　

○先是、上以本科会试、广东举人未经取中、命九卿议、嗣后会试脱科之省、作何补取之法。至是、九卿议、嗣后会试揭晓后、如有脱科之省、将未中式试卷、交正副主考检阅、拣选进呈、取中一二名。从之。　　

○旌表湖广烈妇张士杰妻魏氏、拒奸殒命、给银建坊如例。　　

○癸亥。上诣皇太后宫、问安　　

○谕刑部、额库礼、温待、麻尔图、邵甘等、俱系问罪充发之犯。念其年老、取回京师。伊等至京、并不善养余年、与索额图结党、议论国事。俱著锁禁、不可疎放。阿米达、姑念年老旧臣、著宽恕　　

○命近御侍卫海青、乾清门侍卫武格、马武、传谕索额图。尔家人告尔之事、留内三年、朕有宽尔之意、尔并无退悔之意、背后仍怨尤、议论国事、结党妄行。尔背后怨尤之言、不可宣说、尔心内甚明。举国俱系受朕深恩之人、若受恩者半、不受恩者半、即俱从尔矣。去年皇太子在德州住时、尔乘马至皇太子中门方下、即此、是尔应死处。尔自视为何等人。此处问公福善即知。尔任大学士时、因贪恶革退、后朕复起用、尔并不思念朕恩。即如养犬、尚知主恩。若尔者、极力加恩、亦属无益。朕差人搜与尔行走之江潢家、得书字甚多。朕亦欲差人到尔家搜看、但被尔连累之人甚多、举国俱不得安、所以中止。朕若不先发、尔必先之、朕亦熟思之矣。朕将尔行事指出一端、就可在此正法。尚念尔原系大臣、朕心不忍。但著尔闲住、又恐结党生事、背后怨尤议论。著交宗人府、与根度一处拘禁、不可疎放。　　

○谕领侍卫内大臣等、索额图之子、并家内紧要人、俱交与心裕、发保、加意拘禁候上□日。若其间别生事端、即将心裕发保等、族诛　　

○以内阁学士刘光美、为安徽巡抚。　　

○甲子。上诣皇太后宫、问安　　

○升大理寺少卿汪晋徵、为光禄寺卿　　

○乙丑。奏事治仪正存柱等、传上谕、索额图施威吓人、议论国事、伊之大党、尽已锁禁江潢系应杀之人、亦拏付刑部。此事朕不追求、自能完结。此外朕亦不多提问。后人告发时、自有著落。在索额图处行走一二次者亦有人伊等不知、每日疑虑尔等可传谕之至。翁俄里佟宝经不可宽恕。伊等即如索额图之子也　　

○丙寅。荆州将军伯莽喀陛辞。上曰、将军之职、以训练军卒、选阅武弁为要。尔抵任后、可将兵卒、勤加训练。武弁严行选阅。有年老庸劣者、谕令告退　　

○丁卯。江苏巡抚宋荦疏言、徐州、睢宁县、频遭水患、所有康熙三十七八九三年、未完地丁仓项、虽现在带征、而一时未能完纳。请自康熙四十二年起、每年带征一年、以纾民力。得上□日、徐州、睢宁县、康熙三十七八九三年未完地丁钱粮、俱著免徵。又邳州地势甚卑、钱粮难于徵收。康熙四十年未完钱粮、亦著免徵　　

○戊辰。升内阁侍读学士赵世芳、为内阁学士兼礼部侍郎　　

○命内阁学士穆和伦、兼管光禄寺卿事。　　

○己巳。上巡幸塞外。命皇太子允礽、皇长子多罗直郡王允禔、皇十三子胤祥、皇十四子允禵、皇十五子允禑、皇十六子允禄、随驾。是日启行。驻跸汤泉。　　

○辛未。上驻跸密云县　　

○甲戌。上驻跸遥亭　　

○予故原任都察院左都御史蒋宏道、祭葬如例　　

○予故原任广东广西总督石琳、祭葬如例　　

○旌表河南烈妇胡奇妻张氏、拒奸不污被戮惨死、给银建坊如例。　　

六月。乙亥朔。上驻跸古北口城内　　

○丁丑。上驻跸巴克什营　　

○转礼部左侍郎管右侍郎事许汝霖、为左侍郎。升宗人府府丞王项龄、为礼部右侍郎　　

○升山东按察使赵宏燮、为山东布政使司政使　　

○戊寅。上驻跸两间房　　

○谕领侍卫内大臣和硕额驸尚之隆等、时值雨水连绵、扈从人等、俱令于高阜安劄。不可居于卑下之地　　

○辛巳。和硕恭亲王常宁薨。命诸皇子经理其丧。并谕诸皇子每日齐集丧次。至发引后乃止。又给银一万两、命内务府郎中皂保、监修坟茔立碑　　

○壬午。旌表河南烈女李德贞女、幼龄遇暴、不从惨死、贞烈可嘉、给银建坊如例　　

○癸未。上驻跸鞍子岭　　

○甲申。授镇国公准达子永奇、为三等镇国将军。辅国公法塞子谙图、奉国将军索飞子福清、俱为奉恩将军　　

○乙酉。阿霸垓一等台吉德木楚克、来朝　　

○丙戌。翁牛特多罗杜棱郡王颁第、来朝　　

○戊子。予故四川川北总兵官刘应隆、祭葬如例　　

○己丑。上驻跸花峪沟　　

○辛卯。敖汉多罗额驸扎木肃、来朝　　

○壬辰。原任荆州、将军以年老解任莽奕禄、赴行宫请安。召见出。赐御书引年老将匾额、御衣一袭、东珠凉帽一顶、并令带孔雀翎、在朝班、入散秩大臣之列　　

○予故原任内阁学士顾祖荥、祭一次　　

○癸巳。喀喇沁和硕额驸噶尔臧、镇国公沙木巴喇锡、来朝　　

○升太常寺卿江蘩、为宗人府府丞　　

○甲午。御书阐道醇儒匾额、命悬景州董仲舒庙　　

○丙申。土默特多罗达尔汉贝勒马尼、一等塔布囊鄂齐尔、来朝　　

○己亥。上驻跸喀喇和屯。　　

○喀喇沁多罗杜棱郡王扎什等、来朝　　

○遣官致祭和硕恭亲王常宁　　

○辛丑。戌时。扈从大臣以和硕裕亲王福全病笃、奏闻。上即时命诸皇子星夜先赴京师。随传谕朕即启行诸大臣再三恳留。不允　　

○壬寅。扈从大臣以和硕裕亲王福全薨逝奏闻。是日、上即自喀喇和屯启行。驻跸两间房。　　

○癸卯。子时。上自两间房启行。驻跸密云县　　

○甲辰。子时。上自密云县启行。驻跸三家店。　　

秋。七月。乙巳朔。享太庙。遣领侍卫内大臣伯霸图行礼　　

○上自三家店、子刻启行。进东直门。临和硕裕亲王福全丧。上除缨。哭至柩前。奠毕。仍恸不已。诸皇子、及诸王、大臣、叩首泣劝者再四。上始停哀。是日、皇太后先临王第。上劝慰皇太后回宫。继命诸皇子、及扈从诸臣、侍卫、至和硕恭亲王常宁殡所奠酒。上进东华门。诣皇太后宫、问安毕。不入乾清门。自苍震门、入景仁宫。诸王、大臣、齐集宫门。奏请驾回乾清宫、少息圣体、复幸塞外避暑。上传谕曰、朕但恐皇太后过哀、朕心不安耳。俟王殡后、朕再起程。至于居便殿者、非自朕始。乃太祖太宗之旧典也。尔等不必恳奏。　　

○谕宗人府、裕亲王之丧、皇子等理应穿孝。尔等确议具奏。宗人府议、同旗之皇子、应行穿孝。得上□日、裕亲王、朕之亲兄。岂可止令同旗皇子穿孝随命皇长子允禔、皇三子允祉、皇四子胤祯皇五子允祺、皇七子允祐、皇八子允禩、俱穿孝　　

○丙午。上居景仁宫。不理政事上诣皇太后宫、问安　　

○谕次日复临裕亲王丧诸王、大臣齐集后左门。叩首再四劝止。上传谕曰、太宗时頴亲王之丧、太宗亲临数次载在实录。此皆尔等所知。頴亲王系太宗之侄、况裕亲王、乃朕之亲兄乎。此朕效法祖宗、并非太过。朕昨因暑天劳顿、今日未往、明日必当再临。尔等不必恳奏　　

○丁未。上居景仁宫。不理政事。辰刻。上临和硕裕亲王福全丧。赐内厩马二匹、对马二匹、散马六匹、骆驼十只、及蟒缎银两　　

