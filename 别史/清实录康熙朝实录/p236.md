<!-- { "loadSidebar": true } -->
○丁酉。遣户部郎中吴什巴、往河南赈济饥民。上谕曰、赈济饥民、最为迫切。尔其驰驿速往、同该抚确察、务令得沾实惠。其被荒地方钱粮、亦详查奏请、酌量蠲免。不得借端、将未被荒地方钱粮、混入数内、概行奏请。须严饬该司道官员、令其确查申报　　

○天津总兵官刘国轩、陛辞。上谕曰、台湾地方、阻声教者、六十余年。尔素怀忠诚。值施琅督兵进剿、首先归命。是以特授为总兵官、以示优眷。但天津地方、近在畿辅。与别省不同。尔宜加意抚辑、使兵民相安、盗贼屏迹。且尔从闽海来归。并无亲知故旧。当尽职以副朕怀。又谕曰、朕嘉尔海外倡率归诚。且孤身远来。今当赴任。殊为可念。故于常例之外、赐尔白金二百两、表里二十疋、内厩鞍马一匹、以示异数　　

○予故西安副都统岳鼐巴图鲁、祭葬如例　　

○己亥。予故三等精奇尼哈番刘光、祭葬如例　　

○庚子。上御乾清宫。亲讲亢龙有悔一节。讲毕。顾讲官等曰、亢龙有悔一节、何以注在不应讲之列。天道人事、亢则有悔。易中所言、无非此理。正宜以此为戒。不必避忌。以后系辞讲章、不分应讲与不应讲、俱以次逐节进讲　　

○谕大学士等曰、凡为臣子、必实心任事、兴利除弊、不苟且塞责、俾衙门事、一切整顿、无有废弛。斯不负职业。若循分碌碌、因人成事。虽小有勤劳、殊无足取　　

○予故原任江西巡抚佟康年、祭葬如例　　

○和硕康亲王杰书等、会议江宁、杭州、荆州、西安等处、驻防官兵、虽为地方紧要、分拨佐领驻防。伊等老病致仕退甲、与已故官兵家口、如不令回京、仍行留住外省、恐年久渐染汉习、以致骑射生疏。嗣后除盛京宁古塔不议外。江宁等各省驻防、凡有老病致仕退甲、及已故官兵家口、俱令回京。所缺之兵、即于彼处顶缺披甲。如不得人、该将军申明原由咨部。自京补送。著为定例。得上□日、依议。西安等各省驻防官兵、原非令其久住。若置立产业坟茔、遂同土著。殊属不合。著该将军等严行禁止　　

○辛丑。上幸玉泉山驻跸　　

○以故三等阿思哈尼哈番朱成额亲弟之子查锡渣、袭职　　

○旌表四川梁山县烈女李氏、给银建坊如例　　

○甲辰。调正白旗蒙古副都统傅尔祜、为满洲副都统　　

○刑部尚书喀尔图、以年老乞休。允之　　

○丁未。上回宫　　

○戊申。大学士等奏、臣等遵上□日传谕六部堂官、应补各处关差、将才守俱优、小心谨慎之人、保举开送。今六部满汉堂官俱云、若保举办事有才、及谨慎者、尚有其人。至于操守、知之实难。上曰、清廉节操、如何可废。凡犯贪恶之人、发觉后自有应坐之罪。如郝浴在广西、居官甚好。然犹侵蚀钱粮数万。魏象枢曾荐过郝浴。此等情事、魏象枢安能预知。即如部院堂官、朕皆信其清操而委任之。堂官亦信司官而委任之。各衙门官员、或谨慎有守。或生事奔竞岂有不知者。但将有守之人举出、则被举者自能效力。尔等即行传谕　　

○己酉。差往福建料理钱粮侍郎苏拜、会同福建督抚提督疏言、台湾地方千余里、应设一府三县。设巡道一员分辖。应设总兵官一员、副将二员、兵八千、分为水陆八营。澎湖应设副将一员、兵二千、分为二营。每营各设游守千把等官。从之　　

○以翰林院编修王化鹤、为云南乡试正考官。吏部员外郎李云会、为副考官。翰林院编修黄与坚、为贵州乡试正考官。户部郎中毛漪、为副考官　　

○庚戌。上御太和门视朝。文武升转各官谢恩　　

○授辅国公瓦山女为乡君。壻镶黄旗阿达哈哈番洪弈沔、为辅国公壻　　

○予江西阵亡镶蓝旗拖沙喇哈番委署参领吴达那、祭葬如例　　

○辛亥。上诣太皇太后皇太后宫、问安　　

○吏部题、据狭西督抚咨称、原任刑部主事桑阿布、随经略莫洛出征、不知下落、应暂注册、俟其事白再议。得上□日、桑阿布于乱军中殉难是实。若注册以俟事情明白、则何时得明。即著照例议恤。寻部议、桑阿布、应给与拖沙喇哈番世职。从之　　

○九卿等议覆、工部侍郎金世鉴疏言、皇上德威遐布、海外悉宁。浙江沿海地方、请照山东等处见行之例、听百姓以装载五百石以下船只、往海上贸易捕鱼。预行禀明该地方官、登记名姓、取具保结、给发印票。船头烙号。其出入、令防守海口官员、验明印票、点明人数。至收税之处、交与该道、计货之贵贱、定税之重轻、按季造册报部。至海口官兵、请于温台二府战船内、各拨二十只。平定台湾、所获哨船、拨八十只。令其分泊、防守巡逻。俱应如所请。从之　　

○封镇国公拔喀子阿布兰、为辅国公　　

○内大臣正黄旗汉军都统巴泰、以年老乞休。命解任。以内大臣衔、同原品致仕食俸大臣上朝　　

○壬子。孝端文皇后忌辰。遣官祭昭陵　　

○刑部左侍郎宋文运、以病乞休。命加太子少保、致仕　　

○升护军参领巴图、为正白旗蒙古副都统　　

○癸丑。以护军统领公诺敏、为刑部尚书　　

○以故三等阿思哈尼哈番朱延禧之子朱廷柱、袭职　　

○以天时亢旱、命大学士王熙、尚书伊桑阿、学士阿哈达、王鸿绪、审理刑部重犯　　

○予故镶黄旗副都统喇哈、祭葬如例　　

○甲寅。上诣太皇太后皇太后问、问安　　

○丙辰。以原任安徽按察使王国泰、补原官　　

○工部题、请敕谕直隶河南巡抚、严饬所属官员、闭塞卫河水口、勿使旁洩、以济漕运。俟漕船过完、照常听其分流。上曰、漕运所关、虽系甚重。但直隶河南之民、多资卫河水利。若水口尽行闭塞、不使稍溉田禾。一遇旱乾、濒河之民、必致艰苦。又部议俟漕船过后、方听照常通流。耕种自有定时、如漕船过完、方许溉田、则田禾究竟无济。朕听理诸事、必于民生关系之处、详悉筹度。而后施行。该部所议、但期不误漕运。初未尝计及民生关系处也　　

○丁巳。翰林院掌院学士牛钮等、进呈刻成日讲易经解义。得上□日、易经阐发天人理数、道统攸关。朕朝夕披玩、期造精微。讲幄诸臣、殚心剖析。深有裨于典学。著即颁行　　

○升正黄旗汉军副都统张所知、为汉军都统　　

○戊午。喀尔喀阿海戴青台吉等、遣使进贡。赏赉如例　　

○庚申。上御太和门视朝。文武升转各官谢恩、次喀尔喀使臣行礼　　

○谕大学士等、朕观部院衙门启奏之事、虽俱有关系。然有一事而经两部启奏方结者。有不甚紧要、亦经两部启奏方结者。即如兵部议叙军功之事、必请下吏部。及至吏部、乃并无别用察核之处、复行启奏。如吏兵二部议叙功牌、可以会同一次题覆。事既不繁。且经两部详确会议、不致舛错再议。至分编佐领事、户部奏过、而兵部复行题奏。两部启奏重复、委属繁冗。以后如此等事、俱著两部会同启奏。尔等可传谕知之　　

○辛酉。上诣太皇太后皇太后宫、问安　　

○壬戌。转刑部右侍郎高尔位、为左侍郎。升左副都御史马世济、为刑部右侍郎　　

○镶蓝旗满洲都统根特、以老病乞休。允之　　

○以辅国公瓦山、为镶蓝旗蒙古都统　　

○调河南河北总兵官傅魁、为不江南苏松水师总兵官　　

○癸亥。靖逆将军侯甘肃提督张勇、病笃。上命其子大理寺卿张云翼、驰驿、同御医前往调治　　

○甲子。予湖广沿山岭阵亡正红旗四品官阿思虎、致祭银两　　

○旌表湖广节妇、襄阳县李维权妻张氏、守节保孤。烈妇、麻城县周方旦妻蔡氏、京山县张桥生妻杨氏、夫亡自尽。给银建坊如例　　

○乙丑。上诣太皇太后皇太后宫、问安　　

○上谕讲官牛钮等曰、讲章辞取达意。以确切明晰为尚。如本文敷衍太多、则篇末未免重复。大约诠次本文。原在了彻圣贤意上□日。而篇末该括数语、又贵阐明理道、务去陈言。朕阅张居正尚书四书直解、篇末俱精实之义。无泛设之词。今后所撰诗经讲章、亦须体要备举、期于尽善　　

○调内阁学士王守才、为通政使司通政使。升内阁侍读学士吴兴祖、为内阁学士兼礼部侍郎　　

○江宁将军瓦岱疏言、请率标下官兵、一年两次行围。得上□日、瓦岱所奏、极是。各省驻防官兵、若不令其每年行围习武。渐致怠缓。军士将流于玩愒为非。但江宁地方、驻防虽久。向不曾令其行围。恐民人不知、以为骇异。著该督抚将习武行围之处、明白传谕。又恐军士行围、借端抢夺、骚扰地方。著该将军严行禁戢　　

五月。丙寅朔。上谕大学士等曰、前辅臣时、有包衣佐领下一人、外作善状、内怀凶恶。屡经惩戒、全不知改。卒为强盗、于通州地方被擒。有包衣大、赴通领粮、遇见之、云、尔不肯悛改、今事发矣。因历数其恶、以鞭鞭之。后鞫审时、遂衔恨扳陷包衣大、同为强盗。其同夥盗皆云、勿妄陷无罪之人。其人不听。此包衣大、竟坐强盗正法。包衣佐领下人、无不知此事者。由此推之、天下如此等事不少。朕常以此为念。凡裁决政事、遇有重罪、虽应死、必于死中求其生路。反覆推详、下部再议。必无疑窦、然后完结。此宁失出无失入之意也　　

○丁卯。上诣太皇太后宫、问安　　

○调浙江总督王国安、为福建总督。裁浙江总督缺　　

○调镶蓝旗蒙古都统辅国公瓦山、为满洲都统　　

○戊辰。仁孝皇后忌辰。遣官祭陵　　

○上移驻瀛台　　

○己巳。上诣太皇太后皇太后宫、问安　　

○纂修大清会典。命大学士勒德洪、明珠、李霨、王熙、吴正治、为总裁官。内阁学士麻尔图、阿哈达、金汝祥、王鸿绪、汤斌、为副总裁官。谕大学士等、朕闻一代之兴、必有一代之治法。著为道揆、布在方策、用以昭示臣民、垂宪万世。至弘远也。我太祖高皇帝、大业开基。规模肇造。太宗文皇帝、肤功耆定。轨物聿兴。暨我世祖章皇帝、统一寰区。创垂兼裕。诸凡命官定制、靡不准今酌古、纲举目张。郁郁彬彬、无以尚矣。逮朕御极以来、恪遵成宪、率由弗渝。间有损益、亦皆因时制宜、期臻尽善。俾中外群工、知所禀承、勿致陨越。顾其条例事宜、多散见于卷牍。在百司既艰于考稽、而兆姓亦无由通晓。今命部院大小等衙门、各委属员、详加察辑、用成会典一书。时命卿等为总裁官。其董率各员、恪勤乃事。务使文质适中、事理咸备、行诸今而无弊、传诸后而可徵。悉心考订、克成一代之典。俾子孙臣庶、遵守罔愆、以副朕法祖图治之意。卿等其勉之。钦哉　　

○癸酉。上诣太皇太后宫、问安　　

○甲戌。夏至。祭地于方泽。上亲诣行礼　　

