<!-- { "loadSidebar": true } -->
○理藩院题、鄂尔多斯贝勒松阿喇布等报称、厄鲁特巴图尔济农、于黄河崖驻牧。议遣司官二员、谕使归部。上谕学士等曰、此事朕知其故。初厄鲁特鄂齐尔图汗、为噶尔丹博硕克图所杀。其国被夺。其子衮布喇卜坦、其侄巴图尔济农、败遁、求达赖喇嘛指授所居之处。达头喇嘛令衮布喇卜坦、住居阿喇克山。自此遂居彼地。先是巴图尔济农、于我定边界、缘边驻牧。曾移文噶尔丹博硕克图、言此乃尔厄鲁特之人、尔若收取、则取之。若不收取、我自有处置。噶尔丹覆云、且过来年、俟后年收之。今闻衮布喇卜坦、取喀尔喀土谢图汗之女为妻、两处互相犄角。噶尔丹博硕克图、欲以兵向衮布喇卜坦、巴图尔济农、则恐喀尔喀土谢图汗蹑其后。欲以兵向喀尔喀、则恐衮布喇卜坦等蹑其后。盖断不能收取巴图尔济农者也。且噶尔丹众最贫苦。有一马者、即称为富饶。势必内生变乱。此事暂留、俟回京再奏　　

○谕兵部、奏事章京南岱、携至罗刹二人、所司加意赡养、时其饮食、毋得缺乏、以示轸恤之意　　

○乙酉。上驻跸喀喇巴克什地方　　

○丙戌。上驻跸恩格木噶山　　

○戊子。命兵部右侍郎熊一潇、会同直隶巡抚、察拨发往荆州、江宁、官兵船只　　

○命工部右侍郎苏拜、往福建、料理军前粮饷事务　　

○升湖广武昌道卢崇兴、为安徽按察使司按察使　　

○己丑。上驻跸舍里乌朱地方　　

○庚寅。上进古北口。驻跸潮河营西山之东　　

○辛卯。上驻跸陈榖庄　　

○谕八旗护军统领夸兰大等、谷者、生民之命。一□山戊示□不登、则一□山戊示□乏食。今正秋收之时、田谷未获。向恐擅放马匹、蹂践禾苗、屡降明谕传饬。今观随从人等、尚有不遵法令、蹂践民田者、尔等各严缉以闻　　

○以故二等阿思哈尼哈番鲁西巴图鲁之子布纳海、袭职　　

○免甘肃靖远卫、本年分旱灾额赋有差　　

○工部题、驻防外省官兵、在京房屋、应令户部给发房价。其房屋、给本佐领内无屋穷兵居住。从之　　

○壬辰。上驻跸王家庄　　

○皇子生。周□山戊示□薨。未命名　　

○癸巳。上驻跸三家店　　

○广西巡抚郝浴题报、投诚安南国都统使莫敬光等、并带来家眷、先经奉旨、发回安南国安插。除莫敬光续经病故、及族眷百姓陆续逃故外、共计三百五十名口、于本五月二十四日、押出南关、交该国差员申公才等、领回安插。下部知之　　

○给广西紫荆山阵亡都司吴锡绶等、及兵丁、恤银有差　　

○甲午。上奉太皇太后回京。亲扶降辇。入宫。随诣皇太后宫、问安　　

○乙未。上诣太皇太后皇太后宫、问安　　

○升内阁学士萨海、为礼部右侍郎　　

○吏部题、正一真人张继宗、疏请恩诏诰命、及父母祭葬。查正一真人故、从无赐恤致祭之例。应不准行。其恩诏诰命、应如所请。得旨、张继宗见号真人、即著照所袭衔名、给与诰命。一切僧道、原不可过于优崇。若一时优崇。日后渐加纵肆、或别致妄为。尔等识之　　

○丙申。三等阿思哈尼哈番朱伸保、军机革职。以其亲叔之子黑色、袭替　　

○海逆郑克塽、遣伪官郑平英等、赍降表、至提督施琅军前。总督姚启圣转奏、请颁赦招抚。上命撰敕、发姚启圣、同施琅酌行。敕曰、皇帝敕谕郑克塽、刘国轩、冯锡范等、帝王抚御寰区、仁覆无外。即海隅日出之邦、无不欲其咸登衽席、共享昇平。尔祖父、自明季以来、出没海洋、盘踞岛屿。本朝定闽之后、尔祖郑成功、窃据一隅、甘外王化、以及尔父郑锦、苟延□山戊示□月、假息偷生、勾引奸徒、窥伺内地。屡经剿抚、仍执迷不悟、顽梗怙终。至尔年方童穉、惑于党类之言、妄思效尔前人、窜伏台湾、恃为窟穴、倚险负固、飘突靡常、以致沿海地方、里闬不宁、时遭兵燹之厄。朕念中外兵民、皆属赤子、何忍听其久罹水火、不加拯救。故特命提督施琅、选将练兵、整饬战舰、扬帆进剿、直出大洋。旋据奏报、已克澎湖。尔等抗拒大兵者、歼灭殆尽。余众败遁台湾。目今舟师进剿、指日荡平。近据总督姚启圣奏、尔等具疏请降。又据来使呈乞恩赦。朕体上天好生之心、薄海内外、率俾安全。特颁敕旨、前往开谕。尔等果能悔过投诚、倾心向化、率所属伪官军民人等、悉行登岸。将尔等从前抗违之罪、尽行赦免、仍从优叙录、加恩安插、务令得所。煌煌谕旨、炳如日星。朕不食言。倘仍怀疑畏、犹豫迁延。大兵一至、难免锋镝之危。倾灭身家、噬脐莫及。尔等其审图顺逆、善计保全、以副朕宥罪施仁至意　　

○刑部等衙门遵旨议覆、内外刑狱、事属一体。处分之例、理宜画一。嗣后问刑部院衙门、承审官员、凡审案件、限内不取供审理、与虽取供不行审结、以致犯人、并牵连之人、监禁毙命。或羁门毙命。将承管官、照外官例处分。堂官不据实题参、照督抚例处分。若禁卒守门人役、将监禁羁门犯人、资行凌虐致毙。应处分司狱城门尉等官。毙三四人者、罚俸三月。五六人者、罚俸六月。七八人者、罚俸九月。九人十人者、罚俸一年。十一人以上、革职。从之　　

○丁酉。上谕差往台湾料理兵饷、工部侍郎苏拜等曰、方今区宇悉平。仅余海寇。因此事重大、特遣尔等、往理官兵粮饷。与各项钱粮、宜措备丰足。其进取台湾官兵、勤劳奋力、攻克澎湖、深为可嘉。尔等至彼、专遣人宣谕、慰劳官兵。更念以兵力攻取台湾、则将士劳瘁、人民伤残。特下诏旨招降。倘其来归、即令登岸。善为安插、务俾得所。勿使余众、仍留原地。此事甚有关系、尔等勉之　　

○叙攻取云南玉皇阁等处功。加川北总兵官赵弘灿、西宁总兵官李芳述、随征总兵官偏图、为左都督。随征总兵官马山、为拖沙喇哈番。余各进秩有差。并给阵亡官兵、恤银　　

○叙恢复徽州成都等处功。浙江衢州副将吕自魁、四川建昌总兵官王进才等、三百八十六员、各进秩有差。并给阵亡官兵、恤银　　

○赠澎湖阵亡左都督平阳总兵官朱天贵、太子少保。准一子为荫生　　

○戊戌。上诣太皇太后皇太后宫、问安　　

○升狭西布政使麻尔图、为内阁学士兼礼部侍郎　　

○升浙江台州副将黄弦、为平阳总兵官　　

○出使厄鲁特内大臣奇塔特等还奏、臣等于十二月二十八日、至噶尔丹所居帷幕。噶尔丹跪受敕书、及赏赉诸物。随请皇上起居。臣等答曰、皇上万安。既坐。噶尔丹问曰、闻中国有寇贼、今已平定、信乎。臣等答曰、比年曾有寇盗窃发、我皇上仁慈、恐用兵扰民、故渐次收服者有之、剿灭者有之、今已尽皆底定矣。至正月初九日、臣等召其车臣寨桑吴尔占扎卜、以部发查讯厄尔德尼和硕齐、巴图尔额尔克济农之文、授之。曰、此项事情、先已檄行两次、并无回文。故因我等此来之便、令定议。如厄尔德尼和硕齐、巴图尔额尔克济农、系尔属下人、当限日收捕、照例治罪、赍罚赎送部。若非尔属下人、或不能收捕。我朝另有裁夺。车臣寨桑等、来覆曰、我汗言前所行两檄、第以为部文、所以未答。既系圣旨。敢不以覆。厄尔德尼和硕齐、巴图尔额尔克济农、皆我所属。此二人、已归达赖喇嘛、我当遣人往召之。倘如命而至、我治其罪。若复他遁、则无如彼何也。臣等令彼约期。期以丑年四月。臣等曰、厄尔德尼和硕齐等、向在边境作乱。但念汝等职贡年久、所以姑待。今约期既远、其间未必不又作乱也。彼称噶尔丹之言曰、其间或又作乱、惟上处分。臣等又问去年七月、有称为汝汗之侄、丹津鄂木布之使者、并无符验、前来进贡。汝处何项人等、给之符验、何项人等、不给符验。彼复称噶尔丹之言曰、我遣使请安进贡、必有印文。至我属下之人、各处贸易、潜至中国、冒称我使、亦未可定。自今以后、我若遣使、当用印文、开注年月日期。正月二十七日、臣等起行。噶尔丹博硕克图汗、遣其额尔克格隆、察汉温卜、卓礼克图温卜、盆楚克等四人、贡马四百匹、骆驼六十头、貂皮三百、银鼠五百、猞猁狲皮三张、沙狐皮一百、黄狐皮二十、活雕一只、贴金牛皮五张、厄鲁特鸟枪四杆。随臣等来谢恩。奇塔特等又疏奏曰、臣等去年十二月、初至噶尔丹地方、有归化城都统古睦德所属、班达尔善之子巴朗、来投臣等告曰、我于康熙十八年正月、自归化城归途、遇厄鲁特所使、阿卜都拉额尔克寨桑、同入贡之格楚尔者、将我捆缚、带至此地。今闻大人至此、特来相投。臣等召其车臣寨桑等问之。车臣寨桑来覆、我汗言、我国一切罪犯、从无杀之之例。可罚格楚尔、以十五九牲畜。乞诸大人稍候带归。臣等言、我等奉差颁恩赏而来、并非来取罚赎。不便等候。俟有贡使之便、将罚赎附解。得旨、令议政王大臣等、逐一详议。寻议政王大臣等议、噶尔丹博硕克图汗、累代进贡、往来通好。今将赖书赏物、照彼蒙古礼接受。恭请圣安。又称嗣后遣使、俱给用印符验、填注年月日期。应无庸议。其厄尔德尼和硕齐等事、约以丑年四月为期。约期之内、如仍复作乱、悉听皇上处分。应俟所期之年再议。□□隹冏□回之巴郎、交都统古睦德。其格楚尔、应俟照彼国例治罪。将罚赎牲畜、解送到日、所司再议。从之　　

○先是、阿达哈哈番马喇等奏、索伦总管博克等、所获罗刹、及军前招降者、共选五人、遵旨送京。余二十六人、皆迫于大兵、始行投诚。索伦距罗刹近、不宜久留。应一并解至。议政王大臣等议、送京交户部安插。博克等所获宜番、米海罗莫罗对二人、赏以衣帽、递至萨布素处放还。请饬理藩院作书、即令宜番持去。其书略云、前遣孟额德等、曾与尔约、各毋收纳逋逃。并以先年逸去根特木尔归我。乃背前约、入我边地、扰害打虎儿索伦。焚劫飞牙喀、奇勒尔。今故命将出师、永驻额苏里。尔若离我边境、还尔本土、以逋逃来归、则已。否则、我亦纳尔逋逃。即往来之人、亦必擒戮等语。从之　　

○己亥。工部议覆、总河靳辅、大修清水潭、萧家渡等口、并岁修工程、共二十八本奏销钱粮。上曰、河道关系国计民生、最为紧要。前见靳辅为人、似乎轻躁、恐其难以成功。今闻河流得归故道、深为可喜。以后宜加严毖、勿致疎防、方为尽善。其各本俱依议　　

○升左都督管副将王珍、为云南鹤丽总兵官　　

○翁牛特多罗达尔汉贝勒搜色、吴喇忒镇国公诺门故。各遣官致祭　　

