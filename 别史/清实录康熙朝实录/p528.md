<!-- { "loadSidebar": true } -->
○辛卯。上驻跸克尔木台地方　　

○户部议覆、山东道监察御史李景迪疏言、京师五城地方、设立司坊官、共十五员。所居房屋、各极宏敞。每年租价、约合计之、几至千有余两。司坊官私派总甲、总甲私派居民、甚至供输不给、有追呼纷扰之弊。请敕行裁革嗣后司坊官等、所居房屋、皆令捐俸自租。不得私派、累及小民。应如所请。从之。　　

○壬辰。上驻跸永安拜昂阿地方。　　

○科尔沁和硕端敏公主、来请安。　　

○癸巳。喀尔喀扎萨克辅国公根敦、来朝。　　

○甲午。上驻跸齐老图地方。　　

○乙未。上驻跸乌阑哈尔哈地方。　　

○丙申。上驻跸瑚尔希勒毕喇地方。　　

○丁酉。上驻跸浑津布拉克地方。　　

○戊戌。上驻跸多罗诺尔庙地方。　　

○阿霸垓扎萨克多罗郡王吴尔占噶喇卜、苏尼特扎萨克多罗杜楞郡王达礼扎卜、阿霸哈纳扎萨克固山贝子额林臣达西、来朝。　　

○庚子。以原任齐齐哈尔副都统宗室勒色礼、为正蓝旗满洲副都统。　　

○升云南布政使李华之、为太仆寺卿。　　

○壬寅。上驻跸浑津布拉克地方。　　

○癸卯。上驻跸瑚尔希勒毕喇地方。　　

○甲辰。上驻跸乌阑哈尔哈地方　　

九月。乙巳朔。上驻跸巴颜拖罗海地方。　　

○遣官祭历代帝王　　

○遣官祭城隍之神　　

○丙午。上驻跸朱尔哈代硕伦地方。　　

○江西巡抚佟国勷、奏请陛见。允之。　　

○丁未。上驻跸郭里营地方。　　

○戊申。上驻跸喀布齐禄地方。　　

○己酉。上驻跸博洛和屯。　　

○赐来朝外藩王、贝勒、贝子、公、台吉等、衣帽银币鞍马有差。　　

○赏随围蒙古官兵、银两布疋有差。　　

○庚戌。上驻跸中关。　　

○升宗人府府丞李涛、为都察院左副都御史。左佥都御史吕履恒、为宗人府府丞。　　

○辛亥。上回驻热河行宫。　　

○壬子。刑部议覆、四川陕西总督鄂海疏言、凡人民控告州县官员者、一经题参、即令解任、恐长刁风。嗣后州县官被告、请暂免解任、先交布按两司、审明情实后、再行题参。应如所请。从之。　　

○丙辰。赈济四川茂州、及平番等营堡、地震被灾饥民　　

○丁巳。上奉皇太后、自热河回銮。驻跸喀喇河屯。　　

○戊午。上驻跸鞍子岭。　　

○己未。上驻跸两间房。　　

○庚申。上驻跸巴克什营。　　

○辛酉。上驻跸遥亭。　　

○免广东三水等五县、本年分水灾额赋有差。　　

○壬戌。上驻跸密云县。　　

○癸亥。上驻跸南石槽。　　

○甲子。上奉皇太后、回驻畅春园。　　

○谕和硕诚亲王允祉等、修辑律吕算法诸书、著于蒙养斋立馆、并考定坛庙宫殿乐器。举人照海等四十五人、系学习算法之人。尔等再加考试、其学习优者、令其于修书处行走　　

○丁卯。上问尚书张鹏翮曰、四川巡抚年羹尧、居官如何。张鹏翮奏曰、闻年羹尧在地方、实心理事。上又问曰、操守如何。张鹏翮奏曰、臣于本籍来京之人、概不接见、知之不确。上又问曰、尔前往浙江审事、巡抚王度昭、居官如何。张鹏翮奏曰、王度昭于地方事、尚能留心。上谕九卿等曰、王度昭初莅浙江时、声名甚佳。后因保题属员、声名顿减。天下督抚内、惟额伦特、张伯行、操守最优。刘荫枢亦佳。尔等俱为大臣。天下督抚之贤否贪廉、俱应平时留心细访、以备顾问、秉公陈奏。虽门生故旧、不少徇庇、庶督抚等、皆知畏惧而勉励矣。乃往往朕有所咨询、或谓未经同署办事、或自谓平日不接见人、知之不确、以此推辞、殊为非理。尔等知福建布政使李发甲、居官如何。大学士等奏曰、李发甲居官、声名好。上曰、潘宗洛任湖南巡抚后、不及为翰林时。著革退。福建布政使李发甲、著升补湖南巡抚。　　

○戊辰。上诣皇太后宫、问安。　　

○升漕运总督中军副将黄英、为福建金门总兵官。　　

○庚午。上谕大学士李光地曰、朱子全书、四书注解、刊刻告竣、可速颁行。又谕曰、孟子云、排淮泗而注之江。朱子谓淮水不入江。古今水道不同、当时淮水、或有入江之迹、后来湮塞、亦未可知。孟子必无错处。李光地奏云、皇上此论、诚发千古所未发也。上曰、尔传谕九卿、有明于性理实学之人、令各举所知。　　

○免浙江临海等六县、并台州卫、本年分早灾额赋有差。　　

○辛未。孝慈高皇后忌辰。遣官祭福陵。　　

○户部题、臣等遵奉谕上□日、拨江南浙江之米、各十万石、运至广东、福建备赈。但浙江巡抚王度昭疏称、浙江临海等六县、及台州卫、现报旱灾。请于拨运米十万石内、仍留五万石、于本省分贮被灾州县卫、以备赈济之用。应如所请。得上□日、浙省今岁歉收。十万石俱留备用。江南十万石内、将五万石。运至福建。五万石运至广东。米到日、即行平粜。勿致浥烂。　　

○升正黄旗蒙古副都统腾额特、为正红旗护军统领。　　

○癸酉。上诣皇太后宫、问安。　　

○以刑部尚书张廷枢、充经筵讲官。　　

○甲戌。大学士等、以科道内升外转、请上□日。上曰、言路不可不开、亦不可太杂。明朝国事、全为言官所坏。今之进言者、辄云某为上所喜、某为上所恶、每揣摩朕意、私心窥伺、以图迎合。朕并无所爱憎之人、其居官善者、则爱之、不善者、则憎之耳。即如噶礼居官、如此不善、不但无一人劾奏、反有从而誉之者。后噶礼与张伯行互参、差往审事满汉大臣、谓朕意有偏向、故审理俱不公平。朕亦不露意上□日。直至议定奏闻、方向九卿明谕。于是众乃知朕无偏向之意。大凡人臣事君之道、公尔忘私、乃为正理。且性理诸书中、亦不过辨别。公私二字。事君者果能以公胜私、于治天下何难。若挟其私心、则天下必不能治。今科道于内外官员、亦有明知其不善者。或其人有所倚仗、或其人素有声势、不可摇动。遂莫敢参劾、亦由学浅胆小故耳。为清官者、惟洁已不要钱、犹是易事。若论公尔忘私、诚为难得。科道官员内、朕无深知者。今条奏亦稀。将伊等照例、挨次升转可也。　　

○是日、上自畅春园回宫。　　

○九卿等遵上□日议覆、盛京锦州地方、设立水师营、于防守海洋、大有裨益查锦州城、旧有召募岛丁、一千四百三十二名。今新设水师、应于岛丁内、挑选四百七十名。加以发往陈尚义等、谙练水性之人三十名。共兵五百名。应立协领一员、佐领二员、防御四员、骁骑校八员、均属奉天将军统辖。从之。　　

○湖广总督额伦特奏请陛见。允之。　　

○先是、随从二阿哥允礽之得麟、为人狂妄、奉上□日锁禁在家。因伊父阿哈占、补授福陵关防时、奏请将得麟带往奉天。既而得麟之叔佛保、奏得麟怙恶不悛、请交奉天将军正法。上命交伊父阿哈占、将得麟处死。伊父阿哈占、及伊予白通、诡称得麟自缢身死。潜踪逃匿。上察知其诈。遣刑部员外郎纳齐喀等、至山东胶州拏获得麟、付法司会勘。至是、刑部等衙门覆奏。得麟系屡犯重罪、奉上□日处死之人。乃擅行悖上□日、假死逃匿、情罪可恶。应照大逆律、将得麟凌迟处死。其父阿哈占、虽已身故、应开棺戮尸。得麟之子白通、拟绞监候。其逃匿地方文武官、失于觉察、应行令该抚查参议处。从之　　

冬。十月。乙亥朔。享太庙。遣都统崇古礼行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙五十三年时宪历　　

○兵部议覆、广西提督张朝午疏言、粤西之南、太、思、庆、四府、皆烟瘴地。请以桂、平、梧、浔、柳、五府将弁、拣选调补。三年无过者、照文职例、准其候缺升用。应如所请。从之。　　

○升云南按察使段志熙、为浙江布政使司布政使。　　

○丙子。上幸畅春园。　　

○户部议覆、原任偏沅巡抚潘宗洛、疏请垦荒展限、应行文接任巡抚、查明详议。上曰、凡督抚条陈地方事务、应据实陈奏。潘宗洛奏湖南荒田五百余顷。今天下户口甚繁、地无弃土、湖南安得有如许未垦之田。著差户部司官一员、会同湖广总督额伦特、就潘宗洛奏疏内、所有州县、查勘详明具奏。又谕曰、湖广、陕西、人多地少、故百姓皆往四川开垦、开陕西入川之人、各自耕种、安分营生。湖广入川之人、每每与四川人争讼。所以四川人、深怨湖广之人。或有将田地开垦、至三年后、躲避纳粮、而又他往者。今四川之荒田、开垦甚多。果按田起课、则四川省、一年内、可得钱粮三十余万。朕意国用已足、不事加徵。且先年人少田多、一亩之田、其值银不过数钱。今因人多价贵、一亩之值、竟至数两不等。即如京师近地、民舍市廛、日以增多、略无空隙。今岁不特田禾大收、即芝麻、棉花、皆得收获。如此丰年、而米粟尚贵、皆由人多地少故耳。朕巡幸时、见直隶自苑家口以下、向年永定河冲决之处、今百姓皆筑舍居住、斥卤变为膏腴、不下数十百顷。皆未尝令起税也。又江南黄河堤岸、至所隔遥堤、有二三里者、亦有六七十丈者、其空地先皆植柳、以备河工取用。今彼处百姓、尽行耕种、亦并未令起课。昔黄河泛涨时、水常灌入遥堤、不得耕种。自清水畅流以来、河底刷深、水必长至二丈。方能及岸。遥堤以内、皆成沃壤矣。大凡浊水与清水合流、方可无壅决之患。如直隶永定河、一交冬令、水乃渐涸、或有壅沙、高出河身。及夏秋水发、不由故道而行、遂至溃散、淹没田庐。朕详度河工情形、引莽牛河之清水、入于永定河。春冬之时、虽水小不能行舟、而仗此引流、故道不至壅淤。及水发时、清水合流、水力甚大。故河底刷深、无冲决之患矣。又去年赵申乔、条奏黄河近边被冲田亩、请查明数目、蠲免钱粮。不知黄河东岸刷、则西岸之田出。西岸刷、则东岸之田出。被冲之田、应免钱粮、则新出之田、不应取钱粮乎。今年浙江提督吴郡陛见时、朕谕吴郡云、闻浙江海中、渔船甚多。其船进海口时、防汛官兵、横索钱财、方令入口。中有不聊生之穷人、不得入海口、遂为海贼。观此、则海贼即内地渔人。乃官兵迫而驱之海中为贼者也。朕下此谕上□日、特欲使提镇等、知朕于各省事、无不洞悉也。今遣官、勘验湖南荒田、亦此意耳。总之督抚不可侵部院之权。部院亦不宜刻求督抚之非凡事宜用中、不可一偏也　　

○转户部尚书张鹏翮、为吏部尚书。升都察院左都御史赵申乔、为户部尚书。工部右侍郎刘谦、为都察院左都御史　　

