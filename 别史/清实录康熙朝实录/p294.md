<!-- { "loadSidebar": true } -->
○谕大学士等、顷者时已初夏、雨泽虽降、而犹未沾足。其命礼部、照前祈祷之礼、三日禁止杀牲、不理刑名事务、虔恭斋祓、以祈甘雨　　

○遣理藩院尚书阿喇尼、散秩大臣吴巴锡、归化城札萨克大喇嘛阿齐图绰尔济、一等侍卫阿南达、使厄鲁特。谕曰、噶尔丹必问及巴图尔额尔克济农之事。尔等但述丑年四月之约、并言达赖喇嘛、向亦遣使至西海、及我使者定议、令罗卜臧滚卜阿喇布坦、与巴图尔额尔克济农等、同居一处。至今尚未同居。且巴图尔额尔克济农、虽在我地驻扎、并未受彼归顺、分为旗队。况厄鲁特、喀尔喀、交恶之后、巴图尔额尔克济农请曰、乘此机会、欲复我讐。但我兵器、已易粟而食。乞赐我等兵器。亦曾谕而遣之曰、厄鲁特、喀尔喀、向俱诚心朝请职贡。朕未尝异视。但欲使两国罢兵安生而已。岂肯给尔兵器、使尔兴戎耶。其以是答之。将此等案卷、俱录之以往。尔等闲论时、当以己意、语济尔噶郎寨桑曰、噶尔丹倘不奉诏、则绝尔等每年进贡贸易之路。厄鲁特人众、必大失利矣。阿喇尼等又奏、噶尔丹有请安进贡贸易等使、欲与臣等偕发。臣等应令其同来。上是之。赐噶尔丹敕曰、朕统御宇内、率土生民、皆朕赤子。一夫失所、朕心悯焉。虽穷乡异域之民、亦必抚养、俾以安和、各得其所。前闻喀尔喀右翼札萨克、内自作乱。兄弟属裔、多归左翼。其左翼札萨克兄弟属裔、亦有归右翼者。喀尔喀两翼七旗汗、济农、台吉等、皆累世职贡、与本朝通好。今彼兄弟、互相吞噬。特敕达赖喇嘛、约同遣使、谕令和好、共享安乐。达赖喇嘛谓朕垂怜众生、同于父母。故遣使与朕所遣使臣等偕往、使七旗喀尔喀会阅、令其兄弟立誓。此乃朕欲喀尔喀汗、济农、台吉等、式好无尤、同享安乐之意也。其后土谢图汗奏至云、闻厄鲁特两路来攻、因而兴兵迎敌。朕念厄鲁特、喀尔喀、皆累世职贡不绝。并无异视。若果交恶、有一残毁、朕心殊为不忍。故敕所司传檄于尔。复谕喀尔喀土谢图汗曰、厄鲁特噶尔丹、恭顺职贡有年、果举此大事、岂有不奏闻于朕者。或系不逞之徒、从中交构离间。若厄鲁特未动、而尔等先举、则此乱自尔始矣。达赖喇嘛、亦遣使与尔解纷。朕又遣阿齐图绰尔济、学士拜里、前往。此朕待厄鲁特、喀尔喀、一体无异之至意也。乃喀尔喀土谢图汗、泽卜尊丹巴胡土克图等、自作弗靖、违上□日兴戎。又先发兵杀札萨克图汗、及得克得黑墨尔根阿海。又杀尔弟多尔济札卜。是自取灭亡耳。尔因彼先举、遂兴兵破喀尔喀。其过在喀尔喀、不在尔也。尔本敬奉佛教之人、虽焚喀尔喀地方庙宇、毁其佛像、朕亦不深责尔。今喀尔喀为尔所败、其汗、济农、台吉等、率举国之人、前来归朕。朕矜其流离穷困、虽向非属国、而随属国之列、诚心职贡。且追念彼为元之苗裔、穷而来归。即以所属待之。朕统御天下、来归之人、若不收抚、谁抚之乎。故受而安插于汛界之外。其穷困人民、赈以米粮。而严责其兴戎之罪。复其汗、济农、台吉之号。以车臣汗之子、仍袭为汗。朕兴灭继绝之念、非特于喀尔喀已也。诸国有穷迫来归者、朕皆一体抚养。不但朕所行如此、即达赖喇嘛养育众生之心、亦与朕同。伊若归达赖喇嘛、亦必如是抚之。战争非美事。展转报复、将无已时。讐敌愈多、亦不能保其常胜。是以朕欲尔等解释前讐、互市交易、安居辑睦、永息战争。特遣使赍上□日前来。汝果遵朕谕上□日、自今以后、各守疆界、不兴兵戎。既不失辑睦之道、尔两国人民、亦免涂炭。朕普恤群生。俯念尔素不违上□日、特遣尚书阿喇尼等谕意。又令伊拉古克三胡土克图、商南多尔济等、与达赖喇嘛使人同往　　

○吏部议覆、江南江西总督傅拉塔、疏参赣县知县刘瀚芳、科派婪赃。江西布政使多弘安、按察使吴延贵等不行详究、明系徇庇。查官员徇庇例、降三级调用。今多弘安等、于属县私派之案、不行详究。恐别有情弊、不便照常例议处。请将多弘安等、革职发审。从之　　

○庚辰。上诣皇太后宫、问安　　

○壬午。喀尔喀班第达厄尔德尼台吉、遣使进贡。赏赉如例　　

○癸未。孝端文皇后忌辰。遣官祭昭陵　　

○甲申。上诣皇太后宫、问安　　

○调正白旗蒙古副都统郎伊达、为满洲副都统。升正白旗护军参领雅途为蒙古副都统　　

○河道总督王新命疏言、下河七邑民田、久罹淹没。我皇上念切拯救、再行巡视河工。命臣兼理。臣详勘下河、形同侧釜。丁溪、草堰、白驹等海口、诚洩水要道。自开冈门、白驹、二口以来、势虽疾趋东下、但深浅不等、尚未一律深通。应速行挑浚。惟是目今已届孟夏、伏水将至。白驹一工、去海不远。潮水甚大。草堰一工、挑过无几。应俟今冬明春、水退潮消之日、克期兴作。止丁溪一口、去海稍远。臣相度形势、自沈家灶、至捞鱼港、及丁溪闸下、未挑工程、次第先行挑浚。至串场河、为西来诸水汇归、下丁溪、草堰、白驹等河入海之要道。所有应挑三十七里、已经乘时趱挑矣。下所司知之　　

○乙酉。升山东按察使王梁、为江西布政使司布政使　　

○丙戌。上诣皇太后宫、问安　　

○丁亥。转兵部右侍郎王维珍、为左侍郎。升左副都御史吴琠、为兵部右侍郎　　

○升按察司副使管福建台湾府事蒋毓英、为江西按察使司按察使　　

○户部议覆、直隶巡抚于成龙疏报、昌平州民冯三等、自首出开垦地、共一百二十一顷。查从前隐地不报、例应治罪。但既经自首、应免议。至钱粮应自开垦之日起科。从前不行查出之该管官、亦应处分。得上□日、冯三等既行自首、免其按年追徵。该管官员、不必查取职名。嗣后民人自首地亩。不必拘定年限、俱自出首之年起科。该管官员、亦免议处　　

○己丑。以翰林院编修史夔、周金然、充日讲起居注官　　

○辛卯。上诣皇太后宫、问安　　

○壬辰。鄂罗斯遣使费要多罗等、至尼布潮地方、请议分界事宜。上复遣领侍卫内大臣索额图等、赴尼布潮就议。索额图奏言、尼布潮、雅克萨、既系我属所居地。臣等请如前议、以尼布潮为界。此内诸地、皆归我朝。上曰、今以尼布潮为界、则鄂罗斯遣使贸易、无栖托之所。势难相通。尔等初议时、仍当以尼布潮为界。彼使者若恳求尼布潮。可即以额尔古纳为界。并调黑龙江兵一千五百人、往会之　　

○喀尔喀岳苏图阿海台吉、率所属来归。命驻牧乌阑地方　　

○升顺天府府尹许三礼、为都察院左副都御史　　

○命台湾府、开炉鼓铸　　

○甲午。先是、喀尔喀土谢图汗等、以米粮将尽、续到二万余人、不能瞻给、奏请赈济。上命领侍卫内大臣伯费扬古等、赍银两茶布、前往散给。至是、谕大学士等曰、朕闻喀尔喀乏食、有至饿死者。深为轸念。项虽令内大臣费扬古等、赍茶布银两、采买牲畜、赈其乏绝。但采买尚需时日。若不速发粮以拯之、则死者愈多矣。泽卜尊丹巴胡土克图、见有贸易骆驼百余、在张家口。并内驷厂、及太仆寺骆驼、共发一百。将张家口仓米、星速运到散给。计支一两月间、费扬古等所买牲畜、可继之矣。如此、则喀尔喀可活也。其令侍卫吴达禅、侍读学士西拉、牧厂侍卫、太仆寺堂官、户部贤能司官、各一员、前往经理　　

○乙未。礼部议覆、巡视南城御史阿迩赛疏言、亳州民李殿机、于康熙二十三年、卖身镶红旗护军厄尔库为奴。厄尔库给婢萧氏为妻。其李殿机幼时聘妻王氏、在籍未娶。王氏年三十四□山戊示□、被伊叔伊兄逼嫁不从。侦知李殿机尚存、千里寻夫、誓图完聚。厄尔库重王氏节义、不取身价、愿将李殿机、并萧氏、放出为民、给与完聚。查旗人无断出为民之例。但王氏矢心守节、冒死寻夫、有关风化。应如所题。并令王氏母家、给与资陪、令其得所。从之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十一　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿

大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉

敕修　　

康熙二十八年。己巳。五月。丙申朔。停云南省鼓铸　　

○丁酉。上诣皇太后宫、问安　　

○戊戌。仁孝皇后忌辰。遣官祭陵　　

○庚子。夏至。祭地于方泽。遣领侍卫内大臣舅舅佟国维行礼　　

○谕大学士等、近闻山海关外盛京等处、至今无雨、尚未播种。万一不收、转运维艰。朕心深为忧虑。且闻彼处蒸造烧酒、偷采人参之人、将米粮糜费颇多。著户部左侍郎赛弼汉、前往奉天、会同将军、副都统、侍郎等、将此等糜费米粮之处、严加禁止　　

○壬寅。上诣皇太后宫、问安　　

○以天时亢旱、命停止一应修葺工程　　

○甲辰。调翰林院掌院学士李光地、为通政使司通政使　　

○乙巳。以吏部尚书阿兰泰、为武英殿大学士。户部尚书徐元文、为文华殿大学士　　

○转户部尚书鄂尔多、为吏部尚书。礼部尚书麻尔图、为户部尚书。升内廷行走侍郎顾八代、为礼部尚书　　

○升左通政黄斐、为顺天府府尹　　

○旌表河南节妇、兰阳县尹氏、杞县林氏、各给银建坊如例　　

○丁未。遣官致祭天地社稷坛祷雨　　

○升吏部右侍郎郭琇、为都察院左都御史　　

○升福建浙江总督王骘、为户部尚书　　

○升山东济宁道杨廷耀、为山东按察使司按察使　　

○戊申。遣官祭关圣帝君　　

○谕大学士等、翰林掌院一官、职任紧要。必文学淹通、众所推服者、始克胜任。凡翰林撰拟之文、亦须掌院详加删润、然后成章。朕观迩来皆草率从事。衙门事务、隳废殊甚。闻明代大学士有兼管掌院之例。大学士徐元文、著兼管翰林院掌院学士事　　

○一等精奇尼哈畨席喇、缘事革职。以其子萨来、袭替　　

○己酉。上诣皇太后宫、问安　　

