<!-- { "loadSidebar": true } -->
○壬辰。先是、上谕议政大臣等、富宁安处需用马匹、可将八旗添设之马、及直隶、山东、山西、河南、喂养之马、酌量拨给。著议奏。至是、议四省之马、前后已将一万四千八百匹、拨送尚书富宁安处。至八旗添设之马、应停其拨送。从之。　　

○升湖广辰州副将吏成、为浙江黄岩总兵官。　　

○免湖广安乡等四县、本年分水灾额赋有差。　　

○癸巳。科尔沁和硕额驸多尔济塞棱、来朝。　　

○甲午。上驻跸克勒乌里雅苏台。　　

○乙未。秋分。夕月于西郊。遣户部尚书穆和伦行礼。　　

○上驻跸哈达鄂佛罗地方。　　

○丙申。太宗文皇帝忌辰。遣官祭昭陵。　　

○上驻跸噶海图地方。　　

○免湖广巴陵等三县、岳州一卫、本年分水灾额赋有差。　　

○丁酉。遣大学士萧永藻、祭先师孔子。　　

○上驻跸乌喇岱地方。　　

○戊戌。太祖高皇帝忌辰。遣官祭福陵。　　

○己亥。授故奉国将军塞尔都子格尔蜚英、为奉恩将军。　　

○辛丑。上驻跸额尔滚皋地方。　　

○壬寅。上驻跸布尔哈苏台。　　

○升内阁侍读学士长鼐、为内阁学士兼礼部侍郎。　　

○甲辰。乌朱穆秦和硕车臣亲王色登敦多卜、来朝。　　

○乙巳。免江西宁州武宁等三州县、本年分水灾额赋有差。　　

○喀尔喀辅国公敏珠尔、来朝。　　

○丙午。上驻跸格尔齐老地方。　　

○丁未。上驻跸舒虎尔昂阿地方。　　

○戊申。上驻跸克尔木台地方。　　

○科尔沁和硕达尔汉亲王和硕额驸罗卜臧滚布、土谢图亲王鄂尔斋图、来朝。　　

○庚戌。上驻跸永安拜地方。　　

○辛亥。上驻跸莺图色钦地方。　　

○壬子。上驻跸齐老图地方。　　

○癸丑。上驻跸乌兰哈尔哈地方。　　

○甲寅。上驻跸巴颜拖罗海地方。　　

○户部题、定例、各关监督、一年限满更替。迩来捏造钱粮亏空、题请展限者甚多。嗣后如有捏称亏空题请者、请照溺职例革职。从之。　　

○郭尔维斯镇国公巴土、来朝。　　

○乙卯。遣官祭历代帝王。　　

○遣官祭城隍之神。　　

○上驻跸朱尔哈代硕伦地方。　　

○吏部遵上□日察议、原任奉天府府尹今升都察院左副都御史董弘毅、将承德等九州县应徵米豆、题请改徵银两、以致存仓米豆缺乏。董弘毅、应降三级调用。从之。　　

○丙辰。上驻跸郭里营。　　

九月。丁巳朔。免江南宣城等三县、本年分水灾额赋有差。　　

○戊午。上驻跸喀布齐禄地方。　　

○己未。上驻跸博洛和屯。　　

○赐来朝喀喇沁、翁牛特、奈曼、科尔沁、乌朱穆秦、敖汉、土默特、阿霸垓、喀尔喀、阿禄科尔沁、蒿齐忒、郭尔罗斯、王、贝勒、贝子、公、台吉等、银币鞍马有差。　　

○赐随围蒙古官兵、银两布疋有差。　　

○庚申。上驻跸中关。　　

○壬戌。上回至热河。驻跸行宫。　　

○免湖广江夏等八县、武昌等六卫、本年分水灾额赋有差。　　

○陕西凉州总兵官袁钤、丁母忧。令回籍守制。　　

○丁卯。授和硕诚亲王允祉女、为郡主。壻根扎布多尔济、为和硕额驸。　　

○戊辰。上闻皇八子多罗贝勒允禩、染患伤寒。降上□日、十四阿哥允禵、向来与八阿哥允禩相好。著伊同太医、商酌调治。　　

○庚午。升山东巡抚蒋陈锡、为云南贵州总督。以山东登州总兵官李树德、为山东巡抚。　　

○予故都统善丹祭葬。谥敏壮。　　

○壬申。上奉皇太后、自热河回銮。是日、驻跸喀喇和屯。　　

○癸酉。上驻跸鞍子岭。　　

○兵部议覆、江南苏松水师总兵官胡骏疏言、臣不谙水性、请调极边效力。应行文该总督、将胡骏果否谙练水性之处、查明到日再议。上谕大学士等曰、朕闻苏松兵丁、习俗甚恶。自胡骏到任、因其约束严峻、兵丁几起衅端。总督巡抚提督等、欲潜行消弭、故未奏闻。至于给饷、俱系知县等微员、不能弹压兵丁。胡骏征巢□刀海岛勤劳素著。今为兵丁恶习所迫、故尔奏请改调。部臣未悉此情、议将胡骏果否谙练水性之处、行查该督。误矣。倘因胡骏不谙水性、另行改调。则兵丁恶习愈长。此断不可。况崇明远在海岛、民稠地广。应将江南事简地方道员、移驻于彼、以资弹压。著九卿议奏。寻九卿等议、胡骏不准改调。请将江南江常镇道、移驻崇明、监放官兵俸饷。从之。　　

○授辅国公讷图女、为乡君。壻英贵、为辅国公壻。秩四品。　　

○免山东泰安商河等六州县本年分水灾额武有差。　　

○甲戌。上驻跸两间房。　　

○上问皇四子和硕雍亲王胤祯八阿哥病汝曾使人往看否。回奏云尚未使人往看。上曰、当使人往看。　　

○议政大臣等、遵上□日察议、原任将军席柱、系领兵进巢□刀之大臣、而兵丁内八千余人、盔甲器械、俱不齐备。马匹牲畜、至巴尔库尔地方、不寻水草佳处牧放、以致倒毙一万四千有余。副都统苏尔德、前往种地、所需牲畜田器籽粒、席柱不即行料理备办。管辖官兵之员、不行加意遴选。滥将护军校晋保、委为前锋章京、于八月间迷失。延至十二月。始行奏闻。尚书富宁安所运之米、散给兵丁、尚有余剩。而席柱竟以兵粮不能接济、造次具奏。扎布罕驻扎之兵丁、俱以打牲为业、节省米粮、而席柱反行禁止打牲、再察席柱于原任都统西安将军时、补授属下官兵、俱勒索银两是实。应将席柱、即行处绞、家产籍没。原任副都统吴坤、身系参赞、并不劝阻。应将吴坤革职、家产籍没。疏入、留中。　　

○乙亥。上驻跸巴克什营。　　

○丙子。上驻跸遥亭。　　

○免湖广黄陂等四县、荆左一卫、本年分水灾额赋有差。　　

○喀尔喀车臣汗、遣使进九白年贡宴赉如例。　　

○丁丑。上驻跸罗家桥地方。　　

○戊寅。上驻跸＜髟了＞髻山。　　

○贵州巡抚刘荫枢疏言、臣遵上□日亲赴巴尔库尔军前、阅视满汉官兵、共立二十三营、周围二百余里、军势雄壮、首尾相应。但巴尔库尔地方、居雪山之后、闻入冬大雪、动深数尺。倘道路壅阻、粮何以运。草皆覆压、马驼何以牧放。臣不胜忧惧。谨密奏闻。上谕大学士等曰、军机事务、关系重大、一言可以鼓励士气、一言可以。退缩人心、本朝自太祖高皇帝、太宗文皇帝、世祖章皇帝、迄今百有余年、所向成功、事事上应天心、以正讨逆。巡抚刘荫枢、乃读书之人、年已八十、非属无知。初以朕为不能忍怒。及至军前无可奏对、又称嗣后、雪至三四尺、粮何以运、驼马何食。于此、愈知其无能矣。外藩蒙古、共有百余扎萨克。人无一分粮饷、马无一束草乾。自古及今、极寒之地、何以各安生业。观其一经雪后、惊惶失措、忘其身为巡抚、管辖文武之责、如敌稍强、必至效曹申吉、罗森、方光琛辈所为也。朕三统大兵、曾当严寒盛暑、久行沙汉不毛乏水之地。于军机事务、以至调养驼马。无不熟悉。然后知古人论兵、不得其道、多无成功、每至败事、深为太息。朕中路统兵至上都博洛河屯、于三月十六等日。遇雨雪风霰。自京师运米出口马匹、肥者倒毙反多。兵丁马匹、不甚伤损。蒙古马匹如常。于此、愈知古人乘春以图蒙古之失策也。朕近训兵校猎至乌里雅苏台、八月十六日、岭巅雪深尺许。至行营中、惟深七寸。驻跸二日、雪已全消。此去京师七百里、即如此矣。设刘荫枢见黑龙江、东海、北海等处、冰结八尺之处、必至奏请毁城郭、弃地方、尽行移徙矣。古人云、雪盈尺表瑞、过尺成灾。刘荫枢今奏称巴尔库尔地方、雪深三四尺。或系伊亲见、或系河人告伊之处、并未声明。仍著刘荫枢前去。雪深三四尺、果属亲见、著据实奏闻。倘听信他人妄诞恐吓之语、亦著据实奏闻。　　

○己卯。上驻跸密云县。皇四子和硕雍亲王胤祯奏云、臣使人往看八阿哥允禩、病势甚笃。今欲先回看视。上允之。后发来上谕云、四阿哥随驾在外、惟伊一人。乃置扈驾之事、奏请先回、看视允禩。观此关切之意、亦似党庇允禩。允禩医药之事、即著四阿哥料理。　　

○庚辰。上驻跸怀柔县。　　

○谕兵部、直隶各省提督总兵官以下、千把总以上、皆有空粮。一年之内、将兵丁马匹数目、四季造册报部必有所费。武官无书吏、雇人造册、俱将空粮与之。四季册报、徒劳驿站、甚属无益。嗣后每年、著止报一次。　　

○以科尔沁故多罗郡王阿拉布坦弟罗卜藏喇锡、袭爵。　　

○辛巳。上驻跸汤泉。因允禩卧病在畅春园路傍园内、降上□日将允禩移回家中之处、著诸皇子议奏。皇四子欲移允禩回家。问及诸皇子、俱说应当移回。惟允禟愤怒云、八阿哥今如此病重、若移往家中、万一不测、谁即承当。激切拦阻。将欲移允禩之事奏闻。上又降上□日云、八阿哥病、极其沉重、不省人事、若欲移回、断不可推诿朕躬、令其回家、诸皇子议云、八阿哥允禩、见今病势、虽未至于十分沉重、然已甚笃。倘有不测、允禩见驻之处、乃皇父经由之御路、所关非细。理应移回。一面奏闻、一面即将允禩移回家中。　　

○谕议政大臣等、盛京船厂二处、著拣选兵丁一千名、于伊等弟兄亲戚内、择可用之人、每一名派与跟役二名、于三月十八日前来京、给与马匹器械、前赴祁里德军前。再延绥总兵官李耀、曾奏请军前效力。著伊带领所属兵五百名、于青草发时、亦前赴祁里德军前。　　

○免江南宿松县、本年分水灾额赋有差。　　

○癸未。孝慈高皇后忌辰。遣官祭福陵。　　

○上命固山贝子苏努、舅舅佟国维、大学士马齐、领侍卫内大臣公阿灵阿、鄂伦岱、侯巴浑德、同往看视允禩病同四阿哥多方延医、竭力调治。皇四子和硕雍亲王胤祯因至汤泉、奏云、向在途次皇父问及曾使人往看八阿哥否。及使人往看、回称病笃故尔奏请看视。臣未审轻重、实属错误、罪所难逭。况臣素不谙医药。今既送允禩到家、臣无可料理之事、奏知前后始末。上方释然。得上□日、所奏已悉。　　

○甲申。上回驻畅春园。　　

