<!-- { "loadSidebar": true } -->
○策妄阿喇布坦、遣彭苏克喇木扎木巴、多尔济寨桑等、进贡。并疏言、第巴将达赖喇嘛圆寂之事、匿而不宣。斥正传之圣徒班禅、自尊其身、有玷道去。诈称达赖喇嘛之言、以混乱七旗喀尔喀、四厄鲁特、好事乐祸、正未有已。祈皇上睿鉴、俾法门之教无玷、使众生争自濯磨。上召彭苏克喇木扎木巴、多尔济寨桑至前、问以疏参第巴之故。奏曰、圣主曾谕云、凡有衷情、不必疑忌、悉皆奏闻。今者第巴监禁班禅、不使人见。奉事红帽两喇嘛、名德尔端、多尔济扎卜者、诡称即见世达赖喇嘛化身。其行不端、有乖道法。台吉是以参奏。上谕之曰、休息兵戎、令宇内昇平、始云道法。若以护法为辞、必生衅端。如尔等虽招抚回子、曾灭其教、亦能令其皈依佛法、跪拜喇嘛否。今天下太平之时、惟令各行其道。若强之使合、断不可行。四十九旗扎萨克蒙古等、迄今六十余年、朕视如一家。初喀尔喀、厄鲁特构兵时、朕曾谕达赖喇嘛、令从彼处遣人往解、朕亦于此处、命大臣等前往谕之、使其相和。不意达赖喇嘛之使、竟偏向厄鲁特。彼时朕即知达赖喇嘛、当已物故矣。若彼尚存、决不为此。第巴之构衅噶尔丹、人尽知之。又假托达赖喇嘛之言、请将泽卜尊丹巴胡土克图、土谢图汗、执之以畀噶尔丹。今者泽卜尊丹巴胡土克图、土谢图汗、亲身皆在此处。前土谢图汗、于鄂罗海诺尔地方、为噶尔丹所败。彼时曾遣一寨桑来奏云、臣等系历来进贡请安之国、若蒙主上怜惜收育、我等即投顺前来等语。今不但泽卜尊丹巴胡土克图、土谢图汗等、即七旗之喀尔喀数万蒙古归顺前来、朕皆收养。离散者使之完聚、待毙者使之生全、令其各得恒业。至于泽卜尊丹巴胡土克图、土谢图汗、朕皆待以优礼。未尝有替。众蒙古以第巴为达赖喇嘛传戒之人、皆缄口不敢议。朕曾以敕谕往责第巴、彼甚心服、具疏认罪、朕因宥之。嗣后第巴若改前行、敬奉班襌达赖喇嘛、则已。若仍怙终不悛、朕不但不宽贷第巴、即其亲密之青海台吉等、朕亦不轻恕也。前者青海台吉等、闻朕出师宁夏之信、尽皆震动、游牧移营而去。今者青海台吉等、以噶尔丹平定、亲来庆贺。伊等并无过端、朕岂肯加兵。朕统驭天下、总愿宇内群生、咸获安堵、岂有使尔两国生衅之理。凡事惟期安静而已。　　

○辛卯。上元节。赐外藩诸王、贝勒、贝子、公、台吉等、及内大臣、大学士、上三旗都统、副都统、侍卫等宴。　　

○庚子。上奉皇太后、自畅春园回宫。　　

○辛丑。上御太和殿视朝。文武升转各官谢恩。　　

○谕大学士等、青海厄鲁特亲王扎什巴图尔等、遣还时、此处给与马驼、遣司官送往。总督吴赫、速赴宁夏、量拨马驼、俟伊等至宁夏时、即应付遣之。其自京师乘往宁夏之马驼、交与送往之官、于草生时、在察罕拖海地方牧养数日、从塞外游牧而来。若草未生、则暂于彼处饲之、俟草生、加意牧养带回　　

○赐朝正外藩王、贝勒、贝子、公、台吉等、银币鞍马有差。　　

○壬寅。湖广总督李辉祖、河南巡抚李国亮、云南巡抚石文晟、浙江巡抚张勄、陛辞。上谕之曰、凡居、官以实心爱民为主。民虽愚、终不能欺也。能实心爱民、民自知感。否则竭力矫饰、终难掩人耳目朕在宫中、惟以百姓为念。督抚身在地方、与百姓最亲、岂可不一心爱民、副朕委任之意。一省之事、全在督抚。督抚洁己率属、则府州县自然遵奉。尔等系封疆大臣、当自惜声名、自立品望。朕巡幸浙江、江南、狭西、山西等处、百姓利病、俱所深知。山狭地瘠、地方官略加朘削、情即显露。然州县之私派、皆由督抚布按科派所致。若止在州县官、则所害者、不过一州一县。巡抚与布政使、通同妄行、则合省俱受其害矣。此等人、朕断不姑容。尔等识之。　　

○谕大学士等、运往朝鲜国米石、著侍郎陶岱、共运至三万石。以一万石、赏赉朝鲜国。以二万石、平粜。　　

○以征噶尔丹功议叙、封喀尔喀扎萨克台吉索诺木伊思扎卜、为辅国公。授喀尔喀台吉哈米尔戴青巴图尔、为一等台吉。　　

○旌表山东烈妇朱自明妻张氏、拒奸被杀、给银建坊如例。　　

○癸卯。上以巡幸山西五台山、诣皇太后宫问安毕、命皇长子允禔、皇三子允祉、随驾。是日启行。驻跸良乡县窦家庄。　　

○甲辰。上驻跸涿州长沟二里桥。　　

○命皇长子允禔、大学士伊桑阿、至金太祖、世宗陵、奠酒。　　

○乙巳。上驻跸涞水县永阳。　　

二月。丙午朔。上驻跸易州唐湖。　　

○丁未。遣大学士阿兰泰、祭先师孔子。　　

○上驻跸满城县。　　

○戊申。祭大社、大稷。遣户部尚书马齐行礼。　　

○免浙江宣平县、康熙三十六年分雹灾额赋有差。　　

○己酉。上驻跸完县　　

○庚戌。上驻跸曲阳县镇里。　　

○辛亥。上驻跸阜平县张家庄。　　

○谕户部、据山西巡抚倭伦奏、平定州等十一州县、连年歉收、米价腾贵、民间乏食、朕心深为轸念。此十一州县所欠康熙三十六年钱粮、行令该抚查明到日蠲免。并将各仓所贮米谷、即行赈济。毋致流离失所、有妨耕种。　　

○壬子。上驻跸龙泉关。　　

○以征噶尔丹功议叙、封厄鲁特贝勒巴图尔额尔克济农子云木春、为辅国公。　　

○理藩院题、振武将军孙思克。解到厄鲁特憨都、及其妻女男妇、共十人。据憨都云、我系杜哈尔阿喇布坦亲兄、噶尔丹族侄。乌阑布通之战、与噶尔丹、同败于王师。往投策妄阿喇布坦、将我拘禁七年、尽取我属裔。后噶尔丹败于昭莫多、我兄子滚楚克、率四十户人投策妄阿喇布坦。策妄阿喇布坦、乃释我、交与滚楚克。我率属下百余户人、内向逃来、至斋力纳木地方、因雪大不能行、故尽留众人。至巴尔库尔地方、为郭帕白克所执、送振武将军孙思克解部。得上□日、憨都远来归朕、殊可怜悯。著授为台吉。附镶黄旗察哈尔佐领中安插。　　

○癸丑。上驻跸菩萨顶。　　

○甲寅。春分。朝日于东郊。遣刑部尚书傅腊塔行礼。　　

○乙卯。大计天下官员。卓异官五十四员、贪酷官四十员、不谨官七十一员才力不及官六十九员、罢软官二十员、年老官一百三员、有疾官八十三员、浮躁官六十二员、分别升赏处分如例　　

○丙辰。孝康章皇后忌辰。遣官祭孝陵　　

○上回銮。驻跸五台县。时厄鲁特亲王扎什巴图尔等、随驾巡幸。至是、遣还。扎什巴图尔等、以受恩深重、感激叩辞而去。　　

○丁巳。上驻跸龙泉关。　　

○戊午。上驻跸阜平县张家庄。　　

○己未。上驻跸曲阳县镇里　　

○庚申。上驻跸完县。　　

○免江南泗州、康熙三十六年分水灾额赋　　

○予故白都纳副都统舒述、祭葬如例　　

○辛酉。上至保定府登舟。泊东门外　　

○壬戌。御舟泊清苑县、张家庄　　

○癸亥。御舟泊新安县郭里口　　

○予故汉军副都统费仰古、祭葬如例　　

○甲子。遣官祭先农之神。　　

○遣官祭历代帝王　　

○御舟泊霸州苑家口　　

○乙丑。以故奉恩将军希常子申德袭爵。　　

○升云南粮储道张仲信、为广东按察使司按察使。　　

○户部议覆、广西道御史张泰交疏言、山东济南、兖州、青州三府属、泰安等州县、连岁灾荒巡抚李炜、并未奏闻、请敕该抚速行赈恤。应如所请。得上□日、此事情、尔部保举贤能司官二员、前往会同该抚赈济。　　

○丙寅。上驻跸固安县。　　

○丁卯。上回驻畅春园。　　

○戊辰。上回宫。诣皇太后宫、问安。　　

○己巳。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○庚午。上奉皇太后幸畅春园　　

○谕大学士等、山东巡抚李炜、居官不善地方饥馑、百姓乏食竟不奏闻。及至言官参奏、始行具疏朕为人君、于国计民生、日切存心、详加审虑。李炜身任巡抚、不知抚恤百姓、著革职　　

○又谕大学士等、遣户部曾经保举司官二员、于被水灾沿河之保定、霸州、固安、文安、大城、永清、开州、新安等州县截留山东、河南漕粮、每处运致一万石积贮。俟米价腾贵时、平价粜卖。　　

○又谕大学士等、霸州、新安等处、此数年来、水发时、浑河之水、与保定府南之河水、常有泛涨。旗下及民人庄田、皆被渰没。详询其故、盖因保定府南之河水、与浑河之水、汇流一处、势不能容、以致泛滥。浑河、著原任河道总督于成龙往察。保定府南河、著原任河道总督王新命往察。作何修治、令其水自分流、详勘绘图议奏。今值农事方兴、不可用百姓之力。遣旗下丁壮、备器械、给以银米、令其修筑。伊等往时、部院衙门司官、笔帖式、酌量奏请带往。于十日之内、即令启行。　　

○升狭西西宁总兵官韩弼、为銮仪卫銮仪使。调西安右翼副都统阿兰台、为西宁总兵官。　　

○辛未。孝昭皇后忌辰。遣官祭陵　　

○升镶黄旗满洲副都统觉罗树庶、为正蓝旗满洲都统　　

○调江西南昌总兵官叶日芳、为南戆总兵官。升孝陵副将石如璜、为江西南昌总兵官。真定副将张大受、为湖广沅州总兵官。镶红旗参领吴洪、为四川川北总兵官。京口水师副将周洪昇、为广东南澳总兵官。甘肃提标中军副将魏勋、为狭西凉州总兵官　　

○兵部议覆、四川巡抚于养志疏言、蜀省协饷、每年至六七十万两、未曾另设夫役运送。请照各省协饷例、每年拨银二千两、雇夫运饷。查云贵等省、并未设运送协饷夫役、应无庸议。得上□日、四川驿路、居民稀少、非他省可比。此给发运送协饷夫价、著照该抚所题行。　　

○工部议覆、漕运总督桑额等会勘开浚下河条奏。一、高邮湖之水势宜分。一、车儿埠入海之口宜开。一、丁溪入海之口宜通。一、小海场入海之口宜开。一、草堰场洩水之闸宜增。一、运河之水势宜分。应令将各项工程、估计具题。从之。　　

○河南巡抚李国亮疏言、荥泽县城、北临黄河、丹沁二水、会归黄流、逼城甚险。旧荥阳郡基址高阜、请将县城、移建此地、以免冲决从之　　

○壬申。直隶巡抚沈朝聘、以老病乞休。允之。　　

○命原任何道总督于成龙、以总督管直隶巡抚事。以兵部督捕右侍郎李鈵、为山东巡抚　　

○乙亥。上自畅春园回宫　　

○以原任黑龙江副都统因病告休拉自为镶黄旗蒙古副都统　　

○以征噶尔丹功议叙、封鄂尔多斯贝勒松阿喇布、为多罗郡王。公杜楞、为固山贝子。　　

