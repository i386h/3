<!-- { "loadSidebar": true } -->
○赈济湖广汉阳等十五州县卫、水灾饥民。　　

○壬申。兵部遵上□日议覆、八旗汉军包衣人等、娴习弓马者多。嗣后八旗汉军、包衣、无品笔帖式、乌林人、及闲散人等、有愿考试武生者、该旗移送顺天府、照例考取武生八十名。乡试时、将所取武生、并中书、及部院衙门六品七品八品笔帖式荫生、监生、以及监生之披甲、摆牙喇、拨什库、拜唐阿、有愿应武乡试者、该旗移送顺天府、与武生一体乡试、取中武举四十名如不中式者、仍令当差。会试时、取中武进士八名。照文场编合字号考取。其直隶各省绿旗营兵、有愿应武乡试者、即于充伍地方、令该营将弁、申送巡抚、同武生一体乡试、于原额内取中。不中者、仍令归伍。其千总、把总、及年满千总等官、愿应武会试者、于任事地方、令该督抚提镇、给咨送部。年满千总、在京候选者、自行赴部具呈、同武举一体会试、亦于原额内取中。不中者仍回原任原职。如乡会试中式之后、有愿归职伍者、亦令暂归职伍。照文会试定例、云南取中二名、贵州、取中一名、广西取中一名、至福建广东二省、武进士、武举、生监、或兵民人等、有熟谙水性、练习水师事宜、愿随官兵出洋、巡哨效力者、该督抚预先列名咨部。果能擒杀贼众、立有功绩、该督抚保题引见、以游守千把用。年满千总、中武进士者、照例以营卫守备、另班推选。请著为令。从之。　　

○癸酉。上诣皇太后宫、问安。　　

○乙亥。调镶红旗蒙古副都统刚元、为镶蓝旗满洲副都统。升护军参领苏尔法、为镶红旗蒙古副都统。　　

○丙子。上谕大学士等曰、适科臣郝林、条奏名省钱粮亏空、郝林但知州县钱粮有亏空之弊、而所以亏空之根原、未之知也。凡言亏空者、或谓官吏侵蚀、或谓馈送上官、此固事所时有、然地方有清正之督抚、而所属官员亏空更多、则又何说。朕听政日久、历事甚多、于各州县亏空根原、知之最悉。从前各省钱粮、除地丁正项外、杂项钱粮、不解京者尚多。自三逆变乱以后、军需浩繁、遂见一切存留项款、尽数解部、其留地方者、惟俸工等项、必不可省之经费、又经节次裁减、为数甚少。此外则一丝一粒、无不陆续解送京师、虽有尾欠、部中亦必令起解、州县有司、无纤毫余剩、可以动支、因而有那移正项之事、此乃亏空之大根原也。再如正项钱粮二千两、徵收未完五百两者、按分数议处、其例甚轻。若因公那用五百两、则处分甚重。今但责令赔偿足额、其罪似乎可宽、不必深究。凡事不可深究者极多。即如州县一分火耗、亦法所不应取寻常交际一二十金、亦法所不应受、若尽以此法、一概绳人、则人皆获罪、无所措手足矣。且如户部库中钱粮、历年存积、数极难清、前此库贮一二千万时、曾令部中遂案盘查、转多二十余万。即各仓粮米、亦历年堆积、陈陈相因、赢余不少。不肖官役、侵盗银米、未尝无人、若行盘查、数仍不缺。总之定例所在、有犯必惩。其中细微、不必深究。诸事大抵如此。现在户部库银、存贮五千余万两。时当承平、无军旅之费、又无土木工程、朕每年经费、极其节省、此存库银两、并无别用。去年蠲免钱粮、至八百余万两、而所存尚多、因思从前恐内帑不足、故将外省钱粮、尽收入户部。以今观之、未为尽善。天下财赋、止有此数、在内既赢、则在外必绌。凡事须预为之备。若各省库中、酌留帑银、似于地方有济。倘在外各省、一旦仓猝需用、反从京师解出、得无有缓不及事之虑。此亦当于无事之时、从长商搉者也。尔等可将朕此上□日、一一传谕九卿。　　

○丁丑。上诣皇太后宫、问安。　　

○多罗安郡王马尔浑薨。上辍朝二日。予祭二次。造坟立碑。谥曰悫　　

○升内阁侍读学士满丕、国子监祭酒觉罗满保、俱为内阁学士兼礼部侍郎。　　

○都察院左副都御史温察、以病乞休。允之。　　

○己卯。谕吏部、漕运总督、岁输玉粒、上裕京储、绥理军民、拊循丁弁、职任至为重要。桑额自简任治漕以来、老成持重、谨厚宽平、殚力转输、悉心经画。每岁身亲趱运、俾漕艘依期抵通、十余年间、从无稽迟贻误之事。且驭众有法、恤下有恩、所属运官旗丁、无不感颂爱戴、不愧为地方大吏。今年齿已长、而精力未衰、久任勤劳、良可嘉尚。著特授兵部尚书、兼都察院右都御史、仍加太子太保、以示朝廷崇奖老臣、酬庸褒勋至意。尔部即遵谕行。　　

○庚辰。上谕大学士等曰、本朝自统一区宇以来、于今六十七八年矣。百姓俱享太平、生育日以繁庶、户口虽增、而土田并无所增、分一人之产、共数家之用、其谋生焉能给足。孟子曰、无恒产者无恒心、不可不为筹之也。朕意欲将康熙四十九年应徵钱粮、预配各省用度、为之抵算。至五十年、将天下应徵钱粮、一概蠲免。如近省有支用之事、则以户部库银、给发应用。户部尚书希福纳奏曰、每年天下地丁钱粮、及盐课关税杂项钱粮、内除照常存留各省应用、及解往别省协济之外、一年共起解银一千三百万两有余。京城俸饷等项、一年需用九百万两有余。每年所积、不过一二百万两。如将天下钱粮全免、似乎国用不足。上曰、今年免江浙钱粮八百万两、并未尝有所不足。希福纳奏曰、皇上蠲免江浙钱粮、命下之后、臣等催取各省缺解银两六百万到部、始能足用。上问张鹏翮曰、尔意云何。张鹏翮奏曰、皇上加惠于民、实出非常。但通免天下钱粮、其事甚大。容臣等与大学士九卿、核查议奏。上曰、尔等速议具奏。　　

○赠故原任大学士兼吏部尚书熊赐履太子太保。予祭葬。仍加祭一次。谥文端。　　

○壬午。江南江西总督噶礼、疏参江苏布政使宜思恭贪婪、请革职审拟得上□日、宜思恭、著革职。此案、著尚书张鹏翮、学士噶敏图、前往会同总漕桑额、严提究拟具奏。其江苏巡抚于准、案内必有干连、并将于准解任。江苏巡抚员缺紧要、著福建巡抚张伯行调补。江苏布政司事、著苏州府知府陈鹏年署理。　　

○免直隶静海、永清二县、本年分水灾额赋有差。　　

○癸未。大学士等、以朝审情实罪犯应勾决者四十二人、请上□日定夺。上详阅刑部招册、反覆研究、求其中有一线生路者、宽免一十六人。因谕大学士等曰、向来勾决罪犯、止开犯人姓名、顺治年间、有两犯同名者、一勾一留、唱名时、二人同应、监斩御史不能辨别、具本请上□日、其被勾者、亦留至次年正法。今令开明承审各司、及罪人籍贯年岁、自无错误矣。自顺治初年、至康熙八年、满洲内、无杀人之罪犯、后来杀人之罪渐多、朕欲禁除之故交与该旗、即行完结、著为定例。其时大臣、或谓朕立法太严、朕决意行之、由是杀人罪犯日少。去年止有一案、今年竟无矣。又谕曰、明季事迹、卿等所知、往往皆纸上陈言。万历以后、所用内监、曾有在御前服役者。故朕知之独详。正统间事、史书所载、不能明确。其在沙漠、尝生一子、今有裔孙、现在旗下。天启呼魏忠贤为老伴、凡事委之、已竟不与。杨涟左光斗受杖、老内监犹有目击者、能具言之。陈新甲所议、本受指于崇祯、及科道交章弹劾、崇祯反畏人言、归咎于陈新甲、实非其罪也。明季诸帝、俱不甚谙经史、崇祯颇读书、流贼将至、京营官兵、俱分遣至真定、保定、居庸关诸处堵御、其守城者、惟内监数万人而已、贼兵破外罗城、由西便门、转攻阜成门、崇祯率内监数人、微行至襄城伯家、其家方闭门演戏、不得入、回登万寿山、四顾无策、犹欲出奔、太监王承恩止之曰、出恐受辱于贼、崇祯乃止、以身殉国。世祖皇帝御制王承恩碑文、极赏其忠、以旌表之。明朝费用甚奢、兴作亦广、一日之费、可抵今一年之用。其宫中脂粉钱四十万两、供应银数百万两、至世祖皇帝登极、始悉除之。紫禁城内砌地砖、横＜监-皿立＞七层、一切工作、俱派民间。今则器用朴素、工役皆现钱雇觅。明季宫女、至九千人内监、至十万人、饭食不能遍及、日有饿死者。今则宫中不过四五百人而已。明季宫中用马口柴、红螺炭、以数千万斤计、俱取诸昌平等州县。今此柴、仅天坛焚燎用之。尔等亦知所谓马口柴乎。大学士等奏曰、不但不知、亦所未闻。上曰、其柴约长三四尺、净白无点黑、两端刻两口、故谓之马口柴。又明季所行、多迂阔可笑。建极殿后阶石、高厚数丈、方整一块、其费不赀、采买搬运至京、不能舁入午门、运石太监参奏此石不肯入午门、乃命将石捆打六十御棍。贮祯尝学乘马、两人执辔、两人捧镫、两人扶鞦、甫乘、辄已坠马、乃责马四十、发苦驿当差马犹有知识、石何所知、如此举动、岂不发噱。总由生于深宫、长于阿保之手、不知人情物理故也。　　

○甲申。上谕大学士等曰、朕听政年久、凡事无不留心。昔朕西巡时、尝以战地、问于曾经行阵之提督总兵官等、皆言自古战阵之事、必于旧战地交战、从无战于不可战之地者。朕观韩信岭、上下凡七十里、未尝有一战于此者、以无水不可立营故也。前我师往征漠北、与噶尔丹战于昭莫多之地。明永乐。出塞时、亦尝战于昭莫多。以此观之、皆于旧战地交战也。行兵之道、立营必视水草、西北土厚、掘至百丈有余、始能得泉、一井之汲绠。须一骑负之、其地如此、焉可屯兵。是以用兵必以地理为要。古人善用所长、后人万不能及一也。　　

○大学士九卿等、以遵上□日会议全免天下钱粮事覆奏、上问户部诸臣曰、尔等作何定议。张鹏翮奏曰、圣主施殊恩于天下、颁发谕上□日、欲将康熙五十年天下地丁钱粮、一概蠲免、止存额徵盐课关税六百万两、实浩荡之隆恩。但所存之数、恐不足用、势必另发帑银以济之。臣等会议、自康熙五十年起、视各省之大小、斟酌配搭、于三年内免完。如此、则万民俱沾实惠、而库帑亦不至缺乏矣。上曰、尔等所议良是。至明年十月间、视各省秋收何如、先免歉收之省。张鹏翮奏曰、臣查户部册籍、自康熙元年起、以至于今、所免钱粮、共万万两有余、是诚亘古所无也。上曰、果至此数矣。又谕曰、凡地方水旱、督抚即行奏闻、预为料理、则被灾百姓、不至失所。今年安庆府、太平府属、俱被灾荒、而巡抚刘光美、竟不奏闻、其意以为灾荒非盛世所宜言、不知天时水旱之灾、乃所恒有、生民关系甚大、匿不以闻、殊为非理矣。　　

