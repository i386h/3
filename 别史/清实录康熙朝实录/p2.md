<!-- { "loadSidebar": true } -->

一、天象云物、气候徵应、及日食、星变、地震、书　　

一、颁历、进春、书　　

一、颁诏天下、书。诏文、全录　　

一、王以下文武官员军民人等、凡有奏请称颂圣德神功、圣意谦让婉郤、俱书　　

一、每□山戊示□祭历代帝王、先师孔子、及先农、太

□山戊示□、凡在祀典诸神、书。遣官祭长白山、岳、镇、海、渎、历代陵寝、先师阙里、书。敕封山川神号、书。厘定祀典、亦书　　

一、修葺前代陵寝、抚恤后裔、书　　

一、授先贤后裔五经博士世袭、书　　

一、王以下、文武大臣、蒙特恩赐予、书。赐宴、亦书　　

一、优礼高年、特恩宴赉、书　　

一、直隶各省乡试、文武会试、殿试、传胪、书。殿试制题、全录。特恩开科、书。增广乡会试中额、书。及增加取进府州县卫学文武生员、书。御试博学宏词、及钦赐举人、一体会试殿试、书。选庶吉士、及教习、授职、皆书　　

一、国子监、及直隶各省学政、条例有更定者、书　　

一、远方外国、慕化归诚、遣使进贡、书。赐封爵、给敕印、书。外藩来朝、及遣使进年贡、遣侍子入学、请通市、皆书。定年贡则例、及特恩减免贡物、书。宴赉、亦书　　

一、王以下、奉恩将军以上、民公以下、阿思哈尼哈番以上、及在京文武官三品以上、在外将军都统副都统督抚提镇等官、及外藩王贝勒贝子公故、恤典、皆书。于常例外、特恩优恤、亦书　　

一、文武大小官员、及军士、有殁于王事者、恤典、皆书。于常例外、特恩优恤、亦书。恤典条例、有更定者、亦书　　

一、旌表孝子、顺孙、义夫、节妇、烈妇、烈女、并照例书。有奇迹奉特恩者、另书　　

一、建言有关国体政事者、书。弹劾大臣之罪、亦书　　

一、命将出征、调兵筹饷、一切方略、书。军中奏报军机、纳降、献捷、及凯旋、迎劳、书。其山海贼寇、地方官兵剿抚平定、亦书　　

一、出征大将军王以下、文武大臣、侍郎副都统以上、及督抚提镇等、以军功加衔升赏、授世职、书。以失误军机、降革问罪、亦书。其文武大小官员、能立勋劳、特恩升赏者、并书　　

一、投诚官弁、特恩给与世职、及授将军提镇等官、皆书　　

一、兴灭继绝、绥定喀尔喀拉藏疆土、安集所属人众、书　　

一、平定察哈尔罗刹、所属兵丁编设佐领、分隶八旗、书。平定三逆台湾等处、安插投诚兵丁、书　　

一、平定朔漠、安插厄鲁特降人、书　　

一、边远地方、土司、酋长、归化投诚、书。宣抚、宣慰、招讨等使、授职、袭职、书。改土为流、亦书　　

一、筹画海疆事宜、书　　

一、八旗分设佐领、增添甲兵、书。　　

一、直隶各省水陆标营兵制、及驿传烽堠添设、裁减、归并、书。更定督捕条例、亦书　　

一、八旗、及直隶各省绿旗兵、奉恩诏、及特上□日颁赏、书。扈从、出征、戍防兵、于常例给饷外、特恩加赏、亦书　　

一、文武大臣犯罪、拘禁迁谪、及正法、书。特恩宽宥、亦书。不论官吏军民、犯叛逆大罪正法者、皆书　　

一、肆赦、停刑、恤刑、皆书。律例有更定者、亦书　　

一、修葺坛、庙、奉先殿、书。营建山陵、书。重建阙里文庙、及凡在祀典诸神庙宇、并直隶各省先贤庙宇书院、皆书。岳渎等庙宇、赐御书匾额、书　　

一、重建太和殿、修葺乾清宫、书　　

一、黄淮两河、运河、永定河、疏筑事宜书。直隶各省、及边塞地方、建筑城垣、疏浚河渠、滨海滨江地方、筑堤捍水、一切大工役、皆书


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿

大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉

敕修　　

圣祖合天弘运文武睿哲恭俭宽裕孝敬诚。信功德大成仁皇帝讳玄烨世祖体天隆运定统建极英睿钦文大德弘功至仁纯孝章皇帝第三子也。母孝康慈和庄懿恭惠温穆崇天育圣章皇后佟氏。太子太保定南将军都统一等公赠少保谥勤襄佟图赖之女。赋性端凝。居心淑慎。动娴内则。德合坤仪。天心眷佑、聿肇厥祥。年十五、诞上于景仁宫。乃顺治十一年甲午三月十八日巳时也。先是、孝康章皇后、诣慈宁宫问安。将出。衣裾若有龙绕。太皇太后见而异之。问知有娠、顾谓近侍曰、朕曩孕皇帝时、左右尝见朕裾褶间、有龙盘旋、赤光灿烂。后果诞生圣子。统一寰区。今妃亦有此祥徵。异日生子、必膺大福。至上诞降之辰。合宫异香、经时不散。又五色光气、充溢庭户、与日并耀。是时、宫人以及内侍、无不见者。咸称奇瑞云。上天表奇伟。神采焕发。双瞳日悬。隆准岳立。耳大声洪。徇齐天纵。稍长、举止端肃。志量恢宏。语出至诚。切中事理。读书十行俱下、略不遗忘。自五龄后、好学不倦。丙夜披阅、每至宵分。凡帝王政治、圣贤心学、六经要旨、无不融会贯通、洞彻原委。至孝性成。继志述事。仰承太祖太宗肇造鸿基、以守兼创。追念世祖章皇帝耿光大烈、孺慕终身。奉事太皇太后皇太后、竭诚尽敬、历久弥殷。大德好生、民物在宥。励精求治、日理万几。六十余年、孜孜如一日。户口繁增。风俗淳美。远过唐虞之世。料敌制胜、庙算如神。辟前古未辟之封疆。服从来未服之方国。巡阅河工、指授方略。淮黄底定。世赖平成。且多艺多能。允文允武。著作则上媲典谟。吟咏则直追雅颂。精娴细楷。妙擅擘窠。挽弓十五钧。用矢十三握。左右骑射、发必中的。仁至义尽。久道化成。如天之帱。如地之载。如日月之照临、雨露之濡润。盖泰运光昌。世当极治。故笃生圣人、以赞化育。盛德大业、冠于百王。景福遐龄、超于万禩。六龄时、尝偕世祖皇二子福全、皇五子常宁、问安宫中。世祖各问其志。皇五子甫三龄未对。皇二子以愿为贤王对。上奏云、待。长而效法皇父。黾勉尽力。世祖皇帝于是遂属意焉。八龄践阼后、一日、太皇太后问上何欲。奏曰、惟愿天下乂安、生民乐业、共享太平之福而已。盖抚驭万方、驯致太平、其基已肇于此　　

○顺治十八年。辛丑。春。正月。辛亥朔。越七日丁巳。夜子刻。世祖章皇帝宾天。先五日壬子。世祖章皇帝不豫。丙辰。遂大渐。召原任学士麻勒吉、学士王熙、至养心殿。降旨一一自责。定皇上御名。命立为皇太子。并谕以辅政大臣索尼、苏克萨哈、遏必隆、鳌拜、姓名。令草遗诏。麻勒吉、王熙、遵旨于乾清门撰拟、付侍卫贾卜嘉进奏。谕曰、诏书著麻勒吉怀收。俟朕更衣毕、麻勒吉、贾卜嘉、尔二人捧诏、奏知皇太后。宣示王、贝勒、大臣。至是、麻勒吉、贾卜嘉、捧遗诏、奏知皇太后。即宣示诸王、贝勒、贝子、公、大臣、侍卫等。宣讫。诸王、贝勒、贝子、公、大臣、侍卫等、皆痛哭失声。索尼等、跪告诸王、贝勒等曰、今主上遗诏、命我四人辅佐冲主。从来国家政务、惟宗室协理。索尼等、皆异姓臣子、何能综理。今宜与诸王、贝勒等共任之。诸王、贝勒等曰、大行皇帝深知汝四大臣之心、故委以国家重务。诏旨甚明。谁敢干预。四大臣其勿让。索尼等、奏知皇太后。乃誓告于皇天上帝大行皇帝灵位前。然后受事。其词曰、兹者先皇帝不以索尼、苏克萨哈、遏必隆、鳌拜等、为庸劣。遗诏寄托。保翊冲主。索尼等、誓协忠诚、共生死、辅佐政务。不私亲戚。不计怨讎。不听旁人、及兄弟子侄教唆之言。不求无义之富贵。不私往来诸王贝勒等府、受其馈遗。不结党羽。不受贿赂。惟以忠心、仰报先皇帝大恩。若复各为身谋、有违斯誓。上天殛罚、夺算凶诛。大行皇帝神位前。誓词与此同。是日、卤簿大驾全设。王以下文武各官、俱成服。齐集举哀　　

○戊午。宣读遗诏。遣官颁行天下　　

○孟春。享太庙。遣辅国公赖护行礼　　

○遣官祭太岁之神　　

○己未。上即皇帝位。是日黎明、遣辅国公都统穆琛、祭告昊天上帝。祝文曰、顺治十八年辛丑正月辛亥朔初九日己未。皇太子臣玄烨昭告于昊天上帝之前。曰、皇考大行皇帝上宾。臣恪遵遗诏。俯徇舆情。于正月初九月日、即皇帝位。伏祈昭鉴。谨奏。遣都统济世哈、告地祇。都统穆里玛、告太庙。理藩院尚书明安达礼、告社稷。文与告天同。上具孝服、诣大行皇帝几筵前、祗告。行三跪九叩礼。受命毕。具礼服、诣皇太后宫行礼毕。御太和殿。升宝座。鸣钟鼓。中和乐设而不作。王以下文武各官、朝服序立。赞礼官赞上表庆贺。上命免宣贺表。各官行礼毕。颁诏大赦。诏曰、惟我国家、受天眷命。祖功宗德、肇造丕基。我皇考大行皇帝、盛德至仁。英资大度。缵承历数。统一寰区。恩泽洽于多方。政教臻于上理。方期邦国、永底雍熙。不幸奄弃臣民、遽升龙驭。顾以大宝、属于眇躬。朕茕茕在疚、本不忍闻。而诸王、贝勒、大臣、文武官员人等、佥谓神器既已攸归。天位不宜久旷。坚请再三。朕是以俯徇舆志、勉抑哀衷、于是月初九日、祗告天地、宗庙、社稷。即皇帝位。仰惟上天眷佑之笃、祖宗付托之隆。凉德冲龄、膺兹重寄。敬图觐光扬烈、用绍无疆之休。其以明年为康熙元年。与天下更始。式衍旧恩。聿弘新化。于戏。孝思惟则、永深继述之怀。忠悃载摅、实赖劻勷之佐。凡尔亲贤文武、其尚辅翼菲躬、共矢嘉谟、以成至治。布告天下。咸使闻知　　

○诏内恩赦、凡十四条　　

○谕礼部、朕惟自古圣贤之君、必有显号徽称、用昭功德之隆、垂于万世。此国家不易之钜典也。仰惟我皇考大行皇帝、缵绍鸿绪。统一寰区。十有八年。敬天尊祖。勤政爱民。奉侍慈闱、克谐孝道。敦睦宗族、攸叙彝伦。典学日新。修身思永。制礼作乐。振武崇文。敕法明刑。立纲陈纪。盛德之事、不一而足。朕方与天下臣民、均切怙戴。不幸龙驭上宾。顾予冲人、嗣膺大统。仰承佑启之恩。敢后显扬之礼。谨考彝章。宜升尊谥。尔部详察典礼具奏　　

○庚申。王、贝勒、贝子、公等、公主、王妃等、各归斋宿。部院官员、于各衙门斋宿。仍照常供事。闲散官员、于午门外斋宿　　

○辛酉。遣官颁登极诏于天下　　

