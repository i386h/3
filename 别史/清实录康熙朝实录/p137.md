<!-- { "loadSidebar": true } -->
○先是、上谕、据荆州坐塘笔帖式报、贼犯远安、旋复退回。逆贼或因我兵进取长沙岳州、虚声牵制、亦未可知。大将军顺承郡王勒尔锦等、应作进兵之势、扬言渡江、以疑贼兵。至是、定远平寇大将军和硕安亲王岳乐等奏、逆贼吴三桂、纠聚贼众、死守长沙。上复令勒尔锦、速勒兵临江。更令图海、整饬狭西满汉官兵、进扼汉中要路。移檄声言进兵、以分贼势。倘机有可乘、即行进剿　　

○丙午。先是安远靖寇大将军多罗贝勒尚善等疏报、二月二十六日、遣兵一千余人、由岳州送马三千余匹、赴长沙。上谕、大兵需马甚殷、非寻常比。贝勒尚善等、去贼甚近、必审知万无一失、方行遣送。今长沙岳州之间、路未甚通。若逆贼阻截、护兵力单、难保无虞。宜预约安亲王、遣兵相迎。度兵且来、然后发往。且将军鄂内、率兵赴岳、尚善所知。或俟此兵到后、多添兵力、俾无他虑、然后遣行。今但以千兵、护送如许马匹、殊为轻忽倘事出意外、于我不利、且为贼资、则是尚善明误征剿大事。尚善其速侦送马消息以闻。至是、尚善等报、官兵解马、于本月初八日、抵七星台、遇贼伏兵、为所邀夺。上切责之曰、尚善等统兵赴岳、已历三载。糜饷老师、未获寸土。今又将送往安亲王军前马匹、冒险遣发、且以少兵护行、致中途被夺、反为贼利。贻误大兵急需、情罪匪轻。宜即从重处分、念其见在征剿、姑俟事平察议。未几、定远平寇大将军和硕安亲王岳乐、以遣兵迎马迟缓、致中途被劫、具疏引罪。上亦切责之曰、剿灭逆贼、惟马是赖。贝勒尚善等、预约三月初二日、马到长洛河、而岳乐故失期约、不遣兵往迎。目睹战马数千、尽为贼有、大丧军资、情罪甚大。事平之日、从重议罪　　

○江西总督董卫国疏报、大兵围困吉安已久。贼粮匮势蹙、于本月二十一日夜、出南门、趋舟东窜、我兵遂入城。下部知之　　

○谕扬威大将军和硕简亲王等、将王府佐领下兵、及大兵内、选有马者、每佐领三名、速发赣州。此兵到日、将军莽依图等、即选足每佐领七名、速赴韶州。仍与尚之信相闻、令立图内应。袁州乃安亲王大兵后路。其以满洲兵、每佐领四名以上、及自安庆发往绿旗兵一千、并付额楚、俾赴袁州屯驻、为安亲王后继。前所送马及礟、抵袁州、付与来迎官兵。额楚仍添兵护至长沙。其吉安新复、简亲王可偕多诺、统每佐领兵三名、及自安庆发往绿旗兵五百名、并城守官兵、驻镇吉安。更拨每佐领兵一名、添发赣州、令侍郎舒恕、统领防守。其余缺少马械之兵、并绿旗官兵、付副将军希尔根、提督赵赖、令回南昌、整缮候调。简亲王同理事官麻勒吉、酌遣干员、赍谕招抚原任贵州提督李本深、巡抚曹申吉、广西提督马雄、将军孙延龄等。并孙延龄死否、著侦探的信、奏闻　　

夏。四月。丁未朔。享太庙。上亲诣行礼　　

○己酉。抚远大将军都统大学士公图海疏报、招抚韩城等县北山地方、伪总兵乔斌等、一百余员。下部议叙　　

○庚戌。先是、江宁副都统绰可托、出征广东、托言有病、向平南王尚可喜具呈、遂还江宁。至是、上谕议政王大臣等、我朝用兵以来、凡出征大臣、俱各奋力行间、始终其事。从未有军务未竣、半途而返之理。今广东多事之秋、绰可托称病还江宁、显属规避。著革职披甲发往将军莽依图军前　　

○转都察院左都御史介山、为刑部尚书　　

○辛亥。上诣太皇太后皇太后宫、问安　　

○谕兵部、吉安诸处兵、为数甚众。既遣参赞大臣、宜更择贤能、为前锋统领。步军总尉萨克察巴图鲁、善哨探、习战阵、可署前锋统领、赴吉安、参赞军务。左翼、遣前锋护卫噶尔麻、右翼、遣前锋参领马锡泰、同往　　

○壬子。吏部议、天坛、文华殿、所用蓝黄砖瓦。因原任监督、及窑户等、支领钱粮、烧造年久、尚未完工、俱应按律问罪之人。乃工部题请、仍令伊等催造。及奉上□日著伊等回奏、又不将错处引咎。应将尚书常鼐、冀如锡、降四级调用。侍郎徐继炜、既已公同具题、又奏称本欲两议、明系巧饰、殊玷大臣之体、应革职。从之　　

○癸丑。转户部右侍郎伊桑阿、为左侍郎。升内阁学士察库、为户部右侍郎　　

○甲寅。上诣太皇太后皇太后宫、问安　　

○以故一等阿思哈尼哈番张中第之子张应慧、袭职　　

○予故原任工部侍郎杨运昌、祭葬如例　　

○丁巳。升总督仓场户部侍郎喀代、为都察院左都御史　　

○戊午。上诣太皇太后宫、问安　　

○科尔沁和硕卓礼克图亲王鄂辑尔、来朝、谕曰、尔部人民、宜勤加抚恤。尔能驭之以恩、则属下自竭忠尽力。若但以威制、则人皆解体、不乐效用。尔其志之　　

○镇南将军莽依图疏言、入粤士卒、无马者众。上命简亲王喇布、及总督董卫国、拨江西满汉官兵马二千匹、送莽依图军前。自京师发往长沙马、四千余匹、抵南昌日、太仆寺卿温代、拨二千匹、以补江西马额。已而扬威大将军和硕简亲王喇布疏言、将军莽依图等、于本月二十四日、已统兵赴粤。天暑道远、送马恐难骤至。上命喇布等、仍选江西官兵马一千、速送赣州、付侍郎舒恕等、转送莽依图军前。并切责喇布曰、喇布明知进粤大兵、所关甚要不即遵上□日、遣送马匹。竟使兵丁徒步前进。殊忝大将之职。应即议处、以见在用兵、俟事平旋师之日、严加治罪　　

○抚远大将军都统大学士公图海疏言、臣令驻防秦州宝鸡官兵、进逼礼县、驿门诸处。随移檄声言、大兵分路进剿。今欲亲统重兵、深入四川。但恐时多霪雨、输挽艰难。当俟机会、酌量前进。得上□日、今将军穆占协剿长沙。贝勒尚善、与将军鄂内、水陆攻岳。故逆贼吴三桂、亲赴长沙、集诸路贼兵、死守湖南。我兵若乘此机、各路进剿、则吴逆指日可灭。计在狭官兵、为数甚多。当此逆贼势分之时、若不进逼四川、则坐糜粮饷、殄贼无期。大将军公图海、其仍遵前上□日、速行进发　　

○严自明遗书江西总督董卫国乞降。董卫国以闻。得上□日、今将军喇哈达、莽依图等兵、两路进粤。严自明若悔罪反正、来迎王师、当赦其罪、仍前录用。简亲王喇布、其即檄令知悉　　

○己未。转都察院左都御史陈敱永、为工部尚书　　

○奉命大将军和硕康亲王杰书疏言、处州府庆元县民吴臣任等、不肯从贼、招集民兵、立寨自守。伊等身系细民、乃能抗贼守义、在内应援、斩杀逆贼、实为可嘉。已将吴臣任等、交与浙江督抚。愿效力者、酌量录用。愿归农者、酌量奖赏。其阵亡劄委守备吴受南等、亦应交与督抚、酌量恩恤。下部议行　　

○福建总督郎廷相疏报、三月二十日夜、泉州府城内、奸民猝发。满汉官兵、协力剿平之。下部议叙　　

○辛酉。上诣太皇太后皇太后宫、问安　　

○上幸霸州行围。是日启行。驻跸霸州城南　　

○升护军参领马尔翰、为镶蓝旗蒙古副都统　　

○授平凉提督孙思克、三等阿思哈尼哈番世职。叙平凉护山墩杀贼功也　　

○壬戌。上驻跸赵北口　　

○癸亥。孝端文皇后忌辰。遣官祭昭陵　　

○甲子。上回銮。驻跸霸州城南　　

○乙丑。上驻跸南哥驿　　

○丙寅。上驻跸南苑　　

○升吏部左侍郎宋德宜、为都察院左都御史。户部左侍郎伊桑阿、为工部尚书。都察院左副都御史田六善、为工部右侍郎。通政使司通政使孔郭岱、为内阁学士兼礼部侍郎　　

○刑部议覆、江南道御史和盐鼎疏言、今秦省底定、浙闽继归版图。但三省投诚之民、甫出汤火。正宜抚恤安全。恐地方不法之徒、借从逆之名、妄加陷害。应敕狭西、浙江、福建、督、抚、除奸民潜匿地方、形迹叵测者、仍行察访其余被陷来归之民、该地方官、及地棍衙蠹、不得借端扰害。违者、从重治罪。应如所请。从之　　

○丁卯。予故致仕杭州副都统三等阿思哈尼哈番夏景梅、祭葬如例　　

○江西总督董卫国疏报、提督赵赖、遣绿旗官兵、败贼于泰和县、擒伪参将萧元等、杀贼六千有奇。又招抚伪总兵崔复等、一百一十二员、兵丁五千余名。下部议叙　　

○戊辰。赠浙江殉难温处道佥事陈丹赤、为通政使司通政使。永嘉县知县马琾、为布政使司参政。各荫一子入监读书。温州副将杨春芳、为太子少保左都督。游击魏万侯、为副将。各荫一子以守备用。效用守备熊天琳、为游击。荫一子以卫千总用。各祭葬如例　　

○己巳。上回宫。诣太皇太后皇太后宫、问安　　

○庚午。调兵部督捕左侍郎郭四海、为总督仓场户部侍郎　　

○赠狭西殉难固原镇游击李进忠、为副将。荫一子以守备用。都司佥书管守备事完文元、为署游击。荫一子以卫千总用。各祭葬如例　　

○安远靖寇大将军多罗贝勒尚善等疏报、逆贼吴三桂、率众往衡州。得上□日、我兵攻围长沙、贼以穷蹙、欲往衡州、侵犯赣州吉安诸处、以分我兵势亦未可料。其令简亲王喇布、侍郎舒恕、总督董卫国、总兵官哲尔肯等、分布防御。侦贼情形、不时奏闻　　

○旌表狭西潼关卫节妇毕懋笃妻周氏、给银建坊如例　　

