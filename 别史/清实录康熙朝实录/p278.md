<!-- { "loadSidebar": true } -->
○吏部题、通政使司右通政员缺、请以太常寺少卿李绍闻拟补。上命问九卿。又谕大学士等曰、今用一人、外人即曰、某大臣荐举、故用之。或有商议之事、即声言某大臣称某官之优、言某官之劣。致躁进之徒、营求奔竞、从此而起。凡官之优劣、若不问、何由而知。大臣虽有荐举、用舍皆出于朕。间用一二人、亦朕所知而用者。若但因大臣荐举而用之、朕所理者、又何事耶。虽有问九卿举出之人、亦得者半而不得者半。此皆幸遇耳。原任尚书佛伦、曾荐学士赵山、原任大学士明珠、曾荐学士齐穑、及学士舜拜、阿喇弥、朕皆知而用之、且屡次擢用、并非听人之言、朕曾以噶尔图、问詹事尹泰、尹泰启奏后、即肆言于外、伊曾将噶尔图荐举、尔等岂不闻乎。至侍读学士德格勒、曾向朕奏云、有人问臣、臣即云宫内门户、亦复不知、后来即将某某优劣、混行启奏。尹泰但粗识几字、凡事不堪任用、诚微贱小人也。又巡抚张汧、亦系九卿荐举之人。今张汧所行贪□禾山戊示□发觉、其保举之人、亦应议处。原任侍郎塞楞额、差审张汧、徇私失实。著将塞楞额看守议罪　　

○升通政使噶尔图、为都察院左副都御史　　

○戊辰。原任大学士杜立德、冯溥、以赴谒大行太皇太后梓宫毕、辞归原籍。上念效力旧臣、命礼部引见。谕之曰、尔等俱暮年归家、宜加意调摄。命赐茶。各赉帛五表里　　

○升太常寺卿傅感丁、为通政使司通政使　　

○予故原任副都统三等阿达哈哈番洪世禄、祭葬如例　　

○兵部议覆、吏科给事中高层云疏参正黄旗都统张所知、哭临坐班、不尽哀礼、应降五级调用。从之　　

○己巳。孝昭皇后忌辰。遣官祭陵　　

○以都察院左都御史徐乾学、为刑部尚书　　

○庚午。河道总督勒辅、疏参漕臣慕天颜等、朋谋陷害、阻挠河务。上谕大学士等曰、凡事俱有是非、应据理直言。今观有言人之过者、众皆随声附和、以为不善、并不据理辨其是非。近因靳辅被参、议论其过者甚多。靳辅为总河有年、挑河筑堤、漕运并未迟误、谓之毫无效力、亦属不可。但其屯田下河之事、虽百喙亦难逃罪。即欲将靳辅置之重刑、亦须留七八年、俟继用之人、河工告成之日、始可议罪、靳辅将何往耶。凡事有不可令其奏辨者、亦有宜令其奏辨者、语云、人穷则呼天、今若不令靳辅奏辨、则定案矣、靳辅不将情由陈辨朕前、复何所控告耶。且朕曾阅河防一览、于治河之事洞悉。凡事皆虑永久、不计目前。此事著九卿一并察议以闻　　

○升贵州按察使李之粹、为浙江布政使司布政使。山东济宁道董安国、为四川按察使司按察使　　

○予故钦天监治理历法加工部右侍郎南怀仁祭葬。谥勤敏　　

○命直隶各省督抚提镇、确查功加人员、有武艺优长、材品堪用者、保题考试、分别录用。其未及保题之格、而曾有战功者、亦查明实绩、以各营千把总录用　　

○辛未。上诣大行太皇太后梓宫前。上食。举哀　　

○遣官祭历代帝王　　

○以刑部侍郎薛柱斗、衰庸不职、令革退　　

○壬申。上诣皇太后宫、问安　　

○调工部左侍郎傅拉塔、为刑部右侍郎　　

○予故护军统领索诺木、祭葬如例　　

○旌表浙江节妇、仁和县项氏、钱塘县韩氏、倪氏、乌程县吴氏、鄞县陈氏、烈妇、兰溪县孙氏、孝子于潜县谢勋等、各给银建坊如例　　

○癸酉。转工部右侍郎伊尔格图、为左侍郎。升内阁学士齐穑、为工部右侍郎　　

○以镶黄旗护军统领佛尔诺。为前锋统领　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十三



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十四　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十七年。戊辰。三月。甲戌朔。吏部引见山东布政使卫既齐。上谕曰、尔到地方、但当实意爱民、尽心任事、不可博取虚名。朕闻州县火耗、止在附近孔道、严行禁革、似乎分文无有、而穷乡僻壤、火耗偏重、是徒欲掩饰人耳目也。掩饰之事、断不可行。至地方诸务、皆有成宪。如应行应革之事、可申详该抚奏闻　　

○以编修冯云骕、修撰陆肯堂、充日讲起居注官　　

○工部左侍郎监修下河孙在丰疏言、前臣与佛伦等、会勘河工时、原议海口应行挑浚、拟有疏稿、后竟不以上闻。虽系佛伦主稿、实靳辅阴谋也。其幕宾陈璜、黩货无藉、法所不宥。得上□日、九卿詹事科道、一并察议具奏　　

○河道总督靳辅疏报、中河工竣、运道新通、请加高筑遥堤、以图永保。从之　　

○乙亥。升山西巡抚马齐、为都察院左都御史　　

○升左副都御史郑重、为刑部右侍郎。左通政王承祖、为太常寺卿　　

○以兵部左侍郎丹岱、为杭州副都统　　

○巡城御史穆恕等、题参旗人吴学经等、殴辱职官杜亮采。上曰、吴学经等、凌辱职官、殊为可恶。其家主平日不行严束、以致奴仆殴辱职官、亦应究拟。其后奴仆有如此者、其家主作何处分、著一并定例议奏。寻议、监生吴世英、旗人孙登高、平日不行严束家奴、应照例将吴世英、于出仕之日、罚俸两个月。孙登高、鞭五十。嗣后若奴仆有犯殴辱官员者、其家主俱照此例治罪。从之　　

○丙子。上诣大行太皇太后梓宫前。上食。举哀　　

○时鄂罗斯察汉汗、遣使费岳多罗等、至色棱额地方、期我使至彼集议定界。上命领侍卫内大臣索额图、都统公舅舅佟国纲、及尚书阿喇尼、左都御史马齐、护军统领马喇等、往主其议。并率八旗前锋兵二百、护军四百、火器营兵二百、偕往。又命理藩院侍郎文达、副都统阿毓玺等、设站运米、至喀尔喀地方、接济大军。以我军经行喀尔喀之地、恐惊其众。差阿喇尼、往泽卜尊丹巴胡土克图处、令晓谕喀尔喀等、照常安居贸易　　

○升四川建昌道曹熙衡、为贵州按察使司按察使　　

○升正黄旗汉军副都统杨文魁、为汉军都统　　

○丁丑。清明节。上诣大行太皇太后梓宫前致祭　　

○遣官祭永陵、福陵、昭陵、孝陵、仁孝皇后、孝昭皇后陵　　

○戊寅。以刑部尚书图纳、礼部左侍郎席尔达、内阁学士赵山、吏部右侍郎翁叔元、充经筵讲官　　

○升侍讲学士朱都纳、为内阁学士兼礼部侍郎。太常寺卿王承祖、为都察院左副都御史　　

○予浙江阵亡杭州协领孔可德、祭葬如例　　

○庚辰。转兵部右侍郎禅布、为左侍郎。升内阁学士舜拜、为兵部右侍郎　　

○调甘肃巡抚叶穆济、为山西巡抚　　

○辛巳。上御乾清门。召大学士、学士、九卿、詹事、科道、及总督董讷、总河靳辅、巡抚于成龙、原任尚书佛伦、熊一潇、原任给事中达奇纳、赵吉士等、入奏河工事宜。靳辅奏曰、臣专管上河、再四筹度、惟有高家堰外、再筑重堤、水不归下河、庶有裨于淮扬七州县、至开浚下河、臣恐有海水倒注之患。上曰、朕不忍淮扬百姓、遭罹水患、故令尔等公同详议。海水倒注、无有是理。郭琇奏曰、靳辅于上河派民之事甚多、即如派车派驴、在在骚动。况屯田之事、明系夺民产业。江南田亩、原有二亩算一亩者、因地势洼下、坍长不常、若计亩重课、实为累民。上曰、屯田害民、靳辅纵百口亦不能辨。开海口、乃必然应行之事。尔等但论下河之当挑与否、及重堤之筑与不筑耳、靳辅奏曰、高家堰修筑重堤、将水截住、尽出清口、不令水归下河、则七州县被水之田可出、故特题请、即今犹以修筑重堤为是。于成龙奏曰、修下河开海口之事、奉特上□日而行。今高家堰修筑重堤、停开海口、纵上流之水不来、而秋霖暴涨、天长六合等处奔赴之水、洩归何处。臣意以为海口仍应开浚。上谕九卿曰、此事、尔等将孰是孰非、及河务作何区画之处、会同详加议奏。九卿出、上顾大学士等曰、河道实属难知、朕留心已久、深悉情形、九卿各怀私意、畏惧靳辅、不肯定议、朕意且勿发明、若示以朕意、则九卿等、必将承望风上□日而言矣。此等大事、须至公持议、方有当于理耳　　

○升镶黄旗满洲副都统朱尔素、为护军统领　　

○壬午。上诣大行太皇太后梓宫前。上食。举哀　　

