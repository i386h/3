<!-- { "loadSidebar": true } -->
○谕军机大臣等、前据都察院奏、四川峨边厅民人徐帼林等具控凶夷焚抢、兵撤复来等情。当降旨交鄂山提案审讯。并著宝兴等查明据实覆奏。兹据奏、峨边厅十三支夷。自戡定后并未出巢焚抢。地方实属安静。其嘉眉雅三属内。凡遇兵差。州县本未派令津贴等语。上年剿办峨边十三支夷匪。甫经戡定。凯撤未逾两月。即据该民人等具控凶夷复出焚抢。岂得全无影响。故为此虚词耸听。此案著添派宝兴、会同鄂山、俟徐帼林等解到。秉公研讯。务得确情。断不可因覆奏在先。稍存回护之见。至该民人所控嘉眉雅三属州县。派银津贴。虽据该将军等奏称、由该处绅耆公议办理。官吏并不涉手。但恐该地方经过兵差。所应夫马徭役。名为绅耆办理。实则官吏借端苛派。上司受其朦蔽。亦难保其必无。该将军等审理此案。务期水落石出。以成信谳。断不准稍涉含混。官官相护。文过饰非。自取咎戾。将此谕令知之。　　

○浚江苏丹徒、丹阳、二县运河。从护巡抚陈銮请也。　　

○展缓江苏上元、江宁、句容、高淳、江浦、六合、山阳、阜宁、清河、安东、盐城、高邮、泰、江都、甘泉、仪徵、兴化、宝应、铜山、丰、沛、萧、砀山、邳、宿迁、睢宁、海、沭阳、上海、川沙、阳湖、江阴、靖江、金坛、溧阳、太仓、三十六厅州县并淮安、大河、徐州、三卫积歉庄屯旧欠额赋。　　

○丙申。直隶布政使光聪谐、因病解任。调福建布政使贺长龄、为直隶布政使。以福建按察使凤来、为布政使。直隶大顺广道张澧中、为福建按察使。　　

○丁酉。大学士会同刑部奏、审明刑部堂印被窃一案。定拟请旨。得旨、刑部堂印于被窃后未及一月。即将人印并获。办理尚为迅速。所有刑部堂官王鼎、成格、史致俨、刘彬士、姚元之、革职留任处分。均著加恩改为降三级留任。当月司员郎中九龄等、前经降旨革职。现在人印业俱就获。当月官并无守库之责。惟究属疏于防范。已革郎中九龄、主事谭显相、俱著加恩开复原官。仍交部严加议处。寻议、革职留任。得旨、降一级调用。　　

○湖南巡抚吴荣光奏参、查出办理赈务、庇纵保甲需索册费之知县。请旨革职拏问。得旨、湖南安乡县知县李庆孙、于灾赈重务。既经查出保甲人等、需索灾民册费。仅以责革了事。并不具报惩办。难保无串通染指情事。著革职拏问。交恩铭、赵盛奎、提同已革委员陈同治、及书差人等、严行究审。务得确情。据实惩办。其分段查造户册之委员。有无得受册费。著一并归案研讯。无枉无纵。寻奏、李庆孙讯无浮冒情事。惟失察书差潘锡江等、收受灾户册费。陈同治饰词具禀。咎有应得。业经革职。均无庸议。下部议。从之。　　

○命前任湖南布政使惠丰、以三四品京堂候补。　　

○以起获刑部堂印。赏七品衔番子头目闻勇、蓝翎。番子陈裕、赵升、八品顶带。　　

○戊戌。上御乾清宫。赐亲藩等宴。　　

○谕内阁、刑部及镶蓝旗满洲都统参奏、守库官旷班不到各一摺。刑部大库。向由各该旗轮派官一员。兵丁十名。巡查支更。原为慎重库贮起见。兹据奏称、本年正月初六至初十等日。轮应镶蓝旗满洲派委官兵赴库。乃该旗骁骑校格绷额、并不赴库该班。屡经片催。抗传不到。实属怠玩。格绷额著即革职。以示惩儆。各部院衙门库贮重地。该班官兵。理应按期上班。实力巡查。不得稍有旷误。嗣后著各该旗严饬所派官兵。毋得怠玩。如有旷班不到。及顶名替班等弊。各该堂官随时查明。据实严参惩办。毋稍徇隐。傥不能认真稽查。致有疏失。或别经发觉。定将该堂司各官、一并惩处不贷。　　

○大学士长龄等议奏、塔尔巴哈台参赞大臣等奏、该处铺户商民。情愿自备资斧。搬接眷口。商民贸易。与兵民垦种。其营生本属同情。现在南路各城。淮令携眷。则塔尔巴哈台、与伊犁回疆、亦属事同一体。应如所奏、该处商民。查系开铺种地、立有产业者。准令携接眷口。俾得就近养家。以顺商情而济生业。从之。　　

○己亥。上诣寿皇殿行礼。　　

○御保和殿。赐朝正外藩等宴。作乐赐酒。如除夕仪。　　

○庚子。上幸圆明园。　　

○诣绮春园问皇太后安。　　

○御正大光明殿。赐大学士尚书等宴。　　

○以太常寺少卿曾望颜、为顺天府府尹。　　

○辛丑。谕内阁、前因御史郑世任参奏、湖南学政龚维琳、信用门丁顾四。随棚索赃。并索加棚规。勒缴自刻诗赋价银等情。当降旨交赵盛奎查讯究办。兹据该侍郎审讯明确。定拟具奏。学政为士林表率。自应公正廉明。关防严密。方为无忝厥职。此案湖南学政龚维琳、虽讯无加索棚规等项情弊。惟该学政衙门丁役无多。何难稽查约束。乃于门丁顾四、到处挑斥需索。毫无觉察。并将自作诗赋。刊刻板片。存留书铺。任其刷印售卖。大属非是。龚维琳著交部严加议处。湖广总督讷尔经额、前奏该学政考试公明。士论翕服。并未闻有幕友家丁、不自检束之语。现据讯明顾四、有到处挑斥需索情弊。尚得谓该学政家丁能自检束乎。讷尔经额未能查明。所奏不实。著交部议处。湖南巡抚吴荣光、既知该学政有刊书售卖情事。并不据实奏闻。及知有人参奏。始以饬查未覆为辞。先占地步。殊属巧诈。且吴荣光为本省巡抚。其咎较重。吴荣光著交部严加议处。　　

○又谕、前据都察院奏、湖南澧州民人李万忠等、呈控该州积弊贻害等情一案。当降旨交赵盛奎亲提审讯。本日据该侍郎奏、提集审讯。按律拟结。此案前署澧州知州王元凤、虽讯无浮收勒折、那用仓谷各情事。惟于家人藉案勒诈等情。毫无觉察。并于该州署需用物件。辄以官价勒派商民承办。已属大干例禁。又私设班馆。滥锁无辜。动至经旬累月。致丁役人等乘机索诈多赃。仅予革职。不足蔽辜。王元凤著发往军台效力赎罪。以为违制殃民者戒。　　

○谕军机大臣等、本日据陶澍奏、途次闻运司出缺。折回江省一摺。上年陶澍来京陛见。奏恳赏假回籍修墓。当经加恩允准。兹行抵河南郑州。知盐运使俞德渊、因病出缺。两淮鹾务。疏新导滞。现当吃紧之时。主持乏人。关系紧要。陶澍接奉此旨。著即折回江宁府城。督同新任运司刘万程、筹商料理。务期鹾政日有起色。统俟盐务得人。并催送全漕渡黄后。再赴江西及安徽南路阅兵。将来江西事竣。即将两江总督印务。交林则徐暂行兼署。该督即顺道回籍省墓。再由水路旋抵本任。将此谕令知之。　　

○壬寅。谕内阁、钟祥奏、地方官访获邪教。请宽免处分等语。此案教犯宋思贤等、俱系该管各官自行访拏破案。并关会邻境缉获究办。功过尚足相抵。所有濮州、夏津县、高唐州、东阿县、莘县、历任文武各官失察处分。俱著加恩宽免。该部知道。　　

○又谕、钟祥奏、释回教犯。在籍仍不安分。请照旧发遣枷号等语。所办甚是。孙自道著仍发回城为奴。在配永远枷号。　　

○以承办军需报销。予福建候补同知沈汝翰等、加衔升补有差。　　

○贷山东缉捕生息银五万两。接济登州、莱州、青州、三府上年歉收贫民。　　

○癸卯。上御山高水长。赐王公大臣、蒙古王、贝勒、贝子、公、台吉等食。　　

○谕军机大臣等、前因广东东莞县命妇卢尹氏、遣抱告具控伊子已革刑部郎中卢应翔被参革职一案。供奏两歧等情。当降旨令林则徐、迅饬苏松太道阳金城、将何以供奏不符之故。以及何人起意主稿。据实登覆。并摘录原呈。令其逐条登答。兹据该署督覆奏。并将阳金城登覆各条。照录清单呈览。著恩铭等即将单开各条。逐一秉公研讯。务得确情。毋许稍有不实不尽之处。摺单著钞给阅看。将此谕令知之。　　

○甲辰。拨湖南余存生息银四千五百两有奇。发商生息。资各营津贴。从总督讷尔经额请也。　　

○乙巳。孝穆皇后忌辰。遣官祭陵寝。　　

○谕内阁、湖南学政龚维琳、于门丁顾四到处挑斥需索。毫无觉察。并将自作诗赋。刊刻板片。存留书铺。任其刷印售卖。实属溺职卑鄙。著即照部议革职。湖广总督讷尔经额、于该学政门丁顾四到处挑斥需索情弊。未能查明具奏。著降二级留任。不准抵销。湖南巡抚吴荣光、既知该学政有刊书售卖情事。并不据实具奏。及至有人参奏。始以饬查未覆为辞。先占地步。其咎较重。著降为四品京堂。来京候补。　　

○命翰林院编修陆建瀛、在上书房行走。　　

○命翰林院编修蔡锦泉、提督湖南学政。　　

○以吏部左侍郎桂轮、署步军统领。　　

○调遣州巡抚裕泰、为湖南巡抚。以直隶布政使贺长龄、为贵州巡抚。调甘肃布政使梁章钜、为直隶布政使。以湖南按察使赵炳言、为甘肃布政使。安徽宁池太广道杨庆琛、为湖南按察使。　　

○丙午。上诣绮春园问皇太后安。　　

○谕内阁、御史许球奏、请申门禁以严宿卫一摺。紫禁城内。向例自前锋护军统领参领以及军校。分班轮值。翊卫森严。官员有门籍。匠役有腰牌。跟随有定数。既不准滥行出入。亦不得搀杂混淆。隆宗门、景运门外。复有内务府派出番役头目、专司稽查。圆明园大宫门内、奏事门外、各处门禁。俱照乾清门外一体办理。且禁城五更启钥时。官员人等有事进内。祇准放进。不准放出。天明后始准放行。定例周详。至为严密。若如该御史所奏。该班人等、日久视为具文。渐至稽查懈弛。竟有窃匪溷迹其间。该班军校。所司何事。相率因循。毫无觉察。实属不成事体。嗣后著该管大臣等、认真督饬该班人等、遵照旧定章程。严密稽查。俾禁廷重地。益加严肃。以昭慎重。断不准日久视为具文。稍形懈弛。　　

