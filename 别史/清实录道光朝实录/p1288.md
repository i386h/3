<!-- { "loadSidebar": true } -->
○甲午。圣祖仁皇帝忌辰。遣官祭景陵。　　

○上诣寿皇殿行礼。　　

○诣关帝庙拈香。　　

○旌表守正捐躯河南永城县民窦茂妻李氏。　　

○蠲减直隶安、隆平、宁晋、河间、天津、文安、六州县被水地亩额赋有差。　　

○乙未。命于大高殿设坛祈雪。上亲诣行礼。　　

○丙申。颁发河南祥符县新建河神庙御书扁额。曰安澜利济。中牟县河神庙曰荣光溥德。　　

○丁酉。实授穆特布伊犁镇总兵官。　　

○以塔尔巴哈台屯田丰收。予员弁议叙。赏兵丁一月盐菜银。　　

○命陕甘总督布彦泰、拨银六十六万五千两。解赴伊犁。备道光二十八年经费。　　

○戊戌。上诣皇太后宫问安。　　

○谕内阁、奕湘等奏、请将越边各犯递籍严管等语。奉天越边各犯。多系山东直隶流民。迁寓沿边一带。乘间潜越。种种偷盗。虽经拏获惩办。罪止枷杖。一经发落。仍复出边偷窃。情殊可恨。所有此次拏获越边各犯。枷满折责后。均著递回原籍。交各该州县等、严加收管。傥递回后。仍敢出边偷窃。甚至有再犯三犯者。应如何加等治罪。各该州县等于流民收管后。仍复潜逃出边滋事、毫无觉察者。应如何予以处分之处。著该部妥议具奏。寻奏上。嗣后出边偷窃人犯。递回后仍复出窃。即照再犯例先在犯事地方枷号两个月。加等问拟杖徒。再犯三犯即以次递加。该州县等于流民收管后仍复逃脱滋事者。一名罚俸六个月。二三名罚俸一年。四名至六名罚俸二年。七名至九名降一级留任。十名以上降二级留任。其失察在境潜住之地方官。亦照此例议处。从之。　　

○修山东运河厅蜀山湖、泉河厅汶河、碎石堤工。并戴村坝残塌堤工。从河道总督钟祥请也。　　

○缓徵山东范县暨屯卫被水灾区新旧额赋。　　

○己亥。上诣火神庙。宣仁庙。凝和庙。拈香。　　

○庚子。陕甘总督布彦泰奏参、护都司郭大彬、擅离汛地。短派防兵。请革职拏问得旨欺哄不实。废弛已久。遇事必当核实认真颓波庶可挽救。诸事勉之以副重寄。　　

○缓徵甘肃河、狄道、渭源、西和、固原、合水、灵、碾伯、崇信、皋兰、陇西、伏羌、安定、会宁、平凉、灵台、十六州县暨陇西县丞所属、被雹被水被旱被霜灾区新旧额赋。　　

○辛丑。上诣皇太后宫问安。　　

○谕军机大臣等、刘韵珂等奏、藩司接准琉球国王密咨、关涉夷务、现咨两广督臣相机妥为劝谕一摺。前年秋间、口□佛＜?口兰＞哂兵船驶至琉球。强留执事口□夥尔咖助等、在彼居住。曾降旨令耆英妥为查办。本年五月。已据该酋将前留执事口□夥尔咖助等一并撤回。又另易伯多禄、亚臬德二人在彼居住。并仍讽以结好通商。其意殊难揣测。且＜?口英＞咭唎船只自二十三年以后。屡至该国探水量地。并令伯德令携眷逗留该国。设局行医。更不知意欲何为。琉球臣服天朝。最为恭顺。口□佛＜?口英＞二国不应扰我属国著耆英等接奉此旨即向口□佛＜?口英＞各酋曲加劝导务使各将兵船及侨寓人等悉数撤去。以免惊疑是为至要。原摺著钞给阅看。将此由五百里谕令知之。　　

○旌表守正捐躯直隶成安县民杨培基女二妮。　　

○壬寅。上诣皇太后宫问安。　　

○谕内阁前据刘韵珂等奏、洋盗遵示投首、恳请援律免罪、分别发营安插递籍约束一摺。当交该部议奏。兹据刑部兵部会议具奏称据该督等奏请将解到各犯。择其年力精壮者。分发闽浙水师各营安插等语。洋盗投首。仍发水师安插入伍。流弊滋多。且与从前办理成案不符。所奏著不准行。仍著查照嘉庆十八年办过洋盗投首成案。将年力精壮者。发至距闽浙较远之云南贵州四川甘肃陕西五省各营每营。安插一名入伍予以自新。勉力图效。不准私自逃回、及有再出为匪等弊。余俱著照所议办理。其管解海盗并出洋探寻直上盗船晓谕之浙江候补知县陈备恪、著遇有该省知县缺出。不论繁简。尽先补用。以示鼓励。　　

○旌表守正捐躯浙江临安县民俞振音妻沈氏。　　

○缓徵江苏桃源、上元、江宁、句容、江浦、六合、长洲、元和、吴、震泽、吴江、常熟、昭文、昆山、新阳、华亭、奉贤、娄、金山、上海、南汇、青浦、宜兴、荆溪、靖江、丹徒、丹阳、金坛、溧阳、山阳、阜宁、清河、安东、盐城、高邮、泰、东台、江都、甘泉、仪徵、兴化、宝应、铜山、丰沛、萧、砀山、邳、宿迁、睢宁、太仓、镇洋、嘉定、宝山、海、沭阳、溧水、高淳、武进、阳湖、无锡、金匮、江阴、川沙、海门、六十五厅州县暨屯坐各卫被水被旱被风灾区新旧额赋。　　

○癸卯。上诣皇太后宫问安。　　

○甲辰。谕内阁、梁宝常奏、请将收复定海出力各员、量予奖励一摺。定海甫经收复。何得遽请奖励。且一切善后事宜。尚须次第举行。著该抚仍责成该文武各员。将该处善后各要务。妥为筹办。认真经理。俟数年后办理完竣。于该处抚绥措置。事事著有成效。届期再由该抚察看情形。续行据实具奏。候朕酌量施恩。　　

○又谕、容照遵旨明白回奏一摺。此案马兰镇汛兵马云身死。既经伊子马从义、控系该处斫手王二短子、殴毙埋压。该总兵于到案时。果能上紧查拏。何难弋获。乃阅八月之久。仍未拏获到案。但知赏银赏粮。希图了事。是其玩视人命。全不以公事为重现据所奏各情、显有不实不尽。难保无另有情弊。容照著先行交部议处。所有王二短子一犯。仍著责成容照、迅即督饬严拏。送部审讯。傥敢再稽时日。致令远扬。惟容照是问。　　

○又谕、前据开明阿等奏、布噜特贼匪攻扑卡伦。经官兵奋力攻击。箭射黑衣贼匪落马得获胜仗。当降旨饬令查明射贼者何人。兹据赛什雅勒泰等会同查明、奏称此次打仗箭射穿黑衣贼目落马之人。实系锡伯营甲兵塔清阿。该甲兵奋勇争先。射毙头目。贼众立即溃散。尚属勇敢可嘉。塔清阿、著赏给骁骑校。以示鼓励。　　

○谕军机大臣等、赛什雅勒泰等奏、巴达克山部落、带兵摉获布噜特贼匪遣使递禀一摺。此案贼首的瓦年等、逃至哈巴依塔拉地方。欲往巴达克山、什克南等处藏匿情形。先经该大臣等探明具奏。兹复据奏称、现有什克南伯克阿布都热依木、差额尔沁库尔班前来递禀。询据声称前闻奈曼等爱曼布噜特、将的瓦年称为和卓、在各城滋事。因此巴达克山、什克南两处伯克。会同带兵。至木洛阿比地方分兵抢夺各爱曼。将的瓦年、并朵斯巴依、及其家属。均已捦获。因差派库尔班、带朵斯巴依、同来回话。行至格孜地方。朵斯巴依、不肯前进。改遣阿布都拉带路来城等语。该夷等、既将贼匪摉捦。并未即时献出。且任听贼目朵斯巴依、中途走脱。是其有无缉获。究未得实。现经该大臣等、重悬赏格。令其将贼匪解送。将来如果解到。所有的瓦年等犯、务当反覆究诘。总期确凿有据。毫无可疑。方可分别定拟。傥稍留疑窦致使已定重罪之犯。覆讯并非其人。实属不成事体。该大臣等、其各详慎毋忽。是为至要。将此谕令知之。　　

○蠲缓浙江余杭、归安、乌程、长兴、德清、武康、安吉、新昌、东阳、建德、淳安、寿昌、桐庐、缙云、宣平、仁和、钱塘、富阳、新城、嘉兴、秀水、嘉善、海盐、平湖、石门、桐乡、奉化、象山、余姚、嵊、金华、兰溪、义乌、永康、武义、浦江、汤溪、西安、龙游、分水、丽水、青田、松阳、遂昌、四十四县暨屯坐各卫被旱被水灾区新旧额赋有差。除青田县水淹民地额赋。　　

○乙巳。上诣大高殿行礼。时应宫拈香。　　

○诣皇太后宫问安。　　

○命皇四子奕詝诣天神坛。惇郡王奕誴、诣地祇坛。皇六子奕?、诣太岁坛。祈雪。惠亲王绵愉、诣宣仁庙。凝和庙。瑞郡王奕志、诣昭显庙。拈香。　　

○户部议准、浙江巡抚梁宝常疏报、富阳、武康、乐清、三县开垦沙地涂田六顷七十三亩有奇。照例升科。从之。　　

○丙午。上诣寿康宫前殿行礼。后殿问皇太后安。　　

○谕内阁、京仓收贮岁漕谷石。自有一定额数以收抵放。原属有赢无绌。本日户部奏比较岁漕数目。开单呈览。朕详加披阅。近年漕粮运京多有短少。本年尤甚。较之全漕短至一百万石。苏松江安两粮道、起运尤属不敷。现届开徵兑漕之时。著通谕有漕省分各督抚、自今年为始。漕粮一经徵齐。即将该省额徵若干。本年起运若干。缓缺若干。逐一比较上三届数目。据实奏明。迅即造具清册报部。俾得豫先核计。不得沿向来旧习。于开兑以后。始行咨报。傥比较有减无增。即由该省设法。立将短数补足起运。方不致有误支放。并著漕运总督一体遵照。悉心筹画。实力稽查。总期湔除积习。按额收仓。庶漕政可肃。而积贮常充矣。又片奏、前经奏准、劝谕商人买米由海运津。官为收买。现在有无领运之商未据奏报。著两江总督、江苏巡抚、剀切晓谕。以此次商运米石。一经到津。特派大臣前往克期收买。该处地方市侩人等、概不经手俾各商咸沾利益。毫无阻滞。如有运米较多之商一俟收买完竣后。该督抚即查明奏恳奖叙。候朕施恩。其商运米船。著查照道光六年海运章程。每船准其八成载米。二成载货。由该海关查明免税放行。以恤商情而广储备。　　

