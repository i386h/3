<!-- { "loadSidebar": true } -->
○己亥。谕内阁、刑部奏、审讯盗犯宋得才等一案。所供各案事主。均在直隶各州县。未便纷纷提质。恐窝夥尚不止此数人。窃劫亦不止此数案。罪关生死出入。必须根究明确。以成信谳。且现据该犯等供出之蓟州捕役鲁希武、香河县革捕乐大楞、得赃故纵。指引行强。尤为案内要证。著将宋得才、孙禄、李三、徐亮、俱解交直隶总督、提同现犯严讯明确。按律定拟具奏。东城副指挥刘启元、拣发指挥毕以龄、拏获京外盗犯多名。著吏部照例办理。寻奏、讯明宋得才、张三秃子、孙禄、卢顺、潘五、叠劫行强。拟斩立决。听纠之徐亮、陈奎、发新疆给官兵为奴。窝盗之蓝老、阚明、李三、发极边充军。余分别问拟杖徒。鲁希武、乐大楞、均无知情得赃情事。即行省释。下部议。从之。　　

○谕军机大臣等、那彦成奏、接据由驿递到前任湖北汉黄德道庄均一禀对一件。据称伊已故堂叔庄咏、前在直沧州任内亏欠银两。经伊堂叔庄诩、具报家产尽绝。其实庄咏及伊嗣子庄懋濂等、共有屯田一万三千余亩。生息字号十余处。所报朦胧捏饰。伊劝令庄诩首举。反被率领子侄多人。将伊殴伤。报官延不详办。并据该督查看庄均一所递禀封。背面注明借用印信、台马飞申字样等语。故员庄咏、前在沧州及任邱县任内亏欠地粮正耗等项银三千三百余两。该家属隐匿寄顿。捏报无力完缴。固有应得之罪。庄均一以告病在籍道员。何以擅用驿递。其封面注明借用印信。篆刻字迹模糊。难以辨认。究系向何处所借。均须彻底查究。现据那彦成、将原禀邮封等件咨交该省。著武隆阿即将一干人证亲提严鞫。是否该故员家属朦混具禀。地方官扶同捏报。及庄均一另有诈索起衅别情。逐一严密确查。据实究办。勿任稍有狡饰。将此谕令知之。　　

○直隶总督那彦成奏、所属先后得雪。得旨、京师自初八日飞洒祥霙。天气和暖。时大时小。六七日间、约得雪四寸。土脉甚属滋润。二麦可望丰收。朕敬感天恩。曷胜欣幸。　　

○加筑直隶通州温榆河上游果渠村坝埽各工。从总督那彦成请也。　　

○修山西绥远城城垣。从巡抚福绵请也。　　

○庚子。上诣绮春园问皇太后安。　　

○湖广总督李鸿宾奏、京山县王家营堤工修竣。添建碎石坝矶。本应民间自行修筑。因连年被水。请借项兴修。分限按徵还款。从之。　　

○辛丑。上御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。　　

○以直隶正定镇总兵官观喜、为杭州将军。　　

○予故一等承恩公杭州将军舒明阿、祭葬。并赏银三百两治丧。　　

○予云南运铜淹毙知县吕梦飞、恤荫如例。　　

○缓湖北各帮漕船应缴借款。并缓徵监利县上年穵河压废田亩额赋。　　

○壬寅。谕军机大臣等、严烺奏、黄河淤垫日增。力求攻刷之方。请于海口堤尽处接筑长堤。河身坐湾处取直挑渠。及增培河底垫高两岸堤工。共估需堤工银五十余万两。挑河银二十万两。连接补增培堤坝。通共需银七十余万两。并据称山海安阜四厅境内。河身坐湾。如关家滩、孟家滩、九套、何家社、数处。皆系兜湾过甚。若全行挑切取直。不惟需费过多。并恐桃汛水长。河势或有更变。掣溜不能得力。应俟桃汛后再行察看。择其形势利便之处。酌估挑切引河一二道。以备汛涨启放。掣溜成河等语。黄河接筑长堤。俾收攻沙之益。逢湾取直。使成吸溜之势。原是治河成法。前据琦善等、查看八滩迤下迤上情形。必须如此办理。当经降旨允行。兹据严烺估计请帑兴办。若能将兜湾处所挑切取直。消水迅速。则尾闾通畅。迤上之积淤可以渐去。黄水渐可落低。清水可以畅出。即无须过于蓄高。而堰盱大堤。已不难保守。岂不甚善。惟据奏桃汛后再行察看河身坐湾形势。择其利便之处。酌估挑切引河。以备汛涨。彼时黄水日增。滩形不露。从何兴工。其接筑长堤。培增堤坝。与切滩工程。孰为紧要。二者之中。何者尤于全河较多裨益。著琦善虚衷妥筹。自持定见。并将应修工段。核实估计。奏明遴派妥实工员迅速兴办。至河督严烺能否于全河机宜确有把握。不狃于工员积习。琦善到任共事。已经数月。是否实能胜任。自必确有见闻。该河督前在南河年久。傥不免瞻徇回护。遇事轻听人言。则是难胜南河总督之任。即当据实密奏。不可稍存瞻顾。并著该督将平素深知人员内、如有能胜此任者。不必拘定资格。核实保奏。以备简用。其厅汛各员内、如有习气过深。阻挠公事者。亦当秉公澄汰。以挽浇风而昭惩戒。将此谕令知之。　　

○调浙江衢州镇总兵官刘廷斌、为直隶正定镇总兵官。以两江督标中军副将曾大观、为衢州镇总兵官。　　

○癸卯。孝穆皇后忌辰。遣官祭暂安园寝。　　

○谕内阁、御史徐养灏奏、请将刑部例案改归画一。并招募仵作足额一摺。办理刑名事件。应以律例为凭。例所未备。始仿照成案定拟。如该御史所奏、近来办案各员。不能详绎例意。往往例案不符。遂致罪名歧异。如奇里绷阿、及支大秋、两案。或特派大员查办更正。或经朕看出指示。恐此外例案两歧者。尚不止此。著刑部堂官、督同律例馆司员、悉心参酌。务期例案咸归画一。不得稍有参差。至刑部及五城、向例均有额设仵作。及副役学习帮办。前经降旨募充。乃近年仍未足额。以一人而充数处之役。遇有五城咨部案件。检验仍出一手。辗转回护。弊窦丛生。著五城御史率同司坊官广为招募。勒限学习。无许现充仵作把持。俟各衙门缺额概行补足。明示劝惩。庶检验可期得力。　　

○又谕、御史黄德濂奏、直省学政、覆试新进童生、请仍照旧办理一摺。各省新进童生覆试旧例。先期赴学填册画保。原以杜枪冒。及身家不清等弊。嗣经礼部奏准新生覆试。改由提调造册申送。该提调管辖既多。公事亦繁。于各童生有无枪冒。及身家清白与否。不能如教官切近周知。必致朦混滋多。教官转得谢责。且书役门丁。串通勒索印卷册费。较各学书斗、其弊尤甚。本年为各直省举行岁试之时。所有覆试取进童生。著各省学政、仍照旧例办理。定于正场出案之日。饬令该学教官、将取进童生三代年貌籍贯清册、与覆试印卷、即日并送学政衙门。听候覆试。不得藉端迟延。并仍照正场之例。黎明点名。申刻完场。不准给烛。其无故不到者。该学政查系该童迟误。方准扣除。若系教官与书斗等需索留难。即行严参惩办。总在各该学政认真稽察。毋稍瞻徇。则积弊自可肃清。不在更张成例也。　　

○甲辰。上幸万寿山。　　

○谕内阁、户部奏、直隶省清查案内。亏赔各员。已完续完银两。尚未造入奏拨各册。该省藩库借垫一案。业经设局清厘。渐有头绪。惟初二三三次清查案内。亏赔各员。已完银七十二万九百余两。又续完银十五万两。共银八十七万余两。事经十余载。均未造入奏拨各册。该部无可钩稽。若不及早清厘。则借垫案内已清之款。又将牵混。著该督督同藩司、查照该部历次原奏。及此次奏开数目。将追存直隶藩库已经放还原款银两。迅即查明。造入何年何季拨册。尚未放款银两。即放还原款。分别入拨归还。追存各省银两。催令解直归款。完缴部库。应行划抵银两。速行划抵。移交后任。尚未完解银两。迅速催提。至续完银两。即将己未解直、应否报拨各数、造册送部查核。自此次饬催之后。该督即饬该藩司、立定限期。造具细册报部。毋任迟延。仍将历任藩司迟延职名。送部查议。　　

○又谕、直隶八项旗租内。续行勘办之二百七十九案。现已完竣。著照部议。准其与前办之五百一十六案。共银五万五千六百六两零。一律启徵报解。该督即严饬各州县实力徵收。毋再藉词拖欠。如有徵解不能足额者。著即指参惩办。嗣后续有入官地亩。仍应查照定例议租。不得照此次奏案办理。其应造地亩清册。及清查黑地等项。著同历年官亏民欠各款。于春奏前一并分晰造报。毋得于前次请展限期之外。再有延逾。　　

○又谕、已革护军红带子万顺、因恳族兄武中阿、让地未允。希冀邀恩。辄敢于天坛内具呈叩阍。实属胆大妄为。万顺、著交该旗在本营枷号一个月。满日发往盛京、交该将军严加管束。　　

○谕军机大臣等、庆祥奏、逆匪张格尔、逋匿一方。勾连聚集。将来总不免窥伺。此时我兵原不宜深入。第期陈兵示威。悬赏结信。加以设法购线。均合机宜。即著照所奏办理。其所请将叶尔羌、乌什、阿克苏三城。本年应换防兵。新者留防。旧者调用。究系就近调集。与各城戍防无碍。亦著准其调往。至庆祥前奏调乌噜木齐官兵一千名。著准调枪炮兵丁五百名以资遣拨。即饬该提督拣派起行。先期齐集。以壮声威。其余五百名即行停调。庆祥到彼时。仍遵前旨。与长龄札商妥办。务期早绝根株。以靖边圉。又另片奏、请将废员陈孝宽、倪绳、带往委用。俱著照所请行。本日又据常德等奏、探得张格尔、阿坦台、拜巴哈什等、藏匿地方。所奏情形。是否确实。庆祥到彼。即详细密查。相机办理。又常德等另片奏、招致布噜特头人提里斯未据覆信。伊里斯曼底遣子爱里雅尔、那帕斯遣弟噶勒奇雅、来城。禀称作父兄患病不克前来。愿大兵进剿。出力效顺。该布噜特等、平日是否可信。现在是否患病。抑竟系怀疑观望。著庆祥一并确查筹办。据实具奏。又据前任英吉沙尔领队大臣色布徵额奏、请前往喀什噶尔效力。已准其前往。该员前在喀什噶尔、办理乖谬。曾经获咎。著庆祥查明。如果该处需人。该员尚为得力。即留彼差遣委用。否则据实奏闻。即令回京。将此由四百里谕令知之。　　

○又谕、常德等奏、奇里克部落之布噜特库楚克、病故。所遗六品顶翎。可否著伊子冠戴一摺。嘉庆四年奉旨。布噜特内。如有军功者。原戴顶翎。著赏伊子冠戴。若无军功者。降级赏戴。今库楚克之子克呢喀、为人何如。现库楚克所遗六品顶翎。应赏伊子。或应降级赏戴。著寄庆祥查明据实具奏。寻奏、克呢喀虽无军功。惟年力正强。人尚明白。伊父在日。即令帮办部落事务。请减等赏给金顶。从之。　　

○修甘肃凉州、庄浪、驻防官员衙署。并坍塌兵房。从署总督杨遇春请也。　　

○乙巳。孝圣宪皇后忌辰。遣官祭泰东陵。上诣恩慕寺。恩佑寺。行礼。　　

