<!-- { "loadSidebar": true } -->
○谕军机大臣等、据邓廷桢等奏、酌带官兵。雇募水勇。赴浙协剿一摺。前因闽省紧要。已叠经降旨令邓廷桢毋庸前往浙江。此时余步云谅已领兵赴浙协剿。该督著遵前旨。毋庸亲往仍著驰赴泉州。督率将弁。于各该处近海口岸。加意巡防毋任夷船偶有窜入。所有省城防守事宜。及乡试监临事务。均著吴文镕妥为办理。另片所称、委令署臬司等前往漳泉查办海口之处。著毋庸议。将此由五百里谕令知之。　　

○又谕本日据琦善由驿驰奏、＜?口英＞咭唎夷人投递字据。声称诉屈尚无桀骜情形。现仍饬令在拦江沙外停泊。听候奏奉谕旨遵行等语。办理甚为妥协。所有该夷呈递该督字据。并给游击罗应鳌刊刻夷书一本。览奏均悉。惟既据称尚有别项公文应须呈递。著琦善委员查问接收一并进呈。仍饬该夷船不得妄越进口。俟奏奉谕旨。再行遵办。将此由四百里谕令知之。　　

○乙巳。马兰镇总兵官德兴奏、查是库贮器皿数目相符。报闻又批今岁雨水甚多。想各处松树自无虫患。然亦当留心查看。　　

○丙午谕内阁、户部奏、江苏省各属交代徵存银两。请旨饬提藩库。江苏省历年奏报交代银款。节经该部咨提从未登覆。现据查明该省十七十八两年。统计实存各属未解银至一百八十七万四千一百余两之多其中有辗转未清者。有与原案银数不符者有册结尚未到部者。实属玩视库款。著两江总督江苏巡抚迅即逐案严追守提归库如查有亏那情弊。即地撤任勒追并著将十七十八两年以前历年存属未解之款。一律严提。　　

○又谕伊里布等奏、江南贡院积水。请展限办理乡试一摺江南省于五六月间连次大雨。山水骤发江潮涌灌入城。据该督等奏称现在贡院内积水日增无从宣洩。本年八月乡试势难依期办理著照所请。所有江南文闱乡试准其展限至九月初八日举行。其武闱乡试著展至来年三月举行该部知道。　　

○谕军机大臣等昨已降旨颁发钦差大臣关防。饬令伊里布前赴浙江剿办逆夷并派裕谦兼署两江总督。所有徵调防堵各事宜责成裕谦一手经理该大臣等接奉谕旨谅已分别遵办矣据伊里布等奏调兵分布堵御情形一摺。览奏均悉。现在伊里布督兵前往镇海。余步云计日可到合师会剿。兵力甚厚但恐该夷等分窜各海口滋扰。著裕谦严饬将弁。认真防堵毋稍疏虞。昨据奇明保等奏称该夷逼近乍浦。业经击退本日又据伊里布等奏称、分布各兵遥为浙省声援所有京口堵御。著派张仙保前往布勒亨仍镇守省垣。似此布置内地要隘尚称严密。前经檄调各兵如有应行归伍之处即著撤退。以免徵调之烦。又裕谦片奏、江苏省金山县与乍浦接壤离吴淞口亦不甚远屡次查探。并无夷船踪迹其余各小口亦皆添兵设守等语。所有采买硝磺备办快船并豫筹米石等事。俱著照所议办理。惟夷船游奕必须探明船只多寡并密派干员察其来意。果系寻衅滋事。抑有呈递字帖如该夷祇驾小舟求递字帖。务须饬令委员就近接收由驿驰奏呈览。傥巨舰连樯来势甚猛。即著督饬将弁。并力攻击。以壮声威该署督等务当相机妥办。勿涉轻躁将此各谕令知之。　　

○又谕、据裕谦奏浙江提督祝廷彪年力近衰不甚得力等语。前因该提督筹备海防不力降旨先行革职。暂留本任。戴罪图功现当防堵夷船吃紧之时。该提督统辖全省弁兵职任綦重。断不可迁就姑容。致有贻误著伊里布详加察看。如果精力就衰不能胜任即著一面奏闻。一面于江苏浙江两省内。遴选老成干练熟悉行阵之员署理。将此谕令知之。　　

○又谕、本日据托浑布奏、夷船乘风北驶。带兵亲赴登州府督防等语。现在该夷船已到天津。据琦善由驿驰奏。尚无桀骜情形。惟夷性叵测。不可不加意防范。该抚既带省营兵丁并调东昌等营官兵星夜兼程驰赴督防。务使沿海口岸。处处有备。无少疏忽。傥该夷船驶至登郡。情词恭顺即不必先开枪炮。如有呈递文书。该抚即派员接收。由驿进呈一面妥加抚驭。密设巡防。俟奏闻后遵旨办理。至此次筹备军需准其于藩库动拨银二万两。以济支放。余著照所议办理将此谕令知之。　　

○赏乾清门行走科尔沁扎萨克土谢图亲王色登端噜布三眼花翎。　　

○丁未。谕军机大臣等、本日据邓廷桢由驿驰奏。闽省水师不能调拨情形一摺。又另片奏剿办机宜及折回防守等语。前因闽省海口紧要。降旨令该督仍回福建。兹据奏称接到余步云赴浙协剿之旨。飞即折回防守。览奏已悉。所有建宁镇标兵五百名。及雇募水勇。即交余步云带往剿办。现在该督已折回闽省。仍著驰赴泉州。督率将弁。认真巡防。所请调员代办福建提督之处。现当军务吃紧之际。就近提镇。皆有防守之责未便更调。著该督自行酌量拣员代办。所奏剿办情形。前已有旨谕知伊里布相机筹办矣将此由四百里谕令知之。　　

○以伊犁参赞大臣湍多布系伊犁驻防。仍调为塔尔巴哈台参赞大臣、以喀什噶尔领队大臣富兴阿、为伊犁参赞大臣塔尔巴哈台参赞大臣华山泰、为喀什噶尔领队大臣。　　

○戊申。上诣绮春园问皇太后安。　　

○谕内阁、从前奕颢缘事发往盛京嗣因伊母病故。降旨释回现在奕纪之母因病身故。奕纪系属亲子应令回京穿孝。以尽人子之情惟伊原犯情罪较之奕颢为重。若遽予释回不足以儆将来。奕纪著加恩暂行释回。补穿孝服。俟百日期满仍著发往黑龙江。　　

○又谕、前因朱树奏、卫河不能下注请饬查办。当降旨令文冲、牛鉴、一面妥速办理仍将实在情形具奏。兹据牛鉴查明该省修武县之闸基坝根新乡县之土埂均已起除河身一律通顺。并无阻遏自系实在情形仍著山东河南各巡抚。严饬各县于卫河经行之处随时认真挑穵。毋任阻塞其向有民渠民闸酌量雨水多寡以时启闭不准民间概引灌田。致碍漕运。至卫源济运。本难尽恃。若因风日乾燥。河流浅涩辄藉此以为口实。更恐意存推卸并著漕运总督严饬各地方官。于蓄水捞剥之法。务须未雨绸缪毋致张皇临事。该督抚等总当不分畛域和衷办理。以期济运灌田两有裨益。　　

○以大学士穆彰阿、兼署正黄旗满洲都统。　　

○以工部尚书敬徵、兼署吏部尚书。　　

○己酉。谕内阁、都察院奏、查明各省京控咨交案件逾限未结并上次展限已逾。仍未审结各案。开具清单呈览。各省州县审断不公致令来京具控经各衙门咨交之后。各该管上司自应勒限严催将未结各案迅速审办以免悬宕。兹据都察院查明。该衙门咨交各省逾限未结统计四十五案之多。步军统领衙门咨交各省逾限未结。统计九案之多。似此任意积压。玩泄已极著交部即将承审逾限各督抚都统将军府尹、及委审各员应得处分。查取职名分别议处。并著将未结各案。迅速审办完结毋再任意宕延。致干咎戾。　　

○谕军机大臣等伊里布奏遴派带兵大员。豫备调遣一摺前因定海失守。降旨令伊里布遴派大员。拣选水师豫备调遣。兹据奏称选派总兵田松林统兵候调。俟浙省续有警报饬令往援等语前已明降谕旨。颁给伊里布钦差大臣关防赴浙查办计此时当已起程。崇明孤悬海外切近浙洋亦关紧要。田松林著即在崇明防堵无庸派往。所雇闽广商船。及选派兵丁。著伊里布体察两省情形酌量带往。慎毋顾此失彼该大臣赴浙后。务须相度机宜。妥为调遣。如该夷船被击逃窜。即可不必穷追。总期谨慎持重。好谋而成以副委任将此谕令知之。　　

○又谕给事中沈鑅奏、剿办逆夷机宜一摺。据奏该夷占据城池。设兵把守有不可径攻之机。出榜招商开设烟市有无庸急攻之势。至攻之之策。或于隙地设伏或于空营纵火等语。现当军务紧要之时。不妨集思广益惟系该给事中家乡来信及悬空揣度之词。是否可行。著伊里布体察情形。妥为筹办。固不可急求收复。亦不可坐失机宜原摺著钞给阅看。将此谕令知之。　　

○抚恤湖北公安、江陵、沔阳、三州县被水灾民。　　

○庚戌。谕内阁、文冲奏请添拨河工防险银两一摺。豫省河工例拨防险银两。据该河督查明、自上年购办甎石及本年添办秸麻积土等项。支用已完请于藩库添拨银二十五万两备用。著照所请、准其照数拨给俾资接济该河督务当认真勘核不准稍有虚糜。如霜降后存有余料。仍照数划还归款并将先后拨用工银总数核实奏报。嗣后该河督仍当随时实力严查有可节省之处。即行节省以重帑项而杜浮冒。该部知道。　　

○谕军机大臣等、耆英等奏筹备防堵夷船一摺。据奏旅顺口当水路冲衢为洋船往来扼要之所业已飞咨祥厚遵旨办理。并饬属巡哨防堵守探又另片奏、豫领明年春秋二季火药铅子备用等情。览奏均悉。傥有夷船驶至盛京。该将军等务当相机防堵。不得于海洋与之接仗。如其入口登岸即应竭力剿除。或来船声称投递禀揭并无桀惊情形。即行派员接收。由驿驰奏进呈。听侯谕旨将此谕令知之。　　

○户部议准、福建巡抚吴文镕疏报、侯官古田龙岩三州县开垦田三顷三十亩有奇。照例升科从之。　　

○辛亥。谕军机大臣等、据奇明保奏、遵旨驰回省城。妥为防御一摺。并另片奏、乍浦近日设备情形等语。览奏均悉。杭州省城地方紧要。该将军既回至省城。务须督率员弁。防范周密。不可轻举妄动。过事张皇。其乍浦埋伏官兵乡勇自东至西。约有六里军威已壮。亦著该副都统等严加防御。毋稍疏懈。傥该夷有乘驾小船。投递文书者毋庸先开枪炮。即著委员接收由驿进呈。候旨遵办。将此谕令知之。　　

○又谕、据裕瑞奏、密遣官兵。分布沿海要隘。防堵夷船一摺览奏均悉。山海关地方。距海口停船之老龙头仅止八里。秦王岛亦止三十余里必当加意严防傥有夷船驶往即著该副都统相机堵御不得于海洋与之接仗。如其入口登岸。即应竭力剿除。或来船声称投递禀揭。并无桀骜情形。即行派员接收。由驿驰奏进呈。听候谕旨。将此谕令知之。　　

○以缉获哈萨克贼匪。予锡伯委营总富隆阿加衔升补。　　

○旌表守正被戕四川宜宾县民钟志沅妻陈氏。　　

○壬子谕内阁御史焦友麟奏、请严禁私贩焰硝出洋等语内地私贩焰硝本干例禁。况与外夷交接私贩出洋甚至弁兵营私卖放。实属法所难宥必应随时拏办以杜奸私。著各该将军督抚等督饬各关监督严定章程。如遇私贩焰硝出洋者。拏获按律惩办出力弁兵。量予鼓励卖放者查出从重治罪一切商船渔船出海著照旧定章程认真查核。务使内奸日靖海疆渐就肃清不准稍有疏懈。仍致有名无实将此通谕知之。　　

