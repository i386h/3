<!-- { "loadSidebar": true } -->
○又谕、周之琦奏、各属被水情形一摺。江西省自五月以来。大雨时行。滨临江湖一带低洼田地民居。多被水淹。据该抚奏称、南昌府属之南昌、新建、丰城、进贤、瑞州府属之高安、临江府属之清江、新淦、峡江、吉安府属之庐陵、建昌府属之广昌、南康府属之建昌等县。各报被水冲坍田庐圩堤。淹毙人口。间有城垣监狱仓库驿马被淹之处。著该抚遴委干员。详细确查。所有被灾较重之区。先由司库筹拨银两。令监司大员携往。督同该地方官照例核实抚恤。毋使一夫失所。傥查有不肖州县。藉辞捏报。立即严参惩办。毋稍姑容。此外尚有被水未据报到者。亦著一并查明办理。臬司程怀璟、前经允准来京陛见。现在办灾。著暂留弹压。以重地方。俟灾务办有端倪。再令交卸北上。　　

○谕军机大臣等、据周之琦奏称。风闻赣州府属之龙南县。因粮价偶增。设厂平粜。将多事之县役枷号。有奸民纠众肆闹。抢夺枷犯。并将官役殴伤。该府所属地方。民风素悍。遇灾滋闹。藐法辱官。毫无忌惮。以致正署人员。视为畏途。多方趋避等语。所奏甚属含混。该县知县因粮价增昂。设厂平粜。该县役何以胆敢多事。所称多事。究系何项事件。且既经枷号。该处奸民。何以胆敢纠众肆闹抢夺。并将官役殴伤。至该处地方偶遇偏灾。刁民如何藉荒滋闹。其正署人员。又何至视为畏途。多方趋避。著该抚即将起衅情由。认真确查。据实具奏。毋得稍有徇庇。化大为小。致长刁风。将此谕令知之。　　

○辛亥。封闭甘肃安西州普城山铅洞。从总督杨遇春请也。　　

○壬子。谕内阁、昨据御史海濂奏、监督收贮米石。并不先期呈报。当交军机大臣传讯。兹据讯明、该御史于到仓之日。曾嘱该监督收放米石。先期知照。乃该监督等于本月十二日收粳米二千八百余石。迟至次日始行呈报。实属不合。万安仓监督安恒、祥麟、著交部议处。嗣后各该仓收放米石。应如何稽查画一办理之处。著仓场侍郎妥议章程具奏。寻奏、仓门启闭。收放米石。系监督专责。查仓御史职在稽查。例于收放米石日期。逐日到仓查察。遇有查出弊端。知会仓场侍郎奏闻。并无收放米石。俟御史到仓。方准开仓眼同收放之例。所奏应毋庸议。从之。　　

○又谕、前据都察院奏、已故宗室崇庆之妻洪佳氏、呈请回缴世职。当交宗人府查明具奏。兹据查明、洪佳氏系已故奉恩将军恒璀之长媳。恒璀所袭之职。系因伊胞兄萨彬图、于嘉庆八年失察宗室庆成保滋事案内。革去世职。令恒璀承袭。嗣于嘉庆十六年。萨彬图与恒璀分家。由该衙门奏明办理。又于道光十年。恒璀之子五人分家。亦由该族办理。报府有案。均属平允。该氏遽称伊子兴瑞、承袭伊祖恒璀之职。祭田租项。入不敷出。请将世职缴回。核与成案不符。至萨彬图之子福昆病故。以克勤郡王尚格之侄崇光、承继为孙。并无次序不符。支辈不合。且萨彬图与恒璀分产时。应各得随甲四十三副。今萨彬图之孙。祇崇光一人。应仍食随甲四十三副。恒璀有子五人。以五人而分当日原分之四十三副随甲。故该氏之子兴瑞名下。应食随甲八副。该氏原呈所称情节。均属不实。所有洪佳氏藉口祭祀缺乏。呈请回缴世职之处。著不准行。　　

○谕军机大臣等、彦德奏、民人私租蒙古牧地。拒捕伤官。请旨查办一摺。据称达拉特旗台吉人等、并驿站蒙古、各将牧地招民私种。其私种驿站革地之民人。因与达拉特旗境地毗连。越界侵种该旗游牧。经该旗贝子亲往驱逐。被该民人恃众持械砍伤二等台吉萨音吉雅、并殴伤跟随人等二十余人。该管驿站主事哈朗阿、托克托城通判盛福、并神木部员松阿礼、于蒙古民人交涉紧要案件。并不即时前往会办。辄以专管承办、及分案查办。互相推诿拖延。请简派大员。彻底查办等语。此等奸民。在蒙古游牧地方。串通开垦。越界侵种。既据该旗将种地民人拏获数名。送交萨拉齐厅。即应重惩示儆。乃延未究办。致该奸民等不听驱逐。拒伤台吉。殴伤随从多人。该管者若即时查办。何至有此情事。且蒙古民人交涉。案关紧要。此等奸民。必应立即查拏。从重惩办。乃该将军并不严饬该管各员。及早前往彻底查办。任听该主事通判部员等颟顸推诿。殊失抚驭蒙古之道。看该将军竟是一糊涂之人。舍本逐末。有如此办事之理耶。著鄂顺安即遴派明干道员前往该处。会同惠显迅将此案确切查明。从严究办。其奸民等如何私租牧地。倚众持械。拒捕伤官。必应按名严拏。大加惩创。不准草率完结。致蒙古民人复滋事端。其延不究办之该管各员。著据实参奏。不准含混。将此各谕令知之。寻鄂顺安奏、委归绥道瑞福、冀宁道王青莲、保德州知州林树云、前往归化城。会同副都统惠显将奸民田四骡孜等按名拏获。从严惩办。报闻。　　

○引见翰林院及各衙门保送御史人员。得旨、袁文祥、孙日萱、王玥、黄仲容、吕溶、刘梦兰、况澄、董宗远、程川佑、易镜清、俱著记名以御史用。　　

○以协办大学士吏部尚书文孚。管户部三库事。　　

○旌表守正被戕四川广元县民樊荣升女寅娃。　　

○癸丑。谕军机大臣等、据惠吉奏称、探得越南撤兵后。农文云仍占住高平所辖之农通地方。该国现复调集夷兵。驻劄扶桑。拟由农通进剿。农文云亦自派兵防堵要隘。该处与小镇安厅所属之平孟隘魁来卡毗连。已饬各隘卡严密巡防。沿边照常安静各等语。越南与农文云结怨己深。兵端势难遽解。该国现又集兵进剿。应由小镇安平孟等处经过。该国恭顺有年。内外疆界分明。自无逾越之事。惟蛮触相争。势难中止。既宜镇静抚驭外夷。尤须严密稽查内匪。当师行密迩。或有兵丁书役。及内地汉奸。乘间混出。附和滋事。难保必无。且兵丁书役有数。按册可稽。汉奸潜踪匿迹。逞其伎俩。暗中指使。尤属难于稽查。傥若勾通农文云。诡计播弄。或至受其伪职。尚复成何事体。所关甚大。著惠吉等严饬所属小心防范。实力稽查。毋许容留窜匪、及形迹可疑之人。务期内奸外匪。无从窜越。以严控制而靖边隅。是为至要。将此各谕令知之。　　

○又谕、前据武忠额等奏、拆修庙宇工程。当降旨著另行勘估。既经拆卸。不必改修另办。此外各庙殿宇情形。并著将来留心查看。临时体察情形。斟酌办理。兹据覆核具奏、除普宁寺栅栏门撤去不安。并大红台之四围看墙宇墙。亦无庸修补。惟将沉陷地盘。摉至根脚。出清渣土。另行筑打。上砌石面。以便喇嘛僧众等行走出入。其拆卸门罩、并牌楼等二项工程。及筑打沉陷地盘灰土等工。极力撙节。共估计银三千八百二十五两零等语。此二项工程。既经拆卸。不必改修。前降谕旨甚明。该都统等祇须将拆卸钱粮。核实估计。其沉陷地盘、筑打灰土等工。俱属无庸办理。兹据该都统等所奏、总在工用之多寡讲究。未明朕意也。其沉陷地盘处所。虽据称为喇嘛僧众等出入。不得不量为修整。实则此项拆卸工程。已属糜费钱粮。不必再为修整。其喇嘛僧众等栖止庙宇。如实系坍塌。即可归并别庙栖止。并此外各庙殿宇情形。将来仍著留心查看。如实系势难保护。即将殿内佛像。归并别庙供奉。其喇嘛僧众。如何归并办理之处。已著理藩院议奏。该都统等总须临时体察情形。斟酌办理。将此各谕令知之。　　

○湖南巡抚吴荣光奏、永桂理猺通判所属杨家铺。距猺山止数十里。请筹动差费余息银。募设土兵五十名。按日防守。责成该处把总一律操演。仍归该通判管带。下部议行。　　

○广西巡抚惠吉奏、委员督办各属穵捕蝗蝻。得旨、认真督饬摉捕。如有不实心实力者。不准姑容。严参具奏。　　

○乌噜木齐都统成格奏、捐修昭忠祠。请将回疆两次军兴阵亡各官兵入祀。得旨允行。　　

○甲寅。上诣绮春园问皇太后安。　　

○改铸广西平乐府分驻钟山镇理猺通判关防。从巡抚祁＜?土贡＞请也。　　

○礼部议准、护河南巡抚栗毓美疏报、采访温县贞节妇女张李氏等二百六十一口。鲁山县谷陈氏等二百六十五口。太康县吴柳氏等五口。湖南巡抚吴荣光疏报、桂东县黄李氏等八口。各请建总坊旌表。从之。　　

○贷直隶司库银一万两。发商生息。给通州协、务关路、二营弁兵催漕盘费。从总督琦善请也。　　

○乙卯。谕军机大臣等、有人奏、风闻江苏金山县洙泾镇。盛行一教。有女大不嫁。养老终身者。浙江平湖县有大被教。烧香集众。夜聚晓散。不分男女。同被共宿。此外恐尚有别项习教名目。请饬严拏等语。奸民习教传徒。聚众烧香。蛊惑乡愚。最为地方之害。不可不严行查禁。著陶澍、林则徐、富呢杨阿、各于所属查明、金山县之洙泾镇。有无邪教盛行。是何名目。浙江平湖县。有无传习大被教。聚众烧香。并此外有无别项习教名目。务各饬所属密访严拏。如果实有此等情事。即将各教会匪徒。从重惩办。务期尽绝根株。毋任远扬漏网。除莠所以安良。仍须严饬差役奉公守法。不准妄拏无辜。藉端扰累。将此各谕令知之。寻奏、查明江苏洙泾镇并无女老不嫁、及传习邪教等事。浙江平湖县亦无大被教、及别项习教名目。报闻。　　

○钦差刑部右侍郎赵盛奎等奏、遵查浙江海塘工程。分别缓急赶办。得旨、览奏均悉。俟望汛查勘明确。细心妥议具奏。　　

○以内阁学士恩桂、顺天府府尹吴杰、监临顺天乡试。　　

○裁甘肃皋兰等九州县津贴公费银一万一千八百两。备安西州采买革价。从总督杨遇春请也。　　

○丙辰。户部议准、山西巡抚鄂顺安疏请将丰镇厅属豁赖沟顺承郡王府马厂。与正红旗卓素图等处地亩兑换。计垦地九百二十顷五十亩。照例升科。并将新设村庄。拨归丰镇厅司狱兼管。从之。　　

○丁巳。遣官祭火神庙。　　

○以兵部右侍郎龚守正、为江南乡试正考官。掌广西道御史赵光。为副考官。翰林院编修孙日萱、为陕西乡试正考官。户部员外郎况澄、为副考官。　　

○以捐修山东武城县文庙书院并置地添助膏火。予八品顶带王信等议叙有差。　　

○礼部议准、护江西巡抚桂良疏报、采访庐陵县贞节妇女李刘氏等一百六十三口。护河南巡抚栗毓美疏报、项城县邝郭氏等二百十三口。封邱县边张氏等七十三口。四川总督鄂山疏报、涪州刘陈氏等四百三十口。郫县彭吴氏等一百二十八口。井研县王周氏等三口。忠州戴贺氏等三口。富顺县罗倪氏等二口。荣昌县叶张氏一口。璧山县黄雷氏一口。雅安县彭李氏一口。新宁县张刘氏一口。各请建总坊旌表。从之。　　

