<!-- { "loadSidebar": true } -->
○甲子。谕内谕、乌尔恭阿等奏、请饬催应用木植一摺。昌陵圣德神功碑楼工程。所需楠柏木植。业经四川省采办。委员解运。本年三月。全数渡黄。至今数月。未据咨报挽入东境。要工所需。岂容日久在途迟滞。著屠之申、琦善、即饬沿河文武员弁。严催该委员迅速趱解。务于本年冬初运交工次。毋许任意耽延。　　

○谕军机大臣等、据徐炘奏称、陕省所获习教各犯徐继兰等。讯据供出系拜贵州龙里县人袁无欺本名袁志谦为师。上年闰五月间。杨守一等破案后。袁志谦闻知川省查拏咨缉。当有同夥新都县人黄金榜、将袁志谦送往湖北汉口。黄金榜旋即回川。述及袁志谦改为姓吉。扮作卖?客人。在汉口潜匿。又杨守一曾令两起人进京。一起系陈芳荣、戴大经、及本京人王姓。于本年二月。由成都东门外下船。取道湖北河南行走。一起系胡元庆、王泽申、亦于二月由嘉定府约会余彪。取道湖北河南进京。请饬查拏等语。该犯等习教传徒。因杨守一等破案后。四处逃窜。现据徐炘向拏获之徐继兰、钟瑞章、根究各逸犯年貌籍贯。得有端倪。岂可任其潜踪溷迹。著嵩孚、杨健、戴三锡、杨国桢、嵩溥、各饬所属。严密查拏务获。归案审办。至京师五方杂处。尤恐该犯等易于藏匿。并著步军统领、顺天府、五城、饬属细加察访。一体缉拏。勿任漏网。原单著钞给阅看。将此谕知嵩孚等、并谕步军统领、顺天府、五城、知之。　　

○又谕、松筠奏、喀尔喀贝勒因病自缢一摺。昭性达盟之喀尔喀扎萨克贝勒沙克都尔扎布、在房院树上缢毙。询据该福晋称、该贝勒平日往往动气动刀。似有魔病。其因何轻生之处。该盟长所委台吉索诺木等。亦未查讯明确。该署都统现已委员带领刑仵前往相验。并派员外郎德英额、先赴该盟长奈曼王旗。会同该王径赴该游牧详查。著查讯明确后。即行据实具奏。将此谕令知之。　　

○乙丑。上诣大高殿行礼。　　

○还宫。　　

○谕内阁、胡超自调赴军营。屡次打仗出力。且将首逆生捦。前已渥沛恩施。本日来京召见。益深嘉悦。著加恩在乾清门侍卫上行走。赏给缂丝蟒袍料一件。大卷江?袍褂料一套。大卷实地纱袍褂料一套。大荷包一对。小荷包四个。并著于八月初七日入凯旋筵宴。　　

○又谕、福建莆田县治。于宋治平元年。有长乐钱氏室女。倾资筑陂。该处土人立庙崇祀。据孙尔准等奏称、现在尚著灵异。著照所请、即将长乐县钱氏室女、列入祀典。每年于东作方兴之时。饬令地方官致祭一次。以慰舆情而昭祈报。　　

○准成都将军瑚松额来陛见。以四川总督戴三锡署成都将军。　　

○以修复福建莆田县木兰陂各工完竣。予督办出力知府徐鉴等议叙。赏监生郑道立副榜。余升叙有差。　　

○贷乍浦满洲蒙古兵丁一年饷银。修理房屋　　

○以祭社稷坛。自是日始。斋戒三日。　　

○丙寅。谕内阁、前据那彦成奏、请续展酌增常例。内有损复人员。除六法等项外。凡情节较轻者。由吏部详叙案情。分别开单具奏。加成报捐一条。当经部议允行。嗣据该部以具呈到部各员。虽非六法等项。而缘事案由。难以议准者。未便一律开单。仍核其情节。分别准驳具奏。昨据奏上。朕详加披阅。非特拟驳各员原犯案情。应行驳斥。即所拟准其捐复降捐各员内。非营私不肖。即庸劣无能。亦俱断难允准。因思捐复定例。固予降革人员自新之路。其或因公罹议。情节本轻者。原可宽其既往。责效将来。前于该督陈奏部议准行时。朕尚未阅及该废员等缘事案由。今核其情节俱重。若仍准弃瑕录用。其能力改前辙者。得有几人。势必因循玩误。贻害地方。殊于治体大有关系。所有此次议展酌增常例内推广捐复一条。著即行停止。　　

○又谕、德英阿等奏、筹酌稽查北路茶叶大黄章程一摺。所议详细周妥。前据那彦成奏称、张格尔滋事。悉由安集延内外勾结。请严禁安集延贸易茶叶大黄出卡。降旨饬令体察情形。严立章程。实力稽查。以杜偷漏。兹据德英阿等奏、南路章程。由那彦成议定具奏。其界在北路之伊犁塔尔巴哈台。在在毗连哈萨克、布噜特、诸部落。及南路各城。必须一律设法严禁。向来卡外如霍罕诸回部落。多食杂茶细茶。往往私贩出卡。有流寓伊犁之安集延。豫用重价购买。每俟哈萨克贸易事竣时。混杂携带。以致每年茶叶私贩出卡者。竟有十余万及二三十万余斤之多。该安集延等。并有夹带硝磺违禁诸物。于边防大有关系。欲禁安集延交通之弊。必先禁外夷所用之茶。现在出卡者多系细茶杂茶。皆北商自归化城私贩。由古城转运伊犁等处。为安集延偷贩出卡之用。著即严行禁止。不准贩入伊犁及塔尔巴哈台境内。以绝安集延私贩之毙。其大茶斤茶。安集延外夷向不兴贩。亦系北商运卖。便于兵民。嗣后准基贩运。其副茶一项。向由伊犁置办官贷时。搭买三万余斤。听官兵领买。著自明年为始。再加置副茶数万斤。随时酌定数目。即配官引运至伊犁。存贮备用。毋使奸商居奇。以致兵民食贵。至大黄一项。兵民岁需无几。著一律稽查。妥为办理。所有行茶之法。应安设官商经理。著乌噜木齐都统、陕甘总督、酌定伊犁塔尔巴哈台两处行商。无论兰商北商。均属便于稽察。其未定官商以前。商民所贩之茶叶大黄。著于经过乌噜木齐时。由该都统发给印票。注明名色斤数。以便查察。并于紧要隘口。派委官兵验明。与票相符。方准放行。稍有夹带杂茶细茶。即照私贩究办。傥该官兵等有勒索贿纵。及隐匿偷漏情弊。查出一并严惩。并著库尔喀喇乌苏领队大臣。派员在所属之奎屯地方。设卡严密稽查。逐起备文报明伊犁塔尔巴哈台两城。及贩至伊犁。由该大臣等派委官兵。在塔尔奇第一台站。复行稽查。已到之后。责成抚民同知。设立循环簿。按月汇数详报。并著知照塔尔巴哈台参赞大臣等。一体办理。至伊犁境内各卡伦。每于哈萨克贸易事毕。派协领等员稽查。迭加并无私贩茶叶大黄出卡甘结。如有偷漏私贩。将出结加结之员严参惩办。以除安集延交通之弊。现在安集延因不能私贩。无利可谋。大半自愿出卡。归部落。所有寄居伊犁之安集延。内有愿归该部落者。给与路票。分起解送。其居住在十年以外者。准其编入伊犁种地回子户籍。一体耕种当差。不准婚娶置产。仍饬该管理事同知等。随时严查。如有囤积私茶。从重惩办。伊犁塔尔巴哈台两处。均无殷实富户领运官茶。著乌噜木齐都统、于议定官商后。商民贩运副茶。即以配引为凭。其大茶斤茶。以古城官商戮记为凭。伊犁塔尔巴哈台两处行销。以该都统印票为凭。凡无配引戮记印票者。悉照私茶惩办。至伊犁岁需茶叶总数。著于一年后酌定确数。行知陕甘总督及乌噜木齐都统。定数配引运销。永远奉行。　　

○伊犁将军德英阿奏、伊犁每岁经费。向由甘肃先期一年、调解银六十一万两。现奏定议恤应袭云骑尉俸银、并各兵家属孀妇钱粮等项。共需银四万余两。请嗣后拨银六十五万两。以供支放。再伊犁原存备贮银十万两。经庆祥带赴南路。遗失无存。请饬陕甘总督如数筹拨解交。照例封贮。下部议行。　　

○以武英殿恭办圣训清汉文刊本告成。开复督催奋勉郎中广敏等降革留任处分。　　

○丁卯。免甘肃宜禾县因灾缓徵未完额赋。　　



大清宣宗效天符运立中体正至文圣武智勇仁慈俭勤孝敏成皇帝实录卷之一百四十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。八月。戊辰朔。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵。广济普泽龙王之神。　　

○遣官祭圆明园惠济祠。河神庙。　　

○谕军机大臣等、徐炘奏、遵旨查讯钟宗泰供出之梅胜福、姚盛烈。据供该犯钟宗泰、前在山阳县中村地方。借给资本。夥开店铺属实。并不知其有习教不法情事。各具切结等语。该护抚现讯梅胜福等供词。与钟宗泰在京所供。俱属吻合。此时无可讯问之处。著徐炘即将梅胜福、姚盛烈、省释。现在饬查钟宗泰等原籍。尚未据该督等覆奏。将来如再有应行讯问梅胜福等之事。不难立即传讯。未便拖累无辜也。将此谕令知之。　　

○己巳。遣官祭文昌帝君庙。　　

○谕内谕、前因西陲首逆生捦。大功告蒇。朕于九月间、恭谒东陵。西陵。用申虔告。一切应行礼仪。降旨令该部察例具奏。嗣据礼部援照会典。请于谒陵次日行大飨礼。稽核旧典。奏请遵循。并无讹舛。乃于七月二十二日。复挋奏称隆恩殿行大飨礼。读祝三献毕。复更素服。至宝城明楼前奠爵行礼等语。谒陵大典。一切礼仪。均应详明考核。何得率意援引增添。嘉庆十年。皇考仁宗睿皇帝恭谒祖陵。因礼部奏请于大祀礼成后复有辞陵仪注。稽诸旧典。未经举行。曾奉圣谕严饬。且会典所载。本有御礼服不至明楼前例文。该部俱未经详累检阅。率行援引具奏。殊属错误。礼部堂官、著交部察议。　　

