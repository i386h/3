<!-- { "loadSidebar": true } -->
○转户部右侍郎端华、为左侍郎。调礼部右侍郎萨迎阿、为户部右侍郎。兼管钱法堂事务。仍兼署兵部右侍郎。理藩院右侍郎连贵、为礼部右侍郎。以正白旗满洲副都统玉明、为理藩院右侍郎。　　

○转京营右翼总兵端华、为左翼总兵。以吏部右侍郎善焘、兼右翼总兵。　　

○调镶红旗汉军副都统萨迎阿、为正黄旗满洲副都统。以内阁学士培成、兼镶红旗汉军副都统。调正黄旗汉军副都统柏葰、为正白旗满洲副都统。以署镶蓝旗蒙古副都统兴贵、为正黄旗汉军副都统。　　

○调正黄旗护军统领关圣保、为镶黄旗护军统领。正蓝旗护军统领扎勒罕泰、为正黄旗护军统领。以正蓝旗蒙古副都统富僧德、为正蓝旗护军统领。　　

○调江西南赣镇总兵官伍魁英、为陕西汉中镇总兵官。汉中镇总兵官德坤、为南赣镇总兵官。　　

○赏陕西汉中镇总兵官伍魁英花翎。　　

○以密云驻防军政年逾六十官五员精力未衰。命留任。　　

○以摸桩杀贼。及办理粮饷出力。赏江苏候补同知陈在文等蓝翎。余升叙有差。　　

○丁酉。上御洞明堂。勾到四川情实罪犯。停决斩犯十七人。绞犯二人。余一百九人予勾。　　

○兵部尚书裕诚等奏、查明两翼应修堆拨。得旨、此次勘估修整后。著左右两翼查城大臣。八旗满洲蒙古汉军都统。将各旗派出值宿官兵。按照旧章。即住堆拨值宿。并悬挂木牌。注明旗分。以便稽查。至各城值宿官兵换班换班。应如何妥为交替之处。著各该旗严定章程。毋得互相推诿。并饬令派出之值宿参领等官。随时认真稽查。以专责成。　　

○蠲缓江苏桃源、沭阳、海、清河、安东、五州县被水村庄新旧额赋有差。赈桃源县灾民。贷沭阳县灾民来春口粮。　　

○戊戌。先是庆郡王奕彩服中娶妾。下宗人府议处。奕彩酬谢办理处分之经历文彬钱文。不入八分辅国公绵性、图革庆郡王爵。可望承袭。许给供事刘均银两。刘均复诱取奕彩多赃。宗人府访闻参奏。上命军机大臣等会审。至是讯明奏上。谕内阁、宗人府供事刘均。办理议处文案。胆敢诱取奕彩多财。并于绵性亦听许财物。议有成数。以备具奏后向其赚骗。种种狡诈。情节可恶。著照议革去供事。发往新疆给官兵为奴。仍著于宗人府门首枷号一个月。满日即行发遣。不准留养。已革宗人府经历文彬。以职官事后受财。情节较重。著革去四品顶带。实发盛京。虽据完赃。不准轻减。已革不入八分辅国公绵性。图革奕彩王爵。向胥吏许钱。居心巧诈阴险。著实发盛京。奕彩听给刘均等钱文。例应圈禁。惟究系被人诓骗所致。著革去郡王爵。仍罚养赡钱粮一年。加恩免其圈禁。副理事官庆廉。于刘均送给钱票。虽经禀呈破案。惟迟至三日后始行呈出。又不将刘均即行扣留送官。殊属纰缪。著交该衙门严加议处。杨三即得禄。葛二即增寿。为绵性许给刘均银两。虽经罪坐家长。惟希冀革去奕彩王爵。劝令绵性出钱打点。情殊可恶。杨三。葛二。著各枷号一个月。以示惩儆。绵悌失于觉察。著交该衙门议处。　　

○赏庆僖亲王永璘侧室福晋贝勒半俸。　　

○以伊犁、热河、荆州、驻防军政年逾六十官六十八员精力未衰。命留任。　　

○蠲缓湖南华容、安乡、武陵、沅江、澧、巴陵、临湘、龙阳、八州县暨岳州卫被水庄屯新旧额赋有差。　　

○己亥。谕内阁、耆英奏、请将上海失守文武各员解部质审一摺。苏松太道巫宜禊、上海县知县刘光斗、扬州参将继伦、提标右营守备王嘉谟、均著革职。交该督委员押解刑部审办。　　

○谕军机大臣等、耆英奏、夷船全数驶出。江苏洋面肃清一摺。据奏吴淞口外夷船。自九月十四日起。至十月初三日止。全数往南驶去。该酋来文。已由该督备文照覆。不致复生异议等语。览奏均悉。＜?口英＞夷抚局已定。善后事宜。甚关紧要。该省吴淞海口、及福山、狼山、并江阴之鹅鼻嘴圌山关一带。层层门户。有险可凭。果能严密备防。天堑岂能飞越。此时筹办善后。必应大加整顿。毋庸拘泥旧规。该督现已起程前赴吴淞口及沿江一带察看情形。著即周历各处。相度地势。熟审机宜。战船不拘大小。务在坚固。炮械不拘名色。务取精良。各处险要口岸。若仅安炮数位。驻兵数名。一无设伏策应之计。恐临事仍难得力。必当设法妥筹。临敌施放炮枪。不可专顾前面。尤须逐层接应。该督甫经简任。责无旁贷。必须力除锢习。勉副委任。一切善后事宜。悉心妥议具奏。务使兵弁均能用命。器械全数适用。平时不忘战备。临事不致张皇。方为尽善。勉之又勉。将此谕令知之。　　

○又谕、吉林黑龙江将军每岁冬间俱有进鲜之事。兹发去朱笔改定清单一件。经额布接奉后。即自道光二十三年为始。该省每次进鲜。俱按照此单届时呈进。并著该将军咨会黑龙江将军。一体遵照办理。将此谕令知之。　　

○以甘肃玛纳斯协副将林方标、为浙江衢州镇总兵官。　　

○庚子。谕内阁、奕彩业已革爵。著仍归本支。其应降袭贝勒之处。暂行停止。庆僖亲王、著绵悌暂居本府奉祀。　　

○又谕、庆僖亲王侧室福晋、现在赏食贝勒半俸。所有红甲一项。著照贝勒分内应得之数减半给与。其包衣佐领、及骁骑校、护军校、应行留撤之处。著该衙门斟酌办理。　　

○辛丑。上御洞明堂。勾到广东奉天情实罪犯。停决广东斩犯五人。奉天斩犯二人。余九十九人予勾。　　

○谕内阁、兵部奏、遵旨核议江苏镇江失守各员。分别办理。镇江城守营参将陈庆祥、先经该抚委赴鹅鼻嘴防堵。嗣经该督调回守城。该参将未及赶到。城已失陷。究属策应迟延。著照部议革职。从宽免其治罪。守备卢万春。未能婴城固守。乃因伤躲避。改装出城。署京口水师副将孝顺武、未能先事设法拦截。致夷船驶入长江。毫无阻滞。均著革职。交刑部核其情节。分别治罪。　　

○以故回部郡王职衔贝勒迈玛特爱孜斯子迈玛第敏、袭爵。　　

○展八旗兵丁应扣借支库银限期两月。　　

○壬寅。上诣绮春园问皇太后安。　　

○谕军机大臣等、据鄂顺安奏、捻首纵红已在江苏拏获。现在严拏余匪一摺。该匪徒等聚众结捻。肆行抢劫。夺犯伤官。亟应严拏惩办。以净根株。现在首犯纵红虽已就获。尚有马淙禹等在逃。可见该匪徒等党羽甚多。若不查拏净尽。必致复行勾结。扰害闾阎。现在都勒丰阿业已带兵回豫。如必需兵力剿捕。著即饬该镇带兵数百名。于河南安徽江苏三省文界地方严密兜拏。务期按名弋获。尽法惩治。不可稍留余孽。将此谕令知之。　　

○以河南驻防军政年逾六十官四员精力未衰。命留任。　　

○展缓河南祥符、陈留、杞、通许、中牟、商邱、鹿邑、夏邑、永城、睢、安阳、汤阴、临漳、内黄、涉、汲、新乡、获嘉、淇、辉、延津、浚、滑、封邱、考城、原武、武陟、孟、阳武、孟津、太康、扶沟、柘城、三十三州县被水被旱村庄新旧额赋。　　

○癸卯。上御洞明堂。勾到陕甘浙江江西情实罪犯。停决陕甘斩犯七人。绞犯六人。浙江斩犯二人。江西斩犯七人。余五十一人予勾。　　

○谕军机大臣等。嗣后盘山行宫。朕意就近由地方官管理。毋庸交总管等看守照料。其各处陈设等件。著讷尔经额、德兴、派委妥员详加查勘。应如何分别办理之处。会同妥议具奏。将此谕令知之。　　

○以青州驻防军政年逾六十官二员精力未衰。命留任。　　

○免故贝勒奕绮、未完借俸银一万七千五百两。　　

○甲辰。上诣安佑宫行礼。　　

○谕内阁、载铨等奏、南苑地亩。现有私行开垦。请将该管苑丞撤任清查等语。南苑禁地。私开地亩数顷。恐尚不止此数。该管苑丞等难保无知情故纵。通同舞弊情事。正白旗苑丞常禄、镶黄旗苑丞常海、均著先行撤任。交载铨等审讯。并究明系属何人私开。分别惩办。其正黄旗地亩。并著派员一并按册清查。有无私开地亩。奏明办理。又据奏、东红门内三合庄前。查有民人杨永吉等被劫牲口一案。此等贼匪。竟敢潜入南苑行劫。实属胆大。著步军统领衙门顺天府五城一体严拏务获。归案审办。所有南苑总领章京海洪阿、三旗苑丞常海、常禄、尚阿布、未能实力巡查。俱著交部议处。　　

○又谕、僧格林沁等奏、试放新铸子母炮位。不甚坚固。造办处铸造炮位。自应坚固精纯。方能合用。兹据奏新造炮位试行点放。即震落子炮底一个。显系偷减工料。致做法不能如式。所有此项炮位。著交造办处领回。另行铸造。即于承办司员名下著赔。不准开销。并著查取职名。交部议处。嗣后铸造炮位。如再不能坚固。除该司员等分别著暗议处外。惟管理造办处之人是问。　　

○甘肃提督马腾龙、因病解任。调直隶提督周悦胜、为甘肃提督。以直隶天津镇总兵官陈金绶、为提督。丁忧总兵官善禄、署天津镇总兵官。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百八十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。十一月。乙巳朔。谕内阁、梁萼涵奏、撤回兵丁在途殴毙人命。请将管带之守备革职一摺。管带陕西第四起官兵陕西西安镇标守备何贵、著即革职。并著固原提督查明行凶兵丁姓名。按名拏获。解至山西。交梁萼涵提同人证。严行讯办。　　

○命嗣后年满陵寝总管。由本旗带领引见后。再行拣选。　　

○以察哈尔八旗军政年逾六十官七十四员精力未衰。命留任。　　

○丙午。上御洞明堂。勾到湖广安徽江苏情实罪犯。停决湖广斩犯七人。绞犯一人。安徽斩犯三人。绞犯三人。余六十四人予勾。　　

