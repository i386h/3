<!-- { "loadSidebar": true } -->
○乙亥。上耕耤。诣先农坛行礼。更服。至耤田所。躬耕三推。复加一推。御观耕台。命郑亲王乌尔恭阿、庄亲王奕＜?土八买＞、怡亲王载垣、各五推。吏部左侍郎奕经、户部右侍郎李宗昉、礼部右侍郎文庆、兵部右侍郎奕纪、刑部右侍郎鄂顺安、工部右侍郎姚元之、都察院左都御史昇寅、通政使司副使李振祜、大理寺少卿果良额、各九推。毕。顺天府府尹率农夫终亩。赏赉农夫书老如例。　　

○诣关帝庙拈香。　　

○幸圆明园。　　

○诣绮春园问皇太后安。　　

○丙子。上幸静明园。诣龙神庙拈香。　　

○幸万寿山。诣广润祠拈香。　　

○谕内阁、前据给事中吴敬恒奏、安徽凤阳县驿务废弛。当交邓廷桢查明据实具奏。兹据奏、遴委妥员。严密抽查。所有凤阳县三驿马匹。尚无缺额。及通融扰累等弊。国家设立驿站。驰递紧要文报。关系甚重。自应如数足额。妥为餧养。不准上下站通融调集。致滋弊窦。经此次饬查之后。仍责成该抚随时认真察访。实力稽查。如各驿站有前项弊端。立即严参惩办。傥查访不力。任听管驿各州县因循欺饰。有意姑容。将来别经发觉。或科道指参。惟该抚是问。决不宽贷。　　

○又谕、富俊奏、请将各部院衙门条例。定议画一。俾知遵守。并请饬臣工认真办公一摺。各部院衙门例案。随时酌量增改。自须各定专条。俾知遵守。原不应界涉两歧。致书吏得以藉端舞弊。嗣后各衙门于纂修则例时。务须悉心酌议。将两歧例案。悉予删除。总不得彼此通融互可援引。致令不肖吏胥。从中舞弄。庶足以昭画一。又所称臣下办公。不当虚应故事。如有颟顸怠玩者。当即惩儆等语。现在诸大臣中认真办事者。并不乏人。即偶有未能振作者。朕亦随时训饬。未尝稍事姑容。诸大臣尤须体朕励精图治之心。实力奉公。各尽厥职。以熙庶绩而臻上理。　　

○谕军机大臣等、有人陈奏、直隶灾区、急需输运接济。奉天所属锦县、于正月二十九日。具详封禁。并知照宁远马头积粮之处。全行禁止。除许装买油粮之外。一概不准运赈等语。直隶现当青黄不接之时。米价增昂。全赖邻省通商。以有济无。藉资生计。若以本境向不外粜。概行停运。乏食贫民。何所仰给。该处是否封禁不准运贩著奕颢等、酌量现在情形。如何设法办理之处。迅速据实具奏。将此各谕令知之。　　

○允大学士卢荫溥、致仕。加太子太保。赏全俸。　　

○丁丑。上诣黑龙潭神祠拈香。　　

○以大学士曹振镛、为会试正考官。协办大学士云贵总督阮元、兵部尚书那清安、工部左侍郎恩铭、为副考官。　　

○以理藩院尚书博启图、署兵部尚书。吏部右侍郎桂轮、署京营右翼总兵。镶红旗蒙古都统哈哴阿、署镶蓝旗汉军都统。肃亲王敬敏、署正蓝旗满洲都统。　　

○以工部尚书朱士彦。为国史馆副总裁官。　　

○戊寅。谕内阁、卢坤等奏、请将捕务懈弛之知州先行撤任。并责成地方官会营督拏匪犯一摺。广东连平州界连江西。匪徒结夥出没。最易藏奸。近日该州之软坑等处。盗劫之案滋多。查有挟嫌捆缚差役等事。该州知州陈廷达、捕务废弛。或竟有纵役庇匪情弊。必当彻底查明。分别参奏。陈廷达著即解任。交该督等确查究办。连平州缉捕紧要。该督等已另派干员署东安县知县文晟、驰往接署。并著饬令该管知府杨希铨、署惠州副将明昌、会同江西委员。严行摉缉。至和平县属匪徒。亦著饬查首夥各犯名姓。责成该管营县兜捦截拏。务将著名匪党。悉数捕获。毋使一名漏网。以戢奸宄而靖地方。寻奏、杨希铨、督同陈廷达、率领兵勇、拏匪一百数十名。又派员于始兴县、韶州、等处摉山获犯多名。报闻。　　

○命通政使司副使李振祜、翰林院侍读学士胡达源、稽查青白口饭厂。　　

○乙卯。谕内阁、昨因太庙五品官缺出。轮用休致人员。经太常寺、拟定正陪。由吏部带领引见。朕见拟正之海兴阿步履维艰。几至不能起跪。已将拟陪之丰伸禄、补放矣。此项人员。虽例以休致各员间缺补用。惟坛庙地方。均有稽查守护之责。亦必精力未衰。拜跪如常者。方可胜任。嗣后遇有此等缺出。轮用休致人员时。著太常寺堂官详慎拣选。不得以衰颓之员。滥行保送。　　

○又谕、前据琦善奏、请酌调陕甘曾。经行阵之员。前赴直隶。俾资教练。当经降旨允行。兹据杨遇春奏、所调王国辅等五员。俱已饬赴直隶。惟向荣一员。系陕西金锁关营都司。并非游击。现任宁羌营游击系彭太礼。应将何员调往之处。请旨遵行等语。向荣现经该部奏请拟补甘肃镇羌营游击。著该督仍饬令该员前往直隶补用。遇有该省游击缺出。即由琦善。酌量题补。送部引见。　　

○谕军机大臣等、本年挑究九门护城河。并内城河道。系属以工代赈之举。开工后贫民赴工就食者较多。将来工竣时。若任其逗留京师。该贫民等无处佣趁。恐其流离失所。兼虑滋生事端。著何淩汉等豫行议定章程具奏。俟工竣时。每人酌给资送钱文。俾得回籍耕作。不致失所为要。所需钱文。即在潘仕成等捐助赈银项下。易钱动支。务令实惠及民。不得假手吏胥。致滋克扣。将此谕令知之。　　

○庚辰。谕内阁、御史徐培深奏、运仓黑豆不堪久贮。请饬查办一摺。各仓存贮豆石。自应一律乾洁。此次大通桥运到旧太仓豆十车。据称该仓监督查验。均系潮润红朽。不堪入仓。当经仓场侍郎等、查验属实等语。此项黑豆是否车户经纪搀和作弊。抑系沿途受潮。以致霉变。著该侍郎等确切查明。据实具奏。　　

○谕军机大臣等、本日据陈嵩庆奏、海塘险要情形。请饬筹备一摺。国家经费有常。此时筹款甚难。不能给例外之用。然如该学士所奏、及早赶办。桩石皆可采用。尚属料省工轻。若再迁延。听其溃败。杭嘉湖苏松常镇七郡。皆在下游。东南财赋之区。恐尽为斥卤不毛之地。民命悬于呼吸。患且不可胜言。是海塘关系甚钜。又为该省刻不可缓之工。此项工程。据陈嵩庆奏、不过一千余丈。估计需银二十余万两。著富呢扬阿、迅速体察情形。据实具奏。不许稍涉含混。又另片奏、七郡中绅士殷商、及附近江浙处。所有急公好义者。准其输资捐办。是否可行。亦著富呢扬阿、一并议奏。候旨遵行。陈嵩庆摺片。并著钞给阅看。将此谕令知之。寻奏塘工紧要。亟应兴修。请照道光四年奏办嘉湖水利成案。借银三十二万六千两。于仁和等十六州县民田内、分八年摊徵归款。并谕江浙各府属绅富、量力捐助。下部议。从之。　　

○辛巳。祭先蚕之神。遣妃恭代行礼。　　

○上御阅武楼。阅火器营操。命乾清门头等侍卫贵成、在御前侍卫上行走。余赏赉有差。　　

○谕内阁、贵庆等奏、查明运仓豆石难以久贮。酌量办理一摺。各仓收贮豆石。自应一律乾洁。兹据查明旧太仓末收黑豆一万四千二百九十四石。现经该监督等禀称查出潮软搀杂情形。大约相同。此项豆石在石坝验卸时。均属乾洁。何以运到仓门。忽形潮软搀杂。显系经纪代役车户人等、沿途作弊。若责令挑晾。必致耽延运务。此次姑允所请、所有前项豆石。著拨给经纪五千三百石。车户八千九百九十四石。即在奏准该经纪等、承买黑豆数内拨抵。该侍郎等仍严饬坐粮厅、大通桥监督、查明起意作弊之人。即行从重责处。以示惩儆。现在漕粮接续抵通。该经纪等承运粮石。为数甚多。该侍郎等务当随时认真查察。傥再有前项弊端。著即从严究办。毋稍宽纵。　　

○巴里坤镇总兵官国勒明阿、因病解任。以直隶督标中军副将启伦、为巴里坤镇总兵官。　　

○旌表守正捐躯河南南召县民高若眉妻李氏。　　

○除直隶滦州被水冲塌田四顷三十三亩有奇额赋。　　

○壬午。孝贤纯皇后忌辰。遣官祭裕陵。上诣绮春园问皇太后安。　　

○御含辉楼阅侍卫骑射。　　

○谕内阁、苏成额奏、请将推升都司之守备暂留一年一摺。漕标员弁。向有取巧恋缺之弊。前经降旨。卫守备中遇有催漕出力。奏留漕标升用者。先行开缺。给予升衔。在营候补。不准仍留卫守备本任。兹据该漕督奏称、江苏兴武卫守备推升直隶玉田营都司任锡五、江淮卫守备推升、陕西长武营都司牛斗南均系办漕熟手。现届新漕紧要之时。若全行更换。差委难期得力。请于各卫中拣选明干备弁数人。责令任锡五等带同随漕习练。以期通晓各帮利弊。河道情形。自系为慎重漕务起见。姑允所请、所有守备任锡五、牛斗南、均准其暂留本任一年。以资熟手将来一年期满。不准再行保留。嗣后漕标各员。亦不得援以为例。除牛斗南现有经徵地丁钱粮未完之案。应将推升之处扣除外。其任锡五现升都司一缺。著该部另行铨选。　　

○谕军机大臣等、直隶地方上年雨泽愆期。收成歉薄。前经降旨令该督体察各属情形。将该省义仓实存谷石。就近在各州县村庄分厂煮赈。并令顺天府于定福庄等处。赏给京仓粟米。分设粥厂。以惠穷黎。近闻各厂领饭贫民。闻风远至。人数较前更多。采育庞各庄二处。每日竟放至一万五千名之多。纷至沓来。日增一日。直隶全省。系该督统辖地方。究竟该省煮赈。作何办法。京城附近粥厂。系属一时权宜之计。且祇能嘉惠附近畿辅灾黎。势不能使外来游民。全资果腹。所谓以君养民。则不足也。现在节逾谷雨。尚未得沾雨泽。小民嗷嗷待哺。朕心甚为焦切。转瞬四月。天气炎热。断难再行煮赈。将来粥厂一停。此盈千累万之民。散无所归。又将如何办理。至京仓所存粟米。本属无多。而例应搭放兵米。岂能常川为赈济穷黎之用。自不能不从长计较。著该督通盘筹画。悉心迅速妥议具奏。毋稍延缓。将此谕令知之。　　

○以热河捐输煮赈。予民人吴方明等议叙。　　

