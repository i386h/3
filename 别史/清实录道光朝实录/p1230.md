<!-- { "loadSidebar": true } -->
○谕内阁、周之琦奏参、护解钱粮不慎。并疏防盗案之知县。请交部议处一摺。广西苍梧县知县叶庆熊、于藤县饷船到境。自应派拨兵役。小心护送。一面备文知会下站。一体接护。方免疏虞。乃据该县禀称专差赍送移文。因中途被水阻滞到迟。藤县饷船。适在昭平县地方被盗抢劫。揆其疏失之由。究因未准上站知会接护所致。昭平县知县张林、虽先未接准苍梧县知会。惟于地方盗匪。不能认真查缉。以致钱粮银两被劫。均属咎无可辞。叶庆熊、张林、著一并交部照例议处。已获之盗犯何洪保等、著该抚提省严切根究。在逃各盗。仍勒缉务获。　　

○又谕、前据德顺奏、详核存垫银款一摺。当交该部议奏。兹据户部奏称、将该盐政所奏各款。分别核准饬查。均著照所议办理。至三年清查库款一次。原为商欠不完。官催不力。加以整顿。乃自道光二十一年。至今查办两次。何以前欠未归。新欠愈重。清查一事。究竟于鹾务有无裨益。著普琳详加体察。再行妥议具奏。户部摺著钞给阅看。寻奏、查道光二十一年暨本年两次清查卷案。体察芦纲销运畅滞款目完欠确切情形。实缘通纲各商历受银盘昂贵之累。成本亏耗。兼之近年叠被水灾。通纲销滞运停。库存积引一百余万。各商恪遵年清年款。包赔引课加价钱粮数十余万两。其积引内。无力再行赔交。而其间有关紧要支发各款。又不能概行停止。以致辗转动拨。前欠未清。新欠愈重。均系实在情形。前任盐政德顺、请将此次查明新旧垫欠。严定章程。分别归补。三年清查一次。俾各商正杂捐交款项。均得随时稽核。于库款收支。亦有裨益。下部议。从之。　　

○抚恤琉球国遭风难夷如例。　　

○己未。上御勤政殿听政。　　

○谕内阁、前据壁昌奏、江广各帮漕船。行抵龙江关查验木税窒碍情形一摺。当经降旨将瑞长交部严加议处。即来京听候部议。并饬令湖北粮道邱煌、来京听候查询。嗣据邱煌、瑞长、先后到京。当交军机大臣等分别传询。令其据实呈递亲供。朕详加披览。此案瑞长偏执己见。不行迎帮查验。原属错谬。业经交部严加议处。该署督壁昌、及湖北粮道邱煌、均属办理不善。一并交部分别议处。嗣后漕船跨带木植。著仍照旧例。责成九江芜湖两关。核实查验。如有多带木植。致误漕行。及胥役家丁等留难滋扰情弊。即著两江总督查明参奏。至关口多一查验。即多一流弊。所有龙江关添设查验之处。著即裁撤。　　

○又谕、前据程矞采奏参、潮州运同正署两任交代不清。并有虚报全完情弊。当经降旨将该员等革职。交该督等严讯。兹据耆英查明、实因引滞商疲所致。尚无侵亏情弊。已革前署运同李敦业、应解各款。现已陆续完解。著暂予开复原官。仍饬将报解之应赔缺饷。及随款之二万五千七百余两。赶紧清完。傥再迟逾。即著从严参办。已革运同长庚、查无徇私弊混情节。著暂行留任。责令将二十一年引饷。赶紧督饬拆输。傥复延误。即行参革治罪著赔。　　

○又谕、耆英奏、查讯营员辩诉各款。案证俱确。坚不输服。碍难遽行定拟一摺。前任广东水师提督降补副将吴建勋、出洋捕盗。系其专责。乃管带各船三十余只之多。在儋洋逗留五月之久。糜饷已逾钜万。获盗仅止三名。观望迁延。实难辞咎。经祁＜?土贡＞查参降补副将后。乃复不知愧惧。摭拾空言。率行奏辩。已属胆大妄为。迨经耆英提集核讯。案证俱确。仍敢始终固执。任意狡辩。吴建勋著即革职。仍交耆英严讯确情。按律定拟具奏。　　

○又谕、耆英等奏、越南国差官。护送广东缉捕遭风弁兵船只回粤一摺。上年八月初九日。广东海口营把总调补崖州协水师把总李茂阶。管驾新恒益商船。追捕盗匪。遇风漂抵越南国清化省靖嘉府地方。经该国王派员款劳。拨匠修补。并派令官员兵丁。驾船护送。于本年六月初五日回抵琼州。越南国远隔重洋。素称恭顺。今该国王因内地兵船遭风漂泊到境。接待款留。种种周详曲到。虔恪尽礼。可嘉之至。著降敕裦奖。并赏赐该国王各样缎匹。以示宠嘉。此次该国带有压舱货物。及将来出口货物。俱著加恩免其纳税。仍循照旧章。先行开舱起货销售。俾免稽迟。所有颁给该国王赏件。著该督等先行文该国王知之。俟奉到敕谕赏件。遇有该处船只之便。该督等即饬令携带回国。如无便船。则移交广西巡抚。酌量妥寄。其该国差官阮若山等、亦著该督等优加赏赉。交该国王颁给。　　

○以詹事府詹事倭仁、为大理寺卿。　　

○庚申。谕内阁、御史陈庆镛奏、盘获奉旨严拏要犯。请交部审办等语。台湾武生郭光侯即郭崇高。聚众谋逆。前经降旨令该镇道上紧严拏。何以潜窜来京。有无别情。必应彻底根究。郭光侯即郭崇高、著交刑部严行审讯。定拟具奏。　　

○谕军机大臣等、讷尔经额奏、勘定永定河堵筑漫口。挑穵引河凤河工程。估需银数。筹议动款分捐一摺。览奏均悉。永定河南七工漫口。应挑引河。既据该督查勘测量。应就迤北三里许北六工尾之河西营村前。定为河头。挑穵引河。于筑坝合龙形势较顺。估计自河西营起至凤河止。工长七十余里。需银八万八千余两。又堵合原堤漫口各工。需银三万五千余两。又挑穵凤河。需银二万五千余两。三共需银十四万八千余两。著照所议办理。所有估需银两。准其以滹沱河生息余银二万四千余两凑用。不敷银十二万四千余两。由该督等量力捐办。仍责成该道督率厅汛委员。赶紧挑筑。务于九月内合龙蒇事。毋稍迟误。将此谕令知之。　　

○辛酉。遣官祭贤良祠。　　

○谕内阁、漕粮为天庾正供。节经降旨令有漕各省督抚。严饬所属早兑早开。克期渡黄。毋稍迟误。迺近年重运漕船。不能如期抵坝。以致到通归次。兑受新漕。节节耽延。总缘各该督抚。不肯破除情面。实力催趱所致。现已节届寒露。水势渐消。著漕运总督、及沿途各督抚、分饬所属。严行催趱。且本年各省回空军船。连樯渡黄南下。又毋须倒塘灌放。衔尾遄行。毫无周折。定能如期归次。来岁新漕。尤当赶紧办理。按期兑开。统限于四月初十日以前。全数趱至清江。克期抵坝。以便渡黄北上。无许稍有迟误。傥视为年例具文仍前怠玩。致令临事周章。定将该漕督及各该督抚。严行惩处。决不宽贷。将此通谕知之。　　

○又谕、前据刑部将太监艾进奎等八人传讯。旋复送回。当经查询该部。据称该太监等、致送僧人善会分钱。尚无另有交结情事。是以先行取具草供。令原送官人。暂行带回。俟结案时。行文内务府照例惩办等语。该太监等既经传问。就其情节。自有轻重之分。何得一经讯供。辄令原送官人概行带回。并未备有公文。办理殊属草率。所有刑部堂官。著传旨严行申饬。嗣后该部案件内。有应行传讯太监之处。著行文内务府。该大臣据文传到太监。派送刑部。其情节较重者。自应照例收禁。即使情节稍轻。供据确实。亦应备文咨送内务府。其应否发还本处当差之处。由内务府奏明请旨办理。　　

○又谕、贺长龄奏、请将参将仍遵前旨保送引见一摺。火箭为军中利器。所造不为无用。著随时督令善练。以期久而益精。贵州台拱营参将常英。办事认真。训练精勤。著准其遵旨保举送部引见。　　

○又谕、铁麟奏、遵查喇嘛淩保控案原审情节一摺。此案绥远城将军奕兴、于参领卓里克图擅锁喇嘛淩保。既系该呼图克图呈报。并非自行查出。亦有应得之咎。至成凯因该将军未与会商。辄以大青山游牧为词。悬揣入奏。殊属不合。奕兴、成凯、均著交部分别议处。　　

○壬戌。谕内阁、宝兴奏请将捕匪不力之都司革职等语。四川署潼川营都司候补守备汤茂岭、带兵在中江一带巡缉。于股匪蔡璜等、由中江逃往蓬溪等处时。明知匪徒等踪迹所在。相去不远。乃尾随在后。并不追往捕拏。以致首匪潜踪未获。庸懦已极。仅予革职。不足蔽辜。汤茂岭、著即革职。发往新疆效力赎罪。以为玩视盗案者戒。其首匪蔡璜。著即严饬将弁缉拏务获。毋任漏网。　　

○谕军机大臣等、前据壁昌奏、勘定沿江安设炮墩处所一摺。当经降旨令该署督再行详细妥议具奏。兹据奏称、狼福两山。对峙江海之交。水面宽阔。福山旧有炮台。台高船远。非炮力所能及。未敢于该处议筑炮堤。至鹅鼻嘴对岸之刘闻沙。圌山关对岸之东生洲。北固山对岸之顺江洲。五龙山对岸之沙州圩。江面逐段收窄。均可两岸修筑炮堤。船行江心。炮力能及。再多设灵便战船。安载兵炮。相机伺伏。施放可期得力。其江苏水师各营。应需大小兵船一百三十余只。现在江宁苏州两处分厂赶造。一俟造成。即分拨各营。认真演练。所议甚为周妥。俱著照议办理。制胜之道。全在固结人心。振作兵气。平时布置得宜。临时方能得力。该地方官绅、踊跃倡捐。皆知自卫。有众志成城之象。现已诸务齐备。著该署督督率地方文武。认真训练弁兵。信赏必罚。多方鼓舞。破格策励。务令有勇知方。化怯懦而为精练。并著随时责成狼山福山两总兵。勤练舟师。分巡会哨。以期声势联络。勿致日久生懈。仍复有名无实也。将此谕令知之。　　

○命陕甘总督富呢扬阿、拨银八万四十四两。解赴喀什噶尔、英吉沙尔、备道光二十六年经费。　　

○癸亥。谕内阁、阿彦泰奏、讯明自行投回之废员照例定拟一摺。前因废员阿尔绷阿、在配脱逃。降旨饬交吉林将军等查拏解究。兹据该署都统奏称、该废员自行投回。讯明实因病迷走失。并无滋事。阿尔绷阿著准其照逃遣投回之例免其逃罪。仍发军台效力赎罪。　　

○又谕、御史田润奏、饬拏地面恶蠹一摺。南城坊役王成即王泰、捕头王贵即王顺、著步军统领衙门严拏务获究办。至沿街强化登门坐索之僧人。如例无专条。应如何酌定惩治之处。著步军统领议奏。寻奏、查僧道坐门强化。应概行驱逐。如有讹索。即从严究办。至穿掌钉腮。各项恶化。应按律拟杖。从之。　　

○河南南阳镇总兵官都勒丰阿、因病解任。以江南督标中军副将冯万青、为南阳镇总兵官。　　

○甲子。上诣绮春园问皇太后安。　　

○谕内阁、向来各省解饷官员到京。各督抚出具考语者。由管库大臣带领引见。其未经出具考语者。并不带领引见。办理殊不画一。嗣后各省解饷官员。均著毋庸带领引见。　　

