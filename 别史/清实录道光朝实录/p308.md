<!-- { "loadSidebar": true } -->
○乙亥。谕军机大臣等、前此节经降旨谕长龄等于进兵时。筹画奇策。要截兜剿。断其归路。务将首逆张格尔设法歼捦。勿令窜逸为要。昨据奏报贼匪扰及阿克苏地界。经长清派额尔古伦带领官兵。过浑巴什河堵剿。杀毙贼匪一百余名。余贼即已退散。可见该逆回等性本恇怯。又复狡黠异常。乘大兵未集之先。乌合鸱张。肆行无忌。一经战败。即纷纷鼠窜。彼此不能相救。看来大兵云集之后。若仅由大路直前进剿。张格尔及附近之布噜特等。势穷力蹙。必思窜出卡伦。彼时既不便悬军深入。亦难久驻防堵。纵将惰兰回子全行剿洗。而首逆业已远扬。试思经此番大举之后。仍不能歼厥渠魁。永除后患。成何事体。该将军等将何以对朕耶。此时计武隆阿到彼。尚需时日。长龄与杨遇春会齐时。先将该处道里山川。通盘筹计。于未经进军之前。即将何处捷径。可以分兵抄出前路。兜转夹击之处。筹商周妥。必须胸有成局。俟进军时即酌分大员。出其不意。潜师抄截。一面由台站统领大兵进发。务期前后会合。一鼓歼捦。毋任窜匿。尤须加意详慎。务保万全。毋负朕谆谆诰诫之至意也。再宁夏满营及凉州庄浪满营官兵。据杨遇春奏、俟与长龄见面后。或撤回另调。或留防哈密。再行酌定等语。格布舍原为带满兵前往。如将来撤回满兵。宁夏地方。亦关紧要。即著格布舍带领满兵。仍回本任。如必须该将军前赴军营。著长龄奏明带往可也。将此附报便。各谕令知之。　　

○又谕、据杨遇春奏、官兵一至阿克苏。如得机会。即须进剿。大员不敷分派。请仍将杨芳带往等语。朕因甘省地方。必须大员镇守。是以节经降旨谕令该署督于齐慎、杨芳、二员内。酌留一员回任弹压。嗣据齐慎奏恳随往堵剿。并据该署督奏称、派令杨芳驰往接管首先出关官兵。复经降旨以该二人俱系向来带兵得力之员。此时均已出关。无庸回任。其固原及河州一带。回民杂处。关系紧要。业据该署督奏明、派德克登额署理固原提督。并令德克金布回河州镇本任。该署督必深悉此二人。足资弹压。自可放心前进。不致有内顾之虞。著即遵照前旨。饬令齐慎、杨芳、均驰赴阿克苏。相机防剿。俾资得力。又另片奏、原任浙江湖州府知府方士淦、归安县知县马伯乐、行至肃州。呈请随营效力。该二员均系检验德清县徐蔡氏命案不实。发遣新疆。获咎甚重。尚未到配。著不准随营当差。仍饬各赴配所。效力赎罪。其原任甘肃赤全营把总李福、原拟徒罪。据该署督奏称系乡勇出身。打仗可期得力。著准其带往。将此由五百里谕令知之。　　

○又谕、长清奏、都齐特官兵失陷。并现在防守及贼匪分窜情形一摺。此次参将王鸿仪、千总岳振太、在都齐特防堵。贼匪由伊勒都窜至。经参将王鸿仪枪毙贼匪四五十名。贼匪将千总岳振太围住。因众寡不敌战殁。贼又将都齐特军台烧毁。王鸿仪叠次打仗。前后杀贼五六百名。因铅丸火药用完。战殁于阵。该员等为国捐躯。情殊可悯。参将王鸿仪、千总岳振太、俱著加恩照例赐恤。伤亡官员兵丁。著长清查明造册咨部。照例恤赏。其兵丁杨自学供内常守备、刘把总、马外委、及兵丁李成、宋钺、侯有旺等三名。俱被贼获。著长清查明该守备等系何名字。并兵丁等现在下落。遇便覆奏。其阵亡之张千总、并著查明名字。咨部照例赐恤。至贼匪经浑巴什官兵打败。四路分窜。经制外委施大勇、沙雅尔阿奇木伯克伊萨克、带领兵回。续获贼匪五六十名。讯出张格尔差来阿浑二名。因败阵同叶尔羌等处逆回。由伊勒都转逃。并供出柯尔坪等处从逆伯克。经长清分别正法留质。并因乌什告急。分兵五百名。交祥云保带领前往协防。所办甚属可嘉。昨因乌什存兵不满三百。已有旨谕知长清拨兵一千名。前往帮同防堵矣。贼匪所供柯尔坪等处通贼伯克。务须不动声色。拏获惩办。并就现在留质各犯。讯以喀什噶尔、英吉沙尔、叶尔羌三城现在情形。是否婴城固守。及张格尔现据何处。遇便覆奏。经制外委施大勇、著以千总即行升用。沙雅尔阿奇木伯克伊萨克、前已赏给二品顶带。此次复经出力。可嘉之至。著赏给大缎二匹。长清即传该阿奇木伯克祇领。并谕以尔本忠荩后裔。叠蒙嘉奖。嗣后如再有出力之处。必当渥膺懋赏。用答忠勤。所有此次阵亡参将以下等缺。即著由该处最为出力人员内递次奏补。其前次拏获递送逆信以都司即用之程谦。著即升补以示鼓励。长清一面奏闻。并一面咨报长龄等。其马步粮缺。俱著照所奏办理。其伊犁后起官兵。至八月初六日尚未到齐。疲玩已极。该协领等所司何事。节经降旨申饬查参。著长清即查明严参惩处。现在阿克苏城及东西北各村庄。均属安静。长清现饬官兵防守要口。并饬伯克等妥为安抚。办理俱极妥协。仍应防备此次败回之逆匪等。又复凑集多人。前来窥伺。长清务遵节奏谕旨。与提督达淩阿会商。督同副将郭继昌。以堵为剿。贼来则击。贼退勿追。俟杨遇春到彼。大兵云集。再行相机进剿可也。又另片奏、民人封印魁、带领遣犯姚必英等六十二名。充当苦差哈达布等七名。参将存住、带遣犯音德布等三名。均愿效力防堵等语。此等遣犯。与伊犁遣犯入籍者不同。可令其协同防堵。不必令其前敌。其发给银两。制办军械。及给口粮盐菜。均著照所请行。将此由五百里谕令知之。　　

○以故睿勤亲王端恩子仁寿、袭爵。　　

○以前任安徽巡抚张师诚、署礼部左侍郎。　　

○旌表守正捐躯山东钜野县民毕大妻王氏。　　

○丙子。上御含辉楼。阅侍卫骑射。　　

○以故卓哩克图亲王噶勒藏栋罗布子巴图、袭爵。　　

○以故和硕特札萨克一等台吉达什沙木丕勒子鞥克博罗特、袭职。　　

○降年老四川川北镇总兵官爱新保、为荆州协领。以四川督标中军副将马玉麟、为川北镇总兵官。　　

○赏科尔沁郡王僧格林沁紫缰。　　

○缓徵甘肃宁夏、宁朔、灵、平罗、镇原、五州县被水被旱被雹灾民新旧额赋草束。　　

○丁丑。谕军机大臣等、据和世泰奏、请亲赴军营效力等语。实为至诚。惟察哈尔都统之任紧要。所管地方亦属辽阔。和世泰祇将任内事务妥为办理。毋庸前赴军营。　　

○直隶总督那彦成奏、南漕寄剥各帮。全数完竣。报闻。又批、顷者吏部带领引见之西宁县知县何凤翔。朕看其人才具平庸。须留心察看。是否胜任。勿因其在直年久。曲为姑容也。　　

○礼科给事中郭泰成奏。请劝谕捐输以储军需。得旨、所奏不可行。　　

○工部右侍郎顾德庆、以病解任。调户部左侍郎李宗昉、为工部右侍郎。兼管钱法堂事务。以署工部右侍郎汤金钊、为户部左侍郎。以直隶永定河圜次抢险出力。予县丞张书绅等、升叙有差。　　

○戊寅。谕内阁、前据御史杨殿邦奏、风闻吉林官兵在途不法。当派耆英前往查办。兹据查明吉林头起官兵经过各州县。并未滋事。惟四起官兵行抵玉田县境。有兵役四名宿倡。该县未经查出姓名等语。大军经过地方。必当纪律严明。队伍整齐。该管大臣官员。带领同行。时加约束。何得任令该兵役结伴宿倡。漫无查察。此次未经指出姓名。姑免深究。该管领队大臣未能约束。又复失于觉察。著传旨严行申饬。仍剀切晓谕该官兵等恪遵纪律。整肃遄行。逐站管带前进。严行弹压。其兵役即责成该兵约束同行。如敢肆意违犯。则军法具在。必应按律惩治。并将约束不严之该管领队大臣官员等。分别严惩不贷。　　

○又谕、前据御史钱仪吉参奏、浙江学政朱士彦任性错谬各款。当经降旨交程含章详细确查。兹据该抚奏称、原参该学政终日沉湎。及教职小误。辄加夏楚二款。查询并无其事。又创为小枷。令士子带枷誊录一款。查系因童生夹带文字。用小枷枷号示众。所枷之人。不得入场作文。无所用其誊录。又贫生拖欠钱粮。无论奇零。悉行扣考一款。查系该府县教官详报欠粮扣考。所欠银米。自数两数石至千余两数百石不等。并非贫生小户。完粮后即准补考。所参皆属不实。惟该学政之父。随棚分阅试卷。出题割截太甚。不成句读。取进童生。写字错讹。令教官掌责。及嘉兴试院。于场事毕后演剧各款。原参有因而未尽实等语。浙省士风轻薄。朕所夙知。该学政遇事整顿。原无不合。惟伊父朱彬、迎养到浙。祇宜在署居住。不应随棚阅卷。若亦帮同校阅。岂不与干预公事者无异。试院演剧。虽系场事全竣。亦不应漫无关防。至生童剿袭旧文。及字画错讹。原应豫行出示晓谕告诫。有犯者弃置不录。究不宜出题割裂句读。取进后辄予掌责。致滋物议。此数节朱士彦不能辞咎。著交部议处。至御史职司纠察。遇有不公不法之事。原应立加参劾。然亦当访查确切。钱仪吉所参朱士彦各款。若皆属实。该学政当得何罪。今查明数款。尚出有因。而措词未免过当。且有数款查无其事。钱仪吉何得率行陈奏。念其究系言官。从宽著交部察议。　　

○浙江巡抚程含章奏、查明钱仪吉参奏学政朱士彦各款。得旨。浙江士习不端。朕所夙知。实心整顿。怨者必多。以前学政之因循姑纵。不问可知矣。吁。世道人心日下。为政者一从实整顿。则怨谤沸腾。朕为天下主。焉可不力挽颓风。昌明正学。俾臣下各扬其职。佐臻上理也。朱士彦不合之处。另降谕旨。并著程含章将此朱批摺。令朱士彦观看。谅伊必知感知惧。知朕用人听言之难也。　　

○又奏、早禾收成分数。报闻。又批、日前吏部带领浙江俸满之松阳县知县刘国龄引见。朕看其人甚属平常。汝可留心察看。勿因历任有年。即谓之熟习可靠也。　　

○修浙江省城先农坛。从巡抚程含章请也。　　

○缓徵浙江义乌县歉收新旧额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

