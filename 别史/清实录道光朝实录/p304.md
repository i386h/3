<!-- { "loadSidebar": true } -->
○谕军机大臣等、行军之道。出奇乃可制胜。前经降旨令长龄等于进兵时筹画奇策。要截兜剿。以期聚而歼旃。近日朕披览舆图。有由乌什之巴什雅哈玛山。至喀什噶尔之巴尔昌山草地。一路甚属偏僻。非若巴尔楚克由树窝至喀城。为民回往来熟径可比。且更近捷。若彼时一面统领大兵。由台站进发。一面酌分参赞一人。潜率奇兵。由草地抄出前路。兜转与大兵会合。两面夹击。出其不意。掩其不备。将该逆裔等就地歼捦。不使临阵窜逸。漏网稽诛。惟由草地进兵。一切军火粮饷。更应裹带充足。必须豫为设法筹办。且经由布噜特游牧地界。尤须加意详慎。勿使惊惶。并不致为贼所觉。方为妥善。长龄、杨遇春、武隆阿、素谙韬略。长龄、武隆阿、于该处道里山川。尤为熟习。著于会集阿克苏时。详筹熟计。如能由此地分兵抄截。先断其逃窜之路。无难捣穴捦渠。即行商办。或此外另有捷径。可以分翼进兵。或彼时张格尔已离喀什噶尔。又复占据他处。亦不妨另行相机行事。朕祇就舆图形势。指示机宜。究竟可行与否。该将军等自能审察决择。以期应手成功。不必拘执此谕也。将此附本日报便谕令知之。　　

○又谕、长龄奏、迈哈默特鄂对、自喀什噶尔受张逆主使。潜回阿克苏。意图勾结。私遣回子递寄书信。现讯递信回子供认属实。与长清札商办理一摺。迈哈默特鄂对、世受国恩。承袭贝子。既被张格尔捦获。派人看守。何以遽能逃回。前据果良额、达淩阿奏、接据伊萨克禀称、系逆裔遣人执赴阿克苏。要结取城。经押送之惰兰回子。念其祖父旧恩。放令潜逃。情节本属可疑。乃竟私差回子与逆裔潜通消息。现据拏获之回子迈玛得里等供认属实。自应即正刑诛。长清等接到该将军覆札。当已照办。现复降旨令长清等即将伊萨克传至。宣示迈哈默特鄂对罪状。嘉奖伊萨克自请出征忠诚。一面将该逆正法。一面即令伊萨克承袭贝子。先换顶带。接管阿奇木事务。并谕知长清等当善为驾驭。至其居心亦难深信。总宜外示优容。密加防范。即令其将色提巴尔第、巴彦岱二人。曾否接收逆信。有无逆迹。看其如何禀覆。详加察访。以证其言之信否。现在伊犁乌噜木齐官兵。将次到齐。除留防库车兵一千名外。阿克苏已有五千名。齐慎所带甘州兵三千名。已饬令赶赴阿克苏。合之前有官兵。尽可藉资防守。以堵为剿。德英阿已奏报八月初四日起程。即可克日驰赴伊犁。长龄一经交卸。即速赴阿克苏。彼时杨遇春自巳赶到。大兵云集。即当相机剿办。此时喀什噶尔、英吉沙尔、叶尔羌情形。总未得确实信息。即使城已失守。亦断无汉兵及商民无一人逃出之理。该将军务当侦探实情。迅速奏闻。以慰廑注。将此由六百里加紧谕令知之。　　

○又谕、长龄奏、接据长清信称、该城阿奇木伯克迈哈默特鄂对、自喀什噶尔逃回。讯其情节。仓惶失措。旋据千总程谦、拏获回子三名。讯系迈哈默特鄂对差往与张格尔递送书信。所递之信。已交鱼子巴什送去。并据迈哈默特鄂对供称、阿克苏伊什罕伯克色提巴尔第之子阿布都尔满、并巴彦岱之壻鲁吐普拉、都领了张格尔书信。给伊父伊岳丈约在阿克苏造反等语。迈哈默特鄂对、既被逆裔捦获。何能逃脱。其潜回情节。本属可疑。现又拏获为逆夷送信回子。供系该阿奇木差往属实。是其包藏祸心。叛迹显著。若不亟正刑诛。何以申国宪而杜乱萌。此时长清等接到长龄函覆机宜。如已照办则已。傥尚未办理。即将伊萨克传至。告以迈哈默特鄂对罪状。并谕以尔族系忠荩后裔。与张格尔世为仇敌。今迈哈默特鄂对不绳先志。叛迹显然。应按国法。尚念尔诚悃可嘉。自愿随征效力。应即奏明。以尔承袭贝子。尔益当感奋图报。即令其先换顶带。接管阿奇木事务。安抚回众。伊萨克接印后。该大臣等会同各领兵大员。密集在城官兵。排列队伍。一面将迈哈默特鄂对传至当场。宣示罪状。即行正法。其拏获回子三名内迈玛得里库吐鲁克二犯。已据供认差送逆信属实。其尼牙斯素皮一犯。据供系跟随爱仔巴依迎伊阿奇木前去。于途次遇见与张格尔送信各犯。正盘问间。即同被拏获。是否狡供。亦须究讯明确。应否将该三犯与该逆一同正法。著长清等酌量办理。至色提巴尔第之子、巴彦岱之壻。俱经张格尔差送书信。其子阿布都尔满、其壻鲁吐普拉、是否俱在阿克苏。其书信曾否呈出。长清等细心查察。有无逆迹。伊萨克既令承袭贝子。亦当善为驾驭。至其居心之顺逆。亦难深信。总宜外示优容。密加防范。其随时禀报军情。一面再加侦察。是否属实。并令其密访色提巴尔第、巴彦岱、二人逆迹之处。看该阿奇木若何禀覆。即可判其真伪。现在伊犁乌噜木齐官兵。将次到齐。兵威稍振。长清等当督率将弁。加意防守。以堵为剿。无稍疏虞。一俟将军参赞到彼。大兵云集。再行相机剿办。其千总程谦、拏获递送书信回子三名。得以究出迈哈默特鄂对叛迹。明正其罪。甚属可嘉。程谦著以都司即行升用。先换顶带。并赏戴花翎。以示鼓励。此外官弁兵丁。如能盘获紧要奸细。亦必优加奖擢。至伊犁带兵之领队大臣祥云保、硕隆武、于六月二十七八等日。分起管带起程。由冰岭行走十五台站。何以迟至七月二十二日始到兵二百名。其余官兵。尚未到齐。殊属延缓。著传旨严行申饬。即饬令带领官兵。小心防守。勉赎前愆。将此由六百里加紧谕令知之。　　

○又谕、前据巴哈布奏、带领土尔扈特、和硕特、蒙古兵一千名。于七月二十日起程。因此项兵丁。应留本境防守。当即谕知巴哈布、于何处接奉谕旨。即由该处带同该蒙古兵折回喀喇沙尔。令其各守游牧。兹据长龄奏、巴哈布于八月初间。可抵阿克苏等语。前降谕旨。该大臣此时计已接到。著仍遵前旨。带兵迅速折回。晓谕该蒙古各归游牧。保护本境。并督饬弁兵等加意防守城池。毋稍疏懈。再据长龄奏、阿克苏拏获送信回子。审系由喀城逃回伯克迈哈默特鄂对差往张格尔处递送书信。可见回众中有与逆回暗通消息之事。尤须密加防范。如遇有南路传来之信。难保非此等通贼回子播散谣言。意图摇惑。该大臣当详加体察。随时访查。是为至要。将此由六百里加紧谕令知之。　　

○又谕、前据果良额奏到伯克伊萨克原禀内。请将沙雅尔之赛拉里克卡伦。严密防范。当经谕令果良额、加意防守。本日据长龄奏、阿克苏拏获回子。讯系由喀城逃回伯克迈哈默特鄂对差往张格尔处递送书信。该伯克与逆裔潜通信息。难保无从中勾结情事。沙雅尔系库车所属地方。该伯克伊萨克虽赴阿克苏。其眷属尚在库车。但系迈哈默特鄂对之胞叔。果良额须不露声色。密加防范。固不可致生疑惑。尤不可稍涉大意。傥有贼营投出之人。其言尤难凭信。更当详细审察。毋堕贼回奸计。该城前已酌留巴里坤古城满兵四百名。汉兵六百名。足敷防堵。该大臣督率前项官兵并本城兵弁。尽力固守。毋得稍有疏虞。至伊萨克所请防范赛拉里克卡伦之处。安知非藉词防守。为分我兵力之计。该大臣当体察情形。相机酌办。是为至要。将此由六百里加紧谕令知之。　　

○又谕、前于七月十三日。据庆廉奏报张格尔进卡滋事。喀城回子。全行变乱。分股猖獗。当经谕令严密查察。妥为防守。迄今一月有余。未据该大臣续行奏报。是否该大臣查探军情。不得确信。抑该处军台。亦有文报不通之处。是以迟延未奏。现据长龄并叶尔羌阿克苏办事大臣奏报、叶尔羌所属十四军台、及阿克苏迤西军台。俱被贼匪焚毁。杀害官兵。本日复据长龄奏、接准长清信称、阿奇木伯克迈哈默特鄂对、由喀什噶尔逃回。据称六月十八日。派阿克苏六品伯克玉素普等。由巴尔昌一带前往乌什。又据长清信称、拏获回子三名。讯系迈哈默特鄂对差至张格尔处递送书信。所供虽未尽确实。然该伯克与逆裔潜通信息。即难保无从中勾结情事。乌什回户系由各城移驻。庆廉须不露声色。加意防范。固不可致生惶惑。尤不可稍涉大意。傥有贼营投出之人。其言尤难凭信。更当详细审察。毋堕贼回奸计。玉素普潜往乌什。是否实有其事。并著密行查访。至乌什军台有无滋扰。该处存城官兵。能否足敷防堵。现在伊犁兵二千。乌噜木齐兵三千。已抵阿克苏。齐慎甘州兵三千。亦不日可到。如须酌添兵力。即行咨商达淩阿等。就近分兵防守。该大臣务当安抚回众。激励官兵。固守城池。并侦探各路军情。随时驰奏。将此由六百里加紧谕令知之。　　

○又谕、据松筠奏、伊犁卡伦外各部落哈萨克。向无布匹。每年三月起至九月。陆续前来伊犁。以羊易布。每年喀什噶尔、叶尔羌、和阗、三处回子贡布。约共九万余匹。运赴伊犁应用。至塔尔巴哈台与哈萨克贸易所需布匹。半由伊犁转运回布。半由乌噜木齐采买布匹应用。来年该三城贡赋维艰。请于乌噜木齐所属州县商贾百姓。准其以布捐监。并准捐都司以下职衔。所捐布匹。运赴伊犁塔尔巴哈台。以备与哈萨克贸易。如有不敷。由甘省官为运办。再喀喇沙尔所属之布古尔、及库尔勒两小回城。附近大路商民并吐鲁番商民。各租回子地亩。播种棉花甚夥。并请饬下乌噜木齐都统。商同吐鲁番喀喇沙尔办事大臣。晓谕该三处商民人等。准其即以棉花捐监。并捐都司以下职衔。将棉花运赴伊犁搭放官兵正饷等语。布匹为哈萨克所必需。现在逆回滋事。喀什噶尔等城。被贼骚扰。回子贡赋。一时难复常制。松筠所奏乌噜木齐、并吐鲁番、喀喇沙尔等处商民。准以布匹棉花报捐监生职衔。其事窒碍难行。从前回子未经贡布之先。所需哈萨克贸易布匹。系由甘省官为运办。著长龄详查伊犁塔尔巴哈台两处。每年共需布匹若干。如何豫为筹备。届期运往该处。务期无误贸易。以示体恤之处。核议奏办。松筠摺著钞寄阅看。将此附本日报便谕令知之。　　

○丙寅。上幸静明园。诣龙神庙拈香。　　

○谕内阁、此次派调吉林黑龙江劲旅。前赴回疆军营协剿。所需车马。照历届成案。逐站更替行走。现已将次抵京。经由直隶河南陕西甘肃等处。道路绵长。著各督抚派委藩臬大员。会督该管镇将道府。妥为照料。催趱遄行。克期前进。无得稍有迟缓。该领队大员沿途弹压官兵。务须纪律严明。秋毫无犯。傥有骚扰不法等事。著该督抚据实参奏。将犯事官兵按军法治罪。并将约束不严之领队官员等。分别严惩。决不宽贷。　　

