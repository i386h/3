<!-- { "loadSidebar": true } -->
○辛丑。谕军机大臣等、本日据安徽学政王植奏、定远县民人朱模范、因命案具控。经庐凤颍道票差传讯。有该民人佃主张锦书、并其戚武生方汝勋、文童方汝兴等、将朱票毁匿。纠约多人。直入道署。捏称被道差殴伤。验无伤痕。署凤阳县知县许道藩、行抵道署。有怀远县武童张镇寰等持刀砍伤县役。又据该道禀称、凤阳府府考时。有聚赌一案。曾经该县查拏。恐系挟嫌乘机滋事等语。生童纠众滋事。最为恶习。况事非干己。胆敢拥入监司衙署。逞凶滋闹。不法已极。亟应查明惩办。以挽浇风。惟据该学政奏、该道府各禀获犯先后情节。间有未符。生童等于奉票传人。何以遽行挺身滋扰。该差役等有无索诈情弊。亦应彻底根究。著汤金钊、吴文镕、即将全案人证提省。研讯确情。按律定拟具奏。将此谕令知之。　　

○缓徵两淮丁溪、草堰、刘庄、伍祐、四场被水歉区新旧额赋。　　

○上以冬至祀天于圜丘。自是日始。斋戒三日。　　

○壬寅。谕军机大臣等、有人奏、云南地方寥廓。深山邃谷之中。种植罂粟花。取浆熬烟。其利十倍于种稻。自各衙门官亲幕友跟役书差、以及各城市文武生监商贾军民人等。吸烟者十居五六。并有明目张胆。开设烟馆。贩卖烟膏者。其价廉于他省。近复贩运出境。以图重利等语。鸦片烟流毒日甚。实为近今一大患。来自洋者。固宜严为查办。产自内地者。亦应痛加芟除。若如所奏、云南省广种罂粟。熬烟者日多。贩烟者日繁。吸烟者遂日众。是此等浇风。惟该省为甚。且外洋烟土。难保不借此影射。肆意行销。现当整顿痼习之时。尤不可不严为查禁。力杜弊源。著伊里布、颜伯焘、通饬所属严申禁令。出示晓谕。傥查有种植罂粟、及开馆贩卖、并运往境外各弊。立即查拏到案。严行治罪。断不准意存徇隐。以除积习而挽颓风。将此各谕令知之。　　

○命兵部尚书卓秉恬、刑部尚书祁＜?土贡＞、署理藩院尚书正白旗汉军都统赛尚阿、户部左侍郎文庆、右侍郎裕诚、镶白旗满洲副都统音登额、杭州将军和世泰、在紫禁城内骑马。　　

○给墨尔根城、博尔多、布特哈、被灾旗兵银粮。展缓齐齐哈尔、黑龙江、宁年、墨尔根城、布特哈、博尔多、旗兵旧贷银粮。　　

○癸卯。上诣南郊斋宫斋宿。　　

○甲辰。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○遣官祭先医之神。　　

○以查拏烟贩出力。予湖南知县董友筠等加衔有差。　　

○赏八旗兵丁一月钱粮。　　

○乙巳。以山东按察使李宗传、为湖北布政使。服阕按察使邵甲名、为山东按察使。　　

○缓徵江苏上元、江宁、句容、江浦、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、上海、南汇、青浦、川沙、山阳、阜宁、清河、桃源、安东、盐城、高邮、泰、东台、江都、甘泉、宝应、铜山、沛、萧、砀山、宿迁、太仓、镇洋、江阴、宜兴、册徒、丹阳、武进、阳湖、无锡、靖江、金坛、溧阳、五十厅州县并淮安、大河、杨州、徐州、苏州、太仓、镇海、金山、八卫歉收庄屯新旧额赋。　　

○丙午。谕内阁、前据梁章钜奏、请改铸大钱。当有旨交户部议奏。兹据该部奏称、圜法之流通。原以便民生之日用。近来私铸充斥。总由地方官不能严密查拏所致。且当十当百之钱。需铜较少。获利转多。即多其品类。重其工本。彼私铸者亦能肆其巧诈。随在混淆等语。现在京外各局铜铅。均属赢余。钱法通行已久。并无窒碍。梁章钜所请改铸大钱之处。著毋庸议。至各省私铸。在所不免。各该督抚等惟当严饬所属。遵照旧定章程。随时严拏惩办。务使私铸之弊净尽。而银价钱价。两得其平。傥查有奉行不力、因循怠玩情弊。即行严参示惩。不得日久视为具文。将此通谕知之。　　

○赠故御前行走右翼前锋统领安福、都统衔。赏银三百两治丧。予祭葬。　　

○旌表守正捐躯江苏砀山县民贡朝聘妻赵氏。　　

○丁未。谕内阁、余步云奏、请饬前任湖南提标中营千总聂发、随赴福建。仍以千总补用等语。聂发系例应仍回湖南提标坐补原缺之弁。现在回籍就医。病痊后自宜照例前赴该省候补。所有该提督请将该弁随赴福建补用之处。与例不符。著不准行。　　

○又谕、前因各直省督抚提镇总管城守尉、凡一二三品文武大员。有统辖官兵之责者。挑选兵丁。作为亲随跟班。未经定有额数。有旨交兵部查明定议。兹据该部酌议具奏。朕详加披阅。所议仍有未尽核实之处。著军机大臣会同该部另行妥议具奏。寻奏、兵丁首重操防。不容任意挑取亲随。致误训练。而统兵文武大员。职任繁简不一。自宜酌量增减。以期适中无弊。除总督提督亲随兵丁。请照原议挑取十名。巡抚总兵亲随兵丁。请照原议挑取六名外。惟查督抚职任较繁。有查阅营伍、巡视地方之责。原议额数。恐不敷用。请于临时准其酌量添派。以资差遣。事毕仍即归伍。不得冒滥。复查嘉庆年间。议定在京八旗都统副都统前锋统领护军统领亲随额数。各准挑取兵丁二名。原足敷用。至兼有御前差使之大臣。凡遇圣驾行幸地方。所有递马接马差使。向用所管各营兵丁跟随。足敷差遣。应照原议。毋庸增添。其管理各营大臣所用兵丁。仍令随时酌派。期于敷用。庶文武大臣职任较繁之员。有统辖官兵之责者。平时不得多派亲随。临事亦皆足敷差遣。从之。　　

○贷江宁、京口、驻防官兵修理衙署兵房俸饷银。　　

○戊申。谕军机大臣等、前据安徽学政王植奏、定远县民人朱模范、因命案具控。经庐凤道票差传讯。有童生张锦书等纠众入署滋扰。并武童张镇寰等砍伤县役。据该道禀称、该凤阳县知县许道藩、曾于府考时查拏赌案。恐系挟嫌。当降旨交汤金钊等即将全案人证提省研鞫。兹复据色卜星额奏、业经将此案各犯提省。著汤金钊等仍遵前旨。秉公严审。按律定拟具奏。将此谕令知之。寻奏、讯明已革文生方珍鉴、因朱模范赴道署具控命案。奉差传讯。辄令匿票抗传。迨道差向其子方汝兴索票扭结。复令诈伤。哄动多人。拥入道署喧嚷。知县许道藩饬役查拏。维时张镇寰随同滋闹。当即捕捉。张镇寰图脱。以致刀伤县役。方珍鉴拨发近边充军。张镇寰拟杖一百流二千里。余分别问拟杖徒。下部议。从之。　　

○修浙江海盐县石塘。从巡抚乌尔恭额请也。　　

○蠲缓宁古塔、三姓、被旱被霜歉区各项银谷有差。给旗兵半年口粮。　　

○己酉。上诣皇太后宫问安。　　

○谕内阁、鸦片烟流毒传染日深实堪痛恨。屡经降旨饬令中外严拏惩办。乃近来此种痼习。不但军民人等纷纷渐染。即世职官员。竟亦相率玩法。节据步军统领衙门查获犯案之男爵特克慎、侯补盐大使春龄、伯爵贵明、均经刑部分别按律治罪。该员等身任职官。辄敢蹈此恶习。玷辱官常。嗣后文武官员军民人等。傥仍不知悛改。一经查拏。定行严办。决不宽贷。将此通谕知之。　　

○又谕、富呢扬阿奏、请将知县典史解任提审一摺。所参甚是。陕西西乡县犯妇白蒲氏、系道光十四年恩诏免罪应放之犯。历任各官羁禁数年。淹留至今。殊出情理之外。该县知县汪荆川、到任既经查出。自应据实通详。照例核参。乃禀求两司。为各前任弥缝处分。亦属荒谬。该县典史李玉堂、监狱是其专责。竟不随时清理。率任淹留。难保无故禁勒索情弊。汪荆川、李玉堂、均著解任。交该抚提集案证。逐一研鞫。务得确情。按律定拟具奏。　　

○赏还惇郡王绵恺、红绒结顶。金黄蟒袍。　　

○缓徵陕西怀远、榆林、安定、葭、四州县被雹村庄新旧额赋。给怀远、安定、二县灾民一月口粮。　　

○庚戌。大高殿设坛祈雪。上亲诣行礼。　　

○诣火神庙。宣仁庙。凝和庙。拈香。　　

○辛亥。圣祖仁皇帝忌辰。遣官祭景陵。　　

○上诣寿皇殿行礼。　　

○诣关帝庙拈香。　　

○命湖广总督林则徐、在紫禁城内骑马。　　

○以阿克苏屯田丰收。予员弁议叙。赏兵丁一月盐菜银。　　

○准湖北荆右卫被灾屯丁暂停造运漕船。　　

○壬子。谕内阁、凯音布等奏、夷务实在情形。请厚集兵力。多筹粮饷。以张挞伐一摺。四川夷匪连年出扰。屡经降旨饬令该将军总督等或剿或抚。认真妥办。该将军等自当激发天良。筹画尽善。为一劳永逸之计。乃因循数年。徒事补苴。糜饷老师。边陲未靖。若使鄂山尚在。必当重治其罪。凯音布在彼多年。始则随同鄂山将就了事。兹复会同苏廷玉冒昧陈请。遽筹大举。此等小丑跳梁。重烦兵力。多糜粮饷。殊属不值。且内地夷匪滋事。从来无此办法。总缘积年经理不妥。日久愈费周章。多欢亲历戎行。所有会剿及善后事宜。均属责无旁贷。张必禄由该处总兵擢任提督。剿堵是其专责。于该夷匪滋扰边境。剿办既未净尽。防堵又未得宜。该将军等种种纰缪。实属有辜任使。凯音布、多欢、张必禄、均著交部严加议处。多欢著拔去花翎。苏廷玉于防剿夷务情形。未能筹画妥善。复与凯音布连衔渎请。殊属无能。著降补四川按察使。以示惩儆。　　

○又谕、前据给事中郑世任奏、四川雅州密迩夷巢。请将提督仍移驻该处。屯守要冲。以为捍卫之计。当降旨交凯音布等详加体察。据实具奏。兹据该将军等查明、雅州仅与越巂厅稍近。距马边峨边雷波等处程途。均属迂远。况提督统辖营伍。雅州僻在川南。控制难期周到。不如仍驻省城。较为妥便。自系实在情形。该给事中所奏。著毋庸议。　　

