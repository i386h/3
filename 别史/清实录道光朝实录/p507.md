<!-- { "loadSidebar": true } -->
○甲子。谕内阁、玉麟等奏、筹补回疆军务案内、动用仓存余粮一摺。前此回疆军需案内。由伊犁拨运小麦四万九千石零。粟米一万石零。系积年盈余备贮之款。既经动用。自应随时筹补。著照所请、自本年为始。每年秋收后察看情形。统限三年陆续买补小麦五万石。粟米一万石。酌中定值。小麦每石价银不得过五钱。粟米每石价银不得过六钱。计买补军粮六万石。并加运脚。宽为约估。所需银三万五千两。著陕甘总督饬司照数筹拨。于调解辛卯壬辰两年伊犁经费时。分起搭解。其本年采买所需价银。著先由两满洲营官当铺官布铺本银项下垫用。俟甘省解到时还款。嗣后按年照办。每年买补若干石。动用价银若干两。按年造册咨部。俟买足六万石之后。再行专摺奏报。此项买补之粮。著永远作为备贮。不准滥行支放。其拨解之项。俟买补完竣。如有盈余。准其抵充经费。届期确估照数扣调。该部知道。　　

○谕军机大臣等、据玉麟等奏、巡边之领队大臣湍多布旋回。询据伊出卡时。阿布拉前来禀称。霍罕屡向哈萨克索取牛马租税。不敢应允。又惧霍罕强横。所以避居近年。冀仗天朝威福。那林以北、苏勒团爱曼布噜特、上年抢劫霍罕一次。近闻霍罕来向布噜特报仇。互有杀伤。现闻阿坦台、汰劣克等、勾结霍罕布噜特人众。在那林道上。要抢换防官兵。接见布噜特比鄂勒吉拜等、皆称阿坦台等、谋抢换防官兵。若官兵人少。前往恐有不利。玉麟等复回询旋回之官兵。及途次差探之富克吉布等。佥称此番出卡。途遇布噜特甚多。且屡有远来之布噜特、三五为群。随营侦探官兵多少。复经恭顺之布噜特节节劝阻。不可前往。与向来送兵出卡情形迥别等语。又据扎隆阿将伊犁派防官兵中途撤归。及喀什噶尔接换官兵、至那林不能久候、仍行折回各缘由具奏。并密陈各布噜特恭顺安静。伊犁撤兵失误情形。前据玉麟等奏、探闻那林一带布噜特、将作不靖。请将南路换防官兵。暂缓更换。当经降旨允准。并令密访是否确实。妥为办理。兹据玉麟、扎隆阿等、各将查访情形具奏。那林地隶外夷。如果布噜特等。纠约谋抢。必须该将军等会同访查。相机妥办。若照常安静。亦断不可轻听谣言。致损天朝声威。本年南路换防兵丁。业经援照向例。暂停一年。至明岁则断不可再停。著玉麟等妥为筹商。届期查探明确。如恐换防兵力单弱。即添派兵丁一二百名。于协领佐领中。择其曾历戎行者。派委数员。饬令小心弹压。傥布噜特等果有意图抢劫情事。不难一鼓作气。大加惩创。该将军等务当镇静抚绥。计出万全。即因传言可疑。加以慎重。亦祇可于换防时酌添兵力。以壮声势。不可示弱外夷。总须令其知感知惧。边圉永臻静谧。将此各谕令知之。　　

○喀什噶尔参赞大臣扎隆阿奏、访获阿斯图阿尔图什庄白帽回子迭捏雅尔、则依特、阿布拉等、妄言倡众。以迎奉玉素普为词。意图谋变。除阿布拉病故不议外。将迭捏雅尔、则依特、二犯。押赴回城。当众杖毙。以昭炯戒。得旨嘉奖。　　

○以纂辑平定回疆剿捦逆裔力略成。总纂兼提调官光禄寺卿赵盛奎下部议叙。余升补有差。　　

○以挑浚江苏溧阳县三塔荡河道出力。知县吴亮祖等下部优叙。捐赀绅士刘英才等议叙有差。　　

○以挑浚江苏太湖厅雕鹗河出力。赏同知刘鸿翱等升衔。捐赀绅士叶长祉等议叙有差。　　

○修甘肃镇西府衙署。从乌噜木齐都统成格请也。　　

○乙丑。孝懿仁皇后忌辰。遣官祭景陵。　　

○谕内阁、御史范承祖奏、请饬定保送仓差监督章程一摺。仓场为正供重地。各监督有收放米粮、约束花户之责。必须廉干之员。方能胜任。据该御史奏、此次保送仓差。有前任广东高州府知府今任户部员外郎海寿。及前任山西潞安府知府今任刑部员外郎陆继祖、皆系不胜外任。奉旨改补今职。此等人员。若畀以仓差。难望其振作有为。实心任事等语。所奏是。嗣后各衙门堂官。凡遇此等人员。不准滥行保送。以重仓务。至请将各衙门学习期满奏留候补司员。与实缺人员。相间保送仓差之处。不可行。著毋庸议。　　

○以修建福建淡水厅城垣出力。赏同知李慎彝等升衔。捐赀绅士张惟明等议叙有差。　　

○丙寅。谕内阁、御史范承祖奏、仓场衙门已退书吏何八、现充书吏李汉、姚淳等、倚势纵恣。骫法营私。请饬究办一摺。著交祁＜?土贡＞、福泰、前往仓场衙门。严行查办。据实具奏。　　

○谕军机大臣等、据户部奏、四川咨送捐生册内。开载李成旭一名。道光九年六月。在本省捐监、加捐把总职衔。又陈忠孝一名。道光九年六月。由监生在本省藩库加捐卫千总职衔。该部查核案据。及该省造报九年六月捐生清册。均无其名。外省报捐职衔。久经停止。该省亦从无册报藩库捐职咨部事件。现在册内开载李成旭、陈忠孝、二名。是否该省有假冒藩库实收。欺骗乡愚弊端。抑系造册舛错。著该督详晰查明。迅速据实具奏。将此谕令知之。寻总督琦善奏、查李成旭、陈忠孝、所捐监生职衔。领有部监二照。本省尚无假冒藩库实收情弊。迨查取清白册结时。该二人因在省托人代办。即称在藩库报捐。自系乡愚不谙定例。该县亦未详查。以致造册舛误。与该二人无涉。至报捐姓名。既在未取清白册结部文之内。其为部书假捏舞弊无疑。下部知之。　　

○又谕、据御史宋劭谷奏、贵州科场供给。向系责成贵筑县承办。凡一切需用之物。无不派敛民间。又勒令各户。轮举一人为首。承应差事。吏役等藉差肆行需索。扰累闾阎。请饬严行禁革。又贵州遵义府、向例于郡城及乌江岸设关。徵收杂税。而四乡复私设税口。多至四十余处。其他府州。亦各设至八九处或六七处不等。本官家丁及胥役等。从中渔利。吓诈扰害。无所不至。请饬严拏惩办各一摺。著交杨怿曾等、于审办云南京控案件完竣后。路过贵州。就近将所奏各情形。详细查明。是否属实。据实具奏。将此谕令知之。　　

○又谕、据户部奏、吴光悦片奏、江西捐纳贡监生。专行部文。亦有漏取册结之件。未经造送等语。现在查对各省送到捐生咨文。均系职衔贡监一律办理。著该抚即将该省自嘉庆二十一年以后。所有捐纳贡监生、漏取册结。专行部文。迅速咨送户部以凭核对。将此谕令知之。　　

○礼部奏、八月初十日。万寿节应行礼仪。得旨、照例行礼停止筵宴。　　

○丁卯。旌表守正捐躯河南鲁山县民孙沅罄妻王氏。信阳州民妇萧高氏媳张氏。　　

○改建浙江萧山县西江石塘。从巡抚刘彬士请也。　　

○戊辰。谕内阁、御史徐培深奏、户部八旗现审案件。请定州县讯详限期。并八旗地亩册档霉烂。请加修订一摺。八旗地亩。遇有在户部呈控之案。向由户部咨查旗档。行文各州县传讯详覆。照详核断。据该御史奏、近日积压一千余案之多。竟有迟至数年。并数十年未结者。皆由各州县任意延搁。间有详覆。经部指驳者。又复耽延时日。其各旗地亩册档。每多霉烂不全。庄头佃户。遂任意侵隐。民人影射旗产。报粮升科。旗人妄指民业有意侵占。总因册档无存。哓哓聚讼。以致承审之员。无从究诘。日积日多。自应设法清厘。以除积弊。著户部即将各州县讯覆之案。明定限制。并令各州县于讯详文内。声明有无逾限字样。如有逾违。即行核参。纂入则例遵行。其八旗地亩册档。著各该旗都统。转饬参佐领等。将未经霉烂者。续加誊缮。用印存旗。其霉烂不全者。应如何修订完善。著秉公妥议。奏明办理。以免弊混而清讼源。　　

○又谕、前据周载呈控宗人府供事杨煌、倩枪冒考。并山海关通判承瑞、托伊打点报销。及蔡绳祖等私卖假照各款。业经刑部讯明。先将周载、杨煌、定拟奏结。因蔡绳祖尚未到案。禁押候质。兹周载复以前控承瑞一款。系属承审司员。刑逼画供等情翻控。自宜彻底究讯。以服其心。著派曹振镛、长龄、卢荫溥、文孚、穆彰阿、覆审定拟具奏。寻讯实。承瑞、周载、杨煌等、治罪如律。刑部承审司员。下部议处。堂这及承瑞该管上司、议处察议有差。　　

○谕军机大臣等、据御史徐培深奏称、贵州省苗疆地方。派夫折价。扰累太繁。每遇地方官公出。牌饬土弁。拘集苗民数百名。守候供役。从未给以佣值。又其甚者。官无他出。亦每日令土弁、按户轮流出夫。或百名。或百余名。定以额数。折交夫价。土弁差役。共分其半。地方官安坐衙署。收受其半。土弁藉此分肥。甘任驱使。苗民深受其累等语。黔省地瘠民贫。而苗民寒苦尤甚。乃地方官不加体恤。不惟公出拘令守候。废时尖业。甚至闲居无事。仍复勒出夫价。任意朘削分肥。岂朝廷设官卫民之意。著杨怿曾等。于经过贵州时。沿途密加察访。是否属实。据实具奏。将此谕令知之。　　

○己巳。上诣绮春园问皇太后安。　　

○谕内阁、御史邵正笏奏、地方佐杂。劣迹相沿。请严加甄核一摺。京师五城。及外省司道府厅州县。各有佐杂人员以资委用。自宜清慎奉公。若如该御史所奏、近时佐杂各官。多不自检束。当其需次省垣。往往游戏徵逐。钻刺夤缘。甚则唆令揽漕。罔知顾忌。迨奉差委。惟知需索规费。并不以公事为重。及得补实缺。又复散帖敛分。借端派差或结识上司丁胥。或勾通该管书役。舞弊分肥。相沿成习。甚至遇有地方绅衿富户。送一小有过犯之人。计其贿嘱厚薄。随意笞责。尤属昧良玩法。不可不严行饬禁。著通谕直省督抚府尹。五城御史。责令正印各官及该管道府。严加查察。如有前项劣迹。即据实禀揭。该督抚等立即严参惩办。毋稍姑容。　　

○谕军机大臣等、据御史范承祖奏称、本裕仓监督高学治。前于调仓时。曾经该侍郎等以该员办事甚软。不克胜任两次咨明户部有案。乃不惟不咨回原衙门行走。阅时未久。忽又以该员办事勤慎。出考保留。前后自相矛盾等语。仓场侍郎原应随时察看各仓监督贤否。认真甄核。以昭慎重。松廷等既以高学治办事甚软。不能胜任。其庸懦已可概见。何以阅时未久。又行出考保留。除另降谕旨。交该侍郎等明白回奏外。著祁＜?土贡＞等、查明松廷等因何奏咨两歧。有无情弊。据实具奏。勿稍瞻徇。将此谕令知之。　　

○以广东龙门协副将蒲立勋、为浙江温州镇总兵官。　　

○旌表守正捐躯江苏邳州民王辉祖妻田氏。　　

○庚午。中元节上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

