<!-- { "loadSidebar": true } -->
○谕内阁、御史姚庆元奏、六科满汉给事中站班纠仪、请由堂派一摺。嗣后凡遇御殿。所有站班纠仪之满汉给事中。著照各道御史例。无分掌协。一体由该堂官拣派。至满洲科道。有在亲丧二十七月之内者。著照例无庸派往。其午门坐班、及坛庙祭祀之处。亦著无庸到班。　　

○又谕、祁＜?土贡＞奏、知州误被揭参。请旨开复留住。广西全州知州会礼、承审州民黄七庆、戮伤降服胞兄黄怀庆身死一案。迟逾分限。实止九日。前因该臬司未经查明。误开该州逾限一月以上职名附参。部议革职。兹据该抚查明、奏请更正。会礼。著准其开复原官。仍留本任。该臬司佟景文、误将属员职名开揭。虽先已自行查出。详咨更正。究属疏忽。仍著交部议处。　　

○户部等部议准、陕甘总督杨遇春、盘查甘肃仓库。酌拟杜亏章程十条。一、省书盘踞。加重惩办。一、吏胥勒索。实力查拏。一、采买兵粮。责成道府。一、仓谷短绌。不准折价移交。一、摊销名目。永远禁止。一、流交无著各款。设法弥补。一、考棚垫修银两。不准作抵库项。一、应解司库各款。严密守提。一、司库扣存抵亏款目。不准冒领。一、有亏各员。停其升调。从之。　　

○开贵州桐梓县戴家沟河道。从巡抚嵩溥请也。　　

○蠲缓贵州桐梓县被水村庄额赋有差。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。十一月。己酉朔。谕内阁、仪亲王、现已八十六岁。年纪过高。不宜劳勚。嗣后寿皇殿安佑宫行礼。免其随往。如遇应行礼日期。著于府第内向上行礼。以展其诚敬之心。　　

○以理藩院尚书博启图、署兵部尚书。吏部尚书文孚、署管理三库事。贝勒奕绘、署管理钦天监事。吏部左侍郎奕经、署户部右侍郎。兼管钱法堂事务。内务府大臣克蒙额、著管理织染局事。　　

○以定亲王奕绍、署镶白旗满洲都统。　　

○庚戌。谕军机大臣等、本日严烺奏、豫省上南中河曹考三厅险工、酌抛碎石一摺。已明降谕旨。准于豫省藩库。照数拨发。赶紧采运矣。此项碎石工程。起于南河。道光七年九月间。始据严烺奏、兰仪厅此坝十八埽以上。已将碎石盖护。化险为平。十八埽以下北十一堡。镶修岁无虚日。此后年复一年。更恐危险堪虞。现饬各道、仿照柴坝碎石成案。分别估办。以为固工节费之计等语。是年兰仪下北两厅。当经降旨准行。既用碎石抛护。则岁料防险等项。自应节省。乃历年以来。碎石工程。无岁无之。而其采办来年岁料、及请拨防险银两。并未节省丝毫。究竟此项碎石工程。是否于黄河有益。如果有益。何以岁料并不见节省。徒添出碎石一项费用。林则徐、系朕特简。甫经到任。无所用其回护。此时亦不必亟亟。著明查暗访。悉心体察情形。据实覆奏。将此谕令知之。　　

○又谕、前据有麟等奏、请筹款添设八旗兵丁骑射公所、并遴派教习官养马匹以资训练。当经降旨、以此事难于日后实力奉行。令有麟等通盘筹画。兹据奏、拟于四总管衙门添设教演马步骑射公所三处。由章京骁骑校内。择其技艺娴熟者。选派三员。分置教习。添拴跑马八匹。分置四总管衙门派委妥人餧养。至每月各公所轮流演习。令派出督办之总管业普肯、春禄、前往监视。分别劝惩。其每岁需用马乾公费银两。由永济库余存项下支用。详加筹计。不致短绌等语。所奏章程。尚属周到。惟思八旗兵丁。守护陵寝。是其专责。果能娴习步箭。时加训练。足资得力。虽据查明餧养经费无虞支绌。但选派章京骁骑校三员。分置教习。并责令督办之总管二员。前往监视。恐各员中遴选球必得人。而总管年满。即应更换。日后仍至有名无实徒费一番周章。有麟等所奏、添设兵丁骑射遴派教习官养马匹之处。著毋庸议。将此谕令知之。　　

○命盛京工部侍郎嵩惠、协同办理盛京内务府事。盛京刑部侍郎裕泰、兼管移居宗室事。　　

○礼部议准湖南巡抚苏成额疏报、采访永顺等县贞节妇女廖氏等、二百七十八口。请建总坊旌表。从之。　　

○贷奉天铁岭、开原、广宁、辽阳、宁海、新民、六厅州县暨牛庄、巨流河、白旗堡、小黑山等处被灾旗民一月口粮。缓徵铁岭、辽阳、宁海、新民、四厅州县歉收民地额赋。　　

○辛亥。谕表守正捐躯直隶蠡县民李增才妻汪氏。　　

○壬子。上诣皇太后宫问安。　　

○御乾清门听政。　　

○谕内阁、昇寅等奏参、道员等会办蒙古事件、任性专擅一摺。所参甚是。此案归绥道富珠礼、于达尔汉、茂明安、土默特、三旗互争地界。并不亲诣履勘。祇与盟长等、在适中处所守候。仅派属吏与蒙古人等往查。改立界堆。已属玩视公事。又以协领海兴、未带印信。不与会衔。祇与盟长会衔。径行报部。并不候该将军查核转咨。以致土默特蒙古等不甘允服。富珠礼著交部严加议处。即来京听候部议。该盟长巴图鄂齐尔扶同该道径行报部。不与协领会衔。又未将不能亲往缘由声明。协领海兴、亦未往勘。又拘泥未带印信遂不会衔。均属不合。乌兰察布盟长乌喇特公巴图鄂齐尔、协领海兴、俱著交部照例议处。至该员等断定界址。是否允协。土默特公齐噜布、呈诉情节。是否属实。即著祥康于明岁春融时。会同该盟长。传集两造人等。逐处履勘明确。遵照奏案核咨办理。　　

○谕军机大臣等、据特登额等奏、审讯撤任深州知州蒋兆璠、胪列多款、致书徐寅第一案。已明降谕旨、将徐寅第、蒋兆璠。俱革职严讯矣。此案蒋兆璠指出徐寅第升任道员。每年三节两寿。均遣家丁包昆、每次送银二百两。交给该革员门丁任四收受。并呈出该革员谢函二件。已据任四即任忠。供认属实。此外各州县馈送。必不止蒋兆璠一人。亦应令其指出。至徐寅第有皇本布商铁面拱心之号。虽据蒋兆璠坚供、系伊戏取名色。不足凭信。恐其中有私和消弭情弊。除饬提书役。派员暗访确查外。其现任河间县典史黄应中、及候补疾府沈涛、俱系案内要证。著特登额等提集人证严讯。务须水落石出。至馈送松筠礼物一节。据李坤供、徐寅第于松筠出差北口时。遣伊带银六百两。先期赴张家口、购买茶叶六十篓。哈达二百匹。共用银五百八十两。送交松筠公馆。松筠发给银五百两。与松筠覆奏、情节不符。究竟茶叶哈达等物。是否系松筠嘱徐寅第代买。抑系徐寅第买送在前。松筠发价在后。必应彻底究诘。至松筠审讯白勤、徐寅第入馆参议一节。蒋兆璠虽不能确指。仍应向徐寅第严切根究。该革员何以率赴公馆。所参议者何事。于案情有无出入。此系众目共睹。不能掩饰。务须严究实情。不许存化大为小之见。稍有含混。其书中含冤流毒一款。蒋兆璠指出田兰馨高冯氏二宋。其疑难案件。不喜委员会审一款。蒋兆璠指出李文进一案。此三案已结若干。未结若干。已结者是否平允。抑竟有偏断之处。亦著一并严讯。以成信谳。将此谕令知之。　　

○又谕、昇寅奏、清水河理事通判齐里克诺尔布。人甚庸劣。性复贪酷。署理归化城同知。声名更属狼籍。该道富珠礼并不禀揭。复曲为袒护。请饬抚臣密访等语。归化城相距绥远城甚近。察访较易。况该将军系朕特简。遇有劣员。原应不分轸域。据实参办。归绥道富珠礼、已明降谕旨。来京听候严议。所有该通判劣迹。即著昇寅密查贪酷实据。严参惩办。以儆官邪。将此谕令知之。　　

○又谕、军机大臣、会同吏户兵三部、议覆长龄等奏、各城换防员弁、并新设差缺文职各章程、分别准驳一摺。著即钞给长龄等阅看回疆情形。非内地可比。现在议屯添兵。虽为慎固封守起见。第兵增固足示威。而官增究嫌糜帑。况各城营伍。惟期慎重操防。俾收实效。足以震慑夷回。原不必悉照内地营制。该将军等请添各城武职员弁之处。著照军机大臣等所议、令其仍照前奏。再行酌亘删减。以节糜费而昭核实。至请添文职同知巡检各员。虽前经照议准行。此次复酌拟由内地选派。及期满升用各章程。惟思该将军等、此番筹画。均系寻常计议。溯查乾隆年间。戡定西陲。庙谟广运。妥协周详。六十余年。边圉绥靖。尔时从未议及增兵。亦未议及增官。如果必须添设文职。方资治理。当日诸臣。定当早经筹及。讵待今日。且果照所议增设。未必历久行之无弊。况文职尤非武职可比。武职员弁。性情粗率。傥或任意妄为。尚属易于觉察。文职各员。由内地调派。若年老衰庸者。自难任事。其年力富强稍有才具者。希图任满升迁。或至夤缘谋调。转不足以收得人之效。况夷回异俗。必不能以内地礼法绳之。徒滋纷扰。又既添文员。必须书吏。此辈舞文弄法。因缘为奸。必致贪婪需索。苦虐穷回。即经发觉。官畏处分。巧为弥缝。边陲僻远。易于消弭。是内地回子。先受添官之累。于控制外夷之道。实属无益而有损。即令得人而治。而回疆纷纷添设文职衙门。是俨然添一省会。殊失居重驭轻之策。亦不值如此办理。所有添设同知等官。虽经议准、仍著该将军等悉心筹画。从长商酌。自以不必添设文员。更为妥善。总之久安长治。全在抚驭得宜。断不可徒事铺张。顾此失彼。日后转多流弊。以致内外俱困。则悔之晚也。将此由六百里谕令知之。　　

○以哈密办事大臣赛尚阿、为内阁学士。兼礼部侍郎衔。　　

○赏直隶等省乡试年老诸生赵鹏远等一百六名。举人副榜有差。　　

○以故云南永昌府龙陵厅属潞江安抚司土官线祖绥子如纶、袭职。　　

○旌表守正捐躯河南杞县民彭大杰妻王氏。永城县民谢志刚妻吕氏。　　

