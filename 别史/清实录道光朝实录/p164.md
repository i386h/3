<!-- { "loadSidebar": true } -->
○又谕、晋昌奏、勘办科尔沁蒙古私招开垦。并续查出人地数目一摺。边外科尔沁蒙古。私招流民开垦地亩。前经降旨交晋昌委员勘办。兹据续行查明卓哩克图王旗、招留民人二百五十五户。铺店酒局十六座。共垦地三千一百八十四晌。冰图王旗、招留民人一百三户。耕种熟地一千五百四十六晌。铺店酒局十二座。该二旗招垦熟地。均经穵立地界封堆。严谕各民户。毋得复行展占。并传知蒙古。不准再为招垦。著该盟长将续行查出民户。咨报理藩院、查核办理。所有建垦房地。准其归入原查民户数内。责令昌图通判、稽查管理。照册编设保甲。选充乡长、严加管束。毋许滋事。仍于每年春融。派员往查昌图八社之便。一体稽查报部。以昭核实。　　

○又谕、据御史马步蟾奏称、剥船米石。应于庆丰至普济四闸。添设船厂两所。使重载到闸。如遇雨水。即可驾船入厂。以免淋湿。著交工部派员前往。详悉查勘情形。核议具奏。寻奏、查明各闸河面。船身丈尺。估算厂座情形。碍难建立。该御史所请。应无庸议。从之。　　

○谕军机大臣等、御史佘文铨奏、请稽查黄河岁修土工一摺。据称承办土工员弁。每乘上司巡查后。遣令兵夫。摉穵堤根滩地之土。滩地穵去一寸。堤身自高一寸。名曰摉根。再以所穵之土。培所筑之堤。是一寸已得二寸之数。一尺即冒二尺之银。至土工坚否。全赖夯硪。新筑之土。名为坯头。夯硪工价。估在土方价内。承办员弁。冀得盈余。坯头动辄厚至三尺。夯硪焉能结实。锥试之法。止及土面。工段往往高七八尺。底则任其虚松。硪亦有名无实。惟迎面始加套硪。用锥之人。早为关说。下锥提锥。多有手法。执壶淋水。亦用诡计。验收上司。一望而过。当面被其欺朦。至估工之初。旧堤尺寸。略为少报。新土报竣。旧可抵新。名为那掩。及收工之时。执持丈杆弹绳之人。得受贿赂。照册丈量。树杆稍斜。顶高即符额数。弹绳微松。单长不殊原估。按之原估额数。偷减己多等语。黄河保障。全恃堤防。堤防之坚与不坚。视土工之实与不实。每岁择要估办。动需银数十万两。若如该御史所奏。岁修土工。浮冒朦混。弊窦丛生。工程不固。实由于此。著黎世序、严烺、随时密查。前项兴筑土工。是否有此等弊混。一经查出。即严参惩办。总期工归实用。帑不虚糜。方为不负委任。将此各谕令知之。　　

○刑部奏、林清逆案内逸犯。弋获无期。其家属久禁囹圄。可否发交地方官取保管束。得旨、在逃逸犯辛百岁之妻辛王氏。张龄儿之母张李氏。并其兄张拴儿。张文才之妻张陆氏。路得山之母路赵氏。俱已监禁年久。著准其发交地方官。取具切实的保。严加管束。俟获到辛百岁等。再行讯明各家属。应否缘坐。分别办理。至辛王氏随带幼孩花子一名。系该氏后夫张明所生。并非逆犯家属。著即饬交张明领回。　　

○陕西巡抚卢坤奏报、紫阳县高滩市镇。猝被山石塌压民房十一户。压毙男妇大小十名口。业经该县捐资分别殓埋安抚。并给房屋修费。得旨、览奏殊堪悯恻。妥为抚恤。毋致流离。　　

○辛未。上奉皇太后幸静宜园。　　

○谕内阁、前据蒋攸铦奏、司库垫用银款。详查并无亏那。分别划除提解。筹补追赔。当交户部查议具奏。兹据该部按册查明。内应由续亏案内另行奏追归款银、七万三千六百余两。又俟收有本款。另造新收报拨银、一百七万二千三百余两。州县营员解还归款银、十九万六千四百余两。除该督现在筹补归款银、十六万余两外。其余应行催收提解各款。皆系州县应解之项。著照该督所奏。严定限期。迅速催提。报部查核。如逾限不完。分别正款捐款。参办赔补。至上年查办闲款项下。报部借垫银、四十七万二千余两。著该督即行查明具奏。其已未归款银、四十五万四千九百余两。即于新收项下查核。至该督造送册内。并无现存支存实数。著即造具总册。无论报部不报部。将司库银款。按照部议册式。分管收除在四柱。将各款详晰开列。分注总结。勿致再有牵混。并将该省各府州县仓贮米石。亦分别四柱附册。以归核实。该省现届道光二年奏销之期。即按照总册之法。将借垫归还各款。载明送部查核。嗣后该省藩司交代。不得藉词展限。如再有迟逾。即行严参。　　

○又谕、户部奏称、直隶省旗租。本年亦有借垫之款。著该督将应解各项。年终全行如数汇解。毋任拖延。至城垣衙署等工。前经降旨通谕各省督抚。权其轻重缓急。分别次第办理。不得概请兴修。本年直隶省办理灾赈。蠲缓又复频仍。所有该省一应工程。著该督遵照前旨。分别停缓。以节糜费。　　

○又谕、户部议覆庆祥等奏、新疆行茶情形。请照陕西甘肃之例办理。山西一省。向不产茶。江苏安徽湖北等省。祇有坐销之引。并无行销之引。且距新疆甚远。未便酌添行引。令商贩行销。转致坐引壅滞。著照陕西甘肃设有茶商由引之例。即添在新疆地方。令该商人承领输课。引内有新疆字样。自可杜朦销而疏积滞。其议增添引目。因杂茶未经试销。每年应添引若干。徵课若干。难以悬定。著该将军会同陕甘总督、及各处大臣、查明确数。妥议具奏。至新疆各处。既另立官商。则甘司运茶地方较狭。不特续增之引。应行裁撤。其额定引目。有无壅滞。著陕甘总督、会同各该将军大臣。一并查明妥议具奏。　　

○泰宁镇总兵官果齐斯欢奏、查勘黄新庄等处行宫。应修情形。请分别缓急。明春次第兴修。得旨、该衙门知道。　　

○湖广总督李鸿宾覆奏、遵查河南桐柏县民周之纲翻控一案。原呈原批。现俱汇存在案。并非不收呈词。得旨、秉公研讯。第一不许袒庇属员。致小民有所屈抑也。　　

○命福州副都统瑚松额、回京。以荆州协领富亮、为福州副都统。　　

○抚恤日本国遭风难夷如例。　　

○是日。驻跸静宜园。至乙亥皆如之。　　

○壬申。上诣梯云山馆侍皇太后膳。　　

○谕内阁、朕此次恭谒泰陵。泰东陵。敬诣昌陵行礼。著派大学士托津、协办大学士尚书英和、尚书卢荫溥、汪廷珍、留京办事。　　

○浙江巡抚帅承瀛奏、浙省被水各县。贫民乏食。现即动碾仓谷。减价平粜。以平市价而济民食。报闻。　　

○命刑部左侍郎廉善、御前侍卫安福、乾清门侍卫容照、查看西陵红桩。　　

○以都察院左都御史陆以庄、为国史馆副总裁官。户部左侍郎姚文田、署吏部右侍郎。署礼部左侍郎颜检、为户部右侍郎。兼管钱法堂事务。　　

○癸酉。谕内阁、蒋攸铦奏、雇运奉天赈米之海船。请准带商米二成。免其纳税一摺。直隶省官雇海船。领运奉天赈米。该督体察情形。必须量予调剂。著照所请、每海船装运官米八成。准其带运商米二成。到关时免其纳税。并咨行奉天押运委员。将商米兑明数目。分装运至天津。俟官米起兑足数后。再行卸起商运。以杜牵混短少之弊。其大孤山海口之岫岩旗仓米石。现据该督咨明奉天省停止免运。著照所议行。　　

○甲戌。上诣清寄轩问皇太后安。　　

○修福建福州、泉州、台湾、三厂战船。从巡抚孙尔准请也。　　

○乙亥。上奉皇太后诣十方普觉寺拈香。　　

○谕内阁、和孝固伦公主、朕之姑也。自幼仰承皇祖高宗纯皇帝钟爱最笃。嘉庆年间皇考仁宗睿皇帝叠加恩眷。至为优渥。本年春间遘疾。朕屡次遣人存问。方冀克日就痊。兹闻薨逝。实深悯恻。著赏给陀罗经被。派惇亲王带领侍卫十员。即日前往奠醊。朕于本月十四日亲临赐奠。所有丧事一切官为经理。并派广泰在彼妥为照料。以示优恤。　　

○又谕、永芹等奏、久窜霍罕投回之布噜特、仍旧安置原驻游牧一摺。占帕拉特、前因迫于逆回等逼吓。随窜霍罕。兹率众投回原驻游牧。尚知悔惧。占帕拉特、加恩仍著赏还顶带。　　

○安徽巡抚陶澍奏、查勘被灾各州县情形。乏食贫民。亟须接济。现酌筹捐粥事宜。以捐数之多寡。为赈期之久暂。查照嘉庆十九年成案。出示劝谕绅士捐输。并同藩臬道府各员。捐廉倡率。通饬各属。令其择地分厂。一体举行。得旨、妥为办理。又奏、皖省近北一带。接连徐豫。匪徒出没。最为闾阎之害。现据阜阳县拏获著名捻匪李天罡。盱眙、灵壁、两县先后各拏获邻省逸犯多名。批、所办甚好。随时认真严密督缉。除暴安良。地方靖谧。方为不负委任也。勉之。　　

○丙子。上奉皇太后还圆明园。幸同乐园。进膳。侍送皇太后还绮春园。　　

○以兵部右侍郎朱士彦、知武举。吏部左侍郎王引之、为武会试正考官。都察院左副都御史韩鼎晋、为副考官。　　

○丁丑。上诣绮春园问皇太后安。　　

○谕内阁、张文浩等奏、永定河北中汛大坝合龙一摺。本年永定河漫口。经朕降旨。令于霜降前完工。兹据张文浩等奏称连日督率道厅等。昼夜趱办。慎重进占。于十一日丑刻。起除土坝。开放河水。建瓴而下。大溜掣动。畅流下注。即时挂缆合龙。全河复归故道。以手加额。欣慰览之。著发去大藏香十炷。交张文浩、蒋攸铦、敬诣河神各庙。虔诚祀谢。以答神庥。至在工最为出力文武员弁。著张文浩等秉公保奏一二员。毋许冒滥。永定河道张泰运、前因疏防革职留任。责成该道相机妥办。现在督办大工。合龙迅速。功过仅足相抵。毋庸施恩。其北岸同知陶金殿、南岸同知窦乔林、石景山同知袁烺、署涿州州判杨泰阶、良乡县县丞马錞、武清县县丞史渭纶、办理漫口。并挑穵引河。均属奋勉。俱著加恩赏还项带。至此次工程。共用银十三万五千四百九十余两。较原估节省银一万四千五百两零。著核明工段丈尺销赔确数。开单具奏。所有应办善后事宜。并著详细勘估。奏明办理。　　

○旌表守正捐躯河南商邱县民王潮连媳王氏。鹿邑县民刘娃妻刘氏。　　

○戊寅。上御勤政殿听政。　　

