<!-- { "loadSidebar": true } -->
○戊戌。谕内阁、和世泰等奏参、台站接递夹板迟误各员一摺。据称七月二十二日。兵部发出递寄乌里雅苏台将军限日行六百里夹板一副。经张家口管站部员检举。该员所辖二十三台。迟误一日有余。复经查出赛尔乌苏所辖二十一台。亦迟误一日有余。请将阿尔泰军台四十四站正副扎兰章京等。全行革去顶带。管站部员分别交议等语。军台递送来板。如有迟误。各台站均有填注收发时刻可稽。不难逐站查明。将迟误之员。指名分别参处。此次究系某站迟延若干时刻。未据切实声明。遽将台站各员。全行参办。殊不足以昭平允。著交新任都统博启图、详细查明。据实具奏。再降谕旨。　　

○己亥。上诣绮春园问皇太后安。　　

○谕军机大臣等、庆廉等奏、贼匪击窜出境。城守严密。现派出摉拏零匪一摺。庆廉等前此探知贼匪窜扰本境。一切调度尚合机宜。现在贼匪已奔窜出境。台站肃清。阿克苏续派官兵五百名。已到乌什。即当督饬分驻严防。期与阿克苏声势联络。互相接应。勿以贼匪远遁。稍形懈弛。至该处各回庄。间有被胁回子。固应查拏惩办。然须查访明确。分别良莠。密行躧缉。勿令群相惊扰。方为妥善。其探贼被戕之外委焦士贤、及军台被害兵丁张智、白升周、著即咨部照例赐恤。将此由五百里谕令知之。　　

○修筑浙江东西海塘埽工坦水。从巡抚程含章请也。　　

○庚子。遣官祭历代帝王庙。　　

○以告替云南腾越厅属大塘隘土把总刘学聪子开辅、袭职。　　

○辛丑。谕内阁、孝东陵宝城。暨景陵隆恩殿工程。著派程彰阿、敬徵、会同该管大臣敬谨修理。　　

○又谕、长清等奏、阿克苏境内肃清。派兵严防。并访获纠众首逆一摺。所办甚好。阿克苏自前此痛剿渡河贼匪后。经官兵等于浑巴什河南。摉获带伤零匪。并附近回庄从贼逆回三百余名。又据三品候补阿奇木伯克巴彦岱、及头等侍卫阿布都尔满、五品伯克托克托呢杂尔等、访有阿哈雅尔七品伯克鄂斯满首先纠众附逆。因值达淩阿等将贼击败。逃回本处。复敢带同伊二子潜来阿克苏。假作避难良民。窥伺城内虚实。不法已极。现经拏获讯明正法。巴彦岱等倾心效顺。诚悃可嘉。巴彦岱、阿布都尔满、俱著加恩赏给二品顶带。托克托呢杂尔、著加恩赏给四品顶带。以示奖励。又据另片奏、伊萨克自带兵随营效力以来。认真出力。现复带领回兵。赴阿哈雅尔访获从逆之玉子巴什等三十余名。并捐马二百二十余匹。矛一百数十件。实属急公。伊萨克前已赏加二品顶带。并令承袭贝子世职。著再加恩赏给白玉搬指一个。白玉鼻烟壶一个。大荷包一对。小荷包二个。以示优奖。其随同出力之库车四品伊什罕伯克阿布拉、沙雅尔五品商伯克阿里玛、六品哈资伯克托胡达、七品伯克塔赖八海、阿克苏六品军台伯克托库达、七品伯克阿哈毛拉、著各赏给加一级。先换顶带。　　

○谕军机大臣等、前令长龄于进兵之始。广张告示。晓谕回子布噜特等。俾知顺逆。不致为该逆裔煽诱裹胁。原命以扬威将军衔。随时随地。遍行晓示。不必专候印信颁到。再行办理。刻计该将军于月内可抵阿克苏。杨遇春亦随后继至。无庸等候武隆阿会商。即遵照节次谕旨。大张告示。剀切晓谕回子布噜特等。务期从逆者咸知自新。不从逆者群思效顺。方于进兵机宜。为有裨益。惟布噜特散处卡外。当遴选能事员弁。传檄前往。俾令周知。其汰劣克前此抗拒官兵一节。原因巴彦巴图将其家属妄加杀害。是以心存报复。尚非甘心助逆者可比。亦当于告示内明白宣谕。以现经奏明大皇帝鉴其冤抑。特颁恩旨。赦其擅杀巴彦巴图之罪。檄令效顺图功。当与各布噜特一体邀恩懋赏也。至所奏以叛逆伯克阿布都拉博巴克二犯。用为内应一节。虽是一时权宜之计。惟此辈心存反侧。无论此时断难委以心腹。即使幸能成功。将来论功升赏。何以服恭顺回众之心。若不加以恩赉。又何以示信外夷。诸多费手。未为尽善。又据另片奏、迈哈默特鄂对、免其一死。以伊萨克承袭贝子。调补阿克苏阿奇木伯克之处。前已有旨饬将伊所袭贝子。令伊萨克承袭。迈哈默特鄂对、暂缓正法。妥为拘禁。该犯与张格尔潜通信息一节。前此长清所讯。本有不实不尽。现在该将军即日可到阿克苏。著将该犯仍带回阿克苏。传旨念其祖父勋劳。贷其一死。令其将在喀什噶尔如何与张格尔商谋诡计。如何即回阿克苏。所差玉子巴什送给张逆之信。是何言词。意欲何为。务即一一供吐实情。勿任稍有狡饰。该将军讯问明确。应如何安置。奏明候旨遵办。现计该将军等到后。所调各路大兵。亦陆续云集。俟兵力壮盛。再当商筹妥策。克期进剿。总于大兵进发之前。一面声言于何日督兵前往。一面务分奇兵两路。每起各三千名。遴选得力带兵大员。并派熟悉路径之人。如防御额尔古伦、及外委索文等。衔枚疾走。由便捷草地先后进发。抄至喀什噶尔。为要截兜捦之计。然后正兵由大路而抵该处。两路粮饷。必须源源接济。方可进兵。先当多设侦探。如喀什噶尔尚在坚守。自当进兵速为救援。傥已失守。尤当早图克复。重兵驻守共筹夹击共剿之策。各开齐路径。处处可以窜越。必须以奇兵截其要路。或檄谕布噜特效顺助力。以期歼捦首逆为要。总之责成该将军等。勿令张格尔窜逸。徒劳无功。其应如何设法办理之处。朕亦不为遥制也。再本日据长清奏、前此痛剿贼匪。复派兵在河以南树林。摉获带伤零匪。并各回庄附逆回匪多名。又据巴彦岱等访获阿哈雅尔七品伯克鄂斯满、首先纠众附逆。现带伊二子潜匿阿克苏城内。当饬拏获。据供有和卓大阿浑差人邀伊所管回子从逆。伊即应允。令伊子爱里什及玉子巴什等。在阿哈雅尔上下两村。纠约骑马贼三百。步行贼四百。前去附逆。正值达淩阿等将贼打散。带同贼众各同本处。复带伊二子潜来阿克苏。假作良民。窥伺城内虚实等语。现经长清等饬令伊萨克访获三十余人。讯明办理。所办甚好。已明降谕旨分别加恩矣。惟该回庄户口甚多。其中良莠不齐。固须将附逆回子。密为访察明确。按名查拏。亦不可稍有惊扰。致善良者群相疑惧。现在阿克苏境内虽已肃清。亦须严加防范。如贼匪复敢纠约前来。即当迎剿歼除。将此由六百里谕知长龄、杨遇春、俟武隆阿到时。令其阅看。并谕长清、达淩阿知之。　　

○又谕、前据杨遇春奏、所调各兵。因天气寒凉。钱价食物较昂。恳请马兵每名借银十两。步兵每名借银六两。当经降旨允行。朕思前调吉林黑龙江劲旅三千名。前赴军营。长途远涉。际兹将届初冬未必皆有御寒之具。若酌赏银两。该兵丁途次纷纷售买。转恐耽延时日。有误遄行。著鄂山、徐炘、豫为筹办。每兵一名。赏给老羊皮马褂一件。未过西安者。由徐炘办给。已过西安者。由鄂山办给。其兵丁本有皮衣者。折价银四两。俾得挟纩有资。所有动用银两。俱准其作正开销。将此谕令知之。　　

○赠故陕西按察使严如煜、布政使衔。入祀名宦祠。　　

○免阿克苏附近回庄本年应交麦石。　　

○壬寅。谕内阁、程祖洛奏、丁忧知县。治行卓著。请于起复后仍发豫省补用一摺。前任罗山县知县邹鸣鹤。著准其于服阕后仍发豫省。遇有南汝光陈四府州属应留选缺出时。酌量补用。此系因该府州属地方紧要。治理需人。该员邹鸣鹤实心图治。历著循声。是以俯允所请。嗣后不得援以为例。该部知道。　　

○免湖南醴陵、攸、茶陵、三州县应补被水漂失仓谷。并给贫民垦复地亩工本银。　　

○癸卯。江西巡抚韩文绮覆奏、遵查南安、赣州、吉安、各属先后拏获匪唐兴通等。盗匪周三女子等。枭匪曾泳英等。赌匪陈万等。均经陆续分别问拟。讯无叠劫商贩五十余起、及郭姓被劫万余金之事。至选举乡耆。并择要移驻文武员弁。现已随时斟酌办理。得旨、总要认真查办。勿蹈摸棱徇庇之习。戒之勉之。　　

○新调甘肃凉州镇总兵官哈丰阿奏报交卸浙江处州镇总兵篆务。即日遵旨驰赴新任。并恳恩准令前往军营。随同杨遇春剿捕逆回。勉图报效。得旨、调任原系紧要之缺。小心镇守。毋庸前赴军营。　　

○调宁夏将军格布舍、为乌里雅苏台将军。西安将军庆山、为宁夏将军。福州将军萨炳阿、为西安将军。广州将军果齐斯欢、为福州将军。以前任镶红旗汉军都统庆保、为广州将军。　　

○甲辰。上御洞明堂。勾到广东福建陕甘情实罪犯。停决广东斩犯七人。绞犯六人。福建斩犯六人。绞犯二人。陕甘斩犯十八人。绞犯十一人。余八十八人予勾。　　

○乙巳。孝慈高皇后忌辰。遣官祭福陵。　　

○上诣绮春园问皇太后安。　　

○谕内阁、伦布多尔济等奏、查明迟延紧要公文一摺。前由六百里寄德英阿谕旨。军台接递迟延。降旨饬令查明参奏。旋据和世泰查明、张家口递至口外第九台误写马递。以致下站相沿迟误。业将该管官分别议处。其第九台以后各台站。均无庸查议。兹据伦布多尔济等奏称、乌里雅苏台所属二十台站。统计二千余里。行走三日有余。虽系照马递摺报一例递送。而核计数里。尚无迟延。所有伦布多尔济、八十、自请交部分别察议之处。著加恩宽免。其兼管各台站之台吉四员。并著免罚牲畜。　　

○署河东河道总督严烺奏报秋汛安澜。命诣河神庙祀谢。并下部议叙。出力员弁。升叙有差。　　

○旌表守正捐躯河南通许县民曹书正妻娄氏。　　

○丙午。上诣大高殿行礼。　　

○还宫。　　

