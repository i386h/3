<!-- { "loadSidebar": true } -->
○乙丑。谕内阁、奕湘等奏、勘估红墙应修工程一摺。福陵红墙应修各工。现据该将军等会同查勘估计。亟应修整以昭慎重。著钦天监即选择明年二三月内吉期。豫行知照。届期敬谨兴修。　　

○又谕、向来秋审朝审人犯。缓决三次以上者。人数积多。每届数年。谕令刑部查明、奏请分别减等。以示法外之仁。今自道光二十四年查办后。积至本年秋谳入缓决者。又有一万八百余名口。著刑部将缓决三次以上各犯。照节次查办之例。逐一查明所犯情节。奏明分别减等发落。以昭矜恤。　　

○谕军机大臣等、本日据李星沅奏、原办回务大概情形、并现在筹剿缅宁回匪一摺。云南汉回积怨报复。大而械斗。小而焚劫。几至无岁不有。该督著即详加体察。悉心酌办。傥贺长龄从前办理不善。即著据实严参。无稍徇隐。至此次缅宁之扰。与永昌前案有无牵涉。并云州处决人犯。突被回匪打夺。是否即系缅宁匪徒。抑或另有勾结。均须彻底查明。逐一根究。回匪张富投诚。是否出于真心。尤须访查确实。迅速具奏。再现在剿办缅宁匪徒。该督既饬臬司普泰、前往堵缉。如一时未能蒇事。即著李星沅驰赴该处。相机妥办。总期赶紧扑灭。毋留后患。是为至要。荫德布是否得力。著该督仍遵前旨查看明确。据实覆奏。将此谕令知之。　　

○以宗人府府丞彭蕴章、为都察院左副都御史。仍留福建学政任。　　

○以剿办布噜特贼匪出力。赏守备舒通阿、防御阿木尔图、伯克捏孜尔、阿比提、孜尔、花翎。领催伊棉布等蓝翎。余升擢有差。　　

○丙寅。谕内阁、理藩院议奏、遵旨妥拟迎接哲布尊丹巴呼图克图之呼毕勒罕各项事宜一摺。朕详加披阅。与前五世迎接哲布尊丹巴呼图克图之呼毕勒罕、办过成案相符。均依该院所奏。惟思呼图克图之呼毕勒罕年岁尚幼。自藏至库伦。途路甚遥。朕甚不放心。著四川陕甘总督、西藏西宁办事大臣等、于该呼图克图之呼毕勒罕自藏至库伦一带经过地方。务须多派官兵。小心谨慎。妥为照管。以示朕轸念呼图克图之呼毕勒罕至意。　　

○谕军机大臣等、柏葰等奏、收买商运米石。请饬豫筹定价等语。天津海船商米。官为收买。自宜优加体恤。以广招徕。惟此次三色米石。前由天津道按照市价议值。较本年夏间。有增无减。该商等踊跃前来。恐天津市侩。逐渐擡高市价。或该商暗令增昂。以为比照地步。不可不豫为筹计。米石价值。原属随时增减。现在官为收买。糙米一项。著壁昌、陆建瀛、察看该省价值。核计该商成本水脚。量加利息。俾有赢余。统计糙米每石、应给库平纹银若干两。面为议定价值。随时咨明户部及直隶总督。于收买时照议发给。该商子母相权。有利可图。自不至有屈抑。总期于招徕之中。并杜市侩挟持之渐。庶于仓储库款。均有裨益。该督等惟当察看情形。详细确查。悉心妥议具奏。原片钞给阅看。将此谕令知之。寻奏、遵将米价一律议定。惟该商认运有先后。数目即有参差。其先承认者。每石连脚价给银二两二钱。续认者。酌加二钱。系给库平库色。下部知之。　　

○以叶尔羌参赞大臣吉明、兼镶白旗汉军副都统。　　

○予甘肃黑错寺出师阵亡游击张奉明、外委胡廷选、祭葬世职。淹毙千总焦丕和等三员、祭葬恤荫。阵亡兵丁朱万禄等七名、赏恤如例。　　

○缓徵浙江宁海、新昌、东阳、桐庐、缙云、宣平、青田、七县暨屯坐各卫被旱被水灾区新旧额赋。除青田县水冲田地额赋。给缙云、宣平、二县灾民一月口粮。　　

○丁卯。以故三等男庆宽子赛冲阿、黑龙江布特哈三等男富鹏阿子苏苏勒通阿、各袭爵。　　

○山西巡抚吴其浚、因病解任。以四川布政使王兆琛、为山西巡抚。未到任前。以山西布政使潘铎署理。以福建按察使陈士枚、为四川布政使。降调布政使按察使衔周开麒、为福建按察使。　　

○戊辰。上诣皇太后宫问安。　　

○谕军机大臣等、寄谕直隶总督讷尔经额。有人奏、直隶河间府属献县交河二县。匪徒丛集。扰害居民。捕役包庇渔利一摺。著该督将摺内所指各案各犯。密饬所属按名查拏。亲提研讯。从严惩办。傥地方官苟且因循。隐匿讳饰。即行指名参奏。毋稍徇隐。原摺著钞给阅看。将此谕令知之。寻奏、详查所奏献县贼人韦大祸等结党成群。捕役包庇婪赃等款。除刘太、刘和尚、陈登科、孔麻五、原奏指明有案。业经讯明。并王详先被该县拏获。讯认夥同杨太行窃王廷贵家驴头。别无为匪不法。其韦大祸等检查毫无案据。捕役任广辉、耿帼太、亦无包庇婪赃确证。该村绅民以韦大祸等素系良民。公呈具保。并无告发之案。又原奏交河县窝主赵景周、贼匪吴黑等、抢劫各款。交河县乾元号被窃。事主喊捕被伤。报县缉贼无获。业经照例开参。献县福隆号周兰药铺、及交河县王家庄事主刘守奎、许家庄事主王之华、桑家庄事主桑作雨等五案。原报被窃。均非抢劫。亦无获贼被夺之事。又吴黑绺窃多次。提赵景周质讯。素不认识。实无窝留吴黑等抢劫各案。捕役王治、宋大个、无纵贼不拏情事。惟王治看管王二、梁六、疏防致令脱逃。讯非故纵。除逸贼缉获另结外。余均问拟如律。下部议。从之。　　

○以故二等子盛保孙忠瑞、二等男清安弟清福、各袭爵。　　

○追予宋殉节浙江兰溪县尉柳叙、入祀忠义孝弟祠。从巡抚梁宝常请也。　　

○抚恤琉球国遭风难夷如例。　　

○己巳。谕内阁、此次盛京应修宫殿各工。著派柏葰、明训、前往会同盛京将军工部敬谨修办。并著钦天监迅速选择明春吉期。即行知照。以便届期兴修。　　

○又谕、李星沅奏、游匪滋事。专辖总兵未能迅速剿除。请先行议处一摺。此次缅宁界内游匪滋扰。该总兵自应立即驰往堵剿。乃叠经饬令速往。旬日未报起程。殊属不知缓急。云南腾越镇总兵李能臣、著先行交部议处。仍著该督确切查明该镇因何迟延。傥系意存观望。即行从严参处。毋稍姑容。寻议、李能臣降一级调用。从之。　　

○云贵总督李星沅奏、现查缅匪滋事。严速剿办。得旨、办此等事。切忌讳饰玩懦。务当严加整饬。妥速而行。勉之。又奏谢兼署巡抚恩。批、当今之弊。总在蒙蔽不实。处处皆然。深堪痛恨。卿其努力以副简任。　　

○以工部尚书赛尚阿、管户部三库事。　　

○庚午。谕内阁、御史德奎奏、请清厘庶狱一摺。京师入冬以来。雪泽稀少。叠经降旨祈祷。迄今未得优沾。现在节届立春。农田望泽弥殷。朕心尤深焦切。兹据该御史奏请清查直隶一省庶狱。冀得感召和甘。因思直隶各州县。得雪未能深透。山东山西河南陕西甘肃各省。均属苦于乾旱之区。自应一律推广。著刑部堂官督饬承审各司员、将现在交部各案。认真细心推鞫。如有冤抑等情。迅即核办。并将直隶山东山西河南陕西甘肃各省、及部中现拟军流等罪已未到配官常各犯。详查原案。择其情有可原者。开单具奏。候朕量加宽宥。至刑部收禁人犯。若因未经定案。久系囹圄。疾病颠连。情殊可悯。著该部审度案情。其有问徒以下轻罪人犯。及干连待质、例应取保候审者。立予清理省释。毋稍稽滞。此外寻常案件。并著速行审结。不得迁延羁禁。以示矜恤而迓祥和。　　

○命大学士四川总督宝兴、留京。充上书房总师傅。翰林院掌院学士。管刑部事。兼署正白旗汉军都统。赏驻藏办事大臣琦善、二品顶带。为四川总督。　　

○以刑部右侍郎斌良、为驻藏办事大臣。　　

○湖北提督桂明、因病解任。以贵州镇远镇总兵官荣玉材、为湖北提督。四川维州协副将秦定三、为镇远镇总兵官。　　

○以叠次拏获盗犯。予广西候补同知张敬修、知府衔。　　

○赠故山西巡抚吴其浚、太子太保。予祭葬。　　

○以江南江安苏松道所属歉收。命缓买各帮丁行月等米。　　

○是日。丁未年立春。顺天府进土牛春山宝座。　　

○辛未。谕军机大臣等、耆英奏、＜?口英＞夷请于西藏定界通商。业经正言拒绝一摺。并密陈侦探夷情、及酌办情形等语。西藏地方。本有一定界址。无庸再行勘定。通商一事。更有原立成约。自应永远遵守。兹该夷因与西刻夷人构兵。据有加治弥耳山地。请与后藏交界地方。明定界址。并请与后藏通商。殊属显违成约。该夷居心狡诈。所称照会驻藏大臣之处。尚未据琦善陈奏。至前往天津之语。尤属虚声恫喝。藉以要求。该督现已援据条约。正言拒绝。著仍坚守成约。持以镇静。勿为所摇惑。勿任其巧辩。总须示以大体。俾知成约甚明。无从狡执为要。该酋回文如何。并加治弥耳夷人与西刻夷人复向攻击之处。著确切侦探。得有实情。一并由四五百里驰驿迅速具奏。另片奏、接准闽省来咨办理照会等语。口□佛＜?口英＞二夷。各留人在琉球国居住。并有请结好通商、及设局行医等事。前据刘韵珂奏到。已降旨令耆英向该酋等确切晓谕矣。该督现已备文谕令即行撤回。并勿许＜?口英＞夷再令兵船驶往琉球洋面探测。俟有覆文。一面相机办理。一面即行由驿迅速覆奏。将此由四百里谕令知之。　　

○以内阁学士全庆、为刑部右侍郎。仍留广东学政任。　　

○黑龙江副都统富春、因病解任。以吉林协领清安、为黑龙江副都统。　　

○调福建按察使周开麒、为直隶按察使。直隶按察使兆那苏图、为福建按察使。　　

○修直隶温榆河果渠村坝埽各工。从总督讷尔经额请也。　　

○壬申。上诣皇太后宫问安。　　

○癸酉。谕内阁、布彦泰奏、甘肃降补游击珠克登、前经派往贵德厅属查办番务。未能亲历排摉。严遏偷渡。惟节次勒令各番族捦献夥贼多名。尚无妄拏欺饰情弊。除先经解到各犯。核实拟办外。其余续到各犯。著再行审明照例办理。　　

○又谕、布彦泰奏、请将换防官兵酌减均摊等语。据称察罕托洛亥防兵。专由西宁河州二镇派往。该二镇向来应派口外防兵。统归甘肃凉州肃州宁夏等营抵派。每届更换之年。新兵到防。始将在防之兵撤回。往还将及一载。各本营空缺兵数。不下数千。设遇调遣。未免缓不济急。自系实在情形。嗣后甘肃凉州肃州各提镇三营。应派新疆换防官兵。著量减四成。由陕西提标、陕安、汉中、延绥、及甘肃宁夏、乌噜木齐、巴里坤、提镇各营按额均摊。以重营伍而肃边防。　　

