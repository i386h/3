<!-- { "loadSidebar": true } -->
○谕军机大臣等、前因刑部奏、审讯乌噜木齐释回遣犯常庆控告该处营弊。据称乌噜木齐提标右营都司守备。役使官兵。并私占官地。租与民人耕种等语。降旨令伊犁将军等委员密行查访。兹据空安详查密奏。伊犁绿营情形。尚无前项情弊。朕览奏俱悉。至乌噜木齐提标各营。有无私役兵丁、及私租官地之处。据容安奏称、该处距伊犁二千余里。若由伊犁委员前往查访。催据一面之词。是否确实。未敢遽信。所见甚是。著玉麟于经过乌噜木齐时。亲加查察。即将该处情形。由途次据实覆奏。将此谕令知之。寻奏、遵旨乌噜木齐提标各营。并无私役兵丁私租官地等弊。报闻。　　

○以太常寺卿普保。为通政使司通政使。　　

○是日。驻跸金刚屯北御营。　　

○丁酉。上诣皇太后行宫问安。　　

○管理行营事务大臣禧恩等奏、风闻庆丰司厩长皂住等、在前营藉端撞骗。请严拏究办。得旨、庆丰司厩长皂住、上驷院已革厩长福明。著交军机大臣内务府大臣会同严审。其锦县长随王姓、著责成诚端、兴科、迅速严拏务获。归案审办。　　

○予甘肃阵亡把总张积福、外委赵玘良、祭葬世职。兵丁万国安等六十八名赏恤如例。　　

○是日。驻跸北镇庙行宫。翼日如之。　　

○戊戌。上诣皇太后行宫问安。　　

○诣北镇庙行礼。　　

○谕内阁、行在兵部会同吏部议处管道不妥各员一摺。散秩大臣公禄义、公有麟、俱著罚俸六个月。盛京将军公奕颢、兼管奉天府府尹工部侍郎诚端、奉天府府尹兴科、俱著罚俸三个月。均不准其抵销。　　

○己亥。上诣皇太后行幄问安。　　

○谕内阁、朕于八月十九日。自京启銮。前诣盛京。恭谒祖陵。经过关内关外。秋成普庆丰登。闾阎安谧。黄童白叟。夹道欢迎。跸路省观。实深嘉悦。仰惟我朝鸿业。肇基东土。二百年来。列祖列宗。厚泽深仁。周偏寰宇。培养教育之恩。沦肌浃髓。群黎百姓。食旧德而服先畴者。咸安乐利。朕临御以来。有何恩泽及乎百姓。及銮辂经临。瞻云就日。爱戴出于至诚。可见小民具有天良。各该地方官。果能实力实心。勤恤民隐。未有不感慕德化。效悃输忱者。朕寅绍丕基。兢兢业业。宵旰弗遑。无日不以敬天法祖勤政爱民为念。直省封疆大吏。当知仰体朕意。洁己惟清。莅事惟公。督饬所属府厅州县。各尽职守。勉为循良。严贪冒之防。戒因循之习。至书吏胥役。舞文骫法。尤为地方之害。必当随时随事。认真查察。有犯必惩。务期大法小廉。吏治蒸蒸日上。俾民皆安居乐业。尊居亲上之心。油然自生。风俗益厚。人心益淳。亿万斯年。永享太平之福。朕有厚望焉。将此通谕中外知之。　　

○兵部以武会试中额请。得旨、满洲蒙古取中二名。汉军取中三名。奉天取中一名。直隶取中七名。陕甘取中五名。广东取中四名。河南取中四名。山东取中六名。江苏取中二名。安徽取中二名。山西取中二名。湖北取中四名。湖南取中一名。四川取中二名。广西取中一名。福建取中三名。浙江取中二名。江西取中四名。云南取中二名。贵州取中一名。　　

○是日。驻跸常家屯御营。　　

○庚子。上诣皇太后行幄问安。　　

○谕内阁、前经降旨。令诚端等严拏锦县长随王四。据奏派委锦州府知府景焕躧缉。复降旨令该府尹等迅速拏获。迟至今日。该犯尚未到案。王四系锦县长随。何难即时弋获。乃经两次严旨饬拏。辄敢宕延。并不实力查缉。足见该府尹等。平日办事。一味因循。实属疲玩。可恶已极。诚端著降为三品顶带。兴科著降为四品顶带。景焕著降为五品顶带。仍责成该府尹等。迅将王四拏获。归案审办。如仍复延玩。竟令远扬。定即重治其罪。决不宽贷。　　

○是日。驻跸蒋家店御营。　　

○辛丑。上诣皇太后行幄问安。　　

○是日。驻跸黄旗堡御营。　　

○壬寅。上诣皇太后行幄问安。　　

○诣河神庙拈香。　　

○奉恩将军景年等、并移居宗室正族长奇善等、及朝鲜国使臣李相璜等、跪迎瞻觐。　　

○是日。驻跸老边御营。　　

○癸卯。上诣皇太后行幄问安。　　

○遣官祭都城隍之神。　　

○谕军机大臣等、御史王赠芳奏、补救两淮盐务积弊八条。并陈盐务经久之法各一摺。所奏是否可行。著蒋攸铦、福森、体察情形。悉心妥议具奏。原摺著钞给阅看。将此谕知蒋攸铦。并传谕福森知之。　　

○贵州巡抚嵩溥奏、新演速战阵法。马队居先。擡炮继之。鸟枪横扒。钩镰长矛。以次叠进。首尾相顾。声势联络。于狭隘之处。甚为利便。此后每遇操演之期。于演毕大阵后。即接演速战阵一二次。以冀益臻娴熟。得旨、既饬学习。务须认真教演。不可日久生怠。有名无实也。勉之。　　

○命御前侍卫载铨、乾清门侍卫吉凌阿、刑部右侍郎钟昌。恭诣永陵。御前侍卫法克星阿、乾清门侍卫奕纪、理藩院右侍郎常文、恭诣福陵。御前侍卫道庆、乾清门侍卫祥云保、工部左侍郎奕经、恭诣昭陵。查看红桩。　　

○是日。驻跸大台御营。　　

○甲辰。上诣皇太后行幄问安。　　

○谕内阁、扎隆阿奏、请留撤防副将一摺。喀什噶尔留防参将赖允贵、现升甘肃凉州协副将。例应撤防。兹据该大臣奏称、该员久历军营。熟悉边地情形。藉资训练。恳请暂留。著照所请、赖允贵准其暂留一二年。办理营务。俟接办有人。再行奏撤送部引见。并著兵部将该员升任副将劄付。先行颁给。支领养廉。其防所盐菜等项。即援照随营分例支给。作正开销。　　

○又谕、扎隆阿奏、请将营员撤回。另行拣调等语。所奏是。喀什噶尔换防游击方一彪、年已六旬。因旧伤时发。步履维艰。又署守备云骑尉朱登云。不谙营规。与回疆防所未宜。俱著撤回。著陕甘总督另于游击守备中。择其年壮才优。曾历戎行者调往。以重营伍。　　

○又谕、奕颢等奏、特参承修桥梁不力之员一摺。承德县知县保定、承办桥座。并不实心经理。以致跸路经过后。正桥即有塌陷之处。保定著交部严加议处。诚端。兴科。督饬不力。俱著交部议处。奕颢亦有督催之责。著交部察议。　　

○谕军机大臣等、扎隆阿奏、接据布库爱曼布噜特比却喇、遣五品顶翎巴喇特、到卡禀报。汰劣克现被诱获。当令伊萨克饬令巴喇特旋回。遵照前发谕帖传示。并未遣人出卡察探。并咨会乌什办事大臣常德等、一律办理等语。汰劣克从前虽为张逆助势。未敢进卡。近因释放其子。遣人叩谢。感激天恩。今却喇与之自构衅隙。将其扣获。意图赏赉。藉洩私仇。该参赞大臣鉴其肺肝。拒绝不问。所见正大之至。该大臣有如此安边之略。朕嘉奖之余。别无可谕。著发去玉翎管一件。玉双喜佩一件。小荷包四个。交该大臣祗领。以示恩赉。将此谕令知之。　　

○又谕、御史豫益奏、请旨严饬回疆查办恤典。认真给领一摺。喀什噶尔等四城殉节各商民汉回等。前经降旨。一体赐恤。据该御史奏称、该商民等多系四方贸易之人。或一时流寓。或万里为商。其有无家属。并姓氏籍贯是否确真。必须详细查明。不得从中别有冒充假借。著各城办事大臣。认真督率所属。按奏准名册。如数给领。务使殉节者均沾实惠。傥承办属员暨胥吏人役、有侵扣朦混情弊。一经查出。即行按律惩办。毋稍宽贷。将此由报便谕令知之。　　

○遣官祭达尔汉亲王罗布藏棍布墓。　　

○筑喀什噶尔新城沿河堤岸。从参赞大臣扎隆阿请也。　　

○是日。驻跸噶布垓御营。　　

○乙巳。上诣皇太后行幄问安。　　

○御行幄。上亲射。并阅盛京官员及兵丁等射。　　

○谕内阁、朕本日射箭。敬徵、桂轮、所备弓矢妥善。著加恩赏穿黄马褂。　　

○以翰林院侍读学士德春、为光禄寺卿。　　

○旌表守正捐躯河南息县民罗元修媳李氏。　　

○是日。驻跸莲花背御营。　　

○丙午。上诣皇太后行幄问安。　　

○御行幄。阅吉林官员及兵丁等射。　　

○谕内阁、长龄奏、昨有惊马驰入西面白布城。请将值班之护军统领副护军参领、护军校暨护军等参办一摺。该章京护军等、未能将惊马拦阻。致令驰入白布城。殊属疏忽。长龄所参甚是。惟念当时即将惊马拏获。该章京阿勒经阿、富忠、著加恩从宽改为交部议处。护军校护军等、俱著免其革退。交该护军统领从重鞭责。以示惩儆。其护军统领阿勒罕保、著交部议处。此系朕曲体施恩。嗣后傥有似此怠忽。定将该章京护军等一体重惩。决不宽贷。　　

○以吉林将军瑚松额中箭三枝。赏穿黄马褂。　　

○是日。驻跸上夹河西御营。　　

○丁未。上恭谒永陵。未至碑亭。即降舆恸哭。步入启运门。诣宝城前行礼。躬奠哀恸。王以下文武大臣官员均随行礼。　　

○诣皇太后行宫问安。　　

○谕内阁、朕本日跸路经行。至玛尔墩岭东。见有民人欲由御道之右行至左边。彼时博启图随扈在右。祇须勒马。即可拦住。乃仅用马鞭略为指挥。径即前行。并未回顾。以致该民人竟从御马后经过。博启图近在御前。漫不经心。所司何事。非寻常疏忽可比。著交行在吏部议处。三日内具奏。再本日博启图等奏、盛京吉林官兵。射中布靶恩赏银两摺单内。并未将银数分晰开明。亦属含混。博启图。宝兴。俱著传旨严行申饬。　　

○又谕、禧恩等奏、本日头分中伙。途中有一老民。从旁经过。法克兴阿等竟未拦管。请分别罚俸一摺。御前侍卫随朕巡行。遇有跸路两旁无知小民。均应一体留心拦管。若以在前罪重。在后罪轻。转非秉公惩办之道。法克兴阿、哈哴阿、高喀鼐、安福、巴清德、均著罚俸三个月。以示惩儆。　　

○铸给福建台湾北路协标右营分驻竹堑游击。中军分驻大甲守备关防条记。从总督孙尔准请也。　　

○旌表守正被戕广东番禺县民叶林带妻龙氏。　　

○命五城于冬春三季设厂煮赈。　　

○是日。驻跸夏园行宫。翼日如之。　　

○戊申。上恭诣永陵。行大飨礼。王以下文武大臣官员均随行礼。　　

○诣皇太后行宫问安。　　

○诣显佑宫。关帝庙。拈香。　　

○阅兴京城。　　

○谕内阁、各省将军副都统等。向例年班轮应一人入都陛见。此次朕亲诣盛京。恭谒祖陵。该处自将军以至总管。均已挨次召见矣。所有本年盛京轮应年班之将军副都统侍郎城守尉总管等。均著不必入都陛见。明岁再行照例陛见。　　

○己酉。上诣皇太后行幄问安。　　

