<!-- { "loadSidebar": true } -->
○谕内阁、讷尔经额等奏、筹议添设卡座。堵缉私贩一摺。楚省行销官引。为淮纲最重口岸。惟界连数省。水陆交冲。向多邻私浸灌。据该督等查明湖北襄阳府属均州之小江口、湖南永州府属之老埠头、湘潭县之朱亭等处。实为邻私透漏门户。现议酌添卡巡以资扼要。又衡州府通判专驻郡城。离下游各卡较远。议令该通判往驻衡山县要隘处所。就近督饬巡缉。自系为缉私疏引起见。著照所议办理。该督等惟当认真查察。并严饬镇将道府、督同州县及各卡员弁。并力缉捕。不得日久生懈。傥查有得规纵放情弊。著即指名撤参。毋稍姑息。　　

○又谕、奕经等奏、请将缉凶未获之知县佐领、摘去顶带。勒限严缉一摺。此案逃凶燕成、曾经雇给盛京刑部员外郎吉泰家佣工。辄敢行凶将吉泰杀毙。复另毙一命。并砍伤多人。凶恶已极该管署丞德县知县徵良、旗界佐领庆恩、于此等重犯。未能立时拏获。非寻常疏玩可比。徵良、庆恩、俱著先行摘去顶带。勒限三个月严缉务获。傥逾限无获。即严参惩办。凶犯燕成、罪不容诛。岂容幸逃法网。著直隶热河山东各督抚都统饬属不分畛域。一体缉拏务获。解案审办。　　

○丙申。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○谕内阁、本日据大学士文孚具摺沥请开缺。文孚在军机大臣上行走有年。简擢纶扉。谨慎供职。道光十三年间。因年近七旬。奏请解职。朕察其精神尚健。未经允准。上年召见时。面称重听健忘。据实陈恳。因其情辞剀切。特降旨令其管理吏部事务。无庸在军机大臣上行走。以节劳勚。昨因感受暑热。赏假调摄。本日复据奏称、耳聋头晕。恐致误公。恳解退职任。若不允所请。伊心转有未安。文孚著以大学士致仕。赏食半俸。用示朕眷念勤劳优礼耆臣至意。　　

○又谕、祥康等奏、查禁内地民人潜往双城堡影射牵混一摺。双城堡地方移驻京旗。据该将军等查明自道光二年起。京旗及屯丁等、陆续招留有眷流民二百五十二户。并查明道光四年奏定。小封堆内准雇携眷人夫佣工。与道光二年原奏不准容留民人章程不符。是以十有余年。渐次招集有眷民人如此之多。若不早为查禁。必致占碍旗人生计。嗣后著仍遵照道光二年奏定章程。小封堆里各旗屯界内。除雇觅只身民人工作不禁外。如有携眷居住者。立即妥为驱逐。其内地只身民人。亦必查系实在雇与旗人佣作者。方准容留。傥系潜往该堡。影射牵混。著即随时驱逐。并责成阿勒楚喀副都统、暨双成堡协领。每届年终。加结具报该将军等具奏一次。傥仍容留内地民人潜住。一经查出。著即随时参办。至现在查出有眷民人。据称该协领业经禀报驱逐。究竟作何驱逐之法。有无安顿。能否不致流离失所。仍著该将军等查明据实具奏。寻奏、遵旨查明。均各就食有方。不致失所。报闻。　　

○又谕、庄亲王奕＜?土八买＞、宗室绵评、互控一案。著军机大臣刑部堂官会同宗人府审讯。　　

○以协办大学士吏部尚书穆彰阿、为国史馆总裁官。　　

○以兵部尚书奕颢、管户部三库事。　　

大清宣宗效天符运立中体正至文圣武智勇仁慈俭勤孝敏成皇帝实录卷之二百八十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。七月。丁酉。谕内阁、前据御史况澄奏、犯罪蠹役。仓场徇情容隐。仍留办运。当令仓场侍郎明白回奏。兹据奏称、经纪卢敬等被控一案。前经讯明尚无别项劣迹。因系更名重役。将卢敬、张瀛、张廷琨、拟杖革役。叠经催令坐粮厅照案发落。该厅因运务吃紧。领银复恐虚悬。是以禀请暂行扣留。现已严饬将卢敬等三名即行革役。另选承充等语。此等蠹役。既经该侍郎等斥革。仍当随时查察。毋令更名复充。身后办事。此外经纪。有无似此情弊。并著该侍郎等严饬确查惩办。如有因循容留。别经发觉。惟该侍郎等是问。　　

○戊戌。谕内阁、前因有人参奏、上年广东随带司员白让卿、阳金城等、有得受苞苴之处。当降旨将白让卿等解任。饬往广东。交恩铭、赵盛奎等、密加访查。据实严讯。恩铭等既提讯石纶亭实有托寄箱只情事。自应俟白让卿等到案质讯。乃遽奏称自粤起程。迎至前途提讯。已有不肯认真问讯之意。本日恩铭等奏查审情形。辄据白让卿、阳金城、一面之词。遂谓所供并无收受苞苴馈赂情事。尚属可信。审理案件。于案情无可依据之处。尚须逐细研求。究出端倪。方成信谳。此案既有寄托箱只之石纶亭。代寄通州之知县赵桐。无难三面质对。至阳金城所带衣箱如许之多。已出情理之外。又有家丁可究。即使现在未尽随至广东。查传提讯。不过稍淹时日。何得颟顸将就。豫存和事之见。据其所具亲供。信以为实乎。朕非谓白让卿、阳金城、必有得受苞苴情事。然查办事件。总须得一实字。似此查奏。岂非有意草率支吾。迹近欺罔。殊失朕以诚委任之义。恩铭、赵盛奎、俱著交部议处。　　

○又谕、前据刘谊奏、请饬查川省捐输军需银款一摺。当降旨交汤金钊、文庆、查办。兹据该尚书等调取册簿文卷。查明各款。核与鄂山奏报开支及实存银数相符。又上年由直隶递回之苏应勋、提讯供词。亦与琦善覆奏无异。前任藩司李羲文、并无侵冒情弊。著无庸议。　　

○又谕、前据琦善奏、宣化镇、宣化府、及蔚州、西宁、怀安等州县禀报。飞蝗自山西界来。当经降旨著山西巡抚申启贤派委大员前往。严督扑除收买。务当克期净尽。兹据该抚奏称、前据各州县禀报。飞蝗从外藩草地而来。向东南飞去。直隶之蝗。或即系此。该抚已委道员督饬各属。扑捕收买。将次净尽等语。蝻蝗为民田之害。地方官但当上紧集夫扑灭。不得以起自邻封。互相推诿。乾隆三十五年。奉有谕旨通饬各督抚。煌煌圣训。洞鉴各州县藉词推诿之弊。著琦善、申启贤、各饬所属。实力捕除。如查有捕蝗不力之地方官。但就现有飞蝗之处。指名参奏。不必更问起自何方。至生推诿而无实迹。　　

○谕军机大臣等、本日据汤金钊等奏称、梁章钜路过陕西。该尚书等曾经接见。并无关说请托情事。所有该抚杨名扬、有无馈送梁章钜厚赆之处。著该尚书等于回至陕西时。明查暗访。务得实据。不准稍有疑似含混。将此谕令知之。寻奏、明查暗访。杨名扬实无馈送梁章钜赆仪情事。报闻。　　

○旌表守正捐躯广东乳源县民萧乾昌妻刘氏。　　

○己亥。谕内阁、工部奏、应缴工程赔项已未完数目。未经奏报齐全。请旨严行饬催。各直省应完核减分赔代赔等款银两。前经该部奏定章程。令各督抚将应追各款。分别已完未完各数目。年终汇奏一次。兹据该部查明、道光十五年年终、各直省应奏已未完各数。迟至于今。始据东河江西浙江福建湖南河南等省陆续奏报。其余各省。仍未奏到。殊属玩延。著各该督抚等即将各该员应赔各款。查明某员应缴若干。已完若干。未完若干。现在又有续经逾限者。一力催追完缴。分晰开单奏报。仍著造册送部。以凭稽核。其奏报迟延、及督催不力各职名。一并随案附参。以示惩儆。又另片奏、请饬追东南两河办理一切工程各员办料未足。领银易钱未交。并办公溢领。及领银未办各款等语。此等欠项。系支领库帑入己。与分赔代赔、因公核减者。尤属有间。著各该河督查明此项未完银两。其现任河工者。立饬追缴。如再宕延。即行参处。其业经去任者。即著落该管上司摊赔缴库。不得列入分赔款内。致有悬宕。嗣后东南两河。遇有工员支领未交银两。著即严追归款。不得复立溢领名目。以除积弊而重库款。　　

○又谕、程祖洛等奏、查办洋盗各案内。起获枪炮器械。业经分别销毁配用。所有失察员弁处分。著加恩宽免。至所称向来办理洋盗案内。起获军火器械。非随手撩弃。即藏于私家。复为匪徒所得。积习相沿。亟应严禁。著钟祥于到任后。仍督饬所属按岛摉查。按户收缴净尽。分别销毁配用。不准稍有藏匿讳饰。经此次宽免处分之后。傥仍有制造藏匿等弊。定将失察之员严加惩处。决不宽贷。　　

○谕军机大臣等、昨据恩铭等奏查审情形。据称白让卿所带箱只。实系自买物件。阳金城所带箱只。实祇家用什物及烟茶之类。就全案而论。案内实无可行贿之人。是该员等供无得受苞苴馈赂情事。尚属可信等语。此案白让卿、阳金城、有无赃私。朕原无成见。然必须提集应质人证。逐细研求。水落石出。方成信谳。若仅据一面之词。草率了事。如此问案。谁不能之。已将恩铭等交部议处矣。著朱士彦、耆英、即提集此案。细心研讯。白让卿等实有赃私。即从重严办。如无赃私。亦须质讯明确。毋得颟顸了事。再原摺所称。调查崇文门底单一节。明系故为开脱。且现查崇文门税簿。止记总数。其浮记纸单。汇集烧毁。无凭检查。应毋庸议。原摺著钞给阅看。将此谕令知之。　　

○福州将军长清、因病赏假。仍以副都统张仙保暂署。俟闽浙总督钟祥到任后。以钟祥兼署福州将军。　　

○以福建拏获洋面巨盗。开复总兵官庄芳机等处分。予知州沈汝瀚等升叙有差。　　

○庚子。谕内阁、潘锡恩奏、请饬催筹办公署、以便考试一摺。顺天学政。向无公署。前经御史帅方蔚奏请建设。当交礼部核议准行。兹据该学政查明现在顺天府转咨内务府。量拨官房。作为公署。尚无定所。若不上紧趱办。来年罗试届期。仍未能遵照新定章程。殊不足以昭慎重。著工部内务府查明旧有废署。作何修复。或将宽敞官房。调取存贮旧料。添修改造。务于明年四五月内赶办完竣。不得再有迟延。至该学政请扣养廉之处。著无庸议。　　

