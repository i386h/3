<!-- { "loadSidebar": true } -->
○谕军机大臣等、林则徐等奏、＜?口英＞国趸船。现已尽行驱逐。并饬取切结情形一摺。览奏均悉。据称该夷驶出老万山回国空船二十三只。奸夷十六名。均经驱逐净尽。并遵式取具切结等语。该夷等经此查办惩创之后。自必畏服。惟大船六只。小船十余只。潜回夷埠。距粤不过半月海程。恐日后私运入口。不可不严密防范。至哗口□伦兵船。来自夷埠。虽名为护货。亦难保无叵测情形。前次犯案凶夷。既不交出听审。又不能究出正凶。狡鸷可恶。著林则徐、邓廷桢、派委妥员。巡查各隘口。如夷埠船只。潜载烟土混入。即行查拏惩办。其护货兵船。果否安静。并饬令将殴毙林姓凶夷交出。无得藉词逗留。傥有一事不遵。即当权变示威。为一劳永逸之计。至该夷恐兵役摉查栽赃。虽系过虑。亦不可不防其渐。著邓廷桢严饬该管文武员弁。剀切训谕。如有栽赃等情。一经查出。定当从重治罪。务使兵役畏法。夷商知恩。是为至要。若约束不严。稍滋弊混。外夷转得藉口。尚复成何事体。懔之。将此谕令知之。　　

○乙酉。上诣绮春园问皇太后安。　　

○御洞明堂。勾到浙江江西安徽江苏情实罪犯。停决浙江斩犯三人。绞犯一人。江西斩犯五人。绞犯四人。安徽斩犯七人。江苏斩犯四人。绞犯二人。余七十八人予勾。　　

○谕内阁、前据御史汪于泗奏、直隶各海口暨天津、均应设立水师。当降旨饬令琦善筹议。复据御史张灏奏称、天津海口。请因时制宜。酌设水师弁兵。以重巡防。兹据琦善查奏、直隶地方。如天津海口二十里外。旧有拦江沙一道。外洋巨艇。不能越沙而进。顺天府属宁河县之北塘汛。亦有拦江沙阻御。其余沧州、静海、青县、盐山、庆云等处。滨海而不通海者居多。永平府遵化州所属。惟昌黎县浪窝口较大。大舟亦不能进口。其他沿海村庄。人烟尚属稠密。盗船不至潜入。从前天津虽有水师。因北人不谙风涛。屡设屡裁。如果复设。势难周匝。徒事虚糜等语大凡盗贼逃窜。水陆皆其渊薮。全在各省大吏。督饬所属。不分畛域。有犯必获。毋令漏网。直隶所属海口较多。据琦善查有各处情形。自可毋庸添设。至天津虽商贾辐辏之地。如果该地方官查拏严紧。亦不至藏匿奸邪。况重设水师。所需将备员弁。仍须拨自南省。其挑拨而来者。人材技艺。未必转优于彼所自留。是徒事更张。有名无实。所有该御史等原奏、均毋庸议至江南山东福建浙江广东等省。俱设有水师。该督抚等务当督饬文武员弁。认真巡察。遇有抢劫之案。立时破获。俾□□佳苻永靖。行旅无惊。傥匪徒等计穷势蹙。逃窜登岸。陆路员弁。又复掩捕无余。巢穴两空。何虞攘夺。现在天津既不重设水师。著琦善严饬所属。如有洋盗上岸。悉数捦拏。严行惩办。其余各海口。并著一律梭织巡查。毋稍疏懈。傥日后报有盗劫重案。查系由海口窜入者。惟琦善是问。懔之。　　

○又谕、琦善奏、请将天津水师营房屋船只。核实估变。并分别摊赔等语。在津水师营裁撤之后。所有房屋船只。著准其核实估变。其余不足银两。即在历任天津县名下。按在任月日久暂。分别摊赔。仍扣足从前原估一万三千余两之数。以清公项。　　

○丙戌。上奉皇太后幸山高水长。阅精捷营阵式。幸半亩园。进膳。　　

○谕内阁、礼部奏、查出博士私给劄付一摺。五经博士。例不颁给关防。安徽省亦无程子祠庙、及额设祀生之例。历次清查私照。均概令销毁。何以该省六安州贩卖烟土之程保龄、复有奉祀生名目。且现在送缴到部之劄付。据该部查由五经博士程所给。并钤用五经博士程关防字样。博士程系属何名。其关防系由何处颁发。著色卜星额将冒充祀生之程保龄、及私给劄付之博士。分别严行查究。至私给劄付。久干例禁。今既查出。恐尚不止此一案。著衍圣公、及各直省督抚学政。详查究办。以慎名器。　　

○又谕、邓廷桢等奏、议覆御史焦友麟广敷教化一摺。著仍循照旧章。实力奉行。所有该御史奏请责成教官会拏教匪之处。著毋庸议至该督等奏、请查禁生员教官吸食鸦片等语。现当查办鸦片吃紧之时。若教官身自吸食。何以模范诸生。士子未尽肃清。编氓何由观感。著该督等严饬所属。认真查禁。遇有教官生员吸食之案。按照现行新例。严行惩办。该督等奏请饬定教官失察处分等语。现颁例内有兵丁买食鸦片烟。该管各官、分别故纵失察革职降调一条。自可比照办理。无庸另立科条。著通谕各直省督抚、一体遵行。　　

○丁亥。谕内阁、给事中袁玉麟奏、胪陈水师积弊。请严饬查禁一摺。国家设立水师。原以巡哨洋面。捍卫海疆。乃近来各省渐形废弛。以致在洋被劫之案。层见叠出。而各处缉获者。甚属寥寥。若如该给事中所奏、水师营务积弊。各省海洋静谧。专阃大员。竞尚浮华。需索包庇。习为固然。甚至冒粮扣饷。均所不免。又水师升途较捷。各该员等无论是否熟谙水性。辄纷纷呈改。该管总兵。未免意存瞻徇。逐一保题。从无驳归陆营之事。至修造战船。武弁索取规费。有加无已。文员赔累不堪。遂多草率从事。以致实堪驾驶者。竟属无几。是有水师之名。无水师之实。积弊相沿。废弛已极。不可不严行查禁。著通饬各该省督抚提镇、详加稽核。其有将备索扣之弊。即著该督抚严密访查。从重参办。如有不习水性、畏惧风涛之弁兵。立即甄汰。其呈改召募。著一并认真试验办理。不得稍存瞻徇。并转饬各员弁、修验战船。各宜认真。以资实用。经此次训谕之后。凡有水师营务积弊。务须一力湔除认真操练。傥有不知悛改。阳奉阴违。将来别经发觉。朕惟该督抚提镇是问。懔之。　　

○又谕、给事中袁玉麟奏、上省控案。延提徇庇。请饬查究一摺。外省督抚藩臬道府、遇有民人控案。自应亲提究办。若如该给事中所奏、近来外省于上控各案。延不亲提。以致纷纷京控。良由积习相沿。瞻徇情面。甚且收受陋规。为所挟制。江西广信府、向有提案规礼。各属每年馈送本府、自一千两至数百两不等。一受此规。遂碍于提审控案等语。著钱宝琛查明据实具奏。因思外省知府所辖。不过数属。地方相离较近。何以屡次呈诉。并不亲提。该给事中所奏、瞻徇优容。得规庇护。经州县恳求。即将原案批回申理。此等积弊。恐不独江西一省为然。著通谕各直省督抚、严行查究。分别参办。如查有得规情事。即著永远裁禁。以肃官方而恤民隐。至州县自理词讼。本有填注环簿。呈送府州查销。及巡道稽核之例。据奏各省全不奉行。以致寻常词讼。州县一批了事。小民守候传讯。经年累月等语。著各督抚一并严查惩办。毋得视为具文。懔之。寻奏、确查广信府知府拖克西图、自道光十六年到任以来。陆续提审完结一百一十余案。从无得受规礼。免予提审之事。密访所属各县。亦向无馈送陋规。并不知有此项名目。据各该县查开府提各案清摺。出具印结。由藩臬两司覆查无异。该给事中所奏、应毋庸议。得旨。勿受欺蔽。是为至要。随时加意焉。　　

○以叠获重犯。赏湖南知府叶敬昌、道衔。　　

○以教演精捷营兵技艺娴熟。予河南营弁常启云、以千总即补。先换顶带。　　

○添购河南十三厅、山东二厅、备防石料。并准以秸价改办砖料。从河道总督栗毓美请也。　　

○修培河南上游七厅堤工。从河道总督栗毓美请也。　　

○蠲缓湖南华容、武陵、龙阳、沅江、澧、安乡、巴陵、益阳、八州县及岳州卫被水庄屯新旧额赋有差。给华容县及岳州卫军民一月口粮。　　

○戊子。谕内阁、前据御史汪于泗奏、山西盗犯张金淋则、聚夥分劫。轮奸毙命等情。降旨交隆文审办。兹据奏称、由陕至晋。分途潜访。或以为有。或以为无。议论不一。复出示招告多日。无人控告等语。案关重大。访问既以为有。不得因现无事主质证。遽尔定谳。致滋轻纵。新任巡抚杨国桢、甫经简任。无所用其回护。著于到任后。另委精明谙练之员。严行查办。务期水落石出。不得克期草率取结竣事。其有干碍各该县之处。一概先行撤任。以杜弊混。其米痂牛则、张金淋则、二犯。漏未刺字。及箕斗不符之处。亦著核实查办。至徐沟县知县王文鼎、本系获犯之员。惟隐匿就获缘由。朦禀邀功。与未能究出该县朦禀之各该上司、及捕役被盗挟嫌凶砍玩不查办之介休县知县林德奎、均咎有应得。著于定案时查取职名。一并交部分别议处。　　

○又谕、御史扎克丹奏、请将武乡会试卷面浮夹名签。改为黏贴等语。本年武乡试。正蓝旗玉山、与正黄旗玉山、卷面填写互相舛错。据该御史称系因试卷内浮夹名签。互相舛错。以致填写不符。自应酌改以昭慎重。嗣后武乡会试卷内浮夹名签之处。著改为长方小签。书写姓名籍贯旗分。黏于卷面空处。印用戳记。俟弥封后。交与监试御史按册填写。与监临提调等官、面对红号印簿无讹。即将黏贴小签揭去。再行交入内帘。以免讹错而杜更换。　　

○又谕、关福奏、开穵渠工告竣。亲诣履勘一摺。额鲁特爱曼所属界内。塔什毕图所开渠工。除支渠不计外。实开正渠二万五千七百四十四丈。合计一百四十三里有奇。得地十六万四千余亩。经该署将军履勘查询。该地实属肥腴。引水足资灌溉。所办甚好。其筹款资生。安插回户。添设伯克诸事。著该署将军悉心筹画。赶为布置。以期无误明春试种。仍将现办情形具奏。所有分拨地亩、经理水务、及筹备牲畜耔种各事宜。著俟现筹诸事将届完毕。会同将军奕山、妥议章程。奏明办理。　　

○又谕、宗室有麟、于因案革爵后。不知守法。辄敢瞻徇私情。代为乡试诸生请托。实属胆大妄为。著在宗人府重责三十板。再行发往盛京。交该将军严加管束。　　

○以甘肃镇海协副将李锜、为江西九江镇总兵官。　　

○己丑。上御洞明堂。勾到河南山西情实罪犯停决河南斩犯四人。绞犯一人。山西斩犯五人。绞犯二人。余七十三人予勾。　　

