<!-- { "loadSidebar": true } -->
○谕军机大臣等、上年五月。据林则徐等奏、请酌筹襄河防汛经费。旋据奏称、江汉普庆安澜。恳请鼓励各员。当经降旨施恩。因思该处堤工紧要。既经该督等筹款修办。复将经手承办各员。奏请议叙。自必修防妥协。一律巩固。乃甫隔年余。堤塍遂致漫溃。其办理不善。已可概见。昨据周天爵奏称、湖北之汉川沔阳天门京山等处溃决。查对原摺内。有上年伍长华等、所称为验收坚实者。恐水势稍大。漫溃尚多。著周天爵核实查明、本年决堤有若干丈尺系上年奏称修筑妥协之处。并查明得邀议叙各员。所办工程溃决若干处。据实具奏。毋稍回护。将此谕令知之。　　

○谕内务府大臣等、嗣后宫内圆明园各处应挑首领之太监。著该总管等详加查核。如有曾经发遣吴甸打牲乌拉黑龙江释回者。概不准列名挑选。并著总管内务府衙门详加查对。如有曾经发遣。朦混挑选者。指名参奏。　　

○停阅八旗冰技。仍给半赏。命内务府三旗照例豫备。　　

○除江苏上元县滨江坍折田地四顷九亩有奇额赋。　　

○壬戌。谕内阁、前据御史高枚奏、苏州朱家庄妇女开设茶馆。当降旨交裕谦严行查禁。兹据奏称、该处匪徒曾有开设女茶馆等事。道光八年十八年。历经该地方官查拏。分别拟罪有案。现在实无其事等语。苏州为五方杂处之区。奸民最易溷迹。胥役包庇。在所不免。现虽恶习渐除。仍恐故智复萌。必当随时查办。严行禁止。有犯必惩。其包庇之胥役。尤须实力查拏。无稍松懈。以除积弊而维风化。　　

大清宣宗效天符运立中体正至文圣武智勇仁慈俭勤孝敏成皇帝实录卷之三百二十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十九年。己亥。十二月。癸亥朔。礼部奏道光二十年元旦应行礼仪。得旨、照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○调两广总督邓廷桢、为两江总督。两江总督林则徐、为两广总督。邓廷桢未到任前。以江南河道总督麟庆兼署。　　

○实授裕谦江苏巡抚。调安徽布政使邵甲名、为江苏布政使。以江西按察使管遹群、为安徽布政使。河南彰卫怀道刘体重、为江西按察使。　　

○赠故署两江总督江苏巡抚陈銮、太子少保。予祭葬如总督例。赏其子庆涵举人。一体会试。　　

○甲子。上诣皇太后宫问安。　　

○谕内阁、林则徐等奏、请将道员暂行移驻澳门。查办夷务等语。广东澳门地方。为各国夷商贸易总汇之区。现在清厘积弊。控驭尤贵得人。该处虽设有同知县丞各一员。惟官职较小。尚不足以穷弊源而制骄纵。著照所请、即饬令高廉道易中孚、暂行驻劄澳门。督同该同知等查办夷务。所有前山寨内河水师都司一员。带兵三百六十三名。著即归该道节制。遇有缓急。听其调遣。俟一二年后夷务肃清。再将该道撤回任所。以重职守。　　

○谕军机大臣等、前据林则徐等奏明轰击夷船情形。曾经降旨、饬令将该国船只。尽行驱逐。绝其贸易。并谕以区区税银。何足计论。想已遵办。本日据林则徐等奏察看＜?口英＞夷反覆情形一摺。览奏均悉。该夷反覆无常。早已洞见。现当严禁鸦片。岂容该奸夷阳奉阴违。希图影射。著林则徐仍遵前旨。凡系＜?口英＞咭唎夷船。一概驱逐出境。不准逗留。惟各国恭顺。照常通商。难保该夷不潜行偷漏。混入他国。私带烟土。妄冀销售。即大黄茶叶。亦恐他国加倍购买。转相付给。是名为禁止＜?口英＞国贸易。而流弊益多。殊非核实办理之道。著林则徐即将种种弊窦。筹画堵塞。其当啷一船。毋须招令入口。以归画一。林则徐现已简调两广总督。责无旁贷。务当趁此警动之机。为一劳永逸之策。至于区区关税之盈绌。朕所不计也。将此谕令知之。　　

○又谕、前据金应麟奏、变通漕运事宜一摺。当降旨交两江总督等议奏。兹据林则徐奏筹议漕务四条。内请于直隶天津等府可作水田之地。兴办水利。著琦善查照原奏、悉心体察情形。如果可行。实为足国裕民之至计。朕必当简派大员。妥为经理。琦善勿存畏难之见。仅以一奏塞责。原摺著摘钞发给阅看。将此谕令知之。　　

○大学士直隶总督琦善奏报得雪分寸。得旨、今冬雪泽。数年未遇。腊月朔日。京师又获大雪。连宵竟昼。势犹未已。朕与卿同深庆幸。感天恩于无既。　　

○修浙江尖山汛鳞塘。从巡抚乌尔恭额请也。　　

○乙丑。谕内阁、前据御史贾臻奏、巨盗关九兴、盘踞广西思恩府百色同知所属临凤地方。设铺抽税。截劫杀人。党羽甚多。地方官不敢捕拏。并于缉获后纵令逃逸等语。当降旨著邓廷桢、梁章钜、查拏严审究办。兹据梁章钜奏、查该御史原奏所称安铺抽税。劫夺杀人。并无控案。亦无啸聚多人。以致闭城罢市。及盗船数十声言夺犯。地方官畏劫故纵情事。现在该犯关九兴业经拏获。著即委员解往广东。交林则徐严行审讯。至该御史风闻该犯等用炮轰毙黄姓父子三人一案。情节重大。虽据该抚查无赴各衙门控告之案。仍著该督严审。务得确情。按律定拟具奏。寻奏、讯得关九兴原籍南海县属。犯抢拟流。在配脱逃。潜至广西。纠同未获之陈单眼豺、及已故之曾美元等、计十九人。在百色厅属开设更馆。摉船抢烟发卖。勒索更钱。尚无抽税劫杀情事。被获后亦无匪党盗船啸聚图夺、闭城罢市、及都司秦绍谦畏劫故纵各情。质之线目黄光荣、供称伊父兄均系病故。并非被关九兴夥党轰毙各等语。关九兴应从重问拟。即行绞决。以昭炯戒。陈单眼豺等饬缉另结。下部议。从之。　　

○谕军机大臣等、本日裕瑞覆奏、饬议解办夹带私薓人犯一摺。俟奉有明发谕旨。再行遵照办理。此项就近咨交人犯。自应于拏获取供后。即解交犯事地方。由该管衙门审拟报部。毋庸交临榆县审讯。至将来解往该处。系遣何项人役。奏明另降谕旨。将此谕令知之。　　

○正红旗蒙古副都统吉淩阿、因病解任。以御前侍卫中山、为正红旗蒙古副都统。　　

○丙寅。谕内阁、前据御史陆应谷参奏、直隶丰润县知县许瀚、滥刑勒派各款。当令黄爵滋前往查办。兹据查明具奏。该知县许瀚办理各案。尚无枉法婪赃、及滥用非刑情事。惟因伊母生辰。在署演戏。收受绅士水礼。已属不知检点。复将武举董廷梁擅行责打。又生员赵瑞峰等违例充当乡总。不行禁革。辄复倚法刑辱。锁押多人。尤为轻躁。许瀚著交部严加议处。并著直隶总督通饬各属。查明各州县如有生监捐职、似此承充乡总名目者。一并裁革。永远禁止。以符定制而端士习。　　

○谕军机大臣等、据达洪阿等奏、台湾嘉义县地震。倒坍官民房屋。压毙人口。查明捐资抚恤分别筹修一摺。此次嘉义县地震情形颇重。其抚恤等项。业经该道府等捐廉散给。至城工需费甚钜。甫经绅士捐修完竣。现被地震。复据该镇道饬属、同各庙工程劝令捐修等情。该处地方。孤悬海外。现经被灾。若复劝令捐输。有无扰累。是否可行。著桂良、吴文镕、悉心体察。妥为筹办。如有应需动帑之处。即著据实具奏。总期灾黎安谧。不致复形苦累。是为至要。将此谕令知之。　　

○以刑部尚书隆文、内阁学士端华、管健锐营事。　　

○丁卯。谕内阁、给事中巫宜禊奏、请查禁驻防习教一摺。各直省设立驻防。特分旗汛地界。原以聚居训练。藉资保障。若如所奏、近来禁令日疏。浇风渐染。武艺置之不讲。帑项半属虚糜。甚至如荆州驻防。本年竟有习教念经结会之案。总由武备不饬。稽察不严。故奸民乘间往来。得相引诱。不可不严行申禁。著直省驻防将军都统等各矢天良。亟为整顿。于弓马骑射本业。勤加操练。并著恪遵定制。从严管束。毋符擅离汛界。沾染恶习。其有违禁与奸民相勾结者。必当有犯即惩。从严究办。以肃营制而靖奸宄。将此通谕知之。　　

○以江南江安、苏松道属歉收。暂缓收买帮丁行月等米。　　

○戊辰。孝惠章皇后忌辰。遣官祭孝东陵。　　

○己巳。上诣皇太后宫问安。　　

○大理寺卿白镕、因病乞解任。允之。　　

○户部议准、浙江巡抚乌尔恭额疏报、象山、江山、常山、三县开垦荒地四顷六十二亩有奇。照例升科。从之。　　

○庚午。上诣大高殿行礼。　　

○谕军机大臣等、据琦琛奏、管库司员隐匿公文侵吞帑项一摺。已明降谕旨。派文蔚驰驿前往会同查办矣。此案庆玉将总理工程处印文藏匿八月之久。长领银两。造入开除项下。又私自收受遵化州批解租银。并另片访闻该员种种不法情事。殊属可恶。管理筹备库四品衔郎中庆玉、著即革职拏问。派琦琛亲赴该员家内严密查抄。毋许走漏风声。致有藏匿寄顿。所有扶同徇隐之郎中明吉、员外郎色钦、魁安、著俟文蔚到时。会同审讯。该总兵自请察议之处。俟定案时再降谕旨。将此密谕知之。　　

○命工部左侍郎文蔚、驰赴马兰镇。会同总兵官琦琛、查办事件。　　

○赏乾清门行走喀尔喀扎萨克郡王那逊巴图、三眼花翎。　　

○命御前侍卫博多欢、中山、在紫禁城内骑马。　　

○以喀喇沙尔屯田丰收。予员弁议叙。赏兵丁一月盐菜银。　　

○科尔沁卓哩克图亲王巴图等六人、巴林扎萨克郡王那木济勒旺楚克等二人、喀喇沁扎萨克都楞郡王色伯克多尔济、奈曼扎萨克郡王阿宛都瓦第扎布、翁牛特扎萨克郡王喇特纳济哩第、苏尼特扎萨克郡王齐旺扎布等二人、郭尔罗斯扎萨克镇国公扬赞巴拉、于神武门内瞻觐。　　

