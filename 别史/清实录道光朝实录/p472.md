<!-- { "loadSidebar": true } -->
○又谕、向来每遇巡幸。驻跸大营。不准闲杂伺役人等擅入。嘉庆年间。钦奉皇考仁宗睿皇帝饬谕。嗣后黄布城以外。白布城以内。王公及蒙古王公。祇准带护卫二人。三品以上大臣。祇准带笔帖式官人二人。御前乾清门大门侍卫。值宿卧具。著自行携带。总管首领太监行李。即著太监代为负运。如人仆役车夫带入者。将所带之人。插耳箭游营。并加重责。仍将本主及失察之该管王大臣、一并严惩。钦此。煌煌圣谕。必应敬谨遵循。此次巡幸盛京。著总理行营王大臣。督饬管门官员兵丁等。随时严切稽查。勿许厮役擅行出入。傥有显违禁令者。除将本人照例治罪外。并将本主及失察之该管王大臣、一并惩处不贷。至随扈护军统领等。专司稽查。著常川轮值二人。在大营内、认真督率各门章京兵丁等。俟下钱粮时。该班之员值宿。其余各员。始准散出。以昭严肃。　　

○又谕、向来巡幸。跸路经由之地。一切随从人役。不准扰及闾阎廛市。及銮仪卫校尉、及各侍卫跟役人等。随驾外出。间有沿途滋事。强取民间什物。抢掠出卖食物。以致被抢失业之人。或在道旁跪喊。该校尉等恃众肆行。其情甚为可恶。嘉庆年间。因民人姜五被抢柴捆银钱。情急喊诉一案。曾经皇考仁宗睿皇帝明定科条。特旨严切示禁。朕此次恭诣盛京。道途遥远。往返需时。诚恐随行校尉。并各项厮役。仍复沿途滋生事端。不可不剀切申谕。著总理行营王大臣。变仪卫堂官。于大营随时约束稽察。如有强取民间什物者。一经查出。即照抢夺例治罪。其在途次。著责成该管地方文武员弁。一体查拏。有犯必惩。毋得稍有宽纵。将此通谕知之。　　

○旌表守正捐躯山东章邱县民吕成仔妻张氏。　　

○甲子。遣官祭文昌帝君庙。　　

○谕内阁、朕于本月启銮。行在领侍卫内大臣等。俱各另有差务。所有带领后扈。仅有福克津一人。著派富僧德。与福克津轮流带领后扈。　　

○兵部奏、遵旨酌议步军统领衙门八旗五营窃案。督缉劝惩章程。嗣后京城内外地面。除重大案件。及缉捕废弛之员。由该步军统领随时奏参外。其寻常报窃。承缉官例止罚俸之案。请嗣后每翼每营、于一季内、未获正贼在十案以上者。翼正、副翼尉、副将、参将、游击等官。罚俸六个月。如一季内并无报窃之案。各给与纪录一次。从之。　　

○以大学士长龄、署总理行营大臣事务。　　

○以礼部尚书博启图、署镶黄旗领侍卫内大臣。　　

○命病痊前任西安副都统当桑阿、以内务府护军统领补用。　　

○准福州将军普恭来京陛见。以福州副都统富亮、护理将军。　　

○赏河南布政使萨迎阿、副都统衔。为哈密办事大臣。　　

○以直隶按察使戴宗沅、为河南布政使。四川盐茶道花杰、为直隶按察使。　　

○乙丑。上诣大高殿行礼。　　

○还宫。　　

○谕内阁、御史张曾奏、请饬禁刊刻落卷以端士习一摺。所奏是。抡才大典。弃取一秉至公。在士子果有屈抑。原许赴该管衙门控拆。若于未发榜以前。钞录闱文。送人批点。并榜后刊刻落卷。均干例禁。兹据该御史奏称、本科有浙江举人顾宗伊、刊刻落卷。散布流传之事。是否属实。著礼部查明具奏。　　

○谕军机大臣等、松筠奏、查讯齐默特多尔济、控告科布多解任参赞额勒锦、遣人索取马匹。大概情形一摺。解任参赞额勒锦。于应办马匹。辄派笔帖式色勒彬等。携带茶布。前往易换。已据供认属实。现在额勒锦。及齐默特多尔济、均赴科布多候讯。著松筠于行抵该处后。即将该贝勒所指干证巴勒吉等八人。并案内应讯各款。秉公审办。按律定拟具奏。至另片奏称、现在科布多办事司员巴克图、因案获咎。有年满换回笔帖式之绥远城骁骑校巴彦那苏图、施蒙额、二员。熟悉蒙古事件。已谕令那彦宝、于该二员内选择一员。由台迅速前往接办。以资熟手。将此谕令知之。　　

○陕西巡抚鄂山奏、新设佛坪厅。采买常平仓额。请以荞麦一石。作谷一石。下部知之。　　

○展修山东微山湖碎石坦坡。从河道总督严烺请也。　　

○以祭社稷坛。自是日始。斋戒三日。　　

○丙寅。谕内阁、前据御史慕维德奏、请覆查废员假借虚衔。朦混报捐。降旨交托津、长龄、查核。兹据托津等、将该御史指参情节。逐条查明。吏部于报捐废员。系遵照向例办理。尚无错误。该御史所奏。著毋庸议。至二卯报捐废员。如有违例朦捐原官。业经谕令确查。其头卯内、傥有与李经瀇情节相似之案。并著该部详细查核具奏。毋稍隐混。　　

○又谕、奕绍等奏、宗人府衙门。近年事务。较前增多。应用公项。逐年均有不敷。请查照成案。筹款添给。著准其在该衙门银库所存空房饭食炉火项下。先拨出银一千三百两。以补积年不敷之用。再自明年起。每年于此项内。拨出银三百二十两。添给公项。连从前奏准应给银一千九百八十两。共支用银二千三百两。以资办公。　　

○兵部议覆、闽浙总督孙尔准、题销道光五年分台湾水师各营朋马一案。得旨、依议至各省朋马奏销。例限于次年五月内具题。不准迟逾。台湾镇各营。自嘉庆十三年起。至道光五年。俱系分案题销。尚有道光六七八等年。未据题报。实属玩延已极。且孙尔准疏内称。迟延职名。移取到日。另行开参。自嘉庆十三年至今。未据逐案查取送部。殊非核实办公之道。著孙尔准严饬台变镇总兵。即将各营节年任意迟延各职名。速即查取送部议处。以儆玩误。　　

○以詹事府詹事文庆。充日讲起居注官。　　

○丁卯。祭先师孔子。命皇长子奕纬行礼。　　

○以克勤郡王尚格、著正红旗汉军都统。　　

○陕甘总督扬遇春、及其妻田氏、七十生辰。赏御书扁联福寿字。并珍玩文绮。　　

○戊辰。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○越南国王阮福蛟、遣使表贡方物。赏赉筵宴如例。　　

○以管理铜厂奋勉。赏云南景东厅同知陈桐生、知府衔。　　

○除陕西扶风县水冲难地五顷十九亩有奇职额赋。　　

○己巳。上奉皇太后幸同乐园。进膳。赐皇子及内廷王公大臣蒙古王贝勒越南国使臣等食。　　

○遣官祭关帝庙。　　

○谕军机大臣等、李鸿宾等奏、暹罗国王遣使具奏。补进例贡。并另表叩贺天喜一摺。暹罗国王、上年届当例贡之期。遣使入贡。因船只在洋遭风。贡品沈失。滋复备具表文方物。遣使补贡。并因捦获张逆。具表叩贺。情词恭顺。甚属可嘉。所有应修贡船。著准其先行回国修整。其压舱货物。照例免税。该贡使现已行抵粤东。著即饬令按程行走。如年内不能到京。即迟至明年正月。亦无不可。将此谕令知之。　　

○喀什噶尔参赞大臣扎隆阿等奏、布噶尔外夷遣使呈进表文。抒诚恭顺。报闻。　　

○前任哈密办事大臣恩铭等覆奏、查明哈密所属各卡。现在并无向过往商民勒索贿纵情弊。报闻。　　

○命御前侍卫载铨。查勘文殊庵行宫工程。　　

○缓徵长芦被水灶地上年额赋。　　

○庚午。太宗文皇帝忌辰。遣官祭昭陵。　　

○谕内阁、理藩院核议、惠显等奏请将萨玛第巴克什。定为札多尔呼图克图。查该萨玛第巴克什。前派充达赖喇嘛正师傅。并赏给印敕。是已叠沛恩施。今复吁恳赏加呼图克图名号。实属过当。且呼图克图名号。向无奏请赏加之事。著照理藩院所议。惠显等奏请赏加名号之处。不准行。　　

○又谕、张井奏、王营减坝挑河案内。关孟两滩切滩银两。可否比照漫工之例。分别销赔一摺。前经降旨。以南河奏报王营减坝工程。挑河工段内。有关孟两滩切滩处所。办理错误。应行著赔。兹据该河督奏称、挑穵该二滩。共用银三十四万九千五百五十两零。应作何分赔之处。并无例案可稽。可否比照漫工银两。分赔四成。准销六成等语。从前估办关孟两滩切滩工程。并不计及河底老淤胶结。难于刷宽。以致河流不能畅达。实属办理错误。与疏防漫口者。迥不相同。岂得比照漫工赔四销六之例。致滋含混。此项工程银两。即著落琦善、张井、潘锡恩、三人分摊赔缴。以示惩儆。　　

○又谕、浙江太平县民钟乾敬、呈控已革监生钟文湍、聚集匪党。横行诈抢。因挟钟乾敬理斥之嫌。将其捦至家内。刃械多伤。现经刑部验明。钟乾敬被刺右目。已成废疾。其余周身刃伤铁器各伤属实。且据呈出该县印示。该地方官明知钟文湍等藏匿处所。何以任其负固逞凶。不即查拏究治。著刘彬士遴委明干大员。驰往该县。将钟文湍等逐一严拏务获。按律惩办。无任一名漏纲。原告钟乾敬、著兵部照例解往备质。寻奏、拏获钟文湍、讯明殴伤钟乾敬成废属实。按律问拟发极边足四千里充军。下部议、从之。　　

○谕军机大臣等、朕于十月间。自盛京回跸。恭谒东陵。便赴成子峪相度。其平安峪不复往勘。著黄文煜祇将成子峪道路。稍为修治。平安峪树株。即不必翦伐。至苇子峪。向为往来经行之路。此后著禁止行人。改由西峰口行走。将此谕令知之。　　

○兵部奏、恭查驾诣盛京。于十月二十四日回銮。拟于二十五日武殿试。二十八日紫光阁阅视马步箭。二十九日御箭亭考试弓刀石。十一月初一日传胪。从之。　　

○调正白旗蒙古副都统钟昌、为镶白旗满洲副都统。以乾清门侍卫奕纪、为正白旗蒙古副都统。　　

○辛未。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王贝勒外藩使臣等。行庆贺礼。　　

○御同乐园。赐皇子及内廷王公大臣蒙古王贝勒越南国使臣食。　　

○以驻藏大臣惠显、为理藩院左侍郎。仍留任。内阁学士容照、署理藩院左侍郎。　　

○壬申。太祖高皇帝忌辰。遣官祭福陵。　　

