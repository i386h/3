<!-- { "loadSidebar": true } -->
○科尔沁扎萨克土谢图亲王诺尔布林沁等二人、喀尔喀扎萨克亲王车登多尔济等二人、阿拉善扎萨克亲王囊都布苏咙、巴林扎萨克郡王那木济勒旺楚克等二人、喀喇沁扎萨克都楞郡王布呢雅巴拉、奈曼扎萨克郡王阿宛都瓦第扎布、敖汉郡王干咱巴拉、苏尼特扎萨克郡王齐旺扎布、扎噜特扎萨克贝勒布木色楞、郭尔罗斯扎萨克镇国公扬赞巴拉、于神武门外瞻觐。　　

○辛亥。上御乾清门听政。　　

○以黏杆处三等侍卫容照、为大理寺卿。　　

○以镶蓝旗蒙古参领法丰阿、为镶红旗蒙古副都统。　　

○赏喀尔喀扎萨克贝子德勒克多尔济、双眼花翎。　　

○予故山东曹州镇总兵官刘清、入祀名宦祠。从巡抚钟祥请也。　　

○壬子。谕内阁、史谱奏、额勒浑、莫崇武、改由内地行走等语。散秩大臣额勒浑、头等侍卫莫崇武、致祭阿拉善王事毕。本应取道口外行走。此次改由内地。虽系自雇车马。并未动用驿站。惟改道行走。究属不合。俱著交部议处。　　

○以故阿巴噶辅国公那旺多尔济子萨木丕勒诺尔布、袭爵。　　

○以銮仪卫冠军使德铭、为銮仪使。　　

○命刑部尚书戴敦元、都察院左都御史昇寅、白镕、正白旗满洲副都统安福、镶红旗满洲副都统吉勒通阿、在紫禁城内骑马。　　

○予故阿巴噶辅国公那旺多尔济祭如例。　　

○癸丑。谕内阁、玉麟等奏、伊犁官兵留防喀什噶尔班满。请明春由冰岭更换一摺。此项官兵于道光十年八月。由伊犁派赴喀什噶尔应援。嗣经拣留防所。扣至明春。二年有半。较之换防班次。转多半年。自应及时更换。著照所请、于惠远城、巴燕岱、锡伯、索伦四营内。各按原额。共挑精庄官兵五百名。遴派协领一员。会同该营长等管带。明春起程。由冰岭行走。到喀什噶尔。交该城领队大臣验收操防。其应撤之官兵五百名。令该协领等管带回营。至此次换防官兵。仍分两班。于十四年更换一半。十五年更换一半。以符旧制。　　

○赏伊犁察哈尔、额鲁特、两部落被灾蒙古贫户牛马。　　

○甲寅。上诣皇太后宫问安。　　

○谕内阁、陶澍奏、出征备弁兵丁。在途索扰。殴毙人命一摺。出征兵丁。在途行走。该管官应严加约束。安静趱程。此次河南第八起官兵。行至安徽宿州睢阳驿。延不起身。河北左营守备马凤、把总拜鹏、藉称回教。需索银钱。任听兵丁将该署州家人胡林等、差役李万等殴伤。胡林旋即身死。又不将伤人兵丁交出。殊属胆玩。此风断不可长。必应严办示惩。著河北镇总兵谢金章、将马凤等所管第八起兵丁。另派将备带领。马凤、拜鹏、均著革职。无论行抵何处。即行扣留。勒令交出行凶兵丁。一并交该地方官解赴江宁。交陶澍严审治罪。并饬沿途州县。于后起官兵过境。妥为弹压。如再有勒索情弊。即行奏参严办。决不＜?宀十见＞贷。　　

○又谕、提督衔叶尔羌参赞大臣长清、著照副都统职衔、给予养廉银四百两。其随甲钱粮。并照例支给。　　

○谕军机大臣等、据陶澍奏、四川派赴台湾征兵。请由江西行走一摺。查乾隆嘉庆年间、调赴台湾之四川官兵。均由江西行走。较之绕道安徽江苏浙江。计少程途一千七百余里。自应循照办理。现经该督飞咨湖北江西福建各督抚。豫备夫马船只。俟官兵到境。随时应付。毋误军行。并著飞咨各带兵将弁。兼程前进。不准稍有延缓。又片奏。陕西马队三百余名。应由上江句容境、至丹阳县登舟。其马匹应由河岸驿路行走。兵丁及军装器械。由舟运送。至浙境交替。已分饬水陆豫备齐全等语。昨据杨国桢奏、接西安副都统明禅咨称、赴闽兵丁。自带营马三百匹。惟西口马匹。向惯驰骤平原。南省石路崎岖。远道必致疲瘦。进征时仍须另换。而中途徒滋累赘。已解回西安。仍由闽省豫备。该督即飞咨前途。毋庸豫备载马船只。将此谕令知之。　　

○户部议准、浙江巡抚富呢扬阿疏报、象山、江山、遂昌、三县开垦田地山塘十二顷六十六亩有奇。照例升科。从之。　　

○乙卯。谕内阁、讷尔经额等奏、被水州县。请全放折色一摺。湖北本年汉川等县卫被水。经杨怿曾等奏请拨银支放。当降旨令该督抚勘定灾区。通盘筹画。如常平仓谷。足敷散放。即将所拨银两另行存贮。兹据奏汉川等县卫。存谷无多。若派拨别属。各州县储备攸关。既不可动用空虚。兼以谷数过多。碾运不易。灾民待哺孔殷。概放折色。俾可早沾实惠。著照所请、所有前发抚恤银。及现在应发加赈等银。除已动支司库地丁各项。又动拨饷银。俟解到归还借垫各款外。尚不敷银二万四百三十八两零。准于司库监饷项下动拨还款。该督等刊刻誊黄。遍行晓谕。严饬该管道府、督率印委各员。实心经理。毋任胥役人等克扣侵冒。以副朕轸念灾黎、恩膏速沛至意。　　

○谕军机大臣等、有人奏、向来道府办公。惟资养廉。各省摊扣较多。支领无几。不得不取给于陋规。自蒋兆璠讦徐寅第之案起。州县刁风顿长。遇有亏短。皆思挟制道府。代为弥缝。抑勒后任。虚出通关。其有关于吏治官方非细。近来道府所延幕友。令州县公出脩脯。直隶即如此办理等语。上年因蒋兆璠禀讦一案。降旨令各督抚严禁陋规。原以该州县岂能自出己资。无非朘削小民。以为逢迎之计。若如所奏、直隶道府延请幕友。俱系州县公出脩脯。是否实有其事。如此变易名目。岂即能免属员讦告之端。著琦善将该省现在如何办理。确切查明。据实具奏。将此谕令知之。　　

○又谕、有人奏、江苏铜山县东岸驿、额设马一百匹。利国驿、额设马八十五匹。桃山驿、额设马七十七匹。安徽凤阳县王庄驿、额设马六十匹。濠梁驿、红心驿、各额设马六十五匹。现在每驿所存。不过十余匹。遇有差事。或下站打越上站。或票拏民骡民车供应。存驿之马。交家人餧养。听其克扣草料。如铜山县利国驿管号家人阚姓、绰号阚一刀。尤其著名者。本年七月初间。利国驿驰递粤东军营文报。中途双马俱倒。驿夫步行数里。始于腰站得马乘骑。傥离腰站较远。岂不耽延时刻。恐各处皆所不免等语。国家设立驿站。关系甚重。各省额设驿马。支领马乾棚厂等银。并准每年报倒二三四分不等。自宜如数足额。留心餧养。似此克扣侵冒。额数悬殊。成何事体。该省不肖州县。因循欺饰。巧于弥缝。一闻上司稽查。上下站俱可通融调集。弊何由除。著陶澍、林则徐、邓廷桢、认真稽察。设法抽查。如有前项弊端。立即严参惩办。毋稍姑容。以清积弊而肃邮政。将此各谕令知之。　　

○又谕、本日据讷尔经额奏、汉州等县卫抚恤加赈。仓谷不敷。请全放折色。已明降谕旨准行矣。各州县常平积贮。原以备不时之需。如果实贮无亏。或偶被偏灾。本境不敷碾放。犹可借资邻境。自不致动须折色。该省道光十一年奏销册报各属常平谷数。是否实贮在仓。著讷尔经额督饬各该道府、先行核盘。俱结呈送。该督于出省查阅营伍时。顺道抽盘。傥有霉烂亏短。据实参办。断不可姑容徇隐。该督到楚未久。无所用其回护。务当破除情面。认真抽查。经此次盘查之后。将来如有亏短。惟该督是问。恐不能当此重咎也。将此谕令知之。　　

○以故喀尔喀扎萨克镇国公蕴端达什子噶勒桑端多布、辅国公那木济勒多尔济子哈斯车林、各袭爵。　　

○命前任乍浦副都统喀兴阿、以三品顶带休致。　　

○旌表遇贼捐躯湖北兴山县军功九品陈上达妻张氏。　　

○礼部议准、安徽巡抚邓廷桢疏报、采访宣城县贞节妇女唐许氏等三千一百八口。河南巡抚杨国桢疏报、辉县孙兰姐等八十六口。各请建总坊旌表。从之。　　

○修湖北襄阳府老龙石堤。从总督讷尔经额等请也。　　

○丙辰。谕内阁、京城内外河道淤浅。间有全涸处所。前降旨派耆英等履勘。穆彰阿等核估。经工部奏请兴修。尚未派员办理。因思本年夏令亢旱。民力拮据。现在节气较早。明岁二月。即可兴工。著派耆英、博启图、恩铭、达三、再行履勘。择要兴修。于要工既有裨益。贫民亦藉资糊口。用示朕轸念民艰、以工代赈至意。　　

○又谕、昨日御史徐宝善奏、请饬禁私书请托一摺。内有谒选之吏未行。请托之书已去。及怵于权要。习教猺匪等三案。疆吏掣肘等语。朕详加披阅。意必实有其人。实有其事。交军机大臣传到该御史询问。令其据实登答。兹据军机大臣将该御史亲笔登答呈览。其人其事。毫无指实。均系泛论。御史职任言官。原许风闻陈奏。如内外大臣。有营私骫法。以及朝廷政事阙失。自应据实敷陈。直言无隐。何得以莫须有之事。逞其笔端。出于捏造乎。湖南猺匪赵金陇滋事。朕特派禧恩等前往。卢坤调度有方。罗思举奋勉出力。将逆匪埽数荡平。卢坤等保举各员。均经交禧恩等核议。奉旨准行。广东连州猺匪滋事。李鸿宾、刘荣庆、办理不善。又派禧恩等由楚赴粤。督率余步云、曾胜、剿办迅速。特旨加恩奖励。诸臣和衷共济。疆吏并未掣肘。至台湾匪徒滋事。现派瑚松额等前往。其起衅根由。尚未查明。各路官兵。亦未到齐。更无庸议。该御史妄以揣度之词。作为切实之语。阻挠国政。摇惑人心。于用人行政。大有关系。此风断不可长。徐宝善著交部议处。寻议降三级调用。得旨、著加恩回翰林院编修任。　　

○又谕、保昌奏、派买热河驻防不敷兵米。为数较多。请将仓存米石抵拨一摺。据称热河本年秋收歉薄。粮价增昂。应买道光十三年驻防不敷兵米。若仍循照旧章。派承德府并平泉等州县、饬发各铺户同时买交。商力不免拮据。且采买较多。小民恐有食贵之虞。自系实在情形。著照所请、将宫仓存贮郭家屯租米一千一百七十四石零。及府仓现存米一千五百石。一并抵作十三年应买驻防不敷米石。俟一二年后秋收丰稔。再将府仓米石买补。既于兵糈无碍。而民食商力。均有裨益。其前项不敷兵米七千四百九十四石零。除平泉、建昌、朝阳、赤峰四州县。仍照旧各买一千石外。承德府应买八百二十石零。即饬该府领价买交。再热河道应领前项米价银两。除郭家屯租米外。准将府仓米石抵拨。即饬将领回银两。存贮道库。归入十四年兵米案内办理。　　

