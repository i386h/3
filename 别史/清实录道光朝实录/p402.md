<!-- { "loadSidebar": true } -->
○谕军机大臣等、前因宁夏将军庆山、与副都统噶普唐阿、互相揭参。特派昇寅前往。会同鄂山查办。本日又据噶普唐阿奏称、宁夏满营通益库所存恩赏等项。及另存马价银两。庆山到任一年有余。未经查过。仅派协领阿玺达一员管理。该副都统屡催会查。推诿日期。弥补显然。迨迟至二月初。会同抽查。大数尚未亏缺。惟一色新纸包封。今查出官拴马亏缺四百五十七匹。并未随时买补。现饬该协领等赶紧采买足额等语。著将两次具奏各摺。钞寄鄂山阅看。昇寅已于本月十八日自京起程。鄂山计算昇寅于何日可抵甘肃境。即将奏销事宜。暂交该藩司局员等。详核办理。迎赴前途。会晤昇寅。作速前往。到彼后。即传旨著昇寅署理宁夏将军。将庆山等互参各款。会同逐一秉公查办。勿令稍有不实不尽。致干咎戾。将此谕令知之。　　

○又谕、国祥曾任宁夏副都统。该处库贮银两。有无亏短。官拴马匹。有无缺额。该将军、副都统、每年是否会同盘查。庆山到任后。曾否自行查验。国祥与庆山共事。几及一年。该将军办事若何。并该处营务情形若何。务即逐一据实覆奏。不许稍有隐饰。将此谕令知之。　　

○缓徵直隶高阳、青、静海、沧、盐山、正定、灵寿、邢台、玉田、隆玉、宁晋、十一州县被水被旱新旧额赋。　　

○戊午。上诣绮春园问皇太后安。　　

○御含辉楼。阅侍卫等骑射。　　

○命内阁学士桂轮、在御前侍卫上行走。　　

○己未。谕内阁、阮元等奏、滇盐溢余银两。恳恩酌留以济边费一摺。滇省办理边务需费。向无闲款可支。遇有巡防弹压事件。皆系随时设法。凑垫供用。往往不能应手。据该督等奏称、该省盐务。现在极力整理。大有起色。上年盐课奏销。溢出余课银一万五六千两。核计本年、竟可较上年溢余数倍之多。请将此项银两。酌拨量济边费。所办甚好。嗣后著于每年五月奏销时。查明盐课溢余银共有若干两。不必限以定额。以一半造收报部。一半存于藩库。以备沿边诸事之用。并将所留银数。及动用款目。随同奏销、造具清册报部。以凭查核。　　

○庚申。谕内阁、刘彬士奏、审拟已革千总魏大鹏、呈控游击钱芳耀、滥派捐项。并查讯提督萧福禄咨革把总李世禄等各一摺。此案已革黄岩镇标游击钱芳耀、于该提督巡部时。各员弁攒凑财物办差。既为经手支发。又将余存损项。为总兵垫送分金。并不即时发还。钱芳耀著开复原官。交部严加议处。磐石营都司项培、温州城守营守备袁浦、讯无经手支用情事。惟摊捐本营廉俸。亦有不合。俱著交部议处。温州镇总兵杨继勋、于四营凑银办差。既失觉察。其致送提督分金。虽因旧交寅谊。与夤馈送有间。惟令属员暂垫、因该提督未经收受。始行发还。实属违例。杨继勋著交部严加议处。提督萧福禄、于总兵馈送、并未收受。惟各营凑银办差。失于觉察。迨魏大鹏之父魏登庸告发。又不据实奏明查办。实有应得之咎。念其曾经出师著绩。年已就衰。萧福禄著即以原品休致。无庸交部察议。其应否食俸之处。该部照例办理。提标左营游击李万清、提标后营千总马殿祥、讯无得受酬应。惟失察丁役收受折席洋银。均著交部察议。至萧福禄原咨斥革把总李世禄。傅得义。外委邹光耀、谢应雷、讯无擅离职守确据。著无庸议。　　

○又谕、韩文绮奏、请将各属未买缺谷、展限买补一摺。江西省各厅州县、历任交代案内。折价流交缺谷。前经奏准。分作三限买补。嗣因初二两限谷石。届期未据买足。复经该抚先后奏准展缓。兹据奏称、所有各厅县应买初二两限、同三限、及递展各缺谷。九万八千五百四十八石零。内除龙南县三限递展未买谷三千七百六十八石。扣至本年秋后、始届限满外。其余各缺谷、已报买上仓者。共七万四千八百三十石零。尚有定南、彭泽、赣县、大庾、四厅县未买谷一万九千九百四十九石零。或因本境产谷无多。恐妨民食。或因邻境价昂。远道采买。脚价倍增。以致未能一律买齐。尚非无故迟延。著照所请、准其将该厅县限满未买谷石。展至本年新谷登场后。同龙南县三限递展谷石、埽数买齐。其实缺人员。仍停升调。署事人员。概停委署补缺。傥再有逾限买不足数之员。即同督催不力之本管知府。一并参办。　　

○又谕、韩文绮奏、审拟会匪案内首要各犯一摺。著刑部速议具奏。此案黄沅泷、钟心泷、均罪应斩决。此等要犯。自应明正刑诛。因何俱令其监毙。是否该犯等畏罪自尽。抑系地方官诡避处分。纵令禁役人等。凌虐致毙。此时姑免其深究。嗣后各直省督抚。遇有此等要犯。务须饬属严行羁禁。小心防守。毋得松放刑具。致有疏虞。重干咎戾。将此通谕知之。　　

○大学士两江总督蒋攸铦等奏、挑浚吴淞江工程完竣。请将原借平粜缓漕米价银二十六万五千七百三十二两零。即作为挑浚吴淞江经费。就款开销。从之。并予筹办精详之江苏布政使梁章钜等、升叙有差。　　

○又奏、故松江府知府赠太仆寺卿周中鋐。捍潮效灵。请于吴淞江岸。建立专祠。列入春秋祀典。从之。　　

○以山西太原镇总兵官王雄。为浙江提督。　　

○旌表守正捐躯直隶清丰县民杨昆得妻张氏。　　

○辛酉。谕内阁、嵩孚等奏、请将办工出力之捐升人员。留楚差委等语。襄阳府同知捐升道员继德、候补通判捐升知州马宏图、办理王家营堤河各工。尚为出力。著交部议叙。嵩浮等请将该二员留楚差委补用之处。与例不符。著不准行。试用府经历虞家惠、试用未入流高文津、催督人夫。始终奋勉。俱著遇有本班缺出。尽先补用。　　

○又谕、琦善奏、废兵守饷、请饬部准销等语。山东省废兵守饷。前经降旨。不准续添。当以道光六年七月为限。兹据该抚奏、该省报销嘉庆二十三四年、暨道光元二等年、找支守饷各案。经户部驳令查追。惟念此项、委系支领在前。报销在后。若以先经准给之项。复令追还。此等残废兵弁。无力完缴。转恐追呼滋扰。著准其照案查销。　　

○又谕、琦善奏、筹添书院经贵一摺。山东省城泺源书院。前于乾隆年间。将登莱二府余米变价等款银两。发商生息。每年所收息银。除支销经费外。计历年积存银三千二百八十四两零。兹据奏肄业人数日增。费用日多。本款息银。不敷支给。自应设法筹添。著准其将前项积存银三千二百八十四两零。仍发商行息。每年息银四百九十余两。添补书院经费。嗣后将新旧两款息银。尽数支销。并自道光六年起。免其造册报部。以惠士林而如核实。　　

○又谕、松廷等奏、海运经纪长支耗米银两。请予限扣还。并令前任坐粮厅照案分赔一摺。北仓赔米经纪。应缴还海运耗米价银一万二百一十八两零。据松廷等查明。前任坐粮厅琦琛、汪鉴、于支发时。并未奉仓场侍郎批给。现在该赔米经纪。业经革役。且均已苦累。势难缴还。请照安令坐粮厅分赔四成。著于前任坐粮厅琦琛、汪鉴、每员名下。各赔二成银二千四十三两零。下少六成银六千一百三十一两零。即在长支经纪名下追赔。以清帑项。至经纪每年有承办运务。且系代赔之款。著予限五年。于每年脚价内坐扣。　　

○命户部尚书王鼎、左侍郎敬徵、驰往天津。查办盐务。　　

○赏前任仓场侍郎福绵、头等侍卫。为库车办事大臣。　　

○以广西义宁协副将李白玉。为山西太原镇总兵官。　　

○壬戌。谕军机大臣等、张井等奏光汛安澜摺内。据称南河从前每遇黄水长高。即以倒灌济运。受淤过甚。两年来坚守御坝。稍见刷涤深通。现在偶逢黄长。即将临黄坝堰封闭。不敢任听倒灌等语。本年黄河水势。虽旋长旋消。该河督等、随时相机启闭坝堰。趱渡漕船。甚为遄速。顷据蒋攸铦等奏报、已将二进军船全数渡黄。所办甚好。惟节候已交夏令。黄水长发更勤。在后江广各帮船。较为笨重。尤当加意催趱。断不可踵借黄济运之弊。致运道更淤。即倒塘灌放之法。亦殊多周折。该河督等总须坚持定见。视黄水之长落。将临黄坝堰相机启闭。趱挽军船。勿令黄水涓滴入运。方为妥善。将此谕令知之。　　

○以吏部左侍郎凯音布。署户部右侍郎。兼管钱法堂事务。　　

○以西安军政年逾六十官三十三员。精力未衰。命留任。　　

○修江苏天然闸下河堰。从大学士总督。蒋攸铦请也。　　

○癸亥。旌表守正捐躯山东历城县民张庆妻王氏。　　

○浚直隶北运河淤滩。从护总督屠之申请也。　　

○甲子。上幸静明园。诣龙神庙拈香。　　

○谕军机大臣等、此次入卡肆逆。原系张格尔首先倡乱。现已法网难逃。生俘阙下。明正刑诛。该逆裔家属潜匿外夷。苟全生命。原典足重轻。如果该部落遵檄解送。尽绝根株。固属甚善。傥竟视为奇货。断不值与之相较。前降谕旨甚明。该将军等又复传檄前往。那彦成到彼。看其若何禀覆。如该夷等尚存观望。但当严守卡伦。不准通商贸易。一面将卡内善后事宜。布置周妥。总令各回众畏威怀德。不复思乱。自当绝其煽诱。永靖边陲。切勿劳师远出。严索穷摉。方为得体。至博巴克等甘心从逆。固属罪不容诛。然视逆裔家属。更无关轻重。总责令布噜特等。严拏缚送。尽法惩治。亦不必派兵出卡查拏出。再发去御制诗清汉文各一张。那彦成等即遵前旨。于喀尔铁盖山、勒石建碑。将此由五百里谕知那彦成、杨芳、并谕武隆阿、苏清阿知之。　　

○又谕、长龄奏、已于三月初三日。自喀什噶尔起程回京展觐。览奏欣喜。那彦成出关已久。此时早当迎晤。该将军交代后。自己遄速前来。朕专待面晤。途次有可趱程之处。务即赶紧行走。以纾盼注。时已入夏。发去御笔书画诗扇一柄。扇袋一个。交长龄祗领。将此由五百里谕令知之。　　

○命定亲王奕绍、署管理钦天监事。　　

○调正红旗满洲都统赛冲阿、为正黄旗蒙古都统。以大学士长龄、兼正红旗满洲都统。　　

○乙丑。上诣绮春园问皇太后安。　　

○御勤政殿听政。　　

○以故喀尔喀郡王蕴端多尔济子多尔济喇布丹、袭爵。　　

○以翰林院侍读学士胡开益、为詹事府詹事。太常寺卿桂龄、为大理寺卿。　　

