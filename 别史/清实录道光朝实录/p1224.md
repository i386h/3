<!-- { "loadSidebar": true } -->
○以内阁学士赵光、署兵部左侍郎。翰林院侍读学士灵桂、为光禄寺卿。　　

○壬子。乌噜木齐提督中福、因病解任。以山东登州镇总兵官玉明、为乌噜木齐提督。闽浙督标中军副将武攀凤、为登州镇总兵官。　　

○癸丑。谕内阁本月十九日。寿皇殿圣容还御。著派王大臣等、敬谨从事。并著惠亲王绵愉、于二十日卯刻恭诣拈香行礼。　　

○又谕、富呢扬阿等奏、筹议派拨青海蒙古番子官兵。协同驻防官兵按季会哨章程一摺。览奏俱悉。海南适中之贡额尔盖地方。有上中下三路。俱能分抵防城。该处乃通番要道。河北咽喉。著照议分班管带防兵。并蒙古番兵。按季定期出巡。前赴贡额尔盖游巡会哨。此项官兵等、所需经费。除照例筹给外其蒙古番子官兵。自应酌给犒赏银两以示体恤。准其将闲款银二千三百两。仍查旧章每年解交青海衙门。移归新定游巡章程项下核明饬发。其每岁收支款目。免其造册报销。经此次议定章程。该督等务当严饬各官弁认真会哨。实力巡防毋得虚应故事。傥试办一二年后。体察情形如有不能得力必须变通办理之处。著该督会同青海大臣随时酌核。据实具奏。　　

○以乌噜木齐都统惟勤、兼署提督。　　

○乙卯。谕军机大臣等、陆费瑔奏、耒阳县匪徒。经守城兵勇连次击退。并赴调官兵沿途接仗。现于连界各属分别派委员弁堵击各情形。览奏均悉。该匪等自连次受创之后。复敢屯聚距城一二十里之石塘铺冷水井灶头街等处。鸣锣纠众。威胁乡民肆行杀夺。拦阻文报。不法已极。现除已到各兵外石生玉所统各路精兵。计已到齐。著陆费瑔、石生玉、即督同前进。相度机宜。合力围捕。务将首要各犯痛加剿除。迅速蒇功。其连界各乡。仍各派弁兵严密堵御。毋令该匪徒计穷窜逸。各路蔓延。致留后患。是为至要。将此由四百里谕令知之。　　

○以翰林院编修甘守先、为陕西乡试正考官。陈宝禾、为副考官工部左侍郎。徐士芬、为江南乡试正考官。翰林院编修江国霖、为副考官。　　

○丁巳。谕军机大臣等、壁昌奏、勘定沿江安设炮墩处所一摺。据奏沿江南北两岸。必应安设兵炮。以固民心现已勘明省城太平门外之五龙山。可以建筑炮墩。镇江北固山下。筑长堤一道间段修筑炮堤。对岸顺江洲筑炮堤一道。两岸排列炮墩。圌山关之大矶头二矶头。筑斜长土堤并将旧有土炮墩加长。对岸东生洲并北岸三江口。分别添筑土堤。鹅鼻嘴之大石湾。筑土堤一道。均经钉桩为记。并于福山将总兵衙署兵房勘定饬修。俱著照议妥为办理。江防关系极重。现于扼要处所安设炮堤炮墩。必须工程坚固。防守方能得力。著责成壁昌督饬承办。各员认真经理。毋得草率了事。有名无实。如工竣后勘验不能如式或渐有剥蚀情形。即随时指名参奏。饬令赔修。其小石湾刘闻沙现办各工。已据署靖江县知县李炳照捐办经该署督勘明刘闻沙堤上。应排炮墩饬令该员一手捐办统俟工竣后由该署督核明具奏。至所称炮墩工程需费不少。已谆饬地方官劝导官绅商民等捐资认办如果该官绅等好义急公。或认办一段。或认办数段。著该署督于验收后按照所捐银数。分别请奖。候朕施恩。将此谕令知之。　　

○戊午。遣官祭火神庙。　　

○谕军机大臣等、前因云南等省向有银厂。抽收课银降旨令该督抚体察情形。如此外有可开采之处准照现开各厂一律办理。兹据周之琦奏称广西银厂。现在仅存三处。每年共抽正课银四五百两不等。为数寥寥。其临桂等县旧有各厂。久经封闭。并未续开。惟矿砂有衰旺之时地气有转旋之候。现已密饬府县添派委员详细躧勘如有矿砂复露之处。即照现办章程招民开采等语。天地生财以供民用。若不能变通尽利。则民用易匮。而财货亦有弃地之虞。广西旧有各厂前因采取过多。山空砂薄。是以暂行封闭。积之既久。地气亦郁而必宣。但能因地之利。顺民之情自可著有成效。现在查勘各该处。如果有矿苗重出砂路复新即著谆饬该委员等会同地方官劝谕商民试行采办。务在禁其扰累。去其烦苛。使民乐于从事。现存蕉木南丹挂红三厂。抽课无多。亦著察看该处附近之区。是否可以量为推广。此外各山场。如本非旧厂而有可开采之处并酌量情形。一律招办。傥该员等不能妥为经理或饰辞阻挠。或张扬抑勒或以课银为数无几为词。甚至假手吏胥侵渔图利。该抚一有闻见务即随时撤回。指名参奏。仍另派妥员实心筹办。以期于国计民生两有裨益将此密谕知之。　　

○己未。谕内阁、御史文鐀等奏首进南粮经一月之久。仅卸贮三十七万余石在后各帮。米多期迫恐致有误起卸。请饬设法变通等语。著仓场侍郎妥议赶办。毋致临事周章。　　

○以奉恩将军恒春子荣秀、袭职。　　

○庚申。谕内阁、前据御史黄钟音奏、四川省盗贼蠭起。请饬查办。当经降旨交宝兴查拏究办。兹据该督奏称查明抢劫拉搕各案就该御史原奏。逐加查核。或现已获案审办。或尚未获案。并有未据事主呈报之案。现在勒限缉拏等语。匪徒抢掠滋扰。为害地方必。应严拏究办。著宝兴严饬各地方官。于现获各犯悉心研鞫。尽法惩治。未获之犯。赶紧购线访拏。不准一名漏网。其未报各案。恐不肖州县意存讳饰。消弭。匿不详报。以致匪徒肆无忌惮。著即遴派明干妥员。分往各属。明查暗访。总期有案必获。有犯必惩。以靖奸宄。而安闾里。　　

○旌表守正被戕山东钜野县民陈让童养媳张氏。　　

○辛酉。旌表守正捐躯山东历城县民郑希有妻李氏。　　

○壬戌。朱谕、军机大臣传知前锋统领护军统领等。著将该处所贮阴文合符五扇。送交军机处贮大内。永不动用。新颁阴文合符四扇。著交该统领等敬谨收贮。此旨著军机处该统领均各存记。　　

○谕军机大臣等、据陆费瑔奏官兵剿捕耒阳匪徒。连获胜仗情形。览奏均悉。该匪等巢穴俱在西乡鱼陂洲哑子山一带。径路崎岖树木丛杂经永州镇总兵英俊等分投摉捕歼毙多名。焚毁贼巢。余匪奔窜。势已穷蹙。办理尚属妥协。惟首犯阳大鹏尚未就捦。著该抚会同石生玉设法搜捕。断不准令幸逃显戮。日久稽诛。其余各要犯。亦须按名侦缉。分路兜捦。以正典刑而伸国法。其现获之僧倡贯一犯。既讯系阳大鹏主谋正可向该犯严究阳大鹏下落。毋任狡展讳匿。将此由四百里谕令知之。　　

○命陕甘总督富呢扬阿、拨银八千两。解赴库车。备道光二十六年经费。　　

○癸亥。谕内阁、德春等奏请饬催漕船等语。漕船衔尾北上。不容片刻稽延。兹据该侍郎等奏称安庆前帮。脱空七日。安庆后帮。又脱空十余日之久。尚无入关信息。实属延玩。著漕运总督山东巡抚直隶总督严饬沿河文武员弁。于在后各帮漕船。务须一律上紧提催跟帮前进。飞挽抵通。毋再任意逗留。致干咎戾。　　

○甲子。两广总督耆英奏、沿河各属被水。委员勘办情形得旨、勘明据实具奏。固结民心第一要务。毋稍忽怠。　　

○乙丑。谕内阁、桂轮等奏参、贻误公事并需索无厌之乌梁海总管一摺。乌梁海总管垂敦扎布、于本年呈进貂鼠解送乌里雅苏台。并不随行。且平日于所属之人。需索入己。怨声载道。著照所请、垂敦扎布著革去总管以示惩戒。所遗员缺。著该将军拣选妥干人员。另行奏补。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百七

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十四年。甲辰。秋。七月。丙寅朔。享太庙。遣睿亲王仁寿、恭代行礼。　　

○谕军机大臣等、据琦善等奏、西藏驻防弁兵。原系三年一换。例准雇役番妇。代司缝纫樵汲。迨后留防过多。更换日少。该弁兵奸生之子。在营食粮者。现已十居二三。兼之因差来藏之弁兵。并无留防之例。亦准留藏候补。竟有待至二三年。方得轮补缺粮。各弁兵日形苦累等语。内地赴藏驻防弁兵。原以备缓急之用。此时若照例查办。自必骤加厉禁。恐难相安。然仍旧因循。年复一年。不但帑项有亏。且恐在营弁兵。渐成唐古特族类。傥偶有事端。难资得力。此事甚有关系。自当渐次裁革。著该大臣等嗣后遇换防之期。即行照例更换。少准留防。其有欠项者。酌量给发。俾令糊口有资。余均尽数扣还。如有兵粮缺出。即著慎加遴择。凡身家不清者。概不准其挑入。并著拣择兵丁若干名。暂留琦善署中。勤加教练。以收实效而杜弊端。总之有亏帑项其弊小。成其族类其患大。懔勉为之。将此谕令知之。　　

○贷陕西葭州被雹灾民耔种。　　

○丁卯。湖广总督裕泰奏、攻剿耒阳县匪徒。击毙多名。现饬各营购线。侦缉首逆阳大鹏等。务期悉数弋获。从严惩办。报闻。　　

○以吏部左侍郎柏葰、署京营右翼总兵。　　

○免河南郏县民欠仓谷。　　

○戊辰。谕内阁、户部奏、已故查库御史罚赔银两。地方官报部迟延等语。已故广东督粮道前任查库御史朱逵吉、罚赔减半银五千五百二十两。应以奉文之日起限。予限半年。由该故员子孙名下追缴。该地方官等任意耽延。经该部节次严催。始将奉文日期报部。业经久逾期限。以致该部无凭奏请展限。实属玩愒。著梁宝常、查取迟延各职名。照例送部议处。其未完银两。仍著饬令地方官严追完缴。勿任宕延。寻奏、朱逵吉、孙庭焜、已将代赔银两全缴。地方官虽详报迟延。尚能督催全完。应免议处。从之。　　

○己巳。谕内阁、果勒明阿等奏、请酌留兵丁一摺。科布多屯田紧要。现值该兵丁等换班之期。若全行更换。恐于屯田差务。未能熟悉。著照所请、准其于此次应换兵丁一百六十名内。将上届留驻兵六十名。全行更换。于一百名兵内。仍择六十名。暂行酌留。以资熟手。俟下届换防时。将此次所留兵丁。全行更换。仍不得过两班。以符定制。　　

