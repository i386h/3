<!-- { "loadSidebar": true } -->
○以拏获贼犯。赏土尔扈特台吉策口□聆栋罗布缎匹。　　

○予四川故成都县知县张人龙、阆中县知县戴本义、署仪陇县知县陈嗣虞、热河故巡检夏熙、入祀名宦祠。江苏故通政使司副使顾莼、湖南故顺天府府丞彭浚、工部主事陈运镇、山东故湖北石首县知县张杰、广西故副贡生张映轸、云南故教谕司国英、入祀乡贤祠。从都统嵩溥、总督鄂山、讷尔经额琦善、邓廷桢、伊里布、巡抚林则徐、钟祥请也。　　

○甲子。上诣大高殿谢雪。　　

○谕内阁、前据给事中寅德奏、江西上高县已革廪生陈泰来、呈报开采宜春县登土□布里等处铜铅。前任巡抚不愿办理。以致宜春等县诸山。所产铜铅铁锡。匿不具报。当降旨著陈銮据实覆奏。兹据该抚查明登土□布里等处山场铅砂。并不畅旺。有碍居民田庐。且屡次呈报开采。俱经降旨概行永远封禁。著陈銮仍遵前旨。晓谕居民。毋得妄冀开采。以致聚众耗食。滋生事端。仍著遵照原定巡防章程。严行稽查结报。如该管员弁巡察不力。结报不实。著即严参不贷。　　

○以四川成绵龙茂道李宗传、为山东按察使。　　

○旌表守正捐躯河南汝阳县民曾玉瞍童养媳张氏。　　

○鄂尔多斯贝子端多布色楞等二人。科尔沁额驸齐默特多布端。于神武门内瞻觐。　　

○乙丑。谕内阁、前据御史刘梦兰奏、贵州古州同知张锳前任贵筑县时。在省城置买房屋。徵歌宴集。旋将屋价加增。抵作交代等语。当交贺长龄据实查明。兹据该抚奏称、张锳素无奢靡等事。其任内交代仓谷。业经后任照数接收。依限结报。并未将房屋抵作交代。所奏著毋庸议。　　

○以故一等延恩侯朱贻坦族叔书桂、袭爵。　　

○定端亲王奕绍发引。命惠郡王绵愉、前往奠送。　　

○丙寅。上诣皇太后宫问安。　　

○谕内阁、上年因四川学政王笃、阅文幕友六人。均系陕西籍贯。曾经降旨令该学政酌量更易数人。以肃关防。并通谕各直省学政、嗣后不得专用本籍之人。致滋流弊。该督抚学政等、自当共见共闻。恪加遵守。本日据梁章钜将广西学政丁善庆幕友姓名籍贯。照例开单呈览。该学政幕友五人。均系湖南籍贯。前降谕旨甚明。该学政岂未之见耶。丁善庆著交部议处。仍著更易数人。以肃关防。梁章钜于该学政延请同籍幕友。并未阻止。亦有不合。著交部察议。　　

○又谕、讷尔经额等奏、遵旨会议章程一摺。前给事中常大淳陈奏、湖南镇筸镇善后章程。当降旨令讷尔经额、裕泰、杨芳、会同妥议。兹据该督等详悉会核。按款胪列具奏。朕详加披阅。据奏镇筸练勇。土著贫苦。应扣借款尚多。且当甫经惩办之后。著暂行循照旧章。俟一二年后丁力稍纾。察看情形。筹议办理。其该处兵丁练勇。嗣后不准以外来游民充当。如有混行保送。及率准充补情事。即著分别参处。至散放兵勇饷米。现据该督等查无情弊。其例支本色米石。或愿领米。或愿折钱。应从其便。至豫备银谷。虽系体恤丁情。但频年借贷。愈积愈多。究属滥支。著该督等于清查案内。将如何酌定限制之处。另筹办理。至练勇额设教习加赏银两。既经该督等查明。并非虚造名册。亦无短扣情形。著饬该道务照旧章。毋任日久滋弊。其该营买备屯谷价银。连运费并计。嗣后总以八钱为率。傥有不敷。即由该道自行筹补。其巡阅苗寨。著定于每年秋收后。令该道巡阅一次。不准再有藉延。仍将启程回署日期。详报查考。并令各厅县将该道入境出境日期通报。至辰永沅靖道。著仍遵前旨于通省知府内拣员升补。不得以同知请升。所属各同知。如有贪劣之员。即著严加甄别。其拔补苗备弁及屯长等缺。务须严绝行贿打干情弊。经此次议定之后。该督等务宜谆饬该道。会同该镇督率厅弁等实心经理。加意抚驭。期于经久无弊。用副朕慎重苗疆。筹计安全至意。　　

○谕军机大臣等、据裕泰奏称、湖南参革知府王鸣球、禀揭学政蔡锦泉考试该府各属生童。该学政吩示新进童生。每名出钱六千四百文。以三千文缴入内署。余作当差人等火食之用。传询各学教职并巡捕官。均称实有其事。并据典史张运升禀称、此项系各学门斗等收受过付。经该抚备文咨询。该学政覆称内署菜蔬。均系发价饬县备办。有结可凭。其当差人等工食。向由府县经理。并无需索童生钱文之事等语。著该抚亲提应讯人证。并传到该府所属各学教职及巡捕官并门斗人等、确切根究。认真查办。如果实有其事。即行奏参。不许稍有讳饰。傥系王鸣球因妄求一事。恐被劾参。捏情妄揭。该学政实无收受童生钱文之事。即将该参员从重惩治。以儆官邪。该抚惟当破除情面。一秉至公。虚则虚。实则实。毋得意存消弭。如敢将就了事。致有不实不尽。将来别经发觉。惟该抚是问。将此谕令知之。　　

○两广总督邓廷桢等奏、遵查三省毗连地界。并无匪徒窜匿。现酌拟巡缉章程。广西西隆州之古漳汛。与云南广南府之长洪汛、及剥隘一带。均相距二百余里。旧设怀岩卡。仅有兵二名。今议于隆林营添拨兵四名。西隆州拨壮丁六名。在彼巡防。其与黔省接界之八渡塘地方。向有汛官一员。兵三十名。距黔省之八渡汛二十里。亦应于适中之垄江村。添建卡房。由隆林营拨兵五名。西隆州拨壮丁五名。以资巡缉。又西隆各营汛。向偕滇黔两省营汛。每月会哨一次。现议每月朔望。会哨两次。又查思恩府百色地方所属之阳万土州。西通剥隘。该处有逻村汛。其距该汛一百七十里之法村。为扼要之地。旧设卡房。仅有兵二名。今拟以逻村汛外委一员。移驻法村卡。并拨镇标兵八名。阳万土州兵十名。在卡巡查。庶足益壮声威。得旨、依议妥办。不可日久视为具文也。　　

○丁卯。谕内阁、宗人府奏、御史永桐、因拣选贝勒。未经入选。具禀渎辩。永桐系弘旿之子乾隆年间。弘旿因庄头事件。使人至通永道嘱托。革去贝子都统治罪。是弘旿所犯本系私罪。何得谓为无罪之人。即嘉庆年间赏给奉恩将军。准其随班入朝。系属特恩弃瑕录用。此次宗人府拣选承袭贝勒。未将该员入选。办理本无错误。乃永桐率行具禀哓哓陈诉。实属不合。著交部议处。　　

○又谕、乐善等奏、军台驼马被灾。请暂行调剂办理一摺。军台差务。最关紧要。现在布鲁图所属十一台驼马。因遭风沙被灾。不敷充差。即著照乐善等奏、所有报匣夹板事务。照常驰驿外。其出差大臣官员等、著由乌尔噶江行走。其由乌里雅苏台、科布多、库伦等处解部人犯。著由扎萨克各旗护送递解。　　

○戊辰。谕内阁、前据伊里布奏、请将甄劾步箭全空之该省提标云骑尉刘国宝、革退世职。当交兵部议奏。兹据该部查明世职人员。学习期满。弓马稍有可观。而营伍未能谙练。准其再学习三年。照例考验。如仍不堪造就。或平日不用心学习。勒令回籍。若行止卑污。即行革退等语。刘国宝著仍留世职。是否尚堪造就。抑勒令回籍之处。著该督照例办理。　　

○理藩院奏、定拟冰图王旗台吉官员招留蒙古民人复开荒场、处分罪名。并通饬蒙古人等、不准以汉义命名。得旨、依议。此案蒙古人名。率多汉义。实属不合。嗣后著各扎萨克通饬蒙古人等止准以满洲蒙古字义命名。不得取用汉人字义。以符定制。　　

○授顺承简郡王伦柱子春益三等镇国将军。贝勒绵誉子奕碔、一等辅国将军。郑亲王乌尔恭阿子肃顺、怡恪亲王奕勋子载坪、载圻、载增、镇国将军敬＜?穆-禾攵＞子瑞庄瑞荃、三等辅国将军。辅国将军绵仑子奕棂、故辅国将军绵命子奕秀、伦政子春修、春和子硕成、三等奉国将军。奉国将军绵鸾子奕昌、奉恩将军。　　

○赏肃顺、载坪、载增、委散秩大臣。奕碔、三等侍卫。瑞庄、春修、奕昌、四等侍卫。　　

○己巳。谕军机大臣等、本日据邓廷桢等奏、筹议杜绝鸦片流弊一摺。鸦片流传内地。以致纹银日耗。今欲力塞弊源。惟杜绝纹银出洋。最为要著。若能于从出之地。必出之途实力稽查。俾汉奸夷人。两无所施其伎俩。自可渐塞漏卮。该督等所奏。能见及此。著即同心协力。认真巡察。惩汉奸之勾串。杜夷商之贪饕。总期银不出洋。行之有效。毋得徒托空言。将此谕知邓廷桢、祁＜?土贡＞、并传谕文祥知之。　　

○命大学士阮元为正使。礼部右侍郎联顺为副使。持节赍册宝。晋封彤妃舒穆噜氏为彤贵妃。册文曰。媺睢麟而化起二南。端赖赞襄之职。辉褕翟而品崇九御。允资淑慎之仪。式考彝章。宜申纶诰。咨尔彤妃舒穆噜氏。醇和蕴性。端谨持躬。早选掖庭。聿娴壸范。侍圣母而亲承懿训。夙夜无违。佐中宫而克秉徽音。温恭有恪。兹仰奉皇太后慈谕。以册宝封尔为彤贵妃。尔其鸿禧叠迓。荷巽命而永副庥称。象服载膺。助坤元而克宣雅化。钦哉。　　

○命礼部尚书贵庆为正使。内阁学士诿什讷为副使。持节赍册。晋封贵人郭佳氏为佳嫔。册文曰。鞠衣起化。六宫佐中阃之勤。兰殿分猷。九御重内官之选。徽章克协。宠命攸颁。咨尔贵人郭佳氏。淑慎性成。柔嘉质秉。理蚕桑而襄事。椒馆扬芬。备翟茀以叨荣。萱闱锡庆。兹仰承皇太后懿旨。晋封尔为佳嫔。申之册命。尔其恩承纶綍。迓蕃祉以长膺。度式珩璜。励芳型而益懋。钦哉。　　

○庚午。谕内阁、朱士彦等奏、查讯卢尹氏控案大概情形一摺。此案卢应翔是否有嘱令卢应耀探听案情信函。赛尚阿曾否面交珠尔杭阿附卷。著赛尚阿明白回奏。　　

