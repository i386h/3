<!-- { "loadSidebar": true } -->
○庚午。大学士军机大臣穆彰阿等议覆四川总督宝兴筹议防边章程五条。一、添兵额以资防御。查马边等厅县。原设兵额四千一百一十三名。实形单薄。应如该督所请、于该省营务稍简之处。抽拨额兵二千名。分驻马边雷波越巂峨边屏山各厅县。并添募练勇一千六百名。妥为防堵。一、改营制以资控驭。查马边厅原设游击守备各一员。越巂雷波各厅。均原设参将都司守备各一员。峨边厅原设参将一员。守备二员。势难兼顾。应将绥定协副将、改为马边协副将。绥定协中军都司、移驻三河口。作为马边协中军都司。三河口守备、移驻烟峰汛。作为右营守备。大昌营守备、移驻该厅。作为存城守备。即以马边营游击、改为绥定营游击。绥定营右营守备、作为绥定营中军守备。其大昌营地方安静。改设千总一员。亦可无误。越巂厅之大菩萨等处。以建昌镇左营游击守备移往巡防。以南坪营都司、移驻峨边厅之麻柳坝。以松潘镇右营都司、移驻南坪营。以青云营守备、移驻雷波厅之三棱冈。以小河营守备、移驻屏山县之茨竹坪。其青云小河两营。改设千总把总分驻。足资弹压。所有马边等四厅暨屏山县移增各协营。均定为三年边俸题调要缺。一、筑碉堡以严保卫。修筑碉堡。最为安民要务。各厅县多修堡寨。务使附近散处民人。迁居堡内。其村场市镇。因山傍水。周围环砌墙垣。外穵深壕。堡内丁民。责令团首督率教演。官给鸟枪擡炮。定期校阅。分别赏罚。无事则耕作营贸。有警则闭栅登陴。足资守御。一、定巡查以壮声威。每年春夏之交。请饬建昌道前往越巂峨边等处。永宁道前往马边雷波屏山等处。均各巡查一次。秋冬之交。由建昌镇、提督分赴巡行。以重边防。一、优奖励以昭激劝。现在马边越巂两厅同知。抚边紧要。应俟三年俸满。以升衔留任。再满三年。准以题调选三项知府升用。其峨边雷波两厅通判。三年边俸期满。准以应题应调之同知直隶州知州升用。从之。　　

○辛未。谕军机大臣等、据御史骆秉章奏、广东省城西门一带。皆满洲汉军驻防所居。兴贩鸦片之徒。赁居旗人房屋。藉以藏身。该兵丁等得规包庇。地方官难以查核等语。八旗聚处地方。理宜严肃。傥竟容留贩烟匪徒。开馆售卖。始则藉此分肥。久则沾染恶习。不可不防其渐。著德克金布等留心体访。如有此项弊端。即将赁居者拏获治罪。包庇者从严惩究。断不准稍为容隐。致令狼狈为奸。且驻防兵丁。系将军等专管。安得诿为不知。傥一味姑容。将来别经发觉。朕惟该将军等是问。将此谕令知之。　　

○大学士军机大臣穆彰阿等议覆浙江巡抚乌尔恭额筹禁种植罂粟章程四条。一、浙江台州等处。罂栗下种刮浆。各有定时。应饬该管厅县道府按时履勘。勘报不实。分别详参。一、守口兵弁。将商渔船只成箱烟土拏获者。即照米谷出洋例。将船及货一半赏给首获之人。余货分赏同查之人。一、海舶偷带烟土。无论舟人行户。有能首告者。将船货统给举发之人。如货主并不在船。系由水手中偷带者。将货给还原主。仍将船只赏给首告。以上三条。均应如所议办理。至所称罂粟出土时。不论何人。皆得指明地方。赴官首告。即以例应入官之地。赏给首告之人等语。查新例吸食鸦片烟之案。不准旁人讦告。以防滋扰。且栽种罂粟。接壤连畦。断无容匿之术。该抚既议于每年下种时。饬该管厅县道府分别履勘。何患铲除不尽。若恃有举发之例。则平日之履勘。转将视为具文。且与新例不符。应毋庸议。从之。　　

○以浙江定海镇标右营游击郑宗凯、暂护温州镇总兵官。　　

○壬申。谕内阁、据御史阿克丹奏、请简员点验盛京军器一摺。盛京兵丁。素称劲旅。器械尤须坚锐。嗣后每届三年点验军器。著该将军前期开列将军、五部侍郎、及副都统衔名具奏。请旨简派。　　

○又谕、嗣后各部郎中及科道俸满截取记名繁缺简缺道府人员。均著于引见后述旨之次日豫备召见。　　

○癸酉。旌表守正捐躯直隶广平县民胡来林妻赵氏。　　

○户部议准、浙江巡抚乌尔恭额疏报、仁和场开垦灶地三顷五十一亩有奇。照例升科。从之。　　

○甲戌。上诣绮春园问皇太后安。　　

○谕军机大臣等、据御史焦友麟奏称、风闻京西新城所辖白沟河地方。向多开设粮店。近因天时亢旱。奸商希图重利。囤积极多。以致贫民买食维艰。请旨饬下直隶总督查拏究治等语。奸商囤积居奇。原干例禁。惟派役查拏。又恐扰累。是否可行。著琦善酌量办理。原摺著钞给阅看。将此谕令知之。寻奏、委员查明白沟河粮店六家。共存粮十三万余石。并无遏籴等情。现仍谕令减价粜卖。无许囤积居奇。报闻。　　

○又谕、有人奏、贵州候补知府孟怀川、性耽淫侈。宿倡滥赌。曾以数千金买妓黄氏孙氏宋氏为妾。兼以吸食鸦片。俾昼作夜。合寓之中。男仆女妾。无不吸食等语。知府有表率之责。若如所奏、种种骫法。实属有玷官箴。著贺长龄即严密查察。该员果否吸食鸦片。有无别项劣迹。据实具奏。毋稍徇隐。将此谕令知之。　　

○以刑部左侍郎麟魁、为浙江乡试正考官。翰林院侍读何裕承、为副考官。詹事府少詹事季芝昌、为江西乡试正考官。翰林院编修许乃钊、为副考官。编修陶庆增、为湖北乡试正考官。李汝峤、为副考官。　　

○礼部议准、山东巡抚经额布疏报、采访平原县节妇尹王氏等十七口。请建总坊旌表。从之。　　

○乙亥。谕内阁、御史许汝恪奏、现充银库书吏史致善、居住京外。恐有滋事情弊。请饬查究一摺。著管理三库大臣查明具奏。　　

○谕军机大臣等、据周天爵奏、拏获铅船滋事水手。及囤贩妇女匪犯一摺。据称黔省铅船水手。聚集多人。分为两帮。执持器械。沿途抢夺。扰害商民。被害客民。纷纷呈愬。并起出贩卖女子多名。业经审出大概情节。发交署臬司于克襄。一味支延。最确之供。亦皆化为游移等语。水手聚众扰害地方。已属可恶。况贩卖良家女子。淫虐强暴。尤堪发指。周天爵现已简授闽浙总督。即应前赴新任。此案人证卷宗。俱在楚省。著桂良督同臬司卞士云、细心研鞫。务得实情。按律惩办。以儆凶顽。其被获各犯。无许一名逃窜。应咨查四川省迅速催提。桂良经朕特简。畀以总督重任。卞士云才具操守。朕所稔知。此案务当尽心推鞫。据实办理。不得稍有将就。仍蹈因循恶习。自干咎戾。前署臬司于克襄、如果一味支延。令确供化为游移。此等不以实心办事之员。去之犹恐不尽。何惜之有。即著严参具奏。至贵州押运委员德亨失察之处。著定案时奏请议处。将此谕知桂良、并传谕卞士云知之。　　

○又谕、前据周天爵等奏参、前任郧阳府知府李嘉祥派买仓谷。任令书役诈赃一案。当降旨交该督等审讯。兹据周天爵奏称、研讯该革员门丁。有包揽渔利事后贿和情弊。惟李嘉祥因病不能到案。迨追取收仓帐簿。坚称遗失无存等语。地方官藉端苛派。朘削民膏。情殊可恶。不可不彻底根究。以除积弊。著桂良、伍长华亲提研鞫。务期水落石出。毋稍含混。朱林著即严拏务获。归案审办。将此谕令知之。寻奏、李嘉祥采买仓谷。藉端浮派勒折。科敛入己。依枉法赃律拟绞监候。下部议。从之。　　

○丙子。谕内阁、前因御史善奎等奏、裕丰仓放零档米石。并未报验。径由崇文门进城。恐有弊混。当降旨著仓场侍郎确查具奏。兹据奏称、查明该监督等所放米石。并无弊混。报验米数。亦无遗漏。其令米车由崇文门行走。系属拘守旧章。不知豫筹通变。惟于派役领文报验。未据销差。两日之久。漠不介意。直至该御史移查。始行查究。办理实属粗疏。裕丰仓监督德隆、邓克兴、均著交部议处。　　

○谕军机大臣等、据经额布片奏、覆查揭帖情形。览奏均悉。山东毗连数省。匪徒易于溷迹。亟应认真访查惩办。以净根株。惟除莠所以安良。若稍事张皇。未免闾阎骚扰。著经额布不动声色。严密访查。务将张贴揭帖之人。拏获到案。从实根究。并著密饬各镇道、不时派委将弁。督率兵丁。各于所辖地方。梭织巡查。无许匪徒藏匿。总之禁暴诘奸。为地方除害。不得转滋扰累。将此谕令知之。　　

○展缓直隶武强、束鹿、武邑、深、曲周、邯郸、磁、七州县上年歉收村庄旧欠额赋。　　

○丁丑。谕内阁、鸿胪寺卿金应麟奏、各省粮道。于沿途文武。近多备送礼物等语。粮道督趱漕艘。是其专责。各省文武员弁。于漕艘过境时。协同催趱。乃其分内之事。若如所奏、近来各省粮道。于沿途文武各员。皆须送礼。以官之大小。为礼之轻重。一有所缺。即多方掣肘。此种恶习。亟宜严行禁止。嗣后该粮道等如再有携带礼物。沿途馈送。及该文武员弁等滥行收受。一经参劾。或别经发觉。定当从重治罪。　　

○又谕、御史陈文翥奏、各省积习。请旨饬禁。并妥议章程。以端吏治一摺。州县为亲民之官。佐贰有分理之责。该上司等果能保全州县。综核佐贰。吏治自日有起色。若如该御史所奏、上司滥荐幕友。提案到省。专差委员需索州县。候补佐贰佐杂。轮委拔委。意为高下。候补佐杂人员。并无职事。只知奔竞夤缘。种种弊窦。实难保其必无。著各直省督抚革除积习。妥议章程具奏。　　

○又谕、前经降旨。著朱树于路过豫东一带。察看泉眼河道。兹据奏称、查勘小丹河百门泉等处。至临清州汶卫二河。均水势充盈。足资浮送。以现在情形而论。实无壅塞之弊。惟粮运开行。每在冬春之际。亟应豫为筹办等语。所有河南修武县东关外石闸一座。据查有拦截全河之弊。新乡县民乐桥土埂一道。恐日久渐成沙洲。挑穵不易。内黄清丰南乐大名元城馆陶临清等处。管理卫河。为豫省粮艘经由之地。该处河身宽广。水势散漫。秋冬水弱沙停。易致淤浅。著河东河道总督、河南山东各巡抚、分别核办。应查禁者严行查禁。应挑浚者实力挑浚。傥该地方各员奉行不力。致误来岁重运。著该漕督等据实严参。以重运务而儆惰玩。　　

○以浙江乡试副考官何裕承、回避祖籍。调湖北乡试正考官陶庆增、为浙江乡试副考官。浙江乡试副考官何裕承、为湖北乡试正考官。　　

○修筑山东朱姬庄拦河坝。从河督总督栗毓美请也。　　

