<!-- { "loadSidebar": true } -->
○辛巳。谕军机大臣等、裕谦等由驿驰奏、夷船驶进内洋。逼令商船呈递字帖一摺。览奏均悉。天津夷船起碇回粤。听候钦差查办。业经降旨由五百里谕知伊里布、暨沿海各督抚一体遵照矣。现在川沙厅洋面。既有夷船寄碇。该署督等仍当认真防范。不可稍形松懈。各海口防兵屯聚。务当督饬文武各员。严加约束。毋许扰累居民。以致别生事端。是为至要。将此谕令知之。　　

○又谕、昨因琦善奏、＜?口英＞夷听受训谕。起碇南旋。当降旨将现办情形。谕知伊里布等。谅已遵照办理矣。所有调至镇海防堵兵丁。著伊里布妥为约束。毋许滋扰闾阎。其羸弱无用兵丁。著即酌量撤回。以节糜费。至所奏署宁绍台道觉罗桂菖、在署自缢。检阅年遗亲笔家书。并讯据幕友家丁。佥称委因虑有赔累。忧急自尽等语。该道身为监司大员。何致因日后恐有赔垫。猝萌短见。事属可疑。著伊里布、宋其沅、再行密加访察。究竟有无别项情节。务得确情。据实具奏。将此各谕令知之。寻奏、署宁绍台道觉罗桂菖、实因关税赔累。忧急莫释以致轻生自缢。委无别故。报闻。　　

○又谕、前据邓廷桢奏、厦门攻击夷船。护参将陈胜元、刺中白夷身死。鸟枪击中夷人二名落海。其余中伤夷人甚多。当即明降谕旨、将陈胜元以都司尽先升用。赏戴花翎。其在事出力之蔡觐龙、顾教忠、胡国荣、金光耀、陈光福、林建猷、鲁思仁、何有时、兴贵等、俱分别施恩矣。著祁寯藻、黄爵滋、于浙江审案完竣之后。驰赴厦门。密传该处乡民、及未与是役之微员兵丁等。询以六月初闲。夷船驶至厦门。彼时情形若何。究系孰先开炮。如何接仗。该夷伤亡若干。我兵有无伤损。其船只何时驶去。分起传讯。毋令串通。并密传提督陈阶平、谕以现奉密旨传询该提督。厦门一役。情形虚实若何。该提督本系局外。不妨据实一一缕陈。毋稍瞒隐干咎。并询以始而告病。继而销假。此中有无隐情。或别有龃龉之处。均著详细登答。将来覆奏时。我等自得之采访。断不致将汝牵涉。该大臣等照此办理。似可尽得实情。据实入奏。其在厦门接仗之弁兵等。概毋庸查问。以防欺饰而昭核实。将此谕令知之。　　

○署两江总督裕谦密奏、＜?口英＞夷呈递夷书。语句狂悖本不敢据以上闻。因前次奉有谕旨。不敢不代为具奏。得旨、所见大差。远不如琦善之遵旨晓事。原字原书。一并封奏。使朕得洞悉夷情。辨别真伪。相机办理。若似汝之顾小节而昧大体。必致偾事。殷鉴具在。不料汝竟效前明误国庸佞之所为。视朕为何如主耶。试思我朝之所以兴。开国时一切情伪。无不上达之故。前明之所以亡。事无钜细。率皆壅蔽。故国事日非。措置失宜。可不懔之又懔。在汝亦不值朕发此议论。遇事触怀。信笔而作。　　

○乾清门侍卫恩华、以箭射平常。革去正蓝旗满洲副都统。调镶黄旗汉军副都统端华、为正蓝旗满洲副都统。以正红旗汉军印务参领刘钲、为镶黄旗汉军副都统。　　

○旌表守正捐躯江西南城县民妇陶池氏媳黄氏。　　

○壬午。谕内阁、前次保举堪胜副都统人员。现已用竣。著大学士领侍卫内大臣尚书左都御史都统等、将头等侍卫八旗各营参领给事中御史各部院郎中有堪胜副都统者。各保送一二员。出具切实考语。由兵部汇总带领引见。毋庸专摺具奏。所保人员。务将平日确知人品端方者。再行保举。至所保人员简用后。偶因公事获罪。其原保官著毋庸议。傥有因私获罪者。惟原保官是问。如所知不确。著毋庸保举。　　

○又谕、棍楚克策楞等奏、审拟城守尉借贷所属铺户钱文。并与属员铺民等赌钱一摺。此案解任城守尉恩福、以专城三品大员。不知洁己率属。所行种种不端。并邀属员铺民进署赌钱。实属有玷官箴。恩福著即行革职。照赌博本例枷号三个月。满日从重发往乌噜木齐效力赎罪。以为卑鄙不端者戒。　　

○以服阕巡抚周之琦、为太仆寺卿。署刑部右侍郎。　　

○癸未。遣官祭贤良祠。　　

○以翰林院编修程伊湄、充日讲起居注官。右春坊右赞善邵灿、翰林院编修李嘉端、史佩玱、署日讲起居注官。　　

○调乌里雅苏台将军廉敬、为成都将军。荆州将军德楞额、为乌里雅苏台将军。以西安左翼副都统布彦图、为荆州将军。调西安右翼副都统齐哴阿、为左翼副都统。以二等侍卫海龄、为西安右翼副都统。　　

○予故成都将军德克金布、祭葬。谥勤勇。　　

○予广东出洋被雷火烧毙把总吴国泰、四川阵亡兵丁饶胜等三名、甘肃阵亡兵丁祁柄柱等五名、赏恤如例。　　

○礼部议准、江苏巡抚裕谦疏报、采访通州贞节妇女袁杨氏等五百二十三口。四川总督宝兴疏报、成都各属张尚氏等五十八口。各请建总坊旌表。从之。　　

○给江苏上元、江宁、句容、溧水、江浦、六合、常熟、昭文、昆山、新阳、阳湖、无锡、江阴、金坛、十四县被水灾民一月口粮。及江阴县民房修费。　　

○甲申。谕军机大臣等、据宝兴奏拏获湖北江西冒充灾黎。在川滇陕西等省叠次行窃匪犯何汶礼等、及妇女幼孩共一百名口起出赃银五百余两。金镯衣饰多件。夥匪梅仕名持仗拒捕。被格身死等语。匪徒纠结夥党。诡托灾民。肆窃滋扰。大为地方之害。该省冕宁等县。前经拏获楚省诈冒饥民叠窃匪犯张荣盛等多名。此次所获何汶礼等。复讯由湖北结夥四出。窃扰多省不可不严行禁止著周天爵、伍长华、饬属认真查禁如系实在饥民。即行妥为安插。若系奸徒假托灾黎。藉兹出扰。立即严行缉拏。总不得令其外出。滋生事端。以戢奸宄而靖地方。将此谕令知之。　　

○旌表守正捐躯山东高唐州民刘乃枚妻杜氏。　　

○乙酉。秋分。夕月于西郊。遣庄亲王绵护行礼。　　

○上诣绮春园问皇太后安。　　

○丙戌。谕内阁前据给事中况澄奏、浙江宁波府知府邓廷彩之子邓承恩、广为结纳。原任绍兴府通判吴嵰、盘踞招摇等款。当降旨交祁寯藻等查明具奏。兹据奏称、邓廷彩、邓承恩、查无朋比营私情弊。吴嵰亦无盘踞把持。及为伊子吴寿昌乞婚盐商之事。该给事中所奏、著毋庸议。至吴寿昌由运副告降通判后。仍用五品顶带一节。讯系该省历年告降改补人员。均于补缺后始行更换顶带。相沿已久。殊于体制未协。嗣后告降人员。著于呈准咨部。由该抚行司饬知后。即行更换顶带。以昭核实。如有延不更换者。即著严行参处。　　

○又谕、前因御史沈鹏奏、浙江台温二府属地方。栽种罂粟。煎熬烟土。并台州府知府潘观藻、吸食鸦片。任听栽种等语。当交祁寯藻、黄爵滋、查办。兹据查明潘观藻并无吸食鸦片。亦无任听栽种罂粟重情。惟于天台县民朱泳丁栽种罂粟、聚众拒捕重案。业经摘去顶带。勒限严缉。尚有未获要犯二十四名。此外临海县民李桧兴等、拒捕伤差各案。亦未将逸犯悉获。实属疲懦无能。难期振作。潘观藻著即革职。天台县知县高振宛、及各府厅县查办不力各员。著该抚查明分别严行参处。该部知道。　　

○谕军机大臣等、据祁寯藻、黄爵滋奏、查明台温两府栽种罂粟情形一摺。已降旨将台州府知府潘观藻革职。并著该抚将天台县知县高振宛、及各府厅县查办不力各员。分别严行参处矣。浙江台州温州偏僻处所。私栽罂粟。虽据各属及委员禀报均已铲除。而根孽尚有留存。萌芽易致滋蔓。且犯多未获。即难保其不复私栽。著刘韵珂严饬所属。随时周履。认真查勘。如有复行栽种之处。尽数拔除严拏究办。仍令该管道府照奏定章程。亲往履勘。查有栽种熬煎等弊。即行揭参。并严禁营弁胥役。得受陋规。以清包庇。若瞻徇不报。一并严行参处。其祁寯藻等访查之乐清县杨公岙高庾雨□胡雾北阁地方。有栽种罂粟之处。虽经铲除。著将地户姓名人数查明办理。并玉环厅之苔山田岙、永嘉县之廊下花坦岩头岭头楠溪、乐清县之芙蓉旸谷、平阳县之南港赤溪金乡各等处。向有奸民栽种。熬烟售卖。亦著一并查禁。又据访得台州府临海县张明保、罗大潮、仙居县李庆、赵光美、黄岩县朱老二、均系积惯烟匪。未经破案。著同朱泳丁等各案逸犯。一并饬属严拏务获究办。将此谕令知之。　　

○丁亥。赏乌噜木齐协领德克济春、副都统衔。为伊犁领队大臣。　


大清宣宗效天府运立中体正至文圣武智勇仁慈俭勤孝敏成皇帝实录卷之三百三十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十年。庚子。九月。戊子朔。礼部议准、江苏巡抚裕谦疏报、采访太湖厅贞节妇女吴周氏等一千三十六口。请建总坊旌表。从之。　　

○己丑。旌表守正捐躯河南封邱县民刘旺妻陈氏。　　

○庚寅。谕内阁、前因鸦片烟流毒海内。特派林则徐驰往广东海口。会同邓廷桢查办。原期肃清内地。断绝来源。随地随时。妥为办理。乃自查办以来。内而奸民犯法。不能净尽。外而兴贩来源。并未断绝。甚至本年＜?口英＞夷船只。沿海游奕。福建浙江江苏山东直隶盛京等省。纷纷徵调。糜饷劳师。此皆林则徐等办理不善之所致。林则徐、邓廷桢、著交部分别严加议处。林则徐即行来京听候部议。两广总督著琦善署理。琦善未到任以前。著怡良暂行护理。此次＜?口英＞夷各处投递禀帖。诉称冤抑。朕洞悉各情。断不为其所动。惟该督等以特派会办大员。办理终无实济。转致别生事端。误国病民。莫此为甚。是以特加惩处。并非因该夷禀诉遽予严议也。　　

○又谕、理藩院奏、仪罗斯达喇嘛魏若明呈称、西城兵马司官役将西洋看坟地人拏去。并将收存经书器具一并抄去等语。著军机大臣严行查讯。务使外夷敬服。不准稍有不实不尽。寻奏、看管西洋坟地人沈文成。系因习天主教犯案。被官役查拏。尚无藉端滋扰情事。应请将习教人犯按例治罪。从之。　　

