<!-- { "loadSidebar": true } -->
○以恭上皇太后徽号礼成。上御太和殿。王公大臣文武官员、及朝鲜国使臣等、行庆贺礼。礼成。颁诏天下。诏曰。朕惟瑶图笃祜。万年迓昌炽之庥。璆册腾辉。六幕仰尊亲之戴。矧纯嘏方延夫景福。宫壸承欢。斯上仪式焕乎彝章。家邦锡庆。必礼文之赅备。庶尊养之兼隆。钦惟恭慈康豫安成庄惠皇太后陛下。德配乾元。功符坤厚。椒涂佐化。常调玉烛之辰。萱殿垂型。肇启珠囊之治。播徽音于禁掖。燕翼谋贻。敷厚泽于垓埏。鸿慈光被。瑞凝长乐。欣依爱日之安舒。庆集恒春。永驻恩晖之和煦。兹以乙未孟冬之月。恭逢六旬圣寿之期。昌辰乍启。韶华先兆夫阳和。绮甲初周。曼羡益增夫禔福。瞻璇闱而介祉。景贶频臻。环瑶海以胪愉。隆称载晋。祗告天。地。宗庙。社稷。于道光十五年十月初九日。率王公文武群臣。恭奉册宝。加上恭慈康豫安成庄惠皇太后徽号曰恭慈康豫安成庄惠寿禧皇太后。喜洽瑶墀。申锡上无疆之祝。祥开玉检。维祺衍有道之长。庆典斯成。洪恩特沛。所有应行事宜。开列于后。一、历代帝王陵寝。先师孔子阙里。应遣官致祭。著察例举行。一、五岳四渎等犯。应遣官致祭。著照旧例举行。一、王妃以下。奉恩将军之妻以上。俱加恩赐。一、公主以下。乡君以上。俱加恩赐。一、满汉大臣命妇。年六十以上者。俱加恩赐。一、外藩王妃以下。公妻以上。俱加恩赐。一、在京满汉文武大小官员。俱各加一级。一、内外大小各官。除各以现在品级已得封赠外。凡升级及改任者。著照新衔封赠。一、内外官员。有因公诖误革职留任者。该部查明奏请开复。一、凡试职各官。俱准实授。一、在京八旗兵丁。俱著赏给一月钱粮。一、满洲兵丁。原系披甲。效力行间。因疾病年老闲住者。著察加恩赐。一、八旗满洲蒙古汉军兵丁。及内扎萨克喀尔喀等蒙古。年七十八十九十以上者。分别赏赉。至百岁者。题明给与建坊银两。一、军民年七十以上者。许一丁侍养。免其杂派差役。八十以上者。给与绢一匹。绵一斤。米一石。肉十斤。九十以上者倍之。至百岁者。题明给与建坊银两。一、满汉孝子顺孙义夫节妇。该管官细加咨访。确具事实奏闻。礼部核实。以凭旌表。一、各省儒学。以正贡作恩贡。次贡作岁贡。一、国子监监生。免坐监一月。一、凡岳镇海渎庙宇。有倾颓者。该地方官估计价值。具奏修葺。以昭敬诚。一、历代帝王陵寝。有毁坏者。该督抚察明具奏修葺。一、各省道路桥梁。间有损坏者。著地方官查明修理。以利行旅。于戏。宣圣善以延厘。式符日月升恒之颁。播宸慈而锡类。允洽鼚轩鼓舞之忱。布告天下。咸使闻知。　　

○贷齐齐哈尔、黑龙江、呼兰、打牲乌拉、墨尔根城、灾户口粮。并展缓应缴前借银谷。　　

○丙寅。上奉皇太后幸圆明园同乐园。进膳。侍送皇太后还绮春园。　　

○山西巡抚申启贤奏、前赴太原大同两镇。查阅营伍。得旨、校阅时务要认真。断不准稍存姑息。自两镇而下。必当从实甄别。任劳任怨。服膺勿失。勉之又勉。毋负特简之至意。　　

○以户部右侍郎程恩泽、为顺天武乡试正考官。翰林院侍讲学士周祖培、为副考官。　　

○命湖南布政使惠丰、来京。以山西按察使龚绶、为湖南布政使。调甘肃按察使庆林、为山西按察使。以山东盐运使程德润、为甘肃按察使。　　

○以捐修吐鲁番城垣等工。予同知宝锳等加衔升叙有差。赏回子郡王阿克拉依都、土撒拉克齐、迈玛特沙底、扎齐鲁克齐、阿哈满提、花翎。　　

○以吐鲁番屯田丰收。予员弁议叙。赏兵丁一月盐菜银。　　

○丁卯。上诣绮春园问皇太后安。　　

○谕内阁、本年顺天武闱乡试取中武举。著兵部即仿照武会试覆试例。具奏办理。著为例。　　

○缓徵河南郑、荥泽、中牟、安阳、汤阴、内黄、延津、浚、封邱、辉、原武、阳武、武陟、十三州县被水村庄新旧额赋。　　

○戊辰。谕军机大臣等、有人奏、湖南学政龚维琳、信用门丁顾四。随棚索赃。该学政每考一棚。索加棚规。发给自刻诗赋。勒缴价钱。岁试前列诸生。传署进见。藉索贽仪银两。士子贿打连号。致多枪替等语。学政为士林表率。似此关防不密。约束不严。风教攸关。不可不从严惩办。著赵盛奎于贵州审案完竣。由湖南澧州。还至湖南省城。将该学政现在考试情形。一路明查暗访。有无前项情弊。并饬提门丁顾四到案。严行讯究。务期水落石出。按律惩办。据实具奏。断不可稍有含混。将此谕令知之。　　

○又谕、有人奏、湖南学政龚维琳信用门丁顾四等语。已降旨令赵盛奎查办。其门丁顾四、著该抚派员密速查拏。于省监严行看管。听候提讯。毋得稍有洩漏。致令远扬。将此谕令知之。　　

○以荆州左翼副都统特依顺、为云南腾越镇总兵官。腾越镇总兵官长喜、为荆州左翼副都统。　　

○己巳。旌表守正捐躯安徽宿州民余成月媳杨氏。　　

○庚午。上诣安佑宫行礼。　　

○试中式武举波启善等五十九人于太和殿前。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百七十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。十月。辛未。上诣大高殿。寿皇殿行礼。　　

○奉皇太后还宫。　　

○谕军机大臣等、前据赵盛奎奏、湖南署澧州知州王元凤门丁陈二。系该州民人李万忠京控案内要犯。陈二已于八月间跟随王元凤进京。当降旨著步军统领衙门五城一体严拏。解赴澧州审办。本日据步军统领奏称、拏获王元凤家人杨幅。供称王元凤已将应缉之陈二。禀明河南巡抚。委员解赴湖南。归案审办。王元凤曾否将门丁陈二禀请递解。该抚是否据禀解往湖南。并陈二有无讯取确供。迅即查明覆奏。将此谕令知之。　　

○贷江苏邳、宿迁、二州县修浚沂河堤埝及王翻湖等工银。　　

○壬申。上诣皇太后宫问安。　　

○谕内阁、吉林长春厅理事通判常存、著即革职。交该将军提调至省。归案审讯。有无听嘱故出情弊。按律定拟具奏。寻奏、金斌因李元魁硬占荒地。纠张亮等将其殴打身死。金斌之兄金焕、顶凶投首。通判常存、带仵作相验伤痕。辨认不清。取结存卷。嗣因尸父李瑞赴诉。开棺覆检。审系张亮正凶。金斌因李瑞曾私开李元魁尸棺。即以李瑞私造假伤翻供。常存复调吉林仵作开棺三检。因尸腐饬令蒸检。审讯仍系张亮正凶。因规避处分。具详时将二次验伤、捏称未检。三次蒸检。捏称刷验。并无听嘱故出情弊。业经革职。应毋庸议。张亮拟绞监候秋后处决。金斌拟杖流。金焕拟杖徒。下部议。从之。　　

○谕军机大臣等、奕经等奏、山东登莱青三府民人。因本处年岁歉收。携眷赴奉天依亲就食。前后约有八九千人。其各海口停泊处所。查有下船流民五百六十二名口。现经设法抚恤。俟春融再令回籍等语。所办尚属妥协。流民就食他方。时届隆冬。天气严寒。易致流离失所。该将军等既经分饬各地方官。量为助资。并加抚恤。自不至有冻馁之虞。来岁春融。即妥为晓谕。饬令回籍。免致久留盛京。藉滋事端。将此各谕令知之。　　

○又谕、本日据奕经等奏、山东登莱青三府民人。因年岁歉收。纷纷赴奉天就食。约有八九千人。该将军等设法抚恤。俟春融饬令回籍等语。地方偶遇偏灾。乏食穷民。全在该地方官随时查明户口。妥为抚恤。似此扶老携幼。奔走远方。至数千人之多。不特流离可悯。且恐随处停聚。难保无匪徒溷迹。易滋事端。所有此次就食奉天民人。俟明春回籍后。该抚即体察情形。妥为安置。至此后该省地方。如遇水旱不齐。民食维艰。总当先事豫筹。俾资糊口。无令小民轻去其乡。方为不负委任。将此谕令知之。　　

○制造盛京金州水师营遭风击碎战船。并沈失军械。从将军奕经请也。　　

○贷盛京金州水师营驻劄歉区兵丁粟米。　　

○癸酉。上诣时应宫拈香。　　

○御紫光阁。阅中式武举马步射。　　

○谕内阁、钟祥奏、省城捐建义仓。核实存贮。以备缓急一摺。山东省常平仓谷。早年动缺已多。近年通计实贮。尚多绌于原额。一时骤难买补。欲期有备无患。自应先事豫筹。兹据该抚督同司道等倡率捐廉。于省城添建义仓。以辅常平之所不足。现已修造完整。议立章程。自道光十四年为始。按年捐输。计共捐存谷八百石。谷价银一万八千余两。俟省垣捐至五万石。足备灾赈借粜之需。再于兑州曹州繁要之地。以次酌量建仓。一律捐贮。如行之有常。即可递及通省府州等语。此举甚好。义仓谷石。系为接济民食。必得图匮于丰。随时采买。核实存贮。务期办理妥协。不滋流弊。以期扩充推广。储蓄有资。并将稽查出纳各事宜。专有责成。妥立章程条款。实力奉行。俾资经久。至建仓需用银两。均系官捐。其收捐银谷及动用采买。俱著免其造册报销。　　

○山东道御史况澄奏、江南江安粮道所属。节年应徵缓漕米石。积欠过多。请立考成题报。下部议。寻议、历年带徵漕项银米。与缓漕米石。事同一律。缓漕米石至应徵之年。俱由各该督抚造报考成。题报户部。会同吏部核议。惟安徽省未据题报。应令该抚饬查道光十一年起。经徵经催督催各员完欠分数。迅速造报考成。据实严参。并令漕运总督将十一年起。历年应徵缓漕银米完欠细数。造册题参。吏部照例议处。所有该道各属未完银米。自道光十一年起。应令该抚一并造报考成。并令漕运总督先行专案送部核办。再江苏粮道所属。历年未完缓漕米石。向系咨参。未完缓徵漕项钱粮。又系题参。其巡抚督催未完。应行复参。亦系咨报。曾理均觉参差。请嗣后统领题参。以归画一。从之。　　

○湖北巡抚尹济源、因病赏假。以布政使张岳崧、护巡抚。　　

○以捐修湖南常德府城堤。并办赈出力。予知府多瑛等、议叙有差。　　

