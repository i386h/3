<!-- { "loadSidebar": true } -->
○又谕。本日据都察院奏、福建晋江县民人王埭良、以焚劫勒赎等词。赴该衙门具控。已明降谕旨。交该督抚督同臬司亲提审讯矣。此案据该民人控称、吴罗等纠众持械。掳人勒赎。抢劫财物。纵火烧房。叠控文武各衙门。批府饬县会营讯办。该县不为严究。反赏给吴罗等顶带。兼充族正房长等情。顶带为名器所关。该县如果擅行赏给。殊属有违定制。该民人所控各情。是否属实。著该督等逐一研讯。确切查明。照例惩办。毋稍含混。以成信谳。将此谕令知之。寻奏、讯系吴罗族人吴俞、因派王埭良修桥不允。起意将王埭良之侄王赵、王憬、关禁勒赎。又乘王埭良家失火。纠抢耕牛。至王埭良京控词内。所称该县赏吴罗等顶带。系属装点。实无其事。吴俞、应照福建民人捉人勒赎为首发新疆给官兵为奴例问拟。王埭良所控掳禁勒赎得实。余属虚诬。按律拟杖。下部议。从之。　　

○又谕、本日据都察院奏、四川简州民人王庭选、以沉冤难伸等词。赴该衙门具控。已明降谕旨。交苏廷玉亲提严讯矣。此案该民人所控贺景汉父子、及曾黄狗儿等。纠众强劫。拒伤事主。轮奸妇女。如果属实。系斩枭重罪。何以自上年十月报州验勘。至今尚未审办完结。难保无避重就轻。消弭延宕情弊。且据供该匪犯等已于到案后供认强劫轮奸不讳。委员不加严究。致令翻供。地方官于此等重案。延不清理。何以惩凶暴而安善良。著苏廷玉一面将此案提讯。一面访查该州如有避重就轻。嘱令捕役隐匿原赃等情。著即严参惩办。将此谕令知之。寻奏、讯明贼犯曾南瓜、纠约曾四四等。行劫王廷选家。业已得财。应照强盗已行但得财者不分首从皆斩律。问拟斩决。王庭选误以贺景汉之佃户曾黄狗儿为正盗。地方官不为根究。起意赴京具控。虑恐不准。是以添砌轮奸妇女。及差役贿纵等语。实属妄控。按律问拟枷杖。下部议。从之。　　

○戊辰。刑科给事中况澄奏、请增修律例专条。下部议。寻议、拟将原例修改者一条。查窃盗改过缉盗。起除刺字之例。未定年限。获盗亦未指明以若干名为断。应请嗣后窃盗刺字发落之后。如实能改悔。历二三年无过。又经缉获强盗二名以上。窃盗五名以上者。准其起除刺字。拟将原例通行画一办理者二条。一、嗣后审办案件。凡应行刺字者。照例声明刺臂刺面。或左或右。并所刺何字。以昭详慎。一、凡有触犯祖父母父母被呈之犯。如系民人。照例右面刺烟瘴改发四字。旗人毋庸刺字。以符定制。从之。　　

○以湖南按察使杨庆琛、为山东布政使。广东督粮道王藻、为湖南按察使。　　

○减免江苏江都县水冲地四十九顷七十八亩、丹徒县三十六顷八十五亩、上元县一百一十七顷五十三亩有奇额赋有差。　　

○己巳。谕内阁、奕山奏、迎母至任一摺。奕山之母。年逾七旬。该将军远隔庭闱。情殷陟屺。现请迎接到署。朝夕侍养。既可遂其定省之私。而于紧要边防。益得专心经理。惟念伊母高年就养。万里迢遥。著加恩赏给银四百两。即由广储司给发。以示体恤。　　

○以江南河库道梁宝常、为陕西按察使。　　

○修浙江东西两塘柴埽盘头各工。从巡抚乌尔恭请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十八年。戊戌。八月。庚午朔。谕军机大臣等、给事中郑世任奏、四川提督本驻雅州。自移驻成都后。相沿未改。雅州离省三百三十里。关系最为紧要。迩年马边峨边越巂等处番夷滋事。出没靡常。撤兵既恐疏防。添兵又需筹饷。提督统辖营伍。雅州密迩夷巢。允宜屯守要冲。以为捍卫省城之计等语。著凯音布、苏廷玉、即将该地方情形。通盘筹画。详加体察。是否可行。据实具奏。至现在雷波马边厅等处。穷夷抢掠。叠经降旨。令凯音布等相机妥办。毋任蔓延。并确查究系何夷何支。起意出掠。有无肇衅别情。所派员弁。究系何人。该将军等接奉前旨。自必查明覆奏。此次番夷甫经戡定。旋复出巢肆劫。是上年办理不善。已可概见。若再玩泄从事。听其日久滋蔓。以致重烦兵力。尚复成何事体。著凯音布等、仍遵前旨。即将指示各情节。及现在剿抚情形。逐一详查迅速覆奏。并督饬文武各员弁。妥为区画。务期克日蒇功。不得劳师糜饷。是为至要。将此各谕令知之。　　

○以已革翁牛特镇国公桑噶巴拉弟那宛敦罗布、袭爵。　　

○辛未。遣官祭文昌帝君庙。　　

○壬申。上御含辉楼。阅吉林送到官兵马步射。　　

○谕内阁、昨据御前大臣等奏、拣选吉林将军等复行咨送三音哈哈音善等六人。内仅有二人尚可等语。朕因人数较少。未经允准。本日朕亲阅六人。惟萨淩德技艺尚可。音善等五人。弓马甚属不堪。其前次咨送九人内。已将平庸者驳回六人。乃此次复行咨送者。除萨淩德外其余更属平常。显系该将军副都统等、平日于所属官兵。未能认真训练。复于拣选时率行拟送似此相沿。则官兵技艺。必至废弛。该将军等所司何事。殊属非是。祥康著拔去花翎。仍与咸龄一并交部议处。音善等五人。俱著驳回本处当差。仍著吉林将军等。由本省官兵内。择其鸟枪弓马精熟年力富强者。拣选五六人。于明年二月内。保送来京。　　

○癸酉。谕内阁、前据御史杜彦士奏、拔贡覆试。请照乡会试覆试之例。取具印结图结。当交礼部议奏。兹据该部议准。朕思直省拔贡。各府州县俱有。而直省各府州县。不必尽有京官。云贵远省。京官更属寥寥。设使该拔贡应行覆试。本州本县。并无京官。即偶有一二京官。与该拔贡不相认识。甚或有意慎重。不欲滥行出结。亦所常有。若临场拘执。是该拔贡转因此不能入场。殊觉窒碍难行。著礼部另行议奏。寻奏、各省拔贡。俱有贡单。嗣后覆试时。令各拔贡将贡单呈验给卷。毋庸再行取结。以归简易。从之。　　

○以乾清门侍卫布彦泰、署正蓝旗汉军副都统。　　

○甲戌。秋分。夕月于西郊。遣肃亲王敬敏、恭代行礼。　　

○上诣绮春园问皇太后安。　　

○谕内阁、朕本年阅看宗室步射完竣后。接看圆明园八旗兵丁步射。著该管大臣等。每旗由护军校、副护军校、护军内。各拣选四十名。每日著二十名在朕前步射。仍照从前每人射箭二枝。至前次业经看过。此次俱著毋庸豫备。朕阅看后。将射过步射兵丁等花名。造册呈报军机处。以备查核。　　

○谕军机大臣等、本日据琦善覆奏、遵旨查拏鸦片烟囤积情形一摺。览奏均悉。此等匪徒。由洋船潜运至津。冒险嗜利。意在必售。始而闻风隐匿。继而勾串铺户。贿嘱胥役。暗地销卖。事所必有。天津为京师贸易来路。查拏不净。根株何由断绝。据称派委文武各员。前往诱缉。自系遴选明干之员。惟奸商之鬼蜮。胥役之朦蔽。不可不防。该匪徒等营私射利。由洋船捆载而来。傥能杜绝来源。不令将烟土移运上岸。则牟利之徒。自无所施其伎俩。即该处起运苏木槟榔。及各项糖包。虽难一一开验。然不能因此遂令奸徒借以夹带售私。该地方官等。转得藉口不办。著琦善密商盐政钟灵、立定章程。严密查拏。总不准烟土上岸。现在整顿积习。该署督等断不可稍涉因循。致贻后患。将此谕令知之。　　

○又谕、本日据都察院奏、福建南安县民人刘出、以劫杀两命。贿掯四年等词。赴该衙门具控。已明降谕旨。交钟祥亲提严审矣。此案据该民人控称、匪棍陈文兽即陈文秀。私结夥党。扰害良民。伊堂兄刘爽、伊侄刘脉、先后被伤身死。延案四年。该地方官不为获犯究办等情。控关劫杀二命。虚实均应彻底根究。著钟祥即将案内人证。提集严行讯究。如该县书差。实有设计弊捺贿串朦详情弊。即行据实惩办。毋稍含混。以成信谳。将此谕令知之。寻奏、讯明刘出、因伊堂兄刘爽、堂侄刘脉、相继被铳伤殒命。又因凶犯未获。抵偿无人。向县书查钞案卷不允。疑为贿捺。砌词牵控。实非有心诬陷。应请免议。陈文秀即陈文兽、因与刘爽争斗。致纠往之蔡开、铳伤刘爽。按律问拟杖流。其戚林雪、在山捕兽放枪。误伤刘脉。问拟杖徒。下部议。从之。　　

○又谕、本日据都察院奏、江西义宁州民人李自明、以凶伤二命。贿蔽埋冤等词。赴该衙门具控。已明降谕旨。交裕泰亲提严讯矣。此案该民人所控卢进技、卢进扬等。因图奸不遂。将伊弟妇周氏殴伤殒命。监生卢若斋、唆令卢进技等、将亲弟卢进栋、勒死抵制。并将伊弟李观华枪伤身死。叠次控州。该州徇情不究。控府三次。均不准理。难保无贿庇消弭情弊。且此案已逾二年。若不彻底根究。何以惩凶暴而安善良。著裕泰亲提严讯。并查明该府因何并不准理。该州如果有徇情不究等情。著即严参惩办。将此谕令知之。寻奏、讯明李自明、因其堂弟李骈春之妻周氏、与卢进技之弟卢进栋通奸败露。畏罪情急。同时自尽。经该州审明结案。李自明复向卢氏族中。索取李周氏葬费。被斥挟嫌。以图奸毙命重情京控。并捏称州府不为究办。希图耸听。实属刁健。按律拟发边远充军。下部议。从之。　　

○乙亥。上诣大高殿行礼。时应宫拈香。　　

○还宫。　　

○遣官祭关帝庙。　　

○谕军机大臣等、关圣保奏报、郭尔喀贡使旋藏。及起程回国日期。自系照例办理。惟上年八月二十九日。曾有谕旨。令该大臣等。将该国王例外呈进之铜炮洋镜等件。妥为存贮。俟该噶箕等回国时。仍令将原物带回。并告以天朝制度。嗣后毋再额外贡献。以符定制等情。该大臣等早经接奉此旨。自应遵照办理。何以此次摺内。并无一字提及。究竟此项额外贡物。曾否遵照前旨。交该贡使等带回。著即明白回奏。将此谕令知之。　　

○驻藏大臣关圣保等覆奏、博窝生番滋事。前经官兵攻击。即畏罪投诚认罪。兹复将为首番贼捆献来营。察其情形。自系真心畏服。报闻。　　

