<!-- { "loadSidebar": true } -->
○戊寅。谕军机大臣等、前据颜检奏、司库闲款、历年因公借垫一摺。当交户部核议。兹据奏称将该省咨部册。逐款细核。据该督所称。实在借垫未归银四十七万二千二百余两。内垫发例准动用银十四万一千五百四十九两零。虽系例准动用。但调查原案。祇有借拨遵化等州县办差经费银两七案。与原报案据相符。共银三万八千五百三十余两。此外如借给各官养廉等款。从前册报本款有项。而又借动别款。已属含混。又如借给新添兵丁饷银等款。既于本款动支。又在借垫款中重复开造。至未据咨报有案各款。更难稽核等语。前因直隶司库借支库项。历任总督藩司。并未报销。降旨交颜检督饬藩司。逐一严行查办。今所开借支各款。多有含混。并册内重复开造之处。该部碍难查核。著颜检督同陆言、分晰查明另造清册送部。覆奏到日。再行交部核办其清厘司库并续亏案内。应追赔银三万五千三百余两。现在曾否勒追。未据该督声明。又借垫津贴驿站差费等项。动用银二万五千二百九十余两。据称应俟于盐当充公等银内。催收归款。其应收何年盐当等银。亦未明白声叙。均著该督等据实确查。报部办理。至所称历次垫办大差银二十七万余两。即在本年奏明分限摊追归款银六十六万余两之内。此项例不准销。声请分限摊追。待款候归。皆系何款。亦著专造一册送部。以凭查核。再该督本年六月奏准展限六个月清厘。现在已逾限期。著该督等赶紧查办完竣。即行覆奏。如有滥借亏缺情弊。即将历任总督藩司。严参著赔。不许稍存回护。国帑不可无著。案据不可含混。将此谕知颜检并传谕陆言知之。　　

○除浙江临海县水冲沙压田地七顷额赋。蠲缓临海、海盐、长兴、海宁、四州县被水被旱新旧额赋。　　

○己卯。上诣南郊斋宫斋宿。　　

○以诣南郊斋宫。乘辇平稳。翊卫整齐。赏銮仪卫掌卫事大臣禧恩、銮仪使福泰、博克顺、高孝埙、及章京等各一级。并赏校尉银锞。　　

○以剿办果洛克番贼功。赏四川知府陈崇礼、道衔。同知王钟钫等、蓝翎。余升叙有差。　　

○堵筑直隶任邱县鄚州四铺、天门口、尚书村、漫口堤工。从总督颜检请也。　　

○庚辰。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○辛巳。上诣皇太后宫问安。　　

○谕内阁、前因太常寺呈进告祭奉先殿仪注。并未详稽旧例。又不声明请旨。妄将元年告祭。作为比照。若加深究。则罪在不赦矣。以致此次典礼。几至轻重失仪。试问伊等所司何事。乃漫不经心。至于如此。实属轻率错谬之至。当经交部严加议处。本日吏部具奏、照溺职例议以革职。实属咎无可宽。姑念阖署堂官更换乏人。加恩稍从末减。穆克登额、著降补礼部左侍郎。革去紫禁城骑马。明志、色克精额、著降补内阁学士。伊二人赞读尚好。加恩仍兼太常寺行走。均著拔去花翎。长旺、曹师曾、著降为四品顶带。明安泰、著降为五品顶带。长旺、曹师曾、明安泰、均各罚俸二年。仍留原衙门之任。玉麟、著署理礼部尚书。管理太常寺鸿胪寺事务。其乐部事务。毋庸兼管。舒英、著补授理藩院右侍郎。仍兼太常寺行走。总管内务府大臣英和、文孚、禧恩、穆彰阿、广泰、俱著加恩改为降一级留任。准其抵销。　　

○又谕、文干奏、查明后藏定琫、私顶冒充情弊。请将该管戴琫及兼管营弁。分别降补议处等语。前后藏设立如琫甲琫定琫各弁。遇有缺出。向由驻藏大臣考验补放。兹查明该管定琫。私顶执照冒充。除将顶冒之定琫追缴执照。责革示惩外。所有该管戴琫普布策忍汪甲。俱著降补甲琫。以示惩儆。兼管之驻防后藏四川泸州营都司周履鉴、升任游击前驻防后藏都司卢全孝、漫无觉察。俱著交兵部议处。其戴琫二缺。著文干等拣选合例番弁。奏请补放。　　

○壬午。上诣雍和宫行礼。　　

○诣宣仁庙。凝和庙。火神庙。拈香。　　

○谕内阁、御史陶廷杰奏、请严饬大吏毋许勒接亏空、以重仓库一摺。所奏是。各省大吏。查办州县亏空。是其专责。惟州县中贪劣之员。亏空仓库。情形不一。多寡悬殊。在上司随时查察。遇案参办。自能惩一儆百。若督抚大吏。不能清廉正直。或平日受其馈献。遂不得不瞻徇情面。且虑其反噬。于交代时勒令后任接收。代为弥补。甚或接任之员。旧亏未补。新亏加倍。国帑攸关。任听该劣员等辗转侵那。成何政体。著通谕直省各督抚、务当洁己奉公。力除积习。屏绝馈献。州县交代。不准彼此通融。如有亏短之案。即令新任据实详报。严参办理。毋稍瞻徇。以清帑项而澄吏治。　　

○又谕、御史陶廷杰奏、请严禁幕友舞弊一摺。所论俱是。州县办理地方事务。不得不需幕友襄佐。而刑名关系民命。尤为切要。在平日留心例案。及历任熟习者。犹能彼此商酌。若初任律例生疏。及才识平常者。则全资乎幕友。傥延访不得其人。不独贻累于本官。并至贻害于百姓。如该御史所称。外省作幕者。多有本事平庸。勉强塞责。或性情疏懒。办事稽延。更有品行不端。小则私卖批语。大则受贿舞弊。甚有与本官不合。故意办错。以速本官之咎者。至督抚两司之幕友。盘踞上游。为害益钜。换官不换幕。官生幕熟。百弊丛生。间或知其叵测。骤难屏去。各府州县往往趋承恐后。委曲周旋。以故州县之幕。上下结党。挟制本官。不论案情确否。悉听主裁。稍有更移。即以密札通知。致遭驳斥。每有断谳不差。一经驳斥。解回复讯。拖累无穷。甚至有上司明知前驳之谬。不肯认错。而属员遂不得不将案情更改。迁就上司。迨至案件错误。本官获咎。而幕友转置身事外。此皆实在情形。著各省督抚严行查禁。责成该州县随时访察。如有前项劣迹。轻则逐出境外。重则从严究治。其有幕友与丁书人等串通舞弊者。一并严拏惩办。毋任闻风逃匿。至上司荐管钱粮杂务。其人不至署办事。每年致送多金。为累滋重。嗣后著概行禁革。以除积习而重吏治。　　

○又谕、杨懋恬奏、荆关一年期满、徵收税银短少、请著落赔补一摺。荆关税课盈余银两。节年均有缺额。虽据该抚查明、实由内河周田二关。河道淤塞。以致未能足额。究系办理不善所致。榷税为国课攸关。似此藉词短少。年复一年。伊于胡底。除此次该关缺收盈余税银七百一十一两零。著照例著落管关之本任荆宜施道兴科照数赔补外。嗣后务当严饬经徵之员。妥为经理。毋使再有亏短。以裕课项。　　

○谕军机大臣等、顾德庆奏、查勘泰陵龙凤门内三孔桥西边北面泊岸裂缝情形。计长十四丈。与西陵承办事务衙门、咨送岁修原奏单内所开相符。其中间裂缝宽处。约及二尺余。两头纤细。自一尺至寸许不等。深约七八尺至一丈不等。因有浮土冻结。不能见底等语。三孔桥西石泊岸。近在龙凤门内。自应亟为修理。惟现在河水冰冻。该泊岸根基。未能查看。著绵清等于明岁春融时。详细查勘。据实具奏。再行兴修。将此谕令知之。　　

○以都察院左都御史玉麟、署正白旗蒙古都统。　　

○以保定等五处军政、年逾六十官四员、精力未衰。命留任。　　

○加赏五城粥厂米石。　　

○癸未。圣祖仁皇帝忌辰。遣官祭景陵。上诣寿皇殿行礼。　　

○诣关帝庙拈香。　　

○谕内阁、颜检奏、各镇应值年班、可否饬令进京叩贺一摺。向来每遇元旦。直隶各镇同密云副都统。轮派二人。于封印后来京作为年班。惟念该总兵等、俱有弹压地方之责。著自本年为始。所有大名、正定、宣化、三镇。及密云副都统。每岁轮班来京祝贺之处。永远停止。该总兵等、其各尽心职守。加意操防。用副委任。　　

○调福建漳州镇总兵官庆山、为云南昭通镇总兵官。以福建福州营副将桓格、为漳州镇总兵官。　　

○赏八旗兵丁一月钱粮。　　

○抚恤广东省城火灾贫民蛋户。　　

○甲申。谕内阁、朕于明年仲春上丁。亲诣先师孔子庙行礼。其临雍释奠之典。著于二月十三日举行。所有应行事宜。著各该衙门先期敬谨豫备。　　

○谕军机大臣等、程祖洛奏、拏获匪犯、摉出伪造印文、及钞本书册等件、现在咨查根究一摺。此案胡佑铨、在南阳县手持黄纸拜帖。自称南番大历国差赴京城投书。缺少盘费。欲至府署告助。经署知府马维骢等、盘获到案。并摉出伪造印文等件、据程祖洛提讯。该犯供称系贵州遵义县人。原任广西水城提督胡天格之子。并未到过贵州。随委籍隶遵义之候补知县余从龙向讯。确系遵义一带口音。即该犯原籍村庄住址。亦能言之凿凿。显有捏饰。该抚现已行咨贵州。确查该犯是否系胡天格之子。因何游荡在外。有无在籍为匪别情。曾否遣人往取家谱。并所供南公师、胡帼大、陈法靖、果否实有其人。传到胡姓邻族研讯。著程祖洛俟咨覆到日。即行详细根究。该抚于此案。务当悉心审办。不必急于定案。总须审明确实情形。按律定拟具奏。不可以该犯供词狂悖。似有疯状草率了结。并著严密防范。毋使幸逃法网。将此谕令知之。寻奏、据胡天格之嗣子胡佑升、来豫质对。与该犯各不相识。并供伊父胡天格、并无亲子。提该犯详细研鞫。语多诞妄。略加熬讯。即痰气上涌。俟其神气清醒。逐加研讯。据供伊本名陈铨、系贵州遵义县人。向从胡天格之妹夫王清文学医。因在王清文家借得胡氏族谱。熟悉胡天格家世。与贵州抚臣咨覆年岁亲属与邻右所供均符。其如何捏冒胡佑铨。假充南番使人。暨如何伪造印文拜帖。及钞本书册。该犯坚称全不记忆。察其形状。虽非疯颠。确系痰迷心窍。若非迷瞀。断不敢挺身进署。自投法网。虽鞫无另有谋为重情。而书词狂背。应比照妄布邪言、书写张贴、煽惑人心例。拟斩立决。下刑部议。寻议奏、该犯书写狂背词说。应如该抚所奏。惟究由痰迷所致。既据讯无另有谋为别情。与有心悖逆者不同。可否准其末减。得旨、陈铨改为斩监候。　　

○以宝坻等四处军政、年逾六十官九员、精力未衰。命留任。　　

○乙酉。以册立皇后。前期遣官告祭天。地。太庙。社稷。命皇长子奕纬、告祭奉先殿。　　

○以都察院左都御史玉麟、为礼部尚书。镶白旗蒙古都统庆保、为都察院左都御史。　　

○旌表守正捐躯山东黄县民刘辉妹刘氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之四十五　　

