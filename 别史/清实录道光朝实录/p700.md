<!-- { "loadSidebar": true } -->
○调工部右侍郎姚元之、为刑部右侍郎。以内阁学士廖鸿荃、为工部右侍郎。兼管钱法堂事务。仍留江苏学政任。以工部左侍郎吴椿、兼署钱法堂事务。礼部左侍郎桂龄、兼署兵部左侍郎。　　

○江南河道总督张井、因病解任。以湖北巡抚麟庆、为江南河道总督。刑部右侍郎鄂顺安、为湖北巡抚。调盛京工部侍郎裕泰、为刑部右侍郎。　　

○以叶尔羌领队大臣舒淩阿、为正蓝旗蒙古副都统。　　

○庚子。上诣时应宫。昭显庙。拈香。　　

○还宫。　　

○以雨泽优沾。遣怡亲王载垣、诣关帝庙。顺承郡王春山、诣城隍庙。祀谢。　　

○以西安军政年逾六十官三十八员。精力未衰。命留任。　　

○以常雩祀天于圜丘。自是日始。斋戒三日。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百三十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。夏。四月。辛丑朔。享太庙。遣惇亲王绵恺、恭代行礼。　　

○遣密云副都统布勒亨、诣白龙潭谢雨。　　

○壬寅。上诣南郊斋宫斋宿。　　

○调湖北巡抚鄂顺安、为山西巡抚。山西巡抚尹济源、为湖北巡抚。　　

○调福州将军庆山、为乌里雅苏台将军。乌里雅苏台将军乐善、为福州将军。　　

○癸卯。常雩。祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○甲辰。谕内阁、何淩汉等奏、赈厂煮饭。请改散米一摺。顺天府属固安县、设厂煮赈。距厂较远村庄。就食贫民。仆仆道途。且天时较热。煮饭易于变味。著照所请、所有固安县赈厂。准其改放口粮。仍按大口三合。小口减半。五日一放。何淩汉等、督饬该县妥为散放。严禁吏胥从中克扣滋弊。俾贫民均沾实惠。　　

○又谕、特依顺保等奏、审明拏获殴伤驿站兵丁抢掳马匹之哈萨克贼犯等、分别办理一摺。哈萨克贼犯张霍卓、胆敢纠约萨图托胡勒等、入卡殴伤驿站兵丁。抢去马匹。实属目无法纪。经特依顺保等审明。即将正贼张霍卓正法。从贼图尔棍拜、发往烟瘴地方。所拟甚是。其在逃之贼犯萨图托胡勒、图尔敦默特、托胡达、齐齐罕拜等、著严拏务获。并查明张霍卓等系由何卡所入。即将失察各员参奏。　　

○又谕、前据御史梁萼涵奏参、宛平县知县唐宗泰、审案草率疲玩。当派富俊、朱士彦、确切查明具奏。兹据奏孙秉善等、控告刘二即刘际漋、乱伦谋杀一案。贾龚氏控告田茂德、噶殴毙命一案。情节较重。著交刑部严审。按律定拟具奏。至于周氏控告于柱亲属抢夺一案。事系钱财。著交顺天府尹亲提审断。均著于定案时将该县唐宗泰审理草率迟延。附案参奏。以为审案玩延者戒。　　

○乙巳。拨苏州藩库地丁银八万两。济放因灾不敷养廉等款。　　

○丙午。谕内阁、前因给事中孙兰枝奏、江浙两省。钱贱银昂。商民交困。并胪陈受弊除弊各款。当经降旨交陶澍等体察情形。悉心筹议。兹据陶澍、林则徐、酌筹利民除弊事宜。分晰具奏。所称洋钱平价。民间折耗滋多。惟当设法以截其流一条。洋钱行用内地。媒非始自近年。势难骤禁。要当于听从民便之中。示以限制。其价值一以纹银为准。不得浮于纹银。庶不致愈行愈广。至官局议请改铸银钱。太变成法。不成事体。且银洋钱方禁之暇。岂有内地亦铸银钱之理。所称鸦片烟来自外洋。以土易银。严查洋船进口夹带一条。鸦片烟由洋进口。潜易内地纹银。为害最甚。全在地方官实力稽查。且恐此拏彼窜。或于大海外洋。即已勾串各处奸商。分路潜销。仍属不能净尽。该督等务当严饬沿海关津营县。于洋船未经进口以前。严加巡逻。务绝其勾串之源。复于进口时实力摉查。毋许夹带。如有偷漏纵越情弊。一经查出。即将牟利之奸商。得规之兵役。一并追究。加倍重惩。法在必行。方可杜根株而除弊害。所称纹银出洋。请明定例禁一条。刑部律例祇有黄金铜铁铜钱出洋治罪明文。于纹银未经议及。奸商罔知儆畏。著刑部悉心酌定具奏。纂入则例。颁发通行。所称收缴小钱铅钱。请不及斤者一并随时收买一条。私铸小钱铅钱。向来设局收缴。惟以斤计算。其不及斤者。恐民间仍私行搀用。嗣后各省收缴小钱。及斤者。仍照例给价六十文。不及斤者。小钱二文。抵大钱一文。铅钱及斤者。亦照例给价二十文。不及斤者。铅钱五文。抵大钱一文。俾民间随时收买缴官。闾阎市肆。咸知与大钱价值悬殊。小钱铅钱。不能搀混。奸徒本利俱亏。自不肯轻于犯法。庶私铸可期净尽。以重钱法。　　

○又谕、奕颢奏、请将盛京协领奇成额部议革职之处。可否改为革职留任一摺。奇成额近因商民买空卖空之案。并未解交地方官办理。即行擅自审办。实属错谬。业经兵部议将奇成额照犯私罪例革职矣。从前扎布扎纳、恒庆、善魁等、俱因失察降一级调用。即阿尔松阿革职一案。亦因失察秧薓。均非奇成额处分可比。且本年解京薓斤。均系照前交纳。毫无错误。可见薓务岂仅恃奇成额办理耶。奕颢请将奇成额留任。殊属非是。所奏著不准行。　　

○谕军机大臣等、钟祥奏、请照旧案动碾仓谷。运送接济一摺。前因直隶及京畿各地方。粮价昂贵。谕令钟祥体察情形。动碾常平仓谷。运赴灾区。以济民食。兹据奏请循照旧案。在沿河州县。及附近水次各属。酌量派拨。计可动仓谷十四万石。著照所请、即将此项谷石。迅速动碾。一面雇备民船。并将闸外帮船。催回备运。如尚不敷。即将东省盐船封雇装载。遴委妥员。分起运赴天津北仓存贮。所需运脚等项。准其由司库动支。事竣核实报澥。将此谕令知之。　　

○赠故太子少保前任伊犁将军玉麟、太保。予祭葬。谥文恭。入祀贤良祠。赏银一千两治丧。并赏其子候补员外郎恒昌、服阕后即补。　　

○丁未。谕内阁、本月初三日。恭举常雩大祀。朕亲诣行礼。并因畿辅一带。雨泽尚未优渥。默吁昊縡。冀得甘霖速降。惠普群生。兹于初六日即获甘膏滂沛。入土极为深透。现在油云帀布。雨势犹浓。仰惟昊穹昭格。灵贶渥施。朕心倍深寅感。恭查嘉庆十八年五月。皇考仁宗睿皇帝亲诣地坛行礼后。澍雨优沾。朕钦承圣谕。虔申报谢。此次自应遵仿旧章。敬谨祀谢。仰答天庥。著派定亲王奕绍、于初八日进城斋宿。初九日寅刻。恭诣皇穹宇行祀谢礼。著太常寺照例敬谨豫备。　　

○贷盛京西路歉收各驿本年应领不敷马乾银。　　

○戊申。谕内阁、史谱奏、官兵中途折回。请将原领俸赏等银。分别扣免一摺。此次调往台湾之西安满洲、及绿营官兵三百一十二员名。中途撤回归伍。据该抚查明拮据情形。援照成案。恳请恩施。著照所请、所有该兵丁原领赏装银两。概免缴还。其官弁所领俸赏行装及借项银两。并兵丁借项。均分作四年。于廉饷内按季扣还。该官兵内如有从前出征口外。借支银两尚未扣完者。俟前项扣完。再行接扣。以示体恤。该部知道。　　

○命成都将军那彦宝来京。调盛京将军瑚松额、为成都将军。吉林将军宝兴、为盛京将军。以热河都统保昌、为吉林将军。漕运总督苏成额、为热河都统。　　

○以仓场侍郎贵庆、为漕运总督。调工部左侍郎恩铭、为仓场侍郎。理藩院左侍郎松筠、为工部左侍郎。转理藩院右侍郎联顺、为左侍郎。以内阁学士赛尚阿、为理藩院右侍郎。　　

○以吏部右侍郎桂轮、兼京营右翼总兵。　　

○调正黄旗蒙古都统博启图、为正蓝旗满洲都统。以正蓝旗满洲副都统奕颢、为正黄旗蒙古都统。　　

○调镶白旗汉军副都统文庆、为正蓝旗满洲副都统。镶白旗蒙古副都统铁麟、为镶黄旗满洲副都统。　　

○以镶黄旗蒙古副都统忠山、为正白旗护军统领。　　

○己酉。上御勤政殿听政。　　

○谕军机大臣等、前因直隶地方。粮价腾贵。降旨令裕泰等拨项采买。并动碾仓谷。运京协济。兹据查明奉天各海口积存粮石内。高粱最多。粟米仅有二万余石。未便采买。现在各厅州县仓贮粟米。实存十二万六千八百余石。除酌留备用外。筹拨米六万石。派员运赴灾区接济等语。直隶所属地方。曾否得雨一律深透。著琦善体察情形。如现在尚需协济。即一面奏明。一面循照成案。派委妥员。雇备船只。前赴奉天海口。将该处筹拨米石。装载拨运。以期迅速济用。傥已得透雨。粮价渐平。小民无虞食贵。著即据实具奏。并飞速行文该省。停其动碾拨运。以重仓储。将此谕令知之。　　

