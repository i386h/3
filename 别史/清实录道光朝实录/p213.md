<!-- { "loadSidebar": true } -->
○谕内阁、嵩孚奏、鼓铸缺额。请减搭兵饷。并加买滇铜一摺。湖南省宝南钱局。前因缺额过多。奏准减炉五座。免其补铸缺卯。并减买滇铜四万斤。自更定章程以后。委员赴滇采买。既未能克期运回。本省桂阳州厂铜斤。又因年久砂碣。近复缺铸六十八卯。恐致支放不敷。经该抚体察情形。议请调剂。该省局钱。除搭放兵饷之外。别无支用。各营领饷。每年例应搭放七成钱三万一千余串。现在局钱无多。而市钱价贱。兵饷每钱一千。作银一两。按照市价。得钱较少。兵情亦不愿多搭。著照所请。自道光五年春季起。各营饷钱。减为二成搭放。所减五成钱文。即作为六七等年兵饷之用。尚余钱一万一千余串。留为贮备之需。俾兵丁可获余资。局钱亦无虞短绌。如将来钱价增长。该抚仍随时妥筹。奏明办理。至该省前因接署乏人。未经按年委员赴滇采买。嗣后著逐年接续委办。俾得源源接济。本年运回嘉庆二十五年分滇铜。即先行补铸缺卯。后运之铜。以次接续鼓铸。按年递行报销。惟移后补前。未能年清年额。仍著该抚设法筹办。其买运滇铜。现既需铜补卯。著自此次委员陈宸书办运铜斤起。每运加买铜四万斤。仍符旧额二十万斤之数。以供鼓铸。俟补足缺额。再行奏明停止。仍将该省桂阳州厂应办之铜。责成厂员设法调剂。尽收解局。并广觅子垄。实力采买。不得再有短少。所有嘉庆二十五年以后、该厂员历年短解局铜。著该抚严饬追解。如有藉词延宕。即行严参。务期铜数充盈。毋致卯额再有短缺。该部知道。　　

○谕军机大臣等、永芹等奏、官兵剿贼。连获助逆贼目多名。审明惩办。并酌量撤兵一摺。张格尔纠合贼匪。到乌鲁克卡伦焚抢。旋窜卡外。经巴彦巴图、色普徵额、带兵追剿。斩获抢卡布噜特贼匪二十余名。并拏获贼目伊斯拉木。经永芹督率郡王迈玛萨依特、讯出张格尔烧卡。与官兵对敌不住。率同四五十人。尽命奔逃。现探明张格尔仅带二十六人。困乏已极。奔投喀拉提锦部落。苟延残喘。其近卡喀拉提依特部落助逆头人那尔巴他、并其弟西尔就获。摉出官鸟枪五杆。及侍卫花山布所戴花翎。又捦获为张格尔执旗之头人阿玉巴什。供出巴哈提拜尖胡里图尔底等。经永芹等讯明后。将六犯斩枭。其雅曼提依特部落头人西尔噶孜。即系孜牙墩作乱助逆之犯。业已伤死。并歼弊贼匪四十余名。甚为妥善。至伊斯拉木一犯。系奈曼部落布噜特比五品顶翎爱萨胞弟。其怂恿张格尔滋事。罪不容诛。惟竟予正法。其兄爱萨、必生疑惧。著暂交迈玛萨依特、小心看守。并谕伊兄爱萨。以后如果出力捦拏逆裔。即可免伊弟一死。如此剀切晓谕。或畏罪不敢助逆。张格尔无所纠约。必将自毙。如敢仍前觊觎。即著该大臣等随机捦拏。务净逆孽。其随声附和之贼。自不必重劳兵力。旷日持久。著派可靠之布噜特比、拜尼杂尔查拏。解该大臣惩办。巴彦巴图等、著即撤兵。于可防各卡伦。增兵严守巡缉。加意防范。毋稍疏虞。所有前此阵亡之侍卫花山布等。并此次捦贼接仗阵亡汉兵一名。受伤索伦兵一名。汉兵一名。著该大臣一并咨部。照例分别赏恤。其随同出力之布噜特比等。各带所属布噜特。于差探不辞劳瘁。著准其援照成案。每小布噜特一名。赏银二两。每回子兵一名。除自备口粮马匹外。酌赏盐菜银九钱。其满汉官兵。随营所给口粮。准其报销。在事出力之布噜特比回子伯克等。著永芹会同巴彦巴图、色普徵额、详核具奏。再降谕旨。又另片奏、派出伊尔古楚卡伦外、迎堵逆裔归路官兵。未能截拏。应行究问。所奏甚是。著俟撤兵回城。该大臣查问明确。据实具奏。将此谕知永芹、巴彦巴图、并谕色普徵额知之。　　

○以土谢图汗、赛因诺颜、两部落孳生驼群溢额。该管王公及官兵等、议叙赏赉有差。　　

○修直隶承德府仓廒。从协办大学士总督蒋攸铦请也。　　

○缓徵黑龙江、齐齐哈尔、墨尔根、打牲等处旗人上年续借口粮银。　　

○展缓湖南澧州被水各垸、新旧下忙钱粮。并本年借给耔种银。　　

○丁丑。谕内阁、富俊等奏、查勘双城堡三屯、种地纳粮情形一摺。吉林双城堡地方屯田。前经奏准、分为中左右三屯。挑选闲散旗丁三千名。每丁给地三十晌。五年后徵粮二十仓石。中屯于道光二年起徵。左右二屯。于道光五年起徵。嗣以中屯丁力竭蹙。复令将实届六年、按照现种晌数纳粮。兹据该将军等、查勘三屯垦种之地。明年均届交粮之期。惟中屯屯丁千名。自道光二年起徵。至今未纳粮五千石。明年左右二屯二千丁起徵。即须纳粮四万石。未免偏枯。自应量为调剂。著照所请。自明年起。除已交京旗地亩之丁、不纳粮外。将三屯屯丁。无论现种地亩多寡。五六两年。每年每丁纳仓石粮十石。至道光七年仍照原议章程。每丁各纳仓石粮二十石。以符定议。该部知道。　　

○又谕、前据御史周贻徽奏参、粤西商人开设盐埠。藉引行私。及盐斤应行减价各款。降旨交阮元会同康绍镛、确查妥议。兹据阮元等奏、查明粤西商人。实无夹带私盐、及贿嘱消弭情弊。至粤省盐价。节经该省督抚、先后奏咨。核定成本办理。除海洋加价。久经奏停。毋庸再议外。所有粤盐成本。系省河潮桥一百八十八埠行销六省之事。年来物力昂贵。场盐出产。并未丰旺。各商照现定成本发卖。尚虞转运不继。自系实在情形。著照阮元等所议。仍照向定数目。免其议减。如该商等于定数之外。私自加增。该督等一有见闻。即著严行惩办。毋稍宽纵。其柳浦子埠。设立已久。著免其迁移。饬令将堆盐仓房等、酌为裁去数间。上厂地方。离淮界较近。原歇子店。永远不准再开。以杜充赚淮引。仍由该督等咨明湖南。于东安、零陵界首。派委员弁稽查。并责成该管盐道、随时严察。如有奸民转贩出境。即行拏究。临桂至柳浦一路。向来改包运行。嗣后著不准其改包影射。　　

○又谕、明山等奏、查明铅厂炉欠实在情形。分别有著无著。勒限追赔一摺。黔省威厂额办铅斤。因近年产矿不旺。炉户缴铅濡滞。又值上年夏间大雨。＜?石曹＞硐被淹。不能烧办。递相积压。共有炉欠铅一百八十九万九千五百一十斤。核计银三万三千六百七十六两零。据该督等查明。均系实欠在户。并非厂员有意滥放。亦无侵那掩饰情弊。现在分别有著无著。勒限追赔。该厂员贵西道何金。因上次大计卓异。应行赴部引见。所有无著炉欠银一万三千九百四十六两零。著准其俟何金引见回任。分作三年赔缴。随时买铅运供。遇有升调及离任。亦令按年缴清。其有著炉欠银一万九千七百三十两零。著无论正署各员。勒限二年。将应办铅数缴足。如追不足数。并令经放之员赔补。以重帑项。该部知道。　　

○山西巡抚福绵奏、遵旨查办丁归地粮摊徵情形、阳曲、岚、阳高、应、灵邱、绛、稷山、绛、八州县民。愿将丁银摊入地粮。兴县一半摊入。一半仍随丁纳。岢岚、宁武、偏关、神池、五寨、右玉、平鲁、寿阳、永和、辽、十州县。均不愿摊。又乾隆年间摊并未尽者。祁、和顺、黎城、长治、长子、潞城、宁乡、翼城、繁峙、广灵、永宁、沁、沁源、武乡、大宁、隰、十六州县。今请全摊。屯留、壶关、夏、河曲、保德、榆社、六州县仍旧。代州民丁全摊。卫丁摊三成。吉州向分七里。提出丁多地少之同乐等二里丁银五百五十两。在七里地粮内均摊。得旨、依议妥办。　　

○旌表守正捐躯直隶邢台县民袁功妻司氏。　　

○蠲缓江苏安东、沛、江浦、山阳、阜宁、清河、桃源、盐城、高邮、泰、甘泉、兴化、宝应、铜山、丰、萧、砀山、邳、宿迁、睢宁、海、沭阳、二十二州县、及大河、淮安、徐州、三卫、被水被旱新旧额赋有差。　　

○戊寅。谕内阁、曾燠奏、请展限奏销一摺。两淮旧积过重。骤难疏通。现距来年二月奏销。祇有四月。其已请未运之引。势难全竣。该盐政奏请展限。以免再滋壅积。著照所请。准其将两淮甲申纲奏销。展限六个月。至道光五年八月奏销。该盐政即严督该商等、赶请赶运。核实办理。务令旧积渐清。俾此后得年归年额。仍循例自乙酉纲起。按纲提早一月。至庚寅纲二月。复归奏销原限。毋得再有迟逾。该部知道。　　

○旌表守正捐躯山东寿光县民魏泳妻胡氏。　　

○己卯。旌表守正捐躯河南商邱县民袁六妻王氏。广东顺德县民叶槐庭妹欲洁。　　

○庚辰。除青海玉舒番上下隆坝族、被雪压毙番人七十八户马贡银。　　

○辛巳。上御懋勤殿。勾到朝审情实人犯。停决斩犯二人。绞犯二人。余十一人予勾。　　

○铸给陕西佛坪厅抚民同知、巡检、镇坪县丞袁家庄巡检、各关防印信条记。从巡抚卢坤请也。　　

○旌表逼嫁捐躯安徽灵壁县民程玉平妻王氏。　　

○展缓山东鱼台、济宁、汶上、三州县、及济宁卫、嘉庆二十二年修筑湖河堤埝摊徵银有差。　　

○展缓山东盐商道光三年引票课银。并旧欠帑利等银有差。　　

