<!-- { "loadSidebar": true } -->
○调四川布政使张志绪、为江宁布政使。江宁布政使戴三锡、为四川布政使。　　

○添建陕西榆林府盈乐仓廒二座。从署巡抚那彦成请也。　　

○庚辰。以广东雷州、琼州、高州、廉州、潮州、五府所属州县。虽省较远。命嗣后遣军流徒人犯。由各该管巡道就近审转。限期处分。如臬司例。从总督阮元请也。　　

○辛巳。上诣皇太后宫问安。　　

○御懋勤殿。勾到四川本年情实罪犯。停决斩犯十七人。绞犯六人。余五十一人予勾。　　

○谕内阁、孙玉庭奏、请升补游击一摺。江南奇兵营游击员缺。该省现有拣发人员。自应照例轮补。如到任后。于弹压巡防、不能得力。该督或酌量对调。或随时劾参。均无不可。若云员缺紧要。非初任之员所能胜任。岂升补人员。尽能缉捕奋勉乎。所有奇兵营游击员缺。仍著于拣发人员内、奏请补用。该督请将都司崔攀凤升补之处。著不准行。　　

○漕运总督李鸿宾奏、回空尾帮。全数催进闸河。得旨、此系一时从权。不得不如此办理。嗣后遇有卫水盛涨之年。可豫为筹画。或另有办法。若屡行如此。闸塘受淤日厚。亦不可不早为虑及也。　　

○以吐鲁番屯田丰收。予员弁议叙。赏兵丁一月盐菜银。　　

○除湖南巴陵县塌卸地二十三顷十四亩有奇芦课。　　

○蠲缓云南丽江县被水被雹村庄本年额赋。并给口粮苫费有差。除沙压地十三顷八十一亩有奇额赋。　　

○壬午。遣官祭都城隍之神。　　

○谕内阁、玉麟等奏、查讯仪工用项明确。酌拟核实归款一摺。河南仪工奏销开报。有以少报多之秸料引河等款。即有以多报少之夫工杂料等款。据玉麟等查明、该省历经办有成案。委无含混支饰。著即令核实报销。惟夫工项下、误列银十万二千二百七十六两零。例应剔出。归入该省原奏二两经费项下支拨。如或不敷。按照原奏、于通工河抚司道、及知县以上摊捐。不准正项开销。其提扣八子钱文。虽系以公济公。而浮支滥用。诚所不免。除提入藩库银五千两外。计实合银四万二千七百七十九两零。姚祖同既未奏明。自认赔缴。著即罚赔归款。至长支料价之邵棻等十一员、未缴银十万九千六百二十四两零。并吴锡宽买草未缴银五千九百六十两。照例于原归销数内、以六成准其开销。以四成划出、著落该抚司道分赔二成。料员各赔二成。原归销数之四成。即行扣出。不准列入开销。其扣出误列银、并罚赔八子银、及分赔料价各项。共合银十九万一千二百九十两零。统令解贮藩库河工岁修项下备拨。姚祖同于此案奏销通融。系照旧案办理。惟于误列款项、未能确查厘剔。各员长支银两、始则严追。继复免缴。并未将购料赔累、例应津贴实情。奏明遵办。率任归入销数。复私准提扣八子钱文。实属办理谬误。姚祖同、著来京。以四品京堂候补。前任开归道沈惇彝、目击料价不敷。未能勘明妥办。误列款项。复议扣八子钱文。实属有意含混。著交部严加议处。调任藩司糜奇瑜、虽未常川在工。但会同沈惇彝、前后面禀巡抚。并未具详。亦属疏忽。著交部议处。升任将军呢玛善、以大员在工次受馈路费。殊属不合。著交部议处。已革知府陆楷、通判范玉琨、讯无沾染舞弊。惟将银款误列。俱著开复原官。交部严加议处。　　

○又谕、额尔经额等奏、御枪处请赏给图记一颗。并恳于拜唐阿内、拣选四人。赏给九品虚衔顶带一摺。御枪处有应行事件。若用他处印信。究属不合。著照额尔经额所请。交礼部铸图记一颗。交御枪处钤用。拜唐阿内、将办理档案事务谙练者、拣选四人。赏给九品虚衔顶带。作为候补笔帖式。五年期满。果无遗误过失。即以内务府七司之九品笔帖式补用。　　

○以兵部右侍郎朱士彦、知武举。户部右侍郎汤金钊、为武会试正考官。刑部右侍郎陆以庄、为副考官。　　

○旌表守正被戕山东胶州民宋得元妻程氏。　　

○癸未。谕内阁、御史程矞采奏、请禁收漕州县自行买补兑粮一摺。各省徵收漕粮。禁止折色。功令綦严。若州县官勒折买补。米色必多搀杂。如该御史所奏、地方官甫经开徵。即虚报满廒。封仓勒折。小民守候稽迟。祇得折色改兑。仓廒并无实贮。仍须买补兑交。州县既图买贱。胥役复肆侵欺。米色岂能乾洁。加以旗丁折兑。不肯将好米买抵。兼之多索帮费。滥行兑运收舱。以致抵通时霉变。难资久贮。自系实在情形。著通谕有漕省分各督抚。严饬该州县。于收漕时亲自验明米色。随时兑收。傥查有开徵数日、即行封仓勒折。自用贱价买补。及旗丁折兑滥收情弊。即据实严参惩办。毋稍瞻徇。至各省设立粮道。督办收兑。是其专责。若令兼署他缺。转致本任抛荒。嗣后即责成该管道府等、专司稽察。该督抚毋得另行委署别缺。致有旷误。以专职守而重仓储。　　

○谕军机大臣等、长龄等奏、酌拟西宁沿边各营汛、移驻官兵。以资防剿等语。著那彦成悉心体察该处情形。是否系要隘地方。必须添设官兵防守。详细查明。据实具奏。又长龄另摺奏、请以刘印景、升补镇海营副将。卢亨、调补大通营游击。马进忠、调补镇番营游击。镇海营界连蒙古番地。必须谙练之员。方克胜任。著那彦成到任后。秉公察看刘印景等。是否人地相宜。据实奏闻。再降谕旨。长龄等摺单、一并钞给阅看。将此谕令知之。　　

○又谕、给事中张元模奏、直隶从前办理赈米。每有在半路屯留者。其运至本州县。每迟至十月间、河水将冻之时。散给赈票。百姓闻赈而归者、州县概不给赈。请严饬各州县、领运赈米。毋许屯留在外。各州县先分别各乡灾之轻重。运到之米。先尽灾重者开放。其后陆续运到米石。即陆续挨次开放。灾民闻赈而归。访问本地实有其人。即行补给等语。本年直隶州县被水。业经降旨赈恤。总当实惠及民。不容有侵蚀盗卖、及刁难勒索冒销等弊。如该御史所奏、领米毋须屯留。先尽灾重地方散放。及灾民闻赈而归、即行补放。是否于灾区有裨。抑或有格碍难行之处。著颜检悉心体察。据实奏闻。务期立法万全。不致灾黎失所。方为至善。将此谕令知之。　　

○命定亲王奕绍、在内廷行走。　　

○以大学士长龄、兼镶白旗汉军都统。　　

○甲申。上诣大高殿行礼。　　

○谕内阁、向例简放道府人员。皆具摺谢恩。因思副将、系武职二品大员。著兵部带领引见述旨后。亦照道府例。令该员自行具摺谢恩。以备召见。著为令。　　

○山西巡抚邱树棠奏、请暂停山西宝晋局鼓铸。从之。　　

○乙酉。谕内阁、军机大臣会同户部、议覆给事中王家相条奏、五城散给棉袄、易钱分赏。并减价粜卖土米章程。每年冬间。五城散赏棉衣。额少人多。贫民未能周遍。著照所议。即将应用制备棉袄生息银三千六百两。由内务府咨交五城巡城科道。严饬司坊官、详查人数。照市价易钱。按大口小口、分别散给。毋许军民闲杂有业之户、混迹冒领。嗣后即责成巡城科道。督率司坊官、严定章程。俾人数不致混淆。钱数无得短少。如司坊官暨胥吏人等、从中克扣。及钱价以多报少。查明严行究办。事竣核实报销。务期实惠及民。毋致有名无实。至五城十厂、领出各仓气头廒底成色米石。夫工饭食、例无开销。且车脚增添。不无赔累。亦系实在情形。著准其每成照例价减去二十文。以清积累。自此次议减之后。该司坊官等、不得藉口赔累。总须年清年款。如逾限不交价值。即照侵那公项之例。严追归款。仍查取该司坊官职名。交部分别议处。其解钱回付。并著稽察银库科道稽查钤记。与解库银两、一律办理。以昭核实。　　

○又谕、户部奏、直隶省三次清查案内。屡经该部奏明行追。祇据册报完银七十二万九百余两。总未归款报拨。查核现册内。有将原亏银数、以多造少。及以少造多。又声明已入拨册、核对并未造入者。其咨报划抵之款、未经划抵。前任完交银两、后任并未报解。至上年汇报续完银十五万两。亦未随案声叙。又各省咨追限满未完银两、全未严催。其已完纳各省司库者、亦不催令解完归款。是该省有清查之名。无清查之实。续亏新亏。伊于胡底。著颜检即将现册所报之已完银六十余万两。查明有无那移。据实奏明。其应行归款报拨各项。迅速分别报部。毋任再有迟延。并将各册内查照指出各情节。督同藩司、逐款详查咨覆。所有历任办理迟误之藩司。即行查明在任月日。交部分别议处。　　

○又谕、程祖洛等奏、会勘武陟县沁河南岸韩村民堤漫溢情形一摺。此次沁河因大雨连旬。黄水同时并涨。拍岸盈堤。经大溜趋刷堤身。坐垫漫溢。时值黑夜风狂雨骤。人力难施。以致夺溜南趋。塌宽三十余丈。续被刷塌口门、计宽四十八丈。漫水深处一丈一二尺。正河断流受淤。现已赶紧购办料物。挑穵引渠。兴工堵合。著照所请。仿二十三年古樊村漫工成案。秸料每斤共例加价银二厘。檾麻每斤共例加价银二分八厘八毫。挑河帮戗还堤各土工。每土一方。共例加价银三钱。以昭核实。至下游之方陵草亭一带、附近堤尾村民。私穵缺口十处。放水仍归沁河。系因水无去路。一时急迫所致。姑免治罪。嗣后如有刁民私行偷穵。以致堤身塌坏。仍著查拏治罪。无得轻纵。其该处缺口。著即补筑。以免倒灌之虞。所有共需经费银八万余两。照例先由司库筹款解拨。责成该道撙节支领。上紧购办。勿致浮冒。工竣照例摊徵归款。又另片奏查明韩村漫溢处所。委系旧堤。并非新修工段。著免其参赔。　　

○以剿办四川果洛克番贼事竣。提督桂涵、下部优叙。赏副将德印、总兵衔。　　

○署河东河道总督严烺、奏报秋汛安澜。命严烺诣河神庙祀谢。实授河东河道总督。出力员弁、升叙有差。　　

○缓徵江西瑞昌县水灾本年额赋。给灾民一月口粮。冲塌房屋修费。并垦复沙压田亩资本。　　

○赏河南武陟县被淹灾民一月口粮。及房屋修费。停徵新旧额赋。并赏原武县续淹贫民一月口粮。　　

○丙戌。上诣皇太后宫问安。　　

