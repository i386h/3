<!-- { "loadSidebar": true } -->
○谕内阁、兵部奏、吉林那移库项、捏报开除案内各员。分别严议议处。前任拉林协领今升伯都讷副都统永海、交卸库项时。擅指未经给领之款。捏报开除。于所属义仓工程。漫无觉察。著即革职。该革员那移库银。业经如数补还。著免其治罪。佐领讷恩登阿、私求接济银两。系由协领那移。著革职留任。委佐领岳淩阿、捏报完工。著即革职。其云骑尉世职。一并革退。所遗云骑尉世职。著该将军照例办理。佐领阿勒金太、扶同弊混。著降三级调用。毋庸查级议抵。副都统穆腾额、护副都统富通阿、咎止失察。均著降一级留任。准其抵销。　　

○命工部右侍郎敬徵、左侍郎舒明阿、分赴东陵。西陵。敬谨查勘新旧岁修各工。　　

○马兰镇总兵官继昌奏、交代清厘后、往查内火道。得旨、近来查看风水地面。颇形懈怠。以致盗砍之案叠出。殊不成事。汝系朕特用之人。务要实力稽查。不可稍存偷安避怨之见。勉之。　　

○以山东德州城守尉苏伦保、为伯都讷副都统。　　

○壬寅。上诣绮春园问皇太后安。　　

○谕内阁、御史陈澐奏、徐淮控告盐商匿报侵吞一案。既据汪葆仁、自首短交余引。请饬江苏巡抚、就汪葆仁呈出残引细册。切究黄潆泰等、侵吞确数等语。此案前据韩文绮参奏、在籍郎中汪葆仁、恃符插讼。业经降旨、将该员革职。归案审讯。尚未据该抚奏结。如果该抚审断不公。有枉纵情弊。原许科道参奏。朕必严行根究。乃以未定之案。该御史臆为悬断。并请旨饬下抚臣办理。遽列封章。甚属谬妄冒昧。陈澐著传旨严行申饬。　　

○又谕、德英阿等奏、筹拨余賸生息银两、作为操演兵丁奖赏一摺。各直省校阅兵丁。凡鸟枪骑射等项技艺。本应训练娴熟。其有生疏平常者。立即惩办。以肃营伍。向来满营、并未设有鼓励之项。如该将军等所奏。枪箭中靶。即需奖赏。傥各省纷纷陈请。相率效尤。殊属不成政体。所有德英阿等、请每年抽拨息银。作为操演兵丁鼓励之处。著不准行。　　

○谕军机大臣等、御史陈澐奏、江汉堤防利弊、及襄樊情形各一摺。据称湖北地处江汉下游。全资堤防保障。如潜江、天门、沔阳、汉川、等州县。居民沿河筑堤为垸。其各州县佐贰分管附近堤垸者、为汛员。其业民轮年催修者、为堤头圩长。其何流盛涨、各村庄农民邀约沿堤巡防者、则谓之游夫。水涨时各垸游夫聚众。遇险帮同抢护。或值漫口。则催迫堤户。逼令堵塞。凶顽之徒。遇事生风。折毁房屋。甚至启衅械斗。酿成巨案。缘各汛员名为上堤催修。实只收堤头圩长规礼。于堤塍加高培厚。置之不问。河水泛涨。又不亲诣防护。以致堤垸日坏。其荆州万城堤、襄阳老龙堤、城邑皆资保障。尤当认真办理。又襄樊为全楚上游。与陕之汉中、豫之南阳、犬牙相错。从前襄阳有白撞手、樊城有掖刀手等名目。常聚众拦夺客商货物。或纠抢市集村庄。始犹不过数十人。今则公然聚众千余。到处有白撞手掖刀手矣。地方遇有劫盗等案。州县皆畏缩不敢出城履勘。该处向设同知一员。驻劄樊城。督销淮引。兼缉私贩。乃于大夥之犯。不敢查拏。而肩挑背负之民。藉行讹索。又襄阳均州地方。有武当山。每年三月至九月。男妇烧香。动辄数百人。其寺观僧道。藉以敛钱作会。容留无赖匪徒。文武大员。姑容不问等语。著李鸿宾等、严饬有堤垸州县。按照岁修工程。督率汛员。逐段催修。务期一律完固。如有业户抗修。及汛员收取规礼。贻误堤工等事。立即惩办。至襄樊一带。最易藏奸。该督等严饬所属员弁。明查暗访。有犯必惩。其应如何编查保甲。并责成兵役缉捕。务须妥为办理。不可藉端滋扰。亦不可养痈贻患。以戢奸宄而靖闾阎。将此谕令知之。　　

○以甘肃督标中军副将德楞额、为四川建昌镇总兵官。　　

○癸卯。谕内阁、戴均元等奏、会勘新刷卫河一摺。前因内黄县袁村地方。将地亩刷成河形。现在盐运商民各船。均改从新河行走。经朕特派大学士戴均元、会同程祖洛、将有无妨碍之处。详加查勘。兹据奏称、卫水向系经窦公河下注。因漳水挟洹而来。将卫水顶阻。旁决袁村。今漳水业经北趋。改由庆丰庄、归入正河。其窦公河上游。祇系洹水。较前此漳洹合流冲卫。情形迥异。卫水自袁村决口。刷有河槽。则漳卫分流。轻减水患。实为可乘之机。自应通筹全局。开治新河。惟冲刷处所。间有淤浅。两岸亦恐旁溢。应行挑穵深通。并筑堤捍卫。著一并相机妥办。其瓠子嘴东岸沟形一道。偶遇涨水。即由龙王庙地方。归入正河。著于该处筑钳口坝。夏开冬闭。以备宣蓄。惟内黄县境东袁村等村。漫水穿村行走。居民难免浸灌。著于东袁村、大晁村、疏浚支流。将村口正流堵塞。其大杜村之水。无支流可引。著于该村前后筑堤。捍卫旁溢。支流悉行堵闭。使全溜俱归正河。所有新河经由处所。除直隶境四十余里黄河故道、本无钱粮外。其余行粮民地。久经水冲沙压。虽未咨请豁免。而历年钱粮。多系缓徵。著自道光三年为始。将河身所占地亩应徵钱粮。并前此历年缓徵钱粮。均确查题请豁免。其筑堤占用民地。亦著照公占地田之例。给予地价工程经费。现据该商等、呈请捐输。著直隶总督、长芦盐政、会同程祖洛、委员确查筹办。俾卫河久远畅行。以奠民居而利商运。　　

○甲辰。上奉皇太后幸同乐园。进膳。并赐皇子及内廷王大臣等食。至丙午皆如之。　　

○谕内阁、杨芳奏、查明东陵后龙风水情形、请将办理粗率之千总降职示儆一摺。杨家堡千总李春新、于量展青桩。与杨家堡所管官山毗连铲削明界。未能按照定制。芟除洁净。实属粗率。李春新除鞭责示惩外。著降为把总。所遗杨家堡千总。准其以吉家营把总刘国材拔补。即责成墙子路都司富隆阿督率该弁。将青桩明界。一律铲削整齐。嗣后归马兰镇总兵附入内外火道。按年查奏。　　

○谕内务府大臣等、此次广储司应交内殿薓斤变价银三千两。著于十三日交进。嗣后毋庸听候传交。俟由内换交四五等参时。即行交进。著为例。　　

○缓徵两淮安丰、梁垛、东台、河垛、丁溪、草堰、刘庄、伍祐、新兴、九场歉收灶户应还口粮、暨新旧额赋。　　

○乙巳。皇太后圣寿节。遣官祭太庙后殿。奉先殿。上诣绮春园。率皇子及王公大臣官员等行庆贺礼。　　

○添备直隶永定河工秸料二百八十万束。从总督蒋攸铦请也。　　

○丙午。上诣安佑宫行礼。　　

○丁未。上诣大高殿。寿皇殿。行礼。　　

○奉皇太后还宫。　　

○热河都统庆保奏、天寒积雪、请缓围场营房苫盖等工。报闻。　　

○戊申。上诣皇太后宫问安。　　

○谕内阁、阮元等奏、暹罗遣接使臣船只在洋遭风一摺。本年七月内、暹罗国遣来接载使臣回国正副船只。行扺广东新安县属洋面遇风。将正贡船飘撞击碎。漂失公文货物。并沉溺舵水客民多名。现据该督等、逐一查讯。著将水梢黄栋等、安顿驿馆。妥为抚恤。其籍隶本省难民。即行饬令各回原籍。　　

○谕军机大臣等、前因各省所保水师总兵。俱已简放。谕令两江、闽浙、两广、总督。各于水师副将内、遴选堪胜总兵者。保奏一二员。送部引见。候朕记名简用。嗣据孙玉庭奏称、太湖协副将张兆麟一员。明习水务。惟历俸尚浅。未敢遽行保奏等语。张兆麟于道光二年十月内。升任副将。至今已及一年。是否堪胜海疆重寄。著孙玉庭据实查明速奏。其闽浙两广水师副将中。尚未据各该督奏到。著赵慎畛、阮元、接奉此旨后。即于所属详加遴选。迅速保奏。以备简用。将此各谕令知之。　　

○以正蓝旗蒙古副都统全善保、年老。免在内入直。命进武职大臣班。　　

○展缓广东潮州桥盐新旧奏销限期。从总督阮元请也。　　

○己酉。广东巡抚陈中孚奏、较阅抚标官兵情形。得旨、海疆重地。武备尤当讲求。勿为外夷所耻也。慎之勉之。　　

○安徽巡抚陶澍奏、被水各属。应修各工。分别办理。得旨、虽系应修之工。亦须分别缓急。不可一时并举。滥从属员之请也。　　

○以前任西宁办事大臣武隆阿、为内阁学士。兼礼部侍郎衔。　　

○以广西镇安协副将王雄、为右江镇总兵官。并赏花翎。　　

○以拏获乌噜木齐偷穵铅砂匪徒。予甘肃知县瑞书、议叙。　　

○旌表守正捐躯湖北枣阳县民韩有亮妻徐氏。　　

○拨安徽凤阳关税、及续收捐监银十万两。归入本省耗羡。以备养廉灾务公需。　　

○赈安徽无为、铜陵、当涂、宣城、南陵、芜湖、繁昌、望江、桐城、和、怀宁、宿松、贵池、青阳、东流、庐江、巢、含山、全椒、十九州县及屯坐各卫被水被旱军民。给庐江、桐城、全椒、和、含山、宿松、青阳、巢、来安、怀宁、凤阳、盱眙、天长、潜山、十四州县及屯坐各卫军民一月口粮。并冲塌房屋修费。蠲缓无为、铜陵、当涂、宣城、南陵、芜湖、繁昌、望江、桐城、和、怀宁、宿松、贵池、青阳、东流、庐江、巢、含山、全椒、潜山、来安、凤阳、盱眙、天长、寿、灵壁、泗、凤台、五河、滁、合肥、舒城、建平、太湖、泾、宁国、旌德、太平、怀远、宿、定远、亳、四十二州县新旧额赋有差。　　

○庚戌。上奉皇太后幸重华宫。进膳。　　

○试中式武举刘国荣等五十一人于太和殿前。　　

○以拏获江苏盐枭。予县丞万承紫等、升补有差。　　

○改湖南保靖营折色兵粮。仍支本色米石。从总督李鸿宾请也。　　

○铸福建巡缉兵船炮位。从总督赵慎畛请也。　　

○贷奉天金州被灾旗民一月口粮。蠲缓宁海县歉收贫民本年额赋。　　

○辛亥。协办大学士两江总督孙玉庭奏、淮盐运行楚岸销售。关系国计民食。自封轮之说行。意在扳价固本。遂致盐船到岸。不得即售。反滋夹带私盐。先行销卖。百弊丛生。转令正引尘封。课源愈绌。自上年谕令散轮。额引行销渐畅。惟汉口为淮引总岸。必须源源运往。前销后续。方于课食有济。现在飞咨盐政、并饬运司、督商捆运。多雇轻便船只。趱开速到。俾得运岸接售。得旨、好为办理。不可留不妥之处。　　

○拨龙江、淮宿、扬州、芜湖、凤阳、各关税银三十七万两。解江宁藩库以备赈需。　　

