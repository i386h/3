<!-- { "loadSidebar": true } -->
○壬子。谕内阁、吏部议将福申照纵容家人长随招摇诈骗例革职。福申以视学大员。关防宜如何慎密。乃不能严行约束家人。致萧三种种恣横。倚势妄为。岂竟形同聋瞆。从前陈嵩庆奉差典试。伊家人于途次逞凶滋事。虽经酿命。事起仓猝。尚得谓之失察。若福申到任两年有余。屡经出棚考试。于萧三到处诈索。肆行无忌。断不能诿为不知。又岂失察可比。福申著即照部议革职。琦善前在两江总督任内。有纠察之责。韩文绮近在同城。见闻较切。乃各于年终密奏摺内。并不据实直陈。部议将韩文绮降三级留任。琦善降一级留任之处。俱不准其抵销。　　

○又谕、屠之申奏、请动项兴修漕运要工一摺。潮白河上游北寺庄地方。上年伏秋汛涨。新刷岔河。亟应建坝切滩。使水势归入北运正河。以济漕行而资捍御。所有勘估各工段。共需工料银二千七百五十一两零。著照所请、准其于通永道库河滩淤地租银项下。照数动支。责成该道督率厅员。赶紧购料集夫兴工。务于大汛前一律完竣。核实报销。如有草率偷减。即行严参。　　

○修湖北荆门州官堤、并荆州府民堤。从总督嵩孚请也。　　

○癸丑。上诣绮春园问皇太后安。　　

○甲寅。上御奉三无私殿。赐皇子亲藩等宴。　　

○御山高水长。赐王、公、大臣、蒙古王、贝勒、贝子、公、台吉、及外藩使臣等食。翼日如之。　　

○谕内阁、琦善奏、失察教匪之文武各官。恳恩宽免处分等语。上年山东邹县等县。有习教匪徒。经该抚饬属查拏。兹据奏称邹滕两县。拏获教匪李成文等三十三名。安邱县拏获教匪刘三道士等八名。俱经审明奏结。该地方官于奉到檄饬。立即查拏。跟追徒党。获案究办。各犯不至漏网。功过尚足相抵。所有此二案历任文武各官失察处分。著加恩一并宽免。　　

○赏廓尔喀正使毕热格萨然咱邦礼、副使婼兰根则嘎尔格、花翎。　　

○乙卯。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○丙辰。上御正大光明殿。赐大学士尚书等宴。　　

○丁巳。谕内阁、张井等奏、设局清厘河库积年垫款。并各员欠缴银两一摺。南河各厅。常年所办另案各工。借动河库存款、及扣存平余饭食等项。并各员核减欠缴银两。案卷繁多。款目琐碎。自上次清厘后。复阅多年。自应按款查明。分别办理。著该河督等即于厅汛各员内。选派熟谙钩稽、公正精细之员。详议章程。调齐案卷。设局赶办。将各项银数。分晰明确。应追缴者、即向各员严催追缴。务使各款俱有著落。不许迁就牵混。稍有迟延。致干咎戾。　　

○戊午。谕内阁、屠之申奏、营伍应否接阅。请旨一摺。上年直隶省轮届查阅营伍。经兵部奏准。派令那彦成巡阅。该督现在出差。除业经阅竣各营外。所有尚未查阅之正定、天津、大名、马兰、四镇。通州、河间、二协。即著屠之申前往校阅。　　

○谕军机大臣等、屠之申奏、拏获河间府属献县之尹店村民人孙荣即孙富等。传习邪教。并究出同教夥党戴朝凤等十余人。赶紧按名查拏等语。直隶、河南、山东、接壤地方。屡有教匪滋事之案。必须刻刻留心。有犯即惩。方足以安良善。若姑容日久。未有不为害者。该护督饬属查拏。甚属认真。现在派委天津道前赴河间。督同府县各员。提犯研讯。据供正于习教敛钱。并无为匪不法。亦查无图像经卷。惟所供夥党戴朝凤等十余人。恐尚不止此数。并此外有无勾结。著该护督严饬承审之员。务向各该犯严切根究。一有指出夥党确供。立即按殚缉获惩办。固不可张皇滋扰。拖累无辜。亦不可宽纵姑容。致留余孽。总期无枉无纵。净绝根株。方为妥善。将此谕令知之。　　

○以福建福州城守营副将汪道诚、为直隶天津镇总兵官。　　

○以缉捕出力。予福建署同知李慎彝等、升叙有差。　　

○己未。上御山高水长。赐王、公、大臣、蒙古王、贝勒、贝子、公、台吉、及外藩使臣等食。　　

○谕内阁、大阿哥、惠郡王、于二月二十日。前往南苑驻围。富俊著充为总谙达。同赛冲阿轮班随驻。其应行随从之散秩大臣侍卫等。著各该处照例奏派。　　

○免云南铜厂民欠无著工本银。　　

○庚申。上诣绮春园问皇太后安。　　

○辛酉。孝穆皇后忌辰。遣官祭陵寝。　　

○壬戌。上幸万寿山。　　

○谕军机大臣等、据韩文绮奏、江西道府密考单内、九江道克蒙额、出具镇静详明、老成持重考语。该道年逾六旬。精力是否不致就衰。办事能否周到。不致误公。著韩文绮密行察看。遇便据实覆奏。将此谕令知之。寻奏、克蒙额年力未衰。办事均属周到。报闻。　　

○扬威将军大学士长龄等、红旗捷报。生魉首逆张格尔。上遣首领太监诣绮春园请皇太后安。贺喜。　　

○以筹办回疆兵饷出力。予户部郎中玉英等、议叙有差。　　

○癸亥。孝圣首领太监诣绮春园请泰东陵。　　

○上诣安佑宫。恩慕寺。恩佑寺。行礼。　　

○诣绮春园问皇太后安。　　

○谕内阁、三载考绩。为激扬大典。满汉大臣中。如能尽心职守、勤劳懋著者。自应给予甄叙。年老而精力未衰。仍堪留任。其年力已衰、或素有疾病者。亦难曲为姑容。此次京察。吏部将内外各大员。开单具奏。朕细加酌核。大学士曹振镛、尚书文孚、王鼎、玉麟、穆彰阿、去岁因赞襄军务、承旨宣勤、业经分别施恩。此次无庸再行议叙。协办大学士理藩院尚书富俊。年已八旬。精神强固。办事照常。前在吉林将军任内。宣力有年。公慎勤果。克称厥职。户部尚书禧恩。自简授御前大臣以来。勤慎扈从。管理诸事。俱能妥协。俱著交部议作。工部侍郎韩鼎晋。年近七旬。身体多病。著以原品休致。直隶总督那彦成。自调任以来。尽心职守。操兵缉盗等事。不遗余力。甚属认真。闽浙总督孙尔准、于道光六年办理台湾滋事匪徒。远涉重洋。克臻妥速。俱著交部议叙。余著照旧供职。　　

○又谕、长龄等奏、生捦首逆。由八百里加紧驰报红旗一摺。览此捷奏。实深嘉悦。上年十二月。逆裔张格尔、纠约布噜特多人。欲乘岁除潜入卡伦。经长龄、杨芳、分带官兵。探闻该逆向阿尔图什回庄前来。因被黑帽回子四百余人。持械拦阻。旋即折窜出卡。杨芳带领官兵。连夜赶至卡外喀尔铁盖山内。追及贼尾。分路兜剿。立毙贼匪二百余人。该逆在前、率领马贼三百余人。迎面冲突。我兵排枪抵敌。先令马队官兵。抄及贼后。领队大臣阿勒罕保等。复分路带兵下压。贼匪向山沟逃窜。我兵力追。剿毙三百余人。仅腾马贼三十余骑。拥护该逆上山。总兵胡超等、飞骑直前追捕。山高路滑。众贼弃马而上。胡超等率领官兵回子。亦弃马穷追。毙贼五名。余贼滚山逃窜。复奔大梁。该逆祇賸贼匪十余名。掷石回击。都司段永福、及额尔古伦、胡超、各带兵拥上山巅。尽力追及。该逆情急。将欲自剔。胡超、段永福、锡伯马甲讷松阿、舒兴阿、兵丁扬发、田大武等、奋刀生捦。并获贼目八名。余贼歼戮无遗。飞章奏捷。此皆仰荷昊苍加佑。祖考垂庥。俾得元凶就缚。遗孽翦除。洵足以安边徼而快人心。朕寅感之余。与中外臣民。同深庆幸。长龄等统师进剿。若能于克复喀什噶尔时、就地捦渠。其显功丕绩。当与兆惠、阿桂、后先媲美。现迟至十月之久。始将该逆捦获。功已稍次。惟念该将军等督率官兵。不避艰险。于卡外临阵生捦巨憝。槛送京师。与檄谕外夷设计缚献者。迥不相同。其在事将领官兵等。争先效命。自系该将军督率有方。仍当渥沛殊恩。用昭懋奖。长龄著加恩锡封威勇公爵。世袭罔替。并赏戴宝石帽顶。两团龙补服。授为御前大臣。赏用紫缰。换戴双眼花翎。并解赐佩囊二件。宝石顶一个。双眼花翎一枝。龙补一副。白玉双喜翎管一个。御用白玉搬指一个。白玉吉祥如意佩一件。黄辫珊瑚豆大荷包一对。小荷包四个。杨芳著加恩锡封果勇侯爵。世袭罔替。并赏用紫缰。换戴双眼花翎。在御前侍卫上行走。并颁赏双眼花翎一枝。白玉巴图鲁翎管一个。御用白玉寿字搬指一个。黄辫珊瑚豆大荷包一对。小荷包四个。其子有无官职。现年若干。著查明具奏。长龄、杨芳、并开复一切处分。杨遇春、武隆阿、虽未与其事。惟前曾督兵进剿。克复四城。此时首逆就捦。大功告蒇。亦应量予恩施。杨遇春、武隆阿、任内一切处分。悉予开复。总兵胡超。著加提督衔。赏给骑都尉世职。并颁赏白玉翎管一个。白玉搬指一个。大荷包一对。小荷包四个。总管额尔古伦、著赏加副都统衔。都司段永福、著赏给云骑尉世职。仍以参将即行升用。并颁赏白玉领管一个。白玉搬指一个。大荷包一对。小荷包四个。马甲讷松阿、著赏给侃勇巴图鲁名号。舒兴阿、著赏给绍勇巴图鲁名号。俱仍以防御即用。兵丁杨发、著赏给直勇巴图鲁名号。田大武、著赏给确勇巴图鲁名号。俱仍以守备即用。以上四员。均照例赏戴花翎。贝子伊萨克、自军兴以来。诸事奋勉。实心出力。兹复带领回众。随同杨芳等出卡捦贼。忠勤可嘉。著加恩晋封郡王。并颁赏白玉翎管一个。白玉搬指一个。大荷包一对。小荷包四个。所有在事出力官弁兵丁。著查明秉公保奏。候朕施恩。其拦阻张逆之黑帽回子四百余人。及随同伊萨克出卡回子。著长龄等查明。分别从重奖赏。现据该将军派诚端等押解张逆来京。进关后、著沿途督抚、派令文武大员。带兵按站接替护送。无稍疏虞。长龄自赴回疆。总统军统。宣力年余。今得藏此大功。旋师奏凯。著俟那彦成到彼。将善后一切事宜。详细交代。即迅速来京展觐。以慰廑怀。将此宣谕中外知之。　　

○又谕、我朝定鼎以来。关帝屡彰灵佑。昨据长龄等奏、上年张格尔煽乱。遣其逆党扰近阿克苏。当官兵冲击之时。陡起大风。尘沙飞扬。该逆等遥见红光烛天。遂被歼捦。又长龄等督兵进剿。师次浑河沿。该逆等竟夜扰营。风起猛烈。官兵乘风冲贼。俘馘无算。次早接仗时。据活贼佥供、又见红光中。兵马高大。不能抵敌。即各窜逸。此皆仰赖关帝威灵显赫。默褫贼魄。用克生捦巨憝。永靖边圉。必应加展诚敬。以期亿万年护国安民。著礼部拟加封号数字具奏。用答神庥。寻议上。得旨、加威显二字封号。　　

