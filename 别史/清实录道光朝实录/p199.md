<!-- { "loadSidebar": true } -->
○甲戌。赏故叶尔羌阿奇木伯克贝子迈哈默特鄂散、银二百两。　　

○乙亥。谕内阁、本日补放正黄旗护军参领。其列名第一之副护军参领那尔洪阿。步箭竟不能射出。殊属不成事体。应即革职治罪。但那尔洪阿、从前曾经出兵。姑著加恩降二级。以护军校用。奕经初任护军统领。并不留心拣选。率行带领引见。甚属非是。奕经著革去护军统领。仍交部议处。所遗护军统领员缺。著耆英补授。　　

○谕军机大臣等、前派托津等会审侯际清赎罪舞弊一案。讯据侯统印供、道光元年行查山西。因恒知县未到。托署县丁姓办理。用银一千两。系伊兄捐纳知州侯李昌经手。又据董椿供、元年行查时、伊求常英信托恒知县、交与侯统印、张星炜回山西办理。彼时恒知县尚未到任。此信并未交付。复向侯统印追问此信下落。据供、系侯孝昌收存等语。张师诚接奉此旨。即提讯署介休县丁姓。并拏侯孝昌、及一切经手人犯。讯即供词。解京质讯。并向侯孝昌严行追出常英书信。不得任其狡展。以凭究办。将此谕令知之。　　

○大学士托津等奏、会审侯际清一案。究出官员得赃情形。得旨、韩崶、著照托津等会奏摺内指出各情节。逐条明白回奏。那清安、恩铭、常英、俱著各将董椿所供情节。明白回奏。毋许稍有含混。如有片言欺罔自问当得何罪。懔之。　　

○除直隶丰宁县水冲地十五顷四十二亩有奇额赋。　　

○丙子。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○刑部尚书韩崶、因案解任。调工部尚书陈若霖、为刑部尚书。以都察院左都御史陆以庄、为工部尚书。兼管顺天府府尹事。　　

○丁丑。上御勤政殿听政。　　

○刑部奏、遵议江苏泰州民人王兴然、误伤亲父王如详、因风毙命一案。得旨、王兴然著改为斩立决。该犯误伤伊父殒命。伦纪攸关。自应仍照本律问拟凌迟。再援引白鹏鹤之案。请旨定夺。该抚辄行问拟斩决。殊属不合韩文绮、著传旨申饬。　　

○以户部左侍郎姚文田、为都察院左都御史。调工部左侍郎周系英、为户部左侍郎。仍留江苏学政任。实授程含章工部左侍郎。以礼部右侍郎辛从益、兼署吏部右侍郎。　　

○改铸安徽颍州府总捕同知关防。并铸给宿州时村巡检司印信。从巡抚陶澍请也。　　

○以承办万年吉地工程出力。赏知县赵佩琳、盐大使宋泗、六品顶带。钦天监挈壶正姚绍基等一级　　

○封闭直隶宛平县中兴煤窰。从前任工部尚书兼管顺天府府尹事陈若霖等请也。　　

○戊寅。谕军机大臣等、曾燠奏、淮南散商黄潆泰。请仍令充总商等语。黄潆泰因上年屡被讦控。众论不孚。革退总商。作为散商兹据曾燠奏。现在通河总散各商、公同具禀。请仍饬令黄潆泰充总。一体轮流值月办公。黄潆泰充总多年。业经革退。何以此时又称众情允洽。必令复充首总。前后甚属矛盾。或其中另有别情。岂淮商中除黄潆泰之外。竟无可另行充补总商者。究竟该商办理公事。是否实于军课有益。著孙玉庭确切查明。据实具奏。将此谕令知之。　　

○解户部右侍郎恩铭、兵部左侍郎常英、任。革候选道查有圻、职。归侯际清赎罪案质审。　　

○以吏部左侍郎裕恩、兼署户部右侍郎。兼管钱法堂事务。　　

○户部议准、调任广西巡抚毓岱疏报、天保、归顺、二州县、开垦水田七＜?土韦＞一什一伍。旱田八十二亩有奇。照例升科。从之。　　

○己卯。上诣绮春园问皇太后安。　　

○大学士托津等奏、讯明解任侍郎恩铭等、请交部严议。得旨、此案解任侍郎恩铭、常英、与董椿银钱借贷往还。经托津等讯明覆奏、皆由董椿借名影射。惟该侍郎等、以二品大员。不知自爱。乃与市井匪人。往来交结。以致董椿向其嘱托公事。又不即时举发。均属有玷官箴。至常英于董椿事发投案之前。至伊家内。该侍郎并不立即奏明送案。意存徇隐。咎无可辞。恩铭、常英、俱著交部严加议处。饬令回家。听候部议。尚书那清安、前在左都御史任内、董椿曾以侯际清赎罪之事。恳其托情。当时并不奏请究办。及刑部讯出此案书吏得赃。戴均元等请旨回避时。该尚书又不据实陈明。迨苏仁寿到案供出。谕令明白回奏。始据奏称、董椿曾向托情。虽未允许。亦有应得之咎。那清安、著交部议处。　　

○礼部奏、现纂通礼服制一门、酌修六倏。一、八旗官员持服给假之期。应请增定祖父母之服、比照亲伯叔亲兄弟之例、一月后供职曾高祖父母之服、比照伯叔祖之例、既殡七日后供职。再期服诸条。应援照妻丧之例、分别二十一日后十四日后当差。一、汉官员于祖父母伯叔父母兄弟等丧。应请比照八旗官员给假之制、分别一月七日诸条。详细增载。一、庶子之为人后者。于本生生母之丧持服应请于齐衰不杖期项下、增入一条。仕者解任、士子辍考。一、养母之名。自宋开宝礼始。应以原注谓收养遗弃三岁儿为定。原例斩衰三年。亦宜改正。应请于斩衰三年条下、删去养母一条。增入为所养之亲、斩衰一年。仕者解任、士子辍考、一条。并注明抚同宗及遗弃子而不为后者。一、为人后者、为本生亲属持服。应请据仪礼疏、本生余亲悉降一等之文。逐条增载。其本生亲属之报服、亦即照本生父母及本生伯叔报服之条。逐条编入。一、改葬之服。今制未及。应请于缌麻条内、增子为父母妻为夫改葬一条。据子思子所云、注以既葬除之四字。得旨、大学士九卿会同核议具奏。寻议、八旗官员三年之丧。持服百日。祖父母丧。两月后供职。曾祖父母丧。一月后供职。高祖父母丧。出殡七日后供职。汉官员期功之丧。持服日期。请比照旗员给假之例。祖父母给假两月。曾祖父母给假一月。其比照旗员之出殡后当差者。定为给假三日。并于各部丁忧例内、增慈母一条。于吏部条例内。增庶子为本生生母。准终养貤封两条。养父母之服、定为齐衰一年。其知有本生父母姓名者。仍令持本生服斩衰三年。改葬之服。应增入孙为祖后一条。凡改葬期功亲者。据子思子吊服加麻之语。均服缌麻。余悉如该部所议。从之。　　

○庚辰。谕军机大臣等、特依顺保等奏、访获代逆裔传递信字之回犯。请解交喀什噶尔归案审办一摺。叶尔羌所属恰克恰克回庄、拏获喀什噶尔回犯莫洛巴依默特、及其弟伊布拉依木、并起获信字发辫等物。讯明该犯等、实系代逆裔传信敛钱之人。现在喀什噶尔参赞大臣永芹等、已将同案各犯、拏获审讯。著特依顺保派委员弁兵役、即将该二犯、解至喀什噶尔、归案办理。务令该员弁等、沿途小心护送。毋稍疏虞。其余各犯。业已讯取供词。即著无庸解往。至叶尔羌沿边各卡伦。著特依顺保、严饬密查。如有奸匪溷迹。立即拏解讯究。固不可稍有懈弛。亦毋得过事张皇。方为妥善。将此谕令知之。　　

○又谕、本日据特依顺保等奏、访获传递逆裔信字回犯、解交喀什噶尔审办一摺。喀什噶尔回子莫洛巴依默特、并其弟伊布拉依木、前曾潜至边外。与逆裔迈玛特玉素普服役。复持信字。向喀什噶尔白帽回子敛钱。亲交收受。上年该逆裔、又写就给迈玛第敏信字一件。发辫一根。交该犯收持。该犯添入私写信字。希图多收钱文。因辗转藏匿。逃至叶尔羌居住逗留。旋经特依顺保等、派员在恰克恰克回庄拏获。已有旨、饬令将该二犯解往喀什噶尔交永芹等归案严审矣。新疆回部地方。往往有代逆裔寄信敛钱之事。总由愚回无识。妄存系念。渐至勾串煽惑。不可不防其渐。从前如张格尔、苏兰奇、各案皆系庆祥经手办理。一切情形。自所深悉。此次莫洛巴依默特兄弟。胆敢两次为迈玛特玉素普传递信件。捏词骇听。以冀可多敛钱。种种不法尤应亟加惩创。该将军接奉此旨。著与永芹等札商妥议。严行究办。务须出以镇静。不可稍示张皇。致涉惊扰。至于匪回偷越边境。私相勾结。逆裔藉端构煽。一有访闻。即当查拏净尽。以绝根株。将此谕令知之。　　

○又谕、据特依顺保等奏、访获代逆裔传递信字之回犯莫洛巴依默特、及其弟伊布拉依木、已谕令派拨弁兵解赴喀什噶尔、交永芹等归案审办矣。此案该回匪等、不遵法禁。胆敢与逆裔勾通串结。代为辗转营谋。实属可恶永芹等务当提集各犯。详细质证明确。从严惩办。以期净绝根株。毋稍疏纵。至特依顺保另片奏称、二等台吉噶杂纳齐伯克迈哈默特鄂对、拏获回犯二名。实为奋勉等语。迈哈默特鄂对、前已升补伊什罕伯克。该伯克屡次缉捕出力。著永芹等遇有回疆各城阿奇木伯克缺出。即行奏请升补。以示鼓励。将此谕令知之。寻永芹等奏、接据特依顺保知会、即将莫洛巴依默特、供出喀什噶尔回子迈玛第敏、萨木萨克等。按名拏获。现将叶尔羌解来各犯质讯。其为逆裔玉素普服役寄信敛钱、及回子萨木萨克、迈玛第敏、两次敛钱各情。与叶尔羌所讯供词。大略相同。至带来图书信字。一是逆裔所给。一是该犯盗用逆裔图书捏写。再四穷诘。矢口不移。将莫洛巴依默特处斩。伊布拉依木、及萨木萨克等、问拟军遣如律。下部议。从之。　　

○直隶总督蒋攸铦奏、新设遵化州理事通判。请将所管七十九村庄内凡户婚田土钱债命盗案件、及差徭粮租等事、仍归遵化州办理。其寻常事件、无关隔境传人者。均归弹压审理。仍不时亲至万年吉地大工处所。稽查巡察。约束夫役。庶各有专司。日久无弊。从之。又奏、新建永定河金门闸、灰坝、过水情形。险工平稳。两减何俱极通畅。并未冲刷田庐。下游水渐澄清。不致淤塞白沟正河。与从前孙嘉淦之开堤放水、迥不相同。报闻。　　

