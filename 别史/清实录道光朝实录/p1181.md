<!-- { "loadSidebar": true } -->
○予浙江剿夷阵亡江南守备孙汝鹏。千总蒋世洪。朱汇源。张修澍。把总陈文贵。查廷扬。李全福。吴廷扬。外委葛大魁。刘桂五。张冠甲。额外晏绍舟。夏明中。吴廷标。陈锦堂。哨官吕林还。祭葬世职。江苏剿夷伤亡江西都司罗必魁。江南外委吴文焕。受伤江苏府知事王兴棨。赏恤如例。　　

○旌表守正捐躯山东冠县民于春妻刘氏。　　

○戊辰。上诣绮春园问皇太后安。　　

○谕内阁、书诵额准其补授伊犁理事同知。嗣后由笔帖式拣补之粮员。著准其照废员拣选补授理事同知之例。一体办理。吏部即纂入则例。永远遵行。　　

○谕军机大臣等、寄谕盛京将军禧恩、直隶总督讷尔经额、署两江总督壁昌、江苏巡抚孙善宝、山东巡抚梁宝常、闽浙总督怡良、福建巡抚刘鸿翱、浙江巡抚刘韵珂、两广总督祁＜?土贡＞、广东巡抚程矞采。御史田润奏、请团练乡兵。以杜后患而节军需一摺。现在＜?口英＞夷虽经就抚。而思患豫防。不可不筹内固藩篱之计。与其临时徵调。何如平日团练。惟此事一经官办。流弊滋多。该御史奏称、应选素行公正才略有为之人。为练兵领袖。庶几乡民敬畏。齐受约束。而后团练之事可行。至于经费宜饬民间自行筹备。不可抑勒富民。亦不得假手官吏。技艺宜设法鼓舞酌定赏罚章程以资激劝。烦扰宜概行屏除。乡兵宜加意优恤。各省地利民情。多有不同。团练之法。亦应因地制宜。著该将军督抚按照该御史所奏。体察情形。是否可行。据实具奏。再团练乡兵。防御海口。该乡兵生长本土。保护身家。临时自能得力。惟用兵之法。固宜层层设伏而后路尤关紧要。傥仅于海口较近地方。安置兵炮。全力抵拒。而后路不能策应。断非制胜之道。三年以来。专顾海口海岸而偾事者。谁不知之。必须相度地势。将兵炮移置要隘处所。以为前路应援。临时更当得力。其应如何酌量变通之处。著一并详议具奏。原摺著钞给阅看。将此各谕令知之。　　

○以翰林院侍讲罗惇衍、署日讲起居注官。　　

○己巳。谕内阁、户部银库设有管库司员。专司出纳管库大臣总领其事。复叠次派出王大臣盘查。近年又添设查库满汉御史。各该员等果能认真经理。核实稽查。何至群相朦混。酿成巨案。本年因库丁张诚保偷盗库银破案。特派大臣将新旧各项逐一盘查。本日据惟勤等覆奏。新收常捐等款。均与应存之数相符。旧存正项饭银。竟亏空银至九百二十五万二千余两之多。实属从来未有之事。览奏曷胜忿恨。以国家正项钱粮。胆敢通同作弊。任意攫取。似此丧心昧良。行同偝国盗贼。本应立置重典。以肃法纪。惟事阅多年。官非一任。即书吏丁役等亦人数众多。傥不确切查明。恐致遗漏幸逃法网。其自嘉庆五年以后。历次管库及历次派出查库王大臣。皆系亲信大员。亦复相率因循。毫无觉察并无一人能发其奸。甚负委任。不知诸王大臣有愧于心否。朕自咎无知人之明。抱愧良深。均著交部查取职名。严加议处。此案著派载铨、穆彰阿、敬徵、裕诚、赛尚阿、核实查办。所有历任管库司员、查库御史、并丁书人等。著逐细查明严行治罪。其现在亏短库银。应如何分别罚赔。及设法弥补之处。即著悉心妥议具奏。　　

○又谕、现在户部银库。查有亏短。历任稽查银库御史。不能纠察弊端。真同虚设。除听候钦派王大臣查明惩办外。所有稽查三库满汉御史。均著即行裁撤。　　

○陕西巡抚李星沅奏、严饬操防。并校阅本标官兵情形。得旨、认真勉力。屏繁文而收实效。兵额第一要足。外无可谕。　　

○以贵州粮储道吴振棫。为按察使。　　

○旌表守正捐躯四川富顺县民萧昌怀妻黎氏。　　

○庚午。谕内阁、近据户部彻底查明银库亏欠银两至九百二十五万二千余两之多。殊堪骇异。甚属可恨特派大学士王大臣等详议严行罚赔。从重办理。其八旗满洲蒙古汉军人等。均系世受国恩世仆。此等异事。闻之自必切齿痛恨。试思许多亏项。傥不行弥补。各项如何办理。前者朕即恐用项不敷。故于各项需用俱行节俭。无稍奢费。今复出此远年积弊。不可不将一切实力撙节。现在已令将各项分外节省。尔兵丁等须体朕之节俭。于一切生计。俭益加俭。但恐支放兵丁等月领饷银。库平两数。致有不足。俟库项稍裕之时。必须照常支放。断不忍将朕子弟兵丁偏刻也。尔等务体朕意。妥为演习技艺。悉成劲旅。将此令八旗满洲蒙古汉军都统前锋统领护军统领等、各谕令兵丁知之。　　

○谕军机大臣等、现在银库亏空至九百余万之多。各衙门一切用款。本多冗费。若仍照旧领放。恐致支绌。著谕知宗人府户部工部内务府三院三山太常寺步军统领衙门顺天府各堂官。体察情形。所有大小工程。及支领款项。遇有可裁减者即行裁减。可节省者即行节省。总期实力撙节。积少成多。庶于公项有裨。将此各谕令知之。　　

○补行道光二十二年军政。科布多参赞大臣所属卓异官一员。乌里雅苏台将军所属卓异官一员。议叙如例。　　

○辛未。上诣大高殿行礼。时应宫拈香。　　

○还宫。　　

○以内阁学士杨殿邦。为礼部右侍郎。　　

○以孟夏时享太庙。自是日始。斋戒三日。　　

○壬申。谕内阁、刘韵珂奏、请将参将先行革职提省审讯一摺。此案太平营参将文斌、拣发参将都林保、前在余姚带兵防守。临时溃散。历次禀词与文员不符。是否文员原供失实。抑系该参将等事后串捏。必应切实根究。文斌、都林保、著一并革职。交该抚提同彼时在营各弁兵。及已革知县彭崧年、都司邵景扬等、严审确情。按例定拟具奏。寻奏、文斌、都林保、带兵至余姚协防。当临敌之时。与彭崧年意见不合。及至县城失守。互相饰辩希图委过。以致禀词不符。该革员等奉委协防。不能竭力守御。致陷城池。实属咎无可逭。请一并发往新疆充当苦差。下部议。从之。　　

○又谕、刘韵珂奏、革员鄂云历次具禀饰混不符等语。鄂云即联璧。著押解到京。派军机大臣会同刑部严行审讯。寻奏、审明已革候选知州鄂云。因前赴浙江军营投效。私逃出京。并冒支军粮属实。虽冒支各款业已措缴。有盈无绌。应仍按律问拟。鄂云除革职销除旗档外。应杖一百流三千里。该革员于解部严审时。犹复任意抵赖。情殊狡诈。应从重发往新疆充当苦差。从之。　　

○癸西。谕内阁、前因户部银库查出亏短。为数甚钜。当有旨派王大臣查办。兹据查明历任银库司员查库御史各职名。开单呈览。该员等或司收发。或掌稽查。丧心昧良。酿成巨案。实出情理之外。自应严加惩治以肃法纪。所有单开各员。著交吏部查明现有官职。及因事故回旗回籍人员。均著先行革职。并将已故各员之子孙有无出仕。及现任何官。详晰确查开单具奏。一并交载铨、穆彰阿、敬徵、裕诚、赛尚阿、从严查办。　　

○又谕、前据托浑布奏参、山东嘉祥县知县何镕、于匪徒在境恃众抗官情形。禀报不实。当经降旨将该县撤任。交该抚彻底根究。兹据王笃奏称、该县因捻匪马淙禹等、在王家屯围抢。驰赴兜捕。马惊坠跌。致被凶匪乘隙拉剥身披合衫。商民无一人被害。亦未被抢一物实由该县奋勇争先。督捕迅疾。其原禀声叙不明。系仓卒发禀。一时疏漏所致。尚非有心讳饰。何镕著准其免议。饬令回任。　　

○又谕、慧成奏、料垛被烧。请将厅营分别撤任摘顶勒限赔补一摺。河南黄沁厅同知张士钰、黄沁协备王才、于该厅紧要工料。并不小心防范。以致焚烧。实属玩忽。张士钰著即撤任。王才著摘去顶带。勒限十五日。将所烧料垛赔贴足额。报明查验。如逾限不完。即著严参。并究明起火根由。获犯惩办。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百九十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十三年。癸卯。夏四月。甲戌朔。享太庙。上亲诣行礼。　　

○幸圆明园。　　

○诣绮春园问皇太后安。　　

○以河南粮盐道温予巽、为江西按察使。　　

○乌噜木齐都统惠吉、因病解任。以兵部右侍郎惟勤、为乌噜木齐都统。调盛京兵部侍郎舒兴阿、为兵部右侍郎。　　

○乙亥。谕内阁、鄂顺安奏、审拟越境抢劫。拒捕戕官之捻匪一摺。此案河南泌阳县捻匪徐应青等、聚众抢劫。拒伤汛弁李长善身死一案。经该署抚饬属会同各委员设法侦缉。将首夥各犯先后拏获。并究出抢劫讹诈各案。俾匪徒不致幸逃法网。所有前经参革之泌阳县知县闵若思、把总丁炳、均著准其开复原官。至会同拏获此案要犯各员弁。著该署抚择其尤为出力者。酌保数员。候朕施恩。毋许冒滥。　　

○以都察院左副都御史倭什讷、为盛京兵部侍郎。内阁学士赓福、为盛京刑部侍郎。　　

○以广东按察使徐继畬、为福建布政使。　　

○调直隶布政使陆费瑔、为甘肃布政使。以直隶按察使陆建瀛、为布政使。　　

○赏革任散秩大臣成山、三等侍卫为乌噜木齐领队大臣。　　

○丙子。谕军机大臣等、有人奏、顺天府属固安县捐职州同王凤庭、将使妾孙氏殴毙。私自掩埋。王凤庭用银一千两。交与刑书钱四、贿串县官。含混相验。勒令尸亲人等具结。又该县有张姓十三岁幼女。被人强奸杀死。经该处开立赌局之王赵二姓、用银二百两交与郭姓、转托刑书钱四、贿串县官不究等语。如果属实。是该县知县于人命重案。受贿消弭。并不详细相验。实属贪墨不堪。著讷尔经额。亲提此二案人证卷宗。严行审讯。按律惩办。并查明固安县知县系属何员。据实参奏。以儆官常。毋得稍有回护。原摺著钞结阅看。将此谕令知之。　　

○福建提督窦振彪奏谢革职留任恩。得旨、水师如再废弛。不加练习。将何以对朕。自问天良何在。懔之勉之。　　

