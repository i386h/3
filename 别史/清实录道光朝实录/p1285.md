<!-- { "loadSidebar": true } -->
监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。冬十月。癸丑朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○颁道光二十七年时宪书。　　

○谕内阁、本月初十日。皇太后万寿庆辰。所有王公一二品文武大臣及在内廷行走大臣。著在绮春园二宫门外行礼。三品以下各员。著在长信门外行礼。俱著鸿胪寺堂司官赞礼。　　

○又谕、崇恩奏、请将本省常例捐监一款。自本年十月为始。暂缓拨解。援案尽数存司封贮。俟归补十万两之后。再照二十三年部议章程办理之处。业已饬知户部。该抚惟当饬司查照存库。不准别项动用。　　

○谕军机大臣等、崇恩奏、筹议练兵储饷事宜一摺。据称东省现在情形。军心之振厉犹易。军储之筹备较难。该抚于陆贽缘边守备一疏。既已录置座右。不难随时参稽。所有东省水陆弁兵枪炮技艺。务当督饬将领认真操演。平日如果有勇知方。临事自能争先效命。断不可徒饰外观。转致有名无实。至筹备军储。动关经费。该抚现请将本省常例捐监一款。自本年十月为始。暂缓拨解。援案尽数存司封贮。俟归补十万两之后。再照二十三年部议章程办理之处。业已饬知户部矣。得此经费充足。益应筹及久远。该抚惟当饬司查照存库。不准别项动用。俟收至三五万两后。察看各属粮价贵贱情形。如可银谷并贮。即酌提十分之二。添买仓谷。仍将办理情形。随时奏明。以备缓急而实军储。是为至要。将此密谕知之。　　

○又谕、军机大臣等会议贺长龄奏、要犯军前缴械投诚愿招余党一摺。此案回民张富、两次纠众滋事。本属律不准首。兹据带同夥党赴营投首。并呈缴器械。情愿招出余党。吁求免罪。该犯张富罪重难逭。是否果系悔罪出于至诚。力求自新之路。抑系势尽援绝。穷蹙来归。或另有人怂恿令其投首。希图免罪一时。仍难免再行滋事。或地方文武苟且了事。有所指授之处。著徐广缙到任后。会同李星沅严密访查。悉心体察。据实具奏。毋得稍涉含混。代人受过。傥所查不实。别经发觉。该抚等断不能当此欺饰之罪也。懔之慎之。至该犯张富所带投诚夥党。除马效青外共有若干名。有无著名要犯。共缴器械若干。亦著于覆奏时一并详悉声明。将此密谕知之。　　

○以拏获河南贩烟毙命要犯。予山西知县苏元峨优叙。　　

○甲寅。上幸圆明园。　　

○诣绮春园问皇太后安。　　

○丙辰。谕内阁、德诚等奏、请饬实力催徵漕粮务期足额一摺。京仓储备攸关。必须宽为积贮。据奏近年漕粮收仓递形减少。各省连岁丰收。何至多有短欠。即地方一隅偶歉。亦不至每年缺至百余万石之多。难保无朦混捏饰情弊。著有漕省分各督抚、严饬各州县湔除积习。务须实力催徵。按照定额足数徵收。不准稍有朦混。所有出运船米抵通时。傥查有不能如数及各项捏饰等弊。即行严参惩办。毋稍姑容。将此通谕知之。　　

○丁巳。谕内阁、林则徐奏、乡试揭晓后。查出中式副榜内有朱墨不符。据实检举请旨更正一摺。本年陕西乡试中式第十名副榜之诚字七十五号。与实在取中之成字七十五号。红号错误。以致朱墨卷不符。著该部查明更正。监临官林则徐、正考官陈宝禾、副考官青麟、未能详细查对。均著交部议处。提调监试等官。著一并查取职名。交部议处。　　

○谕军机大臣等、经额布等奏、派员查缉越境奸民等语。朝鲜边界。现有盛京奸民私越种地伐木。吉林西南辉发一带。与盛京地方毗连。又东南珲春之土门江一带。与朝鲜隔江为界。均恐有被拏奸民窜入。该将军等现已派委员弁。带兵分路侦缉。并咨会乌尔德善、派员查拏。著即严饬该员弁等不分畛域。实力严查。认真防缉。勿使一名窜入。傥敢视查勘为具文。并不实力侦缉。致有奸民阑入该境。或再经朝鲜咨请查拏。惟该将军等是问。恐不能当此重咎也。将此谕令知之。　　

○又谕、达洪阿转奏、据吹布藏呼图克图呈称不赴西藏。愿带伊侄喇固呼图克图、随护章嘉呼图克图之沙哩勒、前赴五台事毕来京谢恩等语。呼图克图喇嘛等赴藏熬茶。乃喇嘛分内要事。今吹布藏呼图克图带同伊侄喇固呼图克图、偕车登巴咱尔、赴五台山随护章嘉呼图克图之沙哩勒、亦属当为之事。惟该呼图克图等既已远途跋涉。事竣仍复来京谢恩。于该呼图克图等赴藏熬茶习经。未免有误。著寄知喀尔喀亲王车登巴咱尔、转饬该呼图克图等前赴五台事毕。勿庸来京。由彼即回游牧。仍照前奏赴藏熬茶习经。以示朕矜恤呼图克图等至意。将此谕令知之。　　

○奉天府府尹吉年、因病解任。以直隶按察使文俊、为奉天府府尹。陕西陕安道兆那苏图、为直隶按察使。　　

○以甘肃官兵剿贼。驻劄黑错四沟地方。免番民本年应纳官粮。　　

○戊午。上诣安佑宫行礼。　　

○己未。命陕甘总督布彦泰、拨银一千九百八十八两。解赴和阗。备道光二十八年经费。　　

○缓徵山东济宁、章邱邹平、长山、新城、齐东、济阳、临邑、长清、德、德平、泰安、阳信、乐陵、商河、利津、宁阳、邹、滕、阳谷、寿张、菏泽、城武、钜野、郓城、濮、朝城、恩、夏津、鱼台、陵、惠民、邱、海丰、滨、沾化、滋阳、峄、单、曹、观城、聊城、博平、茌平、莘、冠、博兴、乐安、寿光、昌邑、潍、高密、金乡、嘉祥、平原、堂邑、武城、平度、临清、高苑、禹城、蒲台、益都、临淄、郯城、馆陶、六十六州县暨德州、东昌、临清、济宁、四卫被水被雹被风被旱被虫村庄新旧额赋。　　

○庚申。上诣绮春园问皇太后安。　　

○辛酉。上诣绮春园问皇太后安。侍膳。　　

○壬戌。皇太后圣寿节。遣官祭太庙后殿。奉先殿。上率皇子暨王公大臣、诣绮春园行庆贺礼。众官于长信门外行礼。　　

○诣皇太后前侍膳　　

○癸亥。上诣绮春园问皇太后安。　　

○以翰林院侍讲学士温葆淳、为顺天武乡试正考官。詹事府少詹事叶觐仪、为副考官。　　

○甲子。谕军机大臣等、前据奕湘等奏、查勘泊岸工程并酌改草仓河水道一摺。当以草仓河水道事关重大。是否必须酌改。饬令据实覆奏。兹据奏称实在糊涂疏忽。请从重治罪。该将军等于此等重大事件。曾经面谕毋庸更改。该将军亦面奏毋庸办理。辄复率意会衔奏请酌办。实属冒昧糊涂。出乎意想之外。奕湘等著传旨严行申饬。所有泊岸工程。仍著照旧妥办。将此谕令知之。　　

○乙丑。除江苏丹徒县被水淹废沙地十五顷四十九亩有奇额赋。　　

○丙寅。谕内阁、柏葰等奏、请将江苏省完漕大户小户等名目概行禁绝等语。据称查明江苏向来完漕。绅富谓之大户。庶民谓之小户。以大户之短交。取偿于小户。因而刁劣绅衿。挟制官吏。索取白规。大户包揽小户。小户附托大户。又有包户之名。以致畸轻畸重。众怨沸腾。纷纷滋事。又旗丁津贴原有定额。近来总以米色为词。多方挑斥。逐渐加增。是帮船多取一分于官。州县即多取一分于民。种种弊端。关系非轻。若不及早整顿。贻患何所底止。著两江总督、江苏巡抚、认真查察。所有前项大户小户包户各名目。概行禁绝。一律均收。尤不准旗丁额外多索帮费。傥敢抗违不遵。或州县中竟有浮收入己情事。即行据实严参。从重治罪。毋稍瞻徇。以肃漕务而清弊源。　　

○钦差户部左侍郎柏葰等奏、审明江苏昭文县匪徒金得顺等滋事全案犯证。查此案金得顺欲图包漕不遂。商同与已革漕书薛正安素有嫌隙之季萃。捏称秋收歉薄。漕粮全缓。系薛正安舞弊差追。激怒众心。纠约现犯曹明等至薛正安家滋闹。薛正安赴县喊禀。金得顺等复至县喧嚷。将大堂暖阁栅栏挤坏而逸。后复殴毙下乡访缉之眼线钱汶奎、陆大启二名。迨署县何士祁带役下乡摉捕。金得顺、季萃、又复纠众抗拒。经该府会督营县先后获犯到案。该督等定拟各犯罪名。除金得顺季萃二名业经恭请王命正法外。其拟绞之曹明等五名。聚众拒捕属实。拟流之张二等二十八名。拟杖之沈苗顺等二十二名。供词亦俱与原案吻合。是各犯情罪均属相符。至薛正安一犯。在金得顺等滋事案内。并无不法重情。经升任抚臣李星沅、于另案拟流。检查原案。该犯以已革漕书。暗中帮办漕务。并受馈包庇。实为漕务之蠹。比律拟徒酌加二等流二千里。罪名亦属允协。已退库书捐纳从九品衔薛桂一犯。原审因各犯均未供指。案中并无其人。兹讯明先于薛正安当漕书时。帮同办事。有得受公项钱文情事。应请将薛桂依律拟流减徒。下刑部议。寻议奏、各犯情罪与该督等原奏相符。应毋庸议外。薛桂系已退库书干预漕务。分受钱文。情节较重。所得流罪。应不准其援减。到配折责安置。从之。　　

○广西巡抚周之琦、因病解任。以福建布政使徐继畬、为广西巡抚。山东按察使陈庆偕、为福建布政使。云南迤东道徐思庄、为山东按察使。　　

○丁卯。谕军机大臣等、奕湘等奏、查办越边伐木、及沿江结舍垦田各案犯。业已完竣一摺。此案前经降旨。著花沙纳于查勘工程事竣后。会同奕湘亲赴该处周历履勘。兹据该将军奏称时届隆冬。请俟明岁春融。再行前往。著花沙纳查勘工程事竣。即行回京覆命。该将军俟来岁春融。先期奏明。候旨派员会同前往。将此谕令知之。　　

○两广总督耆英等覆奏、遵旨访获拐犯苏歪等。起出幼孩卢亚锦等十一名。又访获拐犯陈亚九等。起出幼孩王亚有等五名。研讯均无药迷及毒毙情事。江西巡抚吴文镕覆奏、缉获形迹可疑之龚凤吉、刘廖氏等。根究来历住址。均属明白。并有族邻地保指证。实非邪匪。分别保释。均报闻。　　

○蠲缓湖南华容、澧、安乡、沅江、武陵、五州县暨岳州卫被水灾区新旧额赋有差。　　

