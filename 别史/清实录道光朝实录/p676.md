<!-- { "loadSidebar": true } -->
○壬寅。谕内阁、尹济源奏、蒲滩津贴银两。筹款生息归补一摺。前据阿勒清阿奏、请将津贴蒲滩贫民三年银两。借款动放。捐廉归补。并饬司筹补地丁原额。当降旨交尹济源妥议具奏。兹据奏称蒲滩禁止私晒。官引畅销。商纲受益。自应以商力之有余。济小民之生计。惟三年内商力未复。亦未便遽令商捐。请在河东道库销价生息项下暂行借动。提款生息归补。著照所请、准将津贴蒲滩贫民、自道光十二年起、至十四年止、三年共银二万七千四百五十二两零。又代完滩地钱粮银一千六百二十九两零。先在商捐销价生息闲款内按年借动。并提出银三万两发商。按月一分生息。计至八年连闰应得息银二万九千余两。归足津贴代赋借动原款。即将本银三万两提回贮库。又据另片奏、滩民获有津贴。生计不致拮据。恐阅时既久。故智复萌。且商夥人数众多。或有作奸牟利之徒。藉官夹私。勾串滩民乘间晒卖。不可不防其渐。著该抚严饬该管文武各官并委员等、严密稽查。如有前项情弊。即时破案。傥员弁兵役。营私包庇。一并严行参办。嗣后该省巡抚查阅营伍。及盘核河东道库。顺道亲往查察。如日久弊生。随时具奏。实力整顿。不得视为具文。　　

○又谕、本日卢坤奏堵捕外洋盗匪摺内。称稽查旧案。内地民人。因与越南壤地相接。多有越境采捕。该国王尝咨呈查办。前任总督亦尝照会该国办理等语。李鸿宾身任两广总督有年。此等关涉外藩事件。何不奏明办理。著军机大臣会同刑部、即提李鸿宾审讯。令其明白登覆。取录供词具奏。寻奏传到李鸿宾。据供前该国王咨呈内。仅请饬禁渔船越境采捕。并未指有渔船滋事。当即严饬查禁。并照会该国王。查旧案粤省与越南交涉。除朝贡及通市。或侵犯边界。应行具奏外。偶遇照例事件。均止照会。是以未经陈奏。谨录供呈览。报闻。　　

○谕军机大臣等、据钟祥奏、江南决堤要犯陈端。前据袁双观供、该犯欲往濮州城西武家庄武姓家投住。查明濮州境内并无武家庄。祇有吴家庄。亦无姓武之人。旋据江南移会、该犯实欲往濮州吴家庄。兹委员访得濮州吴家庄吴振川、实与陈端交好。十一月初九日。陈端曾在吴振川家告贷。吴振川资助盘费。伴送出境。前往江南投首。现饬文武员弁驰往濮州一带。分路掩捕。并委提吴振川家属来省。究追陈端确实踪迹等语。陈端前由东平州逃往濮州吴家庄。既经吴振川资助伴送。其家属等自必知其下落。所称前往江南投首之语。断不可信。该抚即飞饬文武员弁。密速掩捕。并提吴振川家属。亲自讯明逃往何处。即跟踪追缉。获后派委妥员。将陈端及吴振用、一并解往江南。归案审办。将此谕令知之。　　

○又谕、本日卢坤奏、据报福建台湾嘉义县贼匪滋事。分饬文武不动声色。戒备巡防一摺。南澳镇总兵庄芳机、本日已降旨调补琼州镇总兵。其南澳镇总兵之缺。著沈镇邦补授矣。南澳为闽粤两省出入门户。庄芳机著督率舟师。加意巡防。并会同潮州镇道知府、镇静弹压。密饬所属文武、拣派员弁兵役。在水陆要路稽查。如有台匪窜入。协力兜捦。毋使一名窜匿。庄芳机著俟沈镇邦到任后。再赴新任。闽省官兵渡台。一切军火等项。傥有应需策应之处。该督接到知会。不分畛域。随宜协济。是为至要。将此谕令知之。　　

○又谕、卢坤奏、廉州琼州二府所属外洋。毗连越南处所。聚有盗船。散出劫掠。现饬堵捕。歼捦盗匪多名。务清洋面一摺。据称廉州府知府张堉春禀报、探得越南红螺沙口白龙尾洋面。有匪船三十余只。盗匪数百人肆劫。越南国现有师船缉捕。难保不窜越内地。该督即咨行水师提督李增阶、并各该道府等会拏。嗣据代理钦州知州胡灿廷、思勒州判沈炳文禀称、在竹山洋面遇盗。督带水练兵勇渔船。捦获盗匪阮亚管等三名。格毙四名。合浦县知县翁忠瀚禀报、召募乡勇渔船。选派差役。巡至南澫外洋。遇盗截拏。该匪放枪抵御。适龙门师船、及廉州营弁钦州兵差追至。格毙张亚四一名。溺毙六名。生捦李亚德等五名。起获枪刀旗帜。该县访询绅耆澳甲。探得盗踪在孤悬海外之涠洲。即会同廉州营游击区成达、诣海口八字山等处演放炮位。以张声势。使盗匪不敢登岸。又令兵役渔船。在涠洲左近。佯作捕鱼诱缉。见大暇罟盗船。竖旗排列枪炮。正在抢劫商船。官兵四面兜捕。格杀盗匪三名。又格伤溺毙五名。将盗匪梁亚有等捦获。并获盗船一只。及枪炮等械。又于另船生捦蓝亚晚等六名。被劫难民六名口。究出大头目杨就富、盖海老。盖海老系越南国人。又据李增阶咨称、副将李贤等巡至崖州三恶外洋玳瑁洲。与越南夷洋接壤。见匪船三只。每船约一二千人。当即追捕。记委陈鸿恩等被伤。兵役奋前施放枪炮。打沉匪船一只。击毙拒伤水手贼匪一名。溺死者不计其数。生捦朱恶二等十二名。该匪等现聚夷洋甲洲山岛护赃。与龙门协所属竹山不远。该署镇已飞饬龙门舟师。购线侦探。闻有匪船三十余只。常在马洲老鼠山甲洲等处踞占。时出游奕。今被廉州等处捦杀多名。已经丧胆。自不敢深入内地。现觅雇儋州红鱼船。配坐兵丁。行驶洋面诱缉等语。所办尚属妥协。惟华夷洋面虽连。而疆域攸分。必须确悉情形。方可计出万全。盗船在洋行劫。固应严密追捦。贼巢越在夷境。应密咨该国严饬夷官。多拨师船。厚集兵力。订期会剿。俾首尾牵制。并力歼除。肃清洋面。该督即饬李增阶、会同道府等分头堵捕。一面檄谕该国王合力同心。剿除净尽。于内地固为有益。在该国亦免劫掠。卢坤素为晓事。檄文自能措词得体。务须剀切宣示。令该国王敬服。合力剿捕。迅速蒇事。海口出入商船。著严行稽查。毋许以军火米谷济匪。伤亡弁兵。查明照例办理。所需经费银五千两。准其动拨备用。此等积猾奸民。因壤地相接。越境行劫。若及其党羽未盛。设法缉拏。何至日久滋蔓。总由李鸿宾辜恩溺职。延不查办。一至如是。可恨之至。该督检查旧案。内地人民越境采捕。该国王曾咨呈查办。前任督臣亦尝照会该国办理。李鸿宾从前曾否办理之处。著一并查明据实具奏。将此由五百里谕令知之。　　

○以捐筑山东汶上县马踏湖堤。予知县周灿庭议叙。　　

○户部议准、陕甘总督杨遇春疏报、乌噜木齐头屯、芦草沟、塔西河、三所垦种地十六顷五十亩。照例升科。从之。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百二十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。十二月。癸卯朔。谕内阁、本日兵部将各省将军等保举堪用都司之防御廉春等七员、带领引见。已交兵部记名矣。朕思此项人员。俱备绿营之选。自应令在朕前射箭。观其技艺之优劣。定去取而壮干城。每年冬三月进宫后。照例祇令开弓。不令射箭。似不足以昭核实。著兵部传知各省将军等。嗣后保送堪胜绿营都司等官。俱著自春间开印后起。至九月止。送部引见。候朕阅射布靶。观其挽强命中之能。以拔真才而修武备。　　

○又谕、吴邦庆等奏、拦黄堰土埽工程。划分官民修守。各专责成一摺。前因黄沁厅属拦黄堰镶修工段。逐年增加。需费繁重。降旨交吴邦庆等、将新生埽工应否摊徵。并如何划分段落。会商妥议。奏明办理。兹据该河督等覆奏、拦黄堰官修埽坝。并埽后堰工。共长一千五百四十四丈。民堰共长二千五百一十七丈。现在要工皆在官修段内。其民修段落。长丈虽多。而应镶埽工。仅止数段。余俱距河较远。祇须照常办理。傥此后民修段内。或因河势北卧。接生新工。所需钱粮。请先在司库借用。归于河北三府摊徵。遇有帮培土工。仍循旧章。汇同沁堤估办等语。均著照所议办理。惟何处应归官办。何处应归民修。必须赶紧划定段落。俾免因循推诿。民修段内新生要工。所借司库钱粮。归于河北三府摊徵之款。将来应如何按照缺分繁简。分别成数多寡。并勘立界石。慎重防守。一切章程。著吴邦庆、杨国桢、会同详细妥议具奏。寻奏、西自裹头头埽后身起。东至官工尾挑坝后身止。堰长一千五百四十四丈。应归官办。其西自青峰岭脚起。至东接官工头止。堰长一百八丈。又西接官工尾起。东至沁堤尾相接处止。堰长二千四百九丈。应归民办。将来民修段内。遇有新生埽工。动借库款。按照河北三府地粮银数多寡。分年均摊。从之。　　

○礼部疏请、道光十三年元旦应行礼仪。得旨、是。照例行礼。奉皇太后懿旨、停止筵宴。其在外福晋命妇进内行礼之处。并著停止。　　

○以镶白旗汉军副都统赓音通阿、署镶蓝旗蒙古副都统。　　

○户部议准、浙江巡抚富呢扬阿疏报、象山县开垦荡田一顷五十八亩有奇。瑞安县瘠田三十七亩有奇。照例升科。从之。　　

○甲辰。上诣皇太后宫问安。　　

○谕内阁、载铨奏、原任銮仪使长庆、令伊子蓝翎侍卫安惠、呈借銮仪卫库生息银二千五百两。自嘉庆二十一年起。至道光四年止。归还本银九百二十八两零。未交本银一千五百七十一两零。安惠著革退侍卫。交该旗都统勒限半年完缴。如逾限不完。将该革员照例办理。所有未完银两。著自安惠呈借之日起。历任銮仪卫堂官分赔归款。至安惠所交银九百二十八两零。复经銮仪使佛麟、在冠军使任内借用。佛麟著勒限半年归还。仍交部严加议处。此项银两。既系公款。岂可私行借用。嗣后著不准丝毫借动。如再有亏那情事。严惩不贷。寻部议、请将佛麟革职。得旨、著加恩降为蓝翎侍卫。在大门上行走。历任该管上司。该部查取职名议处。　　

