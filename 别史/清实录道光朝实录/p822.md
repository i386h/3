<!-- { "loadSidebar": true } -->
○予殉难捐躯山西赵城县兵丁王俊等三名赏恤有差。旌表监生卫厥贵等十一名。妇女卫王氏等十二口。　　

○修直隶保定府城垣桥座。从总督琦善请也。　　

○修江苏宝山县海塘土石各工。并添建石坝。从总督陶澍等请也。　　

○户部议准、广西巡抚惠吉疏报、天保县开垦水田五＜?土韦＞一伯一什有奇。照例升科。从之。　　

○缓徵江西金溪、崇仁、乐安、武宁、临川、宜黄、南城、弋阳、贵溪、九县被旱歉区额赋。　



大清宣宗效天符运立中体正至文圣武智勇仁慈俭勤孝敏成皇帝实录卷之二百七十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。冬。十月。丙辰朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后殡宫。　　

○遣官祭端慧皇太子园寝。　　

○颁道光十六年时宪书。　　

○谕内阁、兴德等奏、覆查喀什噶尔库贮军械亏短缘由。审明定拟一摺。此案古城领队大臣多隆武、前在喀什噶尔换防总兵任内。于前任中营副将赖允贵造报保题册。任意删减。未能查出。即据报转咨。并将库存铅丸废铁。改作包皮封口。虽系因时变通。惟事后并未销毁。交代时亦未向后任告知。实属疏忽。多隆武著交部议处。古北口提督周悦胜、前经在防三年。于库贮军械亏短等弊。皆未能查办。并于临行时擅提房租公项。赏给私人。殊属不合。周悦胜著交部议处。巴尔楚克副将马连升、前在该城中营游击任内。三年之久。库贮军械。是其专责。乃并未认真查点。以致亏短。实属疏懈。马连升著交部议处。印房章京三音布、会同查点。未能查出亏短。亦属疏懈。三音布著交部察议。总兵刘允忠于都司顾忠致送银两。并未收受。惟未能立时驳斥参办。且修函致谢。实属不合。刘允忠著交部议处。暂革都司顾忠、署理中营事务。失察库贮军械亏短。其经管房租公项。虽查无侵蚀。惟于周悦胜提用时未能拦阻。又因新任总兵到任。派人往接。豫备尖站铺垫。并备送银两。虽无请托别情。实属有干例禁。顾忠著即革职。其补制军械并公项房租等款。著落分赔之处。均著照所议办理。　　

○谕军机大臣等、本日据程祖洛等覆奏、追拏积盗曾武情形一摺。据称曾武一犯。躧访数月。尚无端倪。适惠安营县报获周狡一犯讯明实系曾武夥党。先据供称曾武同其弟曾纪、曾马养、均改易姓名。现在浙江太平县石塘地方潜匿。又供系曾代曾武销赃探信之颜文、颜珠、二人向伊告知。并非得自眼见等语。曾武为洋面积盗。形踪诡谲。其在浙在闽。自应确切查明。严密侦缉。庶不至日久稽诛。周狡所供。虚实均未可定。该督等惟当就周狡所供情节。密委妥员。带同眼线。分投前往。务将曾武及颜文等迅即拏获。认真究办。其周狡一犯。著暂行留禁待质。不准稍为松劲。致该犯等闻风兔脱。留为后患。至该督等所称已将曾武之妻陈氏监禁。请将其母留为诱引该犯地步。冀其前来省视。设法捦拏。但我能如此计算。该犯岂肯自入樊笼。莫如将伊母一并收监。或该犯另有动作。亦未可知。如不然。即将伊母监毙。又何足惜。其陈沅一犯。虽据已获盗犯刘叔丰等供称被轰受伤。现在究竟潜匿何处。亦应访查明确。与逸盗萧图等。一并严饬闽浙两省水陆各文武员弁。协力兜捕。务期必获。以戢盗风而肃洋面。将此各谕令知之。　　

○又谕、据祁＜?土贡＞奏、越南国捕弁。拏获内地抢掠商船匪犯梁开发等三名。遣使由水路解粤审办。并带有压舱土物。恳准销售。遵例报税。又据该国王咨呈内有南来米船入口。及停泊海岸。各加盘诘之语。似欲藉词来粤贸易。现在酌循旧章。已令先行开舱起货。应否免税。请旨遵行等语。越南毗连两广。向有陆路交易处所。非若他国远隔重洋。必须航海载运。若该国偶有搀越混入。必致滋生事端。前据该国于道光九年。恳请货船由海道往来通市。曾令该国王恪守旧章。未经允准。嗣后仍应遵照办理。至此次该国王解送内地匪犯来粤。尚属恭顺。其咨呈内虽未明言欲行来粤贸易。而藉词入口停泊。亦难保无觊觎之心。自应杜渐防微。妥为晓谕。著祁＜?土贡＞等传谕该国王。现据尔国解送匪犯来粤。业经奏明大皇帝。以尔国王久列藩封。素为恭顺。尔国地界毗连两广。向来入贡贸易等事。均由陆路行走。嗣后获解内地人犯。若航海而来。既与定例不符。又冒风涛之险。尔国王务须恪遵旧例。就近解交内地钦州地方。由陆路转解。毋再遣使涉海解送。以示体恤。尔国王其善体此意。敬谨遵循为要。如此明白宣谕。于抚慰外夷之中。仍寓申明限制之意。祁＜?土贡＞等接奉此旨。即行妥为照办。所有该夷使随带压舱货物。及将来出口携回之货。均著查照成案办理。将此谕知祁＜?土贡＞、并传谕彭年知之。　　

○闽浙总督程祖洛等覆奏、沿海各口。货值贵贱。不能相侔。必须携资往置。若将洋银概禁出洋。于交易事宜。实多窒碍。从之。　　

○以大学士阮元、兼署都察院左都御史。　　

○予巡洋淹毙浙江千总王大成等祭葬恤荫。　　

○丁巳。上幸圆明园。　　

○诣绮春园问皇太后安。　　

○戊午。谕内阁、本月初十日。皇太后六旬万寿。内廷行走亲郡王御前大臣、军机大臣、内务府大臣、俱准呈递如意。　　

○以拏获哈萨克窃马拒捕贼犯。赏给哈萨克阿哈拉克齐堆逊拜等六品顶翎。　　

○予故伊犁将军松筠、入祀惠远城祠。从将军特依顺保等请也。　　

○蠲缓山西阳曲、太原、保德、兴、临、解、汾阳、七州县被水被雹村庄额赋有差。给灾民一月口粮。并给阳曲、太原、二县民房修费。缓徵文水县灾民前贷仓谷。　　

○己未。谕军机大臣等、有人奏、湖南湘河之靖江口。系长沙县所辖。距省城仅六十里。本年八月初旬。有客商李乘时汇寄银两信船。行经该处。被盗匪多人。抢去纹银五千余两。并拒伤船户水手。该省水道。由湘河而下。即为洞庭湖。出湖即为大江。素为积匪出没之区。近来客商。必连帮多船。始敢行走等语。地方匪徒抢劫。最为商民之害。全在该管官平日巡缉认真。方足以惩奸顽。似此附近省城之内河。亦有匪徒抢劫伤人。实属不成事体。若不严行惩办。蔓延日广。为害滋深。著讷尔经额、吴荣光、迅即查明此案首夥各要犯。现在曾否拏获。并严饬该地方文武员弁。勒限缉拏。务获究办。毋任一名漏网。其沿湖沿江一带。著责成该管地方各员弁。认真巡缉。毋稍疏懈。傥再有似此重案。立即严参惩办。以儆怠玩而靖地方。将此各谕令知之。寻奏、李乘时现在省城开店。传讯并无在靖江口被抢银两之事。取具甘结存案。报闻。　　

○又谕、有人奏、河南归德府。有匪徒陈方。系山东曹州府人。约年三十余岁。在该府地方抢劫。屡次犯案未获。曾经睢州访拏。该犯将捕役刘镇海穵眼伤毙。有徒党一二百人之多。又有匪徒梁魁元、及其子梁金榜。系宁陵县人。在赵儿庄居住。抢人勒赎。劫掠滋扰。曾在该县犯案。潜逃未获。亦有徒党百余人等语。匪徒聚众抢掠。最为地方之害。若如所奏拒毙捕役。抢劫勒赎。尤不可不严行拏究。著桂良密饬地方文武各员弁。即将陈方、梁魁元、梁金榜、迅速查拏。认真惩办。不得任其远扬。以致贻害。又闻睢州吏目孙联辉、声名狼籍。于署外悬牌大书落地税局字样。肆行讹索。该吏目之父亦曾任睢州吏目。该员生长任所。与绅商惯识。现在放债重利盘剥。遇事贪婪。似此种种不法。岂该抚等毫无闻见耶。并著桂良督同藩臬两司严密访查。据实参办。毋稍回护。将此谕知桂良、并传谕朱树、杨振麟知之。　　

○庚申。谕内阁、耆英等奏、正黄镶红二旗钱粮散放未竣。并稽查银库之给事中祥福等。请旨饬查各一摺。著派长龄、阮元、前往户部银库。查明具奏。寻奏、向来各旗营每月领饷。从无携带砝码之事。此次该章京等。遵照户部俸饷处来文办理。其原稿内称嗣后须照本部定例。令承领章京等。赴库持平弹兑等语。查持平二字。上有黏补痕迹。向来支领钱粮。无持平弹兑之例。询系俸饷处司员承庆、善奎、添写。得旨、户部俸饷处书吏。著交刑部审讯。郎中承庆、善奎、著听候传讯。　　

○谕军机大臣等、本日据耆英等奏、盘获欲行来京告状之江西崇仁县人邹起凤。并摉出黄布二块。上书开花会名目。据供向在福建宁化县生理。该省各府州县。多有起立开花会之人。近来江西亦有此会。从前白莲教滋事时。就是起会所致。因用黄布托叶姓写成三十六个开花会名目。豫备来京告状等语。已有旨解。交江西听候查办矣。花会名目。本干例禁。自应随时查察。认真饬禁。著陶澍、周之琦、即向邹起凤详切根究。务将会内各犯。按名查拏。无稍疏纵。并著程祖洛、魏元烺、查明福建各府州县。现在是否仍有此会名目。并起于何年。会内各犯。共有若干人。详细确查。按律惩办。将此各谕令知之。寻奏、崇仁县境内查无邹起凤其人。原供在福建宁化县生理。即咨福建抚臣、饬令该县访查。亦无其人。邹起凤又已中途病故。无从根究。江西省现无匪徒起立花会。报闻。　　

○漕运总督恩特亨额、谢实授恩。得旨、应办诸务。自须竭力认真。不待言矣。尤紧要者。江浙帮水手。而浙为尤甚。现已不成事体。若再畏难苟且。何所底止。汝当勉之又勉。俾凶顽知所惩戒。而又无碍漕政。方为妥善。　　

○驻藏大臣文蔚奏、本年皇太后六旬万寿圣节。达赖喇嘛等、请在大昭寺传集喇嘛。唪经祝嘏。得旨嘉奖。并赏银二百两。　　

○辛酉。上诣安佑宫行礼。　　

○准河东河道总督栗毓美、来京陛见。以山东巡抚钟祥、兼署河道总督。　　

○壬戌。上诣大高殿行礼。　　

○奉皇太后还宫。　　

