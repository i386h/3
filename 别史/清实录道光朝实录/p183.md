<!-- { "loadSidebar": true } -->
○以通政使司副使鲍桂星、为詹事府詹事。　　

○命江西巡抚程含章来京。署工部右侍郎。办理直隶水利。以江西布政使嵩溥、护巡抚。　　

○改福建艋舺营游击为水师参将。驻噶玛兰。添设噶玛兰营都司一员。千总一员。外委二员。都司驻伍围。移伍围守备驻头围。头围千总驻三貂。拨台湾陆路左营、及城守营兵二百名。艋舺营兵一百名。隶噶玛兰营。换防台湾北路、及城守营兵四百四十名。隶艋舺营。均归参将管辖。从总督赵慎畛请也。　　

○乙巳。孝康章皇后忌辰。遣官祭孝陵。　　

○谕内阁、御史王世绂奏、请酌拨平粜米石接济饭厂一摺。前因京畿市集粮价增昂。降旨令五城设厂平粜。经户部议定平粜官价。较之市价减至大半。如该御史所奏。次贫者自可糊口有资。而极贫之户。及流离觅食之人。无钱籴买。仍复待哺。自系实在情形。著加恩于平粜十厂内。每厂拨米一千石。发交五城御史、及顺天府尹、于京城内外饭厂。酌量加米。展期散放。顺天四路饭厂。每厂拨米一千五百石。其余米石。分拨五城饭厂。至平籴十厂。每厂仍粜米四千石。共籴米四万石。其粜卖之数。向来每人准买二斗。易启奸商雇买之弊。此次平粜。著照该御史所请。每人以一斗为限。仍著都察院堂官、及该城御史、遵照前旨。随时严查。务须认真妥为经理。俾穷黎均沾实惠。　　

○又谕、御史刘尹衡奏、请查拏铺户雇人代买官米一摺。五城设厂平粜。原期实惠及民。如该御史所奏。向有各铺户计诱贫民。雇令代买。以遂其囤积之私。更有无赖棍徒。包庇寄顿。弊端百出。不可不严行查究。著步军统领拣派干役。分拨内外城米局碓房左近。不时访查。遇有此等弊窦。密速严拏究办。傥通同徇隐。即著一并治罪。仍严饬该役毋许藉端滋事。扰累平民。用副朕轸念穷黎至意。　　

○马兰镇总兵官继昌、奏谢实授恩。得旨、喜生事谓之见长。遇事姑容苟且。谓之疲玩。汝其酌中慎勉。以副委任。　　

○丙午。上诣绮春园问皇太后安。　　

○遣官祭昭忠祠。　　

○谕内阁、理藩院奏、租种长春厅所属、郭尔罗斯扎萨克公旗地之流民。可否仍照前次办理安插。入于徵租册内。与蒙古人等纳租居住一摺。此项流民。自应照嘉庆五年所降谕旨。一民不准容留。一亩不准开垦。钦遵办理。乃郭尔罗斯公鞥克托克托瑚、希图渔利。私自容留民人。以致新旧流民开垦田地。共至二千七百余顷。理宜治罪。但鞥克托克托瑚、已经病故。著加恩宽免。署扎萨克印务之协理台吉巴彦巴图尔、著照该院所奏。罚五九牲畜。协理台吉托恩多克、罚三九牲畜。未经察出之该通判那麟太、著交部议处。此项流民。若立时驱逐。恐伊等有失生计。著加恩仍照前次办理。令其按顷与蒙古人等纳租。交该将军稽查民人实数。造册报院注档。嗣后一人不准多招。一亩不准添垦。如有私自招民开垦地亩者。该将军察出。即咨明该院参奏。　　

○赏吉林副都统倭楞泰、花翎。　　

○丁未。谕军机大臣等、本日御史董国华奏、两淮盐务、应行事宜一摺。据称私盐充斥。由于场灶透漏。前议官为收买余盐。无如筹款无多。不足抵收盐之用。查商总侵冒案内。奏罚银七十万两。尚未追清。请令照限追缴。作为收盐官项。又前议淮北正阳关。仿照汉岸添设公店。贮盐平价招贩。悉听淮引地面各盐贩至彼发运。给与水程。到地呈验行销。亟应议行。以绝私贩而鬯官引。又淮北久不办运乏商。应严行裁退。另召殷商充补。如一时不能得人。淮南殷商。向有兼办淮北者。请将退出口岸。分别著充等语。两淮盐务。叠经清厘款项。剔除弊端。总期正课商运。日有起色。该御史所奏。是否系现在应办要务。著交孙玉庭、曾燠、逐一详细确查。据实覆奏。该御史原摺。著钞给阅看。将此谕令知之。　　

○又谕、本日据赵慎畛奏、台湾镇总兵观喜告病一缺。已明降谕旨。将留闽补用之总兵明保补授矣。前据赵慎畛奏、该镇明保、于陆路营伍缉捕事宜。尚为明晰。惟海洋情形。未经谙习。经朕降旨将明保撤任。仍留闽省。遇有陆路总兵相当缺出。再行奏补。台湾镇总兵。兼辖水陆营务。为全台重镇。并会同该道、办理一切刑名案件。责任甚钜。著该督随时留心察看。傥明保不胜台湾镇之任。即据实奏闻。候朕另行简放。以重海疆。毋任贻误。将此谕令知之。　　

○以詹事府詹事鲍桂星、充日讲起居注官。　　

○以福建候补总兵官明保、为台湾镇总兵官。　　

○戊申。谕内阁、富俊奏、移驻京旗住房情形一摺。双城堡现修成住房四十所。今春移住京旗五十三户。即不敷住。前经降旨。令该将军将备料三十六所。赶紧修盖。以备栖止。兹据富俊奏称、吉林地方。向无甎灰等窰。须招商豫发价银。始能烧造备用。自系实在情形。著该将军到任后。赶紧再修京旗住房一百所。备来年愿往各户居住。并著嗣后视移住户口之多寡。豫为盖房百余所。令承修工员。具结保固十年。每年俱照此办理。　　

○又谕、松筠等奏、调剂三姓薓务一摺。吉林三姓地方。每年额放薓票。常不足数。该城除烧锅之外。并藉贩买皮张各商。通融津贴。以资接济。惟该商等应交貂皮税银。向在吉林完纳。程途较远。恐滋偷漏。兹松筠等奏、请令就近于三姓副都统衙门纳税。著富俊到任后。体察情形。悉心筹议。据实具奏。　　

○又谕、嵩溥奏、筹增省城书院经费一摺。粤西省城秀峰宣城两书院肄业生童。近来就试人数较多。膏火不敷支给。据该署抚查明司库内膏火项下。历年盈余。按道光三年岁底册报现存银三千七百余两。又续收银七百余两。共存银四千四百余两。除留备道光四年支用膏火外。尚余银三千两。著准其提出置买田亩。每年所得租谷粜价。即以增添膏火。或于每年甄别之期。多为录取。俾单寒之士。藉以专心肄业。用示朕雅化作人至意。　　

○又谕、松筠等奏、双城堡各项砍伐木植。请由该处协领、给发各屯丁照票。令其伐木。并在凉水泉山南迤东、至舒兰霍伦拉林等河。划分界址。安设卡伦。其界北空出荒甸。拨给乌拉所属包衣旗兵垦种。以为补立马匹之需。俱著富俊到任后。确加查勘。妥议具奏。　　

○又谕、曾燠奏、清查运库完竣。摺内称历年商捐。有带缴部饭补平银十七万四千九百三十八两零。又淮南商捐嘉庆十五年高堰漫口备买柴料银二万两。经前盐政咨明。未淮提用。应请充公等语。此二项银两。据该盐政查明。即在悬垫款内支用无存。著俟甲申五纲徵齐悬垫后。报部听拨。自此次清厘之后。该盐政务将徵收支解。各归各款。毋许再有纠缠轇轕不清。并严督各商赶紧办运。年额年销。俾鹾务日有起色。至缉私一事。著各该督抚督饬地方文武员弁。遵照奏定章程。实力巡查。毋稍疏纵。　　

○己酉。上奉皇太后幸同乐园。进膳。　　

○谕内阁、孙玉庭奏、筹拨加赏口粮银款一摺。前因江苏省上。元等处、上年被水。降旨于今春加赏乏食贫民军佃一月口粮。兹据该督等查明上元等县卫正赈极次贫民户口。核计约需银二十三万五千余两。除上年正赈賸银十二万九千余两抵放外。尚有不敷。龙江关堪拨银六万两。淮宿关堪拨银二万六千两。扬州关堪拨银二万两。其吴江、长洲、等州县。按正赈及次贫户口。除分别归入捐赈办理外。核计尚需银十八万两。苏州司库现存春拨十二万二千余两。勘以动用。浒墅关可拨银六万两。著加恩准其按数动拨。以资接济。如有余賸。解司还款。设有不敷。即于司库正项款内拨给。该督等务饬令该管道府州督查户口。核实开报。一俟拨发银两。亲查散放。仍随时严密察访。如有胥役克扣冒滥情弊。即据实严参究办。该部知道。　　

○又谕、举人侯执璧、系包衣汉军。误由满洲籍贯考试取中。本应斥革。惟该举人从前考试时。其年尚幼。系伊父误为报考。以致籍贯舛错。今自行据实呈明。与被人首告、及该管官查出者有间。著免其斥革。罚停会试一科。仍改归包衣汉军籍贯。其误行咨送之该旗官。著查明交部议处。　　

○谕军机大臣等、朕闻双城堡地方。土瘠水少。不产树株。柴薪亦无所出。此次移驻京旗闲散。每户领垦熟地十五晌。荒五晌。雇觅人夫种作。甚费工本。所收粮石。即全行变价。尚不敷用。且现在甫经移驻。未经收获之前。每户给米二石。食用颇形支绌。双城堡移驻京旗户口。原因该闲散等生计维艰。藉资调剂。必当筹画万全。俾得安居乐业。方为妥善。著容照、耆英、前往双城堡履勘。悉心咨访。务得实情。即多留数日亦可。不必急于回京。如果该闲散等在彼居住。实形拮据。松筠督办此事。身亲目睹。何以不据实奏闻。容照、耆英、与前任吉林将军。及现任将军。切不可少有瞻徇。致干咎戾。所有该闲散等垦种地亩。每岁可收谷若干。变价若干。其一切日用之需。是否足敷支用。著即逐一详查明白。据实具奏。将此谕令知之。　　

○缓徵江苏上元、江宁、句容、江浦、六合、山阳、阜宁、清河、桃源、安东、盐城、高邮、泰、东台、江都、甘泉、兴化、宝应、海、沭阳、赣榆、铜山、丰、沛、萧、砀山、邳、宿迁、睢宁、常熟、武进、丹徒、丹阳、金坛、吴江、昭文、昆山、奉贤、上海、南汇、青浦、宜兴、荆溪、太仓、镇洋、宝山、川沙、四十七厅州县及淮安、大河、徐州、苏州、太仓、镇海、金山、七卫上年被水灾民额赋有差。　　

○给江苏铜山县上年灾民一月口粮。　　

○庚戌。修直隶保定府南关河闸。从总督蒋攸铦请也。　　

○辛亥。谕内阁、英惠奏、请酌拨粮石。以均积贮一摺。甘肃奇台县属之古城地方、设有常平仓。每年额徵粮石。本属不敷支放。遇有办理平粜。及兵民借支口粮耔种。往往倍形支绌。据该都统查明附近该处之济木萨地方。仓储充裕。堪以移贮。自系实在情形。著照所请。准其于济木萨仓存粮石内。酌拨四万石。运贮古城仓内。俾资储备。该部知道。　　

○又谕、英惠奏参报垦不实、并扶同加结之员一摺。苏鲁图试垦地亩。据该都统查明已革同知德恒、勘报不实。前任镇迪道现调西宁道德兴、派往履勘。未能详细确查。率据德恒所报之数。扶同加结详咨。实属瞻徇捏混。除德恒于另案参革办理。毋庸置议外。德兴著交部严加议处。　　

○又谕、普云身系宗室。窝留贼犯。肆窃分赃。较之平人窝贼、情节尤重。著宗人府重责三十板。发往盛京。交该将军饬令该管官严加管束。毋许出外滋事。　　

