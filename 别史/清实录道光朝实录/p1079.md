<!-- { "loadSidebar": true } -->
○又谕、据讷尔经额奏、筹办防堵逆船。惟陷阱之计。可以阻其蜂拥登岸。现于海边遍穵陷坑。以代兵力。各处海岸。凡有可通炮台之路。均已设伏穵坑。逆夷若分起而来。擡炮鸟枪。亦分数起轮流装打。并拟于河内设伏铁锚之处。两旁密钉木桩。将河身挤窄。使逆船不能连樯并进等语。所拟均属周密。著即妥为办理。又另片奏、直隶山东交界之狼坨子迤南八里许。为大口河海口。该处河面既宽。河水亦深。逆夷设用三板船进口登岸。难保不四出窜扰。该督现于扼要处所。派员督率兵勇防堵。并于附近村庄。广为转练。以资协防。亦著照所议办理。务使两省声势联络。俾逆夷不致窜越滋扰。是为至要。将此谕令知之。　　

○又谕、现在逆夷滋扰浙江。已降旨饬令刘韵珂严防痛剿。并多铸炮位备用矣。因思江苏为沿海之区。处处皆关紧要。江西界连闽浙。亦应加意豫筹。著梁章钜、吴文镕、迅即派员雇觅工匠。将炮位多多铸造。或铜或铁。各重数百斤至二三千斤不等。以备调拨。该抚等务当督饬认真赶办。选料加工。演试总期有准适用。扬威将军军营。如有调拨。断不准片刻迟延。懔之。将此谕令知之。　　

○又谕、梁章钜奏、遵查夷船踪迹。并添兵防堵陆路一摺。据奏江苏洋面。现在并无夷船。惟宝山上海两处县城。不可稍有疏虞。已添兵防堵等语。江苏上海马头。为逆夷所垂涎。必须增添兵力。方可有备无患。现在该抚飞调各标营兵共二千名。于上海宝山两县陆路要隘处所。分别安插。办理均属周妥。至金山县地方。与浙江乍浦海口相连。情形吃重。著准其于添调各营兵内抽拨三百名。赴该处分驻防堵。该抚仍当随时侦探。严密豫防。勿因夷船现无踪迹。稍存疏懈。将此谕令知之。　　

○又谕、据讷尔经额奏、直隶山东交界之狼坨子迤南八里许。为大口河海口。该处河面既宽。河水亦深。逆夷设用三板船乘势进口登岸。则南通山东武定等处。北通直隶盐山沧州等处。难保不四出窜扰。该督已于扼要后路羊儿庄地方。派员督率兵勇。豫为防堵。著托浑布于该处要隘地方。相度机宜。添兵设伏。务期两省声势联络。俾逆夷不敢窜越滋扰。毋得稍存畛域之见。致有疏虞。是为至要。将此谕令知之。　　

○又谕、据刘韵珂驰奏、截留散兵。遣赴宁波。听候余步云调遣。以资防守。并查裕谦下落等语。浙江镇海失守。已由六百里加紧谕知该抚等防堵事宜。本日又降旨令前任藩司郑祖琛。卞士云。候补知府孙善宝。即赴浙江省城。随同刘韵珂办理粮台事务矣。逆夷既占镇海。必窥宁波府城。该抚已派员至绍兴一带。将过境兵丁截赴宁波。著仍遵前旨。会同督率兵勇协力防守。俟大兵云集。克期进剿。至炮位为军中利器。镇海炮位。已为逆夷夺据。必得赶紧另铸。著该抚即委干员。采办铜铁。鼓铸一二千斤上下大炮数十位。以备要需。至裕谦投入泮池。副将丰伸泰等所禀是否属实。现在究竟作何下落。仍著查明具奏。将此由五百里谕令知之。　　

○又谕、本日余步云由六百里奏、宁波郡城空处。设法捍御一摺。昨因镇海失守。该提督退保宁波郡城。傥能捍御无虞。尚可为浙省障蔽。兹据该提督奏称炮位无存。兵丁无可调拨。空虚景象。遥想可知。现在逆夷已在城外量水深浅。必乘虚攻击。如该地方乡民等力保孤城。正在危急。著刘韵珂设法救援。惟省城尤为紧要。又恐该夷声东击西。使我不能相顾。是在该抚通盘筹画。择要防守。如宁波已被逆夷滋扰占据。即著该抚传旨饬令余步云同在省城。协力防堵。其绍兴郡县。与宁波毗连。傥有可救援之处。亦著极力设法。分别扼守。总之势能兼顾。务当勉力为之。以副朕望。将此由六百里加紧谕知刘韵珂、并著谕令余步云知之。　　

○命告养布政使郑祖琛、丁忧布政使卞士云、候补知府孙善宝、赴浙江省城。随同巡抚刘韵珂办理粮台。　　

○命户部左侍郎文蔚、驰往浙江。随同扬威将军奕经办理军务。以正黄旗满洲副都统麟魁、为总管内务府大臣。兼署都察院左都御史。京营左翼总兵。　　

○戊午。谕内阁、载钧等奏、请酌留期满总管一摺。西陵设有总管三缺。向例均于五年期满后。调京更换。历届遵行。并无窒碍。何得轻改旧章。率请留任。致滋流弊。所请俟庆禄期满后再留一任之处。著不准行。　　

○谕军机大臣等、耆英等奏、分饬吉林黑龙江官兵。赴山海关防堵一摺。锦州山海关海口。防御紧要。现在黑龙江兵一千名。已改拨锦州驻劄。俟有直隶调拨之信。即迅速调往。吉林兵除已赴山海关五百名外。其已抵锦州驻劄之五百名。亦已分起驰赴山海关。著交富僧德等分布防堵。至逆夷滋扰浙洋。难保不即行北驶。该将军等务当先事豫筹。以期有备无患。毋稍疏忽。是为至要。将此谕令知之。　　

○又谕、天津地方紧要。本日已明降谕旨。著胡超带陕西头起官兵一千名。前赴天津。会同讷尔经额筹办防堵事宜。其参赞大臣。已改派文蔚矣。因思官兵枪炮排列。前路固宜精锐。后路尤应层层设伏。叠出不穷。方足以联声势而慑夷胆。此项陕西官兵到后。毋庸分派海口。另作后路应援之兵。其应在何处屯营接应之处。著妥议具奏。又察哈尔本年应交马匹。现已届期。已降旨饬令铁麟等认真挑选交纳。著该督派委妥员核实验收。总期膘壮足额。毋令经手官弁。朦混滋弊。并著派委弁兵。分别餧养牧放。俾臻肥硕。不特畿辅足次乘骑冲突。设或他处调取。亦可驱遣得力。万勿散置各营。临时致有掣肘。是为至要。将此谕令知之。　　

○又谕、前因逆夷滋扰浙江。已降旨令裕泰调湖北黄州协等处兵一千名赴浙矣。兹特授奕经为扬威将军。哈哴阿、文蔚、为参赞大臣。驰往浙江剿办。著裕泰于湖北省再挑选精兵一千名。令曾经出师将弁迅速管带前赴浙江。交奕经等调遣。并严饬带兵之员。毋许兵丁沿途滋扰。将此由六百里谕令知之。　　

○又谕、前授胡超为参赞大臣。谕令驰赴浙江办理军务。本日已降旨将参赞大臣改派文蔚矣。现在天津最关紧要。亟应豫筹防堵。胡超久历戎行。深明韬略。筹办防剿。必合机宜。著即带令陕西兵一千名。迅速前赴天津。作为后路应援之兵。并杜其北窜之路。著会商讷尔经额。于何处屯驻得力。毋稍迟缓。其陕西后起兵一千名。著原派将备管带。兼程前赴浙江。以资调遣。将此由六百里谕令知之。　　

○又谕、寄谕察哈尔都统铁麟等。察哈尔牧青马匹。每年于霜降后解交直隶。以备差操。现在筹办防剿事宜。陆路官兵。皆须乘骑马匹。著该都统等于解往时。详加选择。务期膘壮。足资马队冲突之用。断不准以驽骀充数。贻误临时。是为至要。将此谕令知之。　　

○命户部左侍郎文蔚、为参赞大臣。　　

○命固原提督胡超。带陕西兵一千名。驰往天津。会同直隶总督讷尔经额办理防堵。　　

○命户部右侍郎端华、驰往浙江查办事件。　　

○以吏部右侍郎善焘、署户部右侍郎。兼管钱法堂事务。并署京营右翼总兵。正白旗汉军副都统春佑、署銮仪卫銮仪使。　　

○以故云南临安府属纳更山土巡检龙夔孙章、袭职。　　

○旌表守正捐躯安徽太和县民陈耀松妻王氏。　　

○己未。上诣绮春园问皇太后安。　　

○谕内阁、两江总督裕谦、功臣后裔。世笃忠贞。经朕擢任封圻。适当逆夷滋事。特派为钦差大臣。办理浙江军务。该督锐意图功。方资倚畀。兹以镇海县城失陷。投水殉节。为国捐躯。深堪悯恻。著加恩赠太子太保衔。照尚书例赐恤。任内一切处分。悉予开复。伊祖班第、于乾隆年间。在伊犁殉节。入祀昭忠祠。今该督临危致命。不忝前人。著附祀昭忠祠。并俟军务完竣后。再于镇海县建立专祠。以彰荩节。其灵柩回京时。著沿途地方官妥为照料。并著伊弟裕恒、前赴江苏迎接。到京时准其入城治丧。应得恤典。该衙门察例具奏。　　

○谕军机大臣等、本日据刘韵珂奏、钦差大臣裕谦殉节一摺。已明降谕旨加恩赐恤矣。另片奏逆夷情形。览奏愤恨。仍著刘韵珂竭力筹防。设法堵御。相机妥办。毋失机宜。一俟大兵云集。即行奋力进剿。殄灭丑类。至所称裕谦家人禀内。牵及提督余步云心怀两端等语。已谕知扬威将军奕经到省查办。以期水落石出。此时不可稍有漏洩。所有江宁城守副将丰伸泰。著该抚迅即调往浙江省城。听候差委。不必派令他往。将此由六百里谕令知之。　　

○又谕、寄谕直隶总督讷尔经额。天津为紧要之区。屡经降旨饬令该督加意筹防。层层设伏。谅已遵办。本日据刘韵珂奏、逆夷情形凶悍异常等语。该夷舍命格斗。凶焰愈张。当浙江镇海接仗时。我兵由上压下。本属得势。该夷蜂拥而上。被杀一层。复添一层。我兵设伏抵御。亦应分番更替。叠出不穷。方可制胜。所有豫备后路兵丁。及枪炮火药。总须足敷五六日鏖战之用。方为有备无患。至该督布置一切。周密妥协。万无一失。现又降旨饬令胡超将后起官兵一千名。亦带赴天津防堵。更足以壮军威。惟天津既有港汊。该夷小船。亦可乘势驶入内河。其应如何杜其分＜?舟宗＞潜渡之处。著该督悉心筹画具奏。刘韵珂片著钞给阅看。将此谕令知之。　　

○又谕、寄谕扬威将军奕经。刘韵珂奏、据裕谦家丁余升禀称、提督余步云心怀两端。并据江宁城守副将丰伸泰禀称、曾见余步云上城。与袷谦附耳密语等语。本日已降旨令刘韵珂将丰伸泰调赴省城。听候差委。并令裕恒至江宁迎护裕谦灵柩后。即将余升交出。该将军抵浙后。查访明确。并传集丰伸泰、余升、详细讯明。据实具奏。不准稍有含混。原片一件。及禀词两件。均著钞给阅看。将此谕令知之。　　

○又谕、本日已明降谕旨。将牛鉴补授两江总督。并令迅速驰驿前往。毋庸来京请训。江苏各海口防堵事宜。亟须筹办。该督接奉此旨后。务即迅速起程。驰往该省亲历各处海口。相度情形。悉心筹画。将一切防剿事宜。赶紧妥为办理。务使处处有备。不致临事周章。是为至要。将此由五百里谕令知之。　　

○又谕、本日已明降谕旨。著哈哴可仍回山海关。办理防堵事务。毋庸前往浙江矣。哈哴阿奏、请带吉林兵五百名前往浙省。甚不晓事。著不准行。山海关逼近海口。尤为紧要。仍著哈哴阿会同富僧德、倭克精额、富勒敦泰、督饬弁兵严密防守。毋得稍有疏虞。将此谕令知之。　　

