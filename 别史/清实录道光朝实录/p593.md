<!-- { "loadSidebar": true } -->
○扬威将军大学士长龄等奏、请将回疆参赞大臣。移驻叶尔羌。总理八城。统辖两镇。并兼提督衔。其帮办大臣一员。仍照旧制。专管叶尔羌本城。兼辖和阗。裁和阗领队大臣一员。移驻叶尔羌。为领队大臣。共驻满汉防兵五千名。改喀什噶尔帮办大臣。为领队大臣。又驻总兵一员。共满汉防兵四千名。驻和阗办事大臣一员。兵五百名。英吉沙尔领队大臣一员。兵一千名。巴尔楚克总兵一员。兵三千五百名。四城两镇。合旧额新增、计满汉防兵一万四千名。其印房等处各官。既将参赞大臣移驻。应将喀什噶尔、叶尔羌、两城章京笔帖式互易。叶尔羌设经牧章京一员。专司牧事。裁喀什噶尔叶尔羌粮饷章京二缺。改设粮饷同知二员。再于叶尔羌、喀什噶尔、英吉沙尔、巴尔楚克、各设巡检一员。得旨、长龄等奏、拟添回疆防兵、并增改文武员弁、核计经费一摺。又另片奏、乌什添驻防兵。阿克苏添设巡检等语。著军机大臣会同吏部兵部速议具奏。　　

○以礼部尚书王引之、为顺天武乡试正考官。刑部右侍郎戴宗沅、为副考官。　　

○命和阗领队大臣舒伦保、回京。调喀什噶尔参赞大臣壁昌、为叶尔羌参赞大臣。以和阗办事大臣诚端、为叶尔羌帮办大臣。喀什噶尔帮办大臣舒凌阿、为叶尔羌领队大臣。调伊犁领队大臣额尔古伦、为喀什噶尔领队大臣。以叶尔羌帮办大臣常德、为乌什办事大臣。调叶尔羌办事大臣常德、为乌什办事大臣。乌什领队大臣奇成额、为伊犁领队大臣。赏陕西洮岷协副将唐俸、总兵衔。署巴尔楚克换防总兵官。甘肃凉州协副将周悦胜、总兵衔。署喀什噶尔换防总兵官。　　

○辛卯。谕内阁、盛京五部侍郎。本年年班。俱著毋庸来京。凯音布、著俟裕泰到任后。再行来京供职。　　

○壬辰。上诣绮春园问皇太后安。　　

○谕内阁、前据御史岳镇南参奏、山东永阜场大使何学传、得规加舂等款。当交讷尔经额等查办。兹据奏、查明该员并无得规加舂、护纵养奸、及官引不销情事。尚非藐法营私。废弛鹾务。惟于收存散商摊交巡费。未经随时详明立案。实属应申不申。撤任永阜场大使何学传、著交部照例议处。该抚等仍当随时督饬地方盐务各官。并力缉私。以防滋蔓。至商人舂运。务令遵循定例办理。核实秤掣。傥敢违例营私。即著从严参办。毋许稍有姑容。　　

○谕军机大臣等、据陶澍奏、传谕林则徐张岳崧亲历勘办灾赈一摺。林则徐。现已简放河东河道总督。并令江宁布政使赵盛奎。即赴新任。所有江北赈抚事宜。著陶澍即传谕赵盛奎、会同张岳崧、总事其事。亲往各灾区。周历履勘。体察情形。妥速办理。傥地方官有不实心勘办。或从中侵蚀。及吏胥等有营私舞弊。虚冒克扣。以致实惠。不能及民者。即著该司道等。遵照前旨严参惩办。赵盛奎既总司江北赈抚事宜。江宁一府。势难兼顾。拣发道府王瑞徵、前署江宁府事。既熟悉该处情形。即著该员协同现任知府赵炳言、认真妥办。将此谕令知之。　　

○癸巳。谕内阁、陕西华州丁忧知州张坦、著该抚即饬令将经手料物银两。交代清楚。回籍守制。其华岳庙工程。著另委妥员接办。该抚前奏、请将该员予限回籍治丧。仍即来陕留办工程。实属违例奏留。史谱著交部照例议处。　　

○又谕、松筠前赴直隶审讯白勤一案。自有随带司员。何以率调徐寅第、入馆参议案情。出差北口时。曾否收受徐寅第馈送银两。著松筠据实具奏。　　

○命刑部左侍郎特登额、右侍郎戴宗沅、驰往直隶、查办撤任深州知州蒋兆璠。禀讦署按察使清河道徐寅第案。　　

○拨河南山东司库银。添购来年备防秸料。从河道总督严烺请也。　


大清宣宗效天符运立中体正至文圣武智勇仁慈俭勤孝敏成皇帝实录卷之一百九十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。十月。甲午。上诣安佑宫行礼。　　

○谕军机大臣等、据有麟等奏、筹款添设八旗兵丁骑射公所、并遴派教习、官养马匹、以资训练一摺。自系为整饬兵丁骑射起见。朕思此事不难于创始。难于日后实力奉行。果能严定章程。以期实效。岂不甚善。若奉行不力。徒费一番周章耳。况八旗兵丁。守护陵寝。是其专责。用骑射时较少。至摺内称、添买马匹。例价银九十六两。每年马乾银二百八十八两。公所三处、公费一百八两。计每年需用银三百九十六两。有麟等所管永济库。每岁盈余。是否足敷支发。傥数年之后。偶有短绌。将筹何款给用。有麟等尚须通盘筹画。总期行之经久。不得专徇目前。徒邀虚誉也。将此谕令知之。　　

○礼部议准、江西巡抚吴光悦疏报、采访泰和县贞节妇女罗曾氏等、五百四十九口。请建总坊旌表。从之。　　

○蠲缓安徽无为、巢、庐江、和、含山、五河、当涂、芜湖、繁昌、贵池、铜陵、东流、桐奔、望江、怀宁、宿松、怀远、凤阳、凤台、嘉壁、泗、潜山、盱眙、全椒、天长、太湖、舒城、寿、宿、定远、建德、青阳、建平、南陵、宣城、来安、合肥、滁、祁门、颍上、霍邱、亳、四十二州县。暨屯坐各卫。被水被旱村庄新旧额赋有差。赈无为、巢、庐江、和、含山、五河、当涂、芜湖、繁昌、贵池、铜陵、东流、桐城、望江、怀宁、宿松、怀远、凤阳、凤台、灵壁、泗、潜山、盱眙、二十三州县。及屯坐各卫。被灾军民。给桐城、宿松、怀宁、凤阳、泗、潜山、盱眙、怀远、灵壁、全椒、宿、天长、建德、青阳、太湖、十五州县。灾民一月口粮。并房屋修费。　　

○乙未。上诣大高殿。寿皇殿。行礼。　　

○奉皇太后还宫。　　

○谕军机大臣等、陶澍等覆奏、堤坝工程一摺。览奏均悉。至所称灾民禀诉毁堤做堤一节。因该处兴工时。堤旁积水尚深。不能堆土。是以所买土方。皆堆积于堤顶。以备应用。灾民有无处居住者。即于所积土方上。暂行栖止。及用土时。不能不驱使迁徙。该灾民即以毁堤作工。混行具控。其实所取者。乃堤顶寄存之土。并非堤身原有之土。现经该督等查明、堤身并无穵毁形迹。惟河工弁兵。贤愚不等。似此情弊。亦不可不防。著陶澍等、严饬该管道厅。密行查察。如有故犯。即行从重究处。毋得意存回护。将此谕令知之。　　

○江苏巡抚程祖洛奏、藩司林则徐、酌定江宁淮扬查赈章程十条。一、官员吏役。毋令赔累。一、衙门陋规。应尽裁革。一、书役地保。严加约束。一、印委各员。互相稽察。一、应赈不应赈之人。详细区别。以防冒滥。一、严禁刁民。藉端滋事。一、棚栖灾民。分别附庄给赈。一、流民外出。另册登记。俟回归时。验明一体给赈。一、领银易钱。须择价善之区。设法购运。一、赏票名目。严行革除。得旨、移知赵盛奎、张岳崧、妥速办理。　　

○命塔尔巴哈台参赞大臣巴哈布、巴里坤领队大臣赓音通阿、古城领队大臣苏明阿、哈密办事大臣敦良。回京。赏乌什办事大臣常德、副都统衔。为塔尔巴哈台参赞大臣。喀喇沙尔办事大臣萨迎阿、副都统衔。为乌什办事大臣。以镶黄旗汉军副都统国椿、为古城领队大臣。赏内阁侍读学士赛尚阿、头等侍卫。为哈密办事大臣。命广东盐运使常德、改名兴德、赏副都统衔。为巴里坤领队大臣。　　

○蠲缓江苏上元、江宁、句容、溧水、高浮、江浦、六合、靖江、丹阳、山阳、盐城、高邮、泰、东台、江都、甘泉、仪徵、兴化、宝应、崇明、泰兴、丹徒、海门、无锡、江阴、海、沭阳、长洲、元和、吴、吴江、震泽、常熟、昭文、昆山、新阳、华亭、奉贤、娄、上海、南汇、青浦、川沙、武进、阳湖、金匮、宜兴、荆溪、金坛、溧阳、清河、安东、铜山、沛、萧、砀山、邳、宿迁、睢宁、太仓、镇洋、嘉定、如皋、阜宁、桃源、金山、六十六厅州县。及淮安、大河、扬州、苏州、镇海、徐州、太仓、金山、八卫被水被风村庄新旧正杂额赋有差。赈上元、江宁、句容、溧水、高淳、江浦、六合、靖江、丹阳、山阳、阜宁、桃源、盐城、高邮、泰、东台、江都、甘泉、仪徵、兴化、宝应、崇明、泰兴、二十三州县。及淮安、大河、扬州、三卫军民。　　

○命截留江西漕米八万石。于南昌九江设厂煮赈。缓徵建昌、安义、二县被水村庄新旧额赋。给德化县灾民房屋修费。　　

○丙申。上诣皇太后宫问安。　　

○谕内阁、前据御史陈焯奏、陕甘学政违例送考。藩司不行驳回。该抚参奏时。意存含混。当降旨令史谱等明白回奏。兹据该抚奏、口外士子。道里辽远。不能克期到省。学政戴兰芬、录送迟延。系照成案办理。藩司杨名扬、不行驳回。亦因有案可凭。实非瞻徇滥收。该抚未将陕西历科乡试办理情形声明。系属疏漏等语。史谱、戴兰芬、俱著交部察议。杨史扬、前已降旨交部察议。无庸再议。该省口外乌噜木斋、及巴里坤等处士子。僻居边远。沿途阻滞。自所不免。著自道光十二年为始。嗣后边远士子。务先期晓谕。令其赶紧起程。限于八月初一日以前。全数到省。不得任意逗留。逾限即不准收考。　　

○以兵部右侍郎铁麟、管咸安宫官学事。　　

○正红旗护军统领吉勒通阿、因病赏假。以右翼前锋统领苏清阿、佩带御枪处印钥。御前侍卫法克兴阿、署正红旗护军统领。礼部右侍郎舒英、署镶红旗满洲副都统。　　

○缓徵陕西葭州被霜村庄正杂额赋。　　

○丁酉。湖广总督卢坤等奏、办理疏通积引。得旨、认真督饬办理。又奏遵查赈务积弊。批、认真妥办。勿忘视民如伤之意。何况已被灾之百姓也。　　

○闽浙总督孙尔准。因病赏假。以福建巡抚魏元烺。兼署闽浙总督。　　

○以捐修山西襄垣县城垣炮台。予知县张力卓等、议叙。　　

○以库车办理上年军需。赏阿奇木伯克胡达巴尔第子迈玛达里、五品顶翎。五品商伯克阿散、花翎。余升用有差。　　

