<!-- { "loadSidebar": true } -->
○谕军机大臣等、有人奏、直隶永清县。有巨盗田名望一号赛雄信、又号小孟尝。与东安县葛儿城之刘玉一号天王刘玉、天津县杨村之赵振邦、其父名狗雄、东安县渚河港之陈二秃子、天津县之高一桂、穆四、穆五等、歃血订盟。共有二十余人。南八县地方。皆有窝子聚处。坐地分赃。地方官不敢往拏。故多讳盗改窃。刘玉系县捕头。为田名望之走线。赵狗雄父子多钱。为田名望之保家。与京中番役交通。番子所养之贼。名土番子。皆田名望等之徒。田名望颇有技勇。时常身带截手刀。潜入京城。踪迹诡秘。即有知者。不敢声张。恐被其报复。从前直隶总督那彦成、曾访得田名望。因无显著案迹。其人请以缉匪自效。后那彦成去官。田名望更无畏惧。其徒愈聚愈众。且彼既与番子交通。查拏非易。又闻其习有邪术。善熬刑审等语。著琦善密速查拏。务获到案究办。并严审刘玉、赵振邦等。确切根究。有无不法实情。按律惩办。以儆凶邪而杜后患。将此谕令知之。寻奏、严讯各犯。人各一类。事不相侔。委无歃血订盟、邪术熬刑情事。惟田名望于两次军徒之后。复藉帮捕为名。招匪肆窃。聚赌包倡。种种不法。拟从重发往新疆给官兵为奴。到配枷号刺字。余犯分别拟以军流。下部议。从之。　　

○丁酉。谕内阁、向来颁诏。俱派中书笔帖式等员赍赴各省。嗣后著由驿颁发。毋庸派员前往。　　

○又谕、前据给事中汪报原奏、本年乡场士子乱号。既经查出。仍复含糊不办。当降旨交该监临监试御史明白回奏。兹据奏称、士子领卷归号。逐一挨查。惟二场余字号监生杨世淇乱号。当即照例扶出。其余均属安静等语。场中士子众多。乱号之弊。不能保其必无。该给事中既未将乱号名姓据实指参。无从究办。惟严查弊端。系该监临等专责。嗣后务当遵照定例。实心查察。遇有乱号士子。即当认真严办。不准托词以人数众多。意存姑息。将来别经发觉。或被科道纠参。惟该监临等是问。　　

○又谕、御史况澄奏、山西赵城县邪匪滋事。请将历任失察文武各官议处一摺。据称邪匪曹顺、自道光二年习教。延至本年三月。谋逆戕官。该地方历任文武各官。均有失察之咎。且人数众多。其籍隶地方。断不止二三州县。该抚仅将承缉教犯之前任知州宣麟、张循仪、二员奏参塞责等语。此案曹顺聚众滋事。经该抚带兵前往督办。甫逾三月。剿捕蒇事。办理尚属妥速。前经降旨、将该抚应得处分。加恩宽免。至曹顺等习教十有余年。各该地方官。果能平时留心查察。认真惩办。何至酿成巨案。若不将该管官、并专汛兼辖统辖各员。分别议处。无以惩怠玩而儆将来。所有此案失察邪教之文武各员、及该管上司。著该抚即查取职名。奏明交部议处。　　

○又谕、御史韩荣光奏、请饬各省认真查办匪党一摺。会匪邪教。最为地方之害。该管员弁、果能于未经发觉之先。妥速缉办。自能消祸未萌。除恶务尽。傥因循讳饰。姑息养奸。其贻害地方。实非浅鲜。各省大吏。更当先事豫防。岂容任其多方隐讳。以致酿成巨案。嗣后直省各督抚务当认真率属。严饬文武员弁等破除积习。实力整顿。稽查保甲。勤修军实。仍时时留心访察。一遇有会匪邪教。立将首从各犯。拏获分别治罪。固不得纵任差役。扰累良民。亦不得规避处分。养痈贻患。该员弁等果系豫为侦缉。妥速办理。其从前失察处分。或可加恩宽免。傥仍消弭不办。即将该员弁等严参究办。毋稍姑容。该管上司、若竟视为具文。并不督属力加惩治。亦即一并从重治罪。决不宽贷。将此通谕知之。　　

○谕军机大臣等、御史况澄奏、山西各州县地方富户。每年有交官陋规银两。按节按季呈送。为数动逾钜万。地方官遇有该富户交涉事件。势必曲为瞻徇。又该省富民。于控告案件。不惜财费。贿嘱官吏。以致听断未能平允等语。州县为牧民之官。理宜洁己奉公。清白自矢。若如所奏、平时收受富民陋规。动逾钜万。是该地方官不知自爱。与部民私相往来。偶有交涉事件。尚安望其破除情面。秉公审讯耶。至富民控案。以财行求。尤属大干法纪。不可不严行查究。著该抚认真查察。如所属州县各官内。敢有收受陋规。遇事徇庇。及大小词讼。贿托舞弊。一经查出。即行指名严参。按律惩办。傥仍狃于积习。一味姑容。再有前项弊端。别经发觉。惟该抚是问。将此谕令知之。　　

○以兵部右侍郎史谱、知武举。礼部右侍郎陈嵩庆、为武会试正考官。都察院左副都御史潘锡恩、为副考官。　　

○戊戌。调镶白旗汉军副都统苏隆阿、为京口副都统。以太常寺少卿毓书、为镶白旗汉军副都统。　　

○实授麟庆江南河道总督。　　

○己亥。谕内阁、麟庆奏、请申禁占种湖河滩地。并酌定启放水志一摺。骆马湖蓄水济运。为邳宿迁河扼要之区。据该河督履勘。淤浅现经过半。设遇上游水小。重运经临。已属可虑。若再任意侵占。必致潴蓄无地可容。其下游之六塘河。近来又渐私种。去路不畅。宣洩亦难。自应及早严禁。著该管督抚等、严饬地方官随时查勘。申明旧章。将湖内私筑圩堰。并道光二年定案后越占淤滩。概行禁除。其六塘河滩地。如有私垦占种等弊。著一体禁止。傥有生监藉词阻挠。胥吏扶同弊混。即行按律治罪。或该地方官查禁不力。及营弁惟利是图。即著该河督等会同严参示惩。至旧河尾启放水志。著定为一丈五丈。仍责成该管道厅相机启放。以昭限制。　　

○又谕、程祖洛等奏、请将捕盗不力之镇将员弁。分别议处革职一摺。闽浙水师镇将员弁。巡缉洋盗。是其专责。果能实力追捕。何至匪徒乘时窃发。兹据该督等查明浙江洋面。竟有盗船五只。游奕多时。一月之间。盗劫及拒捕杀人案件。至九起之多。甚至哨船军器被劫。弁兵受伤。捕务废弛已极。黄岩镇标中营游击张思铭、左营游击胡得耀、护右营游击事左营守备邱廷章、著一并革职。暂行留任。邱廷章尚有疏防拒捕之案。著革去顶带。黄岩镇总兵汤攀龙督率无方。著交部议处。定海镇标右营守备林昇平抗违节制。调度乖方。外委张玉恩巡防疏懈。著一并革职。在海滨枷号三个月示众。外委周学鹏虽失机宜。业已受伤。著与应援迟误之额外严承荣一并斥革。仍各棍责四十。定海镇总兵庄芳机、护定海右营游击事宁海左营守备孙鼎鳌、失察林昇平擅调汛地。著交部察议。该督等仍责令汤攀龙、庄芳机、督饬各将备员弁。勒限三个月。查拏行劫拒捕各犯。务获究办。傥限满无获。即行据实严参。毋稍姑息。又另片奏、此案盗船五只。经庄芳机击沈一船。海坛镇营牵获一船。又闻遭风击碎二船。其曾武一犯。现据所获夥盗供称、只賸一船。潜匿浙洋等语。曾武为著名巨盗。日久未获。既经潜匿浙洋。何难追踪捕获。该督即咨会浙江福建各巡抚、委员购线。会同地方官严密躧缉。务与在洋行劫之逸盗陈沅、一并弋获。按律惩办。毋任闻风远扬。至所称曾武仅賸一船。又遭风击破二船之处。既无确据。仍著详晰查明实在下落。毋稍含混。　　

○又谕、瑚松额奏、请将误派防兵之署总兵、暨失察之提督、分别议处。并著赔支项一摺。陕甘各营。本年应派叶尔羌咨调换防官兵。其西安镇有应撤官兵等员名。毋庸派换。署总兵任贵邦于原行文檄。并不小心查明。率行误派前往。迨行抵肃州。甫经觉察具报。实属粗率。提督胡超、于该署总兵咨询领兵参游大员。当时未能查照派撤原文。分晰指驳。即以已派庆阳营参将吉昌咨覆。亦属疏忽。署西安镇总兵任贵邦、固原提督胡超、著交部分别议处。此项误派防兵。业经撤回。所有往返支领行装车价、及应付盐粮等项。著该署总兵任贵邦赔缴六成。提督胡超赔缴四成。归还原款。以重帑项。　　

○礼部奏、十月初十日。皇太后六旬万寿圣节。应行礼仪。得旨、是。照例行礼筵宴。　　

○庚子。上诣绮春园问皇太后安。　　

○谕内阁、朕近日阅看两翼前锋八旗护军等步射。各旗俱有中箭之人。惟正蓝旗护军等、步射虽可。而弓力过软。总由该管护军统领等、平日并未严加管束、妥为训练所致。殊属非是。裕诚前在正蓝旗护军统领任内有年。似此软弱兵丁。皆系伊挑缺时并不留心弓力、草率挑取之所致。裕诚著交部议处。达哈布署理将近一年。朕所看步射之护军等。皆系伊所挑取。亦属不合。达哈布著交部察议。嗣后管理旗营大臣。各将所辖兵丁。妥为管束训练。务期一律挽强命中。悉成劲旅。断不可疏懈。　　

○又谕、栗毓美等奏、会勘支河。详筹妥议一摺。东河原阳两汛。堤工攸关紧要。前经该河督奏、请于两岸土工碎石项下。通融支应。兹据查明、现在支河分溜。已有六分。而王屋庄口宽势顺。现有之甎土各坝。未可深恃。原武十五六堡。坐当王屋庄河口顶冲。并有秦家厂盐店庄各路滩水。串沟汇注。其十八堡至阳武四堡、及十三堡、又皆切近河身。十六堡为旧日口门。十七堡当支河尾闾。皆系险要之区。亟须贮料防备。所估秸麻碎石三项。估需银九万余两。著准其在于藩库筹款发办。分贮原阳两汛。以资备防。勒限年内全数贮工。与岁添各料。一体核实查验。傥有虚松短少。即著将承办厅员。严行参处。其原阳两汛备防夫工银两。著该河督于各厅来年例支项下。随时那用。不准另行请拨。此项料物。来年如可不用。或用有余存。著即抵拨下年岁添各料。断不准稍有虚糜。　　

○以内阁学士倭什讷、署銮仪卫銮仪使。　　

○辛丑。谕内阁、前据敬敏等奏、工部郎中嵩曜呈请代奏一摺。当降旨著载铨明白回奏。并派大学士、军机大臣、传集嵩曜等讯明具奏。兹据大学士、军机大臣、将传讯嵩曜等各供词呈览。与载铨所奏情节相符。嵩曜等系工部派充总办奉移事宜司员。载铨身任工部堂官。其于各员沿途差务。自当备细查询。系为慎重公事起见。并无不合。至嵩曜系定亲王奕绍哈哴阿。并非包衣可比。载铨在官言官。与属员讲论公事。不应牵引及此。措词过当。实属粗率。载铨著交宗人府议处。嵩曜于载铨称为家里人之语。当以是哈哴阿明白登覆。尚无不合。惟于差竣后具呈转请代奏。恐开属员讦告之渐。此风断不可长。嵩曜著交部议处。　　

