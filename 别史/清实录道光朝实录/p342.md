<!-- { "loadSidebar": true } -->
○改铸河南兰仪县北岸管河主簿条记。从署河道总督严烺请也。　　

○　　

○旌表守正捐躯直隶清丰县民阎振水女柱姐。　　

○缓徵江苏上元、江宁、句容、江都、铜山、丰、沛、砀山、睢宁、海、沭阳、桃源、十二州县并徐州卫频年积歉带徵旧欠钱粮漕价。　　

○乙卯。上诣绮春园问皇太后安。　　

○谕军机大臣等、长龄等奏、和阗回众甫降。恐大兵往剿。颇形惶惑。暂将官兵进劄巴尔楚克。以便进兵等语。和阗回众甫经投诚。辄复群相疑惧。此辈狼子野心。反覆无定。前据奏到时、朕已意料及此。此时该将军不复派兵前往。遣人赴彼晓谕。令其各安本业。自行固守。所办甚是。即将来叶尔羌如亦悔罪投诚。祇须谕令尽心守卫。不必复分兵力往抚。统俟喀什噶尔进剿得手。再行以次抚定。现将巴哈布所带官兵一千五百名。并添派官兵五千五百名。驻劄巴尔楚克。该处系扼要总路。杨遇春亲督前往。以为分兵进剿之计。办理亦协机宜。惟史善载系由巡捕营出身。未曾经历行阵。恐带兵不能得力。军营内尽有久历戎行之人。倭楞泰、吉勒通阿、安福、余步云、现亦先后抵营。该将军等当量材调派。以资襄助。现在巴尔楚克一路。已有兵七千。将来乌什巴什雅哈玛一路。必须带兵万余。分为前后两起进发。以期声势联络。断不可孤军深入。粮饷不继。稍有疏虞。该将军等虽已遣人往谕博巴克、设法离间。捦献张逆。然此辈居心叵测。未可深恃。且汰劣克阿坦台、又已进卡助逆。各布噜特意存观望。该逆等联为一气。情实可恶。如有可乘之机。必当示以兵威。痛加剿戮。即才具可用之回子伯克。亦须带兵出力。方可酌用。傥逆裔竟敢负嵎固守。无窜匿之志。则是天夺其魄。正好聚而歼捦。若见事机不利。遽思窜逸。彼时兵威大振。各爱曼观望之布噜特、未必不畏威归附。为我捦渠。总在该将军等相机设法办理。长龄统领大兵。应于何路进发。自当随宜审度。朕亦不为遥制。惟计长龄、杨遇春、行抵军营。已四月有余。武隆阿续到。亦逾两月。自已将进兵各路。躧探明确。何以屡次奏报。尚无定议。武隆阿前赴阿克苏查验军器。督催粮运。亦不过数日可毕。所奏兵力足敷分剿。即当克日前进。祇系空言塞责。刻计原调续调官兵。二月初旬总可到齐。伊犁乌噜木齐两路所运粮饷。当敷随营裹带之需。正宜趁此兵力壮盛。克期进剿。一鼓歼捦。若大兵久驻。不但师老饷糜。更恐益张贼智。现在汰劣克等、既被逆裔纠约进卡。助其逆焰。已失机宜。傥再任其日久勾结。羽翼更多。办理益形费手。该将军等自问当得何咎。务即将奇兵正兵进发路径。早为定议驰奏。以慰宵旰焦盼。一面克期督兵进剿。不得再事迁延。又据奏将那彦宝调补乌什。恒敬调赴阿克苏一摺。阿克苏筹济后路粮饷军火。最关紧要。上年长清在彼。大兵未集。正当危急之时。一切调度。尚属妥协。此后事务较繁。如诚端等可派一人帮办。并于道府州县内、派员随同办理军饷等事。以期无误。若将恒敬调往会办。转恐事权不一。或致推诿观望。于事无益。至乌什为奇兵进发路径。转运粮饷。防范后路。尤关紧要。多贵带兵在彼数月。亦不必调赴军前。著恒敬调补乌什大臣。仍令多贵帮同办理。库车有催趱后路粮运事宜。亦属紧要。仍著那彦宝、与果良额、在彼经理。以期应手。苏明阿仍令赴军前听候差遣。至阿克苏后路大营驻兵万余。必须妥干将领在彼统领。该将军等于得力大员内、如达淩阿等、酌留一二人驻彼统率弹压。并为后路应援。此时军营差委。已经鄂山等先后奏调多员。如不敷委用。尽可就近饬调。所有另片奏请酌留投效人员之处。著不准行。侍卫李东山、立即饬令回籍。所办甚是。将此由六百里加紧谕令知之。　　

○除直隶丰宁县被水房屋租银。　　

○丙辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○丁巳。孝康章皇后忌辰。遣官祭孝陵。　　

○班禅额尔德尼、遣使呈进贡物。赐敕褒奖。赏赉如例。　　

○以故科尔沁扎萨克贝子阿舒噶子阿敏乌尔图、袭爵。　　

○以泰宁镇总兵官武忠额、为恭守昌陵领侍卫内大臣。　　

○赏四等侍卫古城领队大臣恩铭、头等侍卫。为哈密办事大臣。命前任江西布政使苏明阿、以头等侍卫。为古城领队大臣。　　

○戊午。遣官祭昭忠祠。　　

○署喀喇沙尔办事大臣常格奏、前准长龄等咨令购买马匹。现在先后截留军饷银二万六千两。赶紧购马。以备吉林索伦官兵更替之用。报闻。　　

○以詹事府少詹事沈岐、充日讲起居注官。翰林院侍讲何彤然、署日讲起居注官。　　

○除甘肃平罗县被水冲坍地一十九顷三十四亩有奇额赋。　　

○己未。谕内阁、各省盐务项下、每岁应完正杂课款。均须按年清交。间遇盐引滞销。商力拮据。经该督抚盐政等奏到。朕无不立沛恩施。量予展缓。该商人具有天良。自当依限交纳。乃视为具文。新陈积压。各督抚盐政等、并不严定惩劝。实力督催。以致帑项虚悬。殊非实心办公之道。本日户部将各省节年欠交一切正杂课银。分别开单呈览。除奏明分限带徵。应令各按年限徵收外。现在届限未完银四百二十余万两。内有正项钱粮。并未缓徵而不徵完者。有虽系杂项钱粮。久逾年限并未徵完者。经该部分案行催。延不徵报。似此任意迁延。日积日多。于经费大有关系。著通饬长芦两淮两浙云南广东各该管督抚盐政。严饬所属运司盐道等、查照户部单开未完银两。迅即勒限催徵归款。无许丝毫拖欠。仍按限将已未完分数、据实报部查核。经此次饬催之后。傥再藉词延宕。仍致有名无实。定即惩处不贷。　　

○谕军机大臣等、昨据英惠奏、科布多驼只。除倒毙走失、及齿老瘸乏、尚须牧养外。堪用者四百只。乌里雅苏台驼先到二千只。堪用者一千一百四十只。下余之驼。俟二三月间水草萌长。方可资其驮用。至口内拨来驼只。虽已陆续起解。现仅收过带运饷银驼五十只。节经挨站提催。迄今未到等语。前因大营需粮紧要。乌噜木齐原雇车辆驼只。每月祇能运粮八九千石。不敷大营支用。降旨令鄂山等将口内驼只协济。以期粮石加倍挽运。科布多等处所进驼只。为数虽多。仅止一半得用。口内官买驼只既未赶到。而雇觅之驼。又驮运军火饷银。先送大营。是虽有协济驼只之名。并无实用。上年节经降旨、令鄂山、卢坤、核算乌噜木齐运往阿克苏军粮。供兵食者一月。存贮者一月。拨运在途者一月。现在大营虽有伊犁拨运粮石。惟大兵到齐。即当克期进剿。道路辽远。必须遵照前旨。源源滚运。常存三月之粮。若驼只不能应手。兵糈必致短绌。所关甚大。鄂山等即飞咨催口内驼只。陆续跟踪到彼。无稍玩延。至驼只一经夏令。脱毛疲乏。即须下厂牧放。届时应如何设法接运。并著鄂山等会同英惠、通盘筹酌办理。又英惠片奏、哈密粮台。向驼夫买用口内协济驼只等语。上年据恒敬奏雇回车。及商驼五千只。车一千辆。以为挽运兵糈之用。何以哈密粮台。率行买用口内官雇协济驼只。转致乌噜木齐不敷驮运。著鄂山等即飞咨哈密粮台。不得再行截买。将此由五百里谕令知之。　　

○庚申。谕内阁、刘彬士奏、筹垫浙商报效银两一摺。前因军用浩繁。浙商等恳请报效银一百万两。分限缴解。当饬该署抚筹垫听拨。兹据奏请于运库本年春拨各款垫解银六十七万两。藩库封贮项下、借动银二十三万一千四百两零。本年春拨案内、各年续完地丁项内、动支银九万八千五百两零。共银一百万两。著准其先行垫解。该署抚遴派妥员。迅速解赴甘肃省局。交鄂山存贮备用。此项报效银两。著自丙戌纲起。分作四纲完缴。俟全数交清归款。该商等著交部照例议叙。　　

○抚恤日本国遭风难夷如例。　　

○辛酉。谕内阁、孙尔准等奏、请将各官坐支养廉。暂行解司核给一摺。闽省道府同知通判州县各官养廉。向系由司支领。遇有应捐款项。随时扣收。自改为留属坐支。以致司库节年垫借各项捐款。屡催未解。势必愈积愈多。兹据该督等奏请援照成案。解司核给。著准其将该省道府同知通判州县各官、应支银米二耗养谦。自道光七年春季为始。暂行解司支领。俾欠项得以次第查扣。俟扣收完竣。再行奏请照旧由各州县坐支。所有耗羡完欠分数。仍著附入地丁奏销案内议处。其耗米完欠分数。查照历办奏销另册。随同地丁具题。至佐杂养廉。著仍留县支给。　　

○命前任广东潮州镇总兵官耿金钊、以副将降补。　　

○壬戌。上诣绮春园问皇太后安。　　

○谕内阁、那清安等奏、查明都察院及步军统领衙门、咨交各处逾限未结各案。汇参核办。并开具清单呈览。著交该部查明承审逾限各督抚将军都统府尹、及委审各员。分别议处。其未结各案。著各该督抚等、迅速审办完结。毋许任意悬宕干咎。　　

○癸亥。上幸万寿山。　　

○谕内阁、韩文绮奏、运丁借款。恳请分别起限扣还一摺。江西各帮漕船。道光五年在通库天津道库借欠银两。奏准于司库地丁项下借垫。分作五年二年扣解归款。本年应扣初限银一万七千三百余两。又在江南总局借领银两。分作六年扣清。本年应扣二限银三千七百五十二两零。上年又借天津道库厂费。银四万二百九十一两零。通库酌借银四千两。应于新运钱粮内坐扣。本年共应扣银六万五千四百一十两零。兹据该抚奏、江西漕船疲乏。若尽数照扣。未免办运无资。加恩著照所请、上年借领天津道库银两。准其分作三年扣清。每年扣银一万三千四百三十两零。同上年在通库借领银四千两。江南总局应扣二限银三千七百五十二两零。即于本年新运钱粮内、分别照数照限扣解。其司库垫款。准其暂缓一年。俟下年起扣。以纾丁力。　　

○贷江苏狼山、泰兴、掘港、各营毗连灾区兵丁饷银有差。　　

○乙丑。上御勤政殿听政。　　

○谕内阁、据巡视中城御史妥诚参奏、副指挥舒恭让玩视公务。每日不早到饭厂。并失察粮头饭头等偷减米石。著都察院堂官秉公查询明确。据实参奏。不准稍有含混。　　

○以都察院左副都御史福申、为内阁学士。兼礼部侍郎衔。仍留江西学政任。　　

