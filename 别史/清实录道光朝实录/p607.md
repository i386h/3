<!-- { "loadSidebar": true } -->
○以祫祭太庙。礼仪娴熟。开复贝子绵岫、罚俸处分。　　

○赏三品顶带绵性、头品顶带。为委散秩大臣。　　

○调镶白旗蒙古副都统奕颢、为正蓝旗满洲副都统。以兵部右侍郎铁麟、兼镶白旗满洲副都统。　　

○戊申。上御保和殿。筵宴朝正外藩、科尔沁、巴林、喀喇沁、苏尼特、阿巴噶、土默特、翁牛特、阿噜科尔沁、乌珠穆沁、阿巴哈纳尔、喀尔喀、归化城土默特、敖汉、奈曼、浩齐特、郭尔罗斯、绰罗斯、茂明安、和硕特、土尔扈特、伊克明安、鄂尔多斯、青海、回部、王贝勒贝子公额驸台吉塔布囊及朝鲜、暹罗、南掌、各国正副使臣等随文武大臣。依次就坐。诸乐并作。上进酒。召左翼科尔沁卓哩克图亲王巴图、科尔沁扎萨克郡王僧格林沁、巴林扎萨克郡王那木济勒旺楚克、喀喇沁扎萨克郡王布呢雅巴拉、奈曼扎萨克郡王阿宛都瓦第扎布、敖汉郡王干咱巴拉、喀喇沁贝勒托恩多、科尔沁扎萨克贝子济克默特、喀喇沁扎萨克贝子额外侍郎玛哈巴拉、右翼喀尔喀赛音诺颜扎萨克亲王车林多尔济、喀尔喀扎萨克亲王车登巴咱尔、苏尼特扎萨克郡王布尔呢锡哩、浩齐特扎萨克郡王额林沁诺尔布、阿巴噶扎萨克郡王阿尔塔什第、喀尔喀扎萨克郡王多尔济喇布坦、托克托瑚图噜、车淩棍布、至御座前。赐酒成礼。　　

○改建浙江萧山县西江塘工。从巡抚富呢扬阿请也。　　

○是年。旌表孝子、江苏等省吉心培等三十名。孝女、江苏等省钱氏等四口。孝妇、安徽等省张杨氏等四口。守节合例、满洲常保住妻那穆都拉氏等一百十四口。蒙古班达尔史妻那氏等三十二口。汉军成保妻罗氏等四十三口。内务府丰昇额妻徐氏等十三口。各省驻防得住妻王氏等二百六口。奉天等省康得平妻关氏等一千五百九十三口。未婚守志、满洲伊里布妻苏完瓜尔佳氏一口。蒙古沙金达里妻李氏等二口。江苏等省举人杨梦怀妻庄氏等三十口。夫亡殉节、福州驻防举人许汝成妻郑氏一口。直隶等省钟楷妻陈氏等四十二口。百岁寿民妇、浙江等省邱茂福等四十五名口。五世同堂、直隶等省黄璞等十七家。各给银建坊如例。　　

○一产三男、山东等省马恩等七家。　　

○会计天下民数谷数。除湖南福建二省暨台湾府册报未到。直隶等省通共大小男妇三万九千五百八十二万一千九十二名口。存仓米谷三千三百六十八万六千三百四十二石七升七合一勺。　

大清宣宗效天符运立中体正至文圣武智勇仁慈俭勤孝敏成皇帝实录卷之二百四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。春。正月。己酉朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣诣寿康宫。庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐亲藩等宴。　　

○赏奈曼扎萨克郡王阿宛都瓦第扎布、敖汉郡王干咱巴拉紫缰。命阿巴噶扎萨克郡王阿尔塔什第、在乾清门行走。　　

○庚戌。上御紫光阁。赐蒙古王贝勒贝子公额驸台吉及外藩使臣等宴。并赏赉有差。　　

○辛亥。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○谕内阁、朕于三月初五日启銮。初八日祗谒东陵。礼成后。于十一日驻跸南苑。十六日回圆明园。所有应行事宜。著各该衙门照例敬谨豫备。　　

○壬子。上诣大高殿行礼。　　

○幸圆明园。奉皇太后居绮春园。　　

○诣安佑宫行礼。　　

○贷直隶大名、元城、二县上年被水被旱被雹灾民口粮。命平粜沧、玉田、二州县仓谷。　　

○展赈安徽怀宁、桐城、宿松、望江、贵池、铜陵、东流、当涂、芜湖、繁昌、无为、庐江、巢、凤阳、怀远、灵壁、凤台、泗、五河、和、含山、二十一州县及屯坐各卫上年被水被旱军民一月。并加赏怀宁、凤阳、旴眙、泗、桐城、宿松、芜湖、和、含山、青阳、建德、怀远、灵壁、凤台、天长、全椒、寿、十七州县及屯坐各卫军民一月口粮。　　

○贷河南商邱、鹿邑、永城、三县上年被雹被风被水灾民仓谷。　　

○缓徵山东邹平、长山、德平、阳信、汶上、阳谷、曹、聊城、莘、济宁、鱼台、齐河、惠民、海丰、滨、利津、沾化、嘉祥、高苑、十九州县并临清、东昌、二卫上年被水村庄本年上忙正杂额赋。　　

○贷陕西葭、缓德、清涧、米脂、四州县上年被霜被雹灾民耔种。　　

○是日立春。顺天府进土牛春山宝座。　　

○癸丑。上诣绮春园问皇太后安。　　

○谕内阁、向来盛京五部侍郎、及各省将军都统副都统城守尉总管等。有年班轮替进京之例嗣后著自到任之日起扣满三年奏、请陛见俱毋庸年班进京至直隶总督古北口提督、每遇銮辂巡幸时得以扈从召见其年班进京之例亦著停止。　　

○甲寅。谕内阁、长龄等奏、各城移改大臣应行更换印信并补给伯克图记请敕部颁发一摺此次奏定移改各城大臣除参赞大臣移驻叶尔羌。原颁印信毋庸更换外其叶尔羌办事大臣印信准其封贮存库如遇参赞大臣带印公出。即著帮办大臣钤用喀什噶尔帮办大臣改为喀什噶尔办事领队大臣和阗领队大臣。改为和阗办事大臣俱应行颁给印信。裁汰和阗帮办大臣改为叶尔羌领队大臣。应行颁给图记。著礼部铸造颁发。至喀什噶尔阿奇木伯克伯什克勒木阿奇木伯克、阿尔琥阿奇木伯克乌帕尔阿奇木伯克均于十年贼匪滋事时遗失图记著礼部一并铸造。补行颁给。该部知道。　　

○谕军机大臣等、前因有人参奏两淮。候补运判童濂、夤缘至省城审案。经陶澍保举尽先补用该员在省把持公事。声名狼籍等情。当经降旨交朱士彦等访查具奏。兹据奏、该员分发两淮。即经前督臣调赴审案。实不始于陶澍。至在省有无不协之处扬郡亦无所闻。惟该员分发未久。即得尽先。人多缺少不能贴服等语。该运判在省审案前此曾否承审枭匪李二一案。并此外承审各案有无物议不难察访而知。乃该尚书等既称该员在省审案。有无不协之处扬郡并无所闻。何以知该员因得尽先。人皆不能贴服。究竟该员在省审案何事不能服众。应否留于该省候补均未切实声叙。著朱士彦等再行详查明确据实具奏毋稍含混将此谕令知之寻奏童濂审讯枭匪李二一案独著劳绩。督臣陶澍保举尽先补用。并非由夤缘而得此外发审案件均能认真。不闻物议。未便即予废弃。报闻。　　

○又谕、据朱士彦等奏访察江苏安徽两省灾务查有江苏淮安府盐城县知县孔昭杰开报户口。不能认真。安徽安庆府宿松县知县蓝桂报灾迟延池州府青阳县知县彭辅周遗漏巡区甲数均属办理不善等语著陶澍等查明各该县有无前项情弊如实有办理不善之处。著据实参奏。再此外尚有玩视赈务之员。一并严参。又据奏此次江苏安徽灾区较广。绅士等随同地方官稽查劝捐助赈俱属急公慕义。向来捐资助赈三百两以上议叙给予顶带有职人员给予加级纪录一千两以上。给予职衔其办理捐赈事宜亦予议叙。惟地方官劝赈之时。常恐人数之少。议叙之时。每嫌人数之多。更有各衙门书吏意存婪索层层驳查。以致经年累月不能上达殊不足以示奖劝请饬督抚严禁书吏稽迟早为查办等语地方绅士捐办赈务出力自应早为奏请恩施。岂容书吏等有意延捺。著陶澍等分饬。督赈大员及各府州县查明捐资三百两以上。并无身家不清及出力之绅士例应议叙者。于赈务告竣之日。即行加结申送上司核实具奏。毋得任听书吏意存挑剔稍稽时日。以重赈务。将此各谕令知之。寻奏、孔昭杰开报户口。稍涉拘泥。尚无别项情弊。蓝桂报灾日月尚未迟逾。亦无隐匿情事。彭辅周遗漏灾区甲数。实因未能悉心厘剔并非有心讳匿。业经勒令休致。请免置议。报闻。　　

○又谕、据原任江西巡抚吴光悦奏南康度星子县属蓼花池。为诸水之汇年久失修沙淤日积。经署南康府事南昌府同知霍树清勘度地势。应于池口东北挑去淤沙疏通沟道。并于沟旁起筑避沙堑坝。添建闸板。计需工费银四千两。该县有解存救生田租一项。请于此内动给银四千两。以为挑疏工费。并动支银一千四百两。发交典商按年一分生息。同前任南康府知府狄尚絅原捐租谷。以为每年挑除新淤之用。俾数千亩农田。得以永资捍卫等语。所奏为农田水利起见。自应赶紧挑疏。著吴邦庆莅任后即行、查明办理。将此谕令知之。　　

○又谕、据长龄等奏、遵旨核议具奏一摺。此次酌减满汉防兵二千五百名。各城文武员弁亦大加裁减。统计旧额新增各大臣官员兵丁书职等岁需粮料。合并西四城额徵各色粮石。通融拨用。已足供支。毋庸采买津贴。又据和阗阿奇木伊斯玛依尔等、呈请岁捐粮一千二百石。供添兵口食。乌什阿奇木木萨等、呈请在宝兴屯工地内。捐资建筑回城。令屯兵归城操演。每岁额交粮石。即由回户照数交纳。又西四城岁徵赋钱六千七百余串。除搭放外。每年存賸普尔钱五千余串。现据该将军等减定暂添防兵五千余名。需饷不过十万两。若将存賸赋钱。以二百二十文合银一两折算。可充经费银二万三千余两。此项存賸赋钱。向系各城备贮充公。按年报销。用款不一。不皆散在兵众。若将五千余串钱文。全数搭放兵饷。则散有常期。城市钱源。益加充裕。不致钱贵银贱。至安炉鼓铸。祇阿克苏一城。普尔钱文。行用止在回疆。非内地可比。额铸之钱。与岁俱增。辗转流通。总不出八城地面。现驻喀什噶尔征兵一万数千人。并未因此钱价腾贵等语。既据该将军等查明均系实在情形。俱照所议办理。总在抚绥得宜。以收长治久安之策。将此由五百里谕知长龄、玉麟、并谕壁昌知之。　　

○扬威将军大学士长龄等奏、喀什噶尔善后大局已定。酌撤满汉征兵归伍。报闻。　　

