<!-- { "loadSidebar": true } -->
道光十四年。甲午。九月。戊寅。谕内阁、御史郭鸣高奏、各部院衙门引用旧案。请定章程。以杜弊混一摺。各衙门办理事件。纂定则例。本极详明。或例无明文。引用旧案。原不得以近似之案。牵混援引。其旧案业已注销者。则当全行涂抹。以绝弊源。兹据该御史所奏、近日吏部错选道员一案。实由已销稿案、未经涂抹所致。嗣后著各部院堂官饬令各司员将办过成案。逐一详查。其有引例未协。及例文不载者。细心考核。分别如何当存。如何当销。注明缘由。签贴稿面。俟各该堂官校阅已定。即将当销之稿。全行涂抹。仍将堂行簿大书销字。则所销之案。确凿易见。自不致朦混引用。至于存稿。向祇钤盖司印。著于司印之上。加盖堂印。另立一簿。开载事由。每页亦钤盖堂印。遇有例所不载。援引成案办理事件。承办司员持稿。及簿。呈堂阅看。现办之案。与旧案是否确对。该堂官自可一目了然。书吏自不得以近似之案。牵混比喻。致启弊端。至于各衙门厘定章程。原所以防弊混。务当彻底详查。不可稍有舛错遗漏。转致日后朦混引用。弊生于所防之外。总在各部院堂官督饬各司员悉心稽查。核实办理。俾存销各案。朗若列眉。毋任书吏以近似之案。牵混援引。以肃部务而清弊源。　　

○以国子监祭酒桂森、为詹事府詹事。　　

○己卯。上御洞明堂。勾到四川情实罪犯。停决斩犯三十一人。绞犯十人。余八十五人予勾。　　

○谕军机大臣等、本日据步军统领衙门奏、拏获私递信函形迹诡谲之华泳祥、并盘获形迹可疑之华金印、陈大、二犯已降旨将华泳祥等俱交刑部审讯矣。此案华泳祥先浼房山县人阎姓。在该衙门番役家内赍送书信。指称该县张坊村有人起盖妖庙。习学邪术等语。阎姓已回房山县。当经该番役等将华泳祥访获到案。讯据该犯供称、系内务府正黄旗人。在房山县属张坊村居住。道光七年间。有民人张文郁、樊嬴、在该村中林禅寺庙内修塑邪神。村人王陇之妻王龚氏、孀妇蔡氏、指称猴相三郎。顶香治病。画符念咒。赚钱使用。八年间在涞水县北庄村。见民人董黑子之妻、家中供奉猴相。在各处看香治病。画符念咒。该县宋各庄申姓之妻、名为散灾圣母。看香治病。妖言惑众。又房山县北白带村民人苏全、苏贞、并苏全之子苏眉山、在村北盖庙。名为黄姑它。有蔡氏看病。庙内塑有邪神。每逢朔望。招聚多人。烧香治病。去年该县知县在北正村康姓家拏获红阳教匪七名。监毙二名。现在五名仍行监押有案。该犯本欲首告。是以在番役处浼长沟庄阎姓投送书信等语。又讯据华金印等供称、华金印系内务府正黄旗人。在房山县属张坊村居住。八月内经堂叔华清太即华泳祥、带至涞水县集上。随雇阎姓上京。欲告北白带村苏大、苏二、北庄董黑子、张坊村王陇之妻、宋各庄韩姓之妻、说他们俱是看香治病。并要告他们红阳会。九月初四日在良乡县遇见堂叔华泳祥、并陈大、跟同来京。初六日华泳祥进城。交给包袱一个。初十日被官人盘获。包袱内摉出桃木牌一块。上有混元教主黑眚位字样。系华泳祥的。质之陈大。供亦相同。复讯华泳祥木牌原委。称系已故堂侄华金梁之物等语。该犯华泳祥所供各情节。案关学习邪术。既欲首告。即应赴各衙门呈递。乃使人信致番役。形迹殊属诡谲。续获之华金印等。佥称来京首告。亦难凭信。其随带桃木牌所书字样。尤为可疑。华泳祥所指各犯。俱在房山涞水二县。著何淩汉、吴杰、琦善、迅即派委妥员。前赴房山等县各村庄。将该犯指称情节。详加侦访。如果属实。即按名查拏解部审办。其代华泳祥送信之阎姓。著即拏送刑部。归案审讯。至各该村庄民人等。是否学习邪术。与华泳祥所供相符。必应确切访查。严拏惩办。毋任远扬漏网。但不得纵容差役。妄拏无辜。致滋扰累。将此各谕令知之。　　

○予故休致广州将军八十六、祭葬。　　

○缓徵山西五台县被水灾民借欠仓谷。　　

○庚辰。谕内阁、卢坤等奏参知县庇纵家丁。知府办理延率。委员被禀招摇。请分别革职解任一摺。前任广东会同县丁忧知县赵荥、不能约束家丁刘六犯奸。被本夫告发。经该府行提。延不解审。已属庇纵。迨刘六被府差拏获。该县之弟赵二即赵澍、解放逃走。该县岂能诿为不知。如果撕毁该府印票。授意纵逸。希图消弭。尤属荒谬。所禀府署官幕李中杰招摇。既称系出自冯十之口。又不将冯十交审。显系有心狡展。候补从九品洪作舟。在该府当差。果与李中杰无交通招摇情事。何致被该县平空禀揭。琼州府知府富尔崇阿、于该管知县庇纵家丁。并不即时禀揭参办。直至该县呈请终养。经藩司行查。始行禀请撤任。已属迟延。所称该县馈送规礼。系拨补该县捐款之处。难保非托辞掩饰。赵荥、洪作舟、均著革职。富尔崇阿、著解任。交卢坤等提同全案人证卷宗。彻底根究。务得确情。按律定拟具奏。毋得意存消弭。蹈官官相护陋习。致有不实不尽。　　

○以浙江绍兴协副将达洪阿、为贵州威宁镇总兵官。　　

○以捐修广东海丰县炮台。予捐职都司林光佩议叙。　　

○辛巳。上诣绮春园问皇太后安。　　

○壬午。遣官祭历代帝王庙。　　

○谕内阁、铁麟等奏、请减通州石坝囤米十万石。并筹追囤费一摺。本年三进漕粮。到坝过迟。前经降旨允准、于石坝附近囤米三十万石。以期剥船迅速往返轮载。兹据奏称、石坝囤米已足二十万石。现在各帮米石。全数起剥完竣。自系实在情形。所有续请再囤十万石之数。著毋庸续囤。以节糜费。至囤米每石费银四分。计囤米二十万石。实需费银八千两。此项银两系于通济库内先行垫发。应照嘉庆十五年成案。著落山东省经管河员分赔归款。著东河河道总督、山东巡抚、责令各河员分别追赔。解交通济库。以清帑项。又另片奏。浙江温州后等帮。多有短交粳米。请以稄米抵交。惟粳稄例价不同。每石饬按例我银一钱等语。著照所请、所有应交找价银两。即核明数目。行知该管粮道。于本年冬闲各丁应领新运钱粮内照数扣缴。次年搭解来通。入于奏销案内。并饬坐粮厅收兑后。于将来奏销册内。注明此项米石。系以稄抵粳字样。庶免与漕册两歧。　　

○谕军机大臣等、本日据苏清阿奏、途遇霍罕贡使。求还抄获田地各情一摺。所见皆是。据称霍罕贡使额尔沁爱连巴依、向该大臣面称从前抄获田地。皆系安集延回子用银买的。恳求代奏赏还等语。现经该大臣谕以此项田地。当日滋事之后。人俱逃散。房屋拆毁。所賸荒地。全无业主。是否系安集延之田产。无从查办。且外夷在内地贸易。例不准置买田地。该贡使既经俯首无词。自无庸再行查办。致滋纷扰。况此项田地。早经变价充公。事隔多年。若任其空言指认。势必至喀什噶尔地方。将来悉成外夷界址。既恐有碍体制。且多窒碍难行。现在民回屯田地界。尚须确查。恐贻后患。若再以安集延认还之地。纠缠其间。于时势诸多未便。该大臣虑及久远。实为妥协。至该贡使所称从前蒙恩赦回发遣各处为奴男妇回子。如今回去一半。还有一半。未经放回。再有逃散各回子留下妻女。多被内地民人分娶为妻。恳求断回等语。即著该大臣移咨叶尔羌参赞大臣兴德等、转行各该城大臣等。即将断离回妇。并尚未释回缘坐逆犯之子女。详查原委。分别办理。除事阅数年实系无从查办外。其尚可查出者。即由各该大臣传到该回妇子女等。面加询问。如果情愿放回。其如何资送出卡之处。务须斟酌情形。妥为设法办理。将此谕令知之。　　

○又谕、寄谕叶尔羌参赞大臣兴德等。本日据苏清阿奏、途遇霍罕贡使额尔沁爱连巴依、向该大臣面称从前该处蒙恩赦回发遣各处为奴的男妇回子。如今回去一半。还有一半。未经放回。再有逃散各回子留下的妻女。多被喀什噶尔内地民人分娶为妻。恳求断回等语。当经该大臣谕以俟查明办理。该贡使闻言感激。所有此项断离回妇。并尚未释回缘坐逆犯之子女。现据该大臣移咨叶尔羌参赞大臣、转行各该城大臣。确查办理。著各该城大臣等接奉此旨。即将前项回妇子女。确切查明。是否系遵照奏引霍集占之案。交各城伯克管束为奴。未经释回。抑或另有别情。务即详查原委。惟人数既多。事阅数年。除实系无从查办外。其尚可查出者。即传到该回妇子女等。面加询问。是否情愿放回。该大臣等即酌量情形。设法妥办。如何资送出卡之处。务须斟酌尽善。将此各谕令知之。　　

