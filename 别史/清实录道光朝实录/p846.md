<!-- { "loadSidebar": true } -->
○谕内阁、鄂山奏、查阅夷地安静情形。请增改善后事宜一摺。四川清溪越巂各处夷人。前经大兵戡定。筹议善后章程。兹据该督查明、原议抽添兵数。尚觉不敷分布。著与该镇总兵张必禄悉心筹议。酌量情形。再于镇标所属增拨一二百名。以资巡缉。至宁越营都司驻劄之海棠地方。亦宜建筑土堡。著即督饬该府厅等妥为勘办。所有前项各工。既未动用正项钱粮。著免其造册报销。　　

○辛亥。谕军机大臣等、据乌尔恭额奏称、浙江温州府知府刘煜承办票盐。于奉文停办之后。延不遵办。转以招商接运为词。具禀请示。应行撤任清查等语。温州试行票盐。诸多窒碍。既经该抚奏明停止。自应改复引盐。饬令各官商照旧行销。庶免影射售私诸弊。若似此任意违延。是业经停办之盐。尚有续行之票。必致漫无稽考。弊窦日滋。不可不严行查究。刘煜著先行撤任。交该抚确切查明。有无听嘱迁延情弊。同知邓廷彩、著即迅往接署。至该员能否秉公查办。抑或另派公正大员。前往确查之处。著该抚酌量情形。据实具奏。该省鹾务。亟需整顿。该抚惟当破除情面。严饬查办之员。务将该府因何奉文不停。藉词延宕。是否另有别情。确加根究。严行参办。不得蹈官官相护陋习。稍事含混。方为不□委任。将此谕令知之。　　

○壬子。上诣时应宫。昭显庙。拈香。　　

○还宫。　　

○以常雩祀天于圜丘。自是日始。斋戒三日。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百八十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。夏。四月。癸丑朔。享太庙。遣惇亲王绵恺、恭代行礼。　　

○谕内阁、前据潘锡恩奏、考试策题错误。当降旨交礼部查明具奏。嗣据该部查明景员维河一条。系属错误。朕因策题内此外尚有舛错之处。是以将该考官等交部议处。兹据潘世恩等复行检举。策题第五问内第五访。原稿本系访字。誊写时误书伦字。请再行交部议处等语。该考官等于誊写错误之处。未经查改。殊属草率。潘世恩、王鼎、吴杰、王植、均著再行交部议处。嗣后乡会试考官出题试士。务须引据精当。核校详明。不得稍有讹误。致令该士子等难于著笔。外间得肆讥评。以便遵循而昭慎重。抡才大典。其各钦承毋忽。　　

○又谕、御史沈鑅奏、中式捐纳部员。选补过优。请量为限制一摺。著吏部议奏。寻奏、查捐纳部员。俟捐纳到班。方准按掣签名次铨选。即分部学习。亦不准补题缺。一经中式进士。奉旨即用。其投供候选者。则归双单月即用。尽压铨选之班。其指定部分者。则以题选缺统补。概占升补之路。自属过优。请嗣后由捐纳郎中员外主事中式进士者。如奉旨归部即选。祇准归于捐纳本班尽先选用。不得统压别班。奉旨以本衙门员缺即补。祇准以本项选缺尽先补用。不得奏补题缺。以示限制。从之。　　

○以惇亲王绵恺、充总谙达。　　

○以工部右侍郎赛尚阿、署镶白旗汉军副都统。　　

○甲寅。上诣南郊斋宫斋宿。　　

○谕内阁、申启贤奏、查阅太原镇属各营情形。分别劝惩一摺。向来各营员弁赏罚。止论本身弓马。其操兵优劣。每略而不问。据该抚奏称、兵丁技艺之娴否。全在平日操练之勤惰。各项兵丁。既有专管教演员弁。自应详核功过。著照所请、嗣后查阅营伍。各营员弁。本人弓马。固当讲求。其所管兵丁技艺。何项娴熟。何项生疏。著随时核实分别激扬。并著专营将备、将派令操兵之千总把总等弁操兵等第。按季禀报提镇一次。仍责成该镇总兵、于春秋二季前往查阅之时。详加考察。秉公甄别。总期一日有一日之功。一兵得一兵之用。毋得日久视为具文。以专责成而肃营伍。　　

○拨江南潜山、南陵、泾、当涂、芜湖、合肥、巢、定远、泗、宝应、东台、兴化、六合、十三州县漕米一万八千一百十七石有奇。协济江安道仓灾缺帮丁行月等米。　　

○乙卯。常雩。祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○谕内阁、御史刘谊奏、请遵照旧章。以知府拣补道缺一摺。湖南辰永沅靖道系苗疆要缺。弹压抚绥。均关紧要。久经定为题缺。于本省知府内拣员升补。自应循照定例。永远遵行。嗣后辰永沅靖道缺。著湖广总督、湖南巡抚、仍于该省知府内。拣选谙练之员。奏请升补。不得辄以同知请升。　　

○贷甘肃渭源、伏羌、会宁、静宁、隆德、宁、秦、两当、八州县上年灾歉贫民口粮。　　

○丙辰。以驻藏办事大臣庆禄、为正黄旗蒙古副都统。　　

○以捐修陕西同官、南郑、富平、三县城垣等工。予知县刘用霖等议叙。　　

○以捐修陕西潼关城垣堤工。予前任道员庆禄等议叙加衔有差。　　

○丁巳。上御含辉楼。阅侍卫骑射。　　

○戊午。谕内阁、顺天府奏、怀柔县属＜?髟了＞髻山庙宇被火延烧。著派禧恩前往迅即估修督办。　　

○谕军机大臣等、有人奏、道光十四年冬间。山东文登县桁里村民于二、在同县堡子土□冓村。与村人王枫因事口角。被王枫率众攒殴毙命。将尸身移挂树上。捏作自缢情形。报官后贿嘱刑书仵作匿伤不报。该县欧文、并未眼同尸亲解衣细验伤痕。率据刑仵之言。勒令该尸嗣父于振逢领尸。因其不肯具领。当即板责三十。该县回署后。于振逢复赴县呈诉。又被掌责逐出。上年夏间。该尸嗣父于振逢、率领该族人于吉安等赴登州府控告。经该府饬委海阳县知县邓肇嘉提审。该县并不审讯被告。反将原告等锁押掌责。逼问何人唆讼。并不问于二致死缘由。以致该尸嗣父于振逢在押自缢身死。该县因酿出事端。始将原告余人释放。嗣该尸本生胞兄于成、又赴府控告。经该府委署栖霞县知县狄廷扬审讯。该县将王枫等责惩。劝令原告息讼。该原告因贫穷无力上控。故隐忍具息讼甘结等语。此案于二与王枫口角。是否攒殴致毙。细验伤痕。无难立辨。该尸嗣父于振逢、若非实有冤抑。何至在押自缢。遽尔轻生。案悬二载。两命含冤。该县距省千有余里。地方官遇案捏报朦详。在所不免。著钟祥提集此案卷宗人证。严讯确情。务期水落石出。无枉无纵。以成信谳。傥有不实不尽。稍事瞻徇。日后或别经发觉。或经科道纠参。是该抚玩视民命。咎有攸归也。将此谕令知之。寻奏、检验于二尸骨。实系自缢。并无伤痕。该尸嗣父于振逢、实因追问讼师。畏累自尽。刑书仵作。并无受贿匿伤。地方官亦无捏报朦详。惟王枫因失窃逼问于二。致令自尽。应按律问拟杖徒。下部议。从之。　　

○己未。谕军机大臣等、有人奏、太平仓现有王三麻子即南新仓已革花户王锐、约会月□合膊张七、嘴子王四、并道光十三年在太平仓犯案之李经武之父李六即李文通、漏网之白二、禄米仓已退之花户陈元隆即陈二。王三麻子令其表弟张玉充当花户。月□合膊张七令其子张瑞恒充当花户。嘴子王四令其胞弟王帼用充当花户。伊等俱在身后办事。王三麻子、嘴子王四、月□合膊张七、现在朝阳门内豆瓣胡同。设立三合永字号下处。太平仓花户周兴、及居斌等、在该仓廒下执掌领斛。辫子王大、小娄马五、灵官王十、总管帐目。以上各犯。著耆英等按名严密查拏。送交刑部审讯。毋任远扬。将此谕令知之。寻刑部奏、赶车张七、王四、向关米人索诈得赃。拟杖徒。花户张玉、张瑞恒、王帼用、知情容隐。拟杖革。余分别问拟省释。王三麻子等俟缉获另结。从之。　　

○修山东恩县四女寺支河坝工。从巡抚钟祥请也。　　

○庚申。谕内阁、惇亲王绵恺等奏、此次大员子弟内。有上虞备用处蓝翎侍卫舒隆阿、可否带领引见之处请旨一摺。舒隆阿业经挑取上虞备用处蓝翎侍卫。毋庸豫备引见。嗣后凡有此等人员。著免其入选。　　

○又谕、前据御史许球奏甘肃省吏治营伍仓储各款。当降旨交瑚松额查明具奏。兹据该督奏称、平凉府知府缪廷槐、操守卑污。虽无确据。惟才具平庸。操守亦不可恃。既经该督列入计典。著照所议办理。至秦州直隶州知州李清杰、任听家丁小秦在外招摇。地方罢市一节。现经查明小秦早经驱逐。并无被控之案。该员吸食鸦片烟。亦未能得其虚实。著该督再行确加体访。傥实有前项情事。即行据实严参。不得因该员业经告养。稍存宽贷。又固原提督胡超克扣兵饷。置办戏装。裁汰名粮。畜养优伶一节。查明该提督初到固原。不时唱戏?客。并曾给银两添补戏装。近亦深自敛抑。无复前项情弊。其裁汰老兵。本属应办事件。并无以名粮畜养优伶之事。该督仍当留心查察。如该提督再有不自检束之处。即行据实具奏。又皋兰县支放兵粮、兵丁滋事一节。查明上年五月。督标右营兵丁曹得福等、因放粮口角。并无聚众挟制之事。业经该管将官、将滋事兵丁责革。并将本管千把总责斥。足示惩儆。至该省地处边陲。仓储最关紧要。所有应行买补短缺粮石。著该督督饬所属。一遇年岁丰稔。即行买补足额。以实仓储。毋得稍有延误。　　

○旌表守正捐躯四川梁山县民唐学鹏妻陈氏。广西宜山县民蓝水流妻余氏。浙江东阳县民单木妻胡氏。江苏铜山县民何瑞女云姐。　　

○辛酉。上奉皇太后幸慎德堂。进膳。　　

○谕内阁、邓廷桢等奏、请筹备生息。以资防夷经费一摺。广东虎门各炮台防夷兵丁。据该督查明每年操练。应用火药铁弹、及加赏口粮等项。共需银六千七百余两。自应及早豫筹。以备支应。著照所请、准其将查抄逸犯姚九区宽等入官家产银五万余两。发典生息。一年所得息银五千余两。作为经费。其不敷银一千余两。著准其于内河裁撤巡船节省项下拨给。该督等仍当按年按款。撙节动支。务必费归实用。以垂永久。至单开会议操防需费十三款。所议俱妥。要在实力行之。切勿日久生懈。懔之。　　

