<!-- { "loadSidebar": true } -->
○又谕、麟庆奏、委员前赴瓜洲抚居民。淮扬情形大定一摺。览奏均悉。夷船退出瓜洲。居民陆续搬回。地方安静。著即督同运司但明伦妥为抚辑。运库银两。已经解还。仍当饬属加意防范。勿谓夷船开去。断不再来滋扰。致有疏虞。傥夷船全数退出大江。著即随时体察。将所调防兵。一面奏闻。一面分别截留裁撤。以节糜费。官绅士庶。如有急公好义。踊跃捐输者。该河督开单奏闻。朕必破格施恩。前次奏请甄叙各员。不日吏部奏上。即当降旨鼓励。又另片奏、黄水盛涨。桃北崔镇汛杨工。上下漫水二处。直穿运河。冲破遥堤。由六塘河下注等语。崔镇汛究系何府何系管辖地面。虽据奏称两岸并无居民。但被刷口门。已宽一百余丈。溜走东崖。尚未塌定。且为驿路所关。诸形紧要。著麟庆迅即督属抢护。勿令口门刷宽。更难措手。各厅料物。自己齐备敷用。办理迅速。方不致溃决为患。著该河督查明漫口实在若干丈尺。绘图贴说。驰递呈览。以慰朕念。至驿路改道。应由何处行走。访能迅速无误。著筹画妥办。不可误事。将此由六百里谕令知之。　　

○以捐输马匹。赏蒙古军台驿站札兰章京旺楚克等顶翎有差。　　

○准江西各帮应交余米。分限搭解。　　

○辛未。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、著各直省督抚提镇于所属水师陆路参将游击都司守备内。择其晓畅营伍。认真操练。人亦体面。缓急可靠者。无论曾经出兵与否。不拘名数。秉公酌保数员具奏。候朕简用。此项人员。豫储干城之选。必须才能出众。为守兼优。方昭核实。若无员可保。亦不必勉强塞责。虚应故事。所保各员。将来除犯公罪仅处本员外。傥涉私罪。并将原保之督抚提镇一并惩处。　　

○谕军机大臣等、贺长龄奏、遵旨召募土兵。勤加训练一摺。据称现计通省共募得土兵一千七十六名。又觅雇素娴技艺之人。专司教演等语。览奏均悉。所请土兵十名内以五名习火枪。即照议办理。惟此项土兵。步射既非素习。一时恐难有准。其请习弓刀之五名。著改为练习刀矛。俟挑补入伍后。再行学习弓箭。所需火枪刀矛及衣履等件。即由该地方官捐备。其每名每月给米三斗。盐菜五百文。及所需火药铅丸器具等物。准由该抚与藩司捐廉发给。所募名数。就近移知各营。遇有营兵出缺。即将土兵与营兵一律考试。挑选归伍。仍续行募补。以符原额。按季申报各上司衙门查核。该抚随时督同司道等实力奉行。务期一兵得一兵之用。毋得有名无实。并饬各道于每年巡查营伍之期。按名调阅。分别赏罚。不得虚应故事。日久滋弊。将此谕令知之。　　

○又谕、奕经奏、带兵前进。移驻常州一摺。该将军将兵勇分队。不动声色。陆续行走。移营暗进。所见是。现在耆英等驻劄江宁。办理羁縻事宜。该将军行抵常州。著仍遵前旨。听候耆英等信息。相机办理。如该逆反覆无常。必须攻剿。即带兵就近应援。毋误事机。将此由四百里谕令知之。　　

○壬申。钦差大臣广州将军耆英等奏、夷酋口□朴口□鼎喳、先有请臣等出城面订之约。亦知事属冒险。惟该夷惟悍多疑。拒绝不往。易启猜疑。当订于十五日直至其三桅兵船。该夷酋貌甚恭谨。旋于十九日在城外静海寺行答拜礼。复因请入城面订和约。词甚谆切。不得不俯顺其请。定于二十一日。选择公所委员妥为照料。俟入城定议。再行录呈。此次酌办夷务。势出万难。策居最下。但计事之利害。不顾理之是非。福州贸易一节。前与会议时。曾以既有厦门。无庸兼及福州。向其争辩。兹复委道员鹿泽长再向熟商。该夷坚执不从。傥不允其所请。势必复来攻夺。残敝之余。防守尤属不易。定海之既得旋失。是其前车。势不能遏其所请。谕军机大臣等、耆英等奏、详陈夷务情形。亲往夷船妥为招抚一摺。览奏忿懑之至。朕惟自恨自愧。何致事机一至于此。于万无可奈之中。不能不勉允所请者。诚以数百万民命所关。其利害且不止江浙等省。故强为遏抑。照议办理。惟该夷所请。均已允准。即当迅速定议。全数退出大江。不得任其耽延。惊扰行旅。至此外一切紧要事件。必应筹及者。均著责成该大臣等一一分晰妥议。不厌反覆详明。务须永绝后患。该大臣既知善后之难于措手。他国之不免生心。即应思前顾后。豫为筹画。于逸从下策之中。力求弭患未然之计。傥稍留罅隙。日后有所藉口。以致别生枝节。办理掣肘。是耆英、伊里布、自诒伊戚。不惟无以对朕。更何颜以对天下。再咈啷哂亚国夷目则济勒到后情形若何。甚为谨念。著一并奏慰。将此由六百里加紧谕令知之。　　

○又谕、程楙采奏、防堵情形一摺。逆夷虽已效顺。难保非甘辞饰诈。懈我军心。该抚谆饬将士加倍严防。并先将江西恇怯之兵。撤回归伍。所见甚是。现在西梁山江岸被水兵丁。已移驻山头。未能暗中设伏。东梁山尤为吃重。前派游击万兴。未历戎行。所带兵丁。又多柔弱。著即撤回本汛。其游击嵩山、曾在定海接仗。所带寿春镇兵五百名。现派赴东梁山防守。可期得力。至该抚现募乡勇。已有一千四百余名。沿江州县。亦各雇有乡勇。并劝谕绅富。自相团练。均著实力办理。以资防守。无少疏懈。其咨调江西铜炮十五位。已谕令吴文镕迅即委员解至芜湖矣。将此由六百里谕令知之。　　

○又谕、程楙采奏、安徽省并无致远炮位。前经咨调江西铜炮十五位并炮子等件。嗣据吴文镕覆称前项炮位。业经九江镇道留于浔阳豫备防堵。请饬该抚赶紧委员解往芜湖等语。安徽为江西湖广藩篱。自应先其所急。九江固属紧要。何难将省城存炮。随后运往。或赶紧铸造。所有程楙采前调铜炮并炮子等件。著吴文镕迅即派员解赴芜湖。以备防堵之用。将此谕令知之。　　

○以捐助湖北崇阳县军需。予职员汪荣禧等加衔旌表有差。　　

○癸酉。谕军机大臣等、御史徐家瑞奏、湖北水灾。请饬督抚豫筹良策一摺。地方偶遇偏灾。该督抚自应实心查办。据该御史奏称、检踏灾伤。申报宜实。刊刻誊黄。垸名宜详。以及灾民流徙。宜散而不宜聚。饥民抢劫。宜严而不宜宽等语。著裕泰等体察情形。妥为办理。俾灾黎不致流离失所。吏胥不得因缘为奸。以安闾阎而除积弊。该御史原摺著钞给阅看。将此谕令知之。　　

○又谕、图明额等奏、布噶尔伯克夺占霍罕地方。差人进卡递禀。业经发给谕帖。酌加赏赉。护送出卡等语。览奏均悉。所办甚是。布噶尔系卡外远夷。与霍罕蛮触相争。自应置之不问。惟该夷既将霍罕地方并吞。其势自强。必当示以镇静。密加防范。至该夷与霍罕因何启衅用兵。夺占地方。著图明额等密派明白晓事。诚实可靠之回子。探得确实情形具奏。将此谕令知之。　　

○又谕、齐慎奏、遵查镇江出力员弁兵丁。并查明夷船宽广丈数。开单呈览一摺。览奏均悉。所请鼓励员弁兵丁。俟军务告竣。再行降旨。该参赞现驻丹阳。著仍严密防守。不可稍存大意。将此谕令知之。　　

○甲戌。予浙江慈溪县剿办逆夷阵亡守备田锡、千总魏启明、把总顾德、邸法德、卢炳、林怀玉、王保元、外委张化鹏、马龙图、沈万忠、方鼎宪、土千总哈皆熙、土把总余长寿、土外委巴保寿。祭葬世职。　　

○乙亥。上诣绮春园问皇太后安。　　

○江南狼山镇总兵官顺保奏、遵查逆船仍在江面停泊。游奕不定。现督同营员带领弁兵三百三十员名。于扬州境属仙女庙宜陵一带各要隘。往来严密巡查。并亲带官兵。驻劄扬州府东北七十余里。以壮声援。至各侉匪监枭。不时严饬该管官劝募乡勇。协同弁兵加意查拏。设法解散。万不敢稍存懈忽。报闻。　　

○豫拨东河防险银十万两。购办碎石。从河道总督朱襄请也。　　

○丙子。谕内阁、前据讷尔经额奏参、直隶调防海口之提标三屯营游击赵毓桂、在防所闻丁毋忧。禀请给假。不候批示。即行起程。请交部严加议处。当交兵部议奏。兹据该部照擅离汛守例议以革职。本属咎所应得。惟念该员于丁忧后具禀请假。因治丧情切。先自起程。与以亲老亲病。托辞规避者。情节不同。赵毓桂著加恩改为革职留任。八年无过。方准开复。　　

○又谕、卞士云奏、请将粮台报销。先为酌定章程等语。浙江省自军兴以来。所设粮台。或并或分。或添或撤。其间经手之员不一。将来核办报销。必应各专责成。庶免歧混舛错。所有该省道光二十年六月以后各局台支用银钱。将来军务竣后。核理报销。均著责成经手人员。按照历次奏定章程。分案别类。按例造册详报。由总局汇核。分案请销。其各经手之员。无论邻省本省。彼时有因升调事故离浙者。或暂行扣留。或临时饬调。或随事咨询。并著分别酌量办理。将军参赞前后所提军需项下银两。作何支用。既非由省局及各分局经理。事竣之日。即著该将军参赞饬令经管之员详细造具清册。归入总局。一并报部核销。　　

○又谕、经额布奏、请撤回署副都统。另行拣员更署一摺。署伯都讷副都统倭升额。办理薓务。难期整顿。不胜署副都统之任。倭升额著撤回协领本任所遗副都统印务。即著雅青阿接署。　　

○又谕、果升阿奏、自请交议一摺。据奏往查吉林界内东南产薓山场。实无私种私秧。偷穵情弊。前奏回任日期摺内。漏未声明。请交部议处。果升阿著加恩免其议处。嗣后务当会同经额布认真查办。力除弊窦。以期薓务日有起色。毋得仅以一奏了事。　　

○谕军机大臣等有人奏、县令藉差病民。幕友扶同勒索一摺。兵差过境。屡经降旨严禁州县勒派。若如所奏。撤任大城县知县淩志召、夥同在署作幕之本县举人刘鉴等、邀请绅士。勒派车辆。威吓罚钱。藉公科敛侵肥入己各情。如果属实。殊干法纪。著讷尔经额确切查明。据实严参。不得以该员业经撤任。将就了事。原摺著钞给阅看。将此谕令知之。　　

○钦差大臣工部尚书赛尚阿等奏、天津马队官兵。所短马匹无多。现有续调来津之直隶营马匹。可以就近补给。毋庸续请调拨。从之。　　

○前署浙江巡抚卞士云奏、浙省现值兵燹灾祲之后。各官竭蹶难支。请将定海等县第五次摊补官垫民欠银。分别展限。从之。　　

○改铸云南镇沅直隶同知。分防经历。司狱。教授。训导。邱北县知县。训导。印信关防条记。从总督桂良请也。　　

○以祈祷灵应。予四川郫县庙祀古蜀王杜宇。开明。列入春秋祀典。从总督宝兴等请也。　　

