<!-- { "loadSidebar": true } -->
○谕内阁、御史曹澍钟奏、州县亏那钱漕供给规礼、请饬大吏廉俭率属一摺。并片陈规费名目等语。各省封疆大吏。自宜洁己奉公。廉俭率属。于官民受困之处。深加体恤。实力整顿。方为不负委任。若如该御史所奏。近年钱漕积弊。皆由州县趋承上司。供给规礼。因而浮收勒折。朘及小民。又复不自撙节。以致钱漕愈累。仓库愈亏。如楚北之折价完纳。蠹串分肥。江浙之捏报水旱。那借库款办漕。无非以小民之脂膏。供长官之糜费。又如所称督抚巡阅、学政按棚、藩臬道府节寿等项。均有规礼供给。并有填衙坐辕门各项名目。此皆州县赔累之由。朘之于民。实亏之于国。日甚一日。几无底止。若不严行禁绝。革除积习。何以饬簠簋而实仓储。著通谕各省大吏。务各激发天良。清廉自励。破除情面。于一切地方供给规礼。概行屏绝。俾州县不至藉口赔累。浮收钱漕。于体恤之中。即寓整顿之意。傥查有陋习相沿。以趋承为能事。置民力于不顾者。即行严参示惩。各大吏如敢狃于积习。不能洁清自守。经朕访闻。或被科道纠参。定将该督抚等严惩不贷。其各懔之慎之。勿谓言之不豫也。至另片奏称、京仓米色之坏。皆缘粮艘货多米少。舵工水手。节节偷漏。抵通后。发水涨湿。补其亏欠。以致米色受伤。不堪久贮。于仓储大有关系。著漕运总督仓场侍郎于办理新漕时。密查旗丁经纪剥船车户人等。如有前项情弊。即行严拏惩办。傥粮厅各员疏于防范。抑或有受规徇隐之处。著一并分别参办。勿稍姑容。将此通谕知之。　　

○杜尔伯特扎萨克亲王棍布扎布、于神武门外瞻觐。　　

○丙辰。谕内阁、奕湘等奏、估修永陵明堂前土堤泊岸工程一摺。著钦天监于明春选择吉期。先期知照。届时敬谨兴修。以昭慎重。估需银两。著由盛京户部银库支领。　　

○丁巳。孝惠章皇后忌辰。遣官祭孝东陵。　　

○上诣皇太后宫问安。　　

○户部议准、前署陕西巡抚裕康疏报、武功县开垦马厂余地三十三顷四十六亩有奇。照例升科。从之。　　

○戊午。命兵部左侍郎孙瑞珍、仍在上书房行走。　　

○除江西新淦县水冲沙压田九顷四十三亩有奇额赋。　　

○己未。上诣大高殿行礼。　　

○谕军机大臣等、壁昌等奏、遵议辨认洋面船只一摺。详阅所奏。其称商船夷船盗船易为辨认。总觉不实不妥。近来人情奸计百出。在洋盗船。其船式服色。若令人一望而知。岂非自取败露。应如何于形迹相似之中。辨其真伪。断不至受其欺蒙之处。著该督俟陆建瀛到任后。会同该抚并提督尤渤、再行悉心筹度。妥议具奏。将此谕令知之。　　

○又谕、户部奏、请推广捐输米石章程等语。京仓所贮米石。果能足额无亏。则支放裕如。原不待另为筹画。无如近年起运漕粮。缺额甚多。若但凭发价采买。诚恐缓不济急。兹据户部设法豫筹。请于江苏省仿照官员捐米之例。准令各省官民。前赴江苏捐办米石。照捐输银两议叙。由该督抚奏请奖励。其运京路程。或附海船抵津。或由内河抵通。如何便易之处。著壁昌、程矞采、悉心妥议。迅速由驿覆奏。原片钞给阅看。将此谕令知之。　　

○户部右侍郎顺天学政徐士芬、因病解任。以署吏部左侍郎李煌、为户部右侍郎。兼管钱法堂事务。仍留江苏学政任。内阁学士朱凤标、仍署户部右侍郎。兼管钱法堂事务。　　

○命内阁侍读学士朱嶟、提督顺天学政。　　

○科尔沁扎萨克土谢图亲王色登端噜布等六人、乌珠穆沁扎萨克车臣亲王彭苏克纳木济勒、喀尔喀扎萨克郡王拉苏咙巴咱尔等二人、巴林扎萨克郡王那木济勒旺楚克等二人、喀喇沁扎萨克都楞郡王色伯克多尔济、敖汉郡王布彦德勒格哷固鲁克齐、阿巴噶扎萨克郡王阿尔塔什第、翁牛特扎萨克郡王喇特纳济哩第、苏尼特扎萨克郡王齐旺扎布等二人、郭尔罗斯扎萨克镇国公扬赞巴拉、于神武门外瞻觐。　　

○庚申。谕军机大臣等、壁昌等奏、遵旨严禁完漕积弊一摺。据称江省漕务最繁。弊端最甚。现将大户小户包户各名目。严行禁绝。此外如丁胥之把持。衿监之挟制。以及弁丁故意刁难。或挑剔米色。或加索帮规。甚至勒掯通关米结等弊。尤当逐一革除等语。该督等惟当振刷精神。认真勉力。督饬所属实力奉行。将从前一切弊端。随时随处。明查暗访。傥地方官浮收入己。积蠹刁衿、仍萌故智。尖丁额外苛索。即行分别严参治罪。总期奸徒无所施其伎俩。而正供不至稍有欠缺。方为妥善。将此各谕令知之。　　

○以查拏窃马贼犯出力。予惠远城协领花里雅逊等升叙有差。　　

○礼部议准、山西巡抚吴其浚疏报、采访灵石县贞节妇女吴郝氏等六十口。请建总坊旌表。从之。　　

○免河南民欠银。　　

○辛酉。上诣皇太后宫问安。　　

○御乾清门听政。　　

○命大学士卓秉恬、礼部右侍郎倭什讷、恭赍册宝、尊封仁宗睿皇帝如贵妃钮祜禄氏、为如皇贵妃。册文曰。佐治仰翟衣之范。庆笃璇闺。延洪添鹤算之筹。型垂璆简。缅怀壸德。式举彝章。皇考如贵妃、质秉安贞。性成温惠。昔日恩承枫扆。赞中宫而淑慎恒昭。频年躬侍萱闱。备内职而敬恭益懋。初元崇礼。懿号先加。纯嘏诞膺。令仪足式。椒涂衍庆。丝纶增兰检之辉。鞠采凝祥。屏翰永桐圭之祚。庥嘉勿替。位秩宜崇。谨以册宝尊为如皇贵妃。于戏。鸿章洊至。受介福以重申。象服弥章。迪延龄于周甲。聿崇懋典。祗迓蕃厘。谨言。　　

○命协办大学士吏部尚书陈官俊、为正使。礼部左侍郎连贵、为副使。持节、赍册宝、晋封琳妃乌雅氏、为琳贵妃。册文曰。朕惟宣勤珠殿。芝泥分纶綍之荣。职佐璇闱。椒掖表珩璜之德。聿昭令典。用锡徽章。咨尔琳妃乌雅氏、淑慎其仪。柔嘉协度。式芳型于内则。礼教深娴。介蕃祉于春晖。慈恩下逮。兹恭奉皇太后懿旨。晋封尔为琳贵妃。特颁巽命。晋翼坤仪。尔其仰沐鸿休。勉赞肃雍之化。祗膺象服。弥怀谦抑之衷。钦哉。　　

○命礼部尚书保昌、为正使。内阁学士庆锡、为副使。持节、赍册、晋封成贵人钮祜禄氏、为成嫔。册文曰。朕惟璇闺起化。六宫襄浣濯之勤。玉陛承恩。九室重德容之选。隆章聿著。宠命宜颁。咨尔成贵人钮祜禄氏、兰蕙姿芳。珩璜度饬。佐中壸而仪昭端恪。朵殿叨荣。备内官而式秉柔嘉。萱闱锡祜。兹仰邀皇太后懿旨。晋封尔为成嫔。申之册命。尔其祗承芝检。紫泥膺鸾诰之祥。益励椒馨。丹扆笃鸿厘之庆。钦哉。　　

○谕内阁、御门办事。典礼攸关。各部院堂官。理宜恪恭祗候。用昭夙夜靖共之义。本日御门时。吏部堂官全行误班。并未递本。以致引见识认官亦未带领。此外各衙门堂官亦未全到。均属迟误。所有吏部各堂官、著交都察院严加议处。其余各衙门堂官、即著吏部查明迟误各员据实具奏。　　

○又谕、裕泰等奏、荆州驻防旗人、及咸宁武昌民人。请分别弹压钤束等语。据称荆州驻防旗人。生齿日繁。游手好闲之徒。潜至汉城。赊买物件。酗酒打降。咸宁武昌民人。良莠不齐。亦多村野强梁之辈。彼此争竞。已非一日。在旗人又以不列编氓。于府县各官、不能听其约束。该地方官亦不无遇事迁就之处。遂至积习相沿。纵恣日甚。嗣后荆州驻防旗人。无论兵丁闲散。如有无故潜至汉城生事滋闹者。即由该地方官径行拘拏。一面申报将军。公同审办。傥系汉民肇衅欺陵。亦即从严惩治。不得稍存偏袒。总期永杜后衅。久远相安。　　

○以通政使司副使黄赞汤、为光禄寺卿。　　

○旌表守正捐躯山东鱼台县民强礼修女性姐。　　

○抚恤琉球国遭风难夷如例。　　

○壬戌。以告替土谢图汗公衔扎萨克头等台吉彭楚克多尔济子齐们多尔济、袭爵。　　

○以捐制鸟枪。赏青州佐领多绅保、花翎。并下部优叙。　　

○赏休致甘肃宁夏镇总兵官王应熊、半俸。　　

○癸亥。谕军机大臣等、陆建瀛奏、委员查办边境游匪滋事、及筹拨经费一摺。云南大小猛统地方游匪。藉称挟道光十九年客民械斗之嫌。胆敢纠约一千余人。闯入缅宁界内滋事。实属愍不畏法。且难保无另有匪徒勾结。遇事挑衅。亟应大加惩创。现据陆建瀛饬委知府宝俊、参将伊昌阿、驰往会同镇道查办。并飞咨署提督察看情形。亲往督剿。李星沅现已抵任。著即督饬该员等赶紧兜拏。实力剿办。务须迅速蒇事。净绝根株。毋使滋蔓。其所请经费。著准其于边费项下动拨银一万两。解往备用。如竣事较速。仍即缴还库贮。至署提督荫德布、如已亲往督办。能否剿捕得宜。且于此缺是否胜任。著李星沅详细察看。据实具奏。毋稍徇隐。将此谕令知之。　　

○旌表守正捐躯河南确山县民张如德妻崔氏。　　

○甲子。上诣皇太后宫问安。　　

○谕内阁、前日朕御门时。吏部堂官全未到班。各部院堂官亦多未到。当经降旨分别严加议处。兹据吏部都察院分别议奏。事关典礼。该尚书等相率迟误。非寻常疏忽可比。恩桂、惠丰、季芝昌、福济、侯桐、均著罚俸四年。陈官俊、著罚俸二年。祝庆蕃、连贵、冯芝、倭什讷、吴钟骏、德厚、孙瑞珍、李振祜、周祖培、特登额、杜受田、阿灵阿、王广荫、和淳、灵桂、李菡、倭仁、邢福山、联奎、李钧、均著罚俸二年。朱凤标、著罚俸一年。俱不准其抵销。　　

○以告替赛因诺颜贝子多尔济扎布子罗布桑车林、袭爵。　　

○西宁办事大臣达洪阿、因病解任。赏江西九江镇总兵官哈勒吉那、副都统衔。为西宁办事大臣。以直隶河屯协副将清保、为九江镇总兵官。　　

○命安徽寿春镇总兵官岱昌、来京。以湖南常德协副将哈丰阿、为寿春镇总兵官。　　

○以广东捐造战船。予监生刘廷扬、以同知即补。余加衔升叙有差。　　

○予故河南开归陈许道前任四川巴县知县刘衡、山西保德州知州莫兆文、浙江绍兴府同知赵黻、安徽徽州府训导夏銮、入祀名宦祠。山西故通政使司参议孟生蕙、湖北故浙江湖州府知府李堂、广东故从化县训导叶开杰、江苏故进士彭绍升、入祀乡贤祠。从总督宝兴、刘韵珂、壁昌、裕泰、耆英、巡抚吴其浚、梁宝常、王植、赵炳言、黄恩彤、署巡抚文柱等请也。　　

○礼部议准、山东巡抚崇恩疏报、采访临胊县贞节妇女高孟氏等三百三十六口。湖北巡抚赵炳言疏报、谷城县赵程氏等一百七十九口。各请建总坊旌表。从之。　　

