<!-- { "loadSidebar": true } -->
○又谕、前据给事中富彰奏参、太平仓监督等住宿旷误。当交仓场侍郎查奏。兹据奏称、该仓署监督兴成、初五日轮应值班。是日早起暂时回家等语。仓储重地。值班人员。岂容一时旷误。查仓科道。本有稽查之责。理应据实纠参。此次该署监督虽系暂时回家。究属有旷职守。兴成著交部议处。嗣后各仓稽查科道、暨该侍郎等、总当认真查察。如有旷班等弊。随时参奏。毋稍徇隐。　　

○以修建贵州松桃厅庙宇书院。予候补知府胡先达等议叙有差。　　

○甲戌。上御奉三无私殿。赐亲潘等宴。　　

○谕内阁、向来各直省学政阅文幕友。不准延请视学省分之人。至该学政延请本籍幕友。原属例所不禁。本日据鄂山将四川学政王笃阅文幕友姓名籍贯。照例开单呈览。朕详加披阅。该学政幕友六人。均系陕西籍贯。而籍隶韩城者居其五。实向来所未有。学政有教育人材之责。校阅自宜公明。而防弊尤须周密。若幕友尽系同乡。不但易滋物议。设遇有通同舞弊情事。稽察更恐难周。不可不防其渐。著王笃即将现在幕友。酌量更易数人。并随时严加查察。以肃关防。嗣后各直省学政。务择品学兼优之士。襄校文字。不得专用本籍之人。致滋流弊。　　

○乙亥。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○御山高水长。赐王公大臣蒙古王贝勒贝子公台吉、及外藩使臣、章嘉呼图克图等食。　　

○命三等侍卫庆咸、在乾清门行走。　　

○丙子。上御正大光明殿。赐大学士尚书等宴。　　

○戊寅。上诣绮春园问皇太后安。　　

○谕内阁、前据理藩院奏称、霍罕夷使。在该衙门呈递禀词。恳求奏请恩施。该衙门撰给驳饬谕帖。一并进呈。办理尚属得体。昨日召见大学士长龄。奏称该夷使曾到伊寓所。馈以土物。仅收受葡萄一盘。该夷使复向长龄呈递禀词。经长龄接受。缮写呈览。人臣义无外交。长龄身为大臣。自当深知国体。该夷使馈送土物时。长龄即当谕以天朝体制。概行拒绝。至所递禀词。亦应当即驳饬。令其向理藩院衙门自行呈递。乃长龄并不正词晓谕。绝其妄渎。率行收受葡萄。并将原呈代奏。殊属不合。长龄著交部议处。　　

○谕军机大臣等、寄谕叶尔羌参赞大臣兴德。昨据理藩院奏称、霍罕来使爱连巴依、在该衙门投递呈词。恳将从前发遣安集延回犯男女十名口。奏请释放。俾得顺便带回。经该衙门撰给谕帖。以此项人犯。非据该伯克之意恳求。祇系各犯亲友情托。且各犯缘事发遣。均未叙明。语涉含混。奏明驳饬。嗣据长龄复将该夷使向伊呈递禀词呈览。人臣义无外交。长龄接受禀词。不即谕令向理藩院衙门投递。率行呈览。实属不合。已降旨交部议处矣。至该夷使爱连巴依禀词内称、赦回发遣犯人。下賸一半。恳求施恩。上年据该大臣查明、除释回外。现存回犯三十六名。均经奏明该犯等情愿告存该处。永远为奴。已饬该大臣无庸查办。又称入官回子地亩。恳求施恩。此项抄获驱逐安集延田地。早经变价给还。其六年从逆案内抄获叛产。不在其内。不应给还。又称各处免纳税银。下賸二处。一巴达克山。一克什米尔。恳求施恩。十二年间业经降旨。准令叶尔羌等卡外各部落、暨布噜特等一体免税。此二处现在如何办理。著该大臣查明具奏。又称发遣安集延回犯四名。恳求施恩。业据理藩院驳饬。亦著无庸查办。又称喀什噶尔回妇被汉人娶去。恳恩放回。上年据该大臣查明实无其事。嗣后远近各庄。仍饬随时严查。有犯必惩。该夷使情词诡诈。渎请邀恩。即如巴达克山克什米尔免税与否。与霍罕毫无干涉。尤为多事。天朝统驭外夷。总须于体恤之中。申明例禁。绝其携贰之念。坚其向化之心。如该夷使回抵该城。另有禀求事件。该大臣当正词晓谕。酌量驳饬。宣布国威诚心开导。俾该夷无虞无诈。历久相安。以示羁縻而崇国体。将此谕令知之。　　

○又谕、浙江督粮道窦欲峻、前以病痊引见。朕见其人颇去得。特交军机处记名。简放浙江粮道。继思浙江漕务。素称难办。现在开兑督运。一切均关紧要。该员初任粮道。于漕务恐不甚相宜。著乌尔恭额于通省道员内。遴选堪胜粮道之任者。奏请对调。一转移间。庶可各尽所长。于漕务地方两有裨益。将此谕令知之。　　

○闽浙总督程祖洛奏、本年查阅营伍。遍历浙江全省。及福建延平建宁福宁等府。并察看两省文武各员。亦仅能挽住狂澜。犹未能纳民于轨物。得旨、废弛易而整理难。此乃一定之理。即朕十数年来。诸事以诚以实。犹未大见起色。亦仅能或挽狂澜耳。朕之冰兢。朕自知之。无非孜孜慎勉。以期终始如一。又奏、臣惟有置嫌怨于不问。竭尽心力。振刷精神。力图整顿。批果能始终如一。有加无己。虽目前不能立见功效。所谓日计不足。月计有余。日久必有益处也。勉又加勉。　　

○己卯。上御山高水长。赐王公大臣蒙古王贝勒贝子公台吉、及外藩使臣、章嘉呼图克图等食。　　

○谕内阁、昨因长龄收受霍罕夷使葡萄。并将原呈代奏。业经降旨将长龄交部议处矣。人臣义无外交。在廷各大臣。遇有外藩使臣向其馈送。自当正词晓谕。绝其妄渎。方为得体。惟亲疆西北两路各城。向有夷使致送该将军大臣等马匹等物。原准其量为收受。加倍赏赉。所以厚往薄来。用示怀柔之意。至该夷使等年班来京。本不准与内地官民。私相馈问。各大臣职有攸司。尤不应与属国陪臣。互相酬酢。此理甚明各宜懔遵。至我朝与蒙古世联姻好。其王公台吉等。多系公主格格瓜葛之亲。因事来京。向内地王公等馈送土物。彼此酬答。原属例所不禁。此外在廷诸臣。与该王公台吉等既非姻亲。自应概绝馈遗。以避嫌疑。嗣后回城伯克、外藩夷使、及蒙古王公台吉等。如有违例候问及投赠等事。该大臣等务即申明禁例。力斥其非。概行辞却。以杜请托夤缘之弊。傥不能破除情面。违例收受。一经发觉。定将该大臣等从重治罪。决不宽贷。勿谓言之不早也。懔之慎之。将此通谕知之。　　

○赏湖北宜昌镇总兵官珠尔杭阿、花翎。　　

○庚辰。以都察院左都御史恩铭、兼署兵部尚书。吏部右侍郎文庆、兼署工部右侍郎。管钱法堂事务。科尔沁扎萨克郡王僧格林沁、署镶红旗蒙古都统。　　

○正红旗满洲副都统达哈布、署正蓝旗护军统领。　　

○辛巳。孝穆皇后忌辰。遣官祭殡宫。　　

○谕内阁、哈丰阿等奏、训练备战弁兵。并考验旗员一摺。汉军正蓝旗防御钟承武、现在患病。难望就痊。著即勒令休致。至所称挑出备战弁兵二千名。分为擡炮鸟枪弓箭。如期操演。技艺俱属娴习。其长矛一项。果能训练娴熟。不惟马队难施之地。可为利器。即临阵时亦可与鸟枪互相接应。尤为得力。著该将军等体察情形。若能于现挑长矛三百名外。再为挑备一二百名。以资训练。更为有益。该将军等惟当督饬所属。认真演习。务使一兵有一兵之用。不得始勤终怠。有名无实。用副朕整饬戎行、有备无患至意。　　

○添派工部尚书敬徵、恭办奉移孝穆皇后梓宫至龙泉峪典礼。　　

○以都察院左副都御史惟勤、工部右侍郎程恩泽、为会试知贡举。　　

○壬午。谕内阁、新疆西北两路各城将军大臣等、镇守地方。统驭夷众。向遇有夷使致送马匹等物。准其量为收受。加恩赏赉。原系于因时制宜之中。寓怀柔远人之意。至在京文武大臣等义无外交。自应深知大体。概绝馈遗。以避嫌疑。庶令各外夷群知天朝法令森严。不容妄渎。用以杜请托夤缘之弊。前因大学士长龄、于霍罕夷使馈送葡萄。并不正词晓谕。率行收受。并将原呈代奏。殊属不合。特降旨交部议处。兹据该部议以降三级调用。原属咎所应得。姑念长龄前在喀什噶尔军营。著有微劳。著加恩改为降四级留任。仍革退御前大臣。毋庸管理户部事务。以示薄惩而昭炯戒。　　

○协办大学士云贵总督阮元覆奏。越南国土州情形。得旨、严密防守。不可稍有懈弛。　　

○命前任云南布政使潘恭辰、以三品京堂候补。　　

○修南河惠济祠。从署河道总督麟庆请也。　　

○癸未。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○谕内阁、本年轮应查阅直隶、山西、陕西、甘肃、四川、营伍之期。山西、陕西、著派哈哴阿、祥康、驰驿前往。直隶、著派琦善。甘肃、著派杨遇春。四川、著派瑚松额查阅。务各认真简校。如查有训练不精、军实不齐者。即将废弛之将弁。据实参劾。毋得视为具文。　　

○谕军机大臣等、前据御史许球奏、两淮盐务办理支饰情形。经户部查核具奏。当降旨交陶澍认真查办。实力疏销。毋许稍存回护。兹据陶澍将历年办理鹾务实在情形。据实具奏。朕详加披阅。自系前降谕旨。该督尚未奉到。此次所奏。尚无支饰强辩情词。惟两淮鹾务当积疲之后。必应竭力整顿。以期日有起色。渐次挽复旧章。且以总督兼辖盐政。呼应较灵。正宜清厘积欠。剔除弊端。年清年款。提归每年奏销原限。从前曾燠、张青选、福珠隆阿、福森、办理不善。立予罢斥。即系前车之鉴。该督当振刷精神。勉图自效。无稍贻误。致蹈覆辙。甲午新引。现已开纲。该督即督饬运司赶紧督运。以符奏销期限。务归年清年款。方为不负委任。将此谕令知之。　　

○以都察院左都御史恩铭、署经筵讲官。　　

○以办理两淮灾赈出力。予盐大使白佩珩等议叙有差。　　

○甲申。谕内阁、绵清等奏、请将赞读等官。裁撤兼办部务。东陵礼部赞读等官。与西陵事同一律。著将该衙门帮办并学习各员。一体裁撤。以昭画一而专责成。　　

