<!-- { "loadSidebar": true } -->
○以詹事府少詹事徐颋、为詹事。　　

○以四川员弁带兵赴滇、摉捕永北夷匪出力。命协领哈达哈、留滇以副将补用。赏都司樊逢年、花翎。佐领庆玉等蓝翎。吏目钱恩福、以川省府经县丞升补。　　

○添建直隶新设大名镇总兵等官衙署。从总督方受畴请也。　　

○免安徽凤阳、怀远、灵壁、凤台、泗、五河、六州县并凤阳、长淮、泗州、三卫被水灾民额赋有差。　　

○乙未。谕内阁、通政司副使童槐、前任历城县知县韩公麟、俱著暂行革职。交成书王鼎归案质讯。　　

○谕军机大臣等、据王鼎等奏、查讯蒋因培在巡抚官厅喧呶一案。现经童槐到省。与蒋因培韩公麟对质。彼此各执一词。请将童槐韩公麟暂行革职严讯等语。已明降谕旨、将童槐韩公麟暂行革职质讯矣。此案前据童槐奏称、于司道进院时。将蒋因培韩公麟之语转禀钱臻。彼时在坐旅见者。必不止童槐一人。该侍郎等将当时同见之人。逐一传到。向其详细询问。童槐如何转禀。钱臻如何回答。察其词气吻合与否。则真伪无难立辨。至蒋因培在臬司署中禀见。韩公麟在臬司署中禀述蒋因培喧嚷情形。亦必有人在旁听闻。均当讯明传质。岂得任听两造各执一词。互相狡赖。此内即有情节不真、干涉钱臻之处。亦必据实究明。不可稍有瞻徇回护。案关官员讦讼。总须水落石出。孰曲孰直。秉公判断。不能含糊了事也。将此谕令知之。　　

○山东布政使徐炘覆奏、密查运河道洪范、喜广交游。门丁并无沈姓。得旨、徐炘于所奏之摺。并未封口。著交部察议。又批、此事虽无甚紧要。乃系朕密谕查访之事。露章呈奏。并未封缄。显系有意为之。恐招嫌怨。讨好于人。殊失委任之意。若云一时忽略。其谁信之。　　

○定皇孙皇曾孙皇元孙暨各福晋服色等差。　　

○丙申。谕军机大臣等、昨据御史王家相奏、八折收漕之议。有十不可。当经降旨交孙玉庭等会商妥议具奏。本日复据侍郎汤金钊奏称、收漕之弊。非定以八折所能有济。且称伊曾任江苏学政。知从前所言旗丁帮费。于定额之外。州县仍不免私自增给。恐八折收漕。虽有限制之名。仍无限制之实。使朝廷空被加徵之名。于事毫无实济等语。著将汤金钊原奏发交孙玉庭等阅看。直省漕粮。以江浙为最重。孙玉庭等四人。系本省督抚。所属州县收漕兑漕情形。其利弊皆所洞悉。究竟此事如何办理。方能有益无弊。该侍郎及御史王家相所言不可之处。均一一详悉登覆。熟筹审计。会同妥议具奏。将此谕令知之。　　

○户部尚书黄钺、以妻丧乞假。得旨、伉俪之情。自难强抑。然卿已逾七旬。气质初非十分强壮者可比。矧天时暑热。只可于无可如何之中。节之以礼。切勿有过哀伤。总之国事为重。倚任方深。务加意自重。永保康强。佐朕以襄上理。实有厚望焉。　　

○丁酉。上诣大高殿行礼。　　

○诣皇太后宫问安。　　

○谕军机大臣等、前据姚文田奏、漕务法久弊生。小民苦州县之浮收。州县患旗丁之勒索。而旗丁又因沿途需费浩繁。势必多索津贴。恐所定津贴旗丁每船银三百两。及现在严禁州县收漕不得过八折之数。亦属虚名。请筹议兼全善术等语。当降旨令军机大臣会同户部议奏。今据覆奏、运丁之疲乏。屡经筹给津贴。毋庸再议。惟州县浮收。积习难返。致累闾阎。必任法而兼任人。方能遵行无弊。著各该督抚、及漕运总督仓场侍郎、通饬所属。杜绝浮收勒折以清其源。裁革陋规以遏其流。傥有不肖州县阳奉阴违。立即参办。或运丁勒索州县。沿途衙门勒索旗丁。一并从严究治。务使官民旗丁均免扰累。以肃漕政。将此各谕令知之。　　

○又谕、陈若霖等奏、查明湖南省办理漕务情形。请以七折收纳一摺。漕务积弊日甚。亟当设法挽回。前经孙玉庭等议以八折收漕。减半给费。业经允其所议。昨据侍郎汤金钊、御史王家相、先后陈奏。以为八折收漕。事类加赋。且徒有限制之名。于漕务仍无实济。复交孙玉庭等会商妥议。兹陈若霖等以江苏所定八折之数。该省尚不敷办运。请以七折徵收。是较江苏所加之数更多。若如所议。恐不免又有浮言。著该督等再行熟计。舍此而外。更有何办运良法。能使漕运不误。官丁粮户均可相安。悉心条画具奏。将此谕令知之。　　

○调安徽寿春镇总兵官高万春、为云南鹤丽镇总兵官。以湖北竹山协副将国勒明阿、为寿春镇总兵官。　　

○改铸河南汝宁营参将关防。从巡抚姚祖同请也。　　

○朝鲜国使臣洪命周、于神武门外瞻觐。　　

○戊戌。谕内阁、前据方受畴奏、直隶宝直局卯钱。节次停炉缺额。恳将嘉庆十七年七卯。并一尾卯。至二十五年卯额钱文。俱免补铸。其现在领运嘉庆二十一二两年铜斤。即作道光元二两年正铸之用。兹据户部查明。该省自嘉庆十年至二十五年。均系按年鼓铸题销。并无缺误。嘉庆十年以前。节次停铸日期。均于报销案内扣除。并未声请加卯补铸。其嘉庆十七年以后运回铜斤。作何动用。未据分晰声叙。种种含混。著方受畴督同藩司屠之申、按照指驳情节。逐一详细确查。将因何舛错之处。据实明白回奏。寻奏、宝直局奏销旧例。连闰扣足十二个月。作为一年。奏销一次。蝉联接算。所以嘉庆二十五年题销。尚系十七年卯额。盖缘卯额年分。必以十二月为限。而题销则有应除停炉日期、及余出闰月之别。并非当年题销之月日。即系当年鼓铸之月日也。至动用铜斤。自嘉庆元年开铸以后。至二十年止。共用铜五百八十八万余斤。尚余铜十二万零。现在陆续配铸。所存二十一二两年铜斤。足供道光元二两年鼓铸之用。是以请免补十七年以后缺额。即从元年另起卯额报销。以免牵混。下部知之。　　

○以光禄寺卿齐布森、为都察院左副都御史。　　

○命漕运总督成龄来京。以安徽巡抚李鸿宾、为漕运总督。广东布政使孙尔准、为安徽巡抚。　　

○四川建昌镇总兵官张志林、年老休致。赏全俸。调四川松潘镇总兵官张鉴、为建昌镇总兵官。云南开化镇总兵官苏勒当阿、为松潘镇总兵官。以湖南永顺协副将苏法那、为开化镇总兵官。　　

○命山西大同镇总兵官刘荣庆、来京陛见。　　

○铸给直隶大名镇总兵官、左营中军游击、城守营都司、开州协副将、开州协中军都司、东明营都司、长垣营都司、故城县郑家口游击、广平营都司、宣化镇永宁路守备、天津镇葛沽营都司、新城水师营参将、各关防条记。从总督方受畴请也。　　

○己亥。命减各省方物例贡。谕内阁、各省督抚盐政织造关差。向遇年节万寿。均有呈进方物之例。惟是行之有年。不免踵事增华。有加无已。虽经皇考屡申饬谕。尚未能尽除浮靡。兹朕在谅阴之中。若不先行示谕。定以限制。一俟释服后。自必相率效尤。纷纷呈献。是以朕将从前贡目。详加披阅。例应贡者准其呈进。可删者即行删去。嗣后应进方物之处。俱著遵照朱笔圈出之物件数目。照例呈进。毋得任意加增。设遇某件不敷采办。尽可缺而不贡。断不准将别项数目加增。或以他物代进。其吉祥贡一端。著永行停止。发去朱圈贡目。仍各遇便缴回。以备查核。至广州将军并无兼理关税事务。其每年例贡。著毋庸进呈。　　

○以降补刑部郎中前任刑部右侍郎程国仁、为广东布政使。　　

