<!-- { "loadSidebar": true } -->
○庚戌。谕内阁、前据布彦泰奏、审讯首逆胡完供词。与原卷迥不相符一案。旋因布彦泰已简任陕甘总督。特降旨交萨迎阿研讯确情具奏。兹据奏称、讯明胡完本名萨密斯顶。并非布孜尔罕。亦无从逆情事。证据甚为确凿。是奕经等审办此案。并不悉心研鞫。任听伯克诬拏教供。委员刑逼妄认。几至误入叛逆重罪。昏瞆谬妄。莫此为甚。奕经著即革职。发往黑龙江充当苦差。斋清额以专城大臣。审转不实。著一并革职。发往伊犁充当苦差。赛什雅勒泰随同会奏。并未深究案情。亦属不合。著改为降三级留任。不准抵销。英吉沙尔回务笔帖式富德浑、承审此案。率用刑求。且于迈玛特等捏添供词。并不深究。著革职从重发往乌噜木齐充当苦差。叶尔羌回务章京西林泰、喀什噶尔回务章京和德那、派委会审。均未能审出实情。俱著革职。换防参将苏芳阿、游击马忠良、虽系武职不谙例案。究于重案未能随同详审。咎亦难辞。著一并革职。毋庸交部核议。至胡完一犯。虽讯无从逆情事。惟据供有酗酒赌博抗欠诬告、及奸拐妇女等情。边疆重地。断难容此不安本分之人。著即定地充军。　　

○致仕大学士阮元奏谢加太傅衔重赴鹿鸣宴恩。得旨、览奏均悉。愿卿福寿日增。以待三赴鹿鸣之盛也。　　

○以故广西太平府属龙英土知州赵奉矩弟奉藩、袭职。　　

○辛亥。谕内阁、紫禁城内。例应肃静严密。不准闲杂之人擅自出入。立法极为周备。惟值班官兵人等日久玩生。渐形疏懈。自应重申禁令。密示防闲。著该管各官查照旧章。实心稽察。严禁闲人等往来出入。傥遇有形迹可疑之人。立即究治。以昭慎密而重关防。　　

○赏内阁学士德龄、副都统衔。为英吉沙尔领队大臣。以二等侍卫托精阿、为伊犁领队大臣。　　

○壬子。谕内阁、都察院奏、查明各省京控咨交案件逾限。并上次展限已逾。仍未审结各案。开具清单呈览。各省民人来京具控。经各衙门咨交之后。该管上司自应勒限严催。迅速审办。兹据都察院查明该衙门咨交各省逾限未结、统计三十一案之多。步军统领衙门咨交各省逾限未结、统计十六案之多。任意积压。玩泄已极。著吏部即将承审逾限各督抚将军都统府尹、及委审各员应得处分。查取职名。分别议处。并著该督抚等迅速审办完结。毋任延宕。致干咎戾。　　

○又谕、裕泰等奏、请将被控之知县先行撤任一摺。湖北枣阳县知县熊文凤、于被控任听丁役纵犯讳盗、及需索民财各案。未能将犯证丁役人等依限解省。实属玩延。著先行撤任。交裕泰等亲提审讯。并勒令交出门丁。及协同署任之员。拘集各案犯证及书役人等。克日解省。听候审讯。按律定拟具奏。寻奏、讯明民妇萧马氏被刘大发纠窃财物。该氏夫侄萧茂桐捏告丁役舞弊改盗为窃。业经萧马氏自行呈明。监生谢淩魁、因被革不甘。诬控该县需索民财。请将刘大发依律拟杖徒。谢淩魁坐诬。该县熊文凤、两案解审迟延。例有处分。现已病故。免其置议。下部议。从之。　　

○又谕、经额布等奏、查勘三姓被水情形。并运米接济一摺。三姓地方被水。淹及城署田庐。该民乏食。仓贮周围水浸。现经该将军等筹款购买商米赈给。并于省城公仓动拨应放俸米三百二十石。克期运往接济。俟水消退后。即动该处仓贮之谷。照历次办过成案。发给灾户自行碾食。省中即行停运。　　

○谕军机大臣等、经额布等奏、查勘三姓被水情形。并运米接济一摺。均著照所议办理。惟旗民等骤被水灾。情形殊堪悯恻。著即速饬委员。详细查明灾分户口房粮各数。分别情形。一面妥为办理。一面据实具奏。另片奏、宁古塔珲春各地方河水漫溢。淹及田庐义仓等处。现派员分路往查等语。著即切实查勘。是否成灾。迅速分别办理。将此谕令知之。　　

○湖南巡抚陆费瑔奏、遵访匪徒毒害幼孩情形。得旨、严密查办。断不可轻信传单。妄行声张。勿忘人无衅焉妖不自作之语。　　

○改派都察院左副都御史灵桂、监临顺天乡试。　　

大清宣宗效天符运立中体正至文圣武智勇仁慈俭勤孝敏成皇帝实录卷之四百三十三

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。八月。癸丑朔。遣官祭文昌帝君庙。　　

○湖广总督裕泰等覆奏、查拏匪徒术诳幼孩情形。得旨、严密查缉尚可。断不可以传单为凭。远近宣播。以致人心惶惑。弄假成真也。　　

○以缉捕勤奋。予湖北同知何渭珍等升叙有差。　　

○礼部议准、河南巡抚鄂顺安疏报、西平县贞节妇女赵孙氏等四口。淇县刘晋氏等六口。请各建总坊旌表。从之。　　

○甲寅。上诣绮春园问皇太后安。　　

○谕内阁、前据布彦泰奏、审讯首逆胡完供词。与原卷迥不相符。当因布彦泰简任陕甘总督。降旨交萨迎阿审讯。兹据讯明胡完本名萨密斯顶。并非逆子布孜尔罕。亦无从逆情事。证据甚为确凿。布彦泰查讯供词。首先平反冤狱。甚属可嘉。著加恩交部从优议叙。萨迎阿承审此案。详慎定拟。甚属允当。著交部议叙。　　

○乙卯。上诣大高殿行礼。　　

○还宫。　　

○以祭社稷坛。自是日始。斋戒三日。　　

○丙辰。秋分。夕月于西郊。遣礼亲王全龄行礼。　　

○命翰林院侍讲沈兆霖、在上书房行走。授惇郡王奕誴读。　　

○以户部右侍郎徐士芬、提督顺天学政。署吏部左侍郎李煌、提督江苏学政。太仆寺卿罗惇衍、提督安徽学政。詹事府詹事孙葆元、提督江西学政。兵部右侍郎赵光、提督浙江学政。宗人府府丞彭蕴章、提督福建学政。翰林院编修梁同新、提督湖北学政。江国霖、提督湖南学政。葛景莱、提督河南学政。太常寺卿何桂清、提督山东学政。编修龙元僖、提督山西学政。王祖培、提督陕甘学政。徐士谷、提督四川学政。内阁学士全庆、提督广东学政。编修周学浚、提督广西学政。王恩祥、提督云南学政。何桂珍、提督贵州学政。奉天府府丞兼学政龚文龄、留任。　　

○以内阁学士朱凤标、署户部右侍郎。兼管钱法堂事务。内阁学士黄琮、署兵部右侍郎。　　

○丁巳。祭先师孔子。遣大学士卓秉恬行礼。　　

○大学士军机大臣穆彰阿等议覆、伊犁将军萨迎阿奏开垦乌噜木齐地亩章程。查乌噜木齐所属筹办开垦地亩。挑穵渠道。前经该都统惟勤奏称办有成效。奉旨饬查。兹据该将军查明、镇西府所属宜禾、奇台、二县开垦地二万四千五百六十九亩。迪化州、及所属昌吉、阜康、绥来、济木萨、呼图壁、六处开垦地四万五千六百亩。噶逊所属柴节博一带开垦地三千一百五十亩。库尔喀喇乌苏所属奎屯等处开垦地一万零一百一十亩。精河所属托托克台等处开垦地三千零九十亩。共十一处。开垦地八万六千五百一十九亩。察其所奏情形。自系实有裨益。应如所请、令乌噜木齐都统于试种限内。随时委员查勘。无致始勤终怠。至升科年限。新疆定例本系六年。既据声称、此次招徕各户实系旧户旗族。非口内新迁者可比。定限二年。亦为妥协。内除噶逊等三处。应照迪化所属每亩京升粮九升六合三勺升科。无庸更议外。其所请宜禾、奇台、迪化、昌吉、阜康、绥来、济木萨、呼图壁、八处减半升科之处办理殊未画一。应令该都统察看情形。俟试种二年之后。果能收获丰盈。应仍照各属正额升科。无庸议减以符定则。从之。　　

○调湖北学政梁同新、提督湖南学政。湖南学政江国霖、提督湖北学政。　　

○以翰林院编修萧浚兰、提督云南学政。　　

○戊午。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○谕内阁、昨据刑部奏结职官挟优饮酒一案。已依议行矣。此案各该员以职官恣意游荡。均属卑鄙无耻。咎无可辞。惟案内之王恩祥一员。现官翰林。平日自宜敦品励学。谨慎自爱。乃竟踰闲荡检。甘蹈狎邪。更改姓名。尤属巧诈卑鄙。昨经朕简放学政。设使此案幸未举发。尚安望其训迪有方。为士林表率耶。王恩祥行止卑污。有玷清班。革职不足蔽辜。著从重发往军台效力赎罪。以为身任词臣不知检束者戒。　　

○以户部尚书祁寯藻、为顺天乡试正考官。兵部尚书文庆、吏部右侍郎福济、为副考官。　　

○己未。户部议准、广西巡抚周之琦疏报、天保县开垦田十一亩。照例升科。从之。　　

○庚申。上御同乐园。赐皇子内廷王大臣及蒙古王公额驸等食。　　

○命陕甘总督布彦泰、拨银十三万八千两有奇。解赴叶尔羌、巴尔楚克、乌噜木齐、备道光二十八年经费。　　

○辛酉。太宗文皇帝忌辰。遣官祭昭陵。　　

○壬戌。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公额驸等、行庆贺礼。　　

○御同乐园。赐皇子及王以下文武大臣蒙古王公额驸等食。　　

○癸亥。太祖高皇帝忌辰。遣官祭福陵。　　

○谕内阁、兵部等衙门会议、广东已革知县浦国仁、收赎军台效力赎罪一摺。军台废员。向无收赎之例。浦国仁、仍著不准收赎。嗣后各省遇有军台废员捐赎之案。著照旧例奏明请旨。概不准违例题咨。以符定制。　　

○甲子。上诣绮春园问皇太后安。　　

○乙丑。上诣安佑宫行礼。　　

○遣官祭关帝庙。　　

○添设英吉沙尔印房回务章京一员。专用六部笔帖式。从伊犁将军萨迎阿请也。　　

○豫购东河来年备防岁料。从河道总督钟祥请也。　　

○户部议准、浙江巡抚梁宝常疏报、仁和场开垦沙荡滩田五顷三十七亩有奇。照例升科。从之。　　

