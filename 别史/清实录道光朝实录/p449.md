<!-- { "loadSidebar": true } -->
○署陕西提督汉中镇总兵官胡超奏谢调缺恩。得旨、已授汝甘肃提督妄。汝其善体朕意。懔承任使之恩。洁己率下。认真整饬营伍。断不可稍存恃功之心。或致纵佚。仍当一力慎勉。永存报效之心。则是有福之人。懔之慎之。　　

○戊辰。祭大社。大稷。上亲诣行礼。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、彦德等奏、酌量地方情形。请加调剂一摺。乌里雅苏台地方。气候早寒。不能种植。一切食用。取给他处。向来官拨驼只。每年两次赴古城采买米面茶布等物。放给官兵。而日用诸物。未能悉行置办。物价增昂。自系实在情形。著准其每年多拨官厂驼一百只。添买面斤?布、及日用诸物。分给官兵。以资食用。仍在所领盐菜银两项下扣缴。所用驼只准销之数。及添兵十名照料。并需用绳袋等件。悉照旧章办理。并准其循照旧制设立碾磨。将官兵应领麦石。自行磨食。即照所请、将库房修补备用。所需工费。及置办一切器用银一百一十余两。在岁收房租项下支用。咨部核销。又所请酌留换防员弁一节。前据那彦成奏定章程。换防官弁。每藉奏留熟手。任其规避。即有奏留教习新兵者。祇准留一二人。亦不得过两班。兹据该将军等奏、乌里雅苏台科布多二处。官弁无多。差务在在需员。兼之路途窎远。差委动动需数月。若将年满实缺营弁概行撤回。不敷差委。著准其于年满已得实缺之把总外委内。每项酌留三四人。俟续有熟悉之员。即饬令回营当差。该将军等于考拔时验其骑射。核实保举。傥回营后有弓马生疏、不谙营伍者。即分别降革以杜规避。又所奏一切明发谕旨。乌里雅苏台科布多二处。向无通钞。请饬内阁照新疆南北两路之例。一体发钞一节。向来通饬之旨。内阁照例发交在京部院。及大小各衙门。各按所司。行令各该将军都统督抚大臣等。一体钦遵。何以乌里雅苏台科布多二处。独无行知。嗣后如有应行通饬之事。著各该衙门一律办理。　　

○以教演山西大同太原二镇弁兵阵式擡炮娴习。擢陕西守备景福明为都司。把总程芝为千总。　　

○修山东运河上河两厅堤工闸座。并挑泇河厅河渠。从河道总督严烺请也。　　

○己巳。以举行仲春经筵。遣官告祭奉先殿。传心殿。上御文华殿经筵。直讲官松筠、王鼎、进讲孟子人有不为也而后可以有为。讲毕。上宣御论曰。士之托于世而列于君子之林者。非独贵其有守也。尤贵其有为。而欲其有为者。要必归于有守。此孟子精义这学。而以不为决有为。欲人之知所择也。天下畏葸者不能为一事。躁妄者亦不能建一切。轻发者始若勇。终必怯。慎重者始若怯。终必勇。成败利钝。非所逆睹。而不严于从违之介。则扰乱其神明。险阻艰难。岂能备尝。而不权于是非之衡。则蛊惑其心志。此而欲其任重致远。卒然临之而不惊。错节盘根。坦然由之而不惧。其可得乎。古鴽子合当世之所难图。而卓然有以自振。举众人之所易溷。而矫然有以独存。岂强致哉。盖其识精而其守固也。彼自负非常之才者。岂无所为者哉。而终不得谓之有为者。盖未尝有为而先已无所不为。则不知其何为而可。志士励行。守之于为。孟子所以为世道人心之防也。直讲官舒英。潘世恩。进讲易经天之所助者顺也人之所助者信也。讲毕。上宣御论曰。天人之道。一理而已。易系辞上传。引大有上九之爻辞曰。自天祐之。吉无不利。天何以祐。祐者助也。天助之。人亦助之。舍逆取顺。天道也。推诚布信。人道也。圣人明于天之道而察于民之故。合天人者也。自古圣人以天之心为心。抚辰凝绩。敕天命也。遏恶扬善。谨天戒也。陈师鞠旅。申天讨也顺乎天而天弗违。靡悔靡阻。如八风之无不通。是为大顺。顺以定功。而天心享矣。圣人亦以人之心为心。正德厚生。治人情也。放准循绳。修人纪也。除暴安良。立人极也。信乎人而人弗疑何诈何欺。如四时之无或爽。是谓大信。信以发志。而人心洽矣。天人相应。欢然交欣。所以阴阳调而风雨时。群生和而万民殖。而谓非天道之助顺。人道之助信乎。易序卦又云。与人同者物必归焉。故受之以大有。节而信之。故受之以中孚。此履信思乎顺者。人之所助在于信。明乎上九之能践履于信也。天之所助在于顺。明乎上九之能恒思于顺也。体信达顺。天人皆祐助之。而得其吉无不利也宜哉。礼成。上幸文渊阁。赐讲官及听讲诸臣茶。复赐宴于本仁殿。　　

○诣皇太后宫问安。　　

○庚午。上奉皇太后幸惠郡王绵愉第。　　

○幸圆明园。奉皇太后居绮春园。　　

○辛未。孝淑睿皇后忌辰。遣官祭昌陵。　　

○谕内阁、给事中吴敬恒奏、请严定缉捕章程一摺。京师为辇毂重地。理宜肃清。岂容宵小潜迹。屡经降旨。谕令各该衙门认真缉捕。并严禁捕役纵庇。乃近来五城窃案。愈积愈多。即间有报获之犯。亦赃物微细。暂为搪塞。其计赃逾贯情节较重者。迄无弋获。总由该捕役等纵容包庇。平日利其赃物。临事得钱卖放。此等积弊。实为可恶。著通谕步军统领、顺天府、五城、嗣后务当严行督缉。有犯必获。每年将报窃各案。统计已获未获。及获犯过半各若干。于春秋二季开列清单具奏。分别勤惰。照例核办。如捕役等仍复豢贼养奸。立即从重究治。傥该管官视为具文。漫不经心。或隐漏规避。致蹈故习。即著严参。照例惩处。毋稍宽贷。　　

○又谕、奕颢奏、查明兵部侍郎点验军器。随带家丁书吏。骚扰地方情形一摺。前据奕颢奏、上年盛京兵部侍郎惠端、前往辽阳等八城点验军器。该家丁书吏等沿途骚扰地方。当经降旨谕令详细查明。据实覆奏。兹据奏、传询该委领催庆福等、佥称该侍郎虽无需索情事。惟沿途任意逗留游玩。致令各处供应。需费过繁。随带家丁书吏。均有勒索。研讯书吏刘姓等、供认属实。惠端、著交部严加议处。即行来京听候部议。该家人钱姓、刘姓、书吏刘姓等、著派诚端会同特登额严行审讯。按律定拟具奏。　　

○先是宗室英福、喊告领催金幅通抵换官项。命刑部会同宗人府严审。至是审拟具奏。金幅通每月领放钱粮。均系参佐领会同验放。偶因天晚。先拉回家。马甲吉昌、疑其抵换。告知英福、英全。始而拦车索诈。继而赴官喊控。请将英福、英全、照新定章程。革去四品顶带。不分首从。实发吉林安置。到配重责四十板。吉昌。革去马甲。并销除本身旗档。发往近边充军。先加枷号三个月。满日再行发遣。得旨、英福等事犯均在本年正月二十三日章程未定之前。若即照新例问拟。转不足以昭平允。著刑部会同宗人府。将此案仍照旧例办理。朕因英福等案犯在前。是以仍令照旧例科断。并非格外加恩。其正月二十三日以后。宗室以不干己事挺身出控之案。俱著照新章严办。不准稍有宽贷。　　

○以理藩院左侍郎那丹珠、为盛京兵部侍郎。　　

○以前任湖南提督桓格、为镶黄旗蒙古副都统。　　

○以催趱回空粮船出力。予江苏知府赵光禄等、升叙有差。　　

○壬申。谕内阁、骑射为我满洲旧制。凡尔官兵。皆所素习。是以从前派往盛京木兰随围官兵。俱令演射布靶。无非欲使旗人服习勤劳。操练技艺。且于乾隆五十一年。曾经圣谕。所有派出随围文职官员。如有藉端不射者。下届京察。不准列入一等。著为令钦此。仰见皇祖教育旗人之意。实为至神且明。自应永远遵奉。惟朕九年以来。未及进哨。并未阅看官员演射布靶。诚恐文武各员因循苟安。不肯娴习。与其惩办于临时。孰若严训于先期。著晓谕各部院衙门及八旗各营。本年夏间。所有派出随扈盛京文武官员侍卫章京等。朕亲临阅射布靶。傥有生疏者。定将该员交部严议。决不宽贷。其文职官员内。傥有藉端不射。著仍照旧例办理。勿谓言之不豫也。　　

○又谕、蒋攸铦等奏、筹拨展赈春赏口粮银款一摺。本年江苏省海州等州县。展赈加赏口粮。应用款项。共需银三十五万数千余两。除上年正赈冬赏口粮余存银二万数千余两抵用外。实应拨银三十三万两。据该督等奏称、江宁藩库无款可支。请于江苏司道库筹拨备用。著准其将苏藩司库应行造入道光九年。春拨案内报完各款银一十七万两。苏粮道库道光光八年秋拨案内报完漕项银一十六万两。共银三十三万两。照数动拨。以资接济。事竣核实造报。如有多余。另行报部拨用。设有不敷。即著于司库正项银内凑拨济用。该督等即饬该管道府州。督同印委各员。赶查户口。核实散放。务使实惠均沾。仍随时严密察访。如有胥役克扣冒滥情弊。即据实严参究办。该部知道。　　

○又谕、御史王琦庆奏、外仓领放甲米。进城迟延。请遵定例办理一摺。各仓领放甲米。向有限定时刻。乃日久玩生。以致米车到迟。积压城外。防范难周。且逐日所放米数。并不知照稽查御史核对。至领米时。领催多不亲身投票。每令车夫代递。如该御史所奏。自应严行查禁。著仓场侍郎饬令外仓监督。务须遵照定限。米车每日于已刻到门。不得过午。每逢放米之日。先将本日定放米若干石。片行稽查御史。以便核对每日进城与出仓之数。并著各旗领米参佐领。督饬领米领催。亲身到门投票。毋许差人代递。傥有仍前疲玩。著即查取各仓各旗领放甲米职名。照例参处惩办。　　

○谕军机大臣等。从前乾隆嘉庆年间。每遇圣驾巡幸盛京。恭谒祖陵。盛京吉林各将军。均有例进土贡。但止就各该处所产土物呈进。以输忱悃。原不准踵事增华。徒兹糜费。朕本年八月。恭奉皇太后慈舆。前诣盛京。祗谒祖陵。该将军等著仍准照例呈进土贡。惟此次诸事概从节省。该将军等所进土贡。务当比照从前酌加核减。断不准稍有增多。致负朕黜华崇俭之至意。将此各谕令知之。　　

○以内阁学士福勒洪阿、为理藩院左侍郎。　　

○以盛京凤凰城城守尉常明、为盛京副都统。　　

○铸给贵州郎岱厅学正条记。从巡抚嵩溥请也。　　

○旌表守正捐躯河南通许县民王善妻张氏。　　

