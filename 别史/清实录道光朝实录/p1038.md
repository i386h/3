<!-- { "loadSidebar": true } -->
○钦差户部左侍郎吴其浚等奏、讯明已革湖北郧阳府知府李嘉祥、于道光十六年、奉文督饬郧县采买仓谷。照例每石领银六钱五分。因是年抚恤灾民。捐资赔累。起意于应买一千五百石外。自照例价发银。浮买一千二百余石。分派郧县差役。赴各堡催传乡保领价。收过本色谷一千二百余石。其余概令折价。每石二千五百五十文。嗣有民人江绍凰、赴总督衙门具控。乡保王德修、以仓书李春和等浮买勒折。赴都察院呈控。咨回该省审办。李嘉祥幕友任小山、托廪生张经华、向王德修贿劝认诬。经前督臣林则徐究出。行提张经华解审。李嘉祥复令王德修之子克仁至省。再行说和认诬。该督周天爵旋因提讯江经林控案。究出各情。奏请将李嘉祥革审。覆讯李春和等浮派勒收实数。李春和等畏刑。供认派买谷三千八百石。除收一千石外。余皆折收。李嘉祥亦恐受刑。即照李春和等所供数目承认。其所供捐资抚恤等情。该督并未详查。将李嘉祥照枉法赃满贯律拟绞监候。不足以折服其心。应请酌减一等。发往新疆充当苦差。余照例治罪。督臣周天爵草率定案。抚臣伍长华率行会奏。请交部分别议处。下部议。从之。　　

○调工部左侍郎文蔚、为户部左侍郎。以归化城副都统特登额、为工部左侍郎。　　

○调镶白旗汉军副都统德全、为镶黄旗满洲副都统。以阿克苏办事大臣常恒、为镶白旗汉军副都统。　　

○以前任乌什办事大臣成凯、为归化城副都统。　　

○以理藩院尚书赛尚阿、为国史馆副总裁官。　　

○以户部尚书隆文、总理工程处。　　

○铸给四川改设马边营副都、都司、南坪保安镇远三营都司关防。马边营守备条记。从总督宝兴请也。　　

○予故直隶密云县训导于大中、江西南昌府同知前新建县知县霍树清、瑞州府同知石家绍、甘肃兰州府知府陈士桢、广西雒容县知县署永宁州知州翟奎光、入祀名宦祠。直隶故陕西渭南县知县马学赐、浙江故候补训导陈榭簨、山西故增生黄廷干、陕西故刑科给事中王松年、甘肃故湖北盐法道秦维岳、广东故浙江温处道陈昌齐、广西故融县训导梁建藩、蒋励常、全州孝廉方正唐敦本、入祀乡贤祠。从署总督讷尔经额、麟庆、前任总督邓廷桢、巡抚杨国桢、署总督瑚松额、前任总督林则徐请也。　　

○乙亥。以镶黄旗护军统领博多欢、为右翼前锋统领。调正红旗护军统领中山、为镶黄旗护军统领。以理藩院左侍郎吉伦泰、兼正红旗护军统领。散秩大臣绵勋、为镶蓝旗蒙古副都统。　　

○调四川按察使朱士达、为陕西按察使。陕西按察使李星沅、为四川按察使。　　

○丙子。上诣皇太后宫问安。　　

○谕内阁、前因奕絪等奏、赞礼郎文普呈首承办麦差。得受银两。当降旨著文蔚驰往马兰镇、会同德兴查办。兹据讯明该赞礼郎因本年未经派差。私向面匠索银未允。心疑领差之员。不许分给。气忿呈告。辄捏称畏罪自首。实属狡诈。著交部严加议处。内务府郎中关瑞、伊克坦、于十九年奉派查催。亦各得受盘费银两。著一并交部议处。本年领差官员外郎淳和等、并未分用变价银两。著毋庸议。其十九年以前各员。著从宽免其议处。　　

○又谕、吴文镕奏、请将鸦片案内军流人犯。先行发配一摺。福建省各属拏获兴贩吸食鸦片等犯。人数众多。监狱实形拥挤。所有照例问拟遣军流罪人犯。著一面报部。一面先行定地发配。　　

○谕军机大臣等、本日据琦善奏、筹办＜?口英＞夷情形一摺。览奏均悉。前两次由六百里谕知一切。谅已钦遵办理。该大臣一面备文。令该夷听候照覆。一面酌调各兵。分别密防。与朕意相合。该夷反覆鸱张。即令暂时恭顺。亦不可恃。惟有大加惩创。方可以褫夷魄而绝后患。著琦善仍遵前旨。厚集兵力。用张天讨。现在湖南四川贵州各兵。想已陆续抵粤。即可分布要隘。乘机痛剿。不留余孽。至淡水食物。必应断绝。该夷无可接济。不能久持。自已不战而溃。该大臣奏称华夷私相授受。似难骤禁。著设法防范。但有可以禁止之处。即行筹画办理。朕不为遥制。切勿畏难苟安。致失机宜。所需军费。无论地丁关税。准该大臣酌量动用。作正开销。傥有不敷。迅即奏闻请旨。现在定海一带。早已飞谕伊里布等加意防守。即盛京等处各直省海口。亦已妥为防范。该大臣断不必虑及粤省攻剿过甚。窜入他省。朕所望者。惟当计出万全。谋定后动。一劳永逸。以靖海氛。其善体朕意毋忽。将此由六百里谕令知之。　　

○以审办重案出力。予贵州通判谭炜等、升用有差。　　

○给福建龙溪、南靖、二县被水灾民一月口粮。及房屋修费。　　

○丁丑。谕内阁、嗣后天坛内外围树株。凡遇斋宿日期。著即派查坛王大臣、及稽查内外西天门之大臣等、昼夜巡查。弹压闲杂人等。傥有偷砍树株。即行拏究。著于明年祈谷大祀为始。　　

○谕军机大臣等、扎拉芬泰奏、派兵分布海口防范一摺。据奏拣派官兵。于老龙头秦王岛海口要隘。侦察巡防。并豫备兵丁炮药等件。览奏均悉。逆夷情形桀骜。沿海各口。均须严密防范。山海关老龙头等处。关系紧要。著该副都统督率官兵。随时哨探。加意巡防。如了见夷船踪影。应行开放枪炮。必度其地势远近。足以相及。方行轰击。无任混行施放。虚糜火药。如其进口登岸。即可奋力歼除。并著遴选将弁。豫备枪炮。总期有备无患。毋致临事周章。是为至要。将此谕令知之。　　

○戊寅。谕内阁、向来秋审朝审人犯。缓决三次以上者。人数积多。每届数年。谕令刑部查明奏请。分别减等。以示法外之仁。今自道光十八年查办之后。至本年秋谳。入缓决者。又积有一万一千四百余名口。著刑部将本年秋审朝审缓决三次以上各犯。照节次查办之例。逐一查明所犯情节。奏明分别减等发落。以昭矜恤。该部即遵谕行。　　

○又谕、富呢扬阿奏、知府呈递封章一摺。坐补陕西延安府知府邱煌、并无言事之责。辄缮写封章。条陈时务。恳请该抚代奏。本属非是。且于现在办理情形。并未知悉。姑念摺内所言。尚系因公。亦无违悖语句。邱煌著从宽免议。原摺掷还。　　

○谕军机大臣等、耆英等奏、豫筹海防事宜一摺。据奏西南两路。责成锦州熊岳副都统督率稽察。并酌备枪炮。晓谕岛民。均著照所议办理。惟枪炮施放。必期有准。著该将军严饬海口弁兵。遇有夷船驶至。度其地势远近。足以相及。方许合力轰击。傥该夷进口登岸。即著堵截痛剿。务使一鼓歼除。其各岛大小不一。或可归并迁移之处。著酌量筹办。总须严断接济夷船。是为至要。另片奏、借用船规银两。摊扣养廉归款等语。此项应需银两。著准其作正开销。毋庸摊扣。仍著该将军撙节估计。核实支放。毋许稍有冒滥。将此谕令知之。　　

○以户部尚书隆文、都察院左都御史恩桂、吏部左侍郎潘锡恩、充经筵讲官。詹事府詹事杨殿邦、充文渊阁直阁事。　　

○己卯。谕军机大臣等、本日据讷尔经额奏、遵旨调兵防守要隘等语。著该署督即协同山海关副都统扎拉芬泰、相度地方情形。于山海关各要隘。豫为布置。随时哨探。加意巡防。如了见夷船踪影。应行开放枪炮。必度其地势远近。足以相及。方行轰击。此次所拨八旗炮位。计应陆续运到。著督同总兵石生玉、陈金绶、酌量隘口。妥为安设。拣派弁兵。随同炮甲学习演放有准。以期得力。古北口地方。亦属紧要。周悦胜著无庸前赴天津。将此谕令知之。　　

○调福建巡抚吴文镕、为湖北巡抚。未到任前。以湖广总督裕泰兼署。以云南布政使刘鸿翱、为福建巡抚。调甘肃布政使梁萼涵、为云南布政使。以广西按察使郭文汇、为甘肃布政使。江西按察使刘体重、为湖北布政使。直隶通永道存兴、为江西按察使。长芦盐运使徐璂、为湖北按察使。山东济东泰武临道宝清、为广西按察使。　　

○以云贵督标中军副将丰伸、为陕西陕安镇总兵官。　　

○命湖北提督刘允孝、来京陛见。　　

○庚辰。命热河总管松桂、副总管那扬阿、覆勘旱河工程。　　

○以直隶永定河防汛出力。予同知冯李曾等、升叙加衔有差。　　

○以拏获矿犯。予热河把总刘信等、升用加衔有并。　　

○拨江苏江宁、淮安、扬州、通、四府州漕粮。济放灾缺兵匠等米。　　

○贷江苏江阴、京左、靖江、三营兵丁饷银。　　

○辛巳。孝庄文皇后忌辰。遣官祭昭西陵。　　

○上诣寿康宫前殿行礼。后殿问皇太后安。　　

○谕内阁、惟勤等奏、拏获越界夷人一摺。吉林拏获朝鲜国夷人三名。讯系不谙路径。误越境界。著惟勤等派委妥员。将该夷人三名。解交盛京礼部。转解凤凰城。交该国接收。查明办理。　　

○又谕、惟勤等奏、吉林将军有食租地六十八晌。副都统有食租地二十四晌。无案可稽等语。此项地亩。著即赏给吉林将军副都统。作为随缺之地。以资办公。　　

○又谕、惟勤等奏、确查凉水泉禁荒一摺。打牲乌拉凉水泉封禁官荒隙地。前经降旨。严查奸民潜入搭棚开垦。兹据该署将军等查有民人李永发、在封堆外侵占官荒六千一百五十余晌。招佃开垦。系由乌拉总管衙门、发给印照招募。又民人王梦基、在封堆外侵占官荒一千一百晌招佃开垦。系由乌拉协领衙门、发给印照招募。越界开垦。久干例禁。叠经降旨饬查。何以仍有李永发等私垦地亩之事。其该民人等所执印照。究系发自何人。著该署将军等彻底清查。严行参办。　　

○谕军机大臣等、本日据伊里布驰奏、请调各省官兵一摺。著裕泰、吴其浚、于湖北之提标、竹山协、调兵一千八百名。湖南之镇筸镇、乾州协、调兵一千名。选派曾经出师之镇将备弁。统领迅速赴浙。听候伊里布分拨调遣。并严饬带兵各员。沿途妥为约束。毋许稍有滋扰。以靖地方。本日又据吴其浚等奏、密查镇筸兵丁情形一摺。览奏已悉。镇筸镇兵。现令调赴浙江。其余存营弁兵。所有抚驭各事宜。著裕泰、吴其浚、密商妥办。务使控制得宜。宽严并济。抑其骄横之气。化其疑畏之心。是为至要。将此由六百里各谕令知之。　　

○又谕、著裕谦、程楙采、于安徽之寿春镇调兵一千二百名。选派曾经出师之镇将备弁。迅速统领赴浙。交伊里布差委调遣。并严饬带兵之员。沿途毋许滋扰。以靖地方。将此由六百里各谕令知之。　　

