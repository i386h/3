<!-- { "loadSidebar": true } -->
○又谕、户部奏、接据刑部咨查安徽省咨覆文内。有捐纳从九品职衔之林德先。查无部案。此外尚有江大海等四十五人。较对部册。均无其名。又查出邵锦春一名。系道光六年七月二十日具呈。至今尚未上兑。而咨内则称邵锦春由监生捐纳州同职衔。于六年七月二十日上兑。其中显有情弊等语。著邓廷桢迅即查明道光八年十二月内。该省接到江大海等捐职印文。何以漏去取具身家清白册结字样。又非各按各卯。该抚当时既不咨部覆查。事后又不照例送册到部。著一并详查由驿明白覆奏。所有江大海等原领执照。著检齐咨送刑部查办。并饬传江大海等、讯明系托何人报捐。取具何人印结。何人付给执照。有无银号包揽。书吏代办。据实具奏。以凭究办。将此谕令知之。　　

○壬子。上诣绮春园问皇太后安。　　

○谕军机大臣等、据给事中牛鉴奏称、江西省南赣会匪首犯凶横绞黠。遇有恒产之人。能知法度。不肯附和入会者。非劫夺牛马。即蹂躏田禾。甚至抢掠子女。勒银取赎。小民被其淩逼。不入会则祸不旋踵。无以保其身家。入会不过敛给银钱。犹可免其荼毒。以是畏祸之心。甚于畏法。胁之者愈甚。从之者愈多。迨至官司遇案访拏。此等被胁入会者。本系柔懦愚民。一经缉捕。无不立时就获。而实系为匪之积恶要犯。往往勾连兵役。交结吏胥。声息相通。闻风遁匿。及至事寝回归。益复肆行无忌。现闻该省委员拏获之犯。已有四五百人。其未经解省报毙者。又不下二百人。是各犯案情未定。而株连民命已多。且恐所获之犯。仍多被胁。而该处积恶首匪。依然避迹远扬。该委员等于疑似之犯。随意摉捕。沿途拖毙。难保无邀功希赏情弊。请饬严拏首恶等语。江西南赣匪徒。前据该抚奏获匪犯多名。现在严讯犯供。有无积恶首匪在内。其余甘心入会者若干。被胁勉从者若干。是否解省报毙者有二百名之多。著吴光悦将所获各犯亲提研鞫。严究首恶姓名踪迹。按名捦捕净尽。其实系被胁勉从。并未为匪者。酌从宽减。务期地方肃清。勿任委员株连扰累。将此谕令知之。寻奏、历办会匪各案。务在先严首恶。所获赣属匪徒四百数十名。其中原有同名误拏、因疑牵控者。均已随时讯释。被胁勉从者。减等问拟。其罪状昭著。共二百七十余名。各委员并无希功邀赏、妄拏株连情事。至犯人病故。共一百七十九人。俱系取供后陆续报故。并非案情未定之先。实由时疫盛行。亦非沿途管解各员经理不善所致。报闻。　　

○又谕、前据刑部奏、被控私给假照之曾充户部捐纳房书吏蔡绳祖等、叠经降旨饬拏。尚未弋获。现讯据案犯供称、蔡绳祖曾在京开设银号。系浙江宁波府人。现在住居省城内清河坊。著该抚派委妥员严密查拏。迅速解交刑部审办。毋任闻风远扬。其庞瑛即庞煐、祖籍山阴县。著该抚遵照前旨。严拏务获。归案究办。将此由四百里谕令知之。　　

○以故奉恩将军恒璀长孙兴瑞、袭职。　　

○癸丑。以正白旗蒙古副都统安福、署镶白旗护军统领。　　

○以拏获抢窃窝赃匪犯。予四川知县薛济清等议叙。　　

○甲寅。谕内阁、已革笔帖式庆元、以刑部职官。藉案撞骗得赃。经长龄等审讯明确。著发往军台效力赎罪。仍照例销除本身旗档。镶黄旗火器营委参领善柱、于刑部传讯时。辄央同明沛、向庆元嘱托照应。殊属不合。善柱、著交兵部照例议处。失察笔帖式庆元及书吏得赃之刑部堂司各官。著交吏部查取职名。分别议处。　　

○谕军机大臣等、前据阮元、伊里布、于具奏年终密考单内。皆以云南藩司王楚堂、近来官声渐差。舆论不洽。当降朱谕令阮元等将该藩司官声究竟若何。有无劣迹。据实覆奏。不可畏缩避就。兹据该督抚奏称、王楚堂办事才具。实为难得。惟近来情事渐熟。不免恃才傲物。好恶不能持平。是以人心不服。遂招众议。上年迭有匿名揭帖。大概皆系空言毁詈。察访亦无实迹。当将王楚堂随时随事。加以警教。该藩司仍不能领会等语。藩司有理财用人之责。若好恶不能持平。宽严不能得中。以致人心不服。众议沸腾。岂容稍事颟顸。该督等覆奏。仍多含混。著杨怿曾等到滇后密加察访。王楚堂官声若何舆论若何。于任内应办之事。凡钱粮出纳。及一切题升调补。究竟若何不能公允。致招物议。此外有无劣迹。逐细详查确访。据实密奏。将此谕令知之。　　

○署工部左侍郎戴三锡、年老休致。以服阕巡抚程祖洛、署工部左侍郎。　　

○户部议准、福建巡抚韩克均疏报、侯官、屏南、二县开垦田地四顷有奇。照例升科。从之。　　

○乙卯。谕内阁、武忠额等奏、两淮应解牧群息银。逾限未解。无项可支。请暂借库贮军台项下银两以应急需一摺。察哈尔牧群。现在应领各项银两。著准其于该衙门库贮备放军台官兵次年俸饷银内。暂行借支给领。以资办公。俟两淮应交息银解到时。即行照数归款。至此项两淮生息银两。向系豫期解交。以备次年支放。自嘉庆十九年以后。历届拖延。甚至道光九年冬季应解息银。迟至十年夏季。尚未解交。以致办公无资。借款垫发。现在所借之款。乃次年应放兵饷。必须将应解息银即行解交归款。方不误届期散放。著两淮盐政将嘉庆十九年以后节年递欠银两。并道光十年分应解息银。迅速解送直隶藩司。转发口北道库存贮。以供本年支用。勿得稍涉延缓。以致悬垫未归。有误后糈。嗣后每年息银。务遵照向例豫于岁前冬季解交。年清年款。勿稍迟逾。致干重咎。　　

○谕军机大臣等、据胡达源奏称、前至黎平。有童生卢光灿、具呈求考。当饬提调查明应否归入府属考试。嗣于科试时。据该提调查明该童生应归府属考试。乃有童生张本宽、张锦泽、赵敦诰等、率众喧闹。临场攻讦。当将张本宽等交黎平府严讯等语。此案卢光灿。既经黎平府查明。准其收考。何以临场又被攻讦。其童生张本宽等率众喧闹。是否因需索不遂。挟嫌阻挠。苗疆地方紧要。岂容罔知法纪。恃众滋闹。然亦不可意存偏袒。著嵩溥查明卢光灿究竟应归何处考试。张本宽等临场攻讦。有无别情。秉公审办。据实具奏。将此谕令知之。寻奏、卢光灿在开泰县东门居住。应归黎平府考试。已革廪生张文博、以卢光灿系安置流犯之孙。与土著民人不同。张文博之子张本宽、与童生张锦泽等、因倡为不应在府考试之言。委非挟嫌阻考。亦无需索情事。张文博依律拟杖徒。张锦泽等拟杖。张本宽业已罪坐其父。照律勿论。下部议。从之。　　

○以广东澄海协副将万超、为福建海坛镇总兵官。江南京口协副将庄方机、为福建南澳镇总兵官。　　

○以捐修陕西三原县城垣。候选郎中胡肇基、下部优叙。　　

○旌表守正捐躯河南伊阳县民李政妻余氏。　　

○丙辰。上诣大高殿行礼。　　

○还宫。　　

○谕军机大臣等、托津等审讯蔡绳祖等私给假照一案。据冯景翰等供称、蔡绳祖之子蔡应联、蔡应增、均系捐纳库大使。内有一名分发直隶。该督即查传该员。派委妥员迅速解交刑部审办。那彦成尚未到省。即著颜伯焘遵照办理。将此谕知那彦成、并传谕颜伯焘知之。　　

○又谕、托津等审讯蔡绳祖私给假照案内。有应讯之户部捐纳房贴写刘东昇即刘永宾、系浙江绍兴府人。现据伊弟刘永明供称、在伊亲戚湖北宜昌府都司恒光署内藏匿。该犯系案内要证。或改易名姓。亦未可定。著该督派委妥员严密查拏。迅速解交刑部审办。毋任闻风远扬。将此谕令知之。　　

○旌表逼嫁捐躯河南杞县民宋善长妻程氏。守正捐躯山东章邱县民王希孟女王氏。　　

○以夏至祭地于方泽。自是日始。斋戒三日。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百六十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。五月。丁巳朔。谕内阁、杨怿曾等奏、查讯兰仪县借项挑濠、绅民被押缘由一摺。前据御史徐广缙参奏、河南兰仪县知县鹿传洵、因负欠私债。欲图藉工弥补。嘱令岳德兴等呈请兴办城濠工程。闻知该县绅民欲行控告。诬为聚众歛钱。差拏严押。当降旨令杨怿曾等查办。兹据该侍郎等。沿途采访舆论。复亲往勘明并传集各绅民等。佥称挑濠系应办之工。摊徵亦所情愿。惟因南岸绅民呈请挑濠。未与北岸绅民公商。是以心怀不平。尚无别项情弊等语。该县知县鹿传洵承办工程。虽讯无藉偿私债重情。惟所修吊桥涵洞丈尺未能如式。且绅民陈炳章。文冒西等、本无聚众敛钱之事。仍访闻未确。率行传案看押。尤属不合。鹿传洵著交部议处。所修吊桥涵洞丈尺不符之处。责令照估赔修。至所挑濠工处所。土性浮松。易于淤垫。著该抚责令该县随时挑穵深通。俾资宣洩。所借司库银二万一千四百五十余两。仍遵前旨于该县地粮内。分作十年摊徵还款。余俱照所拟究结。该部知道。　　

○旌表守正捐躯江苏睢宁县民魏化侄女魏氏。　　

○戊午。谕内阁、托津等会奏、议驳伊犁将军玉麟等请添巴燕贷鸟枪步甲一摺。伊犁驻防兵额。乾隆年间。曾钦奉谕旨。不得轻议增添。如因生齿日繁。钱粮不敷养赡。该处可耕之地甚多。兵丁即不谙耕作。尽可按名分给地亩。令其雇人耕种。藉得租银。以资生计。煌煌圣训。允宜历久遵行。况自嘉庆年间。疏通泉水。分渠灌溉。该处地亩尤易垦种。无难收兵食兼足之效。该将军玉麟等请添巴燕岱鸟枪步甲二百名。虽为调剂驻防闲散起见。惟惠远城驻防满洲兵已有四千六百四十名。巴燕岱驻防满洲兵二千一百四十四名。定额诚不为少。即增添此二百名。于重镇地方。亦无关轻重。且以筹款生息之项。为兵防费用。更属有碍政体。所有该将军等请添巴燕岱鸟枪步甲二百名。著照托津等所奏无庸议。该将军等仍遵照乾隆年间谕旨。查明该处地亩。酌给八旗闲散耕种。其不谙耕作者。准其雇人耕种。俾收租息。以裕生计。　　

