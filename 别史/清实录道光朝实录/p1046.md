<!-- { "loadSidebar": true } -->
○辛酉。谕内阁、前因＜?口英＞逆日肆猖獗。降旨令琦善等严密防范。如有必须攻剿之处。不可迁延误事。嗣因该逆攻占炮台。特将琦善交部严议。仍谕令奋力剿除。以图补救。乃琦善到粤以后。甘受逆夷播弄。节经谆切告戒。迷而不返。自称专办夷务。不令阿精阿、怡良等与闻。叠次奏报情形。非系开脱逆情。即属代求恩宥。于一切防守剿堵事宜。置之不问。并因该逆有缴还定海之言。辄将义律呈递伊里布文件。及该夷目给与留浙头目夷信。代为由驿递交伊里布。以致伊里布听信顺从。迟延观望。本日据怡良驰奏、＜?口英＞逆投递逆词。并在香港地方。出有伪示一摺。香港地方紧要。前经琦善奏明。如或给予。必至屯兵聚粮。建台设炮。久之觊觎广东。流弊不可胜言。旋又奏请准其广东通商。并给香港地方泊舟寄居。前后自相矛盾。已出情理之外。况此事并未奉旨允行。何以该督即令逆夷公然占据。现据怡良奏报、＜?口英＞逆盘踞香港。称系琦善说定让给。已有文据。并伪发告示。称该处百姓为＜?口英＞国子民。览奏殊堪痛恨。朕君临天下。尺土一民。莫非国家所有。琦善擅与香港。擅准通商。胆敢乞朕恩施格外。是直代逆乞恩。且伊被人恐吓。奏报粤省情形。妄称地利无要可扼。军械无利可恃。兵力不固。民情不坚。摘举数端。危言要挟。更不知是何肺腑。如此辜恩误国。实属丧尽天良。琦善著即革职锁拏。派副都统英隆、并著怡良拣派同知知州一员。一同押解来京。严行讯问。所有琦善家产。即行查抄入官。　　

○又谕、耆英等奏、请停缓应修各工一摺。盛京清宁宫凤凰楼应修工程。著毋庸停缓。即遵照择定吉期。敬谨兴修。　　

○又谕、耆英等奏、奉天所属海疆。有小獐子岛、鹿岛等处。请分辖就近地界。以专责成等语。小獐子岛、在凤凰城海洋界内。著即责成凤凰城旗民地方官管辖。鹿岛、近岫岩海洋界址。著即责成岫岩旗民地方官管辖。该将军等按照所辖界址。饬令实力稽察。如再有推诿。即指名严参。　　

○谕军机大臣等、寄谕靖逆将军奕山、参赞大臣隆文、杨芳、两广总督祁＜?土贡＞、本日据杨芳驰奏、接奉谕旨。先赴广东会剿。又据怡良驰奏、＜?口英＞逆投文狂悖。并在香港出有伪示各一摺。已明降谕旨。令祁＜?土贡＞补授两广总督。将琦善革职锁拏。解京审讯。并谕令杨芳怡良等先行防堵矣。＜?口英＞逆胆敢占据香港。出有伪示。不法已极。该将军等到粤后。惟有会集各路官兵。一意进剿。设法捦渠。歼除丑类。务使片帆不返。尽数殄灭。方足以彰天讨而快人心。若一有通商二字存于胸中。则大负委任之意。该将军等身膺重寄。自必志切同仇。惟当迅奏肤功。懋膺上赏。实有厚望焉。杨芳怡良摺。俱著钞给阅看。将此由五百里各谕令知之。　　

○又谕、本日据杨芳驰奏、接奉谕旨。先赴广东会剿。又据怡良驰奏、＜?口英＞逆书词狂悖。并在香港出有伪示各一摺。＜?口英＞逆在粤。妄肆鸱张。琦善不遵朕旨。痛加剿洗。胆敢擅给香港。纵其狂悖。本日已有旨斥革。派英隆将其锁拏解京究办矣。香港地方。逼近虎门。现为该逆占踞。势必窥伺横行。益无忌惮。各处海口。必应刻刻戒严。杨芳现报行抵丰城。计日内即可到粤。怡良兼署督篆。水陆官兵。系其统辖。阿精阿、关天培、郭继昌、均有守御防堵之责。现在大兵尚未云集。必须一力防御。毋稍疏懈。怡良所奏添募壮勇。固守炮台。分守要隘各事宜。著即责成杨芳、会同怡良、阿精阿、关天培、郭继昌等和衷商办。分投布置。加紧堤防。傥稍涉疏虞。定惟杨芳等是问。至香港通商。断无是理。杨芳所奏、将来准令于偏岸小港屯集货物之语。甚属非是。该逆种种悖逆。必应尽数殄灭。务令片帆不返。方足以快人心。著该大臣等一俟奕山隆文到粤。即行大彰挞伐。极力攻剿。毋使稍留余孽。致滋后患。再琦善现在带往广东之鲍鹏、著怡良密委员弁锁拏。同琦善一并解京审办。傥走漏风声。致令远扬。恐该署督不能当此重咎。至琦善钦差大臣关防。著怡良摘取妥贮。俟有便员来京。饬令带京呈缴。将此由六百里各谕令知之。　　

○又谕、本日据怡良奏、＜?口英＞逆投书狂悖。并于香港地方。出有伪示。又据杨芳奏、剿办＜?口英＞夷事宜各一摺。＜?口英＞夷日肆鸱张。胆敢占据香港地方。指称属伊收管。出示逼令该处民人归顺。实堪发指。此皆由琦善畏葸无能。受其欺侮。以致益形猖獗。已有旨将琦善革职拏解来京矣。至杨芳所称、现在大局。或一面威服定海。或一面准其在偏僻小港屯集货物等语。亦属非是。此时万不许作此议论。裕谦现在业经到浙。一切当已布置周妥。惟有迅加进剿。歼此丑类。务使片帆不返。以彰天讨而快人心。怡良杨芳摺。并著漪给阅看。将此由五百里谕令知之。　　

○以刑部尚书祁＜?土贡＞、为两广总督。未到任前。以广东巡抚怡良兼署。　　

○以仓场侍郎李振祜、署刑部尚书。詹事府詹事王炳瀛、署仓场侍郎。　　

○以伊犁将军布彦泰、为镶黄旗蒙古都统。　　

○实授讷尔经额、直隶总督。恩特亨额、陕甘总督。　　

○壬戌。孝淑睿皇后忌辰。遣官祭昌陵。　　

○谕军机大臣等、前因程楙采奏请展觐。降旨令于本年春间来京陛见。本日据奏交卸篆务。由皖起程等语。程楙采著毋庸来京。无论行抵何处。著即折回。俟夷务办理完竣后。再行奏请陛见。将此谕令知之。　　

○以郑亲王乌尔恭阿、仍署镶黄旗蒙古都统。　　

○予故广东巡抚前任贵州镇远府知府朱桂桢、入祀贵州名宦祠。从巡抚贺长龄请也。　　

○癸亥。谕内阁、朕此次祗谒西陵。睿亲王仁寿、庄亲王绵护、贝勒绵偲、著毋庸随扈。著派怡亲王载垣、车登巴咱尔、带领后扈。　　

○署闽浙总督吴文镕奏、厦门关系重大。断不可许与＜?口英＞夷通商。致贻后祸。得旨、汝所见固是。但误国辱国之人。业经拏问。所言者可毋庸议矣。　　

○以故奉恩将军兴麟子英奎、袭职。　　

○旌表守正捐躯江西大庾县民刘行素媳温氏。　　

○修湖北荆州府万城大堤。及江陵县支堤。从总督裕泰请也。　　

○甲子。遣官祭先医之神。　　

○谕军机大臣等、本日据实尚阿奏、查办北塘至山海关一带炮台事宜一摺。据查宁河北塘、及丰润、滦州、乐亭、昌黎、抚宁、临榆等各州县海口。或应增筑炮台。或应添设土垒。或应停办甎石。或应拆去旧台。均经该尚书督同该地方文武各员。相度机宜。虚衷商定。著讷尔经额迅速檄饬承办工员。分别赶办。山永协副将兴泰、遵化营游击刘正、均系随同赛尚阿周历查看。著该督即派该二员。并拣派地方官一员。同赴海口。往来指拨督办。以期工归实济。至安设沙墩土垒。并于炮台前筑坝穵濠。既足御炮拦潮。亦堪伏兵陷贼。惟炮手枪兵。尚且精熟。著讷尔经额督饬该管营弁。勤加训练。以期得力。原摺著钞给阅看。将此谕令知之。　　

○山东巡抚托军布奏、遵查入官地尚未变卖者二百九十六顷十二亩有零。尚未报部者八顷八十三亩有零。予限招变。以备海防经费。内有拨营充公。及捐入书院地亩。另行筹补。报闻。　　

○乙丑。上诣绮春园问皇太后安。　　

○谕内阁、善焘等奏库贮白铅短绌。请旨饬催宝泉局鼓铸钱文。兵饷攸关。现在库贮白铅。祇敷本年五月分配铸之用。所有庚子年下运一二起程图南铅斤。著两江总督严饬沿河文武员弁。迅即押令飞挽北上。昼夜遄行。或令随首进粮船插档行走。无任片刻逗留。并著直隶总督、山东巡抚、一俟该运铅船到境。专派干员前往迎提催趱。务于四月内全数抵通运局。俾资接济至在后之张士瑛、陈凤辉、辛丑年上运一起王畬、各运铅斤。并著沿途各督抚应接运者迅即派员接运。一律催押前行。若各该运员藉词延宕。地方官催趱不力。即著各该督抚指名严参。以示惩儆。　　

○谕军机大臣等、本日据奕山等奏、接奉廷寄。遵旨筹办一摺。所奏俱悉。该将军等业已先发告示。晓谕广东文武官员。治备战具。严加防守。计杨芳早已抵粤。必应遵旨妥行堵剿。至于安南轧船。既据该将军等查该形式。俟抵粤后赶紧仿造。如该省业已制造。即著派员演驾。藉资得力。并召募水勇。务当一鼓作气。督兵进剿。断不可稍存一通商之意。致滋游移。至于临时相度机宜。应如何进兵得手之处。该将军等随机应变。必能筹画万全。出奇制胜。并著出示晓谕该弁兵水勇等。如果击获夷船。即将该船货物悉数充赏。以励众心。前饬琦善查明阵亡将弁兵丁数目。兹据覆奏。已降旨交部照例赐恤。并将陈连升父子加等议恤。惟将弁伤亡甚多。该兵丁等阵亡恐不止此数。著奕山等查明琦善所奏。有无隐饰。又琦善与义律屡次晤面。谈论香港之事。彼时有无官员在旁。该夷目与琦善私相馈送之事。著奕山等密加查访据实具奏。琦善本日所奏摺片清单六件。发给奕山等阅看。将此谕令知之。　　

○又谕、现在军务紧要。文报必须迅速。江西至广东一带。驿路窄狭。著钱宝琛严饬所属塘汛多备夫马。遇有军报到境。即赶紧驰递。毋得稍有迟延。傥有贻误。立即指名严参。将此谕令知之。　　

○前任钦差大臣大学士署两广总督琦善奏、遵查沙角大角地方。与＜?口英＞夷接仗阵亡。及伤亡水陆将弁共四十四员。兵丁七百十八名。恳恩分别赐恤。得旨、三江协副将陈连升、及其子陈举鹏、同时殉难。尤属忠义可嘉。著加恩加等赐恤。余著照例赐恤。以慰忠魂。又批、遇此不忠督臣。俱各捐躯为国。实堪悯恻。　　

○丙寅。孝康章皇后忌辰。遣官祭孝陵。　　

○谕内阁、讷尔经额奏、查挑剥船。请援案缓至漕竣办理一摺。杨村满料船只。届应查挑。据该督查明剥运多年。亟须赶修完整。若俟挑验后再饬归坞修艌。恐致有误剥运。著准其援照成案。责成杨村通判、督同经管各州县、验明满料剥船。选择尚堪剥运船只。加工修艌。勒限二月内一律修竣。以供剥用。俟本年漕务完竣后。同解到新船。一并调集杨村。请旨派员查挑。　　

○又谕、梁章钜奏、越南国王阮福皎身故。缮表告哀。该陪臣现于关上候命一摺。越南国久列藩封。今该国王身故。遣使告哀。自应令其恭诣阙廷。著该抚即传旨。准令该陪臣入关。其一应派员伴送事宜。均照旧例办理。计该陪臣到京。尚需时日。所有袭封各事宜。届期再行查办。至该国王呈进万寿贡物。及本届例贡方物。俱著停止。以示体恤。　　

