<!-- { "loadSidebar": true } -->
○又谕、给事中常大淳奏、请通饬各省满洲驻防、并水陆营伍。核实整顿一摺。国家修明武备。设立营伍。搜简军实。操防训练。必申儆于无事之时。务期纪律严明。器械坚利。一有缓急。备御足恃。方能为国宣力。足称干城之用。内而八旗劲旅。外而驻防绿营。有将军都统督抚提镇以资统辖。陆路水师。各归专辖。所以扼重镇而壮军威。自应常川练习。核实整顿。毋任稍有旷废。俾有一兵即收一兵之用。若如该给事中所奏、近来各省。满洲营则生齿日繁。习尚日漓。往往竞繁文而薄骑射。废弃本业。别图进身之阶。风声气习。迥非古风。汉营则粮额多虚。老弱复滥行充数。豢盗窝倡。恃为生计。甚或因悍逞骄。其渐更不可长。陆路则捕务废弛。护解疏忽。水师则江防海防。类多疏纵。盗船夷船。肆无畏忌等语。兵之强弱。视乎练兵之勤惰。若平日不能随时整饬。认真操演。怠玩从事。相率效尤。遂致该兵丁等隶名营伍。步伐茫然。一旦有事徵调。其能知纪律者。寥寥无多。我朝以武功开国。法制周详。承平既久。积弊日深。不可不大加整饬。著通谕各直省将军都统督抚提镇等。务各振刷精神。破除积习。严饬各营员弁。于所辖兵丁。认真训练。俾成节制之师。勿应虚文。勿徇情面。各省驻防。则革除浮靡。勤习骑射。绿营则严核粮额。重惩游惰。陆汛则整顿缉捕。以获犯之多少为功罪。水师则严行巡逻。以汛防之安静为责成。加之以体恤。申之以纪律。务使兵皆有用。饷不虚糜。如有仍前弊混。不知悛改者。著即据实严参惩办。以简军实而肃戎行。又另片奏、州县额设民壮。请简募充补。勤加训练等语。民壮一项。以守护仓库监狱、护送过境饷鞘人犯为事。若徒令坐糜工食。为蠹闾阎。名实不符。殊乖立制之意。著各省督抚严饬各该地方官。于额设民壮。简募壮丁充补。勤加训练。如有不知技勇。及老弱充数者。责成该管知府照例揭参示惩。以戢奸顽而资捍卫。　　

○两江总督陶澍等奏、驱逐＜?口英＞咭唎夷船出境。得旨、办理甚好。仍须严饬沿海文武不时稽查。小心防范。断不准稍涉大意。尤当严禁内地无知图利之人。暗中接济勾通。是为至要。毋忽。　　

○给两淮板浦、中正、两场被淹灶丁一月口粮。　　

○壬寅。谕内阁、昨因载铨查询该部司员嵩曜沿途差务。措词过当。并嵩曜负气具呈。当降旨将载铨交宗人府、嵩曜交部议处。因思雍正嘉庆年间。曾经奉有谕旨。叠加训饬。当著军机大臣恭录进呈。朕恭阅雍正四年间谕旨。内载从前下五旗之人。其心只知有君上。不知有管主。朕事事效法祖宗。愿尔等亦效法尔之祖父。忠诚自矢。一念不移。又嘉庆二十年间谕旨。内载景安系一品大臣。被昭梿指称系其属下。隐忍不行参奏。殊属非是。圣训煌煌。所以垂诫臣工者。至为详备。允宜永远遵守。著通谕各该旗王公等、嗣后当懔遵训谕。益矢恪恭。不可稍存自大之意。从前下五旗佐领。分与诸王等令其管辖。作为哈哴阿。并非包衣可比。国家承平日久。各旗人员。均属满洲臣仆。朕一律看视。望其为国宣力。各摅忠诚。该王公等当知哈哴阿人等、为国家任使之人。不得盛气淩轹。率意指摘。该哈哴阿人等、亦不得曲意逢迎。显违定制。其各懔遵。毋忽。　　

○癸卯。谕内阁、本年顺天乡试取中举人。著于本月二十一日。在圆明园正大光明殿覆试。并著国子监、顺天学政、查明各该生科试录科原卷。封送军机处。以备派出阅卷之大臣。查对笔迹。其磨勘签出应议之卷。仍著该部照例办理。嗣后每遇乡试。应否举行覆试。于揭晓后临时请旨。　　

○又谕、前据给事中汪报原奏、本年乡场士子乱号。既经查出。仍复含糊不办。当降旨交该监临监试御史明白回奏。旋据该监临等联衔具奏。入闱后查出二场余字号监生杨世淇乱号。当即照例办理。兹据光禄寺少卿曾望颜奏参、监临覆奏不实。请旨严饬查办。著监试给事中佛恩多、德成、御史宗赓、多斌、帅方蔚、冯元锡、袁文祥、刘梦兰、各自具摺据实覆奏。不准彼此商同。含混隐饰。稍有不实不尽。如果据实陈奏。尚可量加宽宥。傥仍含混讳饰。则是有心蒙蔽。甘蹈欺隐之习。即不得为大清国臣子矣。朕言出法随。该监试等具有天良。其各力湔积习。直陈无隐。勿贻后悔。　　

○以大学士文孚、为满洲繙译乡试正考官。大理寺少卿关圣保、为副考官。内阁侍读学士文德和、理藩院员外郎福谦、为蒙古考官。　　

○以步军统领衙门郎中咸龄、为吉林副都统。　　

○赏广安门外普济堂煮赈小米三百石。　　

○甲辰。谕内阁、本年顺天乡试取中举人。昨降旨著于本月二十一日。在圆明园正大光明殿覆试。著该部即仿照会试覆试例赶紧办理。并著传知该取中举人等。取具同乡京官临场识认印结。送部核办。听候覆试。其未经奉旨之先。如有出京回籍者。一时未能赶到。著该部查明人数。奏明请旨。酌予期限。行知各该省饬令赴部齐集。听候示期覆试。其实有患病等项事故。不能赴考。取结报部。仍著照乾隆年间旧例。以下三科为限。补行覆试。如有托故不到。此三科内并未覆试者。显系意存规避。著永远不准赴会场考试。亦不准赴吏部截取铨选。　　

○又谕、奇明保等、询明派委卡伦班次糊涂轻率之人员参奏一摺。俄罗斯交界卡伦。甚为紧要。不容一日旷误。该总管沙克都尔车棱、副总管车棱多尔济、率行派传卡伦官员。致旷紧要卡伦之班。甚属不晓轻重。沙克都尔车棱、车棱多尔济、均著交部议处。　　

○乙巳。谕内阁、昨据光禄寺少卿曾望颜参奏、监临等覆奏不实。请旨饬查。当降旨令监试给事中佛恩多等据实覆奏。本日据佛恩多等、各自具摺明白回奏。所称情节。大略相同。此次顺天乡试。既将号单逐号散给。令各该生亲书姓名年貌籍贯。自应与号戳底簿。逐细核对。方可得其乱号实据。即因为时甚促。未及逐一核对。逮经有旨饬查。该监临监试等、自当将实在情形。据实覆奏。并将从前未经奏明之处。自请交部议处。乃该监临等联衔具奏。仅称查出二场余字号监生杨世淇乱号。当即照例办理。其于填写号单。未及与号戳底簿详晰核对。并不据实声明。实属含混。监临惟勤、蔡世松、监试给事中佛恩多、德成、御史宗赓、多斌、帅方蔚、冯元锡、袁文祥、刘梦兰、俱著交部严加议处。嗣后乡会试号单底簿。互相核对。有无窒碍难行之处。著礼部查核具奏。至前交刑部收管听讯之至公堂当差书吏。尚无弊窦。著即释放。　　

○又谕、本年乡试宗室中式举人。著于本月二十一日。一体覆试。　　

○旌表守正被戕直隶东光县民妇徐孙氏外孙女张大姐。　　

○丙午。上诣绮春园问皇太后安。　　

○命大学士文孚、驰往热河。会同都统嵩溥审案。　　

○漕运总督朱为弼、因病解任。实授恩特亨额、漕运总督。　　

○丁未。谕内阁、前据黄爵滋奏参、四川布政使李羲文素性乖谬、遇事把持各款。又顺庆府知府金齐贤阿年力衰颓。官声狼籍。当有旨谕令宝兴、隆文、王笃、严密确查。据实覆奏。兹据实兴等将所查情节。各行具摺奏到。朕详加披阅。内如黄爵滋所参李羲文挟制总督鄂山。此次剿办夷匪。听凭武弁指挥装点。所称杀贼焚巢。多非实事一节。据宝兴查明、询之回省将弁。均称此次官兵。由冷碛关分两路攻破石门坎。深入夷巢。追杀直至凉山。并面询提督余步云、所言亦大略相同。隆文则称各处番夷。甚知畏惧。王笃又称嘉眉等处地方官。佥称此番焚贼巢穴。夺出米粮。地方赖以安静等语。是杀贼焚巢。尚无装点情弊。至保举军功一节。据宝兴等查明、该藩司原保文职五十六员。武职三百五十余员名。经该督以其过优。裁去文员三十余人。武弁等二百余人。是鄂山于该藩司所保军功人员。从严驳减。并无冒滥。即此一端。鄂山之不为该藩司挟制。已可概见。又所参候补知府吕延庆等声名狼籍。善于逢迎一节。据王笃访之未得保举之人。佥称吕延庆办理粮饷。极为撙节。巴州知州薛济清抚恤流民。办理合宜。宝兴复称吕延庆、薛济清、典史史敬程、三人。并无逢迎实据。吕延庆、薛济清、此次办理粮台。尚为得力。又地方文武迁调。李羲文高下其手一节。据宝兴等查明、武职迁调。向由各镇详禀。实与藩司无涉。文员迁调。系由两司会详。与总督商酌办理。隆文奏、在省时即见有两司详请调繁。经总督批驳不准之案。是各员迁调。李羲文不能高下其手。惟该藩司往往先委后详。致招物议。嗣后著鄂山严行禁止。毋许于未经上详之前。先悬委牌。以符定制。惟所参知府金齐贤阿一节。既据宝兴等均称该员性好安逸。年力就衰。金齐贤阿、著即勒令休致。　　

○谕军机大臣等、本日据富呢扬阿奏、越境潜居之哈萨克。现在已经搬移者二千余户。惟伊扎噶土带领六百余户。藉称惧怕额尔格呢克等处哈萨克抢夺。不敢西去。转向东移。至花额尔齐斯乌兰胡素地方。其已搬之哈萨克。亦俱停留观望等语。向来哈萨克潜入乌梁海境。均系科布多会同塔尔巴哈台委员驱逐。今伊扎噶土托词延宕。科布多官员。无从折辩其诬。伊扎噶土系哈萨克公阿济属下之人。著棍楚克策楞速派干员。前往科布多。将该哈萨克带回查讯明确。妥为办理。并饬土尔扈特盟长、乌梁海散秩大臣、出派官兵。就近跟随科布多派出委员。前往弹压。以杜哈萨克深入。而安乌梁海众蒙古之心。如果伊扎噶土仍复迁延不移。即著该委员等严拏从重惩办。以免辗转煽惑。务俾游牧之地。迅就肃清。方为不负委任。将此各谕令知之。寻富呢扬阿奏、伊扎噶土延抗玩法。应照不应重律。鞭八十。枷号三个月。并派兵行查。随时驱逐。报可。　　

○转刑部右侍郎廉敬、为左侍郎。以马兰镇总兵官特登额、为刑部右侍郎。都察院左副都御史容照。为马兰镇总兵官、兼总管内务府大臣。　　

○调正红旗汉军副都统常德、为镶红旗满洲副都统。以兵部右侍郎恩桂、兼正红旗汉军副都统。　　

