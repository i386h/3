<!-- { "loadSidebar": true } -->
○谕军机大臣等、文孚等奏、遵旨察看文安大城一带地方情形。据称大城县涸出村庄过半。可资耕作。其缺口处所。取土尚易。俟堵筑完竣。地亩不难涸复。惟文安被淹、尚居十分之八。情形最重等语。文安大城二县、漫缺堤工。前据顺天府奏称、亟宜勘估修筑。当经谕令颜检、派员确实履勘。嗣复特派文孚、蒋攸铦、驰往察看。兹据奏勘明该处情形。朕览奏稍纾廑念。著照文孚等所请、将文安境内陈家窰进水漫口、及崔家房漫口、并已涸口门。赶紧堵合。以免河水内溢。其余出水各口。暂缓修筑。俾积水稍得外洩。即可将涸出之地。随时耕种。著颜检迅速遴委妥员、切实估计。奏明由藩库先行借拨银两。分段购料兴工。再由该部筹拨还款。其业经估报之大城县九里横堤。著一并垫发赶办。统限伏汛以前。一律修筑完竣。至该处堤外河身。因下游不畅。以致下壅上溃。该督仍遵前旨、通筹全局。委员分投查勘、妥议具奏办理。将此谕令知之。　　

○马兰镇总兵官嵩年奏、裕陵妃园寝内、空闲甎池。改换石工。仍按甎池旧样办理。现在棚盖石以下、石底、石帮、背后灰砌。俱已如式修竣。其棚盖石以上、一切物料。俱已备齐。暂停工作。俟晋妃金棺奉移安葬后。再将上面宝顶月台一切、照依甎池式样、敬谨成做。下所司知之。　　

○添拨山东藩库银一万七千两有奇。解赴江苏造办战船。从护巡抚杨健请也。　　

○以直隶保定、东安、武清、香河、固安、宝坻、六县被水。命平粜仓谷。并截留豫东漕米一万石、拨给文安、大城、永清、坝、蓟、三河、六州县平粜。加赏文安县贫民一月口粮。　　

○甲戌、谕内阁、户部奏、请敕各直省、力节经费、不得例外请支等语。国家出纳。岁有常经。所入银数。果能全行徵解。即除岁出之数。本有盈余。兹据该部、按近三年比较。开单呈览。综计岁入、每年多有缺少。实缘定额应支之款。势不能减。其无定额者、又复任意加增。似此纷纷陈请。将来遇有要需。必致无从筹拨。嗣后著各直省督抚、率同该藩司、实力钩稽。不得任意动垫。尤不得违例格外请支。至于地丁各款。全完省分甚少。皆因不肖官员、以完作欠。惟在地方大吏、认真考核督催。力除积弊。此外盐务如何畅销引课。关税如何定额无亏。以及铜铅如何不致短绌。均令各该管上司、力矢公忠。劝惩严明。以收实效。总期澄源截流。撙节糜费。初非与官民言利也。　　

○谕军机大臣等、前据颜检奏、灾民待哺情形。经朕降旨、准其将豫东二省、现运麦五万五千余石。照数截留北仓。抵米散放。此项麦石。内有豫省额运白麦一万石。系每年贮食、备内务府光禄寺二处取用。今该督全行截留。将来内务府等处取用。无可支放。现在此项白麦、自系甫经截留。尚未散放。该督接奉此旨。著将现经截留豫省所运白麦一万石。仍行装运、赴通交收。即于通州拨米一万石、以备展赈之用可也。将此谕令知之。　　

○命步军统领英和、随扈南苑。以庄郡王绵课、署步军统领。　　

○赏故庆僖亲王继福晋治丧银五百两。　　

○乙亥。上耕耤。诣先农坛行礼。更服。至耤田所。躬耕三推。复加一推。御观耕台。命睿亲王端恩、惇亲王绵恺、瑞亲王绵忻、各五推。吏部左侍郎常起、户部右侍郎穆彰阿、礼部左侍郎博启图、兵部尚书王宗诚、刑部右侍郎奎照、工部左侍郎舒明阿、都察院左副都御史凯音布、通政使司参议嵩惠、大理寺卿刘彬士、各九推。毕。顺天府府尹、率农夫终亩。赏赉农夫耆老如例。　　

○诣皇太后宫问安。　　

○谕内阁、韩文绮奏、审拟柏乔治呈控在籍修撰洪莹一摺。此案洪莹买尤许氏之女为妾。既知来历不明。辄听信家人孙灿、多给财礼。仍留作妾。即与买休无异。洪莹著即革职。甘泉县知县罗宾□羽远、江都县知县陈文述、扬州府知府黄在厚、先后提审。均未讯出实情。著交部议处。　　

○又谕、那彦宝奏、蒙民贸易章程一摺。蒙古与商民交易。由来已久。兹据那彦宝、查明各旗蒙古负欠商民。为数过多。即勒限三年。至期不能归还。该盟长等亦不能代为追比。凡粮菸茶布、为蒙古养命之源。一经断绝。益形坐困。自系实在情形。著准其发给商民部票。与蒙古公平交易。毋得重利盘剥。旧欠确数。既已查明。亦著陆续归还。不准再加重息。并于请票时将该商民籍贯人数、及携带货物注明。以备稽查违禁什物。如在各游牧、遇有事故。令该盟长等报明。若无故逾限。即治以应得之罪。惟查科布多所属蒙古部落七处。除土尔扈特、和硕特、向不与商民交易。其杜尔伯特、明噶特、额鲁特、扎哈沁、俱询明情愿与商民交易。至乌梁海一处。地界与哈萨克接壤。往往因缘为奸。著将乌梁海地方。概行禁止商民贸易。祇准乌梁海蒙古等、来科布多城上交易。如商民必须亲往该游牧索取旧欠。于请票时、祇准单身前往。不准携带货物。再乌里雅苏台、古城、归化城、等处、指称喀尔喀贸易、私赴乌梁海之商民。著严饬卡伦、及该游牧、认真查拏。并著各该管大臣一体饬禁。　　

○又谕、那彦宝奏、达赖私赴乌梁海买取羊只、审明定拟等语。达赖以山西省民人。辄敢私向哈萨克买羊二次。实有应得之罪。达赖、即马贵成、著枷号两个月。满日笞责四十。逐回原省。　　

○以大学士曹振镛、为会试正考官。礼部尚书汪廷珍、吏部左侍郎王引之、户部右侍郎穆彰阿、为副考官。　　

○以户部尚书黄钺、署翰林院掌院学士。兵部尚书王宗诚、署礼部尚书。兵部右侍郎恩铭、署户部右侍郎。兼管钱法堂事务。　　

○以初诣先农坛行耕耤礼。天气晴明。执事整肃。予定亲王奕绍、吏部尚书兼管顺天府府尹卢荫溥、工部尚书禧恩、顺天府府尹申启贤、府丞卓秉恬、各一级。余纪录赏赉有差。　　

○修江苏新阳县先农坛。青浦县孔圣衣冠祠墓。及御书楼等处。从巡抚韩文绮请也。　　

○修补西安各营军器。并添制长矛鸟枪、仿照吉林枪式。从将军赛冲阿请也。　　

○丙子。上奉皇太后启銮。幸南苑。　　

○命工部尚书初彭龄、署教习庶吉士。　　

○修山东运河厅属、鱼台汛堤。并泇河厅属滕、峄、二汛河岸石工。从河道总督严烺请也。　　

○是日。驻跸旧衙门行宫。翼日如之。　　

○丁丑。上诣皇太后前问安。侍午膳。　　

○谕军机大臣等、御史佘文铨奏、请勘办汉水支流一摺。据称汉水由陕西汉中发源。至郧县入楚。历汉阳等处。出汉口。与江水合流。其分洩有潜江境内之泽口。天门境内之牛堤支河。近皆淤塞。每遇盛涨。冲击溃决。动辄成灾。查天门之牛堤支河。淤塞几至百里。碍难挑办。惟潜江之泽口。下通沌口。上通田关河长湖等处。淤塞亦止二十余里。若开穵此口。正当汉水中路。疏浚通畅。则正流顺轨。堤防亦臻巩固等语。著李鸿宾、杨懋恬、即遴派熟谙河道人员。前赴潜江之泽口。详细履勘。是否淤塞无多。消水路广。开穵深通。果否有济。并此外该处滨河地方。有无支流水口。可以修防疏洩。俾襄河正流、不致仍前漫溃。于农田庐舍、均有裨益。方为妥善。将此谕令知之。　　

○热河都统庆保奏、蒙民松嘎图控告民人杜凤来案内。牵涉喇嘛说和、许给司员门丁银两。自请回避。得旨、悉心审讯。分别定拟具奏。又批、汝若有心规避。此事早已寝息矣。足见秉公持正。无庸回避。寻奏、松嘎图所控多诬。惟杜凤来诬良捉拷属实分别问拟鞭责发遣如律。下部议、从之。　　

○戊寅。上行围。　　

○诣皇太后前问安。　　

○山东巡抚程含章、奏报到任谢恩。得旨、汝之朴实勤敏。朕早洞悉。嗣后惟有倍加勤慎。不遗余力。以副委任之意。勉之。　　

○又奏、东省水患。年甚一年。总因大小河道、无不淤塞之故。查上年被水者、七十四州县卫。以通省计之。三分涝二。总计五年之内。国家赈恤、及蠲缓银两。已有二百余万。民间被淹粮食。更不知几千万石。必须早为疏通。以救灾民。或酌借口粮。或平粜仓谷。容督同司道覆查奏闻。得旨、督抚重任。必当以念切民艰为本。明白议奏。　　

○刑部奏、请改男子拒奸杀人例。分别徒流。并绞候斩候之犯。如无起衅别情。无论谋故斗杀。均入缓决。从之。　　

○以河南驻防军政。年逾六十官六员。精力未衰。命留任。　　

○拨山东司库银三十万两。解往直隶、以济兵糈。　　

○是日。驻跸新衙门行宫。　　

○己卯。上行围。　　

○直隶总督颜检、奏参审理命案、任意刑求之知县。得旨、这所参审理四命重案、并不虚衷研鞫。将形迹可疑之人、任意刑讯、以致因伤身死之直隶长垣县知县黄湘虔。著解任、交该督提集全案人证。确讯究办。分别定拟具奏。寻奏、黄湘虔滥刑毙命。应请革职。从之。　　

○赏南苑苑丞章京等银币。看守各行宫苑户一月钱粮。海户银一千两。　　

○修山西兴县城垣、并挑浚蔚汾河道。从巡抚邱树棠请也。　　

○是日。驻跸团河行宫。翼日如之。　　

○庚辰。孝贤纯皇后忌辰。遣官祭裕陵。　　

○诣皇太后前问安。侍午膳。　　

○以拏获江南海盗张扣二、小王、予总兵官萧福禄、副将龚镇海、议叙。余升赏有差。　　

○辛巳。上奉皇太后回銮。还圆明园。幸同乐园。进膳。　　

○祭先蚕之神。皇后亲诣行礼。　　

