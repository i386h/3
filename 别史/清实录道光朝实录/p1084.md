<!-- { "loadSidebar": true } -->
○上诣大高殿行礼。　　

○还宫。　　

○谕内阁、江南狼山镇总兵谢朝恩。临阵捐躯。尸骸未获。浙江镇海县县丞李向阳。自缢殉节。殊堪悯恻。著加恩交部赐恤。以慰忠魂。　　

○谕军机大臣等、据刘韵珂奏、查明镇海失守情形。并各文员下落。又逆夷闯入余姚。并至奉化境内窥探。暨慈溪监犯。因变逸出各等情。览奏均悉。游击林亮光。既据查明为营员中得力之人。并其余被救得生各员。均著留营驱策。至该逆滋扰余姚等三县。皆在曹娥江之外。该抚已分拨兵勇八百名。前往余姚扼要处所守御。计日扬威将军奕经到浙。各省徵调兵丁。亦陆续可到。该抚仍先加意防范。毋误事机。其另片奏、余步云实与裕谦同时退回。并谢朝恩之子谢荣光禀称各情节。已降旨交奕经等查办。又另摺奏、请将各兵分拨万松岭等处。即著照所议办理。将此由六百里谕令知之。　　

○实授托明阿四川松潘镇总兵官。　　

○以甘肃西安协副将顺保、为江南狼山镇总兵官。　　

○以故湖南石门县添平所细沙隘土把总伍万岐弟万爵、袭职。　　

○旌表守正捐躯陕西兴平县民范汶欣妻王氏。甘肃靖远县民张添祥妻王氏。直隶南乐县民郭桢妻张氏。　　

○除直隶沧州荒废官地三顷七十六亩有奇租额。　　

○给奉天辽阳、牛庄、广宁、盖州、岫岩、凤凰城、等处被水旗人站丁及承德、盖平、新民、广宁、辽阳、海城、岫岩、七厅州县民户一月口粮。缓徵承德县歉收民地额赋。　　

○以孟冬时享太庙。自是日始。斋戒三日。　　

○己卯。谕军机大臣等、据仓场侍郎德春等奏、豫筹积贮以裕支放一摺。漕粮为天庾正供。必应先事豫筹。著朱树分咨有漕省分各督抚。将道光二十二年漕粮。除蠲缓外。实在起运约计若干万石。确切查明咨覆。由该漕督汇齐。赶紧先期具奏。毋任玩延贻误。将此谕令知之。　　

○命翰林院侍读学士李菡、提督安徽学政。　　

○旌表守正捐躯浙江平阳县民陈大新妻胡氏。　　

○户部议准、前任广西巡抚梁章钜疏报、天保县开垦水田二十五＜?土韦＞有奇。照例升科。从之。　　

○准大通桥车户分限匀扣应赔欠银。　　

○庚辰。孝敬宪皇后忌辰。遣官祭泰陵。　


大清宣宗效天符运立中体正至文圣武智勇仁慈俭勤孝敏成皇帝实录卷之三百五十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑冬十月辛巳朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○颁道光二十二年时宪书。　　

○试中式武举张育英等七十二人于太和殿前。　　

○谕内阁、桂轮奏、讯明矿匪挟嫌放火情形一摺。热河平泉州属回子地地方。被矿匪挟嫌放火延烧该州知州英宝已非寻常疏防可比。乃失事将及两月犯未缉获。实属漫不经心捕盗千总赵文德、把总杨凤林、缉匪是其专责。迄今犯无一获。实属因循疏懈建昌县知县仲淳既经讯明转山子系所属地方矿匪聚散又在所属犹复互相推诿。显系有心卸责捕盗千总王璞奉委缉犯。并无弋获。均难辞咎。英宝赵文德杨凤林、仲淳、王璞、著一并摘去顶带英宝仍先行解任。留于该州协缉。均勒限三个月严拏矿匪务获究办。傥限满无获。即行分别严参。八沟营参将丰生额建昌营都司乌勒西春均不上紧协缉。亦著交部照例分别议处。此案矿匪滋扰。前据阿勒清阿参、有意图消弭情事。该地方文武官既经疏防。又复观望。究竟有无讳饰等情。仍著桂轮确切查讯据实参奏余均著照所议办理。　　

○谕军机大臣等、前据裕谦奏、香港尚有夷兵房屋。降旨令奕山等覆奏。兹据奏称、原报埽荡一空。系指蔡寮木棚而言该逆嗣又搭造房屋贮货藏身并图招商走私。原奏实无捏饰等语。览奏已悉其关天培阵亡情形。卷查参将李贤原禀。并各处密为访查。关天培系激于忠义。毅然誓死。并非兵心叛贰。以致自尽。惟当逆夷攻陷炮台之时。兵丁散失致令主将阵亡甚为可恶。著奕山等将首先散走之兵丁确查严讯。从重惩办。又另片奏、香港地方。逆夷藉以挟制。并不久居。现在填塞省河。并不阻挠。业已赶紧兴工建台铸炮等语。浙江命将出师。一经剿办。难保不窜回广东。复图滋扰。现据奏称该逆以货船改造兵船。其心叵测。该省炮台炮位。必须及早建铸。方可有备无患。若此时稍存玩泄。临事再有疏虞。惟该将军等是问。该省各乡团练义勇。绅士捐办炮位。果能众志成城。何患不捦渠歼丑。至招回汉奸。固当防其内应。若示以恩信。不特散其党与。即可藉以杀贼。著该将军等明定赏格。剀切晓谕。有能焚烧夷船。捦斩夷目。即行据实具奏。候朕破格施恩。至香港地面。如有可乘之机。仍著相机收复为要。将此由五百里谕令知之。　　

○又谕、本日据奕经奏、山西陕西擡炮擡枪。最称利用。请每省酌调二百杆。每杆酌派兵丁二三人。委员管带赴浙应用等语。著杨国桢于山西省挑选擡炮擡枪二百杆委员迅速解浙。毋误要需。至陕西省前已调兵二千名。所带器械谅已不少著富呢扬阿察看陕西现存擡炮擡枪。如足敷调用。即著由陕西委员径解浙江军营。程途较可捷速。傥不敷拨解。即著恩特亨额于甘肃省所存擡炮擡枪。一并挑选。务足二百杆之数。迅速解浙应用。将此由六百里各谕令知之。　　

○又谕、本日据奕经奏、山东济南城守营参将托金泰、在登州创造三轮车炮。灵便可用。现在浙江应需如式制造。著托浑布饬令该参将带领熟习工匠。迅速驰赴浙江军营。听候差委毋稍迟误。将此由六百里谕令知之。寻奏、托金泰现在登州防堵遵饬回省。酌带弁兵工匠赴浙差委报闻。　　

○又谕、现在浙江剿办逆夷需用长矛。必应宽为筹备河南素产白蜡长矛。著鄂顺安选取数百杆。派委妥员。迅速解赴浙江军营应用。毋稍迟误。将此由六百里谕令知之。　　

○又谕、祁＜?土贡＞等驰奏、遵查越南国人阮得烘。在粤守候追欠。曾于臬司衙门呈称、＜?口英＞夷猖獗。专恃船坚炮利。该国所造之船颇为坚厚。如中国给该国王文书。即可代造。揆其情词。不过冀恳追欠。现在欠项全清。已经饬令回国。至该国之船炮。果否坚利。尚须查探等语。广东距越南较远一时难得确据。自系实在情形。著祁＜?土贡＞。梁宝常确加查访该国船炮火器。是否精于＜?口英＞逆。所有该国王有无至诚效顺之意。逐一设法探询确实。即行奏闻。事关外夷。诸宜慎密。将此由五百里谕令知之。　　

○又谕、讷尔经额奏、筹议海口情形一摺据奏北塘南北两岸。业已因地设险。居民可无迁避。后路亦有接应官兵皆有障蔽。并经胡超带同陈金绶。前往察看。知石生玉防守严密等情。布置尚为周妥。朕心甚慰。现届北风司令。逆船未必即来。一切防守事宜。正须先时筹办。免致临事周章。仍著讷尔经额相度形势。慎密防堵。如有夷船驶进口岸。即照所画机宜。痛加剿洗。务有以制其死命。傥该夷竟敢纷纷登岸。又将作何准备。仍当先事豫筹。不可稍存大意。是为至要。将引谕令知之。　　

○又谕、盛京直隶各海口。前经该将国总督妥为布置。想已周密。惟思＜?口英＞夷乘船近岸滋扰。船之大小不一。总视水之深浅以为进退。即如镇海宁波等处。该夷皆先用火轮船测量水势。是该逆何项船只能到海岸。可以测水而知。盛京直隶山海关各处。所辖海口甚多。水之深浅不一。该夷兵船最大。其次如三板火轮等船。何项吃水若干。谅该将军总督早已咨访得实。著即派委明干妥员。各就海口近岸水势。详细测量。何处深浅。何项船只可以拢岸。何项船只祇能离岸若干远近。不能直逼口岸。其海潮增长之时。水势深浅。均著一并查明。绘图贴说。据实具奏。又各海口情形不一。或滩或沙。或洲或岛。或居民屋宇。或旷远地面。何处最为险要。应如何设法剿御之处。亦著详细查明附奏。将此各谕令知之。　　

○壬午。谕内阁、麟魁等奏、查明天坛各坛内曹□少朽树株。请旨饬办。著派阿灵阿会同玉明、绵性、培成、载增、前往敬谨察看办理。　　

○又谕、御史双寿等奏、因案盘获在逃太监一摺。太监张国兴。著交内务府审办。又另片奏、太监逃走。地方官应严为缉拏等语。著直隶总督转饬所属州县。嗣后如有太监逃回本籍。立即严密查拏。并责成地保户长随时呈报。违者治以隐匿之罪。如该州县不能实力奉行。即著该督参处。　　

○又谕、德兴奏、酌拟抽裁兵丁一摺。马兰镇属遵化蓟州二营兵丁。系专操营汛。著即按成抽裁。其余左右两营、曹家路、墙子路、黄花山、五营路所设兵丁。均有专司守护之责。著毋庸抽裁。所有奉宁镇。属专司守护之兵丁。亦著毋庸抽裁。至应行添驻官兵。仍著讷尔经额酌量地方情形。均匀裁拨。以足额数。　　

○谕军机大臣等、讷尔经额覆奏筹议防堵一摺。据奏现已谕令沿海居民。添筑土堡。以为自固藩篱之计。并令各州县亲身劝导。严禁胥吏干预其事等语。著该督即广为晓谕。以百姓之力。护百姓之身家。劝导有方。众擎易举。其有捐资助饷。修建城堡。及雇募义勇造船铸炮者。亦即核实保奏。候朕破格施恩。惟州县贤否不一。务当稽查。勿令藉端勒派。骚扰地方。傥查有州县科派病民。即著严参示儆。其有核实办公。民情爱戴。日久著有成效者。自当据实保奏。以示鼓励。另片奏、屯驻兵丁策应等语。现在陕西后起官兵。行抵天津。著即照议屯驻葛沽地方。该处既属扼要之区。可为各路应援。著讷尔经额即会同胡超。妥为安插。务令声势联络。有备无患。将此谕令知之。　　

