<!-- { "loadSidebar": true } -->
○谕内阁、礼部奏、遵旨酌议应考章程一摺。据称各省异县同城者。即照同府异县之例。均不准其通考。惟异县同城。与同府异县者究竟有无区别。至所称土著良民。初应童试。如两县各有粮税。以现在所居之室庐为断等语。各省士民室庐。迁移无定。有祖父本居是县、而子孙迁居他县者。并有本身初则籍隶是县、后经迁徙他县者。又将作何办理。若概以室庐为断。难保不启抑勒讹诈之渐。且各省考试文童。尚有商籍灶籍卫籍等名目。或其人在是省充商。而室庐转在邻省。该文童取进时。经学政分拨府学县学。其父兄子弟籍贯即不能画一。应如何明定章程俾无窒碍之处。著礼部另行妥议具奏。　　

○又谕、二月初二日、著停止临御经筵。　　

○命伊犁领队大臣皂兴、阿克苏办事大臣辑瑞、来京。以头等侍卫忠泰、为伊犁领队大臣。调库车办事大臣扎拉芬泰、为阿克苏办事大臣。　　

○以招垦出力。予甘肃知州丁元淼优叙。　　

○丙戌。上诣绮春园问皇太后安。　　

○谕内阁、本年轮应查阅广东广西浙江福建营伍之期。广东广西、著即派耆英。浙江福建、著即派刘韵珂。逐一查阅。认真简校。如查有训练不精军实不齐者。即将废弛之将弁据实参劾。毋得视为具文。　　

○以镶黄旗满洲副都统德全、为库车办事大臣。　　

○命库伦办事大臣容照、来京。赏候补四品京堂麟庆、二等侍卫。为库伦办事大臣。　　

○戊子。谕内阁、钟祥等奏、勘估中牟大工善后事宜一摺。大工甫经合龙。善后事宜。必应早为赶办。以期一律巩固。现据该河督等亲加勘估。所有应办各工。均著照议妥速办理。其估需银四十九万七千九百余两。除将用存料物划抵、及已发充用各银外。不敷银二十五万六千三百余两。准将大工用賸捐输钱合银之款。凑足动用。至秸麻土方。照大工价值。量为酌减。亦著照所议办理。该河督等即督饬各员弁、认真经理。毋任稍有草率玩延。工竣核实验收。造册报销。该部知道。　　

○以襄办河东中牟大工始终勤奋。予已革道员福敏、以知府选用。　　

○抚恤琉球国遭风难夷如例。　　

○己丑。朝鲜国王李焕、遣使表贺万寿冬至元旦三大节。并谢赐祭王妃恩。增贡方物。命例外贡物、留抵下次正贡。赏赉筵宴如例。　　

○琉球国王尚育、遣使表贡方物。赏赉筵宴如例。　　

○以河东中牟大工妥速蒇事。赏道员王寿昌、龚庆祥、花翎。拣发参将霍隆武等蓝翎。余升叙有差。　　

○庚寅。谕内阁、向来派往朝鲜使臣。随带通官。每至五六员之多。因思朝鲜职贡往来。语言熟悉。通官本可酌减。且恐该通官等随至该国。或有骚扰需索等事。非所以示体恤。此次册封朝鲜王妃之使臣。著随带通官一员。嗣后凡遇派往朝鲜使臣。俱照此办理。该部即纂入则例。永远遵行。　　

○又谕、兵部奏、请储备水师人材等语。水师以得人为要。必须习居海上。熟谙沙礁。庶于洋面操巡。可期得力。傥不能涉历风涛。枪炮虽精。无从施展。其应如何妥为招募、设法鼓励之处。著海疆各督抚会同水师提镇、各体察地方情形。迅速妥议具奏。　　

○命保送河工刑部主事李万杰、工部主事牟所、吏科给事中韩椿、发往南河差遣委用。内阁中书吴吉昌、吏部主事夔达、户部主事庄缙度、发往东河差遣委用。　　

○辛卯。孝仪纯皇后忌辰。遣官祭裕陵。　　

○谕内阁、前因陆建瀛奏、查勘官荒地亩。人证多半在京。请饬就近提审。当交刑部严行审讯。兹据该部审明定拟具奏。此案宁晋县知县古韵、虽讯无隐匿官荒及重责严押情事。惟不及早亲往履勘。致被藉口指控。究属办理不善。古韵著交部议处。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百十四

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十五年。乙巳。二月。壬辰朔。　　

○癸巳。上诣绮春园问皇太后安。　　

○修山海关驻防八旗兵房。从副都统富勒敦泰请也。　　

○甲午。遣官祭文昌帝君庙。　　

○遣官祭先医之神。　　

○赏阵亡浙江处州镇总兵官郑国鸿孙文举人锷、七品小京官。　　

○添制江宁满洲营擡炮四十尊。修造鸟枪二百八杆。从将军岳兴阿等请也。　　

○乙未。安徽按察使常大淳、以亲老乞养。允之。以直隶霸昌道张云藻、为安徽按察使。　　

○丙申。谕军机大臣等、琦善奏、讯取诺们汗供词。褫革查封一摺。此案阿旺扎木巴勒粗勒齐木贪奸舞弊各款。业据该大臣讯取确据。褫革查封。其达剌喇嘛圆寂缘由。既无罅漏可寻。著即毋庸再行根究。至该犯之弟。擅敢纠约喇嘛。将该犯擡回。实属藐法。著琦善会同班禅额尔德尼、即将该已革诺们汗罪名。从重定拟具奏。并将所有财物。一并查明请旨。该处喇嘛众多。该大臣务须斟酌情形。妥慎办理。毋致滋生事端。将此谕令知之。　　

○又谕、已革驻藏大臣孟保、理藩院员外郎嵩禄、现有应行审办之件。恩桂、端华、倭什讷、著即刻前赴步军统领衙门。同阅此旨后。恩桂、倭什讷、先将孟保、嵩禄、传旨锁拏。押交刑部。并分赴该二处宅内严密查抄。端华、著亲赴海朴住宅。将伊家产财物先行查封。一并具奏。将此密谕知之。　　

○丁酉。祭先师孔子。遣大学士卓秉恬行礼。　　

○谕内阁、理藩院奏、请换赏班禅额尔德尼金册一摺。所有班禅额尔德尼应换金册。著各该衙门于本年三月内赶办完竣。即交该堪布等敬谨赍回。由驻藏大臣转交祗领。至应换金印。著琦善等传知班禅额尔德尼、于下届后藏年班堪布进京时。将现用金印交该堪布赍京。以便照式铸造。仍发给该堪布等领回转给开用。　　

○又谕、钟祥奏、勘估豫东黄河两岸各厅另案土工。请将劝捐银两拨办一摺。现在黄流挽归故道。两岸堤坝。必须赶紧估修。以资防御。所有豫省两岸十二厅。共估需例津二价银五十四万五千二百余两。东省曹河曹单二厅、并曹考厅之曹上汛。共估需例价银四万四千七百余两。俱著在于豫省各州县绅商捐输款内动拨办理。该河督即督饬各道、严催各厅赶紧兴修。勒限大汛前全完。工竣认真验收。如有偷减草率之处。即将承办各员指名严参。此案土工动用之款。毋庸报销。俟工竣验收后。造具工段丈尺清册报部。　　

○又谕、钟祥等奏、豫省上游各厅采购岁料。请援案酌加津贴一摺。岁秸为修防要需。必须乘时赶购。既据该河督等查明大工用料过多。上游各厅采购不易。自应量加津贴。所有中河本工并附近大工之上南、下南、卫粮、黄沁等各厅。共需加价银二万七千五百两。准其循案由司库垫发。归入中牟大工案内摊徵还款。该河督等即饬令各厅上紧采办。统限桃汛前全完。该河督届期核实验收。如有短少虚松。即著从严参办。　　

○又谕、潘锡恩奏、请将撤销议叙之委员。仍遇缺即补等语。前因江苏候补未入流齐钟兰、并非地方现任。例不准叙入安澜摺内保奏。照部议将议叙撤销。该员既系不准保叙之员。于办工时即属不应派委。所有该河督请将该员以本班遇缺即补之处。仍著不准行。　　

○浚河南贾鲁河。从巡抚鄂顺安请也。　　

○戊戌。祭大社。大稷。遣睿亲王仁寿、恭代行礼。　　

○孝淑睿皇后忌辰。遣官祭昌陵。　　

○予山东故大学士卢荫溥、入祀乡贤祠。从巡抚崇恩请也。　　

○己亥。上诣绮春园问皇太后安。　　

○命皇四子奕詝祭关帝庙。　　

○遣官祭昭忠祠。　　

○以翰林院侍讲锡龄、充日讲起居注官。　　

○庚子。谕内阁、户部奏、山西省武职养廉不敷银两。应准暂行借动地丁银两支放。仍于本年徵收上忙耗羡银内、照数提还原款。专案报部查核。此次著照所议办理。嗣后各省武职养廉。总须豫留闲款筹支。不得援照此案。请动地丁银两。率行开销。以符定制。　　

○谕军机大臣等、壁昌等奏、访拏盗犯办理情形一摺。据称江浙交界章练塘地方。周围湖河。毗连数县。港汊纷歧。内有匪徒聚集。出外抢劫。现在会同浙江营县。选带兵役。前往密拏。获犯多名等语。盗匪聚众抢劫。最为闾阎之害。必应实力严拏。著壁昌、李星沅、陈继昌、梁宝常、派委干员。会同该地方营县。于江浙交界处所。认真访缉兜拏。务令悉数就捦。不准一名漏网。以净根株。并知照该提督一体照办。傥不肖州县及庸懦武弁。于交界之地。意存推诿。任令逃匿邻境。以致此拏彼窜。即著该督抚指名参奏。以为纵盗殃民者戒。至现获各盗犯。著督饬承审之员。查明报案。悉心研鞫。尽法惩治。不准任其狡供避就。将此各谕令知之。　　

○辛丑。谕内阁、前因军机大臣等会议、科布多换防兵丁。可否改为眷兵。必须深悉该处地方情形。方能筹画尽善。当降旨交国勒铭阿等悉心体察。妥议具奏。兹据奏称、添建房屋及散放口粮等事。诸多窒碍。自系实在情形。所有科布多换防兵丁。改为眷兵之处。著毋庸议。　　

○谕军机大臣等、禧恩奏、奉天操演应需长矛一项。本省木质不甚适用。请于河南省采买白蜡杆。作为长矛等语。著鄂顺安派委妥员。于该省出产地方。采办白蜡杆三百根。运至奉天省应用。将此谕令知之。　　

○以工部左侍郎阿灵阿、兼署钱法堂事务。　　

○抚恤朝鲜国遭风难夷如例。　　

○壬寅。孝康章皇后忌辰。遣官祭孝陵。　　

○礼部议准、山东巡抚崇恩疏报、采访高密县贞节妇女任单氏等二百二十口。贵州巡抚贺长龄疏报、兴义府杨氏等五十六口。各请建总坊旌表。从之。　　

○癸卯。刑部奏、承审南苑行宫后殿被窃陈设玉器一案。请严拏行窃正犯。得旨、此案偷窃物件。原非重大之案。乃于上年十月交部审讯。迄今三月有余。该部未能悉心研鞫。究出行窃正贼。迅速完结。殊属玩延。刑部堂司各官、均著交部分别议处。　　

