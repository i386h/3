<!-- { "loadSidebar": true } -->
○内务府大臣奏、遵议逃走太监治罪章程。太监逃至河南山东山西及东三省。枷号一年。发往黑龙江给官员为奴。遇赦不赦。如逃至各省。即系越省远扬。永远枷号禁毙。另有案情。从重办理。仍将容留之人治罪。如止逃回顺天直隶本籍者。照旧例办理。逃往别州县、离本籍五百里以外。枷号六个月。发往打牲乌拉给官员为奴。三年释回。如复行逃走。即照逃往河南山东山西东三省之例治罪。从之。　　

○江西巡抚裕泰奏、讯明已革新城县知县席伊炳、被人编造贪纵各款歌词。尚无实在劣迹。惟禁止米谷出境。殊失政体。且既经示禁于前。而于黄念训影射搬运。又不查明。遽行饬差押放。实属办理错谬。生员孔广翴等、听从黄简思藉禁阻谷。希图讹诈。均应斥革杖责发落。黄简思揭告不实。应坐虚诬。业已在监病故。应免置议。下部议。从之。　　

○以保定等五处军政年逾六十官五员、宝坻等四处一员、热河围场两处十七员、精力未衰。命留任。　　

○旌表守正捐躯江苏丰县民王立媳王氏。甘肃安定县民石太妻曹氏。　　

○礼部议准、江西巡抚裕泰疏报、采访庐陵县贞节妇女王欧阳氏等三百六十六口。请建总坊旌表。从之。　　

○拨热河司库银。采买古北口兵粮。从都统耆英请也。　　

○己巳。协办大学士署直隶总督琦善等覆奏、长芦缉私章程。自本年正月。奏准添设卡巡。勒令滩盐归坨。并借给运脚。收买荒盐。防范已周。毋庸另议。御史袁文祥所奏、商人于正引之外。夹带私盐。先尽售卖。查长芦尚无此弊。惟该商雇募巡役。用盐折给工食。易滋弊混。现饬查禁。违者照私贩科罪。得旨、依议。认真办理。　　

○命塔尔巴哈台参赞大臣棍楚克策楞、伊犁领队大臣那桑阿来京。以叶尔羌帮办大臣关福、为塔尔巴哈台参赞大臣。赏福建延平城守协副将金和、副都统衔。为叶尔羌帮办大臣。乾清门三等侍卫赛什雅勒泰、二等侍卫。为伊犁领队大臣。　　

○旌表守正捐躯河南汜水县民宋景淋媳许氏。　　

○庚午。谕军机大臣等、伊里布奏、川省马边厅等处夷匪滋事。于滇省边界。拨兵巡防。以杜窜越。办理尚属周妥。四川官兵。现在马边雷波等处堵剿。云南永善边界。与川境雷波接壤。恐夷匪遇击奔窜。自应拨兵防范。该督已饬昭通镇普陀保酌带弁兵。前赴永善。在沿江要隘。严密防堵。遥示声势。夷匪自不致窜越。傥有逸匪窜入滇境。著即严饬截拏。解往川省审办。以慎边防而杜滋蔓。将此谕令知之。　　

○又谕、前据凯音布等奏、马边厅属夷匪滋事。委建昌镇总兵张必禄带兵往办。嗣又奏张必禄剿捕情形。并该夷匪潜越老林。拒捕戕官。该处路径丛歧。必得分头夹击。提督余步云已酌带精兵。径赴雷波。先将窜匪摉剿。再与该镇在老林会合。直捣其巢。蒇功可期迅速等语。穷夷小丑。出巢滋事。经官兵进剿。不难克日歼捦。计余步云带兵前往。迄今已两月有余。齐慎到省后。亦即前往分路进剿。何以迄今未见续奏。朕闻该夷势颇滋蔓。心甚悬系。现在会剿情形若何。该将军等接奉此旨。著即据实驰奏。毋许不实不尽。至进兵攻剿。务当相度机宜。冀得蒇功迅速。慎勿稍事迟延。致令滋蔓。懔之将此各谕令知之。　　

○命哈密办事大臣那当阿、帮办大臣佛麟、伊犁领队大臣莫崇武来京。赏刑部员外郎固庆、头等侍卫。为哈密办事大臣。已革叶尔羌参赞大臣兴德、蓝翎侍卫。为哈密帮办大臣。吐鲁番协领勒福、副都统衔。为伊犁领队大臣。　　

○颁江苏驱蝗神刘猛庙御书扁额曰福佑康年。　　

○添造江宁满洲营擡炮。从副都统常德请也。　　

○辛未。巡视南城御史清平等奏、查获官拨船户偷窃运仓漕米。得旨、冯二即冯隆等、均著交刑部严讯。该犯偷米。究竟起自何时。所供并无粜卖。自系藉词避重就轻。难保无寄顿他处。留为来年回漕之米。且该船户家中。俱有空炕地窖。显系积年藏米之处。种种情弊。务须彻底根究。按律定拟具奏。至二闸地方。起获米石甚少。或系闻拏搬运。仍著该御史严饬该司坊各官认真访捕。所有此次缉捕出力之南城兵马司副指挥黄大桢、著以应升之缺升用。拣发兵马司吏目高桐业、著以本班尽先补用。以示鼓励。　　

○命乌噜木齐领队大臣乌云阿来京。以乾清门头等侍卫乌勒恩培、为乌噜木齐领队大臣。　　

○命吉林将军祥康等来年无庸采取珍珠呈贡。　　

○展缓陕西绥德、米脂、清涧、吴堡、神木、五州县被旱被雹村庄新旧额赋。贷保安县被霜灾民耔种口粮。　　

○壬申。谕内阁、前据御史重豫奏、请严定各部院额外贴写书吏章程。当交吏部会同各该衙门议奏。兹据奏称、各部院现行例案。明晰周备。毋须再事更张。惟在实力奉行。不可日久生懈。嗣后著责令各部院该管司员、遵照定例。及道光十年奏定章程。于所属书吏。随时认真查点。如有捏造姓名。行止不端者。即行斥革。照例治罪。其不入卯簿之贴写。概行驱逐。不许一名溷入。并严饬该经承不得引用匪人。将散行贴写名目。永远禁止。如再有匪徒影射入署办事。准该经承指名禀究。加等治罪。若该经承滥行容隐收用。一经发觉。即将本犯与经承分别重惩。各司仍照例按月将该吏等年貌籍贯。详细造册。付送司务厅按名点卯。并按季知照都察院不时稽察。如查有前项情弊。除将该犯照例惩办外。即将失察之该管各官、一并交部议处。以上各弊。果系该管各官自行查出。据实检举。尚可量予宽免。若因犯案别经发觉。定将该管各官加等议处。不准议抵。　　

○又谕、御史陶士霖奏、请厘剔漕船耗费一摺。漕粮为天庾正供。例应严绝弊端。以肃漕政。近年耗费日多。以致丁力拮据。如所奏漕船沿途有总押分押、及漕委督委抚委河委等官、陋规馈送。以及行河有量水之费。湖口有放水之费。淮上盘粮。有兵胥比对之费。通州卸米。有经纪验收之费。又过坝过闸。在在需索。奸徒放帐。被诱百端。该帮丁等无计补累。势必满揽客货。致误程期。甚且挟制州县。勒增兑费。该地方官因而苛取病民。任意朘削。种种弊窦。实为漕务之害。不可不严行禁绝。著漕运总督、仓场侍郎及有漕各省督抚、务当破除积习。实力整顿。并通饬所属文武各官严密访查。傥该员弁等胆敢仗倚差委。肆意贪求。即行据实参办。其胥役匪徒诱耗各端。尤当随地随时。访拏究治。无稍疏纵。务使帮丁不至勒索州县。州县亦不至朘剥闾阎。庶于漕政民生。两有裨益。将此通谕知之。　　

○修浙江西塘柴埽各工。从巡抚乌尔恭额请也。　　

○修直隶献县臧家桥。从协办大学士署总督琦善请也。　　

○蠲缓山西应、太原、洪洞、河曲、保德、崞、隰、吉、襄陵、平定、十州县被雹被水被旱村庄新旧正杂额赋。并给贫民口粮有差。给应、太原、洪洞、河曲、四州县灾民一月口粮。加赈河曲县灾民一月。　　

○癸酉。上御洞明堂。勾到安徽河南情实罪犯。停决安徽斩犯五人。绞犯一人。河南斩犯四人。绞犯三人。余七十七人予勾。　　

○甲戌。上诣安佑宫行礼。　　

○两江总督陶澍奏谢失察道员李湘茞经理库务、款目纠缠、并年终注考不实、仍免降调恩。得旨、任劳任怨。事君以诚。卿独不之知耶。盖外任有年。未免有所沾染也。厥后当如何认真。又何待朕言。荣辱卿自择之。　　

○调广西布政使花杰、为江西布政使。江西布政使李恩绎、为广西布政使。


大清宣宗效天符运立中体正至文圣武智勇仁慈俭勤孝敏成皇帝实录卷之三百三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十七年。丁酉。十一月。乙亥朔。命吏部尚书汤金钊、驰往直隶宣化府查办事件。　　

○以工部尚书何淩汉、兼署吏部尚书。　　

○丙子。上诣绮春园问皇太后安。　　

○谕内阁、前因各衙门保送内阁侍读学士。除户部郎中宝寿外。皆非京察一等人员。当降旨著吏部妥议章程具奏。兹据奏称、查核各条例内所载不一。以致各衙门历次保送。不无参差。嗣后内阁满洲侍读学士、通政使司参议、光禄寺少卿、鸿胪寺少卿、并内阁蒙古侍读学士、各项京堂缺出。轮应部员升用。著各衙门先尽一等人员拣选保送。如一等无人。或一等人员另有不合例事故、及出各项差使。方准保送二等人员。其应保举二员者。如该衙门一等止有一员。先将一等保送外。仍准保送二等一员。以足二人之数。此项人员。于引见时有患病告假扣除者。著照侍班不到例议处。再遇京堂缺出。仍将该员保送。不得另行更换。如有保送后连次患病告假者。该部照例参办。以杜规避。其汉员内阁侍读学士、鸿胪寺少卿、二项轮用郎中时。亦著照此次酌定满洲人员章程。一律办理。以归画一。　　

○又谕、已革旧太仓监督杨廷栋、失察失火延烧廒座。经军机大臣刑部会审。拟以杖徒。自系照例办理。惟该监督旷不值宿。致令救火官兵。因仓门封锁。不能即时进仓扑灭。厥罪较重。著发往军台效力赎罪。以示惩儆。嗣后著仓场侍郎严饬各仓监督。每逢开仓日期。务当督同花户。将进仓人等逐细摉查。毋许携带火种。仍于封仓时逐廒检点。其该班监督如有值宿旷误者。著随时查明参处。不得视为具文。日久生玩。　　

