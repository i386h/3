<!-- { "loadSidebar": true } -->
○又谕、朕惠爱黎元。恫瘝在抱。各直省偶遇水旱偏灾。一经该督抚等奏到。无不立沛恩膏。不使一夫失所。惟国家经费有常。岂容以蠲缓赈济旷典。视为相沿年例。一切弊端。不加查察。竟至有名无实。是以前经降旨令江苏等省各巡抚认真查核。不准视为具文。任听吏胥舞弊。以期实惠及民。兹据给事中金应麟奏称、积贮之利无穷。补救之利有限。被灾地方。穷民最苦。而豪棍最强。富户最忧。而吏胥最乐。有搀和糠秕、短缺升斗私饱己橐者。有派累商人、抑勒铺户、令其帮助者。有将乡绅家丁佃户、混入丁册、希图冒领者。有将本署贴写皂班、列名影射者。有将已故流民乞丐、入册分肥者。有将纸张饭食车马、派累保正、作为摊捐者。有将经纪贸易人等、捏作饥民、代为支领者。甚至将已经报荒之地。水退不准耕种。以待州县履勘。名曰指荒地亩。百姓渐至逃亡。而奸狡之徒。以灾荒为得计。赈粮到手。犹复随众扳号。本境已完。旋即改居他邑。米船同境。设卡截留。典铺未开。邀人爬抢。生监把持。妇女喧嚷。种种恶习。不可胜言。州县略加惩处。吏胥即串同土棍。鬨堂毁辱。上司虑生事端。予以撤任。于是相习成风。册籍付之粮吏。银米委之劣衿。今岁已赈。明岁复然。真正饥民。全无实惠。加以疲猾州县。克扣赈粮。弥补亏空。病国病民。尤堪痛恨。从前乾隆嘉庆年间。捏灾冒赈之案。无不尽法处治。今十数年来。各省督抚未有参劾及此者。岂今之州县胜于前人乎。总缘各上司惮于举发。故虽百弊丛生。终不破案。实为近来痼习。嗣后各督抚府尹务当激发天良。力除积习。于稔收处所积存谷石。不准仅留例价。于歉收处所访查各弊。不得稍事姑容。傥不能实力实心。认真查办。查有前项弊端。经朕派员查出。或别有访闻。定当从重惩处。决不宽贷。勿谓言之不豫也。懔之慎之。将此各谕令知之。　　

○又谕、有人陈奏、江西候补县丞潘鈖、景耀等讹诈一案。曾于本年二月间。奉旨交陶澍、周之琦查办。嗣据该督抚奏覆、将潘鈖等革职完案。查陶澍摺内、称潘鈖摉查鸦片烟。被人控告。该县丞亦性耽鸦片烟。景耀亦有结骗之事。喧传人口。周之琦摺内、则称潘鈖等性情躁妄。予以革职。并称景耀先已告假回旗。查无被控案据。不予处分。与陶澍所参不同等语。潘鈖以私吸鸦片之员。摉查鸦片烟。讹索多方。实出情理之外。陶澍既称该县丞性耽鸦片。周之琦近在同城。岂无闻见。何以未经入奏。况官员私吸鸦片例应杖徒。如不将卖烟人供出。即应加等拟流。岂予以革职所能完结。至景耀以官员结骗。尤应严参。陶澍远在两江。尚能讯知其事。予以参革。周之琦身为巡抚。岂有不知此案之理。何以与该督所参不相符合。著陶澍即将潘鈖私吸鸦片烟、景耀结骗各案。再行详查妥拟。据实覆奏。该督务须破除情面。认真查办。毋得心存回护。避重就轻。方为不负委任。将此谕令知之。寻奏、潘鈖吸食鸦片。景耀谎借衣服卖钱。系从密访得实。分别入奏。周之琦系凭该衙门现在控案办理。是以两歧。报闻。　　

○命镇国公奕兴、在散秩大臣上行走。　　

○蠲缓江苏上元、江宁、句容、溧水、高浮、江浦、六合、丹徒、江都、仪徵、桃源、斫洲、元和、吴江、震泽、常熟、昭文、昆山、新阳、华亭、奉贤、娄、金山、上海、南汇、青浦、川沙、武进、靖江、丹阳、山阳、阜宁、清河、安东、盐城、高邮、泰、东台、甘泉、兴化、宝应、铜山、丰、沛、萧、砀山、宿迁、睢宁、沭阳、赣榆、无锡、江阴、宜兴、荆溪、金坛、太仓、镇洋、嘉定、崇明、六十一厅州县及扬州、大河、苏州、淮安、徐州、镇海、太仓、金山、八卫被水庄屯新旧正杂额赋有差。赈上元、江宁、句容、溧水、高淳、江浦、六合、江都、仪徵、九县及扬州卫军民。给桃源县及大河卫军民一月口粮。　　

○丙寅。上诣安佑宫行礼。　　

○孝慎皇后殡宫月祭。遣官行礼。　　

○谕内阁、前因武会试正副考官白镕等。置双好而中单好。屈抑人才。已降旨将白镕等降黜矣。朕查阅直省未中双好各武举内。陕甘双好武举马步霄、马上中七矢。步下中六矢。刀石俱系头号。较之单好中式罚科之马兴临、实为过之。朕不忍任其屈抑。致令向隅。马步霄、著加恩以营守备用。附于本科武进士之后铨选。其未补缺以前。仍准其一体会试。　　

○又谕、卢坤奏、省河盐课奏销。恳恩展限一摺。两广盐课。例系压年奏销。前于道光十年十二月奏销九年引饷。因行销迟滞。奏准展限三个月。并声明递年趱早一个月。计至道光十三年年底。复归原限。兹据该督奏称、本年行销十二年分引盐。因值夏秋大雨。潦水涨发。埠销迟滞。又值一年两次奏销。商力不逮。尚属实在情形。著照所请、所有两广省河各商。道光十三年应完道光十二年分课饷。著展至道光十四年三月底奏销。以纾商力。仍照原议递年趱早一月。至道光十六年年底。复归原限。嗣后该督务须督饬运司、实力催商赶运销售。断不准援案再请展限。以符定例而肃鹾纲。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百四十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。十一月。丁卯朔。上诣安佑宫行礼。　　

○谕内阁、武科为抡才大典。所有派出监射较射之王大臣。宜如何公平考校。以副朕求才若渴之心。历科中式武举。俱有能开出号弓者。是以一甲进士。即在此内挑取。上年壬辰科中式武举。虽有出号弓。而比较马步箭及刀石技勇之优劣。拔取一甲一名李广金、系十二力。本科朕亲试中式武举内牛凤山、孙和平、俱报开十二力弓。朕见其从容引满。因赏给十三力弓。仍能开满。可见此中不乏人才。皆由监射较射之王大臣自顾考成。虑覆试殿试时弓力不符。先为此避重就轻之举。武科大典。竟无一出号弓。成何事体。若使牛凤山等竟不能开出号弓。朕凭何取中一甲武进士乎。嗣后各直省考试武场。当认真挑取练习挽强之技。其派出监射较射之王大臣等务须秉公校阅。为国求才。用备干城之选。不得规避处分。屈抑人才。豫为弓力不符地步。再八力弓系属三号。历科间有备数充选之人。究非上乘。本科会试中式武举陈正坤、常奎基、佘碧元、王家燮、俱系开八力弓。未免过多。甚不出色。嗣后有似此开八力弓。而刀石并无头号者。该王大臣乖即不准挑入好字。以杜幸进而拔真才。　　

○叶尔羌参赞大臣长清奏、加意侦探卡外情形。俾有防范。西四城地近外夷。东五城贴紧后路。各大臣如有疏懈。据实严参。得旨、所见甚是。如不破除情面。认真办理。一遇缓急。兵将皆不可恃。岂止误国。先自误矣。谅汝不至如此不明事理。然朕所谆谕者。期勉之又勉耳。　　

○命陕甘总督杨遇春拨银七万八千九百十三两。解赴喀什噶尔英吉沙尔。备道光十四年经费。　　

○戊辰。上诣大高殿。寿皇殿。行礼。　　

○奉皇太后还宫。　　

○以伊犁领队大臣舒淩阿、为凉州副都统。凉州副都统寿昌、为伊犁领队大臣。兼正蓝穬蒙古副都统。　　

○修河南山东黄河两岸堤堰坝戗。添购上南、中河、仪睢、商虞、曹河、五厅碎石。及河南十三厅、山东二厅、来年秸石。从河道总督吴邦庆请也。　　

○己巳。上诣皇太后宫问安。　　

○赏顺天壬辰科乡试年老诸生王瑶等三名副榜。　　

○追旌殉难捐躯江苏无锡县赠大学士嵇永仁妾苏氏。　　

○采买宁夏满洲营来年兵粮。从总督杨遇春请也。　　

○贷福建南靖县修沿河长堤银。　　

○庚午。上御懋勤殿。勾到朝审情实罪犯。停决斩犯九人。绞犯六人。余十九人予勾。　　

○谕内阁、本日朝审勾到情实犯内奎秀福英阿一起。常犯库书史禹亭一起。法无可宽。均已予勾处决矣。此案奎秀、福英阿、身任库官。均有监临之责。听信戴云峰等虚出通关。截留侵蚀。各分用银一千两。库书史禹亭、胆敢勾串官吏。舞弊婪赃。刑部定案时有完赃不准免罪字样。不得不执法惩治。以儆贪邪。前经刑部奏、该犯等均于定案后陆续完缴赃银。彼时若不准其呈缴。恐豫先漏洩风声。因而畏罪自戕。转致幸逃法网。是以未经驳斥。第法不可废。不能以业已完赃。稍从末减。今各该犯均已明正典刑。所有奎秀、福英阿、史禹亭、完缴赃银。均著掷还。交其家属领回。　　

○以太常寺少卿徐炘、兼署光禄寺卿。　　

○辛未。铸给四川穆坪分管鱼通长官司钤记。从总督鄂山请也。　　

○除江苏常县坍没芦地一百七顷九十一亩有奇额赋。　　

○壬申。谕军机大臣等、本日据邓廷桢奏、职员被控因讼行贿。牵涉门丁书吏。请将该县革职审讯一摺。已明降谕旨、将该县刘文革职。职员管慎修斥革。交该护抚审办矣。此案职员管慎修、辄至申陈氏家饮酒。迨被王蒿等讹诈。慎愿出钱了事。又复串嘱李赓光、捏控抢殴。而李赓光既听嘱诬控在先。复自行呈首牵控行贿于后。显有讼棍播弄辗转串唆情事。管慎修所缴银两。如果实系捐项。必有捐簿可查。何以不由董事催收。而交县书送署。况系愿捐在先。自应早行呈缴。何以适当被控之时。始行缴案。恐该县刘虎文实有因事勒索、借捐影射情弊。案关职官因讼行贿。必应彻底根究。以成信谳。著佟景文即行提集全案人证。秉公严审。按律办理。该护抚务当破除情面。断不许稍存徇庇回护之见。致有不实不尽。将此谕令知之。寻奏、霍邱县捐办工程。向系缴存归库。陆续领用。此次管慎修实系捐办挑河。刘虎文于收捐后。即经禀府立案。讯非藉捐行贿。惟控案未结。遽尔收捐。致滋物议。究属错谬。管慎修照官吏挟伎饮酒律拟杖。业经革职斥革。均毋庸议。李赓光、王蒿、俱照律拟杖。下部议。从之。　　

