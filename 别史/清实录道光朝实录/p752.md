<!-- { "loadSidebar": true } -->
○又谕、芦坤奏、韶州府属文武各员。歼捦盗匪多名一摺。此案盗匪蒙叫化等、聚党二百四五十人。结盟抢劫。扰害闾阎。经韶州府属文武各员督饬兵役。注意穷摉。将蒙叫化并其夥党先后歼捦多名。惟尚有要犯吴亨仔等未获。著该督仍严饬各该文武员弁上紧摉拏。务在必得。以绝根株。其所获各犯。或已解道府。或分解各县。若按名提省。道远人多。且此等积恶盗犯。非就地审办。不足以儆匪类而快人心。该督一俟祁＜?土贡＞到省交卸抚篆后。赴南雄韶州一带查阅营伍。著即顺道至后。亲督该道府等详晰审讯。就近分别惩办。以昭炯戒。　　

○以本年乡试。考试应开列试差人员于圆明园正大光明殿。　　

○以故奉恩将军绵遵子奕成、袭职。　　

○以正蓝旗满洲副都统奕礼、兼署镶黄旗蒙古副都统。　　

○甲辰。谕军机大臣等、寄谕河南巡抚杨国桢。本日据步军统领衙门奏、浙江金华县民人刘正字即刘西山、呈称分发河南候补县廖汉章、系伊亲戚。廖汉章之胞侄廖庆禧、率领伊叔跃沧、德彰、并伊叔祖秋发、及祥符县生员王隽、入毛里教。此教盛于闽浙之间。而在河南仅廖庆禧及王隽等数人。互相倡和。著该抚细加察访。该省是否实有其人。实有其事。如果属实。即著将案内人证。派员解往浙江。交富呢扬阿等归案审办。将此谕令知之。　　

○又谕、本日据步军统领衙门奏称、浙江金华县民人刘正字即刘西山、呈称分发河南候补县廖汉章、系伊亲戚。廖汉章之胞侄廖庆禧、率领伊叔跃沧、德彰、并伊叔祖秋发、及祥符县生员王隽、入毛里教。此教无男女长幼之别。聚众烧香。谓之点腊。互相淫嬲。谓之碰缘。为首者谓之佛祖。每岁除夕。用红纸大书值日功曹免见。诸神免参。调之示优。能劝十人入教者。则升一级。给有擅木印信。廖庆禧之印。去夏五月二十八日。伊兄庆桢已为带回浙江兰溪。其相见礼。以先入教者为尊。亲长亦甘侍立。此风盛于闽浙之间。而在河南仅廖庆禧及王隽等数人。互相倡和。去冬十一月。廖汉章差遣公出。廖庆禧高坐说法。廖秋发听讲。违弟子礼。廖庆禧肆行殴打。将其发辫揪落。并立有服罪字据。伊曾经劝说。以触伊怒。绝其饮食等语。案关传习邪教。虚实均应彻底根究。著该抚等派委妥员。详晰查访。该地方是否实有习教各情。廖庆桢曾否带回檀木印信。一并确切查明。即督同臬司刘韵珂、提集案内人证。悉心研鞫。务期水落石出。毋枉毋纵。以成信谳而净根株。将此谕知富呢扬阿、并传谕刘韵珂知之。寻巡抚乌尔恭额奏、准河南巡抚杨国桢、将被控人等解浙。讯明廖庆禧等并无习教传徒、及揪殴廖秋发情事。均免置议。刘正字挟嫌编造名目。赴京越控。拨发边远充军。下部议。从之。　　

○两广总督卢坤奏、据署儋州知州诸镇等、会议办理黎匪善后事宜八条。一、酌留弁兵。以慎防闲。一、团练乡勇。以资守御。一、摉捕余匪。以断根株。一、查拏汉奸。以绝煽惑。一、设立墟场。以通有无。一、禁越界往来。以杜勾串。一、讲求水利。以免荒旱。一、筹拨经费。以备缓急。俟与抚臣祁＜?土贡＞会商筹办。得旨、总要行之有益。持之以久。方为妥善。　　

○以办理广东黎匪妥速。予知州诸镇等升叙有差。　　

○予故科尔沁扎萨克多罗扎萨克图郡王敏珠尔多尔济、乌珠穆沁扎萨克和硕车臣亲王多尔济济克默特纳木济勒、浩齐特扎萨克多罗额尔德尼郡王额林沁诺尔布、叶尔羌阿奇木伯克郡王衔贝勒阿布都尔满、祭如例。　　

○修广东外海内河水师各营战船。从总督卢坤请也。　　

○除直隶固安县水冲沙压地十六顷四十二亩有奇额赋。　　

○乙巳。上御含辉楼。阅侍卫骑射。　　

○谕军机大臣等、富呢扬阿奏、现审革员摭拾旧案。希图挟制。请旨惩办一摺。此案已革萧山县县丞卞同春、于被参后。经该抚将该革员违例擅受陆维桢控赌一案。提省就质。该革员明知案已审虚。应究串诈。辄摭拾年久已结旧案。并别项不干己事。妄行具禀。实属逞刁挟制。且罗织事外各官。冀免究问已罪。情尤险谲。官员被该上司参劾。若率听其逞刁挟制。以冀幸免。即难保无不肖劣员。纷纷效尤。不惟无此政体。且此端一开。于吏治营政。士习民风。均属大有关系。刁风断不可长。著富呢扬阿即将卞同春于案已审虚后。虑究串诈之罪。如何逞刁挟制之处。悉心研鞫。秉公审办。如该革员于擅受一案。情罪较现犯为轻。即按律定拟具奏。傥另有贪赃枉法重情。即从重定拟。严行惩办。总期水落石出。以成信谳。无枉无纵。将此谕令知之。寻奏、卞同春所控各案。一无凭据。仅以空言争办。得旨、卞同春发往新疆当差。　　

○命太仆寺卿吴孝铭、光禄寺少卿文溥、往杨村查验新增剥船。　　

○以乾清门二等侍卫齐克唐阿、为御前侍卫。　　

○修浙江西防厅海塘。从巡抚富呢扬阿请也。　　

○丙午。谕内阁、昨据琦善将阅过直隶提标各属将弁、应行降补勒休各员。开单呈览。朕详加披阅。技艺生疏。弓马平庸者。至十六名之多。国家设兵卫民。全在地方无事之时。各该督抚提镇等督率将弁。竭血振作。认真操演。冀成劲旅。方为有备无患。兹古北口各营将弁中不能振作者。至十六名之多。各兵技艺。半属生疏。固由该将弁等意存懈玩。治有整饬。总由该提督薛升平时不能认真督饬训练。奖勤儆惰。破除情面。任怨任劳。以该将弁等相率因循。罔知振作。薛升著交部议处。寻议上。得旨、薛升降二级留任。不准抵销。　　

○礼部议准、河南巡抚杨国桢疏报、采访光山县贞节妇女孔李氏等六百七口。武安县郭韩氏等一百四十五口。上蔡县安司氏等四十五口。遂平县萧赵氏等一百九十九口。陈留县刘杜氏等三十口。请各建总坊旌表。从之。　　

○以江西南昌、新建等县粮价增昂。命平粜仓谷。　　

○丁未。上诣绮春园问皇太后安。　　

○命惠郡王绵愉、带领侍卫十员。往奠故仪郡王绵志茶酒。赏银二千两治丧。予祭葬。谥曰顺。　　

○朝鲜国使臣洪敬谟等三人、于大红桥瞻觐。　　

○戊申。谕内阁、察罕喇嘛绰尔济、系由国初投效来京。且在西藏军前效力。现在之察罕喇嘛、驻京有年。既在喇嘛印学习行走。著撤销绰尔济。赏给呼图克图职衔。至该察罕喇嘛转世之后。并准其作为呼图克图。此系念其从前著有军功。从优赏给。其他不得援以为例。　　

○旌表守正捐躯河南中牟县民李安仁妻贾氏。　　

○免湖北黄州卫遭风沉没军船应赔漕米。　　

○己酉。上御勤政殿听政。　　

○谕内阁、前因步军统领衙门拏获囤运米石人犯高清吉等一案。当降旨交顺天府、将武清霸州一带有无囤积回。漕情事。查明具奏。兹据何淩汉等奏称、派委候补知县欧阳学等、分赴各该州县严密记查。并会同该牧令亲履沿河一带村镇。逐细确勘。尚无囤积回漕情事。现在漕船陆续抵通。此等弊窦。究难保其必无。著该府尹严饬该沿河地方官随时密查。有犯必惩。勿令稍有松懈。并著仓场侍郎饬坐粮厅、不时亲往查察。务使积弊肃清。自此次严查之后。傥仍有前项弊端。或被人参奏。或因案发觉。不独将该地方官等从严惩办。并将该侍郎府尹等一并惩处不贷。所有在逃之何姓。仍著缉拏务获。归案审办。　　

○谕军机大臣等、本日据都察院奏。吉林民人于登贤控称、伊弟因向卢祥索欠不回。经素识之周有文、告知伊弟被人殴打。伊闻信赶往。伊弟向伊告知。因与卢祥要钱分争。卢祥噶令卢彦淩、卢二、用铁尺打伤。性命不保。嘱为鸣冤。旋即殒命等语。案关殴伤毙命。既经报明。自应迅为验讯。且时方夏令。该理事同知锦珠勒、何以迟至半月之久。始委巡检往验。已属迟延。复将所控铁器伤痕。俱以拳脚踢打呈报。该同知提讯。又不严行安办。辄将卢二、及于登贤指出见证之苏文斗、均行释放。迨于登贤赴吉林将军衙门呈控。批厅讯办。该同知复嗔上控之嫌。将于登贤掌责管押。迄今五月。凶手尚未治罪。所控各情。如果属实。殊出情理之外。著保昌即将卢祥、卢二等、行提到案。亲加严讯。务使水落石出。傥该同知锦珠勒另有别情。即严行参办。毋稍徇纵。将此谕令知之。寻奏、于登魁实系被卢彦淩踢伤身死。卢祥无噶令卢彦淩等殴打情事。仍照原议办理。于登贤所控虚诬。因痛弟情切。并无挟嫌诬告情事。应毋庸议。下部知之。　　

○调正黄旗蒙古都统奕颢、为镶红旗满洲都统。以克勤郡王承硕、为正黄旗蒙古都统。　　

○以詹事府少詹事史评、为内阁学士。兼礼部侍郎衔。大理寺少卿溥治、为太仆寺卿。　　

○添设喇嘛印务处贴写笔帖式二员。学习笔帖式四员。从理藩院尚书禧恩等请也。　　

○庚戌。上奉皇太后幸慎德堂。进膳。　　

○谕内阁、宝兴等奏、查勘昭陵团城应修工程一摺。据称现查情形。必须赶紧兴修。抑或暂行保护。俟明奏方向合宜。再行修理。著钦天监即选择日期。奏明敬谨办理。　　

○又谕、裕泰奏、特参滥刑毙命之吏目。并禀报不符之知州。请分别革职解任一摺。此案贵州署平远州吏目试用从九品陈承恩、因生员郑国玺将王庚等刃伤。拏住后不候该州旋署究办。违例擅自讯问。叠责手心至二百之多。致郑国玺因伤殒命。难保无藉端故勘情事。平远州知州严昌钰、身任地方。使本地生员与署内幕友、因请托不遂争殴。致吏目滥刑毙命。其平日漫无约束。已可概见。且起衅根由。据该州原禀、系郑国玺侵那喻汝成税银。而尸母郑张氏控词、则称王庚等以税银抵还该州之弟严昌锦欠项。质之郑国斌、供词虽称郑张氏所供各情。系属捏砌。惟税银则称系喻汝成自行短解。并非郑国玺侵那。种种情节。均属不符。必应确切根究。陈承恩著即革职拏问。严昌钰著即解任。交该抚提同案内人证。严行审讯。务期无枉无纵。不准稍有不实不尽。以成信谳。寻奏、讯明郑国玺侵那税银。央求州署幕友王庚、转恳缓追不允。将王庚砍伤。陈承恩讯问擅责。致郑国玺毙命。请将陈承恩从重发往新疆充当苦差。知州严昌钰、年力就衰。平日又漫无约束。请勒令休致。下部议。从之。　　

