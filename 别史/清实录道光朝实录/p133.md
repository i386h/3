<!-- { "loadSidebar": true } -->
○谕内阁、昨据索特纳木多布斋等参奏、本年元旦、朕未出顺贞门以前。有红轿二乘、由神武门中门而出。所奏并未分晰。当经降旨、将奕经逐出乾清门。革去护军统领。与护军参领等一并严议。原属咎所应得。并将瑞亲王、顺承郡王伦柱、交宗人府严议。瑞亲王并退出内廷行走。本日据英和等奏、查明是日由神武门中门走出者、红轿青轿各一乘、系惇亲王府、及内阁学士恒龄家轿夫。并惇亲王府太监贾得路等、赴英和私宅面诉。特派定亲王奕绍、庄郡王绵课、大学士长龄、会同军机大臣审讯。是日由神武门中门行走。实系红轿青轿各一乘。该轿夫太监等所供、与步军统领衙门所奏相符。惇亲王平日不能训饬本府人等。以致擅出中门。已属非是。且以行走中门属实。又令太监私赴英和宅内诉辨、并未由中门行走。本应重惩。姑念甫经分府。诸未谙习。惇亲王著退出内廷行走。并交宗人府严加议处。恒龄著交部严加议处。其内阁学士及副都统、先行开缺。听候部议。瑞亲王、及顺承郡王伦柱、轿夫并未由中门行走。其开放布帐径行之处。俱著加恩免其议处。瑞亲王仍著在内廷行走。御前大臣等参奏摺内、未能详细查明。率行书写红轿二乘由中门而出。亦属疏忽。著交部察议。葛升、李三、及太监贾得路、陈双幅、俱著交刑部照例治罪。　　

○谕军机大臣等、那彦成等奏、河北野番、及察罕诺们汗全数回巢、并酌移河南四旗蒙古、各一摺。青海黄河以北。屡经番族占据。察罕诺们汗一旗、复勾结汉奸。夥同抢掠。经那彦成等设卡防堵。断绝粮茶。并访获汉奸巨盗、及偷穵金沙各犯。分别惩治。现据察罕诺们汗稽颡乞命。所属蒙番、全数押回河南贵德原牧。各族野番、势已穷蹙。自可宽其一线。惟河北不可复留野番一人。使汉奸蒙古无可假借。方为正本清源之道。所有偷住河北之贵德循化各番族、共一万七八千人。现已全数回巢。著该督等派委干员。即将河南各族野番、逐一编查。设立千户百户等、分别管辖。仍各按户口。与蒙古一律易买粮茶。由各族千户就近代为请票。如有为匪不法、及偷渡河北之人。即不准请票易粮。并著于野番南渡时、查明本系何族。即交该族千百户递管安插。各处渡口。分派把守。傥有一人私渡。即将该千百户一律治罪。该番族经此次惩创之后。管束既严。门户亦别。其势愈分。其力愈弱。自属一劳永逸之计。其请将该番族比照玉舒番子之例。立定贡马章程。于约束之中。仍寓羁縻之意。著即妥议章程具奏。至另摺奏、河南四旗蒙古扎萨克郡王达什仲鼐等、较河北各旗、稍为富强。因屡被野番贺尔族侵掠。不遑安居。请迁居河北助勒盖一带。酌给口食。并派循贵营员、沿途护送等语。该四旗蒙古、游牧河南已久。此时若令移居河北。是先示番贼以弱。如移驻后、该蒙古不能自固藩篱。或番贼复行渡河抢掠。仍恐不能相安。此事务当筹画万全。不可轻议更张。致将来又滋流弊。其河北原住二十四旗蒙古。除台吉恩开巴雅尔一旗、尚堪自卫外。余二十三旗扎萨克、大半避入内地。并有散处边内、插帐住牧、及沿途乞食者。自应妥为安置。所有各旗蒙古散失户口。著该督即饬令各府州县、于编查边内居民保甲时、查明该蒙古姓名旗分。分起押交各该旗王公台吉、领回住牧。其实系穷苦无依者。如捐赏口食银两。尚有不敷。即著奏明、酌发赏需以资接济。该督等务须妥为经理。使内地不得存留蒙古。亦不使蒙古界内、私藏汉奸。俾各安生业。永靖边陲。方为不负委任。将此谕令知之。　　

○宗人府等衙门覆奏、此次惇亲王绵恺、瑞亲王绵忻、分府。所拨包衣人等。因上年查出之另档人丁。虽系抱养民人之子。内多有久经当差。通晓清汉文者。差使可期得力。经宗人府奏准、拨入两府五百四十余名。又拨闲散等四百五十余名。查此项若准其占食各旗钱粮。实与定例未协。且王公初封时。所分包衣人丁。将来生齿日繁。其钱粮例由该府自给。未有以国家之兵饷。作王府包衣之养赡者。惇亲王所奏。事属难行。应请留于两府。陆续挑补钱粮。从之。　　

○陕甘总督那彦成等奏、查西宁甘凉河肃一带。先后安设卡兵四千余名。现在野番全数回巢。自应撤回。以节经费。惟刻下查拏汉奸。及将来蒙古归牧。均须官兵弹压。所有河州、洮州、巴燕戎格、各处卡兵。自应全撤。其甘凉宁肃一带。于岁底撤十分之五。二月再行全数撤回。报闻。　　

○福建巡抚叶世倬、年老休致。调安徽巡抚孙尔准、为福建巡抚。以安徽布政使陶澍、为巡抚。甘肃按察使徐承恩、为安徽布政使。浙江盐运使蔡炯、为甘肃按察使。　　

○甲戌。上诣皇太后宫问安。　　

○御紫光阁。赐蒙古王、贝勒、贝子、公、额驸、台吉、及呼图克图、外藩使臣等宴。并赏赉有差。　　

○谕内阁、本日召见瑞亲王。据奏、听得惇亲王口称、伊福晋之轿、初一日系由神武门东门行走、并未行走中门等语。与昨日葛升等所供、又不相符。葛升、李三、及太监贾得路、陈双幅、业已交刑部治罪。著刑部堂官秉公严切根究。实系由何门行走。务得确情。并将协尉四十八传讯。无难质对得实。讯明覆奏。不可稍有含混。　　

○命科尔沁达尔汉亲王布彦温都尔瑚、在乾清门行走。　　

○调正黄旗蒙古副都统恩铭、为镶白旗满洲副都统。以阿克苏办事大臣永明额、为正黄旗蒙古副都统。　　

○乙亥。谕内阁、兴平仓花户吴成玉、在庄郡王绵课舆前、呈控宗室柯二等二十余人、向伊讹诈。并将解劝之刘八铺内抢空等情。著交宗人府按名查传。会同刑部。归于花户刘铭前控宗室扰累案内、秉公严行审讯。宗人府经历吉勒章阿、于宗室德克吉太、馈送礼物。并未收受。禀明究办。尚属体面晓事。吉勒章阿、著交部议叙。　　

○展缓江苏阜宁、安东、二县被水积歉民欠地价、及应徵升科银。　　

○丙子。上诣雍和宫行礼。　　

○谕内阁、惇亲王在内侍皇考多年。同朕仰承教训。一切礼法。靡不周知。乃甫经分府。即有该王福晋乘轿径由神武门中门行走之事。当即特派王大臣等、查明是实。朕不得不治以应得之咎。然究系无心之过。孰意惇亲王设法剖辨。始则差太监潜赴英和私宅关说。继则致意瑞亲王、在朕前分辨。朕即令刑部、将该府太监轿夫等复行详讯。并令传唤协尉四十八、当堂指实。今据刑部覆奏、遵旨讯问、三面质对。实系由中门行走。惇亲王巧为脱卸强词。苟且无耻之故态复萌。所谓心劳日拙者也。当其分府之前。伊同瑞亲王屡经召见。训示周详。旬日之间。举动若此。朕深愧化导无方。仍著宗人府遵照前旨、加等严议。三日内具奏。所有乐部事务。著定亲王奕绍管理。雍和宫、中正殿、著庆郡王绵慜管理。特谕。　　

○以喀喇沁王满珠巴咱尔、浩齐特王贡楚克栋罗布、有疾不能当差。命回游牧处调理。　　

○展赈直隶霸、保安、文安、大城、永清、雄、安、新安、任邱、清苑、安肃、新城、博野、祁、高阳、河间、肃宁、无极、藳城、新乐、冀、南宫、新河、武邑、衡水、赵、隆平、宁晋、深、武强、饶阳、安平、定、深泽、望都、献、三十六州县上年被水灾民。并缓徵开、元城、大名、南乐、清丰、东明、长垣、武清、蓟、固安、宁河、东安、交河、天津、青、静海、正定、阜平、钜鹿、任、鸡泽、曲阳、通、三河、宝坻、香河、大兴、宛平、房山、顺义、满城、定兴、容城、束鹿、蠡、景、东光、吴桥、宁津、沧、南皮、盐山、栾城、南和、平乡、广宗、永年、邯郸、曲周、广平、丰润、玉田、枣强、柏乡、高邑、五十五州县歉收村庄本年额赋。　　

○展赈奉天小黑山、白旗堡、二处上年被水旗户。　　

○展赈江苏海州、上年被水灾民。给铜山、沛、萧、邳、睢宁、丰、宿迁、七州县并徐州卫、民屯一月口粮。　　

○给安徽宿、凤阳、怀远、灵壁、凤台、泗、五河、盱眙、天长、九州县并凤阳、长淮、泗州、三卫上年被水被旱民屯一月口粮。　　

○缓徵山东恩、夏津、武城、范、濮、博平、章邱、邹平、长山、新城、齐河、齐东、济阳、禹城、临邑、长清、陵、德、德平、平原、东阿、东平、惠民、海丰、乐陵、商河、滨、沾化、滋阳、滕、峄、汶上、阳谷、寿张、单、城武、定陶、钜野、郓城、观城、朝城、费、聊城、堂邑、茌平、清平、莘、馆陶、冠、高唐、博兴、高苑、乐安、寿光、潍、邱、济宁、金乡、嘉祥、鱼台、郯城、兰山、菏泽、曹、利津、蒲台、六十六州县并德州、东昌、临清、济宁、东平、五卫上年被水被雹被虫灾民新旧额赋。给恩、夏津、武城、范、濮、博平、六州县灾民一月口粮。　　

○以山西保德州萨拉齐厅上年被水。命发常平仓谷出借平粜。　　

○贷黑龙江齐齐哈尔城、墨尔根城、二处上年被水旗丁耔种粮石。　　

○丁丑。世祖章皇帝忌辰。遣官祭孝陵。　　

○谕内阁、兵部严议已革护军统领奕经等、管辖门禁不严、均照溺职例革职。实系咎所应得。姑念奕经平日读本尚好。著革去副都统。加恩仍留内阁学士之任。喀尔满、著加恩降补副护军参领。佛尼音布、著加恩降补委护军参领。　　

○赏已革内阁学士恒龄、二等侍卫。在大门上行走。　　

○调镶红旗汉军副都统敬徵、为镶蓝旗满洲副都统。以直隶天津镇总兵官印登额、为镶红旗汉军副都统。　　

○陕西布政使唐仲冕、年老休致。以陕西按察使常文、为布政使。兼护巡抚。两淮盐运使钱宝甫、为陕西按察使。　　

○命江苏按察使陈廷桂来京。以淮海道林则徐、为按察使。　　

○戊寅。谕内阁、宗人府奏、遵旨加等严议惇亲王、请革去王爵等语。惇亲王于伊福晋乘轿径由神武门中门行走、设法剖辨。巧为脱卸。宗人府照违制革职例、议以革去王爵。实属咎所应得。惟念惇亲王究系甫经分府。诸未谙习。著加恩改为罚亲王俸五年。每年仍准支领一半。分作十年坐扣。　　

○又谕、恒龄系大学士托津之子。恒龄之妻、乘轿由神武门中门行走。有乖体制。皆由托津平日不能管教所致。托津著革去紫缰、及双眼花翎。仍准戴用单眼花翎。以示惩儆。　　

