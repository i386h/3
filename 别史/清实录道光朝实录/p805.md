<!-- { "loadSidebar": true } -->
○又谕、本日据乐善等奏、＜?口英＞咭唎夷船。阑入闽省熨斗洋面。并用小船窜入内港。妄递呈禀。业经该将军等派委员弁。严行驱逐出洋。并据副将文通等呈到夷人所递夷书。确系内地刊印之本。业谕乐善等严密饬查闽省各州县。有无代刊夷书铺户。密拏办理。并据乐善等奏称、咨明粤省一体饬查。著卢坤等于广东各属严饬稽查。有无此项夷书。并著查出代刊夷书铺户。严拏究办。至此次夷船。已由闽省驱逐出境。难保其不驶入粤洋。卢坤等务当严饬沿海文武员弁。加意防范。稽查弹压。勿令滋生事端。将此各谕令知之。　　

○又谕、本日御史陈功奏、请申严闽省海禁。以裕民食一摺。据称福建省城。地狭人稠。产米不敷民食。全赖台米接济。向例台湾客米。不准贩运浙江广东各省。原所以筹备民食。自道光四年。前任总督孙尔准。招商采买台米。贩运天津。海禁一开。虽奏明事竣仍照旧停止。而数年以来。台米散出。犯禁图利。来省甚少。闽中深受其害。推原其故。皆由海口奉行不力。文武员弁。利其偷漏。以为分肥之地等语。台米不准越口贩运。例禁綦严。著程祖洛等通饬各海口申明例禁。实力稽查。如文武员弁奉行不力。即著严参惩办。不得有名无实。日久生玩。将此谕令知之。　　

○以方泽大祀。礼节娴熟。赏太常寺寺丞卓麟、五品顶带花翎。　　

○朝鲜国使臣洪命周等三人于三旗营箭亭瞻觐。　　

○丁亥。孝慎皇后殡宫月祭。遣官行礼。　　

○谕内阁、前据钟祥奏参、撤任阳信县知县恩福、逞刁呈?。含混狡执等款。当降旨交文孚秉公审讯明确。据实具奏。兹据奏称、查明此案情节。并无隐漏。提集案证。讯与该省卷案相符。当将恩福传至公堂。按款指问。据供前因未见全案。怀疑请示。今见案情。疑释心服等语。此案既据覆核明确。并无偏抑。该县恩福、辄以不能指定之词。妄凭胸臆。逞刁渎诉。挟制上司。此风断不可长。著即革职。以惩刁诈而儆官邪。该部知道。　　

○以右春坊右庶子花沙纳、为云南乡试正考官。翰林院编修朱其镇、为副考官。京畿道御史刘谊、为贵州乡试正考官。刑部郎中狄听、为副考官。　　

○以病痊侍郎廖鸿荃、署工部左侍郎。　　

○戊子。谕内阁、昨据文孚奏、查讯山东撤任知县恩福、逞刁渎诉一案。覆核案情。实无偏抑。是钟祥将该县恩福、奏参撤任。声请议处。确核定谳。并无不实不尽。恩福于被参后。以不能指定之词。妄凭胸臆。逞刁渎诉。挟制上司。此风断不可长。当经降旨斥革。以示惩儆。文孚身为大学士。于此等案情。既查无偏抑。则劣员刁诈之风。自应按律定拟。奏参惩办。以儆官邪。乃因恩福业经该抚原参议处。即将怀疑呈诉处分。声请应否免议。殊非大臣任怨之道。文孚著交部议处。　　

○展缓山东历城、章邱、新城、齐东、齐河、陵、平原、禹城、济阳、临邑、长清、德、德平、长山、聊城、堂邑、博平、茌平、莘、冠、馆陶、高唐、恩、平阴、东阿、阳信、乐陵、商河、滨、临清、夏津、武城、邱、阳谷、寿张、郓城、三十六州县。及德州、东昌、临清、三卫被旱庄屯旧欠额赋。　　

○贷山西凤台、沁水、二县被旱灾民耔种口粮。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百六十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未六月。己丑朔谕军机大臣等、前据乐善等将＜?口英＞咭唎夷人所递夷书。咨送军机处。当经呈览。朕详加披阅首页标明道光甲午年夏镌字样。并有图章中引用经书等语。断非外夷所刻。该国在粤东贸易来往。必有内地奸民。通同勾引刊刻传播。殊属可恶。且此书刻自上年。何以今春即由该国传至闽省。从此严切追究。不难得其确情。著该督抚等密速访查。务将代刊夷书之铺户。拏获到案。究明此项夷书系由何人编造。何人送交该铺刊刻。确切指明。以凭查办。不准稍有讳饰。致干重戾。将此谕知卢坤、祁＜?土贡＞、并传谕彭年知之。夷书二本。著一并发给阅看。寻总督邓廷桢等奏、拏获刻字匠屈亚熙供称、＜?口英＞咭唎国住粤夷人雇伊父屈亚昂、并梁亚发、与伊三人。刊刻夷书。其底本不知来历。伊并无勾串夷人传教情事。复据该夷商供称、此书由来已久。该国刊刻汉字。不能工致。故携至澳门刊板。并非内地编造。至外洋驶风。瞬息千里。故此书刊自上年夏间。今春即可传到闽省。屈亚昂、梁亚发、闻拏逃匿。获日另办。屈亚熙按律拟杖徒。下部知之。　　

○又谕、前据乐善等奏、＜?口英＞咭唎夷船。阑入闽省外洋当即驱逐。并将该夷人所递夷书。咨送军机处。当经呈览。朕详加披阅。其书首页标明道光甲午年夏镌字样。何以今春即由该国传至闽省。该国在广东贸易来往。其书自系广东内地代为刊刻。业经谕卢坤等密速访查矣。惟该夷人等鬼蜮情形。种种莫测。难保无闽省内地奸民。互相勾引之事。该将军等惟当严饬各地方官密速访查。傥查明实系闽省铺户所刊。即行严拏究办。并讯明其书底本。系由内地何人交铺代刊。逐一根究。务期水落石出。不得因该夷人等业经驱逐出境。将就了事。致有不实不尽。将此谕令知之。寻奏、闽省刻字。宋体居多。皆不似夷书工整。逐细确查。并无代刊夷书之人。得旨、现在虽已查明。并非闽省刊刻。然沿海州县。仍应严饬访查。不可一奏了事。虽闽省坊刻。类多宋体。而夷书则小楷工致。焉知非鬼蜮伎俩。有意为之耶。　　

○大学士军机大臣遵旨议奏、喀喇沙尔办事大臣额勒锦奏喀喇沙尔铺户商民情愿自备资斧。搬接眷口等语。前因回疆甫经戡定。恐民回交涉生事。是以不准商民携眷安家。现在西四城之巴尔楚克等处。既经奏明准令携眷。东西城事同一体。事属便民。似无流弊。应如该大臣所奏办理。从之。　　

○庚寅。谕内阁、各直省调署实缺州县佐杂员数。向例按季报部。以备查核。兹据吏部查明道光十四年。山东省春夏秋冬四季分。广西省秋冬二季分。调署各员。现未造册报部。广西距京较远。山东本系近省。何以上年四季分调署员数。迄今均未造报。殊属延玩。此系照例事件。有无调署。不难立即查明。似此任意积压。数年后必至部中无从稽核。所有该二省未造各册。著各该抚迅即造报。毋再延缓。其迟延各职名。著查明一并送部查议。嗣后各直省仍著照例按季报部。以符定制。不准再有稽延。　　

○辛卯。展缓江苏丰、沛萧、砀山、四县及徐州卫积歉庄屯新旧额赋。　　

○壬辰。上诣绮春园问皇太后安。　　

○谕内阁、本年恭逢皇太后万寿庆典。所有八旗及在京文武大臣官员内有坐扣公项罚俸。著加恩展限一季。　　

○又谕、前因文孚查讯山东撤任知县恩福、逞刁渎诉一案。既经查明钟祥原参。实无偏抑。并不按律定拟。以惩劣员刁讦之风。仅将该员怀疑呈诉处分。声请应否免议。殊非大臣任怨之道。特降旨将恩福革职。并将文孚交部议处。兹据吏部议以降三级调用。自系照例办理。姑念其事属因公。著加恩改为降四级留任。近来内外各大臣。公正无私。不偏不倚者。固有其人。然仅能谨慎自守。遇事瞻顾不前。以沽名邀誉。置身于无过之地为得计。罔顾实心敬事之道。因循推诿。不肯任劳任怨者。颇有其人。积习相沿。深为寒心。朕综理庶务。于内外大小臣工一切功过。无不准情酌量。照例核定从不稍存成见。畸重畸轻。嗣后各大臣等。惟当善体朕意。振刷精神。湔除积习。不避嫌怨。以归核实而免委靡。用副朕谆谆诰诫之至意。将此通谕知之。　　

○癸巳。谕内阁、户部奏、请饬催欠解饭银。以资办公。各直省应解饭食银两。系该部办公必需之用。乃积欠累年。动逾钜万。虽屡经饬催。仍复延宕。实属不成事体。著安徽江宁、江苏、贵州、甘肃、湖南、湖北、浙江、山东、两淮、两浙、福建、广东、山西、直隶、江西、河南、云南、四川、广西、各督抚盐政。即将历年积欠饭银十五万四千余两。及本年应解饭食银两。迅速委员解部。以备支放嗣后务令年清年款。毋再任意拖延。致干咎戾。　　

○又谕、朱为弼奏、审明长淮三帮、不戒于火一案。并无怀挟私嫌亏短掩饰情弊一摺。本年三月间。长淮三帮。在河口塘内。失火延烧。当降旨交该漕运总督、督饬淮扬道确切查讯。兹据奏称、实系火起仓猝。因风延烧。并无怀挟私嫌。亏短掩饰情弊。所有各帮运弁沈世城等。均有降调处分。不准抵销除沈世城并未随船北上。即著先行离任外。其常白帮千总李清桢、淮安二帮千总胡定海、凤中常帮千总万元卫、凤常帮千总萧汉卿等四弁。现在押运遄行。著毋庸派员接运。即饬令该弁等一手经理。戴罪押运。前抵通州。俟交仓完竣后。再行照例办理。　　

○甲午。新授河东河道总督栗毓美、奏谢升授恩。得旨、诸凡实力为之。河工积习。若能一丝不染。方为不□委任。勉益加勉。　　

○朝鲜国王李焕遣使表贺册立皇后。并加上皇太后徽号。进贡方物。命留抵下次正贡。宴赉如例。　　

○修改江西永宁县城垣。添开城门一座。从巡抚周之琦请也。　　

○乙未。上御勤政殿听政。　　

○谕内阁、孟魁等奏、查办书吏偷漏课银情形。并报满税书开设商店。包纳关税各摺。山海关已满税书曹际昌等。前已降旨交刑部审讯。著该副都统即将已革牛庄海口经书曹盛之即曹良玉、店夥朱老耀即朱耀武、跟役郭敏、曹良玉之侄曹际昌即曹开文、一并饬交临榆县派役迅速解交刑部。严审定拟具奏。　　

○以翰林院侍读学士功普、为詹事府詹事。候补三品京堂桂龄、为太仆寺卿。　　

