<!-- { "loadSidebar": true } -->
○谕军机大臣等、本年浙江安徽湖北等省被灾之区。均极宽广。江西湖南各地方。亦多偏灾。现经各该督抚纷纷奏请蠲缓钱漕。分别赈赏。朕无不悉照所请。立沛恩施。因思来岁漕额。减缓既多。若不豫为筹裕京仓。则三十一年北地数十万人口食。从何而出。现在各省被灾固多较重之区。其并未成灾者。尚复不少。仅恃蠲缓所賸之漕。兑运北上。尚济何事。为此剀切谕知有漕各督抚。各就地方情形。或妥筹采买。或劝令捐输。或由河运。或办海运。就积贮之多寡。酌米价之低昂。总期源源运京。补漕粮之不敷。裕仓储于不匮。中外同享乐利之休。方慰朕意。断不可心存畛域。或推诿于帮费。或藉口于歉年。竟置京仓短绌于不问。该督抚经朕特＜??闲＞封圻。受恩深重。当此灾重漕亏之时。既应以本省筹画为急。尤当以神京拱卫为先。清夜扪心。其能恬然自安乎。勉之勉之。朕将拭目俟之矣。将此各谕令知之。　　

○赈安徽怀宁、铜陵、和、望江、贵池、宿松、无为、芜湖、东流、当涂、桐城、繁昌、五河、宣城、含山、南陵、庐江、凤阳、十八州县及屯坐各卫被水被旱军民。缓徵太湖、巢、泾、合肥、舒城、宿、定远、凤台、滁、青阳、建德、潜山、寿、怀远、灵壁、阜阳、建平、颍上、盱眙、天长、霍邱、泗、全椒、来安、二十四州县及屯坐各卫被水被旱村庄新旧额赋。　　

○赈浙江仁和、钱塘、海宁、嘉兴、秀水、嘉善、海盐、石门、桐乡、乌程、归安、长兴、德清、武康、余杭、新城、平湖、安吉、山阴、会稽、萧山、余姚、建德、桐庐、二十四州县及杭严、嘉湖、二卫被水灾民。蠲缓富阳、上虞、淳安、遂安、临安、于潜、昌化、孝丰、分水、慈溪、金华、兰溪、东阳、义乌、永康、武义、浦江、汤溪、西安、龙游、寿昌、二十一县被水村庄额赋有差。　　

○给山西徐沟县被水灾民口粮。蠲缓太原、徐沟、萨拉齐、三厅县被水村庄新旧额赋有差。　　

○癸巳。赈湖北蒲圻、黄陂、孝感、蕲水、蕲、潜江、江陵、石首、武昌、咸宁、大冶、黄冈、天门、松滋、公安、江夏、兴国、汉阳、广济、嘉鱼、汉川、沔阳、黄梅、监利、二十四州县及屯坐各卫被水灾民。缓徵天门、钟祥、京山、云梦、应城、枝江、荆门、当阳、通山、九州县被水村庄新旧额赋。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百七十四

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。十一月。甲午朔。遣官祭先医之神。　　

○谕军机大臣等、御史范承典奏、访闻盗首陈双嬉、现在登州洋面屡肆劫抢。地方文武束手无策等语。陈双嬉经闽浙江苏叠次剿捕。受创之后。逃窜登州。势更穷蹙。何难及时就捦。兹据该御史奏称、近来船只愈多。滋扰更甚。若不及早查拏。贻害地方。何所底止。著陈庆偕到任后。迅即密委干员驰往该处。按照摺内所指地方。严密查拏。务将陈双嬉及各夥盗悉数捦获。断不准一名漏网。并查明道协各员。有无畏葸推诿情事。据实具奏。原摺著钞给阅看。将此谕令知之。寻奏、盗匪陈双嬉、经升任抚臣徐泽醇奏明饬拏未获。核其情形。与该御史所奏略同。惟是否南窜。究无确据。当即咨行登州镇道。督饬所属设法购拏。至前护登莱青道登州府知府诸镇、文登协副将景琳、是否于海防漫不经心。亦俟查明确实覆奏。得旨、姑息迁就。切忌切忌。　　

○又谕、据万贡珍驰奏、匪徒戕官毁署派兵剿捕一摺。湖南新宁县地方。匪徒聚众滋事。拥进县城。戕害知县。寄居该县之前署县家属。同时被害。打毁衙署监狱。实属罪大恶极。殊堪发指。该处界连广西。前年猺匪雷再浩等勾结民人李辉等结会抢掠。即系新宁县地方。经湖南广西两省会拏剿办。此次复敢进城戕官。必其余孽复萌。且恐首犯李姓即李辉亲属。若不即行上紧缉获。必致日久蔓延。现经饬委文武员弁带兵前往。合力围捕。相机督办。计期冯德馨早已接印。著即驰赴该处。督率迅剿。带兵游击刘国瑞、安能独当一面。著酌委威望较重之大员。兼程驰往督拏。所有毗连广西各处。务即派兵堵缉。毋令此拏彼窜。总期全数弋获。尽法惩治以儆凶顽。不准一名漏网。并著郑祖琛严饬该省文武员弁实力防堵。一有匪徒窜入。即严拏痛剿。不得稍分畛域。以期立尽根株。傥此次办理稍涉宽纵。日后必致养痈贻患。不可不虑及也。署新宁县知县万鼎恩、并前署县李博家属。均被戕害。情殊可悯。著冯德馨详晰查明奏闻。其如何起衅根由。亦著确查据实具奏。将此由四百里各谕令知之。　　

○添购山东二厅河南十二厅豫防甎石料。从河道总督颜以燠请也。　　

○乙未。谕军机大臣等、昨据万贡珍奏、新宁匪徒戕官毁署派兵剿捕情形。已有旨令冯德馨驰赴该处督剿矣。本日据裕泰驰奏情形相同。已亲往督办。著裕泰会同冯德馨、督饬文武员弁分别剿抚。解散胁从。务将首恶及附和匪徒悉数捦拏。尽法惩治。迅速蒇事。毋令滋蔓。稍留余孽。致贻后患。昨寄谕旨甚详。该督抚传阅。自当遵办。所有首匪李姓。是否即李世得余党。因何起衅。是否该县办理不善。以致激成事端。均著详细查明。据实具奏。将此谕令知之。　　

○以直隶开州协副将经文岱、为云南昭通镇总兵官。　　

○丙申。谕军机大臣等、御史赵东昕奏、遣散水手恐滋事端。请饬豫防一摺。本年江浙各帮水手。前经陆建瀛等会议奏准。将浙省各帮与苏松军船册内无名及游帮短纤人等。在济宁一带。概行遣令回籍。兹据该御史奏称、该水手等遣散之后。未必安分谋生。况自淮以北。界连山东河南直隶等省。加以湖广江皖流徙灾黎。傥该水手等煽诱勾结。为害匪浅。且此等无业之徒。在船则为水手。在岸即为游民。人数既多。最易滋事。著直隶江南山东河南漕河各督抚。不分畛域。严密稽查。务于镇市地方交界处所及近海口岸。加意防范。妥为资遣安插。不得酿成事端。并著各该督抚于所属各营额设弁兵。时常操演。明示以训练之勤。隐消其犷悍之气。编查保甲。其法最良。使若辈无窝藏之地。流品自清。设有一二不逞之徒。藉端滋扰。不难立时兜拏。总期弭患未萌。方称妥善。设或办理未协。致有他虞。恐该督抚不能当此重咎也。将此各谕令知之。　　

○以工部左侍郎陈孚恩、署刑部尚书。　　

○太傅予告大学士阮元卒。予祭葬。谥文达。命其子候选知府祜、服阕后即选。　　

○缓徵两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、十一场被水歉区新旧额赋。　　

○丁酉。谕军机大臣等、有人奏、南河吴城六堡溃堤。未能合龙。运道淤垫。漕船万难回空等语。外南六堡。洩黄缺口。经杨以增饬令厅营各员、克日赔修。现未据报堵合。若如所奏原拟于十月十五日合龙。复于十四日走占。金门水深三丈有余。转瞬冰合。人力难施。合龙更无把握。且运河自清江以至高宝。百余里内。淤高一丈有奇。现在回空漕船。已抵杨庄。似此淤塞阻滞。势必不能依限归次。又将贻误新漕。所关匪浅。福济现计出闱。著即会同陆建瀛、迅速亲赴该处。详细履勘。督饬工员将缺口赶即堵合。不准再任迟误。一面勘明运河淤垫处所。设法办理。以资浮送。并将湖河大局通盘筹画。俾现在无误回空。即重运经临。亦可通利遄行。方为妥善。至缺口已否堵合。运河如何淤垫。实在情形。并著确查具奏。原摺著钞给阅看。将此各谕令知之。　　

○以大学士穆彰阿、仍充上书房总师傅。　　

○命翰林院修撰李承霖、在上书房行走。　　

○调陕西河州镇总兵官三星保、为山东曹州镇总兵官。曹州镇总兵官吉顺、为河州镇总兵官。　　

○己亥。上诣绮春园问皇太后安。　　

○谕军机大臣等、徐广缙、叶名琛覆奏、＜?口英＞夷复询进城一节。业经晓谕解释。该国颇知畏服一摺。览奏均悉。朕嘉悦之怀。笔难尽述。此次＜?口英＞夷复询进城。原不过冀转颜面。叠经该督抚反覆开导。已据该酋将粤民立碑纪功等情寄知该国王。嗣接来文。词意颇驯。所有前询进城一节。并未提及。该督等又密购其新闻纸。备知该国王寄信呅口□翰、谆谆以生意要紧。并传知五港领事。一体察看民情。毋许多生别端。是其畏威怀德。信而有徵。其新领事咆口□灵、人亦驯顺安静。从此通商裕课。共享安平。该督等筹画尽心。办理确有把握。故能消其桀骜。俾就范围。以后该督等仍当随时体察。联官民为一气。民心日固。斯夷情益服。商民共悦。实为永久乐利之计。朕为海疆生民庆。不仅为得人庆也。勉之勉之。将此谕令知之。　　

○庚子。展缓齐齐哈尔、黑龙江、墨尔根、布特哈、呼兰、特木德、贺依等城被水田地积欠粮银。并给兵丁口粮。　　

○辛丑。缓徵河南祥符、商邱、宁陵、鹿邑、夏邑、永城、柘城、汤阴、汲、新乡、获嘉、辉、延津、浚、封邱、考城、河内、济源、原武、修武、孟、温、阳武、陈留、氾水、睢、安阳、淇、滑、武陟、息、临漳、郑、杞、中牟、兰仪、荥阳、荥泽、密、武安、涉、内黄、洛阳、偃师、嵩、淮宁、项城、扶沟、四十八州县被旱被水被雹村庄新旧额赋。　　

○壬寅。冬至。祀天于圜丘。命皇六子奕?、恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○停次日朝贺。　　

○赏八旗兵丁一月钱粮。　　

○展缓甘肃河、狄道、靖远、陇西、阶、崇信、皋兰、渭源、金、静宁、隆德、宁、武威、宁夏、宁朔、灵、中卫、平罗、泾、灵台、二十州县及沙泥州判所属歉区新旧正杂额赋。　　

