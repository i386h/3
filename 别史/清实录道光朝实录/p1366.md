<!-- { "loadSidebar": true } -->
○癸丑。谕内阁、潘世恩年逾八旬。精神强固。向无疾病。兹因上焦火盛。腰胁作痛。奏请赏假二十日。若照常给假。转虑调理未能从容。殊非所以示体恤。潘世恩著无庸定以给假日期。俾得安心颐摄。俟病体痊愈。再行销假入直。以示朕眷念耆臣至意。　　

○以太常寺卿青麟为内阁学士兼礼部侍郎衔。仍留江苏学政任。翰林院侍读学士富呢雅杭阿为光禄寺卿。　　

○追予明季遇贼捐躯原任湖南知县杨开、里民黄凤德、入祀忠义孝弟祠。从署巡抚万贡珍请也。　　

○甲寅。旌表守正捐躯陕西城固县民妇顾邓氏女桂女。　　

○乙卯。以游牧地方收获平常。贷土尔扈特亲王策林喇布坦一年俸银。　　

○丙辰。以翰林院编修车顺轨为湖南乡试正考官。徐元勋为副考官。编修赵畇为四川乡试正考官。龚自闳为副考官。　　

○丁巳。绥远城将军托明阿奏操演擡枪擡炮章程。得旨、依议。务期得力。不可疏怠。　　

○贷浙江帮丁银二万五千两。协济本年新漕运费。　　

○戊午。两江总督陆建瀛奏、近日两淮鹾务。疲敝已极。推原其故。总由私盐充斥。官盐昂贵。商人成本过重。纲运滞销。欲减价以售销。而商本已折。欲顾价以保商。而官销益绌。现饬运司但明伦、严饬办事商人赶紧捆运。并严禁官员书吏积压需索等弊。此急则治标之计。若通盘筹画。欲策万全。非确有十分把握。断不敢轻于一试。得旨、竭尽心力为之。朕惟卿是望。　　

○旌表守正捐躯湖北随州民涂维刚妻杨氏。　　

○己未。孝恭仁皇后忌辰。遣官祭景陵。　　

○谕内阁、陈孚恩、福济奏、讯出巡抚收受馈送银两。请旨革讯。并将狡供之知县革审一摺。山西巡抚王兆琛、汾阳县知县曹文锦、山阴县知县金作节、河津县知县程震佑、著一并革职拏问。交陈孚恩福济严行审讯。　　

○又谕、陆建瀛奏、河工地方水势、现饬保护。并另筹筑堤束水等语。现在洪泽湖水增长。江潮亦极旺盛。该督惟当加意保护。勿稍疏虞。一俟水落归槽。即相机筹办。务使漕运河工。均臻妥协。其滨江低洼处所。间被淹漫之处。著照所拟妥为办理。　　

○谕军机大臣等、本日据陈孚恩、福济奏、讯出山西巡抚王兆琛、有受赃情事。请遵前旨查封等语。著陈孚恩、福济、督同随带司员等。迅即亲往王兆琛署内。将资财一切严密查封。将此谕令知之。　　

○以仓场侍郎季芝昌为山西巡抚。未到任前。以布政使兆那苏图署理。　　

○以内阁学士朱嶟为仓场侍郎。仍留顺天学政任。礼部左侍郎吴钟骏仍署仓场侍郎。　　

○以故广西庆远府属南丹土知州莫芳圃子树棠袭职。　　

○庚申。谕内阁、刘韵珂、吴文镕奏、攻剿渔山盗匪。先后筹办情形一摺。浙洋渔山。盗匪依为巢穴。现经该督等。督饬镇道雇勇添船。复飞咨水师提督窦振彪、统师前往。先后捦斩多犯。沈毁多船。并将巢穴门户。分别毁除填塞。洵足示震慑而昭炯戒。惟渔山一岛。孤悬海外。若不立法稽查。严行申禁。难保不日久又成盗薮。著该督等即严饬黄岩镇。于该镇所属中左右三营内。每月轮派游击一员。亲率本属舟师前往巡查。并著该镇于游击轮巡一周后。亲往覆查。分别具结。总期渔山盗窟。捣除净尽。不准再有人迹往来。以副朕绥靖海疆至意。　　

○谕军机大臣等、寄谕山东登州镇总兵官德通、已革山西巡抚王兆琛、现经钦差侍郎陈孚恩等。讯有受赃情事。该革员籍隶山东福山县。著该镇会同登州府知府。迅即亲往王兆琛住宅。将所有家产资财及什物一切。严密查封。不准稍有偷漏隐匿。再候谕旨遵行。将此谕令知之。　　

○辛酉。署河东河道总督颜以燠奏报到任谢恩。得旨、勤慎公廉。河工锢习。一切捐除。庶能不负委任。看汝何所趋向耳。　　

○命通政使司通政使程庭桂、驰往山东署按察使。　　

○壬戌。旌表守正捐躯四川双流县民易添榜妻骆氏。妾师氏。　　

○癸亥。镶白旗蒙古都统贝子绵岫、以失察参领侵蚀库银。革去都统。以都察院左都御史柏葰兼镶白旗蒙古都统。仍署镶黄旗蒙古都统。　　

○甲子。定郡王载铨等会奏、议覆浙江清查仓库章程十条。一、严定追补处分期限。三万两以上。应如所奏从严加紧。革职限半年缴。余照原定章程。五千两以下。降二级。限一年缴。五千两以上。限二年缴。一万两以上。限三年缴。二万两以上。限四年缴。俱革职留任。全完开复。完不足数。监追查抄。一、上司分赔属员亏空。除本员及家属著追完缴外。应按未完银数。作为十成。提出四成。由浙省捐廉归补。其余六成。照例分赔。一、书差积欠。严追著赔。不准藉词民欠。辗转延宕。一、军需案内垫办工程。除例准报销外。余分别捐廉摊补。一、流抵房屋什物。赶紧勒限变价。一、仓库钱粮盐课水乡漕白等款。一律由藩司勒追。无庸分交运库等处。其应追盘缺霉变仓谷。准照旧案。每石折银一两买补。一、米价核定追缴。一、交代勒限速结。一、钱粮严密查提。一、公用酌量节省。从之。　　

○云贵总督林则徐覆奏、遵查云南试用知府张恩溥、并无风疾。该员曾任四川知县。升任湖南苗疆要缺同知。年力正强。气体充实。询以吏治。甚属明练。堪资差遣。报闻。　　

○以翰林院侍讲爱仁充日讲起居注官。　　

○乙丑。谕军机大臣等、本日据季芝昌奏、途次接奉廷寄、折回浙江查办一摺。季芝昌现已简放山西巡抚。著仍遵前旨。会同吴文镕等、秉公确查历任抚藩。于属员亏那。有无偏袒。分别轻重。据实参奏。并著一面具奏。一面即起程来京。将此谕令知之。　　

○以太常寺卿温葆淳为宗人府府丞。　　

○丙寅。两广总督徐广缙等奏、查外夷之来中国。原为通商。何得节外生枝。妄思要挟。总由内地奸民。自蹈贪顽。先得该夷之利。为其所饵。希图暗中耸惑。更可倚势自肥。连年横波叠浪。层出不穷。皆由于此。现访获新宁县属、私通夷人潜递书信之李象经。查阅该犯信稿。悖谬绝伦。行同叛逆。例应斩决。已于审明后即行正法。以昭炯戒。下部知之。　　

○旌表守正捐躯浙江青田县民饶海棠妻姚氏。　　

○缓徵山东邹、滕、二县被雹村庄新旧正杂额赋。贷滕县灾民仓谷。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百六十九

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。六月。丁卯朔。上诣绮春园问皇太后安。　　

○以修理广东九龙城寨。予候补通判顾炳章等升叙有差。　　

○贷河南武陟县修沁河民堤银。　　

○戊辰。旌表守正捐躯贵州毕节县民罗泳达妻吴氏。　　

○己巳。谕内阁、陆建瀛奏、请将营求补缺之道员革职一摺。南河候补道陈韶、周际云、于该督委署淮海道缺。尚未拟补何员之际。竟敢函致藩司。嘱为探听。居心殊属巧诈。陈韶、周际云、均著即行革职。以为卑鄙营求者戒。　　

○庚午。谕内阁、柏葰、荣玉木□□奏、旗库红白赏银无存。请借支部库银两散放等语。此项银两。毋庸借动部款。著绵岫于罚俸外另罚赔银五百两。迅交该旗。以资散放。所有原亏银两。仍勒令已革参领开隆阿等依限完缴。不准迟逾。　　

○又谕、德诚、吴钟骏奏、请饬催南粮帮船等语。南粮帮船衔尾北上。原不容片刻稽延。兹据该侍郎等奏称、三进江广各帮漕船。尚未据漕运总督咨报盘验过淮。若再迟滞。必致有误回空。著漕运总督将三进江广各帮漕船赶紧相机筹办。务令迅速渡黄。跟踪前进。并著东南两河直隶各总督山东巡抚遴委干员。协催北上。傥押运各员藉词耽延。及地方官督催不力。即著一并严参。俾免迟滞而利漕行。　　

○辛未。谕内阁、舒兴阿奏、请将讳盗营私之参将革职严审一摺。阿克苏城守营参将彭年、于防兵赵得喜行窃库银一案。已据库书访有端倪。诿为不知。不即严拏。并有被控授意纵放。希图规避。及种种营私情事。彭年著即行革职。归案严审。务期水落石出。以成信谳。　　

○又谕、长春园左门值班参领胡松额、著照部议降二级留任。加恩准其抵销。此案太监踰墙外出。时值夤夜。值班官兵等疏于觉察。当被营兵拏获。尚无别项重情。是以姑从薄惩。傥因巡查疏忽。以致自外越墙进内。则事关重大。非寻常疏忽者可比。定将值班兵丁重治其罪。并将该值班参领等从严惩处不贷。　　

○贷江苏山阳、阜宁、二县暨淮安、大河、二卫被水灾民耔种口粮。　　

○壬申。以太常寺少卿常志、为太常寺卿。　　

○癸酉。谕内阁、张祥河奏、请将失察差役索诈毙命之同知、并办理抢案迹涉讳匿之知县解任一摺。陕西孝义厅同知吴学彬、于差役诬良索诈毙命重案。先事既失于查究。迨报验后。又不据实具详。显系意图消弭。三原县知县周赓盛、于抢夺拒伤之案。既已呈验。并不详办。显有讳匿情弊。吴学彬、周赓盛、均著先行解任。交该抚提同各全案人证研鞫明确。分别按律惩办。　　

○甲戌。谕内阁、抽查漕粮御史联福、涂文钧奏、南漕湿米过多。请严行整饬一摺。现在粮船抵通。经该御史查出头进尾帮内湿米至八百余石之多。此项米石。难保非验卸后另有搀和情弊。所有该经纪等、著交刑部审明办理。至此后应如何防范之处。并著仓场侍郎严定章程具奏。　　

