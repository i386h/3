<!-- { "loadSidebar": true } -->
○壬辰。谕内阁、栗毓美奏、例拨防险银两。支用已完。请照近年酌减银数。循例添拨一摺。东河于每年例拨防险银两外。遇有不敷。向准酌量情形。奏请添拨。以备抢险之用。本年大河来源甚旺。秋汛方长。据该河督查看情形。豫省十三厅埽坝如林。工需紧要。所有防险银两。支用已完。自应豫筹储备。著准其照酌减银数。循例于河南藩库添拨银二十五万两。以资备防。俟霜降后。如有余存。仍奏明归还原款。并将先后拨过司库银两。及抢办大汛各工。用银总数。核实报销。此项添拨银两。虽系循例请拨。该河督务须督率工员。认真估办。逐细亲查。无任稍有丝毫浮费。加意撙节。可省则省。不得动援成案。岁以为常。务期实用实销。毋稍浮冒。至东南两河另案工程。近年动用帑项滋多。国家经费有常。总须力求裁减。以杜虚糜。嗣后两河另案工程奏销银数。著工部按照开报销册。逐款钩稽。将每年动用各款。开具简明总数。于年终汇奏一次。以重度支而昭核实。　　

○又谕、御史袁文祥奏、厘正钱法以绝弊端一摺。各直省设局鼓铸钱文。并严禁匪徒私铸。厘正钱法。原所以便兵民之用。若如该御史所奏、贵州之贵阳、大定、两府钱局。于铸饷钱之余。皆另铸有小钱。号为底火钱。每千约重四五斤不等。民间因其出自官局。公然与饷钱并用。实与私钱混淆莫辨等语。钱局另铸小钱。直与私钱无异。私铸之弊。何能禁止。贵州钱局如此。他省恐亦难免此弊。著各直省督抚严饬该管钱局各员。严禁炉头工匠人等。不准另铸底火小钱。如查有此弊。即照私铸例治罪。不得日久视为具文。将此通谕知之。　　

○又谕、嗣后题奏事件。于宝华峪字样。均著毋用擡写。　　

○谕军机大臣等、有人奏贵州所属各地方。往往聚有匪徒。为首者、其党谓之帽顶。其次谓之大五。又其次谓之大满。成群合夥。欺压平民。又时分出偏僻小路。肆行劫掠。往来行旅。非合数十人。不敢出于其途。抢劫之案。时时有之。而兴义、黎平、古州、与都匀之独山、荔波、为尤甚。该匪徒等聚党既多。又与衙门捕役。声息相通。恃为包庇。益肆行无所顾忌。地方官遇有以抢劫案报者。多为规避处分起见。必使之改劫为窃。改多人为数人。所劫之赃。亦必改多为少。然后收呈。票遣捕役追缉。该捕役藉以需索事主规费。卧票不缉。朦混销差。十案九空。良民受害无穷等语。贵州为民苗杂处之区。奸邪易匿。该匪徒等胆敢结夥欺压平民。肆行劫掠。实为地方之害。若不严行惩办。何以靖奸宄而安善良。著伊里布、裕泰、严饬各府州县。认真整顿捕务。遇地方内有帽顶大五大满匪徒名号者。务即按名缉拏获案。严行究办。毋任捕役朦混包庇。务使匪徒敛迹。闾阎安静。傥地方官仍前怠玩。不肯认真查拏。该督抚一经查出。即行据实严参。勿稍徇隐。将此各谕令知之。寻奏、先后拏获匪犯一千三百五十七名。捕役尚无玩延。地方均属安静。报闻。　　

○准浙江湖北江西漕船遭风漂失米石。分限买补。　　

○癸巳。以左春坊左中允龙元任、为河南乡试正考官。翰林院编修张集馨、为副考官。编修陆建瀛、为山东乡试正考官。高树勋、为副考官。编修邓瀛、为山西乡试正考官。刑部员外郎许融、为副考官。　　

○命镶白旗蒙古都统高喀鼐、往奠故吉林将军苏清阿茶酒。　　

○旌表守正被戕蒙古什尔漫女毛口肯。　　

○甲午。谕内阁、礼部奏、请借支养廉银两。以资办公。著准其借支养廉银五千两。自道光十六年起。摊扣归款。　　

○乙未。上诣绮春园问皇太后安。　　

○赏捕贼被戕山西知县杨延亮父世怀、四品顶带。嗣子泽万、袭骑都尉世职。　　

○旌表守正捐躯河南上蔡县民张正光女凡姐。　　

○加给陕西沔、略阳、二县被水灾民一月口粮。　　

○丙申。谕内阁、本年八月。孝穆皇后梓宫孝慎皇后梓宫奉移至龙泉峪。所有沿途芦殿内。步军统领衙门应行豫备激桶差使。著派赛尚阿、奕兴、督率照料。　　

○展缓甘肃茶商未完课银。　　

○丁酉。孝懿仁皇后忌辰。遣官祭景陵。　　

○谕军机大臣等、据礼部奏、本年八月二十五日。奉移孝穆皇后神牌。九月初五日。至龙泉峪暂安东配殿内供奉。所有应用龛座帷幄供器。并接搭祭台等项。请交西陵大臣同内务府、查照宝华峪供奉陈设之例。赶紧豫备等语。著敬徵、特登额、即将现在宝华峪陈设之龛座帷幄供器。届期派员赶紧运往龙泉峪东配殿内应用。无稍迟误。其接搭祭台等项。即由敬徵等知照西陵大臣等照例豫备。将此谕令知之。　　

○戊戌。上御勤政殿听政。　　

○谕内阁、御史岳镇南奏、近闻通州东关沿河一带。有凤中镇江等帮粮船。于本年闰六月初旬。彼此互殴。伤毙数命。并有砍断肢体漂流水面之事。又闰六月二十八日。武清县河西务地方。有身背衣包不知姓名二人。在河岸同行。被水手五六人、拦路抢劫银钱布匹等物。各省粮船北上。自应安静遄行。各该粮道及总运运弁并沿河文武官员。果能认真查察。有犯必惩。何至水手人等、胆敢有互斗毙命。及白昼抢夺之案。著仓场侍郎、直隶总督、即将该御史所称、通州及武清县水手滋事二案。确切查明。并将现在如何审办之处。据实具奏。务严饬地方各官。及该帮运弁。迅将滋事水手。严拏究办。至各船水手。私带兵器鸟枪。该旗丁运弁、岂得诿为不知。嗣后著漕运总督、仓场侍郎、各饬所属。于清江通州等处、军船来往之时。密查严摉。剀切晓谕。并饬沿河地方官随时巡查。如有水手滋事。即行据实详报。照例重办。其运弁旗丁及水手总头。亦著一并治罪。毋稍隐匿。以惩凶顽而肃漕政。　　

○命司经局洗马山西学政杜受田来京。翰林院编修汪振基、提督山西学政。　　

○己亥。旌表守正捐躯陕西华阳县民郝房儿妻张氏。　　

○修直隶清苑县阎旺璧濒河土岸。从总督琦善请也。　　

○庚子。以恭修福陵隆恩殿成。遣官告祭如仪。　　

○谕内阁、御史豫泰奏、请整饬学校。以励人材一摺。学校为培养人材之地。士品克端。斯民风日茂。亦惟训迪有术。斯士习益淳。定例每于朔望敬谨宣讲圣谕广训。并派教官亲赴四乡宣读。俾城乡士民。共知遵守。各省府州县设立书院。置田收息。以资膏火。并建义学以教乡僻童蒙。书院院长。必须延请品端学裕之人。以资教导。教官季课月课。分定甲乙。以示激劝。立法已为周密。若如该御史所奏、近来奉行日久。视若具文。教官懈于训诲。士风习于浮夸。允宜亟加整顿。振起人材。著直省各督抚严饬地方官。遵照成例。敬谨宣讲圣谕广训。务须实力奉行。不得日久生懈。其书院房宇租田。随时妥为修理查办。不得任听倾圮。及斗胥人等朦混侵蚀。捐建义学。以资倡率。书院肄业生童。必须严加甄别。不得瞻徇情面。滥行去取。延请院长。必须精择品学兼优之士。不得徇情滥荐。教官考校季课月课。务宜精详。举报优劣。务归核实。民间呈报忠孝节义等事。务饬随时详请旌表。不得任听需索规费。致多延搁。以期士习民风。蒸蒸日上。用副朕作养人材至意。将此通谕知之。　　

○又谕、奕湘等奏、筹画办公银两。请旨办理一摺。广恩库发给各项银两。向由直隶藩司、于徵收地租银两内。按照奏定额数。每年以五千两解交贮库备用。兹据奏、近年支发之项。较前倍增。不敷应用。援案奏请增添。经奕湘等悉心筹办。该库有长芦另款银两。特备昌陵浇灌树株。每年动用不过千两。现在积存银五千一百余两零。请将每年由藩司解库银内。应发黏修行宫一项。拨归长芦解库余银项下支发。无亏浇灌树株正用。并请由藩司地租余银一千四百两。按年添解。统计定额。每年共银六千四百两。著准其仍由该藩司于每年徵收租银内。按照此次奏定额数。解交贮库。以备发给各项应用银两。无误办公而归核实。　　

○又谕、奕湘等奏、委署龙泉峪总管。开单请派一摺。龙泉峪总管。著巴图噜善兼署。新任总管补放到任时。一切事务。未能熟悉。仍令该员协同办理。俟奉安典礼事毕。再行撤回。以专责成。　　

○又谕、奕湘等奏、新设兵丁借支库项。请照例归款等语。前经奕绮等奏准、将长芦盐政解库余存银五千四十两。赏给八旗兵丁。按一分生息。每年于息银内。提出二百五十二两。分作二十年归款。兹据奏、龙泉峪添设骁骑校三员。领催六名。马甲一百十四名。共应借支库银一千八百九十两。著自道光十六年正月起。将原存及归款银。一并添借发给。其每月坐扣本利之处。均照前定章程办理。并著嗣后每年于息银内、提出三百六十两。至道光二十九年、归足原款五千四十两。仍符原奏二十年之限。　　

○谕军机大臣等、据奕湘等奏、广恩库有长芦另款一项。由盐政每年解交银一千六百两。遇闰加增三百两。此项银两。特备昌陵浇灌树株。每年动用不过千两内外。现在历年积存银五千一百两零等语。此项银两。原因新栽树木。未经长成。必资浇灌。若阅年既久。树已长成。自可无须浇灌。即有陆续添种者。为数较少。浇灌之用。亦必无多。不得视为成例。任听开销。著奕湘等逐细查明。据实具奏。或裁或减。即将此项银两贮库。以备另项动支可也。将此谕令知之。寻奏、九龙山九凤山树已丛茂。无须浇灌补种。此项银两。请即裁撤。贮库备用。从之。　　

○调福建漳州镇总兵官达洪阿、为台湾镇总兵官。以两广督标中军副将恒安、为漳州镇总兵官。　　

○辛丑。上诣绮春园问皇太后安。　　

○谕内阁、近年以来。因各省城咨送引见人员。步射平常。屡降谕旨。昨日正白旗满洲都统、将江宁将军巴哈布等咨送应放佐领人员。带领引见。其拟正之佛尔洪阿、步射无准。当即将拟陪人员补放矣。各省城驻防官兵。技艺最为紧要。平日训练骑射。是该将军等专责。乃将此等步射生疏人员。拣选拟正。殊属非是。巴哈布、春升、均著交部议处。　　

○故大学士曹振镛灵柩回籍。命御前侍卫道庆、往奠茶酒。安徽巡抚邓廷桢、于灵柩到籍后。派员奠醊。　　

○壬寅。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。孝慎皇后殡宫。　　

○遣官祭端慧皇太子园寝。　　

