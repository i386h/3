<!-- { "loadSidebar": true } -->
○谕军机大臣等、本日侍郎朱士彦奏、条陈河工事宜。据称高堰石工。从前在事之臣。惟务节省。并不圈坝凿石。甚至以水代浆。以木代铁。办理草率。屡修屡坏。又因抢筑大堤。就近在二堤取土。事后亦不培补。至宣洩黄河盛涨。每每偏注南岸。山盱厅属五坝。未能谨守旧章。相机开放。黄河下游与堤之处。又长新滩。河流散漫。不能束注趋海等语。此次高堰掣通过水。现已动拨帑银。克期堵筑。所有石料工作。必应坚固完善。方足以资永远。若仍任河员等陋习相沿。虚糜草率贻误要工。更复成何事体。著文孚等将该侍郎所奏。逐条确核。务使坝工巩固。堰内堤障。宽广坚实。其湖河两处。旧设各闸坝。如何测验志桩。分头注洩。及下游海口无堤处所。不能束注尾闾。恐致下壅上溃之处。俱著详细筹议具奏。朱士彦原摺。并著发给阅看。将此各谕令知之。　　

○以理藩院尚书穆彰阿、兼镶红旗蒙古都统。仍署镶红旗汉军都统。　　

○修江苏苏州府城垣。从巡抚张师诚请也。　　

○甲子。孝惠章皇后忌辰。遣官祭孝东陵。　　

○旌表遇贼被戕湖北兴山县民陈光宗妻舒氏。　　

○乙丑。上诣皇太后宫问安。　　

○丙寅。江南河道总督严烺、奏谢调任恩。得旨、四载以来。修防无误。岁庆安澜。汝之功自不能泯矣。今而后、允宜加慎加勉。为国宣勤。以始终忠勤之黎世序为法。负恩误国之张文浩为戒。方为不负委任。朕有厚望焉。　　

○增设云南昆阳、安平、威远、巧家、永善、缅宁、鲁甸、中甸、维西、龙陵、十厅州县黑、白琅、三井及彝良州同、五山□曹、威信、普淜、三州判、邱北、副官村、二县丞所属正额额外孤贫四百十二名口粮。　　

○丁卯。谕内阁、御史王丙奏、冒称宗室。索诈滋扰。请旨饬禁一摺。据称京城前三门外。往往有人自称闲散宗室。三五成群。刁讹百出。并有称为春三爷、及外号麻赵名目等语。奸徒假冒宗室。己大干法纪。若果系不肖宗室。在外滋扰。更属不成事体。不可不严加惩治。著宗人府、步军统领、顺天府、五城、按照该御史所指春三、麻赵二人住址。一体严密查拏究办。以做刁诈。　　

○谕军机大臣等、本日孙玉庭等奏、趱堵高堰十三堡、及智、礼、信、坝档各缺口完竣情形。据称现将高堰十三堡。兴工进占。息浪庵缺口跌塘情形。亦盘筑坝基。以次进占。并力趱办。山盱智、礼、信、各坝档内缺口。并经委员分投堵竣。下游高邮、邵伯、一带。将昭关坝两墙掣塌。刷去两头土堤。过水始畅。工程俱抢护平稳等语。著文孚等逐加履勘。严督在工员弁。将业经堵筑处所。仍行跟筑土戗。务期稳实。其兴工进占、及尚未堵办各口门。亦即饬令赶紧办理。庶可克日期蒇工。毋得迟逾草率误事。惟洪湖水势。经此次漫注之后。消耗在所不免。明春重运经临。淳送恐未能得力。引黄济运之说。实非善策。文孚等务当先事筹计。相机启放。总当将清水多为收蓄。则帮船行走不致稍有浅阻。方为尽善。至扬粮厅昭关坝。系上年新修之工。所有补筑掣塌钱粮。著照例在原办各员名下、责令赔缴。将此各谕令知之。　　

○以故喀尔喀塞诺彦扎萨克辅国公索诺木巴勒珠尔多尔济子固噜色特、袭爵　　

○以喀尔喀扎萨克镇国公索诺木旺楚克、为汗山盟长。　　

○赏奈曼扎萨克郡王阿宛都瓦第扎布、三眼花翎。　　

○戊辰。谕内阁、前据管理街道御史祥鐄等奏、天坛墙垣。瓦片木料。俱有拆毁形迹。当交步军统领、及巡视五城御史、一体躧缉。兹据英和奏、叠次拏获偷刨私卖各犯。俱经审明办理。郊坛重地。理宜整齐严肃。乃屡有奸徒乘间偷窃之事。不可不随时惩办。以昭慎重。仍著步军统领衙门、及巡视五城御史、严密查拏。其围墙以内。著太常寺认真稽察。不得日久生懈。　　

○谕军机大臣等、程祖洛奏、江南高堰湖堤。因风漫口。豫省量筹协济。附近大河各州县。计可拨米十万石。并先委员照现在市价豫购□□秝麻三百万斤。如须拨银两。连已报拨解、共可备拨四十万两等语。此次高堰掣通过水。现令文孚等驰赴工次。会同新任江南河道总督严烺、新授两江总督魏元煜、勘明实在情形。进占镶抢。并降旨动拨帑银。酌留漕米。该抚为邻省要工急赈起见。商同藩司先事筹备。尽心国事。不分畛域。可嘉之至。著即将□□秝麻、粟米、银两、豫行筹备存贮。俟文孚等奏到时。如应需协济。再行降旨拨往可也。将此谕令知之。　　

○河南巡抚程祖洛代奏、正二品荫生黎学淳、谢故父江南河道总督世序、赐谥等恩。得旨、回思干国贤良。不觉笔随泪洒。九原下谅知朕心矣。　　

○实授魏元煜、两江总督。以仓场侍郎颜检、为漕运总督。调工部左侍郎程含章、为仓场侍郎。礼部左侍郎辛从益、为工部左侍郎。仍留江苏学政任。转礼部右侍郎汪守和、为左侍郎。以都察院左副都御史刘彬士、为礼部右侍郎。　　

○以司经局洗马许乃普、充日讲起居注官。　　

○除浙江仁和场冲坍灶地、三十九顷九十四亩有奇课银。　　

○己巳。上御乾清门听政。　　

○谕内阁、孙玉庭等奏、通筹三江水利。请借项先修各工一摺。江浙兴办水利。事关两省水道农田。节经降旨、饬令通盘筹画。酌分先后。以次兴工。兹据孙玉庭等查明青浦、娄县、吴江、震泽、华亭、五属。承太湖下注黄浦各支河。浅滞淤阻。应挑应切、共估需土方、并柴坝单长、计银九万五千八百余两。又吴淞江为太湖下注干河。由上海出闸。与黄浦合流入海。因去路阻塞。流行不畅。应于受淤最厚之处。大加挑浚。共估需土方银三十万五千一百余两。此两路工需银两。著准其在捐监拨归封贮款内、照数动给。俟工程全竣之日。摊徵还款。其穵废荡田。如有升科者。准予豁赋。毋庸再给产价。并著援照民捐成案。免其造册报销。现届冬令农隙之时。著新任总督魏元煜等、即责成各该地方官、各就坐落处所。雇夫应役。分投赶办。毋许虚糜草率。及稍有克扣勒派情弊。至吴淞江口四孔大闸。近因上游杭嘉湖等府溪河。每多沙壅。若再向下游修建闸坝。堵御浑潮。必致阻遏上游来水。殊于浙省未便。其应否修筑之处。著悉心酌商。妥议具奏。再另片奏、此次工程较大。一切应需公费甚繁。并无别项可以筹动。著准照乾隆年间、奏办水利之案。将河工工程银两。每百两扣存五两。留贮司库。豫备杂用。俾各县无可藉口赔累。以昭核实。该部知道。　　

○封肃亲王敬敏子华丰、为二等镇国将军。克勤郡王尚格子承顺、为三等镇国将军。故贝勒文和子祥春、为头等辅国将军。镇国公果勒丰阿子有凤、有兴、镇国将军永芹子绵星、为三等辅国将军。故辅国将军绵赞子奕洽、绵僧子奕磐、辅国将军亮凤子福彰、爱新子瑞志、为三等奉国将军。奉国将军哲凤子奎书、为奉恩将军。赏承顺、祥春、绵星、二等侍卫。华凤、有凤、瑞志、三等侍卫。　　

○以候补三四品京堂廉敬、为太常寺卿。　　

○移河南归德府通判、驻永城县薛家湖集。为分防通判。仍管府属州县捕务。添设题缺守备一员。额外外委一员。驻永城县城内。移永城县存城千总、驻虞城汛。虞城汛把总、驻永城县新桥集。改永城县山城集额外外委、为经制外委。添设归德营存城额外外委二员。拨归德营存城兵七十四名。连永城原设兵四十六名。分派新桥集二十名。山城集十名。各墩汛二十八名。余随守备驻劄城内。仍归归德营统辖。添设题缺汝宁府新息分防通判。驻黄湖店。裁开封府属仪封厅通判。所辖村庄。并归兰阳县管理。改兰阳县为兰仪县。定为冲繁沿河要缺。改仪封厅教谕、为仪封乡学教谕。仪封厅管河经历、为仪封司管河经历。从巡抚程祖洛请也。　　

○浚浙江仁和等州县上塘河。及省城内淤浅河道。修上塘河石塘。仁和县华光大桥。从署巡抚黄鸣杰请也。　　

○除云南太和、浪穹、丽江、三县水冲田亩额赋。免挑复田亩本年额赋。给三县灾民、景东厅属磨外盐井灶户、一月口粮。及房屋修费埋葬等银有差。　　

○给江苏山阳、宝应、高邮、甘泉、江都、五州县被水村庄、及清河县收养难民、一月口粮。　　

○庚午。上诣皇太后宫问安。　　

○以失察护军叩阍。革正红旗护军统领富僧德、御前侍卫镶黄旗护军统领安福职。俱留副都统。在乾清门行走。仍罚俸六个月。　　

○调正白旗护军统领阿彦托克托、为镶黄旗护军统领。以礼部左侍郎舒英、兼正白旗护军统领。御前侍卫镶红旗满洲副都统吉勒通阿、兼正红旗护军统领。　　

○命郭尔罗斯镇国公固噜扎布、在紫禁城内骑马。　　

○旌表守正捐躯奉天岫岩厅民陈玉年妻曲氏。　　

○补制广东＜?石匈＞州营沈失军械。从总督阮元请也。　　

○辛未。谕内阁、永芹奏、审拟阿克苏偷马贼案。并查明英桂等滥准发票一摺。此案尼牙斯素皮等、在阿克苏所属回庄。夥偷马匹。本属寻常易结之事。阿奇木巴彦岱、既未能认真讯究。又不辨明事主贼犯。概行呈请印票。令其远赴乌什找赃。实属错误。巴彦岱前已降补四品伯克。著再降为五品伯克。至办事大臣英桂、章京凤英、于此案不能细心推鞫。辄准发票。且率据贼犯谎供。咨提讯办。均有应得之咎。英桂、凤英、著再交部议处。寻议各降二级留任。得旨、俱著革职。　　

○又谕、永芹等奏参擅离汛地、妄拏无辜之守卡官员一摺。此案英吉沙尔所属特尔克齐克帮防卡伦骁骑校穆克登额、远出卡外数日。妄称探信。强拏无辜布噜特。侍卫和尔清额、职司守卡。不即阻止。且与之联名禀报。意图邀功。均属诈妄。和尔清额、著革职押回该旗严加管束。穆克登额、著革职发往乌噜木齐效力赎罪。以示惩儆。　　

○又谕、永芹等奏、防所官员。患病告养。请分别开缺改用一摺。喀什噶尔驻防副将富哈善、现患腿疾。著准其开缺回旗调理。印房章京丰安、因伊父年老。呈缴终养。又现患病不能当差。著即咨回伊犁该旗。交该将军照例改用武职。俾得就近养亲。惟派往新疆防所人员。与军营事同一律。向无呈请终养之例。嗣后各员弁等。不准藉词亲老。违例呈恳。以杜规避。　　

