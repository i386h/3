<!-- { "loadSidebar": true } -->
○又谕、那彦成奏参、兵部题补武职违例舞弊一摺。所奏甚是。著兵部堂官将那彦成单开违例各案。先行明白回奏。并著派托津、英和、汪廷珍、调取兵部题补甘肃武职稿件。秉公查办据实具奏。寻奏上、得旨。前据那彦成奏参兵部题补武职违例舞弊各款。经朕特派托津、英和、汪廷珍、调取该部稿案。秉公查办。兹据托津等查明、该督误引别省三缺一轮之例。不知甘省自有专条。而以兵部掣补富森布等四员为违例。又误以千总李元魁等、都司岳兴阿等、同为军营出力人员。不知兵部系分别应升即补班次。遵照新例办理。兵部于此二款。并无错误。惟于大靖营守备一缺。不以即补之朱永福拟补。而准陕甘总督所题之王一凤系属错误。又西宁城守营都司一缺。兵部遵照新例。以即补之徐福拟补。徐福籍隶西宁。例应回避。本内未经声明拣员对调。亦属疏漏。所有兵部堂司各官。著吏部查取职名分别议处。该督虽未知专用豫保新例。惟于本省六缺一轮。历久遵办专条。并未详查。辄援他省三缺一轮通例。以该部违例舞弊指参。亦属不合。那彦成亦著交部议处。朱永福一案。该督是否越次保题。著那彦成将接到部文月日。查明咨部。以凭核办。至兵部所引专用豫保人员之例。系乾隆年间历经遵办。何以迟至嘉庆二十二年始行纂入。所有办理迟延之兵部堂司各官。著吏部查取职名议处。并著兵部迅将现行新例。颁行各省。以肃铨政。其承办王一凤、徐福、二案之该部书吏。违例漏叙。是否有心朦混。著交刑部讯明具奏。　　

○又谕、富桑阿奏参疏纵解部人犯。请将管解弁兵交部治罪并自请察议一摺。此案埽单保、系拟实发边远充军解部之犯。经该副都统委防御喜成、兵丁郭勒明阿等、押解刑部。因冒雨渡河。山水涨发。被水冲倒。该犯潜入庄稼地内。找寻无踪。情节甚属支离。该犯系黑龙江人。状貌语言。无难辨认。或潜回黑龙江。或沿途逗留。均未可定。著直隶总督盛京吉林黑龙江各将军。饬属一体严拏务获。毋得视为寻常缉犯具文。致任远扬漏网防御喜成著革职。留于地方协缉。兵丁讷木锦因患病未随同押解。免其责革。郭勒明阿著照例责革。亦留该处随同协缉。俱毋庸解部。俟拏获该犯时、讯明实情。再行分别办理。协领六十一派差不慎。著交部议处。富桑阿著交部察议。　　

○给河南武陟、修武、二县被水灾民一月口粮。并坍塌房屋修费。　　

○己亥。以举行仲秋经筵。遣官告祭奉先殿。上诣传心殿行礼。御文华殿经筵。直讲官文孚、汪廷珍、进讲孟子善教得民心。讲毕。上宣御论曰。人君代天工。治万姓。其任匪轻。其事不易。故必有以教之也。缓征薄敛。使民以时。恐劳民力也。教之树畜。矜恤补助。恐失民业也。建邑设官。惩恶劝善。恐民无告也。党庠州序。阐发人伦。恐民无学也。自古教民之道。既明且备。何风俗日下。民心不壹耶。呜呼。三代而还。王霸杂施。凡古圣王之谟训。咸谓迂阔而难为。或智术以驭之。或小惠以结之。甚至以威刑驱迫之。如此而欲得民心。不亦远乎。其不流于诐行。惑于邪说者亦鲜矣。欲教厥民。先正君心。盖君为民心民为君体。心不正。百体不能从。也且君心正。则知诱物化。不能扰乱。工巧献谀者。不绝自远。日夕相亲。无非朝士大夫。咨询所论。必先勤恤民隐。凡有宰制斯民者。必详加选择。勿致殃民。庙堂之上。以教化为先。推而至于天下国家。莫不重纲常。厉风俗。宣扬正道。屏绝邪淫。小民天良具在。今古不殊。未有不可教化者也。要在当时君臣。措置何如耳。予深愿有位之士。各正己以率人。心希古训。默化潜移。使下民迁善远罪。奉公亲上之心。有不期然而然者也。不亦懿与。直讲官禧恩、王引之、进讲易经君子以自强不息。讲毕。上宣御论曰。古圣人乘乾御世。取法乎天。莫不戒晏安而尚勤勉也。盖天行至健。运转无停。不息之功。覆冒皆赖以生成。今以四海之大。兆民之众。虽竭一己之心。犹恐力不逮而功或有间也。书曰。君子所其无逸。记曰。君子庄敬日强。此与自强不息之功。其义一也。君人者不慎乎此。或委靡不振。好逸恶劳。不思天命难谌。不念宗社重大。既获九五之尊。罔恤闾阎之苦。甚则纵欲无厌。居安忘危左右前后。非容悦则谄谀。由是日引月长。相习成性。于文明刚健之德。不啻霄壤矣。念及此。可不精勤自励。夕惕朝乾。懔天命非养尊之位。慎大宝非自悦之时。惜阴待旦。捉发吐哺。自非圣帝明王。孰能舍己从人。若是之勤也。何楷谓自强之法在主敬。不易之论也。记曰。毋不敬。在人君尤不可斯须去身。盖心存乎敬。则畏天命。畏天命则无怠荒。无怠荒则政治理而家国安。然非纯一不已。久而不息。不可得也。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○诣绮春园问皇太后安。　　

○遣官祭文昌帝君庙。　　

○谕内阁、本日经筵致祭传心殿。礼部侍郎舒英、赞礼错误。著拔去花翎。仍交部议处。　　

○暹罗国使臣白沾暖梭藩哪穵腊车突等二人、于神武门外瞻觐。　　

○庚子。遣官祭关帝庙。　　

○谕内阁、孙玉庭等奏、筹议安徽省各属被水事宜一摺。本年安徽省滨江各州县。被水较重。米价渐昂。民食兵糈攸关。自应豫为筹备。著照所请。准其援照嘉庆十九年采买成案。于安徽藩库动项。委员前赴四川湖广江西等省。探价购买米十万石。如价值不敷。即于采买省分就近动借。一俟运回到皖。先约计灾缺兵粮。尽先提贮。余即分运灾区。减价平粜。其动用银两若干。及将来如何归还库款。统俟事竣后。核实办理。至安徽藩库贮存正项银一百三十余万两。前曾咨部报拨。该省将来办理蠲缓赈恤。及借帑兴修圩堤诸务。需项较多。著户部即将此项存款。暂留皖省备用。毋庸拨协他省。该部知道。　　

○又谕、御史陶廷杰奏、请严五城捕务一摺。所奏是。京师为辇毂重地。五方杂处。最易藏奸。缉捕之责。尤关紧要。向例五城承缉捕役。按限责比。原期有案必获。庶可肃清地面。兹据该御史奏称、近年以来。报窃累累。而获案甚少。每城捕役缺额几半。又以工食无多。遂至豢贼养奸。任凭责比。赃贼全无。废弛已极。不可不严加整顿。巡视五城御史。有稽查约束之责。著即饬令司坊官。拣补勤干捕役。务使足额。责其认真缉捕。毋任仍前怠玩。其各处匪徒。结伴游行。白昼抢取衣物。并著步军统领顺天府五城一体严饬所属员弁。加意巡缉。查拏惩办。至编查保甲。本以杜贼匪之窝顿。所有户册门牌。每年春秋更换。务当逐细确查。核实填写。俾奸民无从溷迹。慎毋视若具文有名无实也。　　

○又谕、御史陶廷杰奏、请严禁私徵蠲缓钱粮、以恤灾黎一摺所奏是、直省偶遇偏灾。经朕明降恩旨。准其蠲缓者。地方官于接奉时。即当刊发誊黄。张贴晓谕。如任意延搁。以致胥吏等乘间私徵。实属大干法纪。嗣后办理蠲缓之案。著各该督抚责成该管道府。就近稽查。如有已奉恩旨。未贴誊黄者。立即严参惩办。傥该道府扶同徇隐。著一并严行参处。毋得稍事姑容。　　

○又谕、庆祥等奏、新疆行茶格碍情形、请仍循旧章一摺。回疆各城。向准商民贸易。以茶易粮。历久称便。前据陕甘总督以甘司官引滞销。奏请严禁私贩。经部议准后。茶商不能运往该处售卖。以致兵民回众。均形竭蹷。实属格碍难行。著照庆祥等所议。嗣后新疆地方。仍准商茶由北路运售与乌里雅苏台、科布多、一体办理。如有私带附茶者。仍严拏治罪。以期夷民两有裨益。至该将军等请于安徽江苏湖北山西出茶省分。酌添行销引张。定立税课。听北路商人由归化城贩运出口销售。以抵甘肃续增引数。其甘肃续增之引。量予裁撤一节。著户部即行核议具奏。　　

○又谕、孙玉庭等奏、飞蝗过境、请将禀报迟延之知州革职一摺。江苏江北各属。报有飞蝗过境。并未停落损伤田禾。惟蝗蝻先由海州萌生该知州未能即时扑灭。又复禀报迟延。意存饰卸。海州直隶州知州刘铃、著革职提究。该督等即饬淮海道亲往督捕。务期摉灭净尽。毋使稍留余孽。并著淮扬等属一体严查。有无伤禾匿报之处。据实参办。其徐州府属地方。既据山东咨称郯城与邳州接界之处。亦有蝗蝻。该督等已饬令该府亲往确查。如有蝗蝻匿不禀报。著即严参。毋稍讳饰。　　

○修湖北黄州协副将衙署。从总督李鸿宾请也。　　

○辛丑。上诣绮春园问皇太后安。　　

○谕内阁、蒋攸铦奏、本年直隶省被灾甚广。办赈需人。应行引见各员。请暂缓赴部等语。著照所请。俟来年开春后。再将各员陆续给咨赴部。带领引见。俾办理灾务。得资委用。该部知道。　　

○又谕。赵慎畛等奏、台湾府属军流等犯。请归巡道就近。审转一摺。闽省台湾一府。离省窎远。兼隔重洋。招解人犯。每因风雨阻滞。辗转稽延。自应量为变通。嗣后台湾府属厅县。审办寻常案内。罪止发遣军流。及命案徒犯。该府厅县于审明后。俱著招解台湾道。勘定移司。毋庸将犯解省。并令该道缮具文册二副。于鹿耳门、鹿仔巷、两处口岸。配船分递。不拘何处文书先到。即由臬司覆核详咨。傥有犯供翻异。该道即就近提人质审。庶案件得以迅结。至应拟斩绞、并斩绞案内遣军流徒余犯。及由斩绞减为遣军流徒者。仍著照向例解司审转。以昭慎重。该部知道。　　

○谕军机大臣等、据蒋攸铦奏、保定省兵房坍塌。请于现拨经费项下借银修理。分作三年扣还归款。已降旨准行矣。直隶省现拨经费银一百八十万两之多。自以散放太赈。及堵筑漫工为要。若所请帑项。先经另案借拨。必至将工赈紧要之需转行支绌。草率了事。殊非核实办公之道。且此次修理兵房。仅需银九千九百余两。该省库贮。何至无款可支。可见直隶藩库空虚。似乘此办理工赈之时。多请帑项。豫为弥补亏缺地步。则今岁请工请赈。恐有不实也。以蒋攸铦之居心任事。不应若是。殊堪抑郁。嗣后该督务当督饬藩司陆言、于支发各款。小心留意。详细核办。毋得将工赈经费。滥行支借。懔之慎之。将此谕令知之。　　

○命通政使司通政使奎耀、乾清门侍卫福勒洪阿、查卢沟桥饭厂太常寺少卿姚祖同、御前侍卫安福查黄村饭厂。通政使司副使鲍桂星、乾清门侍卫容照、查东坝饭厂。大理寺少卿英桂、乾清门侍卫桂轮、查清河饭厂。　　

○以浙江委查禁地出力知府任兰祐等下部议叙。　　

○贷直隶保定府兵丁现拨经费银修理兵房。　　

