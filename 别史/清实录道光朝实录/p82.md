<!-- { "loadSidebar": true } -->
○辛未。谕军机大臣等、明山奏、遵拟操练兵弁屯军一摺。黔省为苗疆重地。兵屯并设。原以保卫民生。该将备等、总在平时训练有方。俾纪律严明。技艺悉臻娴熟。据该抚酌议章程。将各营向操杂技日期。量为更改。著照所请、所有该抚标左右两营、及贵阳城守营、马步弓箭枪炮藤牌各兵。俱照该抚改定日期。分别常操。并令随演杂技。逢十之期。会操合演大阵。如兵弁技艺精熟。即量加奖擢。其生疏迟钝者。分别降革。并将废弛营伍之将备、据实严参。至古州等十卫屯军。若于农隙之时。仍照三六九日期练习。未免旷废。自应酌量加操。亦著照所定日期。饬令卫千总、前往所辖各屯堡、轮流教练。并令厅员、亲身巡历简阅。不得纷纷调操。致滋扰累。如遇春夏秋三时、农功余暇。仍令随时演习。其都江、下江、两厅标额兵。即令该厅员弁、加意操演。仍责成贵东道就近督饬稽查。秉公举黜。该抚当督率将备等、认真训练。不可日久视为具文。徒致有名无实也。将此谕令知之。　　

○江西巡抚毓岱奏、推广社仓成法。筹议民间质借谷石章程。以裕民食而安贫富。查各属遇米价贵时。每有贫民借词禁止米谷出境、乘机拦抢之案。欲筹贫富相安之策。必权缓急相济之宜。惟有推广社仓借谷之规则。仿照典铺出纳之经营。查江西民间向有谷押之名。贫富均便。应照典铺官为给帖。有谷之家。准开谷押。农民于青黄不接之时。听其将物质谷。秋后以谷取赎。照旧每石加息三斗。由开押之人。刊刷小票。注明付给。赎时将票销算。秋冬农民有谷时。亦准赴押质当银钱。按月加利二分五厘。其取赎衣物谷石。均不得过一年之限。如此缓急通融。穷民于秋冬储谷有余时。不必贱价而售。春夏口食不足时。无须贵价而籴。富户以谷出纳。无须远赴市集粜卖。可免拦抢之害。而邪奸囤积居奇、刁民重利盘剥之弊。均可杜绝。行之日久。民间之积谷必多。市集之粮价自减。得旨、细心妥为之。总期有益于民。贫富两便。方为至善也。　　

○缓徵直隶新城、安肃、东安、涿、宁晋、定、静海、七州县上年歉收带徵春粮。　　

○壬申。上御乾清门听政。　　

○以太常寺卿辛从益、为内阁学士、兼礼部侍郎衔。詹事府少詹事史致俨、为詹事。　　

○添设河南考城营游击、守备、各一员。归并封邱汛兵二十二名。拨入荆关、卢氏、汛兵七十名。抚标存城分防兵二百五十一名。从巡抚姚祖同请也。　　

○疏筑江苏铜山、萧、睢宁、三县安徽宿、灵壁、二州县各境内引河坝埝。从协办大学士总督孙玉庭等请也。　　

○癸酉。上诣大高殿行礼。　　

○诣皇太后宫问安。　　

○以恭修裕陵隆恩殿。遣官告祭裕陵。　　

○谕军机大臣等、据鲍友智奏、酌拟操练情形一摺。湖南永州镇属。地方辽阔。为民猺杂处之区。原宜武备修明。以期有备无患。惟该镇奏称、马步战守各兵。分别等第。请于按期操练外。每日早晚。令集公所。拉弓登靶。掇枪跳牌。并将鸟枪一项。饬令该管将领按旬合操。其各塘兵丁。向系轮流调验。今拟责成汛弁。按五日亲赴各塘。挨次操练。将备按一月轮流周历校验等语。事涉纷更。徒致有名无实。该镇惟当循照旧章。严饬所辖将领备弁、认真训练。俾官兵技艺。日臻娴熟。以收成效。所有弓马差操。俱著仍按常期演习。分别劝惩。毋得日久生懈。固不在另立章程。转使视为具文也。将此传谕知之。　　

○又谕、帅承瀛覆奏、巡缉海洋事宜、并稽察口岸一摺。浙江宁波等府属、滨临海洋。时有零星土盗。乘机劫掠。必当认真查拏。免致养痈贻患。该抚所奏、兵船巡缉以遏其外。口岸严察以防其内。办理尚合机宜。该抚惟当会同该提镇等、各饬所属。实力巡察。并严饬沿海口岸文武员弁、一体防范。如有内地奸民。接济淡水食米等项。及通销盗赃者。务即设法查拏重惩。俾匪踪净尽。洋面肃清。傥该员弁等意存懈玩。即据实参办。如兵役等有纵放刁勒等弊。即行严究惩治。勿稍姑容。将此谕令知之。　　

○又谕、松筠奏、查明司库借垫未归、及追赔未还银两。历任交代及各年拨册奏销。仍照应存之数。虚列造报。其应存地粮一项。较之奏销有不符银五十余万两之多。而拨册交代。又与部案不能画一。奏请移交颜检、派员帮同藩司、分别划除究办等语。直隶藩库借垫、及追赔未经还款银两。是否例准划除。其划除之外。因何司库实存银数。又与奏销各册不符。有无亏那情弊。均须彻底查办。著颜检督饬该藩司、调齐卷册。逐细确查。勿稍徇隐。应如何分别划清办理之处。详细据实具奏。再降谕旨。将此谕令知之。　　

○缓徵直隶永清、东安、两县被水村庄本年上忙额赋。　　

○甲戌。谕内阁、前据仓场侍郎奏、户部议覆御史常赓请肃仓储摺内、有窒碍难行之处。请仍照嘉庆十四年成案办理。当交户部核议。兹据奏称、现届新粮进仓。准其暂缓盘查。惟应妥立章程。使新旧不得淆混等语。仓储为天庾重地。以放代盘。法归简易。若新陈牵混。仍恐易滋弊端。著仓场侍郎、将京城十一仓全局通盘筹画。妥定章程。自本年七月为始。务使轮应开放之仓陈米颗粒不存。随时报部验明后。再行收进新粮。俾在仓人役。不得那新掩旧。并严禁奸胥蠹吏。饰词阻挠。以昭核实而清积弊。　　

○又谕、卢荫溥等奏、遣犯沿途逗留一摺。宗室图克坦、前令发往盛京。交该将军永远锁禁。乃敢疏脱锁镣。任意逗留。实属胆玩藐法。著颜检即派道府大员、押解前进。并著晋昌、迅即派委妥员。迎至山海关一带接押。沿途均当严行锁铐。按站行走。勿得迟延疏脱。于某日解至盛京。并沿途有无别项情弊。著晋昌即行具奏。至图克坦、在顺天府境内。如何疏脱锁镣。并在何处逗留。著该府尹等查明。将该地方官、及押解失察之营弁。交部分别议处。　　

○又谕、奎昌奏、考试供事章程一摺。供事出身微末。非各项考试可比。各衙门随时招考。亦有一定章程。兹据奏请统归吏部、按年考试。并派大臣入闱扃试。取中后、签分各馆各衙门学习等语。事涉纷扰。断不可行。惟供事等一经议叙。即有登进之阶。若身家不清。及挟资钻营者。皆得考取。亦非慎重流品之道。著各衙门于招考时、严行稽察。通谕出结官员。认真保结。务择实系平日识认、家世清白、及安分守法之人。方准与考。以杜冒滥而清仕途。　　

○修山东运泇二厅运河石堤。从署河道总督严烺请也。　　

○乙亥。谕内阁、绵课等奏、请查看裕陵隆恩殿柱木、应换情形一摺。著绵课等、即向该衙门咨取钥匙、亲诣隆恩殿、将柱木逐一敬谨探验。尚堪选用者若干。应行更换者若干。详细察看具奏。至此项工程。原责成绵课等赔修。无庸再派大臣勘估。　　

○又谕、达赖喇嘛之呼毕勒罕、于八月初八日坐床。届期即派文干、会同成都副都统苏冲阿、及章嘉呼图克图、看视。章嘉呼图克图由京驰往。著由广储司赏银二百两。制办行装。所有颁赏达赖喇嘛等之敕书例赏等件。著理藩院拣派司员二人。一同照料驰驿赍往分赏。　　

○谕军机大臣等、据庆祥奏、恳恩请觐一摺。庆祥于嘉庆二十五年、蒙皇考仁宗睿皇帝简任伊犁将军。特颁训谕。勉矢忠诚。俾边圉益臻安谧。该处幅员辽阔。抚绥黎庶。控驭外夷。在在均关紧要。如果恪遵彝训。绥靖边疆。皇考在天之灵。自必默加眷佑。毋庸远离职守。藉伸叩谒之诚。即来京陛见。朕所指示。亦在新疆各地方安居乐业。经理得宜。该将军惟当殚心竭力。毋负皇考委任。正不必急于前来请训。转致往返需时也。将此谕令知之。　　

○旌表守正捐躯甘肃泾州民梁撰妻张氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之三十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。闰三月。丙子朔。谕军机大臣等。据嵩孚遵拟操练章程摺内声称、抚标左右两营、额设官三十员。兵一千八百余名。向以一四七日。操演藤牌刀棍。二五八日、操演弓箭长矛。三六九日、操演鸟枪及排枪打靶。逢十合操。今拟于每年考拔余丁之时。将两营官兵随意抽阅四五十名。下次仍将上次阅过官兵、酌抽数名、随同考验。总不拘定时日次数、使该弁兵莫能意料备防等语。粤东为海疆重地。原应随时训练。俾技艺悉臻娴熟。今该抚所奏。恐有操练之名。并无操练之实。则该省营伍废弛、已可概具。所请不拘时日次数、随意抽阅。技艺有一日之短长。岂能遂据为定准。且所见甚小。无此校阅之法。此等诡遇之行。实非以诚御下之道。该抚系督率大员。不应出此。即如所言。每日抽阅四五十名。能得几何。其所谓再加训练以收实效者。全系一片虚文。并不实力从事。所奏断不可行。该抚惟当遵照旧章。认真操演。其技艺精熟者。分别奖赏拔擢。平庸生疏者。分别责革降伍。并严饬该管将备。实力奉行。勤加练习。毋得日久生懈。固不在多立章程。转致有名无实也。将此谕令知之。　　

○丁丑。谕内阁、蒋攸铦奏、请将办事勤奋之千总、升补要缺守备、并请以都司升用等语。重庆镇标右营千总马怀谟、熟悉地方情形。著准其升补峨边营守备。其所请俟有重庆镇属都司缺出、即行升用之处。未免过优。所奏不准行。　　

