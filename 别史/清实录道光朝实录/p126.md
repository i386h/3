<!-- { "loadSidebar": true } -->
大清宣宗效天符运立中体正至文圣武智勇仁慈俭勤孝敏成皇帝实录卷之四十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。十二月。辛丑朔。上诣大高殿行礼。　　

○幸北海。阅冰技。　　

○谕内阁、敏珠勒呼图克图、既已授为副扎萨克达喇嘛。与多伦诺尔扎萨克达喇嘛。所有伊前世赏过静照禅师印信敕书。仍著赏用。　　

○又谕、车登巴咱尔、每年应领亲王俸缎。著照折赏巴彦济尔噶勒之例。每年折赏米四百石。　　

○又谕、糜奇瑜奏、黔局无铜济铸。请暂停搭放俸饷等项钱文。并免兵役补扣铸息一摺。黔省贵阳、大定、两府。设炉鼓铸。为搭放官兵俸饷养廉役食之用。向例余出铸息银两。拨充本省公用。嗣因滇铜短绌。奏明暂停鼓铸。除文武俸廉、全发银两。酌扣铸息拨用外。其兵饷役食、概给银两。免扣余息。共未扣息银三万七百余两。俟滇铜运到。分年接流添铸、加搭扣回。兹据糜奇瑜查明、委员领运回黔。供铸需时。应支道光三年春季兵饷。无钱搭放。自系实在情形。著照所请、该省文武员弁明岁额给俸廉。仍著全发银两。计算搭钱应出铸息。每百两、扣留银一两五钱二分。存库报拨。以符定额。至兵饷役食应搭钱文。著照数全给银两。无庸核扣铸息。用示体恤。近年滇省产铜未旺。黔省炉座暂停。无从抽取余息。所有历届未扣息银。愈积愈多。势难归补。著准其自道光三年春季起。滇铜未到以前。支放兵饷役食、未经搭钱之余息。免其补扣。并嘉庆二十三四等年、未扣兵役息银。一律裁免。此后该省钱局报销。应即年清年款。仍俟滇铜运到。铸出钱文。照例搭放。报部查核。其贵阳、大定、两局炉房器具。即饬令该管知府、加谨封贮。无许偷漏私铸。该部知道。　　

○以缉捕贼犯出力。赏番役王鉴、六品顶带。　　

○抚恤朝鲜国遭风难夷如例。　　

○壬寅。谕内阁、户部堂官。在内廷行走者较多。侍郎姚文田、著回署办事。不必在南书房行走。　　

○谕军机大臣等、曾燠奏、遵旨查明年内应解京外各饷。逐款开单呈览一摺。两淮年内应解京外各饷。除业经起解外。尚有一百七十九万余两之多。皆系历年悬垫积压所致。若令如期解清。实属赶办不及。著照该盐政所请。将应解户部八旗养廉、八旗生息、宗人府利息、并内务府旧欠院司节省丰和典利、江振鸿利、及步军统领衙门修理京营栅栏等款。均即先解一年。俾资应用。其应解南河节省河饷、剥船利息、并苏松各粮道帮船生息。亦俱先解一年。其余欠解京外各饷。准其暂行展缓。一俟划清悬垫。著即彻底赶解清楚。毋任宕延。此后该盐政、务督饬该运司严催请运。使徵解相符。以期年清年款。不可再有积压。将此传谕知之。　　

○工部议准、前任陕甘总督长龄疏请、开采甘肃安西州普城山铅厂、以备军储。从之。　　

○以磺斤足敷储备。封闭甘肃玉门县牛尾山矿厂。从总督那彦成请也。　　

○癸卯。上诣皇太后宫问安。　　

○加筑黄河两岸堤工。并重建祥符、五瑞、二闸。昭关坝。义字河头石坝。从协办大学士总督孙玉庭请也。　　

○甲辰。谕内阁、程祖洛奏、筹议缉捕经费一摺。豫省捕务废弛。盗劫频闻。自应亟加整饬、以靖地方。兹据该抚奏称、从前办理侦缉各巨案。竭力筹费布置。事过即难为继。以致渐形松懈。至各州县用项繁多。兵捕购线获盗。得赏不偿所费。亦难鼓励。必须先筹经费。以期经久可行。加恩著照所请、准其于该省司库市平地租盈余等款项下。借动银五万两。交当生息。将息银二千五百两归本。以三千五百两。作为缉捕经费。俟十年后。统计扣存息银二万五千两。并提各当典、本银二万五千两。凑还司库原借之款。报部分别核办。其余賸交当原本二万五千两。常年生息。俾经费无虞缺乏。该抚务认真经理。断不可日久视为具文。徒增胥吏囊橐之私。傥查有始勤终怠、及侵渔浮冒等弊。立即从严惩办。毋稍姑息。该部知道。　　

○礼部奏、明年元旦举行庆贺筵宴。谨遵会典成案。酌议与宴章程。除侍卫、及三四五六品京堂、准临时请旨外。其前经与宴。后奉裁撤之后扈大臣、领豹尾班侍卫内大臣、带庆隆舞之礼部堂官、内务府大臣、并翰詹科道、各部院文职、八旗三品以下武职、应请仍照旧例一体与宴。从之。　　

○添设云南白马河防汛一所。并猛连、拉古、鱼么、官房、四塘。拨楚雄协外委一员、兵三十名分驻。江头、苴却、者车、三塘。拨大姚县兵九名分驻。从总督史致光请也。　　

○拨黑龙江呼兰地方仓谷二万五千石。运至齐齐哈尔城、存贮备用。　　

○乙巳。谕内阁、御史赵柄奏、请慎核改教以重学校一摺。所奏是。国家教化之兴。由于劝学。各省教职。得一品端学裕之员。尽心化导。于士习民风。均有禆益。近日各省甄别州县。凡才具平庸、不谙吏治、年力就衰各员。率请改教。此等衰庸之员。即令司铎。安望其实心化导。克称厥职乎。如该御史所奏、或因误公亏项。避重就轻。或因替人腾缺。设法量移。特借出身名目。藉以见好市恩。腾缺量移。事无确据。亦不可空言妄论。而避重就轻市恩见好之处。在所不免。溯查乾隆五十一年。钦奉圣谕。各省知县、已经得缺。到任数月后。不胜民牧者。即以原品休致。概不准复行改教等因。钦此。煌煌圣训。永当遵守勿替。嗣后各直省督抚、于才不胜任之知县。如未经得缺。将该员品学尚堪秉铎之处。切实声明。仍酌量奏请改教。其实缺人员。履任在半年外者。才不胜任。即概予休致。不得因其正途出身。率请改教。该督抚务各秉公甄别。尤不得因有此旨。将阘茸各员。一味姑容。转致贻误地方也。将此通谕知之。　　

○又谕、曾燠奏、销引考核参差。请画一办理一摺。两淮销引各岸。向例奏销本纲钱粮时。题报考核。淮北、系按州县缺销分数开参。楚西、则既报全完。复按年核其缺销分数。将各盐道奏参。江南省安、池、太、纲盐及各食岸。又俱按年奏报开参。办理本未画一。考核销引。祇应通计一年销数。有无缺溢。若按年考核之外。又复按纲考核。徒成虚报具文。殊非核实之道。著照所请、准其将楚西、淮北、按纲题报考核之件。即行裁革。除淮南销引。业经考核参处外。所有楚西、淮北、与安、池、太、及各食岸。均自道光二年为始。一律按年考核。汇案奏报。如有缺销。照例开参。该部知道。　　

○又谕、叶世倬奏、琉球国贡船遭风。请分别抚恤一摺。琉球国例贡二号船。在闾头外洋。遭风击碎。淹毙夷使人等十名。情殊可悯。除该抚照例优恤外。著加恩赏银一千两。给夷官雇觅商船回国。其沈失贡物。毋庸另备呈进。以示加惠远人至意。　　

○礼部恭进道光三年正月初二日皇太后筵宴礼节。得旨、皇后率内庭主位等。于座次、行二肃一跪一拜礼。改为行三拜礼。　　

○福建巡抚叶世倬奏、内地厅县、未补仓谷。请于司库地丁银内、动支买足、以资储备。从之。　　

○颁给朝鲜国、册立皇后诏书。赏该国王缎匹如例。　　

○旌表守正捐躯直隶朝阳县民吴景山妻张氏。　　

○丙午。孝惠章皇后忌辰。遣官祭孝东陵。　　

○命再于大高殿设坛祈雪。上亲诣行礼。　　

○丁未。上诣皇太后宫问安。　　

○谕内阁、那彦成奏参才具平庸之道员、请交部严议一摺。甘肃安肃道瑞林、于回民田全、呈控麻木沟等、偷穵金沙一案。并未禀知该督。又不即时会营查拏。迟逾数月之久。以致巨案未能早结。此等疲玩不职之员。断难姑容。瑞林、著先行开缺。交部严加议处。　　

