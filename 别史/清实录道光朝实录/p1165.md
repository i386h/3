<!-- { "loadSidebar": true } -->
○谕军机大臣等、前据兵部议将伊犁镇总兵裁撤。移置天津。当经降旨著陕甘总督、伊犁将军等、将伊犁屯田兵丁。应归何员专辖兼辖之处。会同妥议具奏矣。兹据兵部议奏、该镇总兵裁撤后。各营大小官弁。分别移驻酌裁等语。伊犁地处边陲。仍著富呢扬阿会同布彦泰等详加体察。该部所议各条。是否妥善。如尚有因地制宜。量加酌改之处。即著据实具奏。请旨交部再行核办。以期于兵制屯田。悉臻妥协。将此各谕令知之。　　

○又谕、达洪阿等奏、护送夷俘内渡情形一摺。据称接准怡良等会札。将夷目颠林等提禁释回。护送内渡。并安平洋面有三板进口。递书求见。据探书内索还夷俘及船内银物。经该府谕以夷俘九名现予释放。护送内渡。该夷闻知。尚为恭顺。该府作书遣人至厦门明白晓谕等语。所办俱是。惟该夷官递书未交。并不候示。即挂帆驶去。是否借投书为名。来探消息有无别怀意见。自应妥为防范。仍著该镇道等随时体察。就该夷现在情形。妥商筹办。务期驾驭得宜。不至别生事端。是为至要。将此谕令知之。　　

○又谕、给事中杜彦士奏、请饬闽省厦门文武官员照旧驻劄一摺。厦门为海口要地。向来兴泉永道。海防同知。水师提督。均系常川驻劄该处。何以近来祇有同知顾教忠来往厦署。而该道及提督均改驻同安。不敢到厦。是否因夷船停泊鼓浪屿。心存畏葸。著怡良等确切查明。据实具奏。该给事中又奏称、闽省漳泉等府械斗日多。皆由地方官藉词防堵。不理民事。以致奸民纠众横行。如果属实。是闽省吏治民风。日形敝坏。并著怡良等严饬该地方官认真查拏。从严惩办。以除积习而靖闾阎。将此谕令知之。　　

○又谕、寄谕直隶总督讷尔经额。本日兵部核议裁撤伊犁镇总兵。移置天津。并酌议改设移驻各员一摺。已降旨谕令陕甘总督及伊犁将军参赞酌核奏矣。惟拟裁各员。或令赴部候补。或令移驻天津。是否能胜新移之任。应由该督悉心核议。是否人地相宜。得收实用。再伊犁系属边地。该员等养。廉马乾等项银两。比内地营员较多。将来移驻天津各员。其养廉等项银两。以及添建衙署。铸造印信钤记。一切事宜。均著该督妥为筹议。奏明请旨分别办理。将此谕令知之。　　

○减免直隶新河、隆平、安、宁晋、四州县积涝地亩本年额赋有差。　　

○壬戌。谕内阁、前降旨令督抚提镇保举所属水陆将弁。原为豫储将材起见。必其人才能出众。为守兼优。遇有缓急。可当重寄。方足备干城之选。若仅监造器械。娴熟弓马。乃该员等分内应为之事。以此率登荐牍。则各省循分供职人员。举不胜举。徒为该员等开一登进之途。而其人之是否将材。漫无确据。甚非朕破格用人之意。本日梁萼涵保举山西武员摺内抚标中军左营参将谷韫璨一员。据称才猷练达。遇事敢为。缓急可靠。著准其送部引见。其王学诗、巴彦布、二员。或称其随同制造枪炮。或称其留心营伍。有志向上。皆无出色实据。著不准其保举。至大同一镇所属。保举至十员之多。而该抚则称尚无真知灼见。未敢悉登荐剡。可见该总兵祇知具好属员。并不知秉公核实。遴拔真材。岂缓急可靠者该镇独如是之多耶。况前降谕旨。指明督抚提镇各保所属数员具奏。该镇果有人才。尽可自行保举。若各提镇滥保多名。移咨督抚代奏。是恩则归己。怨则归人。将来保举不实之咎。又将谁属。著再通谕各直省督抚提镇。务当恪遵前旨。各于所属将备中留心察看。择其素行实在体面。娴明纪律。并能与士卒同甘苦。兵民悦服者。各自具摺核实保奏。傥仍存邀誉属员之见。但以一奏塞责。殊失朕求贤若渴之本意也。懔之勉之。　　

○以江南江安苏松道属粮价增昂。暂缓收买各帮丁行月等米。　　

○上以冬至祀天于圜丘。自是日始。斋戒三日。　　

○癸亥。谕内阁、富呢扬阿等奏、野番窜至青海地面。设法摉捕一摺。据奏贼番二百余人。在牛头俄博游奕。千总杨禄、开枪轰击。歼毙贼番二十余人。追至哈拉哈兔山沟。复有贼番三四百人。抄截官兵。杨禄因骑马中枪。掀跌被害。副将马奉三、带兵驰往应援。直压贼队。始各奔逸。其滋扰哈拉库图营贼匪。亦经官兵放枪轰毙。余贼选去等语。署西宁镇张锐、查办松懈。捕逐失宜。且此次贼番沿边劫掠。该署镇及护副将马奉三、不能先事豫防。致贼深入。戕害兵弁。咎无可辞。张锐、马奉三、均著交部议处。　　

○谕军机大臣等、富呢扬阿等奏、野番窜入青海。设法摉捕一摺。此次贼匪分股滋扰。戕害兵弁。实属异常凶狡。断不可任春得赃饱扬。以致番族效尤。该督现将张锐撤任。并饬令徐华清前往署理。统带弁兵。办理防堵事宜。所办尚妥。现届大雪封山。不值冒险深入。此等野番抢劫。是其惯技。若带兵将备。怠玩从事。必致该番族等恃其凶狡。肆意滋扰。著明岁春融。督饬徐华清体察情形。酌量多带精兵。设法剿捕。务将番贼汉奸。密为购线躧缉。毋任漏网。将此谕令知之。　　

○缓徵甘肃武威、碾伯、皋兰、河、狄道、金、靖远、宁远、会宁、平凉、静宁、隆德、固原、安化、宁、环、宁夏、宁朔、灵、中卫、平罗、西宁、泾、崇信、灵台、镇原、二十六州县暨沙泥州判所属歉收村庄新旧额赋。　　

○甲子。上诣南郊斋宫斋宿。　　

○两江总督耆英奏、＜?口英＞咭唎控诉台湾镇总兵妄杀遭风难夷。冒功捏奏。虽属一面之词。而事涉外夷。有关体制。如实系妄杀冒功。则该镇咎亦难辞。应请将台湾镇总兵达洪阿。解部审办。以期水落石出。得旨、自有办理之处。此断不可。该夷诡诈百出。勿堕其术中也。即使实有其事。亦当另有处置。　　

○旌表守正捐躯江苏睢宁县民李兆瑞妻白氏。　　

○乙丑。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○谕内阁、前有旨令保昌来京另候简用。福州将军著怡良兼署。兹据怡良奏称、现驻泉州。未能回省。将军事务。碍难在泉州办理。保昌著俟壁昌到闽后。再行起程来京。　　

○谕军机大臣等、据耆英由驿驰奏、＜?口英＞咭唎控诉台湾镇总兵冒功妄杀遭风难夷。请旨将该总兵达洪阿解部审办等语。两军交战之时。明攻暗袭。势所必然。加以言语不通。来即拒之。又何能望而知其为难夷。不加诛戮耶。今既通商。不当藉口别生枝节。著耆英再行剀切晓谕。现在台湾于九月间救护遭风白夷二十五人。已于十月中甸由该道姚茔给还。该夷目等悬挂彩旗。迎接该道上船。持酒起誓。感激天朝。总之未定通商以前。两国将备兵民。各有伤损。此时一概前事。各宜置之不论。若因达洪阿守御有功。转加重罪。试思彼国出力大将。岂能因我国一言。遽令废弃乎。傥达洪阿实有贪功妄报情事。将来一经查访明确。自当以中国之例处之。该夷不必遇问。我国伤亡将士甚多。又岂能于事定之后。向该夷一一取偿耶。现在筹议通商。正在吃紧。惟有速定大局。以期干戈永息。如此开导。谅必尽释前疑。同守善定章程办理矣。将此由五百里谕令知之。　　

○又谕、寄谕福州将军壁昌。本日据怡良奏、现在驻劄泉州。福州将军事务。未能在泉州办理等语。该省将军事务。现当吃紧之际。前交壁昌审讯之案。著即赶紧讯结。起程来京。请训后速赴新任。毋稍迟滞。将此谕令知之。　　

○赏八旗兵丁一月钱粮。　　

○丙寅。以宗人府府丞刘重麟、为都察院左副都御史。　　

○给浙江因灾减歇各帮丁银。　　

○丁卯。谕内阁、已革两江总督牛鉴、身任封圻。办理防堵。半载有余。既不能固守吴淞海口。又不能严守长江。以致宝山等县及镇江府城相继失陷。犯及省垣。实属防堵不密。贻误机宜。牛鉴著照议定为斩监候秋后处决。　　

○戊辰。谕军机大臣等、刘韵珂奏、咪唎口□坚国商船。求在宁波报税通商。谕令仍回粤东。不得逗留浙境。该夷旋即回船等语。咪唎口□坚国向在粤省通商。本有一定马头。何得驶赴宁波。希图贸易。现在该商船自三江口驶出招宝山。复自招宝山驶往定海。是否业已开往粤东。著该抚委员确查。傥仍希图在浙贸易。务当再行明白晓谕。并严行饬谕内地商民。毋许潜向该夷私售货物。致启日后来浙之渐。至该抚因屡次失陷地方。自请从重治罪。前此乍浦失陷。部议上时。业经明降谕旨。加恩改为革职留任矣。此时毋庸再行议罪。该抚惟当激发天良。实心任事。于地方一切公务。认真办理。以副朕委任之意。将此由四百里谕令知之。　　

○又谕、前因有人奏、候选直隶州知州鄂云原名联壁。因有堂弟联芳在将军幕下。自称随员。到处需索。往来江浙。诓骗欺朦。又冒支饷。任意挥霍。并将家眷移住杭城。招摇撞骗各等语。当经降旨著刘韵珂逐款密查。兹据奏称、该员以募勇为名。滥支军饷。现既查明与黄得胜等供词不符。又该员前后禀词。自相矛盾。且并非挟资到浙。何得骤有捐输银六千余两之多。其为冒领侵吞。情弊显然。又寄寓杭州多年。近复移住绍兴。与绅民交接。招摇撞骗之事。断难保其必无。著耆英于查阅海口赴浙之便。再加严密访查。务得确实。不准有心讳饰。致有不实不尽。将此谕令知之。　　

○己巳。上诣寿康宫前殿行礼。后殿问皇太后安。　　

