<!-- { "loadSidebar": true } -->
○谕军机大臣等、前据军机大臣、会同吏户兵三部、议覆长龄等奏、各城换防员弁、并新设差缺文职各章程。已钞给长龄等阅看。并令该将军等悉心筹画。从长商酸矣。近日复据松筠奏、现令安集延等、照旧通商。自可永靖边圉。无须增加兵额。其官兵日用所需。回疆地多沙碛。出产无多。受其逼迫。难保不生事端。至各大臣自行筹备粮料一节。恐派员采办。必有倚勒强买之弊。阿克苏所铸钱文。本不足资搭放。今复添兵至七千七百余名。例铸钱文。不敷搭放。恐于兵食有碍。回疆商民。本属无多。非伊犁乌噜木齐可比。既经设官。必须多增胥役。该管官未必尽能耳目周知。徒使奸胥扰累。尤非计出万全。应仍循照旧章等语。松筠在伊犁将军任内有年。所奏不为无见。著将原摺钞给阅看。该将军等再行体察情形。悉心妥议具奏。再阿布都尔满、昨已加恩令其仍袭伊祖霍集斯郡王职衔贝勒。此时毋庸来京。著俟年班之便进京可也。将此由五百里谕令知之。　　

○以工部左侍郎吴椿、署右侍郎。兼管钱法堂事务。　　

○予喀什噶尔被害伯克阿玉普、回子伊布拉依木等、世职恤赏。并免徭赋有差。　　

○辛酉。圣祖仁皇帝忌辰。遣官祭景陵。　　

○上诣寿皇殿行礼。　　

○予广东黎匪滋扰被害千总周明清、祭葬世职。兵丁王日章等九名赏恤如例。　　

○壬戌。上诣皇太后宫问安。　　

○谕军机大臣等、奕纶等奏、总管期满、循例保送翼长一摺。前经奕绪等奏准、嗣后总管缺出。于翼长内拣选一员送京。与京旗应升人员。一体带领引见。从前所降谕旨甚明。兹据奕纶等奏、泰陵总管五年期满。所出之缺。请将翼长庆善顺昌二员。保送引见。与奏定章程不符。著奕纶等仍遵前旨。于该二员内。酌保一员。送部带领引见。候旨简放。将此谕令知之。　　

○以故土尔扈特公策伯克扎布子巴彦克什克、袭爵。并为副盟长。　　

○以大理寺卿鄂木顺额、光禄寺卿刘彬士、为都察院左副都御史。仍各留安徽顺天学政任。　　

○旌表守正捐躯山东昌乐县民田＜?氵凤＞林妻吴氏。　　

○癸亥。谕内阁、程恩泽著仍在南书房行走。现在南书房事务颇简。人数较多、许乃普、池生春、俱著暂回原衙门供职。　　

○予喀什噶尔阵亡千总陈奉魁、祭葬世职。兵丁王魁等三名赏恤如例。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。十一月。甲子。上以冬至祀天于圜丘。自是日始。斋戒三日。　　

○乙丑。谕内阁、特登额等奏、审时蒋兆璠致书徐寅第列款诋毁分别定拟一摺。此案已革直隶清河道徐寅第。被蒋兆璠指出各款。如所称前在河间县任内。将钱粮银两买布变价解司。及任河间府时。擅作威福、索添陋规等款。经该侍郎等逐加研讯。并派员访查。均无其事。又称徐寅第兼署臬篆。不顾含冤流毒各案。蒋兆璠并不能指出冤抑之处。至蒋兆璠撤任。系因缉捕催科不力。该革员疑为徐寅第倾轧。并代淫苑县谋缺之处。均不能供出证据。惟徐寅第得受蒋兆璠馈送节寿银二千四百两。讯明属实。自应按律问拟。徐寅第、著发往军台效力赎罪。仍将该革员交琦善勒限追出原赃入官。虽限内完赃。不准减免。已革直隶深州知州蒋兆璠、馈送徐寅第节寿银两。复因闻知被参撤任。辄致书徐寅第列款诋毁。希冀代为弥补亏空。显系意存挟制。且书内各款。多属虚捏。情殊险诈。现经该侍郎等拟以杖六十徒一年。惟据该革员供称、亏空正杂各款约计银一万两内外。与该藩司查覆数目。大略相符。攻琦善督同该藩司、提集该革员任内经手丁胥书役人等。撤底清查。按例分别从重定拟具奏。余著照所议完结。　　

○又谕、特登额等奏、审讯蒋兆璠致书徐寅第列款诋毁一案。讯据徐寅第供称、松筠前在直隶交卸督篆进京时。言及前赴科布多审案。需用茶叶哈达备赏。嘱伊遣人赴张家口代买。伊随羊家人带解购买。用银五百八十两。松筠发还银五百两。系嘱买在先。发价在后。核与松筠原奏不符。著松筠据实明白覆奏。　　

○丙寅。上诣南郊斋宫斋宿。　　

○谕内阁、松筠于交卸直隶总督后。派赴科布多。系审案差使。何以率办茶叶哈达赏需。即欲自行置办。亦应遣家人购买。何得率嘱直隶道员代办。前经降旨谕令松筠据实覆奏。又未将嘱买在先、发银在后、详晰声叙。与特登额等审讯情节不符。种种错谬。咎无可辞。公筠著交部严加议处。　　

○以都察院左都御史那清安、署正蓝旗满洲都统。睿亲王仁寿。璞镶白旗汉军都统。　　

○丁卯。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○谕内阁、富俊等奏、拏获朝鲜国越界偷捕牲畜穵薓人犯一摺。吉林地方。拏获朝鲜国越界人犯张高丽、据供上年带同伊子张丫头、由本地偷越至吉林地界穵薓。并捕得牲畜。将薓枝与于蒿等易换衣服。后因迷失路径。未能回归。旋被缉获。恐该犯等在该国另有滋事不法脱逃别情。著即解交该国查明、治以越界之罪。山东民人于蒿。及伊侄于幅谦、将张高丽父子领至窝棚。给与衣服换薓。复令至城窝藏。并不首报。实属大干法纪。富俊等将于蒿拟以满流。于幅谦拟以满徒。著照所拟办理。即解交山东巡抚分别定地发遣琉徒。曾给张高丽等薙发之逸犯李曰名、著该将军等严行饬严缉拏。获日照例惩办。并著礼部饬知该国严禁属下。嗣后毋得再行越界。以肃边境。　　

○又谕、富俊等奏、拏获朝鲜偷薓人犯。据协领穆隆阿等佥称两次具禀。福克精阿饬令监禁、未经办理等语。福克精阿于此等越界打牲偷薓人犯。何以延不具奏。著该旗传到该革员确切讯明。录取价词具奏。　　

○浚山东运河。并沛汛长河。从河道总督严烺等请也。　　

○戊辰。谕内阁、直隶官剥船只。经江西湖广两省借动地丁正项银至一百四十五万余两之多。未能归补。自嘉庆二十年成造后。商欠生息银两。全未解交。旧船变价银两。从未报部。亦未拨用。究归何处存贮。其每年工食油艌。为数仍复不少。著直隶总督会同漕运总督通盘筹计。或酌展排造年分。仍令挑择修用。不必全数排造。并于天津道库油艌项下、及每年诬丁扣解银两内划出若干。同前此应存旧船变价银两。查明提贮。以为下届排造之费。该督等悉心定议。务令济运无误。而排造开销。不致再糜正帑。方为妥善。其芦商东商淮商各欠。著各该督及该盐政等实力严催。已届限者。即饬速筹解交。未届限者。俟届限即行筹解。不准藉词延宕。以重帑项。　　

○赏八旗兵丁一月钱粮。　　

○己巳。谕内阁、前因富俊等奏、福克精阿前在吉林将军任内。拏获朝鲜打牲偷薓人犯。延不具奏。降旨交该旗传该革员询问。兹据文孚等讯供具奏。该革员于拏获朝鲜越界人犯时。因言语不能明晰。两次饬令收禁。此等越界人犯。一经拏获。即应奏明解交该国。乃于上年十二月拏获。辄行羁禁数月之久。设该犯等瘐毙狱中。不能解至该国。令该国王查明治罪。外藩未免怀疑。尚复成何事体。是福克精阿办理此事。不但具奏迟延。且于外藩大有关系。福克精阿业已另案革职。著俟伊子承袭世职后。罚职任俸一年。以示惩儆。　　

○又谕、松筠前于交卸直隶总督后。派赴科布多审案。本不应备办赏需。即欲自行置备。亦应遣家人购买。乃率嘱直隶道员代办。迨降旨谕令据实覆奏。又未将嘱买在先。发解在后。详晰声叙。与特登额等审讯情节不符。种种错谬。任意妄为。部议请照违制律革职。实属咎所应得。姑念其当差多年。著革去内大臣。加恩赏给三品顶带休致。　　

○又谕、铁麟奏、失察误给祥佑路引一案。瑚松额等未将承办错误之乌尔衮泰参处。据实奏明一摺。据称祥佑以发遣人犯。不应准入移居宗室营内。系宗室营主事奇善、先向署左户司掌印协领乌尔衮泰请托。遂于该旗长等未经具呈以前。辄用印文。交主事宗室常咸、详准入营。彼时左户司掌印协领奇成额、因公出省。并不知情。乃该将军等仅参误给路引之奇成额、其徇情首准入营之乌尔衮泰、隐匿不参。及该侍郎告知。仍不奏明更正。著瑚松额、常文、将铁麟所奏情节据实明白覆奏。至该侍郎以陈奏迟延。自请交议。著俟该将军等奏到时。再降谕旨。　　

○刑部议覆湖广总督卢坤奏、审明盐商藉官贩私一案。请加等问拟。得旨、此案已革捐纳知府巴怡裕即巴树蕃、身充盐商。运售引盐。乃敢夥同张逢昌、另开子店。藉官行私。前经湖广总督审明、收贩船户脚私七千二百余包。核计盐数至五万九千七百余斤之多。巴树蕃系捐纳知府。不思奉公守法。私开子店。收卖脚私。占碍官引。已属骫法营私。复因访闻传讯。辄敢捏造合同。饰词狡赖。情更可恶。现经刑部加等拟军。著于犯事地方。加枷号一个月。满日发近边充军。以示惩儆。　　

○兵部尚书穆彰阿等奏、万年吉地。遵于本月初八日开工。酌定规制。报闻。又奏、赏给应迁居民银两。得旨、依议转行。　　

