<!-- { "loadSidebar": true } -->
○谕军机大臣等、本日军机大臣会同兵部议覆御史赵东昕条奏、山东水师。请添设总兵或副将专缉洋面一摺。据奏该省水师专营。设有游击守备等三十一员。兵丁九百余名。若议添总兵副将。则以下各官。亦须照例增加。衙署廉俸。需费孔多。请饬交该省巡抚体察情形覆奏。再行核议等语。已依议行矣。著陈庆偕到任后。督同藩司刘源灏、悉心体察情形。妥议具奏。将此谕令知之。　　

○缓徵奉天辽阳、广宁、铁岭、沈阳、新民、海城、开原、七厅县被水地亩额赋。　　

○壬申。军机大臣潘世恩等奏、据浙江巡抚吴文镕、查明已革巡抚梁宝常任内。存留解司两款。与该年地丁奏销相符。其二十六年上下两忙解司银数。不及一成。系专指上下两忙地丁一项而言。别项银米。并不在内。梁宝常等尚无代属通融之弊等语。梁宝常、存兴、无罪可科。应饬交该旗籍听候浙抚清册送部。如有应行分赔之项。由户部照例办理。从之。　　

○命陕甘总督琦善拨银二千三百两。解赴和阗。备辛亥年经费。　　

○癸酉。上诣绮春园问皇太后安。侍膳。　　

○甲戌。皇太后圣寿节。遣官祭太庙后殿。奉先殿。　　

○上率皇子暨王公大臣诣绮春园行庆贺礼。众官于长信门外行礼。　　

○诣皇太后前侍膳。　　

○乙亥。上诣绮春园问皇太后安。侍膳。　　

○以内阁学士何裕承、为顺天武乡试正考官。詹事府少詹事朱兰、为副考官。　　

○丙子。闽浙总督刘韵珂六十生辰。赏御书扁额福寿字。并珍玩文绮。　　

○戊寅。赠故一等威勇侯哈哴阿太子少保。赏银五百两治丧。予祭葬。　　

○己卯。谕内阁、前据王大臣会同户部筹议各省清查仓库。现已陆续将次奏齐。惟政贵核实。其应如何弥补旧欠。力杜新亏。不致有名无实之处。著原议王大臣会同户部再行妥议章程具奏。　　

○湖南巡抚赵炳言奏、访获酃县、安仁县、茶陵州、会匪谭叙亨等十八名。续获陈占魁等五名。并起获令旗腰牌八卦图、及兵法书本等物。提省研讯。得旨、严缉讯究。务尽根株。　　

○庚辰。谕内阁、户部议覆浙江省新旧垫欠。酌予展限摊完等语。官垫民欠名目。久干例禁。前因安徽省请豁垫欠。特降谕旨。嗣后各州县交代案内。不准再有垫欠款目。著吴文镕严饬所属。经此次清查以后。将从前官垫民欠名目。永远革除。毋任有所藉口。致启新亏。傥该州县仍设有此项名目。即著指名严参惩办。　　

○山西巡抚龚裕奏报接印任事。得旨、认真勉力。一切必当振作。　　

○辛巳。谕内阁、龙泉峪皇后陵寝、妃园寝、岁修工程、前已派阿灵阿、福济、会同泰宁镇总兵管理。著添派穆彰阿、并派奉宸苑卿基溥、办理一切工程事务。　　

○壬午。谕内阁、陆建瀛奏、盗首尚未就获。请将缉捕勇往之知县。留于江苏酌补。以资委用等语。安徽芜湖县知县林德泉、经该督等调赴江苏督捕洋盗。颇为得力。著即开缺留于江苏。遇有海疆知县缺出。酌量补用。此系因时器使。不可动辄援引渎请。仍著该督抚责成地方官。将未获之盗首陈双嬉、设法督拏。务获究办。该犯系著名盗首。断不可任其漏网。并著山东浙江福建广东各督抚。严饬沿海地方文武员弁。一体严拏。毋任远扬。断不准视为海捕具文。　　

○又谕、王植奏、署任知府。访有劣迹。请撤任革审一摺。所参好。安徽署宁国府知府朱鸣雷、前有人参奏种种劣迹。已交李嘉端查办。兹据该抚访查该员。果系办事乖谬。并时常演戏。宠纵优伶。即难保无别有贪婪情事。朱鸣雷著即革职。交该抚严拏应讯人等。提省研究。务得确情。按律定拟具奏。以肃吏治而儆官邪。　　

○谕军机大臣等、舒精阿奏、喀喇沙尔修建城垣等工完竣一摺。另片请将捐办并督工各员鼓励。分别开单呈览。喀喇沙尔城垣兵房衙署。以及各项房屋。均因年久未修。坍塌过甚。现在一律修筑完竣。该捐生并督工人等。自应酌加奖励。惟所请未免过于优滥。著萨迎阿按照单开各员名。逐加访察。妥为酌核。另行开单奏明请旨。不得少存瞻顾。务与从前伊拉里克开垦等工鼓励之案相同。方为允协。至现修之城垣等工。是否坚固。有无草率偷减。并著萨迎阿拣派妥员。前往该处认真查验。一并由该将军核实具奏。舒精阿所奏原单及另片。均著发给阅看。将此谕令知之。　　

○两江总督陆建瀛奏、淮南鹾务积疲。正课虽可敷衍。杂款仍费支持。挽回之法。莫先于减轻成本。将外支杂项、及岸费浮冒两节。实力裁减。乃猾吏刁衿。辄播散流言。希图阻挠。候补运判侯辛、竟敢授意捆工。凭空禀求。以为挟制。请即行革职。严提全案到省讯究。得旨、不但不可稍存避就之心。必当猛以济宽。誓除刁恶。方可办理也。无恤其他。　　

○以缉拏洋盗出力。予江苏总兵官孙云鸿等升叙有差。　　

○癸未。上诣绮春园问皇太后安。　　

○谕军机大臣等、朕于各省贡物。裁汰大半。惟河南地方向产百合。清润可食。著潘铎选择四五桶。解京备用。嗣后每年均著按期呈进。即照此次之数。无庸加多。将此谕令知之。　　

○甲申。谕内阁、本日据大学士潘世恩、沥情奏请开缺。朕思军机大臣。夙夜在公。勤劳较甚。实非高年所宜。潘世恩年逾八旬。公勤素著。若仍令其入直。不足以示体恤。著俟来岁春融。赴阁办事。毋庸开缺。以示朕逾格笃眷耆臣至意。　　

○谕军机大臣等、昨据萨迎阿等奏、俄罗斯头人私入边界阻拦查边道路。查照道光五年成案。请饬理藩院行文开导等语。所见是。现已交理藩院按照所奏事宜。酌拟咨文。行知该国萨纳特衙门。谅必转饬遵照。将哈萨克边外带兵头人。即日撤回矣。惟此时该头人巴＜?口兰＞等。尚在库库鄂罗木河西一带游奕。该将军惟当谆饬领队协领等。持以镇静。密加防范。仍一面勤加操演。严饬卡伦官兵。尽心防守。俾免疏虞。慎勿轻举妄动。致启衅端。谅该将军必能权其轻重。相机妥办也。理藩院咨文。著钞给阅看。将此谕令知之。　　

○乙酉。谕军机大臣等、御史马沅奏、豫筹疏洩安奠河淮一摺。本年南河。因盛涨漫溢。暂开南岸吴城六堡。得以化险为平。原属一时权宜之计。而黄水夹沙带泥而下。湖身河道。自难免均受淤垫。是洩黄后路。诚不可不豫为筹及。兹据该御史奏称、北岸之东。山安厅属有二塘。一处在王营减坝下游。势极低洼。地率荒废。似可筹为洩黄入海后路。著陆建瀛、杨以增、按照所奏界址。先行遴委妥员。详加查察。杨以增随后亲往相度。陆建瀛于公事之便。亦著亲勘。悉心筹画。如果可行。应即豫为减洩之计。事关保卫河淮。谅该督等目击情形。必能相机筹办。不使贻患将来。著绘图贴说。据实具奏。原摺著钞给阅看。将此谕令知之。　　

○以大理寺少卿龚文龄、为太仆寺卿。　　

○蠲缓湖南武陵、龙阳、沅江、桃源、华容、安乡、益阳、湘阴、巴陵、临湘、十县暨岳州卫被水庄屯额赋有差。贷龙阳、沅江、澧、安乡、湘阴、华容、六州县暨岳州卫军民口粮麦种。及兴修堤垸银。　　

○丙戌。上御洞明堂。勾到河南山东情实罪犯。停决河南斩犯八人。绞犯二人。山东斩犯五人。绞犯二人。余七十五人予勾。　　

○谕内阁、倭什讷、盛桂奏、衙署库银被窃一摺。吉林将军衙门银库。被窃银二千五百余两。该管协领、并值班官兵等、所司何事。难保无知情故纵、及监守自盗情弊。必应彻底研究。从严惩办。所有该银库值班之骁骑校那扬阿、富顺、均著即行革职。交该将军等提同看库兵丁人等。严审确情。按律定拟具奏。管理银库关防之正红旗协领雅青阿、著先行交部议处。　　

○成都副都统福勒洪额、因病休致。以青州协领伊绷额、为成都副都统。　　

○越南国王阮福暶、遣使表谢册封恩。并贡方物。命留抵下次正贡。　　

○丁亥。以詹事府詹事赫特贺、为通政使司通政使。　　

○铸给浙江定海城守营都司关防。从总督刘韵珂请也。　　

○戊子。上御洞明堂。勾到山西直隶热河情实罪犯。停决山西斩犯七人。绞犯一人。直隶斩犯十一人。绞犯三人。热河斩犯三人。绞犯二人。余六十人予勾。　　

○己丑。谕军机大臣等、昨日召见之甘肃西宁镇总兵萨炳阿、著琦善于该总兵回任。留心察看。于西宁一缺。果否相宜。抑须更调。或竟难膺专阃之任。著据实具奏。毋稍迁就。将此谕令知之。　　

○旌表守正捐躯安徽阜阳县民朱咸昌女爱姐。直隶献县民侯中发妻宋氏。　　

○命陕甘总督琦善拨银六十六万两。解赴伊犁。拨银二万八千三十九两。解赴乌什。备辛亥年经费。　　

○庚寅。谕内阁、郑祖琛奏、请将捕匪未能净尽之知府等员。摘去顶带等语。广西前署左江道南宁府知府张熙宇、于上思州迁隆土境匪徒拒伤弁兵一案。本系所辖境地。虽穷追获犯。究未能捕拏净尽。以致余匪逃窜。左江镇标都司何廷标、协同该署道前往灵山一带剿捕。亦未能实力追击。均属咎无可辞。张熙宇、何廷标、著一并摘去顶带。勒令协同地方文武员弁。合力捕拏。务期摉除净尽。傥再玩延。即著从严参惩。　　

○以故三等镇国将军承庆子景恩、降袭三等辅国将军。　　

○命署热河都统明训回京。以前任荆州将军赓福、署热河都统。　　

○以贝子绵勋、署正黄旗护军统领。　　

○展八旗兵丁应扣借支库银限期两月。　　

○辛卯。上诣绮春园问皇太后安。　　

○壬辰。上御洞明堂。勾到朝审情实罪犯。停决斩犯七人。绞犯一人。余二十一人予勾。　　

