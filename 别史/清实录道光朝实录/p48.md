<!-- { "loadSidebar": true } -->
○庚子。谕内阁、庆保等奏、筹办永北大姚善后事宜条款一摺。朕详加披阅。内被难汉民分别安插抚恤一条。永北大姚夷匪滋事。被难汉民居多。其夷人未经从贼者。亦间被焚抢。除大姚难民已逐一查明抚恤外。永北难民被贼蹂躏。流离失所。著将现在查明本省及川省招回难民丁口实数。准其照临安猛缅抚恤成案。被焚庐屋。给与修费。大小丁口。酌给两月口粮。俾资生计。其大姚汉夷典卖田土分别查办一条。大姚地方。久经归流。夷田即在民田之内。该夷人不知食力谋生。将田准折典卖。汉民多不过户纳粮。致夷人无田有赋。著即查明汉民承买夷田。除已过户纳粮者仍听执业外。如汉民未经过户纳粮。悉按漏税律办理。此外有典质夷田利过于本者。即令夷民照原借之数赎还田亩。不准计利。该督等务遴委贤员。会同地方官妥实查办。不得藉端滋扰。其禁革土司苛派一条。夷人本无恒产。该土司等既纳其租。又复苛派差徭。殊滋苦累。嗣后著严行饬禁。租息而外。不准额外诛求。傥有不遵。将该土司等查参惩办。厅官徇庇者一并参处。其裁革土司冗役一条。永北土司属下。有行捕目把总管等项人员。向皆倚官为害。该夷寨既有目把。又有伙头甲长。足资应役办公。其余各项冗役。均著永远裁革。以省烦苛。其民夷争控事件。应令地方官督饬土司查办一条。汉夷民人争角之案。地方官原应速为剖断。并随时稽察奸宄以靖边圉。嗣后饬令各土司认真查察。如有田土命盗、及奸徒煽惑之事。立即申报地方官查办。不得自行颟顸了结。如土司迟延讳饰。或己禀报、地方官不即查办。立予严参究惩。其土司定期会哨一条。夷地会哨。本有旧章。著责令该土司等各带土练。遵照酌定章程。每年按四季仲月。在阿喇山前后。周历会哨一次。申报该管道厅就近稽核。其金沙江一带。亦令随时督率练役梭织巡查。并饬顺州蒗蕖各土司一体巡哨。毋稍疏懈。其土司地方分编保甲一条。汉夷良莠不齐。无业游民易致生端构衅。著责令编排保甲。土司管下夷人。著落伙头。寄居汉民。著落客长庄头。各查造户口清册。夷人由土司核给门牌。汉民由永北同知给发门牌。各随时抽查。取具连环保结呈报。仍严禁胥役需索。不可有名无实。致被扰累。其严禁客民扣留牲畜一条。大姚汉夷杂处。往往夷人牧放牛马。误践田塍。被客民扣留滋事。嗣后著责令保甲人等随时查报地方官、严拏扣留牲畜之人。按律治罪以杜衅端。其宣广教化一条。夷俗素信神鬼。狡谲之徒。往往藉以惑众。该督等已刊发简明告示。遍行晓谕。著地方官留心化导以革陋习。其投诚夷民酌惩再犯一条。此次夷匪滋事。随同附和者准其投诚免罪。已属法外施仁。著将永北大姚两处投诚夷民。造册另存档案。嗣后如有被人控告及犯命盗等案者。按律从重加等治罪。俾知儆惕。其永北旧衙坪移设文员、大姚苴却地方添设巡检、永北阿喇山前后扼要处所增拨兵丁添改塘汛、大姚猛连渡口安设汛弁四条。著交吏兵二部核议具奏。寻议、准其移永北厅经历驻旧衙坪。添设永北厅司狱一员。大姚苴却巡检一员。并于各属佐杂中裁汰一缺。以符定额。拨楚雄协把总一员。带兵三十名。驻劄猛连渡口。余俟勘明详议咨部再行核办。从之。　　

○谕军机大臣等、据庆保等查明剿办大姚夷匪在事出力文武各员、开单保奏一摺。大姚夷匪滋事。就地剿办完竣。为时甚暂。庆保等所保人数过多。其恳请加恩之处亦有过优者。且文员单内。已革吏目李煊、系计参六法人员。率行奏请开复。尤为冒滥。著史致光、会同韩克均、将单开文武各员。除李煊扣除外。再行秉公确查。大加核减。择其实在出力者据实保奏。其随同行走厕名滥举者。概行澄汰。俟奏到之日再降谕旨。将此谕令知之。　　

○以上驷院卿阿勒精阿、为淮关监督。仍带三品卿衔。　　

○旌表守正捐躯浙江鄞县民孙嵩高妻王氏。　　

○除河南新乡县沙压地四百五十一顷八十九亩有奇额赋。　　

○辛丑。遣官祭火神庙。　　

○谕内阁、前据乐部等衙门奏、时享太庙初奏乐章仅四言八句。兹恭值仁宗睿皇帝升祔。初奏迎神之乐。字简音长。于行礼仪节未协。请敬增四句。当交大学士军机大臣六部会议。兹据奏、太庙时享乐章。国初定制。初奏开平之章。四言十二句。乾隆六年。高宗纯皇帝亲定乐章。改开平为贻平。定以八句。彝宪所垂。至今遵守。未便轻易更张等语。所议甚是。祀典升香对越。礼惟其节。乐惟其和。太庙时享乐章。经皇祖高宗纯皇帝亲加改定。斟酌尽善。数十年来依永和声。神人胥悦。自当遵循勿替。所有请增初奏乐章之处。著无庸议。　　

○又谕、成格奏、士民吁请捐修城垣一摺。山西绛州城垣间有坍坏。既据该州绅士等吁请捐修。自应俯如所请。以顺舆情。该抚即饬令该绅士照估兴工。毋庸官为经理。致滋胥吏侵扰之弊。工竣查验奏闻。　　

○兵部会奏、遵旨严议云南永北营参将李胜林、革职。鹤丽镇总兵高适、迤西道谢凝道、降三级调用。得旨、参将李胜林、于境内逆匪滋事。毫无觉察。本应照部议革职。念其随同打仗。协拏贼匪。保护村庄。尚有微劳。著赏给把总。留于云南差委。总兵高适、道员谢凝道、俱著从宽改为降二级调用。无庸查级议抵。　　

○定子为慈母丁忧例。吏部奏、查会典服制图、载子为慈母斩衰三年。注云所生母故。父令别妾抚养者。谓之慈母。旧例未经载入。现当纂修则例。似应增入以广孝思。请嗣后凡官员本身系属庶出。生母早故。父令别妾抚养者。病故时准令离任丁忧二十七个月。从之。　　

○改铸河南汝宁府印信。从巡抚姚祖同请也。　　

○旌表守正捐躯安徽灵壁县民刘朝光妻耿氏。　　

○修河南马营坝越堤缕堤。山东济宁汛石佛闸。聊城汛周家店闸。从河道总督张文浩请也。　　

○壬寅。谕内阁、曹振镛等奏、会议两淮盐务一摺。著照所议行。至邻私浸灌一节。缉捕之责。惟在地方文武各员实力奉行。著湖广总督湖北湖南江西安徽各巡抚。及宜昌永州两镇。各饬所属认真巡缉。如有大夥枭贩。立即严拏重惩。不可区分畛域。以杜侵私而裕国课。　　

○谕军机大臣等、英和等奏、拏获贩卖小钱之王七等。讯据供称浙江嘉兴县五金桥地方、居民张庭兰家中、设炉私铸小钱。每小钱一串。卖官铸制钱二百五十文。王七等向其买出。由粮船携带来京辗转售卖等语。私铸铜钱。大干例禁。著帅承瀛即饬该地方官、将私铸之张庭兰、速行拏获。并查起炉座钱文。审讯明确。按律定拟具奏。将此谕令知之。　　

○通政使司副使童槐奏、蒋因培一案并非诬禀。得旨、国法具在。谅汝亦不能幸免矣。负国深恩。尚为此要君不法之语。将谁欺耶。任汝巧言如簧。朕惟知一秉大公。执法惩办。原摺著发与王鼎阅看。并谕童槐知之。　　

○以镶白旗汉军副都统绵龄、为荆州将军。头等侍卫乐善、为镶白旗汉军副都统。　　

○以差使懒惰。革哈芬布散秩大臣。赏头等侍卫。在大门上行走。　　

○癸卯。谕内阁、奕亨等奏、请添解广恩库银两。以备官员兵丁人等各项赏需。现在昌陵守护侍卫太监等、人数加增。用项较多。著直隶总督于本款地亩租银内、每年添解一千两。交广恩库存贮备用。仍饬藩司于每年奏销后。照例解足五千两之数。以符定额。　　

○又谕、李鸿宾奏、请将安省各员追银年限暂行展缓等语。安省清查案内著追人员。休致同知马尚禹、丁忧知州陈之揆、候补知州张蕃锡、候补知县靳天培、邬正阶、任铨、丁忧知县周鹤立、徐正琳、刘云、降调知县丁应銮、勒休知县陈国相、参革知县朱炳南、候补县丞于联森、均有未完银数。著照该抚所请、准其俟豁免及清查二案完竣。将各该员名下欠项。分别应追应免。剔除后再行按款勒追。此时暂行展缓。以归核实。　　

○又谕、漕粮本维正之供。岁有定额。百姓任田纳赋。断无不踊跃输将者。如果地方官办理得宜。何容更定科则。豫防滥取。惟法以久而滋弊。而弊又相因而生。则欲杜其弊。必先察其致弊之由而严为之禁。著通谕有漕省分各督抚。破除情面。力矢公忠。州县如有浮收勒折。立即严参重惩。其旗丁勒索州县、绅衿包纳漕粮者。亦各执法严办。勿稍徇纵。均不得借言调剂。轻改旧章。至沿途趱运。谨遵成法。毋许延误。仍责成漕运总督、及仓场侍郎、凡沿途抵通官役人等需索使费者。有犯必惩。使群知警惕。以塞漏卮。朕清厘漕务。其意本为恤民。天庾并无升斗之益。谅天下臣民所共悉。不可使上被加赋之名。而下无利民之实也。将此通谕中外知之。　　

○又谕、哈隆阿等奏、发遣人犯沿途骚扰一摺。宗室硕海、系发往黑龙江严加管束之犯。胆敢于经过驿站索折车价。殴伤驿丁。实属怙恶不悛。著即锁拏、交松箖会同盛京刑部侍郎严审定拟具奏。　　

○谕军机大臣等、朕闻保定以南、及毗连豫省地方。现有蝗蝻为患。未见该省奏及。著方受畴迅即遴委妥员。前往分途确查被蝗之处。系何州县。饬令地方官立即扑灭净尽。前发去捕蝗各事宜。择其良法。迅速仿照办理。毋令日久蔓延。一面先将查勘情形。据实覆奏。毋稍讳饰。将此谕令知之。　　

○以内阁学士毛谟、詹事府詹事奎照、监临顺天乡试。　　

○以翰林院侍讲廖鸿荃、为陕西乡试正考官。编修李煌、为副考官。吏部左侍郎汤金钊、为江南乡试正考官。翰林院编修熊遇泰、为副考官。　　

○旌表守正捐躯山西交城县民樊升荣妻卢氏。　　

○甲辰。上诣大高殿行礼。时应宫拈香。　　

○诣皇太后宫问安。　　

○谕内阁、孝陵宫门前石桥工程。著派穆彰阿、前往会同果勒丰阿、永康、恩铭、敬谨查勘。　　

