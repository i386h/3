<!-- { "loadSidebar": true } -->
○谕内阁、李星沅等奏、请将藩关各库存银。留备赈需一摺。又另片奏、留养灾民。妥为安抚等语。本年江宁、扬州、淮安各府属被水较重。灾黎口食维艰。业经该督等拨银分别抚恤。并将流入邻省贫民截回。尽数官为留养。设法安抚。自不至流离失所。惟冬赈在即。必应先事豫筹。著照所请、所有就近藩关各库。约计可拨银七十八万三千余两。著准其一并解贮江宁司库。以备本年各属放赈之用。并著该抚陆建瀛、亲赴灾重各处。确切覆勘。通盘筹画。认真查核。妥为办理。如有余賸银两。仍著报部听拨。总之散赈之道。核实为先。大吏之查察。稍有不周。难保印委各员。无假手胥吏从中克扣等弊。该督抚等务当激发天良。慎委贤员。实心实力。妥速办理。傥查有冒帑营私侵渔利己情事。即著据实分别严参治罪。即仅止办理不善。致使小民未沾实惠。亦著查明参惩。总期抚恤赈济。资送留养。事事认真经理。俾灾黎咸登衽席。不致一夫失所。方足副朕恫瘝在抱之至意。勉之慎之。　　

○予江苏缉捕洋盗受伤淹毙武生周永清、祭葬恤荫。如千总例。　　

○乙酉。谕内阁、前据裕泰等奏称、本年湖北省灾区宽广。现在亟筹赈抚。于邻近省分拨银备用一摺。当交户部速议具奏。兹据该部奏称、湖北附近省分。如安徽、江苏、亦各报成灾。所存库款。均经请留备用。湖北省存银无多。而需用又不可缓。自应亟为筹拨。著照所请、即将顺天六次捐输所收银内。拨给银三十万两。山西江西秋拨现报地丁等银各十五万两。共拨银六十万两。著顺天府尹及山西江西各巡抚迅即派委妥员。解往备支。并著直隶、山东、河南、安徽、各督抚分派员弁沿途催趱。妥速解交。毋任稍有迁延。致误要需。其该督等原奏所称、有堤各属。应需抚赈银两。移赈归工。以工代赈之处。亦著照议妥办。惟念该省此次被灾至三十余州县之多。当此亿万灾黎。嗷嗷待哺。傥查办稍缓。或措置失宜。必致转徙流离。瞬届冬令。饥寒交迫。朕心实深焦切。该督抚等惟当督饬地方各员。于抚恤加赈等事宜。务各认真核实散放。俾小民均沾实惠。该地方官等岂无天良。当此满目逃亡。呼吸之间。所全不止千百。即各省绅耆富室。痛痒相关。必有急公赴义者。惟在大吏谆谆劝谕。启发至诚。藉举众擎。隐弭灾沴。如查有贪劣委员。奸猾胥吏。营私克扣。乘隙侵渔。立即拏办治罪。据实奏闻。该地方绅士等。见地方官如此认真。谅必更加踊跃。即使办赈之员。无侵蚀之弊。而办理或有不善。致未能实惠及民。亦当随时参办。毋稍姑容。古人遇灾而惧。其各勉之慎之。将此特谕知之。　　

○命协办大学士耆英、工部左侍郎王广荫、驰往绥远城查办控案。　　

○抚恤琉球国遭风难夷如例。　　

○丙戌。上诣绮春园问皇太后安。　　

○谕内阁、杨殿邦奏、请将暂行革职之帮弁革任等语。安徽安庆前帮千总盛禄、后帮千总郭维桢、前因押运脱空。降旨暂行革职。兹据奏称、该弁等平日办公。未能谨饬。不能约束丁舵。到处耽延。兹又妄冀开复。当此整顿漕务之际。断难姑容。盛禄、郭维桢、均著即行革任。分别勒令回旗回籍。以肃漕政。　　

○又谕、吴文镕奏参不职之游击一摺。浙江署衢州镇标左营游击枫岭营游击薛思齐、藉稽查地面为名。将客货骡头。扣留衙署。借端讹索。致被客商告发。似此扰累商旅贪鄙无耻之员。仅予褫革。不足示惩。薛思齐著即行革职。交该抚严讯确情。务须水落石出。按律定拟具奏。　　

○以吏部右侍郎张芾、署工部右侍郎。兼管钱法堂事务。　　

○除山东海丰县被水灶地三十二顷五十七亩有奇额课。　　

○丁亥。谕内阁、英隆等奏参职官赌钱一摺。齐齐哈尔镶蓝旗骁骑校齐明阿、与水手张福同赌。实属有玷厥职。骁骑校齐明阿、著先行革职。归入赌博案内。审明照例办理。　　

○又谕、前据奕兴等奏、遵议旗人潜赴双城堡。请变通禁止章程一摺。当交军机大臣议奏。兹据该大臣等详查原奏。悉心妥议。请照该将军等所议章程办理。已依议行矣。双城堡移驻京旗闲散。当时因开荒需人。不得不调盛京闲散。前往屯田。嗣因投往者过多。严定章程。不准复往。乃近年以来。吉林虽有不得不禁之势。而盛京实有不可概禁之情。验票放行。准假立限。皆已十分体恤。经此次变通章程之后。该将军等务当严饬该管官等时常稽查。严加约束。并著传知各城守尉出示晓谕。剀切宣布。国家格外恩施。已属恳挚。今又变通定例。亦无非恐无业游民。侵占生计。务当恪遵例限。各遂谋生。幸勿稍蹈愆尤。自罹逃旗之罪。如此明白开导。庶几两有裨益。经久可行。该将军等谅能仰体朕意。妥为安置也。　　

○考试保送繙译翰詹各员于圆明园正大光明殿。　　

○户部议准、广西巡抚郑祖琛疏报、天保县开垦水田五＜?土韦＞有奇。照例升科。从之。　　

○戊子。上御洞明堂。勾到四川情实罪犯。停决官犯一人。斩犯十四人。绞犯三人。余五十人予勾。　　

○补行道光二十七年大计。四川卓异官十四员。年老官七员。有疾官三员。才力不及官二员。不谨官三员。分别议叙处分如例。　　

○己丑。谕内阁、仓场侍郎议覆、确查通坝浮费情形一摺。通坝为交粮总汇之地。若不力清其源。则旗丁之需索。州县之赔累。必至上亏国帑。下困民生。其弊不可胜言。著照所议、飞咨有漕各督抚。迅饬各该管粮道。将通坝用款细数。逐项查明。趁明岁新漕未兑以先。由仓场衙门按款严查。分别裁减具奏。即令有册外浮费陋规。向来如何需索。亦即豫先呈明。以便严禁裁革。或有藉挑斥米色。以为挟制之具。亦应设法杜绝。德诚等仍当严饬所属。洁己奉公。认真稽察。如有苛索等弊。立即从严惩办。傥坐粮厅及监督等有营私纵庇情事。并著随时查参。　　

○又谕、昨据琦善奏、请将技庸年衰之推升营员陈尚忠、勒令休致。已降旨允准。因思上年李星沅奏、甄别推升游击蔡廷元、曾经降旨勒令休致。该督等办事均属认真。惟将弁等年力技艺。常有变迁。其身体或先盛后衰。其艺能或始勤终怠。安能执一定论。惟有不拘成见。随时体察。既觉秉公核实。亦昭劝惩兼施。嗣后著该督抚等于推升将弁等。如有身体软弱。弓马生疏。及年力渐衰。不能得力者。著即据实甄核。无稍迁就。推而言之。即督抚等保举之员。如果始终异辙。尚宜直陈。毋得回护。何况照例推升之员弁。有何瞻前顾后。而不核实办理耶。将此通谕知之。　　

○山东巡抚徐泽醇奏报、出省阅看营伍日期。得旨、秉公细心。任劳任怨。切忌姑息不振。勉益加勉。看汝趋向耳。　　

○以山东章邱等属麦收歉薄。改徵粟米。　　

○除江苏丹徒县水冲沙压田四顷十八亩有奇额赋。　　

○辛卯。遣官祭历代帝王庙。　　

○以剿捕洋匪出力。赏福建守备陈兴隆花翎。余升叙有差。　　

○以办理喀喇沙尔粮台出力。予印房章京常有等、议叙有差。　　

○壬辰。上御洞明堂。勾到福建、奉天、陕甘、情实罪犯。停决陕甘斩犯六人。绞犯一人。余七十二人予勾。　　

○谕内阁、倭什讷奏、行宫铺垫被窃。请将不职之千总等革职一摺。赵糜、赵中、邢桂、赵生、俱著解交刑部严行审办。兵丁田起旺、庆喜、王安著一并交部备审。内围千总唐明福、委署千总王庆瑞、均著先行革职。盘山总管富升、失于觉察。著交内务府察议。　　

○河南巡抚潘铎奏报到任谢恩。得旨、风励振作以挽委靡。兴贤去不肖以饬官方。练习武备以重操防。实心修守以保安恬。此则大端而已。至于随时事务。亦不可忽。但无繁琐耳。玩泄因循。切忌切忌。　　

○癸巳。上诣绮春园问皇太后安。　　

○谕内阁、御史王本梧奏、各省仓谷有名无实。请饬采买足额。并严禁亏缺一摺。各省仓储。原为备荒而设。本年江南湖北等省。均被水成灾。叠经朕准留库存银两。并拨款济赈。事关拯救民生。虽动费百万帑金。朕何所吝惜。若各省州县常平等仓。皆有实贮。偶有灾歉。碾动济赈。甚觉裕如。何至各省纷纷截款采买。若如该御史所奏。各州县每乘出借名色。任意侵那。甚至捏造册籍。非以无为有。即折银代谷。种种弊端。殊堪痛恨。著各督抚即将所属仓谷。派员认真盘查。傥有亏缺。即行从严参办。并责令赔补足数以昭核实。至直隶、山东、河南、山西、陕西、甘肃、等省。本年秋收丰稔。所有常平仓谷。正可及时采买。并著各该督抚及时督饬地方各官买补足额。如乡村有愿立义仓者。地方官尤当劝捐倡办。不准官为经理。致滋流弊。庶仓储充裕。缓急皆有可恃。各省督抚如漫不经心。苟且从事。上何以对朝廷。下何以对万姓。言念及此。仍不动心。朕不忍言之也。为封疆大吏者。反堪忍耶。扪心自问可也。将此通谕知之。　　

○命贵州巡抚乔用迁、来京陛见。以布政使罗绕典署巡抚。　　

○甲午。上御洞明堂。勾到湖广、江西、情实罪犯。停决湖广斩犯十人。绞犯一人。江西斩犯三人。绞犯三人。余四十七人予勾。　　

○谕内阁、户部钱法堂奏、请饬催铜铅船只等语。云南委员。丙午年正运三起桂文奎。四起李令仪。加运一起湖北接运委员韩印海。二起李旸。丁未年正运一起王阶钰。二起盛熙瑞。贵州委员。戊申年上运一起周献廷。二起谢人龙。下运一起英达。二起许大纶。均已先后入直隶境。迄今未据咨报行抵何处。若再羁滞。必致在途守冻。有误鼓铸。著直隶总督将在境铜铅船只。迅速派委干员。会同经过地方文武员弁。无分昼夜。迎提催趱。务于十月内一律赶紧抵通运局。以济要需。傥该运员藉词延宕。地方官催趱不力。即著指名严参。以肃运务。　　

○调盛京副都统庆住、为察哈尔副都统。察哈尔副都统景醇、为盛京副都统。　　

○铸给云南南涧巡检印信。从巡抚程矞采请也。　　

