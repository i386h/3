<!-- { "loadSidebar": true } -->
道光四年。甲申。闰七月。辛卯朔。谕内阁、户部奏、筹拨直隶水利不敷银两。著照所请、在拨给直隶兵饷、改解部库之长芦盐课内、拨银二十万两。再拨本年山西地丁银十万两。山东地丁银五万两。河南地丁银五万两。共拨银四十万两。著各该抚盐政、派委妥员。务于今冬解到直隶藩库。以备工需。其余二十万两。仍令广东江西浙江三省、于续收捐监银内、尽收尽解。俟凑足二十万两后。即行归补封贮。并将拨解银数、报部查核。该省办理水利。工费浩繁。朕轸念民瘼。不惜帑金。该侍郎等、务须妥为督办。总期工归实用。帑不虚糜。不得如此运河朱家马头、甫经修堤、即有漫溢之患。如有不肖官吏、侵蚀误工。虚糜帑项。即著据实严参。从重惩办不贷。　　

○又谕、御史郎葆辰奏、漕运剥船一摺。漕运起剥船只。必应工料坚完。多盖篷席。自无上湿下漏之虞。兹据该御史奏、现在漕剥船户、皆系无业游民。官为召募。竟有灌水偷米之弊。往往米石潮湿。惟以船身破损渗漏为辞。迨到通驳斥。势必令复加挑晾。以致运丁受累。嗣后著该管地方官、每遇修造剥船之年。务须木料坚厚。油艌完固。该船户自无由藉口渗漏。并著严禁灌水偷米诸弊。如一经访查得实。立即重加惩办。以祛积弊而重仓储。　　

○壬辰。协办大学士两江总督孙玉庭奏、总督驻劄江宁、查江宁城守左右、奇兵、浦口、瓜洲、溧阳、京口、扬州、镇江、高资、青山、安徽之宁国广德、游兵、芜采、泗州等营。俱距总督驻劄地方较近。嗣后各营千总。应照新定甄别考拔世职人员例。由各该协营考察。径送总督考验。不必由提督考转。下兵部议。寻奏千总保荐。与世职学习、仅定去留、及恩骑尉照例拔补千总者、轻重不同。如不由提督考转。是提督有统辖全省营伍之名。并无其实。揆诸例义体制。均有未协。该督所奏、应毋庸议。从之。　　

○修江南京口、左右、高资、狼山镇标右、各营战船。从协办大学士总督孙玉庭请也。　　

○贷江宁奇兵、溧阳、二营驻劄灾区兵丁一季银米。　　

○癸巳。上诣绮春园问皇太后安。　　

○谕内阁、前任和阗办事大臣文弼、办理遣犯孙尔男重利放帐一案。于原告诬控情由、未经究办。已属草率。至查抄孙尔男资财、辄散给众回子。又复报查寄顿物件、株连案外。尤属错谬。文弼著交部议处。前任和阗办事大臣承启、承审此案。草率错谬。前后失察家人在外结交遣犯、藉端诓诈、毫无觉察。咎更难辞。承启著交部严加议处。　　

○谕军机大臣等、刑部议覆敦良等、审拟遣犯孙尔男重利放帐一案。已明降谕旨、依议办理矣。惟敦良等原奏内称、该犯被抄资财。散给众回房地契纸钱文。核计人数众多。应免追缴。众伯克当押物件。所欠本银。缓为设措。听其自行清理等语。该犯既非例应查抄之犯。则被抄资财。自应照例追还。除散给众贫回钱文、人数众多、应免其追还外。其众回所借钱文、及所押房地契纸、自当照数追给。以昭平允。至该伯克等、当押物件。既经该前任办事大臣散给原主。该伯克等、均系职官。又非众回可比。所欠银钱、必当急为清理。何得以缓措为词。致滋悬宕。著敦良等、将该伯克及众回子等所借银钱、及房地契纸等物、当押各项、一并追出。给该犯具领后。再行起解。毋任该回子等抗不交还。该伯克等故为延缓。令该犯稽留该处、再滋事端。将此谕令知之。　　

○以故土尔扈特副盟长扎萨克郡王策伯克扎布子三达克多尔济、袭爵。仍授副盟长。　　

○甲午。上幸静明园。诣龙神庙拈香。　　

○谕内阁、侯际清以拟流官犯、在刑部衙门呈请赎罪。尚书韩崶、在部最久。于刑名尤为谙练。乃办理奏稿时、既核其情节较重。仍以可否准赎双请。殊属取巧含混。现据托津等讯明、韩崶实无听嘱受贿情事。惟失察官吏舞弊得赃。及嗣子知情。亲戚撞骗。且案内获咎司员恩德等、皆系保列一等之人。盛思道又系韩崶于上年滥行保留。种种昏瞆。即照托津等所拟、从重发往军台。本属咎所应得。姑念韩崶年近七十。著从宽免其发遣。加恩在万年吉地工程处效力赎罪。已革刑部郎中恩德、与董椿等商办赎罪。收受不枉法赃一百二十两以上。若仅照例问拟绞候。勒限完赃。减等发落。尚属轻纵。著于完赃后、从重发往伊犁效力赎罪。已革郎中盛思道、为侯际清商办赎罪。先后撞骗多赃。到案后复任意狡展诬赖。情殊险诈可恶。著从重发往伊犁效力赎罪。已革通判董椿、指官撞骗银两、数至盈千。到案后复不据实供吐。狡赖诬扳。情尤谲诈。著加枷号两个月、满日发近边充军。已革道员惠丰、讯未嘱托重喜。惟谎言回复惠林。究有不合。著开复原官、交吏部照例议处。其漏查红供、并失察官吏得赃之刑部堂官、前任科布多参赞大臣那彦宝、及两次画稿之盛京刑部侍郎海龄、江苏巡抚韩文绮、候补主事张映汉、俱著交部严加议处。致仕大学士戴均元、陕甘总督那彦成、于八月内双请奏稿、未能查出弊端。亦属疏漏。俱著交部议处。原任道员德恩、左江道重伦、河北道邹锡淳、于吴光斗等藏匿红供。未经查出。并失察书吏舞弊。及同官得赃。俱著交部严加议处。嗣后刑部办理赎罪案件。著仍照乾隆四十八年原议章程。分别准赎不准赎二项。奏明请旨核定。不得以可否字样双请入奏。以免歧误。　　

○添派理藩院尚书穆彰阿、恭办万年吉地工程。　　

○以都察院左都御史松筠、兼正黄旗汉军都统。　　

○赏故正黄旗汉军都统三等承恩公孟住银五百两治丧。命皇长子奕纬、带领散秩大臣一员、侍卫十员、前往奠醊。并命惇亲王绵恺、于发引日往奠。赐祭葬。谥敬慎。　　

○乙未。谕内阁、京察为三年考绩大典。用以整饬吏治。激扬人才。所关甚重。各衙门堂官果能黜华崇实。推贤选能。自可为朝廷收得人之效。若如近日侯际清赎罪舞弊一案。牵涉官吏。实出情理之外。恩德、盛思道、均系刑部司官。恩德又管理赎罪事务。辄与市井棍徒。朋谋贿嘱。撞骗多金。该堂官既不能即时察办。犹复将恩德登诸荐牍。其余公同定稿各员。亦皆该堂官保列一等。或被供指得赃。或以听情徇隐。并有形同木偶。随和画诺。竟置公事于不问者。似此名实混淆。是非倒置。所谓澄叙官方者安在。各部院大臣、为朕素所信任。其荐举自应公允。一经引见。不能不量为甄录。何至以登明选公之举。竟有踰闲败检者、谬厕其间。是该大臣于考察一事。惟知奉行具文。苟且塞责。举非其人。咎将谁属。且此等不肖人员。服官辇毂。尚敢藐视法纪。营私黩货。设令得膺外任。势必紊挠公事。朘削民膏。益复何所顾忌。向例九卿保举官员。如贪婪事发。原保举官。定有滥举处分。此案既据托津等审明拟奏。所有从前率将恩德等保列一等之刑部堂官。交吏部查取职名、照例议处。因思刑部如是。各衙门恐亦不无此弊。明年即届京察之期。著先行谕知各部院堂官。务当精白乃心。秉公遴拔。于所属内、必平日深知其居心公正、办事练习者。公议允协。方准书之上考。以备任使。若不加核实。冒滥充数。甚至瞻顾情面。曲徇己私。将来该员等款迹败露。朕惟原保之堂官是问。恐不能当此重戾也。将此通谕知之。　　

○又谕、据绵课等奏、查正红旗、镶红旗、镶蓝旗、另档人丁内充当亲军者、现共有八名。此项亲军。皆系旗人额缺。著即令其开缺。另以正身旗人充补。至另档亲军开缺后。由各该旗询明、有愿入民籍者。咨明户部、顺天府、入于大兴宛平二县民籍。愿入本王公包衣者。由该旗拨入包衣当差。其于另档内查出弓匠八名。亦著照另档亲军、一体办理。　　

○予直隶办赈出力知州蔚音芳等议叙。捐赈绅士姚开第等、升赏有差。　　

○丙申。谕内阁、陆以庄等奏、捕蝗迟延之知县。请先行摘去顶带等语。顺天府大兴、宛平、二县所属村庄。间有蝗蝻。该二县并不上紧扑捕。实属怠玩。署大兴县知县霍登龙、宛平县知县万鼎洋、俱著先行摘去顶带。责令十日内扑捕净尽。毋致蔓延。如再迟逾。即著严参治罪。　　

○丁酉。谕军机大臣等、本日据富纶奏、阿克苏办事大臣英桂、于所属报有窃盗案件、皆给予事主印票。令其出境自行追捕。以致乌什境内、寻赃捉贼。络绎不绝。请饬禁止等语。地方每遇盗窃等事。一经呈报到官。即应派员查缉。或因匪犯脱逃。亦可知会邻境协拏、以期就获。若官既不为缉捕。转令事主自行四外追寻。办理错谬。实出情理之外。现据富纶奏称、英桂自抵任以来。每月皆有发给事主印票、纷纷前赴乌什跟踪捕贼之事。回疆重地。该管大臣、岂容谬妄至此。殊属不成政体。著永芹接奉此旨、迅即详细查明。如果确实。著将英桂严行参奏。毋稍徇隐。富纶原摺、著钞给阅看。将此谕令知之。　　

○旌表守正捐躯安徽宿州民董马妻郭氏。　　

○戊戌。旌表守正捐躯湖南善化县民蒋庭羔妻于氏。　　

○己亥。上诣绮春园问皇太后安。　　

○谕内阁、前据耆英奏、正黄旗护军等、应领口分米价、数目不符。当交军机大臣查讯。兹据查明、此项官兵口分米石。向有前存备用钱文。遇领米迟延月分先期垫发。俟关米变价归还。该旗将银米易钱散放。相沿已久。尚无情弊。惟并未立有册档。诚恐日久弊生。嗣后著该旗护军统领、查照历办章程。将关领银米易钱、支发数目。登记册档。盖用印信。以备稽核。如查有弊混。立即严参。并著镶黄正白二旗、一体遵照办理。至内仓于各该旗领米、自应按期给发。并著总管内务府大臣、督饬该仓承办之员。于接到领米印文。即行支放。毋得迟逾。　　

○谕军机大臣等、前派托津等、会审侯际清赎罪舞弊一案。因侯统印供出、道光元年行查山西时。托署县丁垣办理。用银一千两。系伊兄捐纳知州侯孝昌经手。当经降旨、令张师诚拏侯孝昌、及经手人犯、讯供解京质讯。兹据张师诚奏称、讯据侯孝昌供、伊与前任勒休知县陆元鏸之子陆以济相好。即央陆以济、请托丁知县、许以酬谢。伊将供结写就、交陆以济、转交丁知县、办理详报。后来谢银一千两。交陆以济、转交丁知县收受等语。陆以济系现任江西兴国县知县。听从侯孝昌、嘱托知县丁垣、过付银两。系侯际清赎罪案内要证。毓岱接奉此旨、即将该知县解任、派委妥员。迅速押解来京。归案质讯。毋稍迟延。将此谕令知之。　　

○河东河道总督严烺奏、秋后黄河水势叠次盛涨。各工抢护平稳。得旨、勉力巡防。不可稍有疏忽。　　

