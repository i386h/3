<!-- { "loadSidebar": true } -->
道光元年。辛巳。九月。戊申朔。谕军机大臣等、严烺奏、戴村坝汶河漫缺三处。业将子埝及圈坝抽沟等工、先后完竣。惟白公祠后夹土坝、于合龙时因汶水长发。风雨交作。所进埽占。复被冲塌。现在赶于夹土坝上游圈筑埽坝一道。即以现筑夹土坝为二坝。两坝柴土并进。可期克日堵合。并查明该厅州等著落赔修等语。白公祠后土坝所进埽占。复被冲塌。赶筑圈埽。以资堵御。现在节逾秋分。汶源渐弱。自易为力。著该署河督即严饬委员及该州厅等。赶紧堵合。以节汶流。其原办所塌丈尺。著落分赔。不准开销。如再有蛰塌迟误之处。即行指名严参。勿稍宽纵。将此谕令知之。　　

○又谕、明山奏、六月分雨水粮价精形一摺。内称黔省因六月间未得透雨。通省粮价较增。思南丹江两处。现请开仓平粜。明山务饬该府厅妥协经理。以裕民食。毋任吏胥及囤户等影射滋弊。其镇远、思州、石阡、铜仁、思南、松桃等府厅属。无业贫民。无钱买食者。该抚等已捐廉按济。恐未能周普。著即饬查。如有应行动项给发之处。即行据实具奏。勿令穷黎失所。将此谕令知之。　　

○己酉。谕内阁、国家定制。登极后即应选择万年吉地。嘉庆元年。奉皇祖高宗纯皇帝敕谕。嗣后吉地。各依昭穆次序。在东陵西陵界内分建。今朕绍登大宝。恪遵成宪。于东陵界内。选择绕斗峪。建立吉地。著派庄亲王绵课、大学士戴均元、尚书英和、侍郎阿克当阿、敬谨办理。诹吉于十月十八日卯时开工。　　

○又谕、秦承业前在上书房行走。学问尚优。人亦爽直。朕履位之初。即宣召来京。加以迁擢。仍令在上书房行走。冀其有所匡助。及今半载有余。其所敷陈。非迂阔难行。即执谬不通。率皆市井之谈。昨据汪廷珍奏、伊在上书房言语不谨。及加诘问。汪廷珍不肯指实。因降旨、令秦承业不必在上书房行走。嗣后召询惇亲王、瑞亲王、初亦未肯直言。经朕反复开导。再三详询。二王无可如何。始据称、秦承业曾责备顾皋督责大阿哥。所言甚为荒诞狂悖。因令军机大臣等、面问大阿哥。亦称实有其语。上书房为养正之地。为师傅者。应以孝弟睦友子爱。时加训迪。今秦承业如此老悖。若不加以惩创。何以示诫。秦承业著革职。即令回籍。此系朕从宽惩办。若按名定谳。则罪在不赦矣。汪廷珍、顾皋、既闻其言。即应据实参奏。乃汪廷珍陈言含糊。顾皋则并未具奏。均属不合。著罚俸半年以示薄惩。秦承业系朕特召用之人。乃身在内廷。肆言无忌。朕知人不明。实不能不引以为愧也。　　

○免河南兰阳、仪封、二厅应赔被水漂没仓谷。　　

○免绥远城浑津黑河庄头未完米石。　　

○庚戌。谕内阁、马济胜奏、恳以本身应得封典。貤赠曾祖父母一摺。各省督抚提镇。遇覃恩之年。恳请貤封。旧例原准自行陈奏。嗣经定例。督抚提镇貤封者。均咨报吏兵二部。由该部汇核具题。无庸专摺奏恳。应遵照画一办理。此次马济胜请貤封曾祖父母。著兵部核明汇办。　　

○又谕、王鼎奏、审讯完县监生刘天保、遣子京控该县藉差苛派。押毙人命。大概情形一摺。完县知县黄观著革职。监生刘天保著斥革衣顶。交王鼎催提要证到案。秉公严讯。按律定拟具奏。寻奏上。得旨、王鼎奏、审明已革知县黄观。承办道段。多派人夫。又诬证逼供。押毙无辜。实属谬妄。黄观著发往军台效力赎罪。以示惩儆。其承审此案之保定府知府。及失察之历任该管知府。著查取职名分别议处。历任清河道。著查取职名照例察议。　　

○以广东澄海协副将吴绍麟、为阳江镇总兵官。　　

○裁贵州安顺府属土守备、土千总、土把总、各一员。土外委二员。从巡抚明山请也。　　

○展缓广东省河各商未完嘉庆二十五年课饷。　　

○缓徵长芦所属沧州、盐山县、并严镇海丰二场灶地被水钱粮。　　

○辛亥。上诣皇太后宫问安。　　

○谕内阁、前据方受畴奏、筹议旗租章程。当交军机大臣会同户部妥议具奏。兹据奏称、各项旗租。作为每年恩赏之用。若再议减。恐赏需益形短绌。应令熟筹妥议。再行核办。并将所议章程。分款核议。除清查地亩、官给地户执照、禁止房徵房解各款。均照所议办理外。著方受畴查明嘉庆七年以后入奏各案。租则较重者共有若干。拟减若干。通计解部租银。是否足敷分赏。其积年民欠为数较多。难保无官亏吏蚀。捏完作欠情弊。并著彻底清理。核明确数具奏。再行通计盈绌。分别办理。　　

○又谕、前据孙玉庭等覆奏、查明江苏省各属捐廉摊款。皆系办公所必需。请仍令照常捐办一摺。当交户部核议具奏。兹据奏称、江淮及苏州等属。常年实捐养廉银数。均在二三成以内。加以遇事摊捐各款。则江淮等属。成数已觉过多。而苏州等属额设养廉。几于全行摊扣。州县办公。恐必不能宽裕。所请照旧捐办之处。未便议准等语。额设养廉。原以给各官公私之用。其因事摊捐。亦事非得已。若如户部所核。该省摊捐成数。未免过多。著孙玉庭等再加确核。如有可酌减。及以闲款调剂之处。另行速筹妥议具奏。　　

○又谕、文干等奏、汉番官兵例外赏需。请分别办理一摺。上年西藏秋操。未经校阅。而达木蒙古、及唐古特番弁番兵等。业由远处先期调集。该管将备、实已督率演习多日。所有赏项既经给领。著准其咨部核销。其驻防官兵。近在前藏。既未校阅。其减半赏给之项。著玉麟、灵海、照数赔缴。该部知道。　　

○谕军机大臣等、文干等奏、达赖喇嘛之呼毕勒罕、拟确验签掣一摺。达赖喇嘛掌管西方黄教。其呼毕勒罕出世。自必有灵异可徵。前据玉麟等奏、里塘幼孩。有灵异之迹。今察木多所属。复出有幼孩二人。均有吉祥佳兆。前后共得三人。已符入瓶签掣之例。但系各该处具报之词。或恐言过其实。著照文干等所奏。将幼孩三名。令其亲丁师傅等携至前藏。文干等会同噶勒丹锡哷图萨玛第巴克什等。确加试验。如均有灵异之性。即照例写签入瓶。对众讽经。掣定核实奏闻。若试验未确。仍令另行访查。俟灵异幼孩数足三人。再行照例办理可也。将此谕令知之。　　

○追封孝穆皇后父、原任户部尚书布彦达赉、为三等公。母、吴雅氏、为公妻一品夫人。祭一次。建碑修坟如例。　　

○以故广西思恩府下旺司土巡检韦应辅弟应检、袭职。　　

○抚恤琉球国遭风难夷如例。　　

○壬子。谕内阁、御史龚绶奏、各省举劾人员。宜详核事实一摺。因家澄叙官方。原贵循名责实。惟是人材难得。求其始终一辙者。恒不数觏。如州县中之前举后劾。及繁简互调。亦不能禁之使无。若封疆大吏。果有是非倒置。以爱憎为取舍者。科道等有所见闻。即应据实参奏。徒为事后空言。于事何补。至所云不采虚名。务求实际。此实察吏要言。各省督抚有进退人材之责。当秉公考察。激浊扬清。嗣后保举属吏。无论大计卓异。及随时荐擢。均详其在任政迹。确切注考。以防冒滥。其列之弹章者。亦必将其劣迹开载。不得笼统劾参。致有屈抑。用副朕综核名实、精严黜陟之意。　　

○又谕、礼部衙署。年久倾圯应修。至会同四译馆。为外藩使臣栖止之所。尤应及时修葺。以肃观瞻。著交工部即行勘估。照例兴修。　　

○旌表守正捐躯山西交城县民武维昌妻马氏。　　

○癸丑。谕内阁、给事中盛唐奏、检拾匿名揭帖。请饬访拏究办一摺。甚属非是。律载匿名文书。告言人罪。见者即为烧毁。若将送入官者。杖八十。官司受而为理者。杖一百。被告者虽实不坐。定例久经著明。嘉庆二十三年。复奉皇考仁宗睿皇帝谕旨。以匿名揭帖。最为风俗人心之害。凡有黏贴匿名揭帖。即将原贴销毁。不准具奏。惟关系国家重大事务者。密行奏闻。是惟叛逆重情。乃准入告。此外皆应遵旨销毁。圣谕煌煌。至为严切。该给事中岂无见闻。乃以匿名呈控土棍细故。违例具奏。除所告毋庸查办外。盛唐著交部议处。寻议上。得旨、吏部奏议处给事中盛唐一摺。检拾匿名揭帖。不遵奉皇考仁宗睿皇帝谕旨。将原帖销毁。率行具奏。吏部照例议以革职。实属咎所应得。姑念该给事中由翰林出身。不谙功令。盛唐著仍以编修用。　　

○又谕、昨据理藩院奏请、所有明年应年班之御前乾清门行走内扎萨克蒙古王公台吉等。可否准令前来之处。请旨时、业经降旨准其前来。惟念明年仍系皇考仁宗睿皇帝二十七个月国服以内。并无筵宴。因令该院察核嘉庆五六年年班。并未准令前来。今若令其前来。伊等游牧处所。俱有应办事件。而往返亦未免劳苦多费。著令应轮班之御前行走亲王职衔郡王索特纳木多尔济、满珠巴咱尔、乾清门行走亲王诺尔布林沁、贝勒干珠尔扎布、公喇特纳巴拉、和硕额驸端约特多尔济等来京。其余御前乾清门行走蒙古王公台吉等。俱著无庸前来。此朕曲加体恤伊等之意。著理藩院行文晓谕。　　

○又谕、颜检奏、饷船遭风。分别办理一摺。福建台澎饷船在洋遭风。沈失饷银军械。除捞获外。其未获者仍著实力打捞。俟核明确数。筹款补发。无著兵丁二名。著查明实在下落。照例办理。　　

○监修总裁大学士曹振镛等奏参。恭纂仁宗睿皇帝实录。于嘉庆二年三月初八日。遗载泰陵敷土礼。并清明大祭礼。请将总裁及总纂纂修各官。交部议处。得旨、曹振镛等俱著加恩改为察议。总纂周系英著交部议处。纂修程恩泽曾经签酌。著免其议处。　　

○命吏部尚书松筠、为实录馆总裁官。　　

○以大学士戴均元、为顺天乡试正考官。刑部尚书那彦成、内阁学士顾皋、为副考官。　　

○以工部尚书穆克登额、署刑部尚书。镶白旗蒙古都统索特纳木多布斋、署正蓝旗满洲都统。　　

○以广东按察使郑裕国、为江宁布政使。浙江督粮道苏明阿、为广东按察使。　　

○甲寅。谕军机大臣等、据素纳奏、由藏旋京之中书英灵、并进京之巴雅尔堪布等。于七月十八日。过通天河。刚进山口。突有果洛克贼番三百余人。将奏书贡物及骑驮牛马口粮帐房等物。全行劫去。该堪布罗卜藏棍楚克、因惊坠马患病。开具失单。请饬查办等语。果洛克贼番、屡经抢劫玉舒番子。前已降旨饬拏。此次复将该堪布等逞递奏书贡物。及随从行装。全行劫掠。实属目无法纪。著蒋攸铦派委干员。前往该处。将首从各犯查拏务获。并将抢去贡物等件。逐一查起。严行审讯。按律惩办。以儆凶顽。所开失单。并著发交阅看。将此谕知蒋攸铦、并谕素纳知之。　　

