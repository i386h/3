<!-- { "loadSidebar": true } -->
○庚寅。谕内阁、昇平署太监苑长青脱逃潜匿一案。惇亲王于该太监私投入府。理应即时送交内务府。照例治罪。乃任其潜匿。直至该衙门行文传提。尚不即行交出。转令人带出。冀图掩饰。现经内务府将该太监拏获。究讯明确。据实具奏。所有案内人犯。除由该衙门按律定拟外。惇亲王狎比匪人。不自检束。著交宗人府严加议处。　　

○又谕、御史景文奏、直隶旗民官荒地亩。我系书吏把持阻挠。并有曾经在部认领承佃。复被该县书吏假结捏详。尚未实领垦种等语。此项官荒地亩。前经降旨令直隶总督饬属勘办。究竟认垦若干。有无影射情弊。著直隶总督顺天府派员详查。随时召垦升科。如有前项弊端。即行严拏。按律惩办。仍将已垦未垦各荒地若干。查明据实具奏。寻奏、遵查直隶各项荒地。共九万四百五十一顷有奇。除历年勘报升科、及试垦尚未限满议租地一万六千三百七十九顷有奇。其余实在难垦地七万三百六十四顷有奇。检查原案。陈香谷等于道光二年。赴部认垦大兴宛平两县荒地六十余顷。该县带同陈香谷前往勘丈。除可垦地四顷四十余亩。余俱沙石积盖。不欲认领。当即咨部销案。查无书吏假结捏详之事。下部知之。　　

○谕军机大臣等、据御史黄德濂奏、奉天府治中吴昆、被控勒开钱帖。业经解任审办。该省贪墨之员。不止吴昆一人。吴昆劣迹。亦不止一事。吴昆前署锦州府时。即向各行铺户讹索。不满所欲。辄掌责管押。即粮店一行。已被索东钱数万串。其过付即系前任锦县现升岫岩通判吴琪之门丁常义亭、与该县户房经承刘四。吴琪与吴昆认为兄弟。吴琪尚有官亲留寓锦县。勾串官事。案内之监生张洪。即系吴琪姻亲。前在锦县任内。屡向粮店勒借钱文。自道光元年到任。至上年卸事。每店借东钱四五千串不等。串借之人。即系常义亭、与经承刘四。其向别行铺户科敛者。尚不在此数。此外又有锦州驻防佐领扎勒翰、在该处节次索诈。声名尤为狼籍。近复在锦州城内。倡修已毁大佛寺。向居民铺户派敛东钱二三十万串。嗣因物议沸腾。遂捏称所敛钱文。俱存该处会生店。且令本地人贺姓监工。以饰耳目。请一并查办等语。职官科敛讹借。大干例禁。如该御史所奏、吴昆等贪黠无厌。劣迹累累。必应严办以儆官邪。吴昆已另案解任。岫岩通判吴琪、锦州驻防佐领扎勒翰、著一并交奕颢、海龄、提集人证。严拏常义亭、刘四等务获。归案秉公审讯。得有确情。即一面传旨革职拏问。任所家产。严密查抄。不可令其私行寄顿。一面奏闻。不可稍有徇隐。将此谕令知之。　　

○调镶蓝旗蒙古都统绵志、为正白旗汉军都统。以镶红旗蒙古都统哈迪尔、兼署镶蓝旗蒙古都统。　　

○以察哈尔张家口驻防军政。年逾六十官五十六员。精力未衰。命留任。　　

○辛卯。谕内阁、昨因广州将军庆保等考验军政官员。缮写汉摺具奏。已传旨申饬矣。今观喜、普恭等考验满营军政官员。亦用汉摺具奏。均属非是。俱著传旨申饬。嗣后该将军等似此满营应办事件。各懔遵训谕。缮写清摺具奏。毋得如此因循。渐染汉人习气。　　

○刑部奏、审明佟吕氏因拒奸致伤伊翁广善一案。定拟请旨。得旨。此案佟吕氏因伊翁广善欲行强奸。情急捍拒。致将广善舌尖咬落。翁媳之义已绝。与从前办理邢吴氏之案。情节相同。佟吕氏著免其治罪。即行释放。广善强奸子妇未成。实属蔑伦伤化。著销除本身旗档。发边远充军。交兵部定地转发。到配杖一百。折责安置。　　

○命科布多参赞大臣巴琫阿、和阗办事大臣果良额、伊犁领队大臣恩绪、祥云保、塔尔巴哈台领队大臣巴雅尔、来京。以正红旗蒙古副都统额尔锦、为科布多参赞大臣。赏前任巴里坤总兵官多隆武、副都统衔、为和阗办事大臣。以乾清门头等侍卫孝顺岱、前任正蓝旗蒙古副都统阿勒罕保、为伊犁领队大臣。乾清门头等侍卫德勒格尔桑、为塔尔巴哈台领队大臣。　　

○以陕西省支应兵差出力。予布政司理问朱世铎等升擢有差。　　

○以江宁、京口、杭州、乍浦、驻防军政。年逾六十官六十六员。精力未衰。命留任。　　

○壬辰。上御太和殿视朝。王以下文武升转各官谢恩。　　

○谕内阁、前据那彦成等奏、长芦商力积疲。亏欠日增。由于钱价过贱、易银交课成本亏折所致。请将盐价改用银桩。并将加价三文减去。两相抵计。不致有碍民食。当交户部核议。兹据奏称、就现在最贱之钱价计算。除将减去加价三文抵算外。尚加卖至一文有奇。究恐民间因此有食贵之虞等语。长芦盐价。两次议加。原为体恤商情。借资调剂。乃历年以来。鹾务毫无起色。亏累益增。该督等所奏易银交课致亏成本情形。固属事之所有。惟遽改旧章。是否民间不致食贵。此后先课后引。即可年清年款。再无拖延。必须体察情形。详核定议。长芦引盐。行销直隶河南地方。其山东与长芦事同一律。该督等所奏。亦未筹及异同。著杨国桢、琦善、认真访察运务商情。并将各该处易银市价。核计盐价务期于民食毫无窒碍。详细确查。据实具奏。并著那彦成、阿扬阿、按照户部所议。将商人成本内支销各项。凡用钱支发者。悉令剔除。另行核计。不得概以易银赔折为词。如果改用银桩。先课后引。是否实能经久。每年奏销。是否实能全完。积欠课项。是否实能归补。并按年可补若干。通盘详核。逐一切实覆奏。再降谕旨。　　

○改浙江仁和、钱塘、二县典史为要缺。在外拣调。归安县埭溪巡检、乐清县磐石巡检为简缺。归部铨选。从署巡抚刘彬士请也。　　

○以黑龙江驻防军政。年逾六十官七十一员。精力未衰。命留任。　　

○贷黑龙江墨尔根城歉收贫民口粮。　　

○癸巳。谕内阁、惇亲王绵恺、从前在上书房时。于文史弓马。全不留心。狎比便佞。不喜正言。皇考仁宗睿皇帝暨圣母皇太后。屡加训诫。罔知悛改。朕御极后。笃展亲之谊。将伊晋封亲王。念其年逾三十。冀可谙习时事。近年派管旗务。并补授宗人府宗令。每于召见时。所以教导者剀切周详。无微不至。乃伊习与性居。不自检束。前曾与太监张明得、私相往来。旋因张明得、在昇平署当差。不能常往。复起意令将太监苑长青、辗转引出。于上年冬间。诱令在府藏匿。实属胆大妄为。迨经发觉。内务府行文该王府提传。尚以府中并无苑姓太监支吾声覆。直至众供确凿。不能再匿。又私令舒淩阿、将苑长青带至清河地方。作为九月间逃走。希图掩饰。是诚何心。本日据宗人府议。将伊革去王爵。固属咎所应得。但朕心究有所不忍。绵恺前经降旨退出内廷行走。并革去一切差使。著加恩降为郡王。此系朕小惩大诫。望其改过自新。绵恺宜倍知感愧。加意检束。诸事小心。无负朕教诲成全至意。若仍任意妄行。复萌故态。朕必执法严惩。不能再邀宽贷也。　　

○以运送回疆军饷、及防堵沙雅尔出力。赏三品顶带阿奇木伯克胡达巴尔第、二品顶带。七品伯克阿哈伯克、蓝翎。　　

○以宝坻等四处驻防军政。年逾六十官七员。精力未衰。命留任。　　

○免哈密回民应交春间出借麦石。　　

○甲午。上诣皇太后宫问安。　　

○户部议准、四川总督戴三锡奏、成绵龙茂道属大黑水、小黑水、改土归流共九寨。夷民一百二十户。自本年为始。每年认纳稞粮折色银。由茂州徵收造册报部。从之。　　

○以御前侍卫护军统领吉勒通阿、为皇长子奕纬亲随谙达。　　

○修山东曲阜县少昊陵。元圣庙。复圣庙。从巡抚琦善请也。　　

○乙未。上御懋勤殿。勾到朝审情实罪犯。停决官犯三人。斩犯三人。绞犯六人。余九人予勾。　　

○谕内阁、本日朝审勾到。有官犯斌静、色普徵额、二起。斌静前在喀什噶尔参赞大臣任内。行止不端。失于抚字。经刑部会同宗人府照激变良民律。问拟斩候。色普徵额在喀什噶尔帮办大臣任内。逆回张格尔入卡。追至霍尔罕庄。逗留不进。贻误事机。经刑部照失误军机律。问拟斩候。该犯等罪状。若系即时发觉。朕必执法从事。决不宽贷。惟事隔数年。并无实在证据。该犯等在部亦未经取有确供。罪疑惟轻。俱从宽免勾。斌静、著宗人府永远圈禁。色普徵额、著刑部永远监禁。以示朕法外施仁至意。　　

○又谕、中城验报倒毙无名男子。该尸身边。带有四川涪州民人姚什太并子姚□□志、呈词各一纸。具控舒文俊唆使姚升榜、掘坟毁碑。率领姚纪等将姚升太之子姚约、殴伤毙命。贿串书役。朦脱正凶。令雇工姚绶顶罪等情。经都察院检查四川总督具题原案。姚约系属姚绶殴毙。将姚绶问拟绞候。情节悬殊。案关贿串顶凶。虚实必应彻底研究。现在该尸并无亲属认领。尸子姚□□志。亦未随同来京。著交瑚松额督同臬司吉恒、亲提案内人证卷宗。秉公覆审。按律定拟具奏。该署督等惟当虚衷研鞫。务得确情。以成信谳。若稍存官官相护之意。则大负委任之道也。寻奏、提讯姚升太之子姚□□志。供称伊兄姚约、实被姚绶殴毙。伊父姚升太、挟嫌欲将舒文俊等牵累。起意京控。实无买凶顶罪情事。应照原案办理。下部议。从之。　　

○丙申。谕内阁、御史常恒昌奏、请严禁外省官垫民欠、及差垫未完钱粮积弊一摺。各省州县。经徵钱粮。往往因规避处分。垫完民欠。已易启亏那之渐。且有差役垫欠。并非该花户输将不力。竟系书差为加倍取偿地步。致畸零小户。僻远编氓。更滋苦累。著直省督抚将官垫名目、差垫弊端。一体永行禁革。如有仍蹈前辙。以欠作完。那移规避者。责成该管上司严行查察。有犯必惩。其差役垫欠、敢向花户苛索。重利取偿。该管州县不即查明究办。别经发觉。除将书役按律治罪外。仍将该管州县从严议处。以重考成而恤民隐。　　

○以乌什屯田丰收。予员弁议叙。赏兵丁一月盐菜银。　　

○丁酉。上诣时应宫拈香。　　

