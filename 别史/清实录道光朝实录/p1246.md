<!-- { "loadSidebar": true } -->
○又谕、载垣等奏参、班内任意肆行用鞭之乾清门三等侍卫穆克登保一摺。穆克登保因班内乾清门二等侍卫佛隆阿之马咆哮。将佛隆阿用鞭殴打。殊属不法。穆克登保、毋庸交部议处。即著逐出乾清门。降为蓝翎侍卫。在大门上行走。　　

○镶白旗满洲副都统恒兴、因病解任。调正黄旗汉军副都统倭什讷、为镶白旗满洲副都统。以内阁学士敬徵、为正黄旗汉军副都统。管圆明园事。　　

○以河南劝捐中牟大工经费出力。予已革两江总督牛鉴、以主事用。余升叙有差。　　

○丁酉。谕内阁、德诚奏、泰东陵明楼台面工程。续经查出情形。请派员查勘一摺。著派陈官俊前往敬谨勘估具奏。　　

○又谕、前据御史江鸿升奏、两淮运司幕友章雪门、与书吏库官狼狈为奸等语。当有旨交壁昌确查具奏。兹据奏称、派委妥员查明章雪门在运司署中十余年。素性孤介。从未出署与人交接。于库项尤不肯稍事通融。既据该督逐款查明章雪门并无狼狈为奸实迹。该御史所奏。著毋庸议。　　

○又谕、经额布奏、派委官兵采取东珠一摺。近来均于采取东珠年分前期请旨。本年经额布并未先行请旨。即派委官兵采取。殊属疏忽。经额布著交部议处。本年既经派委。著准其采取。嗣后派委官兵采取东珠之时。务著豫先请旨。　　

○谕军机大臣等、据壁昌奏该省筹备善后事宜。工钜费繁。现在绅民认捐经费。除办理炮墩兵房外。尚有筹铸大炮。添备铅弹。需用之项正多。请俟各项经费捐足后。即行停止等语。该督为善后经费起见。自应酌量推展。但不可漫无限制。所有此项捐输。总不得过本年年底。该督仍体察情形。如经费捐足。不必拘定年底之限。即行随时奏请停止。将此谕令知之。　　

○戊戌。谕内阁、户部奏、裕诚应交罚赔库贮银两。遵照奏定章程。全数完缴。所有裕诚革职留任处分。著加恩开复。　　

○以贝子奕格、署镶黄旗满洲副都统。　　

○己亥。谕内阁、载初、著赏给应封二品顶带。溥和、著赏给应封三品顶带。溥煦、著赏给四品顶带。　　

○谕军机大臣等、前据裕泰等奏、缉获青莲教犯。当谕令研讯确供。按律惩办。本日又据奏续获从犯。究出夥党窜匿处所。飞咨各省一体缉拏等语。览奏均悉。该犯等现在供词。恐尚有不实不尽。仍著严饬承审各员。再行确讯。如续行究出夥犯姓名。著即一面咨拏。一面具奏。其所供湖南教犯彭超凡、张致让等、已据委员前往守提。务须获案究办。该督等办理此案。务在根究确情。毋稍纵脱。亦不得拖累平民。是为至要。将此谕令知之。　　

○又谕、裕泰等奏、续获习教从犯。究出夥党潜匿处所。飞咨缉拏。并开具清单呈览。据单内开谢致良即谢克畏、系湖南人。随带徐传贵、文先觉、钟大环、在河南省传教。兼传直隶。住处在开封府城门上有任洗心堂条子等情。奸民习教传徒。最为地方之害。直隶为畿辅重地。该犯等胆敢传教惑人。尤应迅速查拏。尽法惩治。著讷尔经额、严饬各属密行访查。如果有谢致良等私匿境内。设教传徒情事。即著严密掩捕。务期弋获。仍须不动声色。毋得累及平民。转滋惊扰。其所供开封府城住址。果否确实。并著鄂顺安遴派干员。按照供词密速查办。至此案青莲教首李一原、并主坛立教之陈汶海、彭超凡、郭建汶等、现尚在逃。前已分饬陕甘四川等省一体兜捦。亦恐该犯等依其同类。潜行窜匿。著讷尔经额、鄂顺安、一并饬查。毋任漏网。以儆邪慝而净根株。将此各谕令知之。寻鄂顺安奏、拏获谢致良即谢克畏。讯明拜从楚省陈依精即陈汶海为师。传徒惑众。请即正法。汪秋阳等分别遣杖。下部议。从之。　　

○修浙江萧山县滨江石塘。从巡抚梁宝常请也。　　

○庚子。以户部尚书赛尚阿、为满洲繙译会试正考官。内阁学士庆锡、为副考官。　　

○修浙江仁和、海宁、二州县海塘。从巡抚梁宝常请也。　　

○辛丑。上诣绮奏园问皇太后安。　　

○寿恩固伦公主下嫁世袭一等公故工部尚书博启图子景寿。　　

○壬寅。谕内阁、穆彰阿等奏、遵旨会议查封已革诺们汗赀产。请援照前案。分别赏给各寺庙喇嘛等语。西藏地处边陲。该喇嘛等素蒙赏赉。此次查封已革诺们汗阿旺扎木巴勒粗勒齐木、金银估变等项。共银十四万四千余两。著该大臣勘明西藏各寺庙应行修理者。即于此项内动用兴修。所余银两。分别赏给前后藏各寺庙喇嘛。以示优恤。至所称抄出米二百八十七石。麦豆青稞共六千九百四十九石。并著赏给前后藏番官兵丁。俾得均沾惠泽。所有前项分别给赏名数仍著该大臣查明开单具奏。　　

○癸卯。谕军机大臣等、有人奏、直隶大名府属七州县。界连齐豫。为盗匪出没之乡。近来聚至二三百人。白昼横行。夤夜肆劫。并有盗窝排列鸟枪。击柝夜巡。以防官兵查拏。至山东之定陶、曹县、冠县、濮州、河南之滑县、封邱等处。皆其夥党所居。又大名各属民人。多习邪教。恐与盗犯彼此勾结。请饬密速查拏等语。盗匪肆行劫掠。邪教煽惑人心。最为地方之害。著该督抚等严饬地方文武员弁。不分畛域。实力查拏。并于三省交界地方。协力兜捦。勿任此拏彼窜。如查有不肖州县及庸懦武弁畏葸讳饰等情。即著指名参奏。毋得受人蒙蔽。经此次饬拏之后。傥敢视为具文。该三省仍有盗案及习教传徒之事。惟讷尔经额、崇恩、鄂顺安、三人是问。恐不能当此重咎也。懔之。原摺著钞给阅看。将此各谕令知之。　　

○命云贵总督桂良留京、署镶黄旗蒙古都统。以贵州巡抚贺长龄、为云贵总督。　　

○甲辰。调云南巡抚吴其浚、为福建巡抚。福建巡抚惠吉、为云南巡抚。以山西布政使乔用迁、为贵州巡抚。四川按察使潘铎、为山西布政使。陕西延榆绥道刘喜海、为四川按察使。　　

○乙巳。谕内阁、刘韵珂奏、查明闽浙水师中勤奋懈怠各员弁。分别鼓励参处一摺。所奏是。水师关系綦重。自应明示劝惩。所有巡缉出力、著有劳绩之福建署水师提标左营游击事右营游击刘建勋、闽安协右营守备陈兴隆、前护浙江温州镇总兵定海镇标右营游击叶绍春、署浙江提标左营千总新拔瑞安协左营千总赵振昌、均著以应升之缺尽先升用。以昭激劝。其追捕疲软、未能勇往直前之福宁镇标左营游击黄进发、著以守备降补。水师提标左营千总石兆生、著以外委降补。以为不知振作者戒。　　

○谕军机大臣等、刘韵珂等奏、筹办福州厦门两处夷人住处情形。览奏均悉。该督等既与该夷要约。自必确有把握。不至徒托空言。总之该夷酋等、情既诡诈。性复贪刁。惟有妥为驾驭。于一切机宜。密之又密。不可稍露端倪。该督等身膺海疆重寄。责无旁贷。应随时体察情形。相机办理。将此密谕知之。　　

○闽浙总督刘韵珂、议覆御史江鸿升奏水师巡哨章程。闽省南澳之尽头。应令南澳镇右营兵船。于每年四月初一八月初一两日。与该镇粤属之左营兵船会哨于云澳洋面。再于四月二十日。令水师提标南帮委巡兵船。巡至鸡母澳洋面。带同本处巡船。与南澳右营兵船会哨一次。均由南澳镇取结缴报。其北洋之尽头。应令烽火营兵船。于每年三月初一八月初一两日。与浙江瑞安协兵船会哨于蒲门洋面。再于八月初十日。令水师提标北帮委巡兵船。巡至虎头鼻洋面。带同本处巡船。与瑞安协兵船会哨一次。由福宁镇、温州镇、分别取结缴报。下部议。从之。　　

○赏广东阵亡副将陈连升次子起鹏举人。一体会试。　　

○以防堵出力。予福建县丞来锡蕃等升补有差。　　

○丙午。月食。　　

○命于黑龙潭觉生寺设坛祈雨上诣黑龙潭神祠拈香。命皇四子奕詝诣觉生寺。皇五子奕誴、诣清漪园龙神庙。皇六子奕?、诣静明园龙神庙。惠亲王绵愉、诣宣仁庙。凝和庙。瑞郡王奕志、诣昭显庙。时应宫。拈香。　　

○大学士军机大臣潘世恩等、会同刑部奏、审讯藉端讹诈、及得受陋规之已革兵部员外郎伊琳等、分别定拟。得旨、已革兵部休致员外郎伊琳、既知书吏章熙吸食鸦片烟。并不据实究办。辄敢藉端讹诈钱文。实属卑鄙。著从重发往新疆效力赎罪。已革兵部候补主事恩麟、以掌印司员。不知自爱。两次得受书吏年终规礼。著从重发往军台效力赎罪。各衙门掌印。例应于郎中员外内拣派。从前嘉庆年间。曾明降谕旨。兵部堂官何得诿为不知。乃必派一候补主事署掌印钥。即云一时拣选乏人。何以迟至三年之久。不行改派。试问该部四司之郎中员外。除恩麟而外。再无堪掌司印之人耶。至伊琳藉烟索诈既经恩麟等查出回堂。自应据实奏参。何得以差使懒惰之言含混参劾。意图了事。书吏在署吸食邪片。大干例禁。尤应立予严惩。即云事属风闻。尚无确据。亦当奏交刑部。研讯实情。按律办理。何得仅予斥革。致令远扬。又失察司员收受陋规。书吏需索使费。该堂官种种错误。咎实难辞。著交部分别严加议处。其失察之该管司员。著该部查取职名。分别议处。逸犯章熙、杜焜、著步军统领衙门、顺天府、五城及浙江直隶河南各督抚。一并严饬缉拏。务获审办。　　

○丁未。孝端文皇后忌辰。遣官祭昭陵。　　

○谕军机大臣等、奕经等奏、查出霍尔罕可开荒地。试验水利充裕一摺。现在全庆、会同林则徐、查勘各城垦荒事宜。著于行抵叶尔羌时。即将霍尔罕荒地情形。一并确切查明。是否可以开垦。并应否赏给无业回户承种交粮之处。妥为定议。由布彦泰核明具奏。原摺钞给阅看。将此谕知布彦泰、全庆、并传谕林则徐知之。　　

○河东河道总督钟祥等覆奏、通政使司参议齐承彦条陈河工善后事宜。查中牟大坝。自合龙后。节经加镶。重扃叠锁。实已稳固。若戽水填土。需费浩繁。应请毋庸置议。现仍遵旨宽贮碎石料物。以资备防。得旨、顷王寿昌到京。朕询以合龙后大坝二坝、并下游河道情形。与汝所奏相同。虽如是。水长时仍当加意相机防守。万不可稍有怠忽。　　

○戊申。上诣绮春园问皇太后安。　　

○莅寿恩固伦公主园。　　

