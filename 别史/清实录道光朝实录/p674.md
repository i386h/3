<!-- { "loadSidebar": true } -->
○又谕、陶澍等奏、拏获穵堤要犯陈光南等、解浦审办等语。江苏桃源县奸民穵堤。节经降旨令陶澍等严缉要犯。务获究办。兹据该督等奏、现将要犯陈光南、陈凤台、缉获。并获陈钦供出之龚海结一犯。俱著迅速解至清江浦。交朱士彦等会同陶澍严讯。惟陈端系穵堤首犯。迄今未获。著该督等严饬各员弁勒限侦缉。务获审办。毋再迟延。致干重咎。　　

○又谕、朕闻江西学政郑瑞玉不协舆情。降旨令周之琦认真访查。核实参奏。兹据奏称该学政将乱号生员锁发提调讯究。系属照例办理。惟场规不能严肃。致书吏将不应进署之人。混行带入。并令官亲查号。及覆试点名。迟至巳午。均属违例等语。该学政职司考校。自宜整肃场规。严防弊窦。乃不能约束官亲书吏。覆试士子。任意迟延。致滋物议。岂能胜学政之任。郑瑞玉著交部议处。即来京听候部议。周之琦未能先事觉察。自请议处之处。著加恩改为交部察议。寻议、郑瑞玉降三级调用。周之琦罚俸一年。从之。　　

○升任广东陆路提督福建台湾镇总兵官刘廷斌奏、请大兵渡台剿贼。得旨、调兵一事。已有旨饬派于十一月月半前后。由各该省起程矣。汝但尽力守御。俟钦差将军参赞到时。此丑不足平也。勉之。　　

○命翰林院侍讲翁心存、提督江西学政。　　

○缓徵江苏宿迁县被水滩地租钱。　　

○庚寅。命二十二日在大高殿设坛祈雪。　　

○上诣皇太后宫问安。　　

○谕内阁、卢坤奏、请调得力将弁数员。以资训练一摺。广东全省营伍。训练废弛。皆由将弁经历行阵者少。兵丁于扎营布垒。进止机宜。素未熟习。以致临事恇怯。该督甫抵粤东。整顿营务。请于湖广将弁曾经征调出师人员内。酌调数员。俾资训练。著照所请、湖北黄州协副将萨勒哈善、湖南宝庆协副将王锡朋、均前在军营打仗出力。准其调往广东。所遗员缺。该省现有部推英俊、托精阿二员。奏留另补。著即以英俊、托精阿补授。湖南镇溪营守备洪发科、镇筸左营守备邓宏、右营千总候补守备伍通标、岳州营守备徐勇、沅洲协千总田毓俊、永定营千总张志刚、湖北郧阳镇中营守备罗玉斌。提标前营把总候补守备赵如胜、左营把总候补千总贾良玺、俱准调往。遇有缺出。酌量请补。各该省即行开缺。此系为整顿广东营伍起见。他省不得援以为例。至营伍中吸食邪片烟。最为恶习。必应禁绝。如兵丁有吸食者。即行斥革。将弁有吸食者。即行奏参惩办。果能如是。方称有效。该督总当认真整饬。随时诰诫。法令必行。使将弁等加意讲求。日久咸成劲旅。不可徒托空言。有名无实。　　

○两广总督卢坤奏、办理绥猺善后事宜。一、抚恤连山、连、阳山、三厅州县被难民人。一、举充猺长猺目。约束排冲猺众。给猺长外委顶带。一、委员稽察民猺贸易。一、清查猺户。编列门牌。一、移拨三江峝守备驻铁坑汛。竹子坪外委把总一员、马槽屯、纱帽陂、三江峝、山溪、四汛兵三十三名、驻倒流汛。水竹塘额外外委驻竹子坪。虎叉塘守备一员、外委把总一员、兵五十名、驻余高汛。余高汛把总驻茂古峝。茂古峝千总驻虎叉塘。三江城协防额外外委一员、班瓦汛兵二十名、驻莲花汛。一、裁撤调兵。及军需局。量留戍防。一、修整坍塌营卡。无庸建立碉台。得旨、所议尚属周妥。俱如所奏办理。但须随时留心。认真稽核。无论文武。有不称任者。即行究惩。地方不靖。皆由此等劣员所致也。懔之。　　

○以大学士长龄、为总谙达。　　

○命光禄寺卿程德楷、仍在上书房行走。　　

○以督修英吉沙尔城垣。并添盖兵房衙署出力。予参将马天锡等升补加衔赏赉有差。　　

○修直隶通惠河平下、南浦、二闸。从仓场侍郎贵庆等请也。　　

○蠲缓甘肃宜禾县被霜村庄额赋有差。贷灾民六个月口粮。　　

○壬辰。谕内阁、那彦宝等奏、越巂厅扪扒夷匪叠抢伤人各案。剿办完竣。恳将前议各员开复赏还顶带一摺。越巂厅扪扒支夷。上年屡出焚抢。首要各犯。均未缉获。当将疏于防范、及延不报缉之该厅文武各员分别示惩。兹据那彦宝等奏称、饬属严加巡缉。剿杀夷匪二百余名。该夷匪等稍知敛迹。复饬令建昌镇总兵张琴、调集汉土官兵三千余名。督同员弁土官。分投确查。编联汉番保甲。转练巡防。招抚生熟夷众一万五千余户。选择头人。遇有奸匪。责令缚献。夷众感激。乐为效命。其扪扒支夷。闻大兵前来。甚为畏惧。誓不敢再出滋事。送出被掳汉民一百一十四名。缚献夷匪十七名。讯明各案正犯正法。办理甚为妥协。所有摘去顶带留于地方协缉之前署越巂厅通判大竹县知县林丹云、前署越巂营参将督标右营游击王进忠、俱著赏还顶带。降二级留任之前署建昌镇总兵懋功协副将开明、降二级调用之前署宁远府事试用知府吕延庆、降二级留任之建昌道文纶、俱著开复处分。以示鼓励。该土司等承缉职名。免其开参。鄂山、桂涵等、疏防处分。加恩宽免。在事员弁。择其尤为出力者。酌量保奏。毋许冒滥。邛部宣抚土司岭如龙、前未认真查缉。且系此案肇衅之人。著革去土司。照例治罪。此次调集汉土官兵盐菜口粮、及运费等。均系捐办。并未开销正项。著免其造册报销。　　

○以睿亲王仁寿、大学士富俊、礼部尚书耆英、工部尚书穆彰阿、御前侍卫载铨、为内大臣。　　

○癸巳。皇六子奕?生。　　

○停阅善扑营贯跤。仍赏皮衣银两。　　

○以承办甘肃军需报销出力。予知府陈士桢等升叙选补有差。　　

○以告退四川建昌道属革布什咱安抚司阿葱诺尔布子那木扎尔丹怎袭职。　　

○旌表守正捐躯广东东安县民刘成业养媳谢氏。　　

○甲午。以京畿得雪。上诣大高殿行礼。改祈为报。　　

○诣皇太后宫问安。　　

○谕内阁、奕纪奏、擅入紫禁城门。拧断萨玛房锁之民人。请将该班章京等交部严议一摺。民人王亮、胆敢擅入紫禁城门。拧断房锁。不法已极。著交刑部严讯。紫禁城门。为最紧要重地。该班章京等并未查出。殊属疏懈。本日东华门进班之章京富呢雅杭阿、著交部严加议处。护军校护军等、俱著革退。奕纪、司钥长硕哈达、亦属失察。著交部分别议处。　　

○散秩大臣一等子瑞龄、因病请开缺。允之。　　

○命贵州安义镇总兵官德印来京。调广东高州镇总兵官阿精阿、为安义镇总兵官。以贵州清江协副将张必禄、为高州镇总兵官。　　

○赏阿拉善亲王囊都布苏咙、三眼花翎。　　

○乙未。谕内阁、兵部等部核明各省裁减兵数。缮单呈览。内称合计道光八年回疆增添防兵盐菜、世职俸饷等项经费。又增口外各城等官养廉。仍有不敷之处。著大学士军机大臣会同户兵二部核议具奏。至广东广西所裁马匹。照例变价银两。著汇同裁存饷料等银。一并报解。其余各省所裁马匹。作何办理。著各该督抚即查明报部核办。　　

○又谕、镶白旗满洲都统奏、新袭仪郡王绵志应得俸银外。曾经特旨每年加赏银一千两。可否仍行赏给请旨一摺。嘉庆十八年。紫禁城内逆贼滋扰。绵志带领章京数员及护军人等、首先进内。奋勉杀贼。朕所深知。著加恩于应得郡王俸五千两外。仍每年加赏银一千两。　　

○又谕、玉麟等奏捐建伊犁文庙。请颁扁额一摺。伊犁自入版图。凡在祀典。照例兴修。以时致祭。惟文庙未经建立。近来旗民习戎之外。兼知读书。旧设敬业学。栋宇倾攲。兹据玉麟等鸠工修建。殿庑门祠。规模备具。足供祀事。两旁增建学舍。仍为敬业学训课之所。俾远徼旗民。敬教劝学。有勇进以知方。于治理大有裨益。著照所请、颁给圣协时中扁额。交玉麟等恭悬。用昭寰＜?宀禹＞同文之治。此项工程。系该将军等捐廉倡首。及各领队总兵、两城旗员、绿营将备、废员、绅士、量力捐输。免其造册报部。春秋祭品。照伊犁各庙祭祀之例。一体报销。　　

○命署总管内务府大臣达三、前往热河覆勘旱河工程。以热河捐设粥厂。予民人葛延福等议叙。　　

○丙申。谕军机大臣等、申启贤等奏、请拨给粟米。接济贫民一摺。现降旨著仓场侍郎在京仓照数拨给。饬令妥为散放。此项米石。原系接济贫民。务须认真经理。俾实惠均沾。方不致有名无实。著琦善遴委妥员。密往查察。如地方官办理不善。胥吏有侵蚀克扣等弊。即行指名参奏。所派之员。务当慎重遴选。不可致令通同隐饰。尤不准先期洩漏。将此谕令知之。　　

○修直隶通州果渠村坝埽。从总督琦善请也。　　

○拨京仓粟米一万一千八百石。加赈顺天武清、三河、良乡、房山、昌平、顺义、怀柔、平谷、八州县灾民。　　

○丁酉。上诣寿康宫前殿行礼。后殿问皇太后安。　　

○谕内阁、大学士长龄等会奏、请将李鸿宾等从重治罪一摺。已革协办大学士两广总督李鸿宾、办理连州猺匪。节次所奏军情。讯无含混情形。尚非故意迁延。而办理不善。耽延月日。罪实难逭。至连州督师。五路进兵。夤夜遇贼。致伤兵弁。所奏率多粉饰。又兵丁吸食鸦片烟。难于得力。虽随同禧恩等办理猺匪完竣。仅罚赔三成军需银两。尚不足以示惩。李鸿宾著从重发往乌噜木齐效力赎罪。已革休致广东提督刘荣庆、废弛营务。致兵丁吸食鸦片烟。临事不能得力。平素毫无整顿。其五路进兵。猝遇贼匪。伤亡兵弁。伊系统兵大员。厥咎较重。虽年逾七十。不准纳赎。著从重发往伊犁充当苦差。　　

