<!-- { "loadSidebar": true } -->
○谕内阁、前因镇江失守。副都统海龄自缢殉难。念其为国捐躯。特加优恤。嗣据御史黄宗汉奏、海龄误杀良民。被民戕害。复降旨令耆英等再行详查覆奏。兹据奏称、海龄自缢身死。被火焚烧。据协领武忠阿切实供明。领催德明等十四人于灰烬中寻得海龄尸骨。检获殉难时所著袍襟。并札委曾经禀讦海龄之常镇道周顼确查。取具阖营官兵押结。绅士颜崇礼、郭湘等、十六人切结。实系城陷自缢。并非被人戕害。镇江民人。亦无围署内变情事。惟不听民逃难。以致城陷惨遭蹂躏。赀财尽饱夷囊。并将形迹可疑之人。概予骈诛。办理失当等语。海龄固守镇江。拏获奸细。办理草率。原有应得之咎。惟既阖门殉难。大节无亏。著仍遵前旨。照都统例赐恤。前据礼部奏、赐恤海龄事宜。均著照议办理。以慰忠魂。其御史安诗所奏、总兵王志元克扣兵饷等情。亦经查明该总兵实无虚报兵数。冒支口粮情弊。惟不能约束兵丁。致滋骚扰。吴淞失守。引兵却退。实属无能。现已病故。著毋庸议。　　

○谕军机大臣等、耆英等奏、江宁停泊夷船。均已开驶一摺。据称草鞋夹江面。前留夷船十二只。上月二十八日早。全数开行。其口□佛口□兰哂夷船亦随同驶去等语。附省江面。现无夷船停泊。其开行夷船。究竟驶往何所。至口□佛口□兰哂夷船驶至江宁。究因何事。现又随同＜?口英＞夷开驶。又属因何。著该大臣等确切查明。俟夷船全出大江时。一并详细具奏。再八月二十日。有旨令耆英等将该夷所请嗣后商欠。呈明地方官著追一节。剀切晓谕。仍遵前旨。由该夷自为清理。断不能代为追讨。该将军等接奉此旨。自已与之定议。何以此次摺内。未据声明。即著查明迅行覆奏。将此由六百里加紧谕令知之。　　

○又谕、有人奏、候选直隶州知州鄂云原名联璧、因有堂弟联芳在将军幕下办事。途次引进。自称将军随员。到处需索供应。往来江苏浙江。诓骗欺朦。无弊不作。又自云能勾引汉奸。作为内应。滥支军饷。任意挥霍。而临阵皆为贼反间。并无内应之事。宁波之败。首为厉阶。该员冒领已多。既败之后。仍以领不足数为词。复求补给。局员以其在将军幕下。不敢不给。又该员将家眷搬住杭城。招摇撞骗各等语。劣员夤缘军营。招摇撞骗。甚且滥支军饷。贻误军机。若不严行惩办。何以儆官邪而伸法纪。刘韵珂久在省城。于该员沿途来往。撞骗作弊。必有见闻。其冒领军饷。临阵失机之事。尤难掩人耳目。著该抚破除情面。将所指各款逐一密查。得其确据。断不准意存消弭。代为掩饰弥缝。致有不实不尽。将来别经发觉。朕惟该抚是问。不值代人受过也。懔之。将此谕令知之。　　

○又谕、禧恩奏、请循例补打冬围一摺。上年盛京因筹办防堵事宜。所有进围打鲜。降旨饬令停止一年。本年该官兵等久驻防所。戍役劳苦。此时甫经撤回。若再令照例出围。不足以示体恤。所有本年小雪后打围。著再停止一年。一切均照上年章程办理。俟明年将届冬围时。该将军先期奏明。请旨定夺。将此谕令知之。　　

○又谕、据孟保等奏、廓尔喀国王呈进表文一摺。此次廓尔喀差赍表贡到藏。表文内添叙该国屡被披楞欺淩。求赐银两。发兵堵御。并请易换藏属地方等情。又另有该国王之子呈进表文一道。现据该大臣等明白开导。谕以大义。反覆驳斥。并将所呈披楞原信掷还。所办俱好。该国求赏银两。上次曾经饬驳。此次复行求赏。实属无厌。至因披楞欺淩。求请发兵救援。并恳易换藏地。更属无此体制。必应逐一指驳。以杜妄念。该大臣所拟檄谕该国底稿。著即遵照朱笔改定处缮发。其该国王之子。向无呈进表文之例。著暂为存贮前藏。俟噶箕等回国时。仍令带回。将此谕令知之。　　

○实授禧恩盛京将军。　　

○赏撤回驻劄盛京蒙古官兵银币。　　

○命陕甘总督富呢扬阿拨银六万四千八百五十一两。解赴叶尔羌。巴尔楚克。八万八千九百一两。解赴喀什噶尔、英吉沙尔。备道光二十四年经费。　　

○庚戌。上诣绮春园问皇太后安。　　

○江苏巡抚程矞采奏、夷船全数出江。镇江避难民人。渐次迁回复业。已于盐义仓碾谷一千石。运往散放。其土匪乘机窃发。经委员各处巡查。现已均知敛戢。至丹徒县驿站监狱。已饬酌拨银两。次第兴修。惟上海宝山一切事宜。应俟夷船驶出大洋。再行分别办理。其各处调防弁兵。先后撤退归伍。并于各州县已经撤兵之处。仍饬实力巡防。不敢稍形松懈。得旨、俱著依议妥办。　　

○转理藩院右侍郎恩华、为左侍郎。以内阁学士连贵、为理藩院右侍郎。　　

○辛亥。上御洞明堂。勾到上年奉天陕西甘肃情实罪犯。停决奉天斩犯二人。绞犯三人。陕西斩犯四人。余五十五人予勾。　　

○谕军机大臣等、前据讷尔经额奏、请续拨直隶军需银三十万两。当交户部核议。兹据奏称如数动拨。已降旨依议行矣。现在调防官兵。陆续撤回。一切支销。自可逐渐减省。所有此次筹拨银两。著该督撙节支放。核实报销。以重帑项。其调防之山西陕西官兵。著即撤回归伍。山西官兵。即著善禄管带分起行走。陕西官兵。即著胡超派员先行管带行走。胡超著即来京陛见。仍俟出京时。兼程驰赴前途。亲自带兵回省。以资弹压。将此谕知讷尔经额、并谕胡超、善禄知之。　　

○又谕、但明伦奏、夷船全数退出圌山关外。淮扬水陆肃清一摺。览奏均悉。大帮夷船。已于九月初一日全数退出大江。南北运道肃清。瓜洲招徕人民。业经抚恤。所有镇江被难穷黎。著麟庆等即饬但明伦动碾仓谷。交地方官分别散给。毋任一夫失所。盐枭头目。既知悔罪。即著晓谕夥党。改过自新。仍暗为防范。潜消反侧。其编入保甲者。务当随时稽查。毋令游手滋事。其情愿回籍者。即逐程资遣。交原籍州县严加管束。不得复任外出。至外省调防官兵。均即陆续撤回。江都。甘泉。两县所属及北乡等处所募义勇。如果得力。可资巡缉。现当惊惶甫定之际。自应暂留驱使。事竣设法遣散。所有善后一切事宜。著但明伦随时禀商麟庆、李湘棻等、次第兴办。其扬州仪徵防堵出力文武员弁。及绅商局内董事出力各员名。著麟庆、李湘棻、核实保奏。候朕施恩。将此谕知麟庆、李湘棻、并传谕但明伦知之。　　

○广州将军阿精阿、因病休致。以广州满洲副都统裕瑞、暂署将军。　　

○赏在浙阵亡江南寿春镇总兵官王锡朋子监生承泗、生员承瀚、文举人。一体会试。　　

○旌表守正捐躯直隶沧州民傅十妻邵氏。　　

○壬子。谕军机大臣等、禧恩等奏、遵旨赏给吉林黑龙江官兵银两。酌拟分起撤回。并开单呈览一摺。览奏均悉。依议颁赏。妥为料理。惟盛京为根本重地。现在虽已撤防。而武备不可稍弛。总在平日认真讲求。临事方可制胜。该处大小炮位甚多。断难一律摆列海口。著即择地妥为存贮。勿令捐坏。至于临阵摧坚。以数百斤小炮为宜。既可用人扛擡。并可以车载运。遇有缓急。随营调拨。自无笨重之虞。可期得力。旅顺口旧有水师战船。兵数是否敷用。船只是否合宜。总以轻灵便捷为主。方可牵制敌船。不可拘泥旧章。徒饰外观。以致有名无实。总当细心酌核。务期适用。盛京向无步队。应否量为变通。马队枪箭。如何练习。水师兵勇。如何操演。施放炮位。如何致远有准。各要口防守战兵。如何声势联络。互为应援。一呼即至。不致顾此失彼。有误事机。著禧恩体察情形。或派委妥员。分往相度。或亲赴履勘。因地制宜。不必拘以时日。务须通筹全局。悉心妥议章程具奏。此外善后事宜。有应虑及者。亦著详晰周妥。加意熟筹。以副朕望。将此谕令知之。　　

○山东巡抚托浑布等奏、遵查兖沂等属。素多枭贩及掖刀凶匪。此时将届深秋。海上气候较早。寒威渐厉。度夷船未必遽敢北驶。沿海留驻多兵。徒滋糜费。而内地处处兵单。易启匪徒窥伺。拟将前奏明之兖沂等八营官兵。酌核远近。分起撤回。各守要隘。协防匪类。一面密咨兖曹两镇。并责成该管官严密堵御。以期消患未形。从之。　　

○癸丑。谕军机大臣等、刘韵珂奏、夷务渐平。分别裁撤节费一摺。又另片奏、办理诸务情形等语。所办均属得宜。＜?口英＞夷业经受抚。自应将该省防剿各务。陆续裁撤。以节糜费。该抚现将所雇民船。尽数给还原主领回。水手乡勇。一并遣散。其炮位柴草等物。设法分贮备用。勿令毁坏。被难民人。准其资遣回籍。自谋生计。并照议酌给银两。修葺房屋。以资栖止。乍浦十五村庄。著饬令该县查明户口。抚恤一月口粮。旗民修建房屋之费。著俟该旗人回乍浦时。该抚会同杭州将军乍浦副都统等商酌办理。其鄞县镇海两处。难民一万九千余名口。著遣赴绍兴。金华。衢州。严州等府属各县安插。所留数千名。准其大口日给钱四十文。小口二十文。俾资养赡。所用钱文。即在军需项下支销。俟夷船全退之后。分别核办。惟良民不可不抚。而莠民不可不除。如归安县匪徒嵇祖堂等、抗官滋事一案。叛迹显然。岂可令其逃匿漏网。除桐乡安吉两县已将吴庭发、童禹甸、首从要犯。缉获惩办外。其归安县之嵇祖堂等、及秀水县之匪徒虞阿南等、均著该抚分饬各属员弁。摉捕务获。从严惩治。并将附和党羽究出。分别办理。以儆凶顽。第居民不乏善良。其有实被匪徒威胁者。亦应查明分晰核办。勿任玉石俱焚。致滋扰累。是为至要。至江内巡船。并各台站人夫船只。著一并全数裁汰。封禁卤船。全行开放。分案核实报销。所有将军参赞等历次支提银两。已谕令自行造册。归入总局报部核销。又另摺奏、军需银两。现存无多等语。已有旨令户部如数拨给矣。将此由四百里谕令知之。　　

○又谕、昨据齐慎奏、夷船全数退出镇江。江面肃清。拟即与奕经会商分别撤留兵勇等语。当降旨依议行矣。现在逆夷已经就抚。船只尽行出江。自无庸多设防兵。虚糜帑项。所有徵调各省官兵。著该将军等酌量地方远近。陆续分起撤回归伍。其招募乡勇。亦著次第遣散。仍严饬带兵员弁。及沿途地方官妥为弹压。毋许滋扰。至江浙两省本营派防官兵。何处应暂留差遣。何处应先撤归伍。并著会同该督抚酌量情形。妥筹办理。以节劳费。至该将军参赞前后所提军需局银两。著仍遵前旨。于事竣之日。饬令经管之员详晰造册。报部核销。将此由四百里谕令奕经。特依顺。文蔚。齐慎知之。　　

○拨户部银六十万两。解赴浙江。以济军需。　　

