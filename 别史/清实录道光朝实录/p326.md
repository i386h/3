<!-- { "loadSidebar": true } -->
○又谕、据武隆阿奏、于十月十八日行抵哈密。各路官兵陆续接踵前进。现距阿克苏尚有三千四百余里。若带同官兵行走。长途车马不能迅速。先于侍卫官兵内。择其马力结实者。带领兼程遄发。其余官兵。派员照料催趱随进等语。本日据长清奏、长龄、杨遇春、先后已到阿克苏。武隆阿兼程遄发。计期本月中旬。亦可行抵该处。可嘉之至。各路官兵。计亦陆续到齐。进兵之期。朕固不为遥制。长龄等当体察情形。随宜进发。不可坐失事机。如张逆仍住喀什噶尔。侦探明确。即当速图进取。扬言官兵驻守阿克苏、乌什、以懈贼心。先分奇兵两路。一由乌什巴什雅哈玛卡伦外草地。潜赴喀什噶尔。一由巴尔楚克军台向树窝子一路潜进。每一路酌带精锐七八千人。派得力镇将督领。各分两起。衔枚潜发。武隆阿熟悉回疆形势。统领奇兵至喀什噶尔堵截。断其归路。长龄等再统率大兵。由军台正路前进。察探策应。会合攻剿。务期一鼓歼捦。巨憝授首。并剀切晓谕各部落布噜特。诚心恭顺。把守卡隘。傥能捦渠生献。为我翦除凶憝。必当奏明大皇帝。照依赏格。加以封赏。该将军等总当熟筹妥计。毋任张逆潜踪逃窜。仍当互相侦探。不可稍为轻视。并严防后路抄袭树窝埋伏之贼。至后路粮饷。自当跟接转运。浑巴什河以南军台。被贼焚毁。该将军等自已筹议修复。奇兵经行之路。向无军台。进兵之后。有传递文报。运贮粮饷等事。亦当密为豫行筹备。毋致临事周章。再前经降旨德英阿挑选伊犁各城得力官兵三千名。豫备调遣。本日据德英阿奏称、两满营挑选兵一千一百名。锡伯等四部落挑选兵九百名。俟长龄札调。饬令起程。阿克苏与伊犁连界。徵调较易。惟伊犁为新疆总汇重地。应须多兵驻守。著长龄等通盘筹计。所有伊犁。豫备兵二千名。约可无须调往。长龄即札知德英阿、停其调遣。俾资弹压。仍附便奏闻。将此由六百里加紧谕令知之。　　

○护陕西巡抚徐炘奏、陕省雇觅驼只较便。若采买转致迟延。是以雇备四千只。解交甘肃交卸。再由肃州分拨前进。其雇用价值。议定闲住每日给予银三钱。放空行走。每日给银四钱。负重每日给银五钱。兰州以西。闲住与放空。均日给银三钱。如有疲瘦倒毙。均随时删减扣除。报闻。　　

○署伊犁将军德英阿覆奏、稽查哈萨克情形。得旨、所奏俱悉。当时要务。惟有认真操练本部兵马。稽查外来奸匪。慎勉而行。以副委任。　　

○阿克苏办事大臣长清奏谢赏戴花翎。得旨、大兵进发之后。阿克苏乃后路最要之地。供输粮饷。抚驭本城回众。稽查外来奸细。在在均关紧要。尤当加意防守。不可稍忽。勉之慎之。　　

○以故辅国公敬叙子硕庆、降袭三等镇国将军。　　

○准三等侍卫德祥、随营出征。　　

○旌表守正捐躯山西绛州民赵全盛妻丁氏。　　

○乙酉。谕内阁、长龄等奏、撤回不谙夷情之乌什办事大臣。并委员接办一摺。庆廉于七月间因回子失去马匹。将布噜特比噶尔察库图鲁克传到。革去翎顶。圈禁数日。嗣寻获马匹。始行释放。办理已属错谬。此次又令阿奇木伯克木萨、催逼库图鲁克来城。致该布噜特比心存疑惧。不敢前来。并将木萨砍伤。庆廉办理不善。咎无可辞。现又患病。庆廉不胜办事大臣之任。著即撤回。交部议处。念其数月以来。筹办防守等事。尚为出力。仍令前赴大营。交长龄等差遣。以观后效。多贵、著署理乌什办事大臣。会同祥云保办理一切。并著伊犁协领扎克桑阿、前往帮办。　　

○又谕、陶澍奏、筹补灾缺兵粮一摺。江宁各属。每年编解司仓漕屯等米。攸关旗营月支兵粮。据该抚查明六合县应解道光五年分省仓屯米二千九百五十四石零。因灾缓缺。自应按数筹补。著照所请、准其将该县徵完应行还漕搭运各年缓带米二千七百九石零。就近按数拨解。其不敷米二百四十四石零。即于带徵各年灾缓米内。徵足解仓。仍俟徵完道光五年灾缓屯米。按数还漕搭运。以归原款。该部知道。　　

○又谕、博启图奏、覆查台站接递夹板迟误情形一摺。前因乌里雅苏台将军夹板一付。接递迟误。经和世泰将台站各员。全行参办。不足以昭平允。当降旨交新任都统博启图查明具奏。兹据奏、张家口管站部员鄂克敦布。查报时辰。与该台前次册报相符。惟赛尔乌苏管部员禄昌、呈报该属第二十四台接递迟误。与前报印册迥异。缘该蒙古等不谙时刻。向系约计造报。且遇有五六百里摺报。仍照常递送。月报印册。亦难凭信。总由该管站部员、及专管之札兰等、平日不能剀切晓谕所致。鄂克敦布虽系自行检举。究有不合。著交部察议。禄昌近驻台站。不惟平日未能晓谕明白。且于上站迟延之处。又未能查出详报。实属率忽。著交部议处。其专管之札兰那旺车淩、玛呢巴拉、棍札布、札米彦等、既失查各台迟误。又复约计造报。亦有不合。均著交部议处。其余各台章京兵丁。著分别重责。仍著该都统严行晓谕。嗣后各军台弁兵。接递一切公文。并马递限行五六百里摺报。务令随到随送。分别缓急。依限驰递。并填注收发时刻。由该管站部员等、将各台接递过文报时日。随时呈报该都统查核。毋致再有迟延。　　

○谕军机大臣等、长龄等奏、查覆节次奉到谕旨。并现办情形。览奏俱悉。前屡经降旨令长龄等体察进兵机宜。酌分正奇。数路前进。务期巨憝授首。并晓谕各布噜特把守卡隘。设法捦渠。兹据称现到官兵一万三千余名。除分拨库车、乌什外。其余分劄浑巴什河南北洋阿里克等处。现因柯尔坪尚有窜回零匪。现先行摉捕净尽。挑派官兵三千六百余名。令提督杨芳、率同将备等前往。该处为将来进兵后路。且附近阿克苏。自应迅就肃清。此时自已蒇事回营。不可深入。现在祇须扬言官兵驻守阿克苏、乌什、但期防守各城。且不进剿。断勿将兵行路径、及出师日期。令贼知觉。致伊设法拦截。或闻风远遁。误失机宜。是为至要。至庆廉在乌什办理不善。已明降谕旨撤任交部议处。并交长龄等差遣以观后效。所有乌什办事大臣员缺。即令多贵署理。会同祥云保、于巴什雅哈玛卡伦分扎。以壮军威。其赏给噶尔察四品顶带元宝。并令晓谕一切事宜。俱著照所奏办理。该将军等总当令各布噜特倾心效顺。为我出力。藉收以夷制夷之效。长龄甫到阿克苏。即能将庆廉查参。所有斌静、巴彦巴图、从前应行参劾之处。自必能查明据实具奏。不少回护。边外天气冱寒。朕心实深廑念。特赏给长龄黄里貂尾马褂一件。杨遇春羔皮里貂皮马褂一件。武隆阿蓝里貂皮马褂一件。并各赏獭皮战裙一条。以昭眷注。将此由六百里加紧谕令知之。　　

○大学士扬威将军长龄奏、据庆廉信称、拏获布噜特三名。讯系奇里克爱曼布噜特比托依莫特、爱散克勒底部落下人。随差笔帖式兴绪等前往察看。旋据回称托依莫特言语举动骄慢。其心叵测。请再拨官兵一千名。以防要路。臣随札令差送来营。面加询问。据供来时闻有张格尔差来三人。纠约伊等头目。并未应许帮助。如未回去。情愿拏献。臣思该比向称恭顺。去岁巴彦巴图骨殖。即系该比弟兄带领找获。而爱散克勒底、本年又复拏获附从张逆布噜特头目奇比勒迪、迈玛呼里、霍卓、巴尔第等多名。今庆廉派员远出查看。未免心怀疑惧。臣当即译写回字谕帖。嘉奖该比出力报效。刻下速将张逆差来三人拏解大营。将来若能再将张格尔捦献。定当奏明赏封王爵。并赏银十万两。令布库、阿依特克、二人持回。赏给布库等银牌布匹。酌留满毕特候信。报闻。　　

○以剿贼及备办军需出力。赏土尔扈特贝子巴勒丹喇什、和硕特头等台吉乌尔图纳逊、在乾清门行走。乌噜木齐协领富盛阿、二品顶带。副盟长公策伯克扎布、土尔扈特管旗章京陇吉特、花翎。甲喇章京额尔德尼等、蓝翎。余加衔升用有差。　　

○除直隶承德府南二道河等处水冲民地四址一亩有奇额赋。　　

○丙戌。上御懋勤殿。勾到直隶热河河南情实罪犯。停决直隶斩犯十四人。绞犯四人。热河斩犯一人。河南斩犯五人。绞犯八人。余八十八人予勾。　　

○库车帮办大臣果良额奏、据参赞大臣杨遇春、带领官兵过境。面商库车地方紧要。必须留兵防守。随即将带来之肃州吐鲁番等处官兵四百七十四员名。派往沙雅尔驻劄。并据咨称库车地方。有通和阗捷境。最为紧要。前经奏明以宁夏将军格布舍、带领宁夏满汉官兵一千一百名。留驻防守。尚需时日。兹又札饬署参将张作友等、将督标兰州城守各营官兵八百名。带领前往沙雅尔扼要地方。协同前到官兵。并力防守。统俟宁夏官兵到日。再行更替前赴大营。臣当即遵照来咨。饬令粮员支给该官兵盐菜口粮。迅速驰赴防守。报闻。　　

○旌表守正捐躯山西长治县民赵魁荣妻王氏。　　

○丁亥。谕内阁、本日那彦成奏、查阅省标营伍。据称马兵骑射可观。步箭弓六力八力不等。所奏尚为核实。近来各省奏到阅伍情形。多填写十力十二力弓。均不免绿营虚习。朕早觉其不实。如果三省官兵。挽强命中者不少。经朕目睹。未见有开十二力。弓步射者。即间或有之。亦不过百中之一二。岂能比比皆然。嗣后各省将军都统督抚提镇等、随时督率训练。务期精熟。咸成劲旅。至弓力不拘六七八力。总以中多为上。自能一律娴熟。不在浮报工力。转致有名无实也。将此通谕知之。　　

○谕军机大臣等、前据德英阿奏、伊犁需用布匹。请暂由甘省采买。并采办铜斤。加铸钱文各事宜。当交户部核议。兹据奏、伊犁所需布匹。现在各城不能应时交纳。应准其由甘省购办布六万匹内。分拨径运塔尔巴哈台一万匹。其余五万匹。运至伊犁。以备哈萨克贸易之用。著交鄂山即查照部议办理。惟回布一匹。计长二丈。向来购买牲畜。并官兵领用。每匹作价银四钱。足敷袍料一件。现由内地采买。较之回布。宽狭悬殊。若每匹仍止二丈。恐不敷用。事关外夷贸易。总须筹备周妥。断不可草率从事。鄂山即查明所买布匹。长短宽狭。是否相等。价值是否与四钱之数不致相悬。将来如何作价扣还归款。并如何节省筹运之处。即一面详查妥酌。核定报部。毋致迟误。并咨商德英阿办理。至伊犁现存棉花一万四千余斤。自可暂缓筹办。其鼓铸钱文。既据该将军奏明、伊犁山场现有铜苗。著派委妥员。俟春融后。招熟谙工商采办。加卯鼓铸。以期兵民均有裨益。将此由五百里各谕令知之。　　

○追旌陕西盩厔县嘉庆年间邪匪滋事殉难士民李培元等四千七百九十九名口如例。　　

