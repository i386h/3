<!-- { "loadSidebar": true } -->
○户部议准陕甘总督瑚松额疏报、靖远县开垦地九十六亩有奇。正宁县一顷六十亩。照例升科。从之。　　

○丁巳。祭先师孔子。遣大学士穆彰阿行礼。　　

○谕军机大臣等、本日据琦善奏、郑重畿辅粮食。思裕盖藏。舒国用以厚民生等语。国家计安黎元。首以足食为先务。琦善因本年直隶秋收丰稔。恐境外奸商。收买兴贩出省。豫思防范。自系为闾阎盖藏起见。朕思各直省地界毗连。如连遇丰收之年。有无相通。原所不禁。直隶省自夏秋以来。连获甘霖。转歉为丰。实为万幸。现在将次百谷登场。市集丰盈。粮价自必渐减。但愚民罔识盖藏。祇图目前之利。售与外来奸商。必致粮少价昂。虽遇丰年。仍不免食贵之虑。因时制宜。自不可不豫为筹范。著照所议妥协办理。将此谕令知之。　　

○协办大学士直隶总督琦善等奏、遵议御史王藻请定稽查运丁盗卖亏短、剥船搀和偷漏章程。应请于抵通后。除失风失火折耗米石外。查有挂欠。立即严究短少之由。彻底惩办。至剥船搀和偷漏。最为仓储之害。查道光十三年奏办章程。派汉坐粮厅驻劄起剥处所。查明剥船有可作弊之处。全行钉固。及米石上船。复将重席苫盖。上用竹片钉实。黏贴印封。以杜偷窃。剥船到坝。由满坐粮厅逐船亲验启封。现咨会仓场侍郎。即照旧章办理。并饬天津镇道通永道于地方文武查催不力者。即行指名揭参。从之。　　

○戊午。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○己未。上奉皇太后幸同乐园。进膳。赐内廷王大臣蒙古王公等食。　　

○遣官祭关帝庙。　　

○遣官祭昭忠祠。　　

○庚申。太宗文皇帝忌辰。遣官祭昭陵。　　

○谕军机大臣等、据内阁学士朱嶟奏、申严鸦片例禁。并给事中许球奏、敬陈管见各一摺。又另片奏、严治汉奸等语。鸦片烟来自外夷。流毒内地。例禁綦严。近日言者不一。或请量为变通。或请仍严例禁。必须体察情形。通盘筹画。行之久远无弊。方为妥善。著邓廷桢等将摺内所奏、如贩卖之奸民。说合之行商。包买之窰口。护送之蟹艇。贿纵之兵丁。严密查拏各情节。悉心妥议。力塞弊源。据实具奏。至许球另片所称洋夷情形。是否实有其事。亦著一并议奏。原摺片俱著钞给阅看。将此谕知邓廷桢、祁＜?土贡＞、并传谕文祥知之。　　

○辛酉万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公外藩使臣等行庆贺礼。　　

○御同乐园。赐内廷王大臣蒙古王公等食。　　

○谕军机大臣等、有人奏、河南南阳府与湖北襄阳府交界棍河地方。有巨盗张开运、开设大窝子。聚党千余。其手下大头目赵文德、住双沟儿地方。又有老虎爷结三儿、住金线挂葫芦地方。谓之小窝子。共有数处。多者数百人。少亦数十人。分布州县。勾串捕役。劫夺良民。遇有巨案。上司限拏解交者。州县则勒限捕役。捕役知是某窝子某人做此一案。即向其头目商量。要人承案。该头目稔知某窝近日生意不旺。谓之短少钱粮。邀同捕役前往彼处。与其头目面议。此案要斩犯几名。绞犯几名。该价若干。正犯情愿帮费若干。捕役帮费若干。若帮费不能如数。又料某窝现有某案未销。商令凑足。即将其未销之案。一并代承。帮费既足。然后交出人数顶替。此等顶犯。皆各窝子头目平日收养乞丐之人。先后挨次售用。既经顶犯到案。如有改供逃逸等情。张开运必能致之死地。其死更有惨于绞斩者。故皆至死不变。张开运所住窝子。路径深邃。兵器极多。役难掩捕。该犯于湖北官员。但畏提督罗思举。河南官员。但畏守备刘天保。此二人所在。不敢恣肆等语。凶恶棍徒。最为地方之害。著桂良即将该犯张开运等、按名迅速严密查拏。从重究办。毋得稍有漏洩。致令远扬。如有差役包庇故纵等情。惟该抚是问。将此谕令知之。　　

○又谕、有人奏、河南南阳府与湖北襄阳府交界棍河地方。有巨盗张开运、开设窝子。聚党千余。分布州县。勾串捕役。劫夺良民等语。已另降旨著桂良严密查拏。从重究办矣。但南阳与襄阳接壤。恐该犯此拏彼窜。乘间脱逃。著讷尔经额等遴委明干妥员。严密协拏。毋令幸漏法网。是为至要。将此谕令知之。寻奏、拏获张开运等、讯无私藏军器。及窝夥抢劫重情。惟囤贩私盐。数在三千斤以上。请将张开运、赵文德、结三儿等、发附近充军。余分别问拟杖徒。下部议。从之。　　

○又谕、有人奏、江苏徐州府邳州地方。有凶棍吴当运、向在洪泽湖清江浦河口一带地方。聚众为匪。曾经睢宁县拏获起解。被其夥党要截。劈开木笼。殴差劫去。近将十年。叠经该督抚饬令地方官捕拏无获。上年十一月间。该犯在旧邳州镇。砍废任三大汉。又于睢南厅衙门前。支解田二、田三、抛入黄河。现在盘踞邳州境内窰湾镇。其谋主有讼师姚宣信、系山西太谷人。其爪牙有草上飞徐可宗、白面宋三、天不怕王同、并现充邳州捕役魏大汉等。其器械有擡枪数杆。重二百余斤。鸟枪数十杆。长枪数十杆。勾结亡命数百人。出没于皂河堰头泡车龙池等镇。有薛佩玉被讹大钱一百五十千。羊皮袄三十件。王名载被讹大钱二百千。又阎姓丁姓杨姓张姓庄姓等、家道稍为殷实。皆被讹索。不敢呈控。惟王森一案。吴当运欺其孤寡。于上年十二月夜间。带领天不怕王同、将王森捆至窰湾镇。勒赎大钱三百千。王森但敢呈控王同。并不敢指控吴当运等语。此等凶犯。胆敢扰害良民。实属大干法纪。必应严行惩办。著林则徐遴委明干妥员。按名严密查拏。务获究办。毋令闻风远扬。是为至要。将此谕令知之。寻奏、拏获吴当运审明正法。并将从犯二十四名分别定拟如律。下部议。从之。　　

○兵科给事中许球奏、工部铅子硝磺二库。请改设专员经理。下部议行。　　

○壬戌。太祖高皇帝忌辰。遣官祭福陵。　　

○谕内阁、前因御史阿林保等奏、甲米开放迟延。当经降旨令仓场侍郎查明具奏。兹据铁麟等奏称、查明万安仓本年七月轮放镶黄正黄两旗包衣大档甲米。均系随到随放。其米车赶不入城。并非开放迟延所致。该监督等此次办理放米事宜。尚无错误。著免其议处。嗣后城外四仓。开放甲米。著先期移知该旗都统。严饬领米之人赶押车辆。毋许次日进城。以杜弊端。　　

○以通政使司副使吴其浚、为内阁学士。兼礼部侍郎衔。　　

○癸亥。谕内阁、嗣后万寿庆节。若遇雨。皇子王公等、著在正大光明殿檐下行礼。文三品武二品以上官、著在出入贤良门内外檐下左右行礼。文四品武三品以下各官、著在大宫门内外檐下左右行礼。其丹陛乐著移于正大光明殿东西厢檐下。　　

○甲子。秋分。夕月于西郊。遣怡亲王载垣行礼。　　

○上诣安佑宫行礼。　　

○乙丑。上诣绮春园问皇太后安。　　

○丁卯。旌表守正捐躯顺天宛平县民王仁妻周氏。　　

○戊辰。谕内阁、琦善奏、请将副将解任质审等语。此案直隶开州协副将王连元、于所管都司千总等查拏私硝。受贿匿报。被控后并不据实揭参。辄任和息了事。迨经二次告发。始行移县究办。现据已革千总程涟供称、该副将之子。事后曾受馈送。无论虚实。均应彻底根究。王连元著解任归案质审。务期水落石出。以成信谳而儆官邪。　　

○谕军机大臣等、本日据奇明保奏称、锦州府属庄粮衙门催长福珠隆阿、于该处庄头名下应交道光十三年分余租银四千三百余两。并不照数催齐。解送交库。已降旨将该员革去催长。解交奕经会同盛京刑部严审究办。此项钱粮。逐年清款。该催长轮年承催。历久从无贻误。何以该员胆敢侵那掩饰。迟至数月之久。经该副都统传询。托故避匿。显有侵蚀等情。已饬将该员家产资财。查封备抵矣。著奕经严密查察。不得任其寄顿藏匿。俟该员解到时。务当秉公审讯。廉得实情。按律惩办。以重帑项而儆官邪。将此谕令知之。寻盛京将军奕颢等奏、讯明福珠隆阿将承解交库余租银四千三百余两。私行侵用属实。按律拟斩监候。下部议。从之。　　

○调直隶布政使陈崇礼、为福建布政使。以前任直隶布政使颜伯焘、为直隶布政使。　　

○己巳。谕内阁、前据黄爵滋奏、请严定章程。永杜回漕锢弊。并酌定赏罚等语。当降旨著顺天府尹、直隶总督、查明议奏。兹据琦善查明天津南北两岸各处。现无铺户囤积回漕之弊。并酌议章程。以防未然。俱著照所议办理。惟囤积回漕。虽系奸商舞弊。其源总由于漕船之额米不敷。若额米尽敷。该旗丁等方有余米在通变价。又何用私买回漕为耶。嗣后著有漕各督抚转饬各该管粮道。于帮船受兑时。如有旗丁需索折色等弊。立即拏究。并严饬押运员弁。沿途加意防范。毋任稍有偷漏搀杂。帮船过淮时。著漕运总督认真盘验。不许颗粒短少。傥到通后仍有亏欠。除照例发南追比、勒限完交外。仍将旗丁从重治罪。并将总运押运各员据实严参。其囤积接济要隘地方。仍当严密稽查。毋稍疏纵。以肃漕政而清弊源。　　

○又谕、前据程祖洛等奏、福建捐办义仓。梁章钜进京后。其子梁逢辰接手劝捐。请旨奖励。嗣经御史鄂尔端奏、梁逢辰上年随同伊父进京。饬查属实。当降旨交程祖洛等明白回奏。兹据奏称、该省设立义仓。系告病藩司梁章钜先自劝捐。嗣因奉旨饬令进京。不克一手办竣。其子梁逢辰本系随同经理。即令接手劝捐。并自捐银四千两。旋即竣事。随同伊父进京等语。梁逢辰虽劝捐出力。究系大员子弟。著交部从优议叙。毋庸给予尽先选用。该督等于梁逢辰随父进京。未能明晰声叙。俱著交部议处。　　

○庚午。予浙江出洋淹毙外委蔡洪龙、祭葬恤荫。兵丁张殿邦等三名赏恤如例。　　

○除江苏长洲县义冢地一顷十五亩有奇额赋。　　

