<!-- { "loadSidebar": true } -->
○又谕、御史郑瑞玉奏、沿河淹毙人口、请饬令地方官验明掩埋。并严禁书差藉端讹索一摺。所奏是。向来地方遇有淹毙尸身。责成地保牌头报官验埋。以免暴露。若如该御史所奏、通州西关外八里桥下、及平上闸二处。旬日之内。叠有浮尸。均未报验。查询土人。恐以报官受累为词。八里桥距通州不过数里。何以该州日久毫无闻见。难保无畏累匿报情事。且恐不肖之徒。见此漂毙人口。并不查验。致起挟嫌谋害等弊。尤不可不防其渐。著直隶总督顺天府府尹严饬所属沿河地方官、及押之文武员弁。嗣后遇有淹毙人口。即令地保牌头随时报验。如无别故。刻即掩埋。并严禁书差等藉端讹诈。所需掩埋等费。官为筹办。不得扰累闾阎。　　

○又谕、杨国桢奏、校阅营伍一摺。该抚奏南镇左营游击徐太平、汝宁营守备张鼐鼎、陈州营千总左锟、襄城营都司海进禄、各请以应升之缺升用。世袭云骑尉候补守备贾清元、李丙寅。请以本班尽先补用。此等校阅营伍。系照例举行。即该员等训练实心。技艺娴熟。亦属分内之事。该抚率将各员保奏升补。殊属冒昧。所奏不准行。著传旨严行申饬。　　

○赏御前行走科尔沁扎萨克贝子济克默特、紫缰。　　

○旌表守正捐躯安徽蒙城县民盛悰开女盛氏。　　

○癸酉。上诣大高殿行礼。　　

○还宫。　　

○谕内阁、琦善奏、查明各厅州县应扣养廉银两、请分别免扣一摺。四川省州县以上各官应领养廉。叠经前任各督奏明扣收三成。归还各款。据琦善查明原定章程。系属一例扣收。并未有所区别。恳将实在冲繁瘠苦各缺。量为剔除。著照所请、加恩将成都府水利同知、理事同知、及松潘、理番、城口、石砫、四厅同知、茂州直隶州知州、成都、顺庆、二府通判、并成都、华阳、剑州、昭化、梓潼、石泉、汶川、冕宁、芦山、清溪、西充、筠连、兴文、纳溪、黔江、青神、垫江等州县应得养廉。自本年为始。全行给领。免其摊扣三成。以资办公。该部知道。　　

○改铸江西赣州卫守备印信为赣州守御所千总关防。从漕运总督朱桂桢请也。　　

○旌表守正捐躯福建上杭县民陈材中妻李氏。　　

○以常雩祀天于圜丘。自是日始。斋戒三日。　　

○甲戌。谕内阁、銮仪卫奏、此次恭祭天坛。请照例豫备玉势礼轿一摺。朕思恭祭天坛。惟在心存诚敬。即不乘辇。亦无不可。著交该衙门、嗣后如遇恭察天坛日期。玉辇金辇。俱著在天安门外豫备。所有擡辇人役。或另派差使。或酌量裁减数名之处。著銮仪卫会同内务府议奏。　　

○谕军机大臣等、富俊奏、吉林双城堡屯田。原为疏通京旗闲散。并未议及各处驻防。今热河闲散移驻双城堡。若照京旗移驻之例办理。所费未免过多。请仿照嘉庆二十五年设立双城堡左右二屯、移驻奉天各旗闲散之例办理。所费较省。并请将伯都讷新城局改名为堡。即令热河闲散移驻该处。给与围场荒地垦种等语。热河驻防闲散。生齿日繁。前经该部议照裕恩所请。准其移驻双城堡。并酌议移驻章程。照京旗成案办理。兹据富俊以伯都讷新城局围场荒地。与双城堡右屯毗连。若事尚可行。则与京旗另立一区。自较妥善。将来即将新城局改为新城堡。惟该处曾否盖有房屋。现在移驻一百户。尚须添建房屋若干。其原议奉天闲散移驻双城堡。一切经费。较之移驻京旗。节省若干。吉林自有成案可查。著福克精阿酌量该处情形。应如何筹画办理。据实覆奏。再降谕旨。富俊摺著钞寄阅看。将此谕令知之。　　

○以缘事革退镇国公奕颢子载宽、降袭辅国公。　　

○乙亥。孝端文皇后忌辰。遣官祭昭陵。　　

○上诣南郊斋宫斋宿。　　

○谕内阁、孙尔准奏、巡缉疏懈、限满犯无弋获之将弁、及督率不严之总兵。请分别革降一摺。浙江温州左营游击周寿清、前因所辖外洋。有船户被劫之案。奏准摘去顶带限缉。兹限期已逾。盗犯并无一获。实属怠玩。周寿清著即革职。所有已革留缉之专汛外委阮占鳌、协防外委项廷光、著一并斥退。该督即委员接署各员缺。饬令严缉务获。以靖海洋。至温州镇总兵邵永福、不能督率调度。难胜专阃之任。著以参将降补。所遗温州镇总兵员缺。该督即委员署理。该部知道。　　

○谕军机大臣等、景福奏、请革退奸商。另行招募。以充国课一摺。据称张家口税务。惟官鹻一项。偷漏不少。口外活多多诺尔等处。产鹻极旺。设立鹻商十名。向系尽收尽买。自上年五月该监督到任。至冬底鹻税分厘未交。传到该商乔元惠等验看执照。内多顶充年貌不符。并有乔元谦一名并无执照。饬令赶紧补交正课。今年二月始有纳课之家。现查得该商近年十家私立行规。约定每年每商祇准买鹻若干。不得多运。以致内地鹻价有增无减。显多情弊。请将乔元惠等十名全行革退。饬交地方官严查办理等语。现在蒙古地方。产鹻如旧。何以该商等竟不照例纳税。复敢顶名代充。私立行规。限定买鹻数目。致内地鹻价日增。如果属实。不可不严行惩办。著武忠额等接奉此旨后。即将该监督所奏情形。确切查明。据实具奏。毋稍徇隐。将此谕令知之。　　

○又谕、向来遇有水师总兵缺出。均由记名副将人员内简放。上年因简用乏人。降旨令两江闽浙两广总督各于副将内保奏。嗣据蒋攸铦保奏庄芳机一员。李鸿宾保奏万超、蒲立勋、二员。庄芳机甫经赴部引见。万超、蒲立勋、至今尚未遵旨送部引见。现在金门、海坛、南澳、三镇。俱系委员署理。本日孙尔准奏、请将邵永福降补参将。其温州镇总兵一缺。竟致无员可委。似此员缺久悬。实从来所未有。各省设立水师。巡缉洋面。最为紧要。全在督率得人。各营副将以下。均额设有参将游击都司等官。如果该督等平日勤加训练。或于巡阅操演时。留心察看。或以获盗之多寡。考其勤惰。则该员等各知奋励。有志上进。遇有技艺精娴、才具出众者。以次递升。均可备专阃之选。若一味因循。视操练为具文。不惟人才无可造就。且捕务废弛。必致盗贼充斥。贻误洋面。关系甚重。嗣后该督等于所属水师。务当力加整顿。认真训练。总期营务日有起色。人才辈出。足资任使。傥仍前怠玩。漫不经心。遇有水师总兵缺出。仍至悬缺待人。惟该督等是问。恐不能当此重咎也。现在水师总兵出有四缺。各该省所保仅止三人。即使均已引见。尚不敷用。著该督等迅速再各保奏一二员。送部引见。候朕记名。以备简用。至庄芳机本系江南京口协水师副将。著仍留江南。孙尔准请将该员调回福建之处。著不准行。将此各谕令知之。　　

○丙子。常雩。祀天于圜丘。上亲诣行礼。　　

○幸圆明园。　　

○旨绮春园问皇太后安。　　

○丁丑。谕内阁、前据蒋攸铦等奏、请援案将江苏试用知州冯思澄、借补知县。兹经吏部议奏、向例试用知州。并无本项之缺可补。祇准借补通判。该员冯思澄虽无知州本缺可补。该省通判共有九缺。均可借署。该员系由酌增头卯捐纳知州。著照部议、俟通判酌增头卯到班时。遇升调所遗缺出。比较到省日期先后借署。所有该督等请将该员借补知县之处。著不准行。　　

○又谕、原任四川参将西林宝之妻伊尔根觉罗氏、上年具控伊夫身死不明。当经降旨、派海龄等眼同该氏验明覆奏。实系烟熏致毙。并非因伤身死。该氏将尸身腐烂处所。指为刀伤。复行控告。特派穆彰阿等覆加详验。据奏该尸身皮僵腐烂。据仵作结称委无刀伤。该氏坚执如前。复交军机大臣行提川省原随该参将凯撤弁兵等、来京质审。尚未结案。该氏辄敢在都察院呈递封章。经朕改派托津等审讯。兹据审明定拟具奏。此案伊尔根觉罗氏屡次具控。朕以西林宝系原任参将。且人命至重。事隔两年之久。必须查讯明确。始成信谳。是以叠次特派大员。虚衷验讯。并将川省应讯人证。行提来京。屡经逐层根究。众供确凿。并无谋毙情事。乃该氏倚恃妇人。始终坚执。既不输服。又不肯具结蒸检。实属刁健异常。自未便任其狡展。致滋拖累。伊尔根觉罗氏罪应拟军。系官员正妻。照例纳赎。著交该旗严加管束。勒休知县林丰、将郑宇等容留在家。藐视王法。实属可恶。著革去顶带。交县取具的保。俟拏获郑宇等审讯明确。严行治罪。所有代写呈词封章之逸犯郑宇、张钰、刘锡之、著步军统领顺天府五城直隶总督浙江巡抚一体严拏务获。　　

○戊寅。赏休致湖南提督阎俊烈半俸。　　

○己卯。谕内阁、那彦成奏、勘明浑水淤淀刷堤、请动项估办土埽各工一摺。前据那彦成奏、永定河浑水南徙东淀。直逼千里长堤。恐防运道。降旨令该督于亲往履勘时。筹议覆奏。兹据奏疏挑永定河下口。此时赶办不及。惟有就杜家沟堤身。大加帮培。并多镶埽段。以资抵御。著照所请、将现办各工。责成天津道李振翥、永定河道张泰运、分别购料集夫。督办工程。如有短缺草率。惟该二道是问。务于端午以前。普律全完。工竣核实验收奏报。所有估需工料银三万六千八百五百零。即著在司库水利本款内照数动拨。该部知道。　　

○旌表守正捐躯湖北光化县民周广文妻李氏。　　

○贷山西岚、兴、壶关、浑源、灵邱、丰镇、宁远、高平、永济、万泉、榆社、沁、代、赵城、永和、和林格尔、十六厅州县上年歉收贫民常平仓谷。并缓右玉、临汾、灵石、大同、四县买补动缺谷石。　　

○庚辰。谕内阁、江西南安、赣州、二府所属厅县。界连闽粤。民情犷悍。前经该抚以该地方拜佃抢劫、讹诈逞凶之案。层见叠出。请加重治罪。当交刑部速议。兹据议如所奏办理。著照所议、嗣后南安、赣州、二府所属地方。如有拜会抢劫讹诈等案。除实犯死罪。及外遣为奴。罪无可加。并捆人勒赎。已照闽粤两省之例问拟。均各照旧例办理外。其余军流以下各犯。均于本罪上加一等定拟。该省现获各案犯。即照新定章程办理。以示惩儆。该抚当严督所属认真稽察究办。俟数年后此风稍息。再行奏复旧例。　　

○又谕、此案邓八兴贩鸦片烟已成。刑部照收买违禁货物例拟军。并以该犯供明亲老丁单。请交该督查办。固系照例定拟。惟鸦片烟贻害民生。屡经严禁。而奸徒仍敢藐法贩卖。罪既无可复加。若再以亲老丁单。准其留养。殊不足以儆藐玩。邓八一犯。著枷号一个月。发近边充军。不准留养。嗣后遇有兴贩鸦片烟之犯。供明亲老丁单者。著将此案声叙请旨。逸犯邓三、李观、及承买鸦片烟之王姓、著步军统领顺天府五城、并直隶总督山西巡抚、饬属严拏务获究办。　　

