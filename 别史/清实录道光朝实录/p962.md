<!-- { "loadSidebar": true } -->
○谕内阁、邓廷桢奏、粤洋东路夷船。驱逐尽净一摺。南澳洋面。本非夷船经由之路。近因中路伶仃各外洋夷船寄碇之处。守堵綦严。先后有夷船八只驶来抛泊。现经该镇总兵亲督将弁舟师。逐去三只。余仍迁延观望。复经调集师船。将该五船围绕防范。并谕以如再逗留。定行开炮轰击。各该船已向东南外洋驶去。办理尚合机宜。惟念夷情叵测。显因中路巡防严密。改向东路驶行。其为意图销私。已可概见。仍著该督等督饬该镇道府等、各于要隘处所轮班堵拏。遇船即驱。有犯即捕。务使根株尽断。不准稍留余孽。致遂其此拏彼窜之私。至该夷匪等趋利若骛。现在装运烟泥。又何肯因查拏紧急。甘心抛弃。势必逞其鬼蜮伎俩。如各海口防范稍疏。即行驶往销售。著沿海各直省督抚等通饬所属文武。务当不分畛域。协力同心。认真访缉。遇有该夷船抛泊该处海口。即行随到随逐。勿令片刻停留。庶奸贩既绝其勾通。夷匪亦无所希冀。将此通谕知之。　　

○又谕、邓廷桢奏、请将派堵玩捕之游击革职留任一摺。此案巡役胡德等、胆敢坐驾巡船出洋。为陈基德贩运鸦片。实属藐法。胡德、陈基德、现均在逃。著即勒限上紧严缉务获。提同李新等严审确情。按律定拟具奏。署水师提标左营游击事前山营都司伦世光、有统巡之责。该于巡船抛泊尖沙嘴洋面时。雇艇拢近夷船。漫无觉察。现当发令之始。即视为具文。实属胆玩。该督仅请将该员革职留任。不足蔽辜。伦世光著即革职。以示严惩。　　

○又谕、伊里布等奏、查禁私种罂粟。并续获烟贩情形一摺。滇南地处极边。居民生理既微。商贾资本有限。现据该督等饬属严拏。先后缉获烟土烟膏至二万二千余两之多。其未经破获者。又不知凡几。可见此患蔓延。久而愈烈。必当竭力湔除。著该督等督饬所属文武。加倍严切摉拏。如敢始勤终怠。立予严参。毋许稍形疏懈。至偷种罂粟。尤为可恶。产自内地者。不能痛加芟除。则来自外洋者。又安望严为杜绝耶。著该督等认真查禁。如有牟利奸民。私行栽种。兵役人等受贿包庇。即著尽数访拏。从严究办。断不准以深山邃谷。藉词诿卸。并著责令土司严约夷民。毋许贪利偷种。傥经内地获案。即将该管土司一并从严处治。该督等必当奋发振作。除此祸害。务令根株净绝。以副委任。　　

○又谕、布彦泰等奏、请添设六力官弓。改用擡炮一摺。张家口等处官兵骑射。据该都统等察看弓力软弱。请添设六力官弓。以备操练挑选。并请将子母炮存贮。改设擡炮。著照所请、所有张家口驻防满洲蒙古十旗。及独石口千家店二处。每旗每处准其添制六力官弓各二张。并准于张家口改设擡炮十位。所需费银。著即在口北道库贮地租余存项下动用。年终造册报销。该都统等务须认真督率操练。一律精熟。毋致日久视为具文。至该处操演需用火药等项。向系按年赴部支领。秋操后即无余存。嗣后该处请领时。准其将每年应领之项。及擡炮所需药铅。俱著豫领一年。以为备贮之用。该部知道。　　

○以詹事府少詹事李品芳、为内阁学士。兼礼部侍郎衔。仍留云南学政任。　　

○戊辰。祭大社。大稷。上亲诣行礼。　　

○谕内阁、御史张灏奏、挑捞运河。请严禁积弊一摺。据称江苏丹徒丹阳县境内河身淤垫。每岁兴工。巡抚责成道府州县。州县公事繁多。往往责成家丁。该家丁串通胥吏。勾结工头。浮开夫价。向例设有土圭。内藏灰印。该胥吏等通同舞弊。乘夜将土圭托高。巧做原封样式。偷减草率。糜帑误漕等语。著陈銮即查明各项弊窦。出示革除。务于重运未临以前。一律挑穵深通。不致临时阻滞。并著严禁家丁包揽。按段分委佐杂各员躬亲督办。昼夜稽查。常驻河干。认真经理。仍令该管道府不时巡察。傥该委员等懈弛误公。即行参处。经此次训谕之后。如仍有委任家丁。以致吏胥工头串通分肥。即著从严参办。庶工归核实。河道疏通。以利漕行而祛积弊。　　

○拨江苏苏州、松江、太仓、三府州漕粮一万八千三百石有奇。协济灾缺帮丁行月等米。　　

○修东河上河厅临清汛闸座。并运河、泇河、捕河、上河、下河、泉河、六厅土石埽坝河渠等工。从河道总督栗毓美请也。　　

○己巳。以举行仲春经筵。遣官告祭奉先殿。传心殿。上御文华殿经筵。直讲官赛尚阿、何淩汉、进讲大学故君子必诚其意。讲毕。上宣御论曰。致知、知之始。诚意、行之始。不能诚意则为小人。能诚其意则为君子。理固然也。然而世之人犹有不肯实用其力者。冀吾独之或可自欺。疑吾心之未必自慊耳。君子自格物致知以来。知天下之事。总不外一诚。而又灼见夫诚中形外之未可伪为。心广体胖之不容幸致也。于是乎慎独以诚其意。有必然者。盖正心修身。天德也。不诚意。天德何由立。齐家治国平天下。王道也。不诚意。王道何由成。且不必进求之天德王道也。意有不诚。即此幽独之中。能勿歉然乎。意果能诚。即使指视之严。何弗泰然乎。书曰。惟圣罔念作狂。惟狂克念作圣。克念者。即诚意之谓也。圣狂之界。祇争此欺慊之分。不欺则慊。其理至微也。非慊即欺。其几至危也。古之君子。致知而后。必于诚意为兢兢者。职是故也。直讲官桂轮、陈官俊、进讲书经刑期于无刑民协于中。讲毕。上宣御论曰。帝王之治。惟其中而已。周礼小司寇之职。岁终登中于天府。狱辞为中者。谓得讼狱之中也。吕刑一书。一则曰制于刑之中。再则曰明于刑之中。盖严刻则民丽非辜。姑息则民轻犯法。刑固所以教中也。斯道也。惟大禹谟刑期于无刑民协于中之义实该之。夫化民成俗。以德为本。刑特以辅其不及焉耳。故伯夷礼官也。所降者典。而折民惟刑。盖以遏人邪僻之念。止刑于未然也。皋陶刑官也。所制者刑。而教民祗德。盖以启人严惮之心。慎刑于已然也。其用法虽严。其用心良苦。非以刑刑民。实以刑教中。有讼而听之。不如无讼之为安。有刑而慎之。不如无刑之为盛。古人用刑之心。洵非得已也。夫惟明罚而民知所避。敕法而民知所畏。而又沐浴膏泽。董陶善良。斯民协于中。不罹于咎。而受中之典。仅申明禁。咸中之庆。惠我嘉师矣。罔干予正。不犯于有司。是诚所厚望也夫。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○诣绮春园问皇太后安。　　

○遣官祭文昌帝君庙。　　

○宁夏副都统恒通奏报到任。并会审伊克唐阿呈控克扣兵饷一案。得旨、秉公查讯。设若前任将军副都统有不谨之处。断不可隐瞒讳饰。　　

○庚午。谕内阁、户部右侍郎联顺、于陈奏摺件。率交内奏事呈递。系属违制。又于拣选治仪正时。因差未到。辄因恩长不行面禀。遽加呵斥。并牵涉责惩伊子等情。尤属迁怒任性。若照部议革职。再降三级调用注册。转得遂其偷安玩愒之私。联顺著赏给蓝翎侍卫。作为哈密帮办大臣。照例驰驿前往。换回文翰。整仪尉恩长因被联顺呵斥。辄即具呈告退。亦属负气。部议罚俸九个月。未免过轻。恩长著罚俸一年。不准抵销。　　

○又谕、已革喀喇沙尔换防游击伊林保、因与已革办事大臣海亮、意见不合。辄以动用公项明发暗收等款。捏情讦控。虽讯由听信余黄怂恿。惟以武职三品大员。讦告本管上司。殊属刁狡。著发往新疆充当苦差。已革喀喇沙尔办事大臣海亮、有表率一方之责。乃于本管地方。屡与属员挟优宴会。已属卑鄙无耻。复于忌辰期内。前赴所属粮员署内。与兴德等挟妓饮酒。情节实属可恶。著解回喀喇沙尔地方。枷号三个月。满日再行发往新疆效力赎罪。已革哈密帮办大臣兴德、虽非本管地方。惟于忌辰期内。随同海亮等听曲饮酒。亦属不知检束。著发往军台效力赎罪。已革粮饷章京爱隆阿、虽讯无冒销钱粮情事。惟与该管上司海亮挟优宴会。并于忌辰期内。邀请海亮等听唱女曲。实属有玷官箴。著发往新疆效力赎罪。　　

○又谕、惠吉奏、盘查外库现存银数一摺。热河园庭外库所存兵饷生息银两。现经该都统盘查数目相符。惟该总管衙门会计司尚有应存银两。不在该库存贮。著将此款一并造册。责成该都统按年盘查。以杜弊混。该衙门知道。　　

○调刑部右侍郎善焘、为户部右侍郎。兼管钱法堂事务。以都察院左副都御史阿勒清阿、为刑部右侍郎。　　

○调正红旗汉军副都统道庆、为正黄旗满洲副都统。以乌里雅苏台参赞大臣常明、为正红旗汉军副都统。　　

○拨盛京闲款息银每年四百两。津贴缉捕差使。从将军耆英等请也。　　

○辛未。谕内阁、前据陶澍奏、请仍将淮南悬引。融运淮北行销。当交户部再行核议。兹据奏称、引目各有定界。融销并非正办。惟淮南素称疲敝。奏销现已届期。姑准量为转移等语。著照所请、准其将戊戌纲悬引。提出二十二万道。融于淮北行销。所有悬引课银。按数抵补足额。经此次格外调剂。该督务将本纲应徵带徵等项。迅速埽数全完。务于二月奏销。依限造报。并妥速招商认办。不得藉有融销之案。习以为常。致滋松懈。　　

○以查拏鸦片烟出力。予山西知州吕士淳等加衔升用有差。　　

○壬申。谕内阁、敬敏等奏、宗室英寿之母。因子发遣盛京圈禁。情愿阖家移居等语。左托氏、并伊长子英福、著准其携带眷属。移居盛京。　　

○谕军机大臣等、据宝兴奏、川夷自道光十七年溜马＜?石曹＞官兵失利后。大肆鸱张。千百成群。直扑村场市镇。肆行焚杀。上年出掠。经兵勇杀毙多匪。亦有捦获。峨边厅之十三支。及干洛三溪。有互传木刻出扰之议。现在四厅一带原派防堵兵勇。未便裁撤。惟马边道路歧杂。防范较难。请酌调精熟枪炮刀手兵五百名。委已革提督张必禄带往。作为游兵。在各路周历。傥有夷匪窃发。即出其不意。用雕剿之法轰击。一经逃窜。无庸追捕等语。四川省各路夷匪。深恃悬岩陡壁。往往出巢焚掠。迨经官兵进剿。辄复窜匿老林。我兵不能进攻。著如该督所议。平时惟当妥为防堵。俟其出巢滋扰。即痛加剿戮。如其逃窜入山。亦无庸追捕。务使该夷匪等知我备御甚严。受创数次。自必不敢出山劫掠。庶居民得以安堵。而兵力亦不致重烦。方为妥善。至王炳瀛等条陈各摺。是否有可采择之处。并著该督审时度势。熟计深筹。妥议章程。核实覆奏。将此谕令知之。　　

○四川总督宝兴奏报到任日期。得旨、卿并非由外任擢至总督者。乃朕特行简任。畀以封疆重寄。外省虚浮恶习。丝毫莫染。为公为国。朕有厚望焉。勉之。　　

