<!-- { "loadSidebar": true } -->
○又谕、给事中那玛善等奏、各省批解部库银两。请先咨都察院一摺。各省银鞘到京。向由该管官结报汛地。再由步军统领衙门知照部库。立法已属周详。惟于未至京之先。难保无截留勾串、私出劄付批回等弊。著各督抚监督盐政、嗣后批解部库银两。即将款项数目、及领解职名、起解日期程限、具文飞咨都察院衙门。由都察院堂官劄知稽查银库科道。设档登记。弹收后注销。并著于年终汇造批解总册。咨交都察院查核。至在京各衙门零款。及各省搭解畸零款项。著一体遵照办理。以杜弊混而重库务。　　

○又谕、佐贰擅受呈词。久干例禁。曾经屡次降旨。严禁陋习。各直省督抚自应一体恪遵。乃本年据瑚松额参奏白马州州判吴士敏、滥刑拷毙四命。乌尔恭额参署嘉兴府通判丁廷钰、滥刑枷责民人钱同甫。惠吉参贺县典史田承澍、杖责龙克琼毙命。申启贤参岳阳县典史周绍宗、刑讯程满桂毙命。两月之间。层见叠出。其未经发觉者。更不知凡几。是各督抚等以朕谆谆告诫之词。视为具文。并不实力奉行。挽回积习。已可概见。近闻各省吏目典史署内捕役。拏锁乡民。设立差馆土地祠二处地方。以为拘押之所。纵差勒索。棰楚不堪。此等以酷济贪。玩视民命之员。皆因该管上司约束不严。以至肆行无忌。与其参处于滥刑之后。孰若禁止于擅受之先。著通谕各督抚严饬所属印官。密行查访。如有擅受。不待滥刑。即禀知严参。傥徇情隐饰。一经破案。将印官一并参处。以恤民命而专责成。　　

○谕军机大臣等、本日据御史沈鑅奏、外省行用洋钱。请量为裁制一摺。据称洋钱来自外洋。虽系用银铸造。成色甚属低潮。外夷携来内地。换回足色纹银。每年难以数计。内地商民。多以洋钱便于使用。更可多换钱文。甚至元宝银两。亦须换作洋钱。再换制钱。方为得利。其荒僻之区。则但知有洋钱而不知有银两。数年以后。到处俱以洋钱交易。关系非浅等语。洋钱流布东南。已非一日。前于道光十二三年间。曾经地方官晓谕商民人等。不能骤行禁止。势所必然。朕思洋钱来自外洋。流布广东。遍及他省。若外洋来粤贸易。以货易货。实力稽查。银两不准出洋。洋钱价值。自可不至昂贵。著邓廷桢等体察情形。酌定章程。据实具奏。要在日久遵行。毫无窒碍。方为至妥。不得以空言塞责。致日久仍属具文也。将此谕知邓廷桢、祁＜?土贡＞、并传谕文祥知之。　　

○又谕、有人奏、江西藩司署内劣募吴雷门、盘踞数十年之久。不肖州县慕其势力。拜为老座。各属幕友。分授小戳。明荐馆地。暗串分肥。其子侄兄弟亲戚朋友。多开绍酒南货钱店。凡贿商要案。悉由此路关通。州县间有不与交结。其申详文案。动遭驳饬。近复使其子进署代办一切案件。以致外间啧有烦言等语。幕友襄办稿案。不过分任检查。原所不禁。若如所奏、把持官府。勾串招摇。无所不至。大为地方之害。著陈銮严密查明、该幕系何年月日厕名藩署。其子弟果否出入衙署。干预公事。如查有种种劣迹。即当按律惩办。毋稍宽贷。并将勾串各劣幕一一查明。即时驱逐出境。不准暗地藏匿。改名溷迹。以肃官常而禁奸蠹。将此谕令知之。　　

○调镶蓝旗蒙古副都统吉伦泰、为正黄旗满洲副都统。以金州城守尉成凯、为镶蓝旗蒙古副都统。　　

○辛丑。谕内阁、近来外省咨奏案件。诸多颟顸。半系调停了事。故词每抑扬。语涉朦混。前曾降旨如有以控出有因、怀疑误控字样结案者。著刑部随案奏明驳斥。本日据宝兴等覆奏、审明四川峨边厅夷匪掳掠一案。既经讯出与十三支夷并无干涉。该民人徐帼林所控。多有未实。可以又云该民人因被掳家口。情急赴控。尚属有因。可见外省办理案件。类多两可之词。毫无定见。朕综理庶政。总求一实字。嗣后各直省无论咨奏控案。务当秉公研鞫。虚则虚。实则实。不得含混摸棱。力除从前积习。四川距京稍远。想尚未奉到昨降谕旨。姑免置议。署峨边厅安岳县知县濮瑗、于汉民被掳。虽经禀报藩司。并未通详。前任四川布政使候补京堂李羲文、署峨边厅参将唐永清、于该夷滋事。仅止会同弹压。并未禀报。均著交部议处。成都将军宝兴、四川总督鄂山、提督余步云、未经查明该夷滋事。仅以安静具奏。亦有不合。均著交部察议。该部知道。　　

○谕军机大臣等、本日有人奏、广东候补通判朱澐、初本游幕粤东。在臬司幕内多年致富。遵酌增常例捐纳通判。仍掣广东。连州猺匪滋事时。该员恳求上官随营办理军需。大功告竣。奏请赏戴花翎。以同知升用。经部议驳。仍归本班尽先。并赏戴蓝翎。近在广东省城状元桥街买地。建置大宅。声势赫然。又有臬幕李廷泰、杨尚文、系该通判幕学弟子。因此夤缘交通。复将该通判亲弟捐纳府经历分发四川之朱杲、荐入臬幕。该通判朱橒、常在臬司衙门办理发审案件。内外朋比。招摇市权。致粤东一省官场幕友。旦夕奔走该通判之门。一时遂有瘟朱及朱七大王名目。该通判自游幕及分发在粤多年。凡广东省会各幕。大半皆与有瓜葛。肇庆府幕朱榯、亦其兄弟。亲属门徒。布满粤东。不知谨慎远嫌。反使兄弟夤缘臬幕。夸张声势。威福自专。已可概见。该省现有琼州府富尔崇阿幕友李中杰、向所属会同县知县赵荥、勒荐乾馆不遂。遇事苛求。以致县府互揭。提省参办。李中杰畏罪自尽。该通判朱橒承审。百般恐吓赵荥。该县坚不输承。尚未定案各等语。臬司为通省刑名总汇。岂可令职官兄弟。盘踞把持。以致百弊丛生。该通判之弟朱杲、业以府经历分发四川。若非夤缘交通。岂肯舍官就幕。至琼州府知府富尔崇阿、与会同县知县赵荥互揭之案。何以久未定谳。该幕李中杰是否因勒荐乾馆。畏罪自尽。及通判朱橒承审恐吓等情。均应彻底根究。著恩铭、赵盛奎、迅即查明。严加惩办。以端幕习而儆官邪。毋得稍有不实不尽。将此谕令知之。　　

○又谕、御史李绍昉奏、稽查三省毗连地界匪徒。以靖地方一摺。据称广西泗城府属之西隆州百隘地方。与云南广南府贵州兴义府连界。三省通衢。距城窎远。匪徒易于丛集。近日广东会匪犯案后。多窜匿于此。勾通土恶。结党成群。名为大货手。大为乡里过客之害。其山溪僻处。时有不全尸骸。地方官既失于查拏。百姓又不敢首告。甚至被扰之家。逼胁入夥等语。此等匪徒聚众。扰害闾阎。若不早为惩治。愈聚愈多。必致酿成巨案。著邓廷桢等确查惩办。并著酌定章程。或州县设法查拏。或营员定期会哨。以期盗薮肃清。至所称调拨内地文武员弁。额设兵役。改移建置。俾声势联络。缉捕得力之处。均著该督抚会同悉心妥议具奏。将此各谕令知之。　　

○以惇亲王绵恺、为阅兵大臣。　　

○以京师雨泽愆期。命步军统领五城顺天府直隶清理庶狱。　　

○壬寅。修山东鱼台汛运河纤道。从河道总督栗毓美请也。　　

○癸卯。谕内阁、叶绍本奏陈外省审案积习一摺。各省州县审理词讼。成招后详解各上司核转。遇有供情翻异。及控诉原审不实者。不得不委员覆审。该委员等自应秉公研鞫。以期案确情真。若如所奏、近来委审之员。不能实心勘讯。非迎合上司意指。即瞻徇同官情面。往往含糊草率。甚或怀私挟诈。变乱是非。上司受其朦蔽。照详定案。无怪屡审屡翻。率行来京控告。著各该督抚臬司等、嗣后遇有发审案件。务选廉明公正、干练老成者。派令覆审。不准以心术不端、浮华巧诈之员。滥行充数。该督抚等仍随时加意查察。傥有骫法舞弊、曲直混淆者。即行据实严参。毋得稍有徇隐。以归核实而免冤滥。将此通谕知之。　　

○甲辰。上诣绮春园问皇太后安。　　

○修浙江西塘李家汛等处柴埽盘头。并钱塘县江塘。从巡抚乌尔恭额请也。　　

○乙巳。孝恭仁皇后忌辰。遣官祭景陵。　　

○谕军机大臣等、有人奏、江西省贪劣各员。声名狼籍。劣款昭著等语。事关官吏骫法营私。贪婪不职。闾阎苦累。众怨沸腾。如果属实。必应严行查办。以儆官邪。著恩铭、赵盛奎、于查办广东事竣后。先赴江西会同巡抚陈銮、将摺内所指各该员款迹。逐一确查。秉公讯究。务得实情。按律惩办。方为不□委任。原摺著钞给阅看。将此谕令知之。　　

○调兵部左侍郎廖鸿荃、为工部右侍郎。兼管钱法堂事务。转兵部右侍郎史谱、为左侍郎。以前任内阁学士祁寯藻、为兵部右侍郎。　　

○命四川松潘镇总兵官世泰来京。调福建汀州镇总兵官张作功、为松潘镇总兵官。以湖北竹山协副将陶飞熊、为汀州镇总兵官。　　

○以摉查三进各帮私带器械。予漕标千总谢有桂等升叙加衔有差。　　

○丙午。宗人府奏、惠郡王绵愉失察护卫梅世英谋占地亩。请罚郡王俸半年。毋庸查级议抵。得旨、著照头品职任罚俸半年。不准抵销。　　

○丁未。上幸静明园。诣龙神庙祈雨。遣惇亲王绵恺、诣关帝庙。惠郡王绵愉、诣城隍庙。定亲王奕绍、诣密云县白龙潭。祈雨。　　

○谕军机大臣等、本日据通政使司参议刘谊奏、请饬算川省捐输军需银款。并将余存银两生息。以资边防一摺。著汤金钊、文庆、调取簿册。彻底清查。如前任藩司李羲文实有侵冒情弊。立即从严参奏。毋稍徇隐。原摺著发给阅看。再本年二月内。四川民人陈姓来京具控。行抵直隶涿州。被窃报案。经该州饬委吏目查验。摉出呈词一纸。系列款控告该省军需。禀知直隶总督、委员将该民人解回四川原籍。著汤金钊、文庆、即查明本年直隶解回人犯。如果有陈姓其人。严密提省。是否带有呈词。经该州地方官摉出。所列各款。情节虚实。务须逐一查明。秉公核办。据实具奏。将此密谕知之。　　

○又谕、有人奏、本年二月内。四川民人陈姓来京具控。行抵涿州。被窃报案。经该州饬委吏目、赴该民人歇店查验。摉出呈词一纸。系列款控告该省军需。禀知琦善、委员将该民人解回四川原籍等语。民人赴京控告。无论虚实。均应究办。如四川民人陈姓、果有控告军需呈词。该督果否于该州禀报后。将该民人解回原籍。著据实覆奏。毋稍讳饰。将此谕令知之。　　

○己酉。旌表守正捐躯四川太平县民刘帼润童养媳康ㄠ女。　　

○庚戌。上诣大高殿行礼。　　

○还宫。　　

○以祈雨三坛。斋戒一日。　　

○辛亥。上诣天神坛祈雨。遣惇亲王绵恺、诣地祇坛。惠郡王绵愉、诣太岁坛。祈雨。　　

○幸圆明园。　　

○诣绮春园问皇太后安。　　

