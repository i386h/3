<!-- { "loadSidebar": true } -->
○又谕、程祖洛奏、勘明漳河北徙。断难复令南趋。请毋庸堵筑一摺。本年漳河盛涨。安阳之冯宿村、口门漫水。直趋东北。由内黄之庆丰庄入卫。兹据程祖洛查明庆丰庄以上。卫水所经。无漳水顶阻之患。不致再由袁村旁洩。可期全行济运。漳卫分流。前此岁淤岁挑之窦公河、盐漕运道。不致再淤。可省挑费。被卫淹浸之安阳等县地亩。可以渐次涸复。漳河关系直豫二省民田运道。著派大学士戴均元、驰驿前往河南。会同程祖洛、相度该处形势。是否新河所经。均极通畅。其常善至田市二十余里。应如何疏浚之处。悉心妥议。据实具奏。　　

○又谕、程祖洛奏、沁河堤埝工程。请俟明春覆勘。借项兴办等语。本年沁水异涨。南北两岸。堤身单薄。裹戗加倍。俱系必应办理之工。惟现距大汛、为期尚远。著程祖洛、于来岁春间。会同河督严烺、就彼时形势。逐细勘估。择要兴修。所借帑项。仍照例归于韩村坝工善后案内。摊徵还款。　　

○又谕、程祖洛奏、查明赔修漳河缺口银两。请令承办各员分别赔缴等语。安阳县漳河杨家堂民埝冲缺。兹经该抚勘明。本年漫口工程。应责令承办各员罚赔。惟上年已经堵合。未全冲缺之工项。若复令该员赔缴。未免过当。著照所请、将本年赔修缺口银一万二千八百余两。著关元儒、同上年承办各员。分别成数罚赔。不准开销。其上年堵筑已领银六千七百八十五两零。著免其赔缴。以昭平允。该部知道。　　

○粤海关监督达三、奏谢留任恩。得旨、税课丰盈。固是职守当然。然查禁鸦片。尤是洋口要务。果能实力禁绝。能无偷漏包庇之弊。方为不负委任。勉之。　　

○以堵筑韩村沁堤出力。获嘉县知县卢圻、下部优叙。开复武陟县知县栗毓美、顶带。　　

○壬子。谕内阁、阮元等奏、商夷被灾。恳恩调剂一摺。广东省城西关。本年九月内。不戒于火。延烧洋行夷馆。据该督等查明被灾情形较重。商夷拮据。所有粤海关本年徵收税银。除出口饷银、及各口徵银、并船钞银两、仍督饬徵齐解部外。其进口饷银六十六万四千四百两零。若照例于满关后徵齐起解。实属力有不逮。著照所请、加恩将该夷人应交税银十四万二百四十三两零。全行豁免。以示体恤。其该商等应交税银五十二万四千一百五十六两零。著于明年先交银二十六万二千七十八两零。所余一半。自道光四年起。行馆未烧、栈房被灾者五家。分为三限。其行馆栈房、俱被烧毁者六家。分为五限。带徵归款。以纾商力。至内务府交售薓价银七万六千八百两。造办处年例备公银五万五千两。仍著饬令照数交纳。该部知道。　　

○又谕、御史佘文铨奏、请饬禁州县贿派粮总库总一摺。各衙门派充书吏。承办稿案。必须诚实干练之人。用供驱使。其有经手钱漕要务者。尤应慎加遴择。责成经理。岂容先事贿求。致滋弊窦。如该御史所称。州县官初到省垣。所属粮房库房。辄豫行贿赂。求派粮总库总。既派之后。不得不以钱漕事务。专交承办。该吏等或将钱漕串票。豫押银两。供应挥霍。由是扒夫、斗级、银匠、柜役、通同一气。因缘为奸。勒折浮收。弊端层出。甚至徵收限满。以完作欠。以多报少。真串与假串互淆。新赋与逋赋牵混。并有将钱漕两项。包徵包解。该吏等侵蚀既久。遂成官之亏空。虽分别严惩。粮库总反得置身事外。积蠹相沿。实堪痛恨。著通谕各直省督抚。严饬所属州县。将粮总库总名目。即行裁革。所有钱漕诸务。责令各员亲身经理。毋任该吏等盘踞把持。及行求充派。以肃吏治而杜侵亏。　　

○谕军机大臣等、御史佘文铨奏、州县办案积弊。呈词一经批准。衙役贿图此票。自数十两至二三百两不等。前赴两造之家。任意坐索。不遂所求。则另生枝节。案外成案。所欲既饱。卧票不催。有时两造到案。又复层层勒索。有投到礼、挂牌礼、铺堂礼、散班礼、各名目。往往案未审结。小民家资荡然。至州县下乡相验命案。跟役多至百人。甫到尸场。即议场费。被告赤贫。责偿于邻右。邻右赤贫。责偿于远邻。亲族邻保。株连收系。有钱者儌幸散收。无钱者拴系铁索。缀以重石。水饭不许入口等语。该御史籍隶湖北。所闻该省办案情形如此。著李鸿宾、杨懋恬、逐一查明。如有前项各情弊。悉行禁革。并将该州县据实严参。以杜弊端。将此谕令知之。　　

○谕安徽巡抚孙尔准、朕闻和州知州恩特亨额、清理积欠。兴修水利。民情甚为悦服。并平日官声何如。汝可留心察看。遇便据实附奏。但不可有意将顺也。　　

○以故奉恩将军祥敬子苏勒保、袭职。　　

○赏江苏等省乡试年老诸生李步云等二十六名举人副榜有差。　　

○修安徽毫、凤台、二州县城垣。从巡抚孙尔准请也。　　

○修广东东莞县城垣。从总督阮元请也。　　

○癸丑。以大高殿祈雪未应。命不必撤坛。再行虔祷七日。　　

○上诣皇太后宫问安。　　

○谕内阁、嗣后各省协领。俸满来京引见。除未经记名者、即令回任外。其记名之员。著于述旨后具摺谢恩。以备召见。著为令。　　

○以都察院左都御史庆保、为热河都统。赏光禄寺少卿松筠、二品顶带。为都察院左都御史。　　

○山东巡抚琦善丁忧。以布政使杨健、护巡抚。　　

○调广东巡抚程含章、为山东巡抚。以两广总督阮元、兼署广东巡抚。河南布政使陈中孚、为广东巡抚。云南按察使杨国桢、为河南布政使。直隶清河道吴廷琛、为云南按察使。　　

○甲寅。谕内阁、本日大学士军机大臣会议给事中袁铣奏、嗣后遇有庆典、请无议蠲一摺。所议甚是。我朝列圣相承。深仁厚泽。培养元元。恤灾减赋。不惜数千万帑金。随时举行。至遇庆典之年。复将各省地漕民欠。分别蠲除。广布恩膏。有加无己。煌煌令典。允宜遵循勿替。该给事中辄云遇有庆典。总无议蠲。是欲改变旧章。使朝廷之膏泽。不下逮于闾阎。大乖行庆施惠之义。给事中袁铣、言利乱政。妄更祖宗成宪。致朕于不仁不惠。是诚何心。岂可复任言官。著以六部主事降补。　　

○又谕、庆祥等奏、塔尔巴哈台拏获盗马之哈萨克贼犯等、照例办理一摺。哈萨克贼犯拜和在等、胆敢起意私入卡伦边界。盗取马匹。殊属目无法纪。经庆祥等审明。即将为首贼犯拜和在、立刻正法。为从贼犯多逊、发往烟瘴地方。所拟甚是。板肠沟卡伦官佛尔金保、查出贼踪。即同三音布等追赶。将哈萨克贼犯二名。并所盗马匹。一并拏获。著以功罪相抵。此次最为出力之委署笔帖式丰绅、著暂且记名。入于下次应选缺内。以示鼓励。　　

○谕军机大臣等、前因皇祖高宗纯皇帝位下晋妃薨逝。应于明春奉移安葬。降旨令嵩年、于裕陵妃园寝内。相度地势。奏明办理。兹据查明具奏。并绘图呈览。裕陵妃园寝内。既有空闲甎池一座。即可仍用此处。不必开展。著改换石工。仍按甎池式样修理。毋庸总理工程处另行派员。即著嵩年迅速勘估。敬谨兴修。将此谕令知之。　　

○又谕、程祖洛奏、歼毙拒捕教犯、并续获余匪一摺。豫省虞城县南元村、外来匪徒卢照常等。在廉方成家居住。行踪诡秘。经该县会营掩捕。该犯等逞强抗拒。当将卢照常、廉方成、歼毙。并拏获廉方成之母廉孙氏、及其母舅孙有智。起获大旗刀枪纸人等件。续获在逃之张金书、及供出之张殿元、李根、胡来太、卢照常之徒邵大进等犯。现在根究夥党。分别查拏。前此该省新蔡县匪徒滋事。甫经歼定。乃卢照常等、复胆敢制备旗械。纠人起事。情殊可恶。除谕令杨健将曹单等县匪党严密缉拏外。著程祖洛即就现获各犯。亲提研鞫。务将耿建远等教犯。暨张金书所供河南夥匪七人。邵大进纠约之二三十人。按名获案。其未经供吐之伏匿夥匪。悉数究出。一并按律惩办。毋使漏网。以净根株。将此谕令知之。　　

○又谕、本日据程祖洛奏、河南虞城县、有外来匪徒卢照常等。在廉方成家居住。拏获廉方成之母廉孙氏、供系山东单县人。在虞城县居住。伊戚山东曹县人卢照常、及徒弟张金书与伊子廉方成素识。常在伊家来往。嗣将张金书、并供出之张殿元、李根、胡来太、邵大进、先后获案。讯出廉方成之父廉在有、向在山东原籍。学习邪教。乾隆年间。经单县查拏。发配广东。又因教案改发黑龙江。遇赦释回。现已身故。其子廉方成、于十九年、偕母廉孙氏、及孙有智、来至河南虞城县居住。与山东曹县人卢照常。及卢照常之徒邵大进。时相往来。卢照常、又收虞城人张金书为徒。孙有智、亦收李根为徒。本年十月间。卢照常、起意与廉方成、邵大进、制备旗械。纠人滋事。并据张金书供。听闻卢照常、在河南纠有七人。邵大进、在河北纠有二三十人。约定十一月二十三日起事。旋被访拏歼毙。供出习教之耿建远等数名。多系邵大进村邻。飞行严缉等语。该犯等籍隶东省曹单等县。胆敢习教传徒。逞凶拒捕。其纠约夥党。自必不少。著杨健即派明干妥实之员。前往该处严密访查。务将有名案犯、及伏匿夥匪。悉数缉拏。不可过于张皇。拖累无辜。尤不可稍有松懈。致令闻风远窜。一经获案。即行解赴豫省。归案审办。将此谕令知之。　　

○命刑部尚书蒋攸铦、在紫禁城内骑马。　　

○以喀什噶尔参赞大臣布彦泰、为喀什噶尔帮办大臣。喀喇沙尔办事大臣永芹、为喀什噶尔参赞大臣。喀什噶尔帮办大臣徐锟、为喀喇沙尔办事大臣。　　

○乙卯。谕军机大臣等、据御史赵柄奏、本年东河秋汛安澜。河臣严烺保奏出力人员内。有山东试用盐大使蔡鸿燮、试用县丞孔广第、河南试用府经历张曾霈、三员。俱奏请各按本班、尽先补用。该员等系盐务及地方人员。一体列入保举。殊与定例未协等语。河工防汛。自应于在工人员内差委。方为名实相副。若将别项人员。纷纷拨用。易开奔竞之风。该河督上年奏称东河候补试用人员。积至一百数十员之多。断无不敷差委之理。嗣后河工三汛防险。著遵照定例。不得以别项人员滥行差委。如工员不能得力。即应甄别。据实参奏。所有该河督此次保奏人员。因何将试用盐大使蔡鸿燮等三员列入之处。著明白覆奏。毋许回护。将此谕令知之。　　

○以福州将军和世泰、为镶白旗蒙古都统。未到京前。命镶黄旗蒙古都统福克津兼署。调杭州将军萨秉阿、为福州将军。以江西南赣镇总兵官绰哈纳、为杭州将军。浙江平阳协副将塔斯哈、为南赣镇总兵官。　　

