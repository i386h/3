<!-- { "loadSidebar": true } -->
○谕军机大臣等、有人陈奏、湖北江汉堤工。每年于八九月水退时修筑。以资捍御。本年水退。尚未兴修。十月底云南考官路过荆州安陆等处。目击情形。道府州县。观望迟疑。毫无定见。孝感黄陂。劫案甚多。地方官置若罔闻。或避重就轻。规避处分。家道稍裕者。多迁城内。其他州县。类此者恐亦不少。署天门县知县吕恂、上年办理赈务。将合邑民商捐赈银二万余两。祇发一万两。余皆肥己。督抚捐有被灾各州县棉衣三千件银两。该署县领回。止给草衣。以棉衣开报。乡民怨讟。致有谣言等语。江汉堤工。为各州县保障。该处频年水患。自应及时修筑坚固。以卫民生。何以迟至十月底。尚未兴筑。著穆彰阿会同讷尔经额确切查明。饬令赶紧修筑。毋许草率侵冒。棍徒抢劫。尤为地方之害。孝感黄陂等处。是否有匪徒抢劫。并著查明惩办。至所称署天门县知县吕恂、侵蚀捐赈等项银两。如果属实。大干法纪。著一并查明具奏。毋稍隐饰。原摺钞给阅看。将此谕令知之。　　

○以阿克苏屯田丰收。予员弁议叙。赏兵丁一月盐菜银。　　

○减免直隶河间、新河、隆平、宁晋、安、五州县积水地亩本年额赋租银有差。　　

○丁巳。谕内阁、京师五城饭厂。每年十月初一日起。每厂每日煮米一石。率以为常。本年夏间亢旱。收成歉薄。京外贫民。入城谋食者。较往年加多。所领之饭。不足充腹。现在虽交春令。天气尚寒。谋生匪易。著封印后五城十厂。均于常赈例外。每厂每日各加米一石。俟来春三月二十日常赈期满。再行停止。俾穷黎糊口有资。均沾实惠。傥有无赖匪徒。冒充贫民。藉端抢夺。著各该衙门严拏究办。　　

○谕军机大臣等、朕闻滁州直隶州知州李士元、形同木偶。神似怔忡。于地方公事。均属茫然。似此懵懂无能。即使无别项劣迹。岂能胜民社之任。著邓廷桢详加察看。据实参奏。毋稍回护。将此谕令知之。寻奏、李士元心地诚实。精神未衰。钱粮命案。均无贻误。惟语操土音。恐于听断非宜。请以直隶州州同留皖补用。得旨、著送部引见。　　

○两江总督陶澍等奏、缉获枭贩。得旨、盐务渐有起色。朕心稍慰。然尤当倍加黾勉。慎勿半涂而废。粮私枭贩。缉拏甚属诏真。亦应不遗余力。方可奏功也。勉之。　　

○以西宁办事大臣舒通阿、为正白旗汉军副都统。　　

○是日。癸巳年立春。顺天府进土牛春山宝座。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百二十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。十二月。戊午。谕内阁、史谱奏支应局员书吏及沿途支应各官。请量予鼓励等语。十年回疆军兴。陕西省设立支应局。经理春事。此次军务与上届情形不同。惟该处为支应总路。局员书吏及沿途支应各官。或办理各项销案。或供支进征凯撤官兵。运送一切。尚无贻误。著该抚择其尤为出力者。酌保数员。毋许冒滥。　　

○谕军机大臣等、昨据穆彰阿等奏、提讯已革恩施县知县左章昺、致书讦诉一案。该革员坚不承认。当即传到御史瞿溶询问。此信得之何人。且既与左章昺同年。果否系该革员亲笔。令其据实明白回奏。兹据瞿溶奏、本年闰九初八日。伊看门家人递进书信一封。回称有不识姓名人。口称由东直门送来。该御史与左章昺虽系同年。以前并无书信来往。亦未见过伊字迹。是否亲笔。无凭臆度。将左章昺名帖一纸。信三纸。细字钞单一纸呈览等语。左章昺因亏空被参。是否胪列上司款迹。意图洩忿。致书言路。或有主使同谋之人。抑系他人与伊有隙。假名投递。必须审讯明确。著穆彰阿等即将该革员书信钞单。查对笔迹。如果属实。严行根究。如笔迹不符。即将该革员之侄监生左庆桐、伊戚生员张映垣、家人卢祥、孙福、李升、隔别研讯。自可得其端倪。诚恐该革员始则列款致书。继闻特派大员来楚。会同该督审办。情虚畏罪。意图狡赖。必应切实根究。以期水落石出。御史瞿溶奏摺。著钞给阅看。左章昺名帖一纸。信三纸。细字钞单一纸。一并发给阅看。将此谕令知之。　　

○以故一等子阿拉普坦弟班珠拉拉普斋、告休散秩大臣一等子瑞龄子淳绶、各袭爵。　　

○举行本年军政。步军统领衙门卓异官二员。直隶卓异官四员。热河卓异官一员。才力不及官一员。河南卓异官三员。不谨官一员。年老官三员。云南卓异官五员。年老官五员。有疾官一员。贵州卓异官五员。年老官一员。有疾官三员。四川卓异官五员。罢软官一员。年老官三员。有疾官一员。才力不及官一员。陕西卓异官六员。有疾官一员。甘肃卓异官五员。年老官二员。才力不及官二员。漕标卓异官五员。年老官二员。罢软官一员。浮躁官一员。江南河标年老官二员。河东河标才力不及官一员。浮躁官一员。分别议叙处分如例。　　

○予故贝子绵彳□同、祭葬。　　

○予故浙江永康县知县张吉安、陕西潼关厅同知张聪贤、贵州镇远府知府淩泰交、入祀名宦祠。江西故江苏淮徐道余霈元、福建故淡水厅监生郑崇和、湖南故礼部员外郎谢振定、河南故河内县举人夏锡畴、山东故云南恩安县知县郭土□千、陕西故山东兰山县知县唐若时、云南临安府知府张玉树、四川故潼川县生员谭绅、掌云南道御史谭言蔼、广西故贵州平远州知州易凤廷、入祀乡贤祠。从署总督魏元烺、总督杨遇春、阮元、陶澍、卢坤、巡抚杨国桢、护巡抚刘斯嵋、总督鄂山、李鸿宾等请也。　　

○以江西丰城县地势低洼。改土堤为石堤。从巡抚周之琦请也。　　

○修山东曹河厅曹中汛临黄外滩。从河道总督吴邦庆请也。　　

○己未。谕内阁、尹济源奏参、疏防盗案各员。请摘去顶带留任缉拏一摺。所奏甚是。山西地处冲途。山谷丛错。近年盗劫拒杀之案甚多。皆有失事而无获犯。承缉各员。既疏防于平时。又玩泄于事后。捕务废弛。莫此为甚。按限开参。不足示儆。所有本任失事全未获犯之解州直隶州知州徐丽生、临晋县知县朱家学、阳城县知县李孔淳、沁源县知县李寿春、大同县知县黎中辅、祁县知县国旺、均著摘去顶带。暂留本任。勒限半年。缉拏各犯。傥逾限无获。从严参办。此后该省盗劫重情。即一体照案办理。　　

○谕军机大臣等、程祖洛奏、探明嘉义贼匪分庄拒守。提镇两路进剿。并暂驻厦门策应一摺。览奏及图均悉。彰化首匪黄城、自攻破斗六门之后。侵入彰化西螺等处。伪称北路大元帅梁办、庄文一、黏贴告条。混造年号。词语狂悖。大小股首张丙等十二处。在嘉义境内分布勾结。抗拒官兵。南北两路。文报不通。实堪发指。程祖洛因黄绥诰等携带银两。仅止守备一员护送。难以放心。飞饬副将王忠贵、带兵八百名。改道蚶江。与黄绥诰等同渡鹿港。并催带领省标各兵之参将灵德、作为后应。所办尚妥。窦振彪自彰化前进。已于十一月二十日进嘉义城。马济胜在茅港尾杀贼甚多。二十五日。行抵离嘉义城五十里之铁线桥扎营。连胜二阵。虽系探报传闻之信。惟三路会合夹攻。尚是绝好机宜。著飞催内地续调官兵星夜东渡。参将达明阿等、已于澎湖开驾。正可为马济胜策应。该督即遵前旨暂驻厦门。催福宁邵武汀州等营兵。随到随渡。并飞咨瑚松额等迅速前进。分路摉剿。不留余孽。解散胁从。招集义勇。以孤贼势。其单开大股首四名张丙、陈连、黄番婆詹通、伪军师一名吴欧先、听令股夥三名刘仲、刘谋、蔡恭、小股首八名陈办、吴赘、梁佶、梁办、吴鳅、吴菜、吴昶、吴栋、伪副军师一名吴有成、彰化首匪黄城、除临阵歼毙外。著名首匪。必须生捦解京。尽法处法。斗六门阵亡署县丞方振声等、及兵丁若干名。查明照例赐恤。所奏调浙江兵三千名。处州镇总兵高明德为总统等语。高明德岂能带兵。浙省兵岂能得力。所见差矣。著仍遵前旨停止浙兵。无令前往。又另片奏、原任提督王得禄、情愿带兵渡台等语。王得禄曾任水师提督。屡著劳绩。此次请带兵渡台。并在内地雇备乡勇五百名。殊堪嘉尚。该督现妥闽安右营都司许远生等、带领精兵三百名。渡埔仔脚一带港汊。驱逐贼船。自是甚好机会。著传旨褒奖该提督。果能乘其不备。疾趋嘉义。会同刘廷斌南应马济胜、北接窦振彪、并防贼匪窜海之路。朕必加以懋赏。又豫筹台湾兵粮。及省城漳泉民食兵糈一摺。现在省城及漳泉米价。每石已四五千文不等。台湾大兵云集。兵粮及难民口食。皆须官为支给。已谕知富呢扬阿、在浙江沿海州县漕米内截留十万石。前据魏元烺请赴浙江等省采买米石。借碾仓谷。各十万石。降旨准行。仍著飞咨浙江江西巡抚。查明可得若干。竭力筹办。江苏漕米。离台湾较远。恐有风涛之险。不准截留。所有截留漕米。解给台湾征兵、抚恤难民者。作正开销支放内地兵米者。俟明年台运谷石到时。解还补运。粜济民食者。将粜价解交该省。于下运买米交帮。其台湾各官配运兵米迟误。著程祖洛查明弊端参办。至河南西安贵州四川等兵。俱陆续奏报起程矣。将此由五百里谕令知之。　　

○又谕、本日据程祖洛由五百里具奏、嘉义贼匪分庄拒守。及进剿策应各情形一摺。前调各省弁兵。俱已奏报起程。自可克期到闽。瑚松额等著迅速前进。到厦门后。无论何省弁兵先到。即管带渡台。毋稍迟延。程祖洛摺片。及本日寄该督谕旨。著钞给阅看。将此由五百里谕令知之。　　

