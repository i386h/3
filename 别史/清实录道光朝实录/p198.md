<!-- { "loadSidebar": true } -->
○癸亥。谕内阁、孙尔准参奏、约束营兵不严之各将弁一摺。台湾安平水师营兵。胆敢纠约同伍。并沿海奸民。抢毁商人李胜兴载米船只。实属目无法纪。该汛各将弁、平时漫无约束、及至兵民滋事、又不上紧拏获案犯。怠玩已极。孙尔准查办甚好。署守备杨士高、许成安、把总赵世杰、许世藩、俱著斥革。交该抚严审定拟具奏。署游击方朝辉、近在同营。全无觉察。著先摘去顶带。勒限一个月。将犯事有名各要犯、拏获送交地方官。提同现犯、研讯确情。按律惩办。如限满无获。即著革职。副将吴得勋、系统辖之员。亦著勒限一月督拏。届限无获。奏参请旨。台湾镇总兵明保、经该抚屡次移催。仅以副将吴得勋并不拏犯为词。空文回覆。意存诿卸。著交部议处。该地方文职各员。俱著查取职名、于定案时照例附参。　　

○又谕、御史萨斌奏、五闸水脚屯夫、负运漕粮。请援照旧例、量加调剂等语。著户部核议具奏。寻奏、查乾隆八年、仓场侍郎奏请酌减之时。连岁修杂项工作在内。该水脚等犹有余资。立法尽善。迄今无改。从无添给之案。此端断不可开。所请应毋庸议。从之。　　

○除河南孟津县河占塌没地九十五项九亩有奇额赋。　　

○甲子。谕内阁、御史吴恩韶奏、浙江武康县、有徐蔡氏被翁妾徐倪氏等谋害身死一案。检验有伤。牙齿脱落。仵作辄敢隐匿伤痕、捏报自缢。该府县亦以自缢完案。现据尸亲赴臬司呈控。请饬查办等语。著交帅承瀛亲提人证卷宗。秉公严审确情。按律定拟具奏。吴恩韶摺并发。　　

○又谕、严烺奏、请添拨防险银两一摺。豫省河工例拨防险银三十万两。现已全数拨发。该河督请循例添拨以备工需。著照所请、准其于河南藩库添拨银三十万两。另款提存司库。如遇工用紧迫。该河督酌定银数。咨行拨发。务当认真稽核。毋任稍有浮糜。俟霜降安澜后、统将抢险用银总数。并动拨司库银两。核明奏报。如所拨之银。用有余存。仍拨还司库原款。以昭核实。该部知道。　　

○调镶红旗蒙古副都统高喀鼐、为正黄旗满洲副都统。以正黄旗满洲参领彦德、为镶红旗蒙古副都统。　　

○乙丑。谕内阁、哈齐香阿奏、科布多有哈萨克占戴里为首、潜进卡伦、抢夺牲畜、殴打官长等情一案。当经派委领队扎克桑阿前往查办。犯无弋获。竟自会玛伊拉瑚卡伦回城等语。哈萨克系塔尔巴哈台所属北卡。并与俄罗斯接壤。巡缉最关紧要。近年每日哈萨克抢夺之案。必当严拏惩办。方足以儆外夷而彰国法。该领队扎克桑阿、奉委缉拏占戴里等匪犯。何以日久未经拏获一人。怠玩已极。现在该参赞大臣、已另委佐领达朗阿、前往严密查拏。扎克桑阿、仍著留于会玛伊拉瑚地方。责令上紧协缉。以期案犯全获。傥再稍存诿卸。即当从重治罪。至占戴里等犯、系由何卡窜入。著于审明定案时、将疏防之守卡章京、一并据实参奏。　　

○谕军机大臣等、据哈齐香阿奏、本年二月间、接准科布多来咨、该处有哈萨克占戴里为首、潜进卡伦、抢夺牲畜、殴打官长等情一案。当经派委领队扎克桑阿、前往查办。竟自会玛伊拉瑚回城。复又檄饬。该领队仍株守观望。并于接见时声言、我并未食科布多俸廉。不能代他查办。词色俱厉等语。领队扎克桑阿、经哈齐香阿委令缉拏占戴里等匪犯。如果该领队不以公事为重。竟于奉委后有意玩延。实属非是。著庆祥查明、据实严参。如哈齐香阿、与该领队平日未能和衷。以致临事龃龉。并著该将军查访确实。俟奏到时、再降谕旨。将此谕令知之。　　

○命江苏巡抚、查拏侯际清赎罪案内知情之举人顾翔云、归案质审。　　

○革光禄寺署正韩范、百户苏仁寿、职衔。归侯际清赎罪案审讯。　　

○丙寅。上幸静明园。诣龙神庙拈香。　　

○谕内阁、松筠奏、现患目疾、恳请开缺一摺。松筠屡经召见。精神甚好。兹据奏称、眼目昏花。自因天气炎热所致。松筠著不准开缺。　　

○又谕、苏成额奏、添派好铁、例价运脚不敷、请动款津贴一摺。山西省添派好铁二十万斤。除例准支销正价运脚外。计不敷银共一万二千六百一十四两零。若派令各州县摊捐分办。恐藉词赔累。致滋科派之弊。著照所请、准其援照成案。即在商捐铜本生息项下动用、以资津贴。张师诚到任后。即委员赶紧办造。解部交纳。余著照所奏办理。该部知道。　　

○改铸浙江宁波府石浦厅同知关防。并象山县石浦巡检司印信。从护巡抚黄鸣杰请也。　　

○除江苏丹徒县坍没洲田十四顷七十三亩有奇额赋。　　

○丁卯。上诣绮春园问皇太后安。　　

○谕内阁、此次恭送皇考仁宗睿皇帝实录圣训、前赴盛京。除绿营官兵、照旧例派出外。护军统领、前已派出福勒洪阿、仍著酌派章京、护军校、带领护军二十名。由京城恭送至山海关。再行回京。并派盛京副都统伦图善、工部侍郎齐布森、带同该处派出官兵。先期起程。迎至山海关。敬谨送至盛京。以昭慎重。晋昌等仍照旧例出郊跪接。不必远迎。至派出乾清门侍卫、一切应得之项、著照大门侍卫、一体给与。护军营官兵、计日应得路费银两马匹等项、著照行围官兵之例给与。　　

○又谕、御史李逢辰奏、请严禁淫祠邪说一摺。国家祀典。自有常经。邪说诬民。本干例禁。如该御史所奏、苏州府城西十里楞伽山。土人立五通祠。前于康熙年间、毁祠踣象。日久禁弛。赛飨如故。及女巫假托神语。按簿还愿。陋习相沿。不独苏州一府为然。不可不严行饬禁。著孙玉庭、韩文绮、即饬所属州县、将境内五通等淫祠。概行撤毁。毋任愚民赛飨结会。其女巫等、并著地方官出示晓谕。责令该家长等、严加管束。其一切创立邪说。哄诱愚民。烧香敛钱等事。随时访拏。严加惩治。以维风俗而正人心。　　

○解福建汀漳龙道张曾霭、江西广饶九南道费履升、湖北荆州府知府金宗培任。归侯际清赎罪案审讯。　　

○旌表守正捐躯山东益都县民妇郭苗氏女小藏姐。　　

○以长芦引地连年灾歉。准各商应缴参商各课。再展限一年。　　

○戊辰。命山东巡抚查拏侯际清赎罪案内应讯之刑部尚书韩崶家人于升、归案质审。　　

○己巳。库伦办事大臣蕴端多尔济等奏、向例库伦办事大臣更换之时。及每届十年。应查毗连俄罗斯卡伦。均豫行文俄罗斯固毕尔纳托尔。近又奏准照俄罗斯所请、为续给在京之僧俗银两。雇恰克图回民遣送。应将此三件一并咨行。谨将咨文底呈览请旨。又每年赏给俄罗斯玛玉尔官员之项、向无定数。兹自道光二年二月至三年二月。赏过缎匹茶叶等项。折银三十九两五钱。三年至四年。赏项相符。应与赏给恰克图部院章京银、每年定为二百十二两五钱。均照例调取。报闻。　　

○庚午。上幸万寿山。诣广润祠拈香。　　

○户部奏、核议江苏巡抚韩文绮清查仓库亏垫章程。一、垫完民欠、分年勒限催追。一、本省外省官欠、分别立限追补。一、本省外省追赔银两、酌展限期完缴。一、领变价银款、勒限追补。一、摊捐银款、分别流摊追补。一、书役欠项、分限严追归款一、无著银两、仍提羡余弥补。一、存仓米谷、勒限买补足额。得旨、户部议覆、江苏省清查案内、酌议追补及防杜续亏章程八款。俱著依议行。各省仓库亏缺、总由该州县那新掩旧。积习相沿。是以每遇清查。名为追补。实开新亏之渐。江苏省、此次查办。复又亏缺至二百六十二万余两之多。现准其勒限追缴。姑免治罪。嗣后该抚、务当实心实力。将各员亏欠银两。认真催追弥补。每届年终。将弥补确数。据实奏报。仍于交代时、彻底盘查。傥有一案新亏。立即指名严参惩办。勿得稍事姑容。亦不许再有清查名目。以杜流弊。　　

○实授凯音布镶白旗蒙古副都统。　　

○命镶白旗蒙古副都统和世泰、镶黄旗蒙古副都统富兰、管圆明园八旗内务府三旗官兵。　　

○旌表守正捐躯浙江黄岩县民妇王金氏女大奴。　　

○辛未。孝懿仁皇后忌辰。遣官祭景陵。　　

○谕内阁、御史佟济奏、访闻马甲冒领养育兵钱粮、请饬查办一摺。著派庄亲王绵课、松筠、带同御史佟济、前往镶黄旗蒙古都统衙门、确查户册内所注马甲花明阿之子养育兵英麟、是否实有其人。查明据实具奏。寻奏上。得旨、此案花明阿、于伊子英麟已故、隐匿不报。冒领养兵钱粮、至六年之久。大干法纪。花明阿、著革退马甲。交刑部审讯。所有嘉庆二十三年以后、失察之历任都统、副都统、参领、佐领等。交兵部查取职名。分别议处。至八旗所挑养育兵、似此者恐复不少。著各旗都统、副都统、即秉公严密确查。如有侵冒钱粮。据实检举。尚可不加深究。傥始终回护。一经发觉。必当惩处不贷。　　

○协办大学士两江总督孙玉庭等覆奏、编查棚民保甲章程。得旨、依议妥办。不可有名无实。更不可任听书役。藉端纷扰。勉慎为之。　　

○以拏获江苏海州大夥盐枭多名。并起获器械军火。赏参将王庆元、花翎。同知许文言□受、知府衔。余升补有差。　　

○壬申。闽浙总督赵慎畛奏、闽县境内之琅崎岛。从前港道不通。未设专员。仅附辖于五处巡检、馆头汛弁遥制。近年沙涂冲刷。港口宽阔。匪船出入。皆可不由五虎门、闽安镇、各正口。消赃漏税。诸弊丛生。请移驻都司一员。带领千总一员。兵二百名。即于闽安本营酌拨。仍统辖于闽安镇。并于琅崎之右。港道适中处。建设都司衙署。元宝山海屿之麓。建设千总衙署。海屿山顶。建筑炮台望楼各一座。即以访拏该处私牙入官行屋拆改。至稽查商船税货。应咨闽海关核办。下部议行。　　

○旌表守正捐躯山东冠县民田庭芳女大姐。　　

○除陕西盩厔县被水冲坍八旗马厂余地七顷四亩有奇正租杂费。　　

○癸酉。上诣绮春园问皇太后安。　　

○谕内阁、直隶省地粮奏销、著照户部所议、应放节年银款、尽数改于节年实存项下动支。此项实存银内、如有借垫归还之款。即将垫还各款。叙明原委、另造妥册。再立限三个月送部。现届道光三年奏销之期。该督务即上紧清厘。以符定限而重帑项。其补除银七十二万余两。著准其列入开除。俟题覆时、该部再行核议。至四柱清册。著该督遵照户部奏定册式、迅即查造送部。以凭核办。　　

○调户部左侍郎裕恩、为吏部左侍郎。礼部右侍郎明志、为户部左侍郎。吏部右侍郎奎照、为礼部右侍郎。以镶白旗汉军副都统百春、署吏部右侍郎。　　

