<!-- { "loadSidebar": true } -->
○予故直隶易州知州金洙、安徽灵壁县知县贡震、江西赣州府通判王友沂、湖南道州知州翁运标、陕西蓝田县知县马学赐、周崧晓、甘肃皋兰县知县周石□廉、四川威远县知县李南晖、云南临安府知府张玉树、入祀名宦祠。江苏故金山县训导王世丰、安徽故四川盐亭县知县胡光琦、四川故西昌县教谕汤佑光、故山西崞县知县龚有融、广东故新会县贡生胡方、云南故候补训导华廷誉、贵州故山西阳曲县知县唐廉、入祀乡贤祠。从总督琦善、陶澍、林则徐、瑚松额、鄂山、伊里布、邓廷桢、巡抚色卜星额、裕泰、钱宝琛、富呢扬阿、颜伯焘、陈銮、贺长龄请也。　　

○礼部议准、安徽巡抚色卜星额疏报、采访石埭县贞节妇女陈桂氏等二千十六口。请建总坊旌表。从之。　　

○旌表守正捐躯直隶赞皇县民张春来妻郝氏。　　

○甲申。谕军机大臣等、本日据御史贾臻奏、四川办理夷务保举人员。宜加甄别。并请将夷边各厅、酌改边俸一摺。此次办理夷务。未能妥协。前已降旨将该省大吏等分别降革示惩。惟该省员弁。滥膺优叙。在所不免。若不核实清查。恐无以鼓励将来。著宝兴即将前此得邀议叙员弁。逐一查明。除实系出力人员。仍令留任外。其滥得优叙者。即行据实甄别。毋稍瞻徇。至该御史所称请将夷边各缺、仿照云贵各省边缺三年俸满之例。拣员调补。三年无过。即予升迁。或加衔候升。以示鼓励。著宝兴体察情形。核实具奏。又据称川省将悍兵骄不受约束如果属实。是该省历任大吏。训练无方。已可概见。著宝兴到任后。力矫前失。留意操防。务使该弁兵等有勇知方。悉成劲旅方为不负委任。其所称本年二三月间。省城南门口马王庙红庙子等处。屡有纵火焚劫之案查系提标兵丁。该管官并未究办。著该督查明果否实有其事。一并具奏。将此谕令知之。　　

○先是盛京将军耆英奏、请添设青桩。并严禁开采煤窑。命军机大臣等会议。至是奏盛京三陵重地。防护綦严。青桩以外。旧设界牌。早经曹□少朽。应照旧安设。以清界限至巡卡弁兵。无值宿房间恐难昼夜巡查。自应于通衢紧要处所添盖卡房以资栖止其永陵青桩。于九十余里之间。仅设三十六根。一桩相距二三里之遥。实系地阔桩稀。所请添设六十四根。统计新旧青桩共百根。不越一里。即有一桩似为加密。均应如该将军所奏办理。至严禁开采煤窑一款。附近产金处所。及兴京所属地方。皆宜加意禁防俾护地脉。亦应如该将军所请、将兴京开原铁岭抚顺所属界内山厂、一概禁止。不准开采。责成旗民地方官按季查报将军府尹等、归并淘穵金沙案内、年终汇奏。以杜觊觎而严防范。从之。　　

○以缘事革退三等伯贵明叔长兴、袭爵。　　

○以剿捕哈萨克贼匪出力。赏乌梁海副都统车伯克达什、总管备津、花翎。余升叙有差。　　

○修江南里河厅惠济正闸、福兴越闸、从河道总督麟庆请也。　　

○乙酉。以恭修孝陵隆恩殿成遣官告祭如仪。　　

○以喀喇沙尔屯田丰收。予员弁议叙。赏兵丁一月盐菜银。　　

○丙戌。以京畿雪泽尚未优渥。再于大高殿设坛祈祷。上亲诣行礼。　　

○谕内阁、据给事中苏芳阿奏、阜成门外有匪徒聚众强劫。地方员弁认赃讳匿。愚民畏累隐忍等语。著步军统领衙门、及该城、按照摺内所指各案。严密查拏务获。奏明究办。所有各案疏防失察员弁。著即查明报案。照例参处。　　

○热河总管松桂奏、园内清溪远流等处旱沟。经骤雨将上游泊岸冲坍。以致沙石积淤加厚。请照例传兵丁一百三十余名。加增百名。例限外展限一月疏通复旧。所需器具并兵丁饭食银。由生息项下动支。得旨、仍著按照向例清穵。无庸加增人数。如果实力为之。不数年何虞不能复旧矣。　　

○丁亥。谕内阁、御史福珠隆阿奏、门军藉端勒索贫民一摺。向来京师严禁粗米出城。其居民籴买细米。数在一石以内。原准各门验明放行。若如所奏、贫民自买细米。门军勒索未遂。致被阻留。给米放行。实属玩法。扰害穷黎。不可不严行惩办。著步军统领、左右翼总兵、随时严密访查。傥有前项情弊即将该门员弁兵丁严参惩治。至粗米出城。原干例禁。仍不得稍有疏纵。并著顺天府府尹衙门。嗣后拏获回漕案犯。务即究明米石出自何门。即将该门弁兵照例参办。　　

○又谕、户部奏、考核司员以重职守一摺。所奏甚是。户部员外郎昆寿、屡次藉病告假。迨撤去印钥。仍复旷玩如前。实属怠惰性成。难期悛改。著即勒令休致。部院各衙门司员。各有职守。理宜常川到署。勤慎办公。上年特降谕旨、令各该堂官随时考核。严加淘汰。乃各该衙门据实甄别者。仍属寥寥。殊失朕望。不知庸劣者滥竽充数。必致勤能者观望不前。于吏治人才。大有关系。嗣后各该堂官务当破除情面。严察属员。傥有性耽安逸、行止卑污、及年老有疾、衰庸恋栈者。立即指名参奏。不必待京察之年始行甄核。庶惩一儆百。俾各司员咸知自奋。认真当差。而国家于以收得人之效。朕实有厚望焉。将此通谕知之。　　

○又谕、耆英等奏、请变通教演章程一摺。前据奕经等奏、请将木植变价生息作为闲散学习鸟枪公费。当经降旨准行。兹据耆英等奏、枪箭并重不容偏废。请嗣后春秋二季如马上娴习。枪箭有准者。随时奖励。遇有马甲缺出。公同较验挑补等语。著即照所议办理该将军等务当督率所属。尽心训练俾技艺精熟纪律严明无任日久废弛。以致有名无实。　　

○又谕德兴等奏、经纪长支短交银两。请著落厅员分赔。并分年匀扣一摺每年漕船抵通该经纪等办理起运。不准长支。兹据该侍郎等查明、本年该经纪长支脚抗价银。暨欠交上年残袋价银。共八千三百五十三两零。著查照历办成案。即著落经放厅员承霖齐承荣分赔四成。应赔银两。即著咨明户部。饬令迅速完交。其余六成银两。著于军粮经纪脚价内。自本年起分作四年匀扣清款。　　

○以正红旗蒙古副都统关圣保、伊犁参赞大臣关福、为内阁学士兼礼部侍郎衔。正红旗汉军副都统明训、为都察院左副都御史。仍兼正红旗汉军副都统　　

○大学士潘世恩、七十生辰赏御书扁联福寿字。并珍玩文绮。　　

○以吐鲁番屯田丰收。予员弁议叙。赏兵丁一月盐菜银。　　

○予故惇亲王绵恺谥曰恪。　　

○戊子。上诣皇太后宫问安。　　

○谕军机大臣等、据御史郭柏荫奏、拟绥靖闽省械斗。林士傅奏、请筹备台湾积贮各一摺。闽省械斗之风。所在多有。泉漳二府为甚。台湾地居海外。民情浮动。易生事端。必应豫筹储蓄。著钟祥、魏元烺、即将该御史等摺内所奏各事宜。体察情形。悉心筹画。妥议章程具奏。将此各谕令知之。　　

○又谕、据御史苏都礼奏、武清县属大长亭村、有恶棍杜一即杜元瑞、绰号东霸天。带领伊子及手下多人捏充王府庄头。并有夥匪李国泰、顾章、串通县役人等。在本村地方。以收取地租为名。扰害居民。在本村关帝庙内私立班房。滥行拷打等语。匪徒结党扰害闾阎。实属藐法。必应从严惩办。著卓秉恬等饬属按名严拏务获。并提在押各人证。一并送交刑部审讯究办。将此谕令知之。　　

○赏大学士潘世恩、花翎。　　

○以拏获刀匪贼犯烟犯多名。予陕西知县姚洽等加衔升补有差。　　

○浚山东济宁、鱼台、金乡、嘉祥、临清等州县卫河道。从巡抚经额布请也。　　

○是日。己亥年立春。顺天府进土牛春山宝座。　　

○己丑上临惇恪亲王绵恺第赐奠。　　

○谕内阁、前因惇恪亲王薨逝。两次亲往奠醊。本日复亲临赐奠。眷怀同气。不胜恻然。现届举殡之期。著派惠郡王绵愉、于二十四日往府中奠醊。并著送至暂安处。再行祭奠。　　

○又谕、向来秋审朝审人犯内、缓决三次以上者。人数积多。每届数年。谕令刑部查明奏请分别减等。以示法外之仁。今自道光十六年查办后。至本年秋谳入缓决者。又积有一万一千六百余名。著刑部将本年秋审朝审缓决三次以上各犯。照节次查办之例。逐一查明所犯情节。奏明分别减等发落。以昭矜恤。该部即遵谕行。　　

○庚寅。上幸瀛台阅冰技。　　

○御勤政殿。赐蒙古王、贝勒、贝子、公额驸、台吉及朝鲜、琉球国使臣、章嘉呼图克图等宴。并赏赉有差　　

○谕内阁、理藩院奏、前经赏给咱雅班第达呼图克图之黄车。请旨可否在紫禁城内乘坐一摺。咱雅班第达呼图克图罗布桑济斯默特那木济勒、伊先世曾经赏坐黄车。著加恩俟中正殿唪经之日。准其在紫禁城内乘坐。　　

○又谕、前据姚元之奏、前任江西巡抚裕泰奏参丁忧知府张寅各款。按问不实。迹近挟私。当将原摺发交钱宝琛密加察访。兹据该抚逐款查明。据实覆奏。并请将裕泰、姚元之一并察议。张寅交部议处等语。各省督抚大吏、于所属各员。原当随时查察。遇有应劾之员。立即专摺参奏。方为无忝厥职此案裕泰于所属知府张寅、访有物议奏请查办。本为整饬官方起见。迨经详查各款。或事出有因。或讯无实据。并不敢因参奏在先。稍存回护。是其前后所陈均无不合虽于同城属员访闻各款。不先确切查明遽行入告未免迹同轻率。而事属因公。并无挟私情弊裕泰著无庸交部察议。至在京各部院大臣均有子弟亲戚出仕外省。若因督抚参劾。纷纷代为陈奏则该省各上司势必意存瞻徇。诸多掣肘此风断不可长。姚元之与张寅系属姻亲。于该员被劾之案。业经奏结后。辄指该抚迹近挟私已属臆断。即所称该员去任时。百姓祖道甚多。生员胪陈政绩亦系外省常有之事。何得以此遽定贤能。是其冒昧渎陈。殊属非是。若非职司风宪。例许建言。必当加以严议。姑念姚元之现任左都御史非无言责者可比著交部议处。张寅于因工动用银两。并未先行报明。著该部仍遵前旨照例议处。　　

○赏乾清门行走科尔沁达尔汉亲王索特纳木彭苏克三眼花翎。阿噜科尔沁扎萨克贝勒扎木扬旺舒克、喀尔喀扎萨克贝勒巴彦巴图尔土尔扈特扎萨克贝勒巴图那逊、喀尔喀扎萨克贝子察克都尔扎勒双眼花翎。喀尔喀镇国公噶勒藏车淩、青海扎萨克头等台吉端多布旺扎勒、花翎。　　

○命扎赉特扎萨克贝勒拉木棍布扎布喀尔喀扎萨克头等台吉莽珠巴咱尔、在乾清门行走。　　

○移库伦帮办大臣一员驻科布多。为科布多帮办大臣从乌里雅苏台参赞大臣车林多尔济请也。　　

