<!-- { "loadSidebar": true } -->
○庚辰。谕军机大臣等、赛什雅勒泰等奏、布噜特贼首远窜。余党涣散。现在撤兵一摺。布噜特贼首的瓦年、前经扑卡滋事被官兵击退。现在虽已远窜。余党溃散。官兵撤回。惟贼踪诡秘。难保不故智复萌。再行滋事。著严饬各城及守卡弁兵。认真稽查。傥的瓦年再有潜赴该处之事。即行拏解究办。毋令窜逸。至该贼首此时如果远遁。不值派员各处侦探踪迹。转涉张皇。前奏奇盘庄明巴什、差人与的瓦年送马之语。现既查明系属讹传。著毋庸议。另片奏、防堵等费。该大臣等捐廉垫发等语。此项防堵各费。俱著准其作正开销。造册报部。将此谕令知之。　　

○缓徵陕西富平、泾阳、潼关、韩城、咸宁、长安、咸阳、兴平、临潼、高陵、三原、渭南、醴泉、大荔、蒲城、华、乾、武功、朝邑、郃阳、白水、凤翔、郿、麟游、扶风、宝鸡、二十六厅州县被旱村庄额赋。给府谷、神木、二县灾民一月口粮。　　

○辛巳。上诣安佑宫行礼。　　

○诣绮春园问皇太后安。　　

○谕内阁、耆英等奏、现办缉捕情形等语。广东地方盗案叠出。节经该督抚等严行惩办。仍复盗劫频闻。非遴委明干大员。认真查办保甲。不足清奸宄托足之源。著即派委督粮道黄宗汉、会同藩臬两司各巡道。妥议章程。一面督饬委员并地方各官。实力编查。按户造册。责令连环保卫。毋令匪徒溷迹。至各县水路交界地方。此拏彼窜。几为逋逃渊薮。尤宜加意巡哨。亦著专派知府大员。随同臬司严饬地方员弁。添设巡船。勤加会哨。断不准意存畛域。互相推诿。该督抚等惟当督饬该道府。率同员弁实力稽查。认真哨缉。务期有案必破。有犯必惩。净尽根株。以除扰害而安良善。傥各员弁因循怠玩。并不实力奉行。及该管文武畏葸阘茸。著即从严参办。毋稍姑容。　　

○户部议准、浙江巡抚梁宝常疏报、平阳县开垦下则荡田四顷三十亩有奇。照例升科。从之。　　

○除江苏丹徒县被水淹废沙地十六顷九十亩有奇额赋。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百三十六

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。十一月。壬午朔。谕内阁、为政首在爱民。安良即所以弭盗。朕轸念民依。凡各省遇有水旱偏灾。无不恩膏立沛。蠲赈兼施。地方官果能认真办理。实惠均沾。何至有失所流民。结队成群。转徙他省。致令不法匪徒。有所藉口。本日据穆彰阿等会议讷尔经额奏请稽查匪徒影射流民一摺。览奏均悉。匪徒影射。辗转需索。扰累闾阎。自应稽察截留。以免别酿事端。著江苏江西湖北山东河南安徽山西各督抚、一体严饬所属。各就该地方情形土俗所宜。认真酌定办理章程。咨部立案。以期行之久远。不滋弊窦。其有一二实在灾黎、转徙他方、并非匪类者。仍当加意抚恤。随时资送。毋令失所。总不准匪徒影射。恃众滋扰。傥该地方官办理不善。一经查出。著即指名严参。以为玩视民瘼者戒。用副朕轸恤民困除莠安良之至意。　　

○展缓湖北咸宁、嘉鱼、蒲圻、汉阳、汉川、黄陂、孝感、沔阳、蕲水、广济、黄梅、钟祥、京山、潜江、天门、云梦、应城、江陵、公安、石首、监利、松滋、枝江、荆门、江夏、黄冈、武昌、二十七州县暨屯坐各卫被水被旱村庄新旧额赋。　　

○癸未。上还宫。　　

○旌表守正捐躯浙江上虞县民范阿兰母韩氏。守正被戕江苏兴化县民周兴高妻张氏。　　

○蠲缓山西垣曲、保德、河曲、和顺、屯留、岚、六州县暨归化城、托克托城、萨拉齐厅、被雹被旱村庄新旧额赋有差。赈垣曲县灾民。　　

○抚恤朝鲜国遭风难夷如例。　　

○以冬至祀天于圜丘。自是日始。斋戒三日。　　

○甲申。遣官祭先医之神。　　

○乙酉。上诣南郊斋宫斋宿。　　

○调杭州将军特依顺、为乌里雅苏台将军。乌里雅苏台将军桂轮、为杭州将军。　　

○命阿克苏办事大臣扎拉芬泰、乌什办事大臣维禄、回京。调和阗办事大臣舒兴阿为阿克苏办事大臣。赏内阁侍读学士德勒克呢玛、头等侍卫为和阗办事大臣。通政使司副使钟翔、头等侍卫。为乌什办事大臣。　　

○浙江提督詹功显、因病解任。以黄岩镇总兵官张成龙、为提督。　　

○丙戌。冬至祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○停次日朝贺。　　

○幸圆明园。　　

○诣绮春园问皇太后安。　　

○谕内阁花沙纳等奏、查勘盛京应修宫殿各工情形一摺。盛京太庙宫门及大清门、崇政殿、左翊门、右翊门、应修各工。既经查明情形较重。自应及时敬谨修理。著即咨明工部。核算钱粮。奏请派员承修。至尚可稍缓修理之太庙正殿、及大政殿、介祉宫等处。并著责成内务府、会同工部。妥为保护。嗣后如续有情形。再行奏明办理。　　

○以广东龙门协副将郑高祥、为浙江黄岩镇总兵官。　　

○赏八旗兵丁一月钱粮。　　

○以阿克苏屯田丰收。予员弁议叙。赏兵丁一月盐菜银。　　

○丁亥。谕军机大臣等、瑞元奏乍了地方、因控案未结、阻滞官兵、嗣经开导、始行送出本境、并呈恳续办一摺。据称行抵察木多、查悉换防弁兵被阻情形。随将乍了大呼图克图、传至寓所。晓以利害。饬令速催各站。豫备乌拉。该呼图克图始悟前非。当即饬令各站、将官兵速送出境。惟所称此次阻止官兵。实因本年委员查办夷案回川时。给有印结为据。内称六七月间。定有委员前来查办。若逾期或断路滋事。不与伊等相涉。百姓因此不肯支应乌拉等语。旋据各头人将委员等所给汉番字印文谕单呈验。文字又复两歧。虚实无从质证等情。乍了地当孔道。为西藏进出要路。断难听其梗塞。著廉敬会同琦善、设法筹议。拣派能事之员。晓以大义止其争端。至委员等发给汉番文字不符之处。尤应随案查明。勿使藉口。总期该呼图克图等、甘心帖服。共息忿争。毋再梗阻。以平夷情而通驿站。是为至要。其此次换防官兵、阻滞两月有余。所需口粮盘费。已由瑞元饬令察木多粮员、每名借给银三两。俟到防后分作三个月扣还之处。并著照所拟办理。将此各谕令知之。　　

○以南郊大祀、礼节娴熟。赏太常寺赞礼郎察杭阿、五品顶带花翎。　　

○赏顺天等省乡试年老诸生陈镛等五十九名举人副榜有差。　　

○戊子。谕内阁、前据潘锡恩奏、中河厅估建滚水石坝、并拆修双金闸要工一摺。当交户部议奏。兹据该部奏称、滚水坝为漕船往来要道。且事属创建。应准其拨银十一万两。责令该河督赶紧兴办。无误漕行。至拆修双金闸一款。此项工程。曾于道光十四年经张井奏请估修。户部驳令归入常年另案款内动用。该河督自应遵照前案。不得再行请拨。致滋糜费。嗣后如有应修各工。若非必须请拨之项。著一概裁归常年岁抢修项下报销。以符定制。　　

○己丑。谕内阁、本日据都察院奏、马兰镇兵丁马从义、呈诉父冤一案。著交刑部提案严审。务期水落石出。至该兵丁所控伊父马云、奉派巡查赤辖峪。被王二短子殴毙埋压。既经禀报验明。何以该管备弁。不敢缉拏。且据该兵丁呈称、曾经容照赏给马兵。许拏凶犯。案悬半载。并无音信等语。其中情节支离。著容照明白回奏。此案凶犯王二短子等、仍著容照督饬严拏。送部究办。断不可任令远扬。　　

○云南巡抚陆建瀛奏报、兼署云贵总督日期。得旨、想汝亦知朕得人之难。用人之不易。勉图报称。为国宣勤。他无所顾可也。　　

○户部议准、前任江苏巡抚李星沅疏报、靖江县新涨田七十九顷十七亩。照例升科。从之。　　

○除江苏靖江县滨江坍折田一顷二十九亩额赋。　　

○庚寅。谕内阁、刘韵珂奏、请清厘台湾闲居幕友。开单呈览。各官延请幕友。必得谨慎自持之士。方足以资襄助。台湾孤悬海外。尤应加意整饬。以杜弊端。据奏查明闲居该处郡城纷纷待聘者。除陆续内渡及先后病故外。尚有陈白斋等三十二人。均非刑名钱谷之才。聚处台郡。久而不归。难保无钻营求荐及勾串为奸等弊。若任其盘踞。贻害地方。于海疆吏治。大有关系。著即将现住郡城之陈白斋等三十二人。驱逐内渡。不准逗留。其现在有馆各幕。该督仍当留心查察。如有前后异轨者。随时檄饬该地方官驱逐。不可稍有将就。嗣后内地幕友。除地方官延请外。不准私自渡台。若台地官员并不认真驱逐。或任其私渡。即照徇庇失察例分别议处。以重吏治而肃海疆。　　

○辛卯。上诣安佑宫行礼。　　

○正白旗蒙古副都统锡兰都、因病解任。以工部右侍郎明训、兼正白旗蒙古副都统。　　

○壬辰。上诣大高殿寿皇殿行礼。　　

○奉皇太后还宫。　　

○以故一等公阿龄阿子祥保、袭爵。　　

○命詹事府少詹事叶觐仪、在上书房行走。工部右侍郎张芾、仍在南书房行走。　　

○命左春坊左庶子丁嘉葆、提督贵州学政。　　

○礼部议准、山西巡抚吴其浚疏报、采访广灵县节妇刘田氏等三十一口。请建总坊旌表。从之。　　

○癸巳。上诣皇太后宫问安。　　

○谕军机大臣等、本日据庆祺奏、知县调省审案、意存推诿一摺。已有旨将该县方发祥勒令休致矣。此案民人刘万强等、纠众行劫。奸淫妇女。罪名綦重。无庸发回该县审办。著庆祺、文俊、亲提严讯。务得确情。按律定拟。断不准稍有徇纵。至该县方发祥所称境内现有回民滋事之处。其因何起衅。摺内未据声明。并著庆祺等、派员前往确查。据实具奏。尤不可稍涉含糊。将此各谕令知之。　　

○命吏部左侍郎惠丰、在紫禁城内骑马。　　

○旌表守正捐躯河南浚县民张玉女二姐。　　

