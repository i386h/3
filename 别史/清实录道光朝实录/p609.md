<!-- { "loadSidebar": true } -->
○又谕、宝兴等奏、筹议吉林旗人捕打牲畜地界章程一摺。前据富俊奏、吉林旗人。向以捕打牲畜为业。演习枪马。请酌改逃旗条例。当经降旨。嗣后吉林所属旗人。初次逃走。仍照旧例。被获者鞭一百。一年以内自行投回者免罪。一年以外投回者鞭六十。其二次逃走者。无论投回拏获。俱行销档为民。俾旗人得以从容操演鸟枪。赴山捕打牲畜。克成国家劲旅。此为吉林酌改办理。他省不得援以为例。其吉林所属闲山。并准旗人于左近山内随时捕打。所得牲畜。听其售卖。所买之人。给与照票。无庸查禁。并令宝兴等将何地准其打牲。何地不准打牲。查明妥议具奏。兹据奏称、吉林捕打进贡牲畜围场。并打牲乌拉采捕蜂密场。及松花江西岸。辉法河北岸一带。向系封禁。业经设有卡伦官兵防守。毋庸另议。其余闲旷山场。均设有卡伦。请仍循旧例。凡旗人携枪出卡捕打牲畜者。毋庸查禁。如有携带民人。不领照票。偷穵人薓。私砍木植者。严行查拏治罪等语。著照所议办理。责成该将军等随时严饬各卡伦官兵认真稽查。每年遴派协领佐领等官带同兵役。春秋巡查二次。傥有偷越人犯。严拏惩治。并将坐卡伦官兵暨携带之旗人一并参办。其认买鹿角筋皮商人。饬令报验给发路票。知照盛京将军府尹山海关副都统等衙门。毋庸截拏。该将军等即通行所属各城一体遵办。以示朕轸念旗人生计。修明武备至意。　　

○庚午。谕内阁、御史那玛善奏、官雇民车。请禁差役扰害一摺。顺天府直隶各州县。遇有公务。雇备车辆。自应照例给与草料脚价。岂容差役任意勒索。从中克扣。若如该御史所奏、近日雇备车辆之时。押车人等百计克扣。以致车户不敷食用。视官雇为畏途。又州县饬役雇车。每于足数之外。加倍雇觅。内有不愿前往者。贿求差役纵放。该役等藉以饱其欲壑。更有温饱之家。闻有官车。先期向雇车之役。豫为贿嘱。以图免雇。此等情弊。不可不严行查禁。著顺天府府尹、直隶总督、遇有雇备车辆。严饬该州县认真经理。毋许差役藉端滋扰。如有前项情弊。即严行惩办。毋稍宽纵。　　

○山西巡抚阿勒清阿奏、遵旨酌裁抚标兵十七名。太原镇属兵一百五十名。大同镇属兵二百九十七名。下部知之。　　

○以兵部右侍郎铁麟、吏部右侍郎申启贤、知贡举。　　

○辛未。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。谕内阁、直隶马兰镇泰宁镇所属各营额设兵丁。关系陵寝重地。与各标营情形不同。所设兵额。俱著毋庸裁减。该部知道。　　

○又谕、本年轮应查阅湖北湖南云南贵州营伍之期。湖北湖南著即派卢坤。云南贵州著即派阮元。逐一查阅。务各认真简校。如查有训练不精。军实不齐者。即将废弛之将弁。据实参劾。毋得视为具文。　　

○又谕、奕纶等奏、请将历年用賸息银。援案发商生息等语。广恩库自道光七年起。所收易州解交树价息银。共积存二千三百四十两零。著照所请。准其将银三百四十两零存库。以备换补树株之用。其余银二千两。著交易州知州发商按一分生息。自道光十三年起。每年于正月底如数解交。该衙门知道。　　

○以甘肃按察使惠丰、为湖南布政使。广东盐运使庆林、为甘肃按察使。　　

○以云南督标中军副将它克它布、为普洱镇总兵官。　　

○壬申。谕内阁、陶澍奏、降调道员。委令会办淮鹾等语。淮北盐引滞销各岸。前据该督奏准于海州所属之中正、板浦、临兴、三场要隘。设局抽税。及贩运价值。给票事宜。必需熟悉鹾务之员。责成经理。以期行之有济。江苏降调准扬道邹锡淳、著准其前往淮北。督同监掣分司各员察勘情形。会同地方官确细筹办。其一切给票抽税章程。仍与该署运司俞德渊、会议妥办。　　

○又谕、卢坤等奏、请暂留候选同知沉志尹、办理湖北堤工等语。湖北堤工修筑事宜。正在需人帮办。该督等所请。为要工起见。尚无不可。总不得藉此开一钻营幸进之路。即工竣之日。亦不能妄希格外邀恩也。　　

○湖广总督卢坤等奏、湖北被水各属溃缺堤工。分别借项修理。严除书差董事勾串侵渔之弊。傥委员不实心经理。即撤参惩办。得旨、不可空言塞责。如有办理不善者。必须从严究治。惩一儆百。不准姑息。又奏、酌拟修筑堤工章程。批、所议尚属周妥。但要行之以实。不可徒托空言。勉之又勉。令出惟行弗惟反。刻不可忘。　　

○命工部尚书穆彰阿、驰往东陵。会同马兰镇总兵官特登额、查办事件。　　

○以理藩院尚书博启图、兼署工部尚书。　　

○以大学士富俊、兼署镶白旗满洲都统。　　

○赏和孝公主子福恩、委散秩大臣。　　

○准江苏前任四川铜梁县知县贵逢甲、重赴恩荣宴。赏知州衔。前任浙江温州镇总兵官李景曾、重赴鹰扬宴。赏一品衔。　　

○命陕甘总督杨遇春、拨银四万六千两有奇。解往伊犁。备本年闰月加饷。　　

○命湖北荆州府万城堤工改归知府承办。并贷宝武局钱。修江陵、公安、监利、三县堤塍。从总督卢坤等请也。　　

○癸酉。谕内阁、陶澍等奏参、缉捕不力。致要犯拒捕脱逃之知府县营一摺。此案江苏武进县已革生员庄午可、系奉旨缉拏要犯。业经潜回本籍。该地方官自应密速掩捕。乃该府县营等玩视公事。并不妥密设法。慎速查拏。致酿拒捕重案。被拒之后。又不奋通追捦。以致要犯仍复脱逃。实属无能可恶。常州府知府恒泰、武进县知县程士伟、常州营游击珠尔恭阿、俱著撤任摘去顶带。勒限一月。责令协同署任。将要犯庄午可、及要夥骆驼和尚、暨附从夥犯。按名严缉务获。如限满不获。即著奏请革职。并治以应得之罪。决不宽贷。　　

○四川学政黄琮奏、谢恩摺内。年月书写违式。请交部议处。得旨、年月书写违式。何关紧要。所请交部之处。著加恩宽免。其学政本任之事。务要谨慎公平。如有不善。朕不能宽恕也。　　

○以户部左侍郎江苏学政汪守和、为礼部尚书。吏部尚书潘世恩、兼署工部尚书。命内阁学士瘳鸿荃、提督江苏学政。　　

○以内阁学士联顺、署京营右翼总兵。　　

○盛京副都统额勒登、因病休致。调归化城副都统祥康、为盛京副都统。以工部左侍郎惠显、为归化城副都统。　　

○礼部议准湖南巡抚吴荣光疏报、采访茶陵州贞节妇女刘汤氏等三百九口。请建总坊旌表。从之。　　

○甲戌。上诣绮春园问皇太后安。　　

○朝鲜国王李玜、遣使表贺万寿冬至元旦三大节。赏赉延宴如例。　　

○南掌国王召蟒塔度腊、遣使表贺万寿。并贡方物。赏赉筵宴如例。　　

○暹罗国王郑福、遣使表贡方物。赏赉筵宴如例。　　

○调兵部左侍郎裕诚、为工部左侍郎。刑部左侍郎凯音布、为兵部左侍郎。盛京户部侍郎鄂顺安、为刑部左侍郎。盛京工部侍郎嵩惠、为盛京户部侍郎。盛京刑部侍郎裕泰、为盛京工部侍郎。兼管奉天府府尹事。盛京兵部侍郎常文、为盛京刑部侍郎。以都察院左副都御史德兴、为盛京兵部侍郎。　　

○调吏部右侍郎申启贤、为户部左侍郎。兵部右侍郎汤金钊、为吏部右侍郎。以署都察院左副都御史大理寺卿王楚堂、为兵部右侍郎。　　

○以镶黄旗参领王兰、为正黄旗蒙古副都统。　　

○乙亥。上诣大高殿行礼。　　

○还宫。　　

○以祭社稷坛。自是日始。斋戒三日。　　

○丙子。谕军机大臣等、本日据特登额覆奏、景陵宫门外西饽饽房失火一摺。已明降谕旨将左右翼值班章京明安等革职。交穆彰阿等严讯矣。陵寝重地。非外间闲杂多人之处可比。理宜敬谨小心看守。乃本日据特登额查出、本月初九日酉刻。先有东膳房被火熏焦情形。尤堪惊诧。初九日酉刻。甫经日入。自尚有人看守。何遽被火熏焦。甚属可疑。此事有麟等断无不知。何以未据奏闻。是否该总管塔兴阿匿未禀报。抑系有麟等知而不奏。殊出情理之外。若使早经奏办。则该甲兵等警心照料。何至有十四日饽饽房失火之事。有麟等形同木偶。所司何事。显有消弭含混情弊。至十四日失火。势难再行讳饰。始行其奏。是日是否丑刻起火。寅刻救熄。或尚有不实之处。穆彰阿等亦须明查暗访。务得确情。昨据钟昌面奏、饽饽房外。系属走道。恐系道路人遗失火种等语。朕思饽饽房外。即系走道。亦不应贴近饽饽房南次间后檐。自即系口门内人有心纵火。且景陵宫门外饽饽房。系往孝陵孝东陵道路。此等纵火人犯。不论何地。不拘何时。皆可逞其伎俩。若使隆恩殿等处。稍有疏虞。尚复成何事体。穆彰阿等必应严切根究。务令水落石出。将纵火人犯从重治罪。不许稍有含混。其总管塔兴阿、郎中三德、均有应得之咎。并著于定案时一并参处。有麟等如查有隐饰情弊。俱著严参。毋稍瞻徇。将此谕令知之。　　

○以户部左侍郎敬徵、署经筵讲官。申启贤、充经筵讲官。　　

○以工部尚书朱士彦、为武英殿总裁官。　　

○丁丑。孝仪纯皇后忌辰。遣官祭裕陵。　　

○谕内阁、御史豫益奏、请严禁奸商拆卖房舍一摺。奸商拆卖房舍。从前例禁綦严。自应随时查禁。至该御史所奏、遇有应修房舍。必呈报该管地方官验明。方准修理盖。工竣再行查验。恐自此纷纷报验。转致胥役滋扰。实属窒碍难行。该御史所奏。著毋庸议。　　

○军机大臣等奏、审明孟六等学习红阳会。按律定拟。得旨、此案孟六、先经拜谷老为师。入红阳会。烧香念经。治病传徒。迨谷老病故后。复敢在家供奉飘高老祖图像。聚众拜会。实属目无法纪。著发往乌噜木齐为奴。遇赦不赦。在逃之庞五、著步军统领衙门顺天府五城暨直隶总督、一体查拏务获究办。嗣后各项习教为首人犯。有应行遇赦不赦者。著刑部酌定章程具奏。寻奏、嗣后白阳白莲八卦红阳等项邪教。为首之犯。无论罪名轻重。恭逢恩赦。不准查办。并逐案声明遇赦不赦字样。其为从之犯。亦俱不准援减。从之。　　

○以故镇国将军绵昆子奕枢、降袭辅国将军。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百五　　

