<!-- { "loadSidebar": true } -->
○己卯。谕军机大臣等、本日据张井由驿驰奏、于家湾缺口黄水入湖之处。前经奏明堤南湖内、及缺口上下十余里外。即系清水。计其沙淤不出三四十里滩地之内。现又坐船探量。仍与前次相仿。查看于家湾口门顺长至外南厅兵二堡、水色黄浊。以下至吴城六堡、水色淡黄。六堡至里河之束清坝、则全系清水。毫无淤垫情形。是黄水虽系入湖。断不能入运。本年回空固可畅行。即来年重运。亦决不致阻滞。回空船只。随到随渡。截至九月三十日止。已入御黄坝南下。计船七百二十二只等语。前因御史鲍文淳奏、南河入湖恐妨运道。又据宗人府府丞潘锡恩奏、全黄入湖请急筹补救以利新漕。节经降旨令穆彰阿等将陈奏各条妥筹会议具奏。兹张井查明、于家湾缺口黄水入湖。计其沙淤不出三四十里滩地之内。至束清坝则全系清水。毫无淤垫。是黄水入湖。竟不入运。回空已畅行七百二十二只之多。以可转败为功。来年重运尚无阻滞之患。惟回空全竣。堵筑于家湾口门合龙后。其御黄坝是否可以不堵。竟复旧规。抑或尚须暂堵。明年重运到浦时。仍用倒塘灌运旧法。著穆彰阿会同陶澍、张井、体察现在水势情形。仍遵前旨、详细查明妥筹会议。据实覆奏。总期加意熟筹。于慎重河防之中。无误来年重运。方为至善。傥来年重运竟有阻滞。朕惟该河督是问。将此各谕令知之。　　

○庚辰。上诣绮春园问皇太后安。　　

○谕内阁、前据恩铭奏、拾获御史舒德书信。本与匿名揭帖无异因案关职官得赃。当派富俊、昇寅、申启贤、提集人证严讯。传到该御史面询、坚称并无其事。即笔迹亦迥不相同。其书内胪列赃款。经富俊等确切讯究。委系毫无实据。凭空捏造。意图挟制。险恶已极。著步军统领顺天府五城访拏假名投书要犯。从重治罪。刑部办理此案。尚无轻纵情弊。除王锐、高七、讯系无辜应行省释外。张铭、杨和中、张二格子、俱著交刑部分别监禁待质。其未获之张英、萧文昇、王瑞三犯。张英或潜回原籍新城县。萧文昇、王瑞、或在山东浙江逗留。均未可定。著直隶山东浙江各督抚、暨漕运总督、一体饬属严密查拏务获。解部讯办。该犯等闻拏。恐仍回京潜迹。并著步军统领顺天府五城一体查拏。其把总衔番役头目张文兴、赃款无据。惟张英等日久未获。难保无玩视包庇情弊。张文兴著摘去顶带。斥革番役头目。作为闲役。仍勒令严拏张英等犯。其顺天府五城所派缉捕人役。并著勒限严比。务获究办。勿视为海捕具文也。　　

○裁浙江绍兴府北塘通判、衢州府粮捕通判、杭州府城北务钱塘县西溪务税课大使、湖州府绍兴府司狱、象山县赵岙巡检、建德县县丞八缺。从巡抚富呢扬阿请也。　　

○缓徵河南祥符、陈留、杞、睢、太康、五州县被水村庄新旧额赋。给祥符、陈留、杞、睢、四州县灾民一月口粮。　　

○抚恤琉球国遭风难夷如例。　　

○辛巳。上御洞明堂。勾到新疆云南贵州广东广西情实罪犯。停决新疆绞犯一人。云南斩犯二人。贵州斩犯二人。绞犯二人。广东斩犯一人。绞纪一人。广西斩犯二人。余七十八人予勾。　　

○除直隶迁安县水冲官地一顷十亩有奇额赋。　　

○壬午。上御阅武楼。阅宗室挑选侍卫马步射。翼日如之。　　

○癸未。礼部奏、十月初十日皇太后圣寿节应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○甲申。谕内阁、前据礼部议覆、各该旗参佐领办理送考册籍遗漏错误。嗣后比照各省办理官卷各员处分例。业经照议办理。其各该旗都统副都统等、均有稽查之责。傥将来应送册籍有遗漏错误之处。自应予以处分。当降旨仍交礼部议奏。兹据奏称、嗣后八旗满洲蒙古汉军及内务府、傥于例编官卷遗漏错误。该都统副都统总管内务府天臣失于查察。请比照外省巡抚学政失于查察例、罚俸一年。著照所议办理。　　

○宗人府覆奏、宗室考课章程。得旨、嗣后左右两翼宗学在学学生、著仍按宗学向来每月考课之期。由查学满汉大臣出题。从严面试。分别等第。其连次考取优等者。准其记名存档。俟有本学副管缺出。与不在学应行拣选之宗室人员。由管学之王等一体拣选补用。至卓秉恬所奏、不在学之宗室、每月亦俱与考之处。著无庸议。　　

○以故贝勒奕亨子载容、降袭贝子。　　

○命故仪慎亲王永璇孙奕絪、在散秩大臣上行走。　　

○以通政使司副使程德楷、为光禄寺卿。　　

○礼部议准、湖南巡抚吴荣光疏报、采访辰溪县贞节妇女谭氏等一百二十八口、请建总坊旌表。从之。　　

○乙酉。谕军机大臣等、据给事中孙兰枝奏、江浙两省钱贱银昂。商民交困。并胪陈受弊除弊各款一摺。近来钱贱银昂。日甚一日。如该给事中所奏、各州县经徵地丁银两。民间大半以钱折银。今因钱贱暗中贴耗。日益困穷。又州县总以银价昂贵藉口奏销之艰。即以杭嘉湖三府而论。每石勒折钱文。逐渐加增。致小民贫累。至江浙盐务日坏。皆由钱贱不敷。运本日绌。又以贵银纳课。以贱钱售盐。累亦因此。其余盐规匣费节省耗羡等项。每年不下数百万余两之多。是以日形困乏。其关税之多莫如江浙。而榷税有绌无赢一由门丁胥吏舞弊。一由钱贱银昂。又米麦为日用所需。各处商贩。皆以钱贱暗耗。设遇水旱。不能仰给他处贩运。以上五款。皆受弊之由。至于官局亦有私铸。宜清其源。而绝私铸之来源。宜先禁胥役之包庇。私铸藉私贩为去路。欲断私贩之去路。宜先惩关吏之纳贿。其应查禁小钱。即委员亦虚应故事。祇增骚扰。不如设局收买。折中定价。至纹银出洋。因奸商揽买鸦片。用板箱装贮。混充杂货。以致每年出洋纹银、不下数百万两之多。而沿海文武衙门并海关人等、转多索使费。若外洋银钱。银色颇低。而价反浮于足纹之上。宜核实平价。不许浮多。宽永钱搀入官钱使用。尤为钱法之累。以上五款。皆弊之应除。著陶澍等悉心筹议。体察情形。务当力除积弊。平价便民。不得视为具文。致有名无实。原摺著钞给阅看。将此各谕令知之。　　

○旌表守正被戕四川新繁县民杨志才妻钟氏。　　

○赏广安门外普济堂煮赈小米三百石。　　

○缓徵山东博兴、高苑、海丰、滕、菏泽、单、曹、朝城、郯城、聊城、昌邑、济宁、金乡、鱼台、范、莘、寿张、齐河、禹城、蒲台、青城、邹、乐安、新城、齐东、济阳、临邑、惠民、阳信、乐陵、商河、利津、沾化、滨、三十四州县并临清、德州、二卫被水被旱村庄新旧额赋。　　

○抚恤朝鲜国遭风难夷如例。　　

○丙戌。上诣绮春园问皇太后安。　　

○御洞明堂。勾到四川情实罪犯。停决斩犯十五人。绞犯二人。余七十人予勾。　　

○谕内阁、陶澍等奏、江西鹾务亟须整顿。请遴员分往疏缉一摺。江西盐务疲敝已久。自应亟为整顿。该督等酌议仿照旧例。略为变通。请就江西本省丞倅知县佐杂中选派分办。著照所请、瑞州府铜鼓营同知张玕、候补县丞徐希纶等、准其饬委办理盐务以专责成。如果办有成效。准其分别请旨奖励。傥有因循玩纵。即著严参示惩。俾知奋励。其另片奏、饶州府岸销。近年益形缺额。有专岸之名。无专岸之实。准其援照成案。将饶岸额引、改摊通岸纲店有力之家一体带运。无须专商赔垫。仍照饶岸科则纳课。以励众商。又另片奏、前请于赣县东河上茅店设卡。兹详勘该处与该县东关相距较远。声势未能联络。著准其将原议茅店卡、移建泥湾地方。其派委员弁兵役一切经费。仍照原议办理。　　

○又谕、前任稽查银库工科给事中邵正笏、著解任。前任银库司库解任内阁中书丰盛额、著革职。邵正笏现出福建试差。业已起程。著沿途各督抚派员伴送来京。归案质讯。云南道御史宗室容和、著一并革职。归案严究确情。按律定拟具奏。　　

○谕军机大臣等、前因直隶雨泽愆期。恐收成不免歉薄。降旨令奕颢等俟秋后察看奉天何处粮食充足。何项价值平减。据实奏闻。以备采买协济之用。兹据查明该处秋收分数、及粮石价值。请援照江南采买章程办理。本日又据琦善奏报直隶通省秋禾。约收六分有余。虽间有灾歉。祇系偏隅。自可无须协济。所有奕颢等奏请酌拟采买之处。著无庸议。将此谕令知之。　　

○又谕、据穆彰阿等奏、会勘河湖运道情形。并妥筹办理事宜一摺。览奏及图均悉。此次龙窝汛决口地方。经穆彰阿等履勘。该处黄水入湖。即由吴城七堡仍入黄河。其间靠堤之纵横二三十里。多已受淤。系在桃源县南岸二十图之内。并非湖身。至黄水入湖。东至吴城七堡而止。既不能入束清坝。即不能灌入运口。至吴城七堡顺清河御黄坝等处清水畅出。刷涤黄淤。自七堡以下至海口。已刷深四五尺不等。俟湖水再消。即可堵闭山盱各坝河。俾湖水专力刷黄兼可堵闭昭关坝、及高邮四坝。俾下河田亩早为涸复。至潘锡恩所奏堵合复故。全湖俱成平陆。据穆彰阿等查明、乾隆五十一年桃源司家庄漫口。即在现今口门之上二里。与现在情形无异。想不至淤成平陆。至南河中满之患。总在桃南桃北外南外北山安海防六厅。现在桃南决口。黄水入湖。从吴城七堡仍流入黄。自吴城七堡至御黄坝以下直至海口。凡外南北下汛及山海两厅百余里内。已刷涤渐深。而吴城七堡以上。高仰如旧。即在桃南北下汛外南北上汛之间。计程二十余里。现当正河乾涸。必须趁此机会。著张井估办抽沟。大加挑浚。俾御黄霸以上渐就厎平。此为至要。其另片奏、回空军船。截至本月初五日。已渡黄者计一千三百余只。于归次可期无误。览奏稍慰。至来年重运。著陶澍、张井、察看情形。如堵合之后。清水畅出。即可全复旧规。傥仍难畅出。即将束清御黄二坝及临清堰等处、赶紧收束修复。仍行灌塘之法。断断不许贻误。将此谕令知之。　　

○又谕、陶澍奏、由江西折回清江浦。察看运河水势、及军船回空行走情形。览奏俱悉。此案陈堂、陈端等、竟敢明目张胆。携带枪械。捆缚巡兵。迥非盗决河防可比。必应严拏重办。不任一名漏网。其穵堤人犯。现已获二十余人。尚有陈端、陈堂、陈光南等未获。自应赶紧勒拏务获严办。乃本日穆彰阿等奏要犯陈端等尚未弋获。穵堤要犯。自八月二十一日起。截至闰九月初六日。阅时已久。一任要犯潜踪无获。实属疲玩之至。陶澍总辖地方。责无旁贷。著传旨严行申饬。将此谕令知之。　　

