<!-- { "loadSidebar": true } -->
○谕军机大臣等、邓廷桢等奏、探报贼番分窜窥伺。酌量剿堵情形一摺。贼番纠众肆扰。拒捕戕官。并有直扑群科。图抢蒙古游牧之势。必应分路追捕。痛加剿洗。该提督胡超久经行阵。谙悉机宜。现在亲督官兵出口。著即迅赴察罕鄂博地方。一面由站柱探明贼踪。各督官兵相机夹击。其要隘处所。即分饬各将弁严密防守。该提督等务须激励士气。一鼓歼除。毋得稍有疏纵。任令贼匪乘隙窜逃。以致空烦兵力。傥该弁兵中有观望迁延、不能得力者。立即从严惩办。其西路贼番。即经饬令张锐等加意巡防。并谆谕该盟长等、各将游牧自行保护。仍著德兴斟酌缓急情形。如须亲往督办。务即随时策应。毋失机宜。至西宁郡城及甘州一带、分别挑派提镇各标官兵豫备调遣之处。均照所议办理。该提镇摉捕情形。该署督一俟报到。即行迅速具奏。将此各谕令知之。　　

○礼部奏、八月初十日万寿节应行礼仪。得旨、照例行礼。停止筵宴。　　

○赏河南等省甲辰科乡试年老诸生张世和等二十一名、举人副榜有差。　　

○辛未。谕军机大臣等、据耆英等奏、丹麻尔国呈请设立领事。发给通商章程税则等语。丹麻尔国。既系向来通商之黄旗国。贸易最久。并未间断。现请设立领事。发给章程税则。系为安分贸易起见。事属可行。著即准其设立领事。经理一切。并颁给通商章程。货物税则。俾有遵守。该督等务即转饬该领事、于该国商人妥为约束。毋得稍有贩私漏税情事。致滋弊端。将此谕知耆英、黄恩彤、并传谕文丰知之。　　

○以大学士卓秉恬、管兵部事。　　

○壬申。礼部议准、山西巡抚梁萼涵疏报、采访曲沃县贞烈妇女刘靳氏等一千五百七十六口。请建总坊旌表。从之。　　

○癸酉。谕内阁、壁昌等奏、营县获盗。中途被匪夺犯。并伤毙汛弁兵役一摺。地方官拏获盗犯。理应知会沿途。多拨兵役。小心护解。方免疏虞。兹据奏拏获盗犯赵殿魁等多名。并获首盗韩奉远、张二等。解至丹阳县境吕城汛地方。被盗匪数十人执械围绕。砍毙把总及兵役等。所获各犯及船只。俱被夺去。非寻常疏懈可比。该文武各员。所司何事。必应严加惩创。所请革职留任之处。殊属轻纵。署丹阳县知县冯翙、专汛把总袁起龙、均著即行革职。仍勒限一月。协同该地方官赶紧缉拏。傥逾限不能将要犯全行弋获。即著严行参奏。以为废弛捕务者戒。该管镇江府知府巴克唐阿、镇江营参将袁贵、均交部严加议处。壁昌、尤渤、于水陆营伍。平日不能认真整顿。致有此等重案。均著交部议处。寻议、巴克唐阿、袁贵、降三级调用。壁昌、尤渤、降一级留任。从之。　　

○甲戌。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、此次考试国子监蒙古司业。所有取列二等三等各员。著吏部带领引见。此外不能繙译蒙古文字各员。毋庸带领。因思蒙古人员。于繙译文字。俱应勤加肄习。何以应试三十二员内。能繙译者仅有十二人。其平日不能练习。已可概见。此次姑免深究。嗣后各部院蒙古人员。惟当于办公之暇。讲求繙译。傥遇考试时。再有不能繙译者。朕必将该员等从严议处。决不宽贷。　　

○以户部尚书赛尚阿、兼阅兵大臣。　　

○乙亥。谕内阁、前因中河桃源汛漫口。所有在后各帮船。亟须设法挽进中河。当经潘锡恩奏明赶挑越河。勒限二十日全完。计此时定已工竣。将漕船送过越河。惟念本年军船过渡。业已耽延。必应加紧趱行。以速补迟。著两江总督、河道总督、漕运总督、山东巡抚、直隶总督、将在后各帮船节节严催。不准一帮脱空。其河身淤浅处所。认真挑穵。并先期多雇民船。豫备轮流剥运。毋任片刻停留。俟抵通后。著仓场侍郎多拨人夫。速行起卸。俾不至守候稽延。该督等务当相度机宜。通盘筹画。傥办理不善。致回空军船守冻。不能如期归次。惟该督等是问。恐不能当此重咎也。懔之。　　

○丙子。上诣绮春园问皇太后安。　　

○江南福山镇水师总兵官孙云鸿、奏报出洋会哨日期。得旨、认真操练。实力巡缉。一洗从前疲玩粉饰恶习。方可谓之尽天良。重国事。懔之勉之。　　

○丁丑。上诣绮春园问皇太后安。　　

○谕内阁、兵部等衙门奏、议覆壁昌奏储备水师人材。熟筹招募一摺。水师人材。自以熟悉海洋情形、精于驾驶为重。舵工为一船之主。必得深悉沙礁之隐见。潮流之顺逆。方协机宜。该督请于商渔船上精选正副舵工。惟此项舵水人等。傥非严加查察。但取其熟谙水性。难保无匪类朦混冒充。别滋事端。所关匪细。著责成该地方及该管各官。认真体访。果系平日安分、众所共知者。方准其出具切结。考验充补。如充补之后。查有为匪不法情事。即将出结官从严议处。毋得因循姑息。致误海防。　　

○又谕、刑部失察积压文件之历任掌印司员。前任郎中今升刑部右侍郎斌良、郎中恩锡、桂昌、前任郎中吉昌、员外郎铃祥、员外郎上行走怡昌、主稿司员。郎中李寿彭、著革职留任。行走司员。前任郎中朱璟、熊莪、雷以諴、郎中谭盛伟、邓传馨、员外郎刘岱骏、前任员外郎张楸森、郎中奎绶、前任主事桂森、惠林、主事陈廷吉、王德固、杨熙简、刘德钧、汤成彦、崔桂、尹开勋、吴集禧、陈大勋、李铭皖、前任主事曹兴仁、著降二级留任。均不准其抵销。原派之堂官。前署尚书铁麟、前任侍郎麟魁、德诚、王植、著降一级留任。历任堂官。前任尚书宝兴、前署尚书赛尚阿、前署侍郎特登额、祝庆蕃、前任侍郎柏葰、惠丰、成刚、善焘、许乃普、黄爵滋、著罚俸一年。均著准其抵销。　　

○大学士穆彰阿等议奏、据伊犁将军布彦泰奏称、和阗所属达瓦克新垦地亩。现已筑坝开渠。修立龙口。将境内玉河水源。顺势导入。复于洋阿一带。觅得泉源五十余处。接引入渠。终年皆堪灌注。是此项荒地。实有可垦之处。自应准其开垦。但和阗一城。在叶尔羌东南八百余里。于回疆中最属偏隅。而新垦地亩。又偏隅中之偏隅。不独民户难以招徕。即有恒产之回民。亦难强致。应如所奏。就其情愿承种者。先行分给。其将来能安千户与否。随时酌办。庶无流弊。又称今岁春耕已过。应以来岁为试种之年。俟秋成后、再行定则升科。其徵粮一石。折纳银五钱。或按市价折交普尔钱二百文。以四百文抵银一两。均应准其照办。从之。　　

○以定郡王载铨、署正红旗满洲都统。　　

○旌表守正捐躯直隶宝坻县民郑喜妻刘氏。奉天锦县民赵柱妻刘氏。　　

○戊寅。添拨河南司库银二十五万两。备东河防险。从河道总督钟祥请也。　　

○庚辰。谕内阁、都察院奏、查明各省京控咨交案件逾限。并上次展限已逾仍未审结各案。开具清单呈览。各省民人来京具控。经各衙门咨交之后。该管上司。自应勒限严催。迅速审办。兹据都察院查明、该衙门咨交各省、逾限未结。统计四十八案之多。步军统领衙门咨交各省、逾限未结。统计十六案之多。任意积压。玩泄已极。著吏部即将承审逾限各督抚将军都统府尹及委审各员应得处分。查取职名。分别议处。并著各该督抚等、迅速审办完结。毋任延宕。致干咎戾。　　

○谕军机大臣等、萨迎阿奏、盘获习教匪犯。讯究供情一摺。据奏平泉州拏获匪犯王寿荣、摉出参元图纸片。供称系山东滨州崔金伯、令伊学习功夫。名黄莲教。入教者有赵仁尊等十六人。赵仁尊家内、供奉天理教主图像。崔金伯将参元图印板、交伊广为传徒。伊刷印后。曾给过寿光县贾希麟弟兄三张。六月间、至直隶宁津县生员郝圣瑞书馆。劝其学习未允。留图二张。即偷出口外。旋被盘获等语。现当查拏教匪吃紧之时。该犯胆敢携带印图。擅至口外。恣行荒诞。平泉州既有此等习教人犯。直隶所属各州县。更难保无被其煽惑、私行习教者。著讷尔经额、转饬各属严密访查。如有留图入教之犯。即行亲提研鞫。按律惩办。王寿荣一犯。著萨迎阿迅即派员解赴直隶。交讷尔经额严审。其宁津县生员郝圣瑞、虽称未允习教。亦著传案质讯。毋令稍有避就。至所奏习教各犯姓名住址清单。著钞给崇恩阅看。该抚即密委干员。按照单内所开、饬拏务获。毋令一人漏网。仍俟直隶讯结后。将该犯解赴山东。彻底究办。务须净绝根株。是为至要。将此各谕令知之。寻直隶总督讷尔经额奏、讯明郝圣瑞、实止留图二张。并无习教情事。复访获延庆州增生陈得霖、亦留图一张。知其荒诞。旋即烧毁。此外并无留图习教之人。至王寿荣所供。前后俱不相符。应即解赴东省。以凭确讯。下部知之。山东巡抚崇恩奏、教匪王寿荣、前所供籍隶滨州崔金伯等十九犯。现已饬属按名详查。均无其人。因严讯该匪亲父王多贤、亦称并不知情。应俟直隶解到该犯时。根究查办。得旨、细心研鞫。不可率忽。　　

○又谕、崇恩奏、续获捻匪。及地方情形一摺。前因曹州府境捻匪团结抗拒。未能尽数歼获。降旨饬令兜拏。并将该匪私造擡炮根由。逐细查究。兹据奏称、自郓城县棘承寺围剿捦获首犯之后。续经报获多名。余匪逃逸。居民现已安堵。自应酌撤官兵。无任纷扰。惟此项匪徒。纠聚已久。总当就现获各犯。严行根究。按名查办。断不可将就目前。冀图了事。致贻后患。至所获犯内藏有军械。自当尽数摉起。并究明何年私造私藏。分别加等治罪。其良民之家。擅藏器械。例有明文。既据该抚出示晓谕。即著照旧办理。惟不可任听不肖胥役人等、藉查禁为名。纷纷扰累。将此谕令知之。　　

○又谕、奕经等奏、希皮察克布噜特爱里雅尔、供称贼匪提拉等、诬伊勾结讹索银两。心实不甘。请仍将伊管押。再令伊子斯底克出卡实力拏贼。以明其心等语。爱里雅尔、并无勾结情事。前已谕令布彦泰即行释放。著该将军等传谕、该比被诬之处。大皇帝早已深悉。该比惟当加意勤慎。抚绥部众。不必令伊子斯底克出卡捕贼。毋致稍存疑惧。将此谕令知之。　　

