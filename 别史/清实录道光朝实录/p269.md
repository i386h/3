<!-- { "loadSidebar": true } -->
○谕军机大臣等、庆祥奏、筹备粮饷马匹、及探明贼踪慎重妥办一摺。览汝屡次驰奏。意见俱是。所有应用粮石。除阿克苏不敷拨运、伊黎及各回城道途太远、应缓为筹画外。喀什噶尔本城备贮余粮一万石。乌什、叶尔羌、每城所存余粮一万石。著照所请、陆续运往接济。其银两即由伊犁备贮十万两。随时军往。撙节支拨。马匹于伊犁察哈尔额鲁特营备差马内。照官兵例得之马、先行运往。以备接换。沿途乌拉。照例豫备。至所奏探明贼踪一节。尤关紧要。前据永芹奏、差探张格尔与助逆之汰劣克等。在托古斯托罗地方游奕盘踞。嗣据庆祥奏、张格尔等在卡伦外七八百里游奕无定。是该逆尚无实在下落。来春到彼时。务将一切妥备。然总在用人得力。方能集事。无论满汉官兵以至回子伯克人等。何人堪用。各尽所长。如迈玛萨依特、及现赴喀什噶尔听候差遣之玉努斯。择其出力可信者。令其差亲信回子。出卡探明确实下落。认真购线。并卡伦外各布噜特。查明何人效顺。何人助逆。务令了如指掌。计出万全。肤功立奏。若逆贼远窜。断不可轻易出师。致堕奸计。仍当设法捦捕。若能将张格尔巴布顶兄弟摉获。聚而歼旃。勿留余孽。固属甚善。或张格尔业已远扬。能将从逆之汰劣克、拜巴哈什、阿坦台、玛达特等拏获。尽法惩治。亦可以伸国威。若该犯仍敢犯我卡伦。必应统兵迎剿。然亦必得道路分明。前路后路。互相援应。不致有意外之虞。方为至善。庆祥在伊犁年久。熟悉该处情形。办理自有把握。不可因前奉严旨。心生畏惧。冀赎前愆。遂至轻举妄动。朕特明白晓谕。该参赞大臣不必稍存疑虑。当以永芹巴彦巴图为前车之鉴。其勉益加勉。慎益加慎。既有兵威。又悬重赏。使众布噜特乐为我用。随时机宜。朕亦不为遥制。总在汝尽心筹画也。将此由四百里谕令知之。　　

○喀什噶尔参赞大臣庆祥奏、咨行吐鲁番札调玉努斯、前来伊犁面加询问。剀切晓谕。玉努斯感激形于词色。尚堪任使。饬赴喀什噶尔听候差遣委用。报闻。　　

○以詹事府少詹事穆馨阿、龚守正、为詹事。　　

○修福建台湾战船。从总督孙尔准请也。　　

○辛未。上诣皇太后宫问安。　　

○谕内阁、御史刘尹衡奏、接据揭帖二纸。列款控告嵩县知县各情。虽书有高珩之名。其人不知去向。将所收印照揭帖呈览。请饬交办等语。匿名文书。告言人罪。最为风俗人心之害。有拾获者即应烧毁。前降谕旨、与律文所载甚明。该御史所收揭帖。虽书有姓名。而其人避匿。焉知非驾名捏控。何得以有执照印信为词。不行烧毁。殊属非是。除将封呈各件掷交该御史自行销毁外。刘尹衡著交部议处。　　

○又谕、定祥等奏、查明承德府各州县、拖欠采买兵米一摺。热河喀喇河屯二仓存贮兵米。内有地方官应交米石。系每年由藩库豫领价银采买。自应年清年款。不得颗粒短交。兹据该总管等查明该地方官。尚有欠交米三千四百五十六石六斗零。著直隶总督即行饬催勒限完交。无任再延。此项采买米石。该地方官因向无具奏限期。往往任意延玩。嗣后著该总管等于每年封印前。查明该地方官应交米石。如有拖欠。即奏交直隶总督严催惩办。以重仓储。该部知道。　　

○江苏巡抚陶澍奏、拏获徐邳淮海枭徒贺三虎等二百余名。得旨、禁暴安良。地方大吏之先务。汝能留意。朕甚嘉焉。嗣后倍当奋勉。摉除窝主。尤为扼要。勉之毋忽。　　

○调贵州布政使富呢扬阿、为湖南布政使。以山东按察使刘斯嵋、为贵州布政使。江南淮海道梁章钜、为山东按察使。　　

○改铸直隶献县兼河主簿条记。从大学士前任总督蒋攸铦请也。　　

○改铸河南仪封司管河经历、兰仪县管河县丞印信条记。从河道总督张井请也。　　

○修江苏江宁府黄快船。从巡抚陶澍请也。　　

○壬申。谕内阁、前经八旗都统等议奏城上堆拨该班章程。本日据值年旗开单具奏。著派都统英和、特依顺保、副都统英瑞、乐善、管理左翼四旗。都统乌尔恭阿、载铨、副都统凯音布、敬敩、管理右翼四旗。该都统等务当严密稽查。并照奏定章程。各派所属参领等官数员。专司其事。责令将该四旗堆拨马道栅栏。轮流巡查。遇有包班雇替。容留闲人。并城墙堆拨有残毁作践等弊。随时严行整顿。如该员等稽查不周。约束不严。即由查城大臣据实参奏。毋许含混推诿。遵照前旨、总期官有专司。兵归实用。以昭严肃。不得有名无实。日久仍成具文。　　

○又谕、昨常德等由四百里奏到各摺。朕详加披阅。不过到任日期。及令巴彦巴图家人扶柩回旗。俱非紧要事件。尽可照常马递。何得率用四百里陈奏。徒劳驿站。殊属不晓事体。常德、穆克登布、均著传旨严行申饬。　　

○谕军机大臣等、琦善奏、访查堰盱石工情形分别惩办一摺。前因堰盱新工掣卸。该督与严烺先后奏报不符。当降旨令将承修工员。查明严参示惩。兹据奏上年承办石工时。因下层未到之工。尽为冰凌冻土所掩。仅就掣塌工段估计。未得拆验旧工。又石工绵长。同时并举。例选四成旧石。所需新石。采办较远。运送尤艰。因限期日紧。潮水日增。是以石块不及凿平。即以碎石衬垫。查勘时工程已至九分。酌加保固四年。并非宽纵。此次细加查访。尚无偷减工料情事。惟旧工固有桩朽根松。而新工衬垫掣卸。究属办理不善。请将承办之员。分别革职留任留工。并令各就所掣段落。捐抛碎石偎护等语。堰盱石工。关系运道民生。务期巩固经久。原估及承修工员。均不容草率从事。此次石工甫经报竣。旋即掣塌九十余丈之多。如该工员系始终一手经理。是查估不慎于前。复潦草办理于后。自应从严参办。如掣卸工段、即在凌结土埋桩朽根松处所。从前系另派工员估计。则原估之员。咎无可辞。不得以承修之员。独任其咎。著琦善再行确查原估工员何人。与承修各员分别据实奏明。再降谕旨。将此谕令知之。　　

○又谕、琦善等奏、本年重运在途。水手停阻船只。管诈钱文。现在各船卸空。不趁此时严办。明年一经装载。必致故智复萌。除二进军船业经按帮查拏外。首进大河等帮。俱在直隶山东境内守冻。惟有密饬各该帮弁。开具帮内著名滋事各犯。就近禀知山东粮道天津道按名拏究。并飞咨该督抚转饬遵照等语。各帮水手。胆敢沿途挟制帮弁旗丁。自不容姑息消弭。以致养痈贻患。然祇须查明确系著名滋事之犯。该督抚派委明干文武员弁。不动声色。购线密速掩捕。归案究办。其现在安静并未滋事各帮船水手。断不可纷纷查拏。株连扰累。转致激生事端。将此各谕令知之。　　

○两江总督琦善、江南河道总督严烺、漕运总督陈中孚奏、会筹接运新漕。赶筑双全闸上拦河柴土大坝一道。加挑外北厅属浦家庄、中河厅属王家庄、邳宿运河顺清河、新挑小河等处。令在北接运之船。冰冸时全行挨泊临清闸外。铺水后迅速趱行。得旨、览奏尚属妥协。随时细心查办为要。　　

○察哈尔副都统海昇、年老休致。调正黄旗蒙古副都统永明额、为察哈尔副都统。以头等侍卫音登额、为正黄旗蒙古副都统。　　

○予故山西广灵县知县朱休度、入祀名宦祠。福建泉州府教授郑兼才、安溪县教谕谢金銮、建宁县廪生李祥赓、长乐县岁贡生陈赓焕、河南浚县训导王三畏、陕西吏部主事王巡泰、入祀乡贤祠。从巡抚福绵、孙尔准、程祖洛、卢坤等请也。　　

○癸酉。上御宁寿宫。赐王大臣及蒙古王公贝勒等食。并赏赉有差。　　

○以盛京户部侍郎常文、兼管奉天府府尹事。　　

○甲戌。上诣大高殿行礼。　　

○幸北海。阅冰技。　　

○谕内阁、那彦成奏、直隶营伍需人、请调陕甘将备以资整饬一摺。直隶各营员。由部推选者居多。不尽得力。自应亟筹整顿。惟拣调过多。转致无缺可补。所有甘肃大靖营游击兴安保、陕西白土营游击马明、泾州营都司万祥、俱著准其饬调直隶差遣。遇有相当缺出。由该督酌量奏补。该省所遗员缺。著该署督拣选妥员另行请补。直隶为畿辅重地。此系因时创行。各直省不得援以为例。至该督自甘肃来京陛见时所带千总以下等弁。俱著饬令回营归伍。该部知道。　　

○又谕、那彦成奏、酌定各营修制器械章程一摺。各营额设器械。例应查核年限。随时修补。以昭军实。据该督查明直隶各营请修军械。核明银数。分别奏咨。俟准部覆后。由该营员具领回营。自行制造。仅据空文详报。恐不免有弥缝亏那情弊。嗣后凡遇此等请修各案。所估银数。俟奏咨覆准。一面饬知该营赴司具领。一面呈报该督派委妥员、会同该营员、就近在省如式监制。由该督亲加点验。傥有偷减情弊。即行参办著赔。以杜捏冒而严武备。　　

○又谕、张师诚奏参、监视处决人犯错误之知县营弁一摺。安徽阜阳县知县李复庆、阜阳汛千总徐淮清、监视处决秋审罪囚。将斩犯李添罡、误行处绞。绞犯徐四本、误行处斩。已属昏愦糊涂。且误决后尚未办明。任听棺殓。显系该员弁等未经亲身监视。并恐兵役人等有受贿挟嫌故意颠倒情弊。必应彻底根究。李复庆、徐淮清、著一并革职。交该抚提同行刑兵役人等悉心研究。务得确情。按律定拟具奏。毋稍徇纵。　　

○以喀喇沙尔屯田丰收。予员弁议叙。赏兵丁一月盐菜银。　　

○赏科尔沁扎萨克土谢图亲王诺尔布林沁、车臣汗阿尔塔什达、黄缰。　　

○科尔沁达尔汉亲王布彦温都尔瑚等三人。浩齐特扎萨克郡王额林沁诺尔布。阿巴噶扎萨克郡王阿尔塔什第等二人。翁牛特扎萨克贝勒蒙克济雅。阿巴哈纳尔扎萨克贝勒巴勒楚克。喀尔喀扎萨克贝勒沙克都尔扎布等十人。乌珠穆沁镇国公都噶尔扎布等二人。土默特辅国公齐噜布。鄂尔多斯扎萨克头等台吉色楞德济特。喀喇沁扎萨克头等塔布囊多罗额驸克星额等三人。青海扎萨克辅国公伊什达尔济等二人。和阗三品阿奇木伯克瑚达巴尔第等四人。喀什噶尔四品商伯克帕拉特等五人。阿克苏属赛哩木四品伊什罕伯克密尔布拉。叶尔羌五品喀喇都观伯克贝子衔公迈玛特爱玛特等二人。乌什五品阿奇木伯克木萨。伊犁六品密喇布伯克哈里咱特。于神武门外瞻觐。命随至北海阅冰技。　　

○乙亥。上御抚辰殿大幄次。赐蒙古王贝勒贝子公额驸台吉等宴。并赏赉有差。　　

○修湖北汉阳营唬战巡船。从总督李鸿宾请也。　　

