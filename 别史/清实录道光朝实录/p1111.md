<!-- { "loadSidebar": true } -->
○丁未。谕内阁、朕维攘外必先安内。禁暴即以爱民。近因逆＜?口英＞犯顺。不得已而用兵。每逢徵调。必谆谕各省督抚严饬管带员弁。毋任沿途滋扰。并因浙江命将出师。明谕该将军等、分饬所属谨守纪律。秋毫无犯。违者即以军法从事。谅该将军督抚等必能仰体朕心。不致重贻民困矣。本日据御史吕贤基奏。近海之区。藉防堵以派费。徵兵之境。备调发以索财。并各经过地方。以护送供给为名。科敛无度。湖北湖南安徽等处。皆有加派勒捐之事。浙江直隶山东亦然。请旨饬禁等语。地方遇有军行。偶尔借资民力。各省士民。自必志切同仇。群思报效。朕屡经降旨将捐输踊跃者。破格施恩。所以嘉其急公慕义之忱也。傥地方官奉行不善。或至加派勒捐。是阳借办公之名。阴图肥己之橐。甚或纵令吏胥。藉端需索。致国家卫民之举。先滋病民之弊。亦不可不防其渐。著各该督抚谆饬所属。遇有捐轮各项。务当核实办理。俾士民咸知所输之款。一一皆归实用。官吏毫无染指。庶使感奋之气。上下相孚。并著该督抚等随时密查。如有前项情弊。立即据实严参。毋稍姑息。用副朕爱惜民力。戢暴安良至意。将此通谕知之。　　

○谕军机大臣等、本日据王鼎等密陈河南省垣情形一摺。已有旨饬令鄂顺安妥行办理矣。王鼎现已就道。著仍遵前旨缓程行走。抵京日如自揣精力实已复原。即与慧成一同具摺请安。如尚须调理。著慧成先行复命。王鼎仍俟病体痊愈后。再行具摺请安。将此谕令知之。　　

○又谕、前据鄂顺安奏、省城被水之后。应办诸务。工钜费繁。拟请劝捐济用。当有旨谕令妥为办理。并饬严禁州县抑勒等弊。其省城究竟应迁应守。复有旨谕令会同王鼎等妥商定议。本日据王鼎等奏、民情安土重迁。原以不迁为妥善。现在踊跃捐输。应俟要工举行。再彰明定议等语。著鄂顺安届时定议具奏。所有该省城应办各工。及安抚各事宜。著该抚即恪遵前旨。分别缓急。次第妥办。一切工程。务须坚固。毋得将就塞责。至省垣被水以后。应如何先事豫筹。足资保卫之处。尤当通筹大局。设法办理。其劝谕捐输之事。仍著严饬各州县等毋许藉端抑勒。致滋流弊。傥办理不善。以致勒捐加派。滋扰闾阎。一经举发。惟鄂顺安是问。再本日据御史吕贤基奏、河南河内、修武、武陟、安阳、汤阴、封邱、浚县等七县。因派料勒捐。曾有百姓聚众上堂。淩辱官长等语。是否实有其事。著该抚确查具奏。将此谕令知之。寻奏、豫省捐料一事。先将各州县派定垛数。应领价银。逐一胪列。出示晓谕、并无短价勒捐、及河内等七县百姓上堂辱官情事。惟料价昂贵。所发银数不敷。小民赴县吁求。各该县或捐廉帮贴。或由官添购。迄今半载。料物久已购齐。官民实属相安。报闻。　　

○又谕、据恩桂等奏、山东临清州已革县丞王庆元、呈称情愿捐资团练乡勇。赴浙江军营投效。伊弟山东候补把总王庆平、现赴湖南长沙等处招募乡勇。伊弟王庆杓、伊侄王华庭、王辉庭、伊侄孙王映鳌、王登鳌、伊戚许维钊、许维泗、黄成文、黄成武、王维、王治、陈升、贺清平、贺太平、共十四人。均在山东高唐州地方团练乡勇。湖南山东约有一千余人。俱可竭力报效等语。著托浑布即查明该革员平素居乡。是否安分。伊弟王庆平现在是否已赴湖南。所称在山东团练乡勇。是否实有其事。并现已募有若干人。至伊弟王庆杓等向在本省作何生业。有无藉端滋扰情事。一并确切查明。据实具奏。将谕令知之。　　

○又谕、据恩桂等奏、山东临清州已革县丞王庆元、呈称该革员前在湖南试用。因那移谷石参革。追赔银两。限内交完。本省并未开复。十三年伊子王印庭来京抱告。经钦差会同本省讯明。仍照前议办理。伊不甘废弃。现在伊胞弟山东候补把总王庆平。已赴湖南长沙等处招募乡勇。赴浙江军营投效等语。著吴其浚即查明王庆平曾否已赴湖南募乡勇。现已募有若干人。及有无骚扰情事。并将该革员参革原案一并查明具奏。将此谕令知之。　　

○戊申。上诣绮奏园问皇太后安。　　

○谕内阁、奕经等奏、查明接仗情形。并拏获汉奸讯取供词一摺。逆夷窃据三城。肆行滋扰。又复勾结奸匪。窥探军情。实堪发指。兹据奏、逆首口□朴口□鼎喳、于上年八月定海打仗时。被葛云飞用炮击毙。现在夷船口□朴姓。系属假冒。并慈溪接仗时。炮毙逆夷头目。宁波城内夷人尽为挂孝。据报即系逆夷巴姓。又逆夷安突德。臂受一枪。并有大夷目受伤甚重。死夷尸身共载五船。运往定海埋掩。又最要汉奸陈秉钧等五犯。现已拏获讯明正法。其余所获夷目汉奸。人数甚多等语。现在著名紧要逆夷。或临阵受诛。或被伤垂毙。其助逆肆恶之汉奸。亦经先后捦获。是逆夷以汉奸为爪牙。汉奸即以逆夷为利薮。表里为奸。殊堪痛恨。该将军等既经剀切晓谕于前。兹复查拏惩办于后。想军民人等自当晓然于顺逆利害之故。志切同仇。益加感奋。著奕经等激励将士。相机进剿。其未获奸匪。仍当严密查拏。毋稍疏懈。务期迅复郡县。尽埽逆氛。以伸天讨而儆奸邪。　　

○谕军机大臣等、本日据奕经等驰奏、戴罪图功。并讯取汉奸供词各一摺。览奏俱悉。汉奸助逆肆恶。殊堪发指。若不翦其著名党羽。何以激励众心。现获之陈秉钧等五犯。既已讯供正法。其前获之陈在镐一犯。已谕知牛鉴等解赴军营。著与供词未确之叶双太等八犯。一并严切讯究。务得确情。由驿具奏。所获汉奸内。除现无确供。及应留备质各犯外。余著于审明后即在军营正法枭示。以昭炯戒。至夷船或泊定海。或泊宁镇。来往既无一定。姓名又复互异。据称口□朴口□鼎喳已于上年定海打仗时。被葛云飞用炮击毙。现在宁波尚有安突德。吗哩逊。郭士立。诸逆。而助逆之汉奸。曹江以东。仍复充斥。必应相机进剿。一鼓歼除。现经该将军等酌派将弁。教练官兵。并将岱山撤回勇壮。屯扎偏僻处所豫备将来接应。其舟山一带。仍令勇壮埋伏。以为后路牵制。著奕经即与特依顺。文蔚。随时商酌。将战守事宜。妥为布置。现在宁波镇海定海三处。究有夷船若干只。夷匪若干人。前此单开所获白夷。是否内有要紧头目。其管粮饷二等头目。是否即在此内。均应向现获各犯。确切讯明。至逆夷挂孝送殡之已死夷日。究系何人。安突德曾经受伤。是否属实。慈溪炮毙之夷目。是否即系巴逆。与该夷书所称巴姓。是否即系一人。其所称近来白黑夷人。往往失去。又或有身无首。究系在何处被何人所杀。均须逐一追究明确。据实具奏。将此由五百里谕令知之。　　

○又谕、前据牛鉴等奏、遵旨将递送夷书之镇海县童生陈在镐、解赴邳州监禁。现在浙江军营。有应行提讯之事。著该督等遴派员弁。严密押解。交奕经等审办。毋稍疏虞。将此由五百里谕令知之。　　

○漕运总督朱树奏、浙江白粮帮丁。应支食米。因上年灾歉蠲缓。不敷支放。请改给折色。每石给银二两八钱。从之。　　

○以故三等辅国将军奕顺子载福、降袭三等奉国将军。　　

○己酉。谕军机大臣等、此次扬威将军等、于正月二十九日。进兵攻剿宁波城内逆夷。旋于二月初间在慈溪接仗。我兵未能得手。颇有伤亡。闻逆夷被我兵击毙杀伤者。亦复不少。此内有著名头目受伤身死。闻系巴逆。郡城内逆夷。尽皆挂孝。甚至所过城市。以洋布贴地行走。据此情形。似又较巴逆尤为紧要。又有击毙逆夷尸身。共载大小五船。运往定海掩埋。著刘韵珂于往来定海之人。详细询问。或密遣人前往访查。所有两次接仗。究竟击毙逆夷若干名。有无著名头目在内。其运往定海尸身。果否有五船之多。务得实在情形。遇便具奏。将此谕令知之。　　

○以教演台枪得力。予直隶把总周永泰等升补有差。　　

○予湖北殉节知县师长治、典史王光宇、祭葬世职。


大清宣宗效天符运立中体正至文圣武智勇仁慈俭勤孝敏成皇帝实录卷之三百六十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。三月。庚戌朔。谕内阁、据户部奏、粤省历年藩道各库借出各款。及闽省应银归款银两。截至上年年底。逾限未完银。积至五十九万余两之多。经徵各员。难保无那移弥缝情弊。著两广总督。广东巡抚。闽浙总督。迅即催追。务令赶紧埽数清完。毋许蒂欠。并将经收迟延。及督催不力各职名。报部查议。如再怠玩。及查有那移情事。立即指参。毋稍徇庇。又历年行查未覆未报各案。经户部查明积有六十六案。并著该督抚严饬藩司遵照定限。分别造报登覆。以重帑项而清案牍。　　

○旌表守正捐躯河南商邱县民杨详妻刘氏。　　

○辛亥。上诣绮春园问皇太后安。　　

○遣官祭先农之神。　　

○谕军机大臣等、据载铨等奏、正白旗宗室佛英额。正蓝旗宗室折桂。镶红旗宗室纯诚。于道光十九年二十年间。先后告假三个月。前往盛京辽阳界等处地方祭埽坟茔。迄今逾限二三年之久。未据来京销假等语。该宗室等因祭埽告假。何以逗留不返。是否资斧不给。无力回京。抑或情愿在盛京居住。著禧恩查明据实具奏。将此谕令知之。寻奏、查宗室佛英额。因呈控庄头拖欠差银。在盛京户部候讯。宗室折桂。因病未痊。故均逾限未归。现俱情愿回京。应即派员解送宗人府照例办理。其宗室纯诚。因地亩无人照料。情愿移驻盛京。应交宗室营主事等管理安置。报闻。　　

