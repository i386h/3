<!-- { "loadSidebar": true } -->
○谕内阁、工部奏、查明开采铅斤。逾限未经足额。请饬查办一摺。甘肃省安西州地方开采铅斤。系备供通省各营配兵操防要需。前于道光二年。经该督以该省所贮铅斤为数无多。题请定限六年。开采铅五十万斤。限满未经采足。兹据该督咨部、以曾经通饬各属招商试采。未据报有产铅之地。咨商邻省酌议采买。亦未覆到。而各营近年操演。均动营中贮备之款。现在操演无铅。请将督标等营寄存川楚军需案内用賸铅斤、并喀密营库收存乾隆元年交到雍正年间军需案内賸铅、分别动拨应用。俟采办购运到日。再为给发还款等语。此项备贮铅斤。原为贮备缓急之项。该省各营操演。如因采办维艰。即应先期妥议章程。题明办理。乃迟至五年之久。竟未设法采办。以致各营操演无铅。历年均于贮备铅内动用。兹复请以备贮军需案内賸铅动拨应用。著兵部核议具奏。并著杨遇春速议采办章程。具题报部办理。即查取采办此案铅斤迟延、及督催不力文武各职名。送部核议。所有该省采办未经足额铅斤。即著如数筹补。并将历年动用各营备贮铅斤。一并补足还款。毋得再有迟延缺额。以实军储。　　

○广东巡抚朱桂桢、因病解任。调广西巡抚祁＜?土贡＞、为广东巡抚。以福建布政使惠吉、为广西巡抚。四川按察使花杰、为福建布政使。调山东按察使苏廷玉、为四川按察使。以云南粮储道牛鉴、为山东按察使。　　

○甲午。谕内阁、乌尔恭阿等奏、盘查内库情形。请饬管库大臣查验一摺。此次派出王大臣、盘查内库并三库。据称内库西起第四间北前檐坍塌。计宽一丈四尺五寸。进深一丈七尺。实系木植曹□少朽所致。存贮各桶。均属封固。惟第四第六桶。每桶锁二把。其左边一把。未经锁上。封皮未动。著富俊、穆彰阿、前往查验。再加封条。并前项房檐。系于何时坍塌。查明后、即行知照工部赶紧估修。以昭慎重。　　

○又谕、卢坤等奏、请将藉端肇衅之州同、及袒护纵兵之营弁、革职审办一摺。此案广西西隆州分防八达州同祥泰、因营兵业屠不移。请该管官训斥。辄以其刁抗祭祀差使。擅拘枷责。实属任性妄为。署城守营千总事把总刘朝相、袒护兵丁。于兵属聚集向州同衙署滋闹。不行弹压约束。若更与陈鸿诰吹螺喝令。则纵兵生事。罪尤难逭。祥泰、刘朝相、俱著革职。交祁＜?土贡＞提同滋闹兵丁及全案人证。严讯确情。分别按律从重定拟。署游击陈殿鳌、守备邱亮、失察兵丁充当屠户。已有应得之咎。若查明有心徇纵。著即从重参处。毋稍姑容。寻奏、查八达州同祥泰、因开张肉催铺之兵丁吴克贤、张大林、不肯领办祭祀猪羊。该州同出示禁兵业屠。而吴克贤仍旧宰卖。该州同将张大林、并吴克贤之子吴配杰、带回枷杖。吴克贤与队目徐应鹏、吹螺纠聚兵丁。前往州同衙门滋闹。并有署游击陈殿鳌之侄陈鸿诰、在场附和。惟时陈殿鳌、并护篆守备邱亮、同时公出。尚非纵兵滋事。署千总刘朝相、虽未吹螺附和。而纵兵生事。实属罢软无能州同祥泰、擅将兵丁拘案枷责。亦属任性妄为。均已革职。应无庸议。陈鸿诰照例拟徒。业经差传解府。行至中途。经其叔陈殿鳌遇见截回。以致脱逃。获日加等办理。陈殿鳌有心庇纵。复于阅伍之年。违例告病。请即行革职。队目徐应鹏、照例发边远充军。吴克贤拟杖徒。张大林革粮管束。下部议。从之。　　

○又谕、著于八月初三日起。王公百官。俱穿石青褂挂朝珠。　　

○乙未。上诣绮春园问皇太后安。　　

○谕内阁、载铨等奏、请将擅用关防图记报部之参佐领交部严议。此次太庙孟秋时享陪祀不到人员。前经降旨查取职名议处。兹据载铨等查出轻车都尉兼佐领毓秀、系属迟误之员。该管佐领兼副参领董启祥、擅用图片将毓秀并未迟误之处。径报兵部。迨经吏部查文员。该参领鲁景韶、又因董启祥已报兵部。妄用关防附会咨覆。均属朦蔽。鲁景韶、董启祥、俱著交兵部严加议处。　　

○又谕、富俊奏、请禁陋习、以端仕进一摺。国家乡会两试。原系求贤大典。其主考同考各官。经简派。于文艺之优劣即可知其品学之高下使得士皆砥。行立名方合以人事君之道。在获中者感主司知遇。拜认师生。原属例所不禁。衡文者总当以品学相规。不得徒以恩情相接。若如该大学士所奏、科甲所认师生。凡遇一切事件。无不暗为关照。及门生外升道府州县。于师生同年处所。必须留赠银两。名曰别敬。以致不计利息重轻。甘受奸商盘剥。是服官之始。已负重累。尚安望其能清白自守。克为廉吏耶。至在京部院司员。经堂官保荐京察。简放外任。及外任各员。经督抚保举。皆当秉公遴选。务在得人。其拜认师生。久经严禁。傥以保举为市恩酬报地步。是受爵公朝。拜恩私室。此风断不可长。嗣后内外臣工。于考试所取之士。及保举所属人员。务当破除情面。力挽颓风。如有仍前馈送别敬者。一经发觉。定予严惩。决不宽贷至简放外任各员。既已别无糜费。则资斧易于措办。且例准在部借支养廉。但能节俭自奉。即可无需负债。著步军统领顺天府五城各衙门出示严禁。如有奸商出放官债者。除将该员照例议处外。并将重利盘剥之人。治以应得之罪。仍追银入官。庶俭可养廉。吏治蒸蒸日上。朕实有厚望焉。将此通谕中外知之　　

○谕军机大臣等、鄂山奏、上年招抚各支猓夷。选充大头人钤束。夷众颇为安静恭顺。惟瓜惹支夷之什别花甲、及松光林支夷之什别等三头目、不能约束娃子。时在芭蕉背川东沟一带掳抢。遇有传唤。该头人推病不出。又拏获夷匪咇＜?口思＞等二十三名。讯系土舍岭登富之头人啊唦、于本年三月间。纠众焚抢乾海子、灯草坪、吊脚米、臭水坪、两河口、瓦勒、等处。经官兵堵剿。均已分散等语。该夷等前乘大树堡一带夷匪滋事。辄敢纠约众夷。出巢滋扰。似当示以兵威。永远安静。于边务方有裨益。著鄂山、杨芳、悉心会筹。相机办理。杨芳现在移师过越巂厅摉捕逸匪。道经猓猓沟。著即就近察看情形。斟酌剿办。务使该夷等群知震慑。永消反侧之萌。并坚归向之志。方为妥善。将此谕令知之。　　

○以盛京协领布彦图、为西安左翼副都统。　　

○予四川剿夷病故知州张海澜、祭葬恤荫。　　

○礼部议准、江苏巡抚林则徐疏报、采访上海县贞节妇女包陈氏等一千四百十四口。请建总坊旌表。从之。　　

○丙申。两广。总督卢坤奏、南澳镇总兵官沈镇邦、捐造大草乌船配缉洋匪。得旨、总要洋面肃清。因时妥办。断不可日久生懈。仍归有名无实。勉之又勉。　　

○以翰林院侍读学士全庆、侍讲学士田嵩年、侍讲侯桐、王植、右春坊右中允倭仁、翰林院编修花沙纳、善焘、充日讲起居注官。侍讲贾桢、署日讲起居注官。　　

○丁酉。孝慎皇后三满月致祭。遣官行礼。　　

○谕内阁、奕颢等奏、修理启运殿工程完竣。诹吉恭请神牌还御。以昭敬谨一摺。著钦天监于本年九月内敬谨选择吉期具奏。　　

○又谕、绵清等奏、裕陵牌楼门、暨景陵牌楼门南甬路泊岸等处。现有亟应修理情形。著派汤金钊、奕纪、前往敬谨查勘具奏。　　

○又谕、林则徐奏、查明江苏各属积欠驿站余賸银两。恳请分限提解一摺。江苏省驿站余賸银两。延未解清。前经户部奏准、勒限严催提解。兹据该抚查明、此项银两。欠历多年。官非一任。均有应抵之款。与亏空无著者尚属有间。姑著照所请、所有江宁藩司所属、欠解银一万三千九百四十五两零予限半年。全数提清。苏州藩司所属、欠解银一十四万三千三两零。予限三年。按各年应解之数。分限提清。报部拨用。此次分别予限之后。该抚务当督饬各该藩司认真催提。如限全完。不许丝毫列款作抵。藉词延宕。以致有名无实。傥届限未清。再行渎请展缓。断不能邀允准。必将该州县从严惩办。即该抚及各该藩司。均亦不能辞咎。勉之懔之。　　

○谕军机大臣等、本日据绵清等奏、牌楼门泊岸等处。现有应修工程。已明降谕旨、派员前往查勘矣。陵寝重地。凡遇殿门各名。理应遵照会典。书写画一。以昭严恪。绵清等所奏牌楼门是否即系龙凤门、相沿旧称。著查明据实覆奏。将此谕令知之。寻奏、查各衙门事案。并历年奏修工程稿件内。孝陵、系书写龙凤门。景陵、裕陵、系书写牌楼门。实系相沿旧称。得旨、嗣后俱著书写龙凤门。以昭画一。　　

○又谕、吴邦庆奏、东省蜀山湖水势异涨。居民盗穵石堤。并未过水。业已抢护平稳一摺。据称七月初六日子时。突有蜀山湖乡民数十人。由湖驾船十余只。驶至湖堤。手持长枪。施放鸟枪。拦截行人。动手穵堤。署钜嘉汛主簿俞皋在彼防守。立刻鸣钲齐集兵夫。前往查拏。奸民等遥见镫光。即上船放枪。四散逃窜。当查嘉字十七号堤顶。穵长五丈五尺。深五尺二寸。并穵去大石一丈一尺。里石四丈五尺。石缝间有渗漏。该厅闻报赶到。即时填筑。不致宣洩湖潴。该管运河道敬文、因卫河陡长。先赴临清。闻信驰回履勘。已饬该厅汛、速将被穵石工照旧赔补。详询近处居民。佥称湖之东北有邵家庄、及汶上县各村庄。地皆洼下。或系该处民人所为等语。国家岁费数百万帑金。修理河湖。通漕利运。保卫民居。上年南河于家湾有奸民聚众强穵堤之事。迄今首犯陈端、尚未获办。此次东省蜀山湖复有奸民纠众持械。乘夜盗穵。该湖为运河东岸最大水柜。宣济北行军船。每年请帑兴修。甚关紧要。若非立时知觉。赶紧赔修。必致湖潴陡泻。贻误重运。并据。另片奏、东省捕河厅属寿东汛运河东岸滚水石坝外。该厅捐资加筑土圈堰一道。六月初九日夜间。有寿张县民人张闻雅、私将土堰穵开。登时拏获。枷责究办。甫经堵筑。于是月二十六日。复有西岸乡民。率众持械。蜂拥强穵。冲塌过水。并将该厅自办料束芦缆。纵火焚烧。圈堰之设。既为慎重漕行、擡汶敌卫起见。岂可任听乡民自行擅动。厅员自购之料。即非请帑。亦系官物。岂容恃众焚毁。奸民暋不畏法。几至相习成风。总因陈端未能立即枭示河干。所以东省层见叠出。亦有此等情事。可恶之至著钟祥严饬该管州县、即将盗穵蜀山湖石堤、及寿东汛强穵土堰、焚烧料束各犯。勒限密速访拏。通饬所属。一体查缉。务将各犯迅速就获。分别首从。严行惩办。不得以湖堤尚未过水。漕行无误。稍涉松懈。傥日久无获。致令远扬。即将该地方官严参惩处。该抚亦不能辞重咎也。懔之慎之。将此谕令知之。　　

