<!-- { "loadSidebar": true } -->
○庚申。谕内阁、穆彰阿等奏、遵旨会议裁撤西安镇总兵移置天津一摺。陕西西安镇总兵一缺。著即照议裁撤。移置天津以抵新设通永镇总兵之缺。其西安镇裁出兵一千六百余名。准其拨归抚标兵一千二百名。并准其添设中营。即将原设左营参将改为抚标中军。原设右营游击改为左营游击。应设右营游击。即以镇标左营游击改拨。其镇标余兵四百余名。准其归并西安城守营。原设城守参将著改为副将。准其将神木协副将、并中军都司、一并改移西安城守营。其西安城守参将、准其移设神木营。所有西安镇原设官弁。裁抵直隶通永镇添设各缺外。其短少员弁。著直隶总督于本省简僻营分内。裁拨移驻。至陕西现在移拨各员。是否堪以胜任。并著富呢杨阿、酌核人材。分别办理。　　

○谕军机大臣等、据成刚等奏、会勘挑工情形一摺。现在挑河计长三万二千余丈。经该侍郎等分段派员承办查催。约计三月二十后。子河可以全竣。所有清口以下长河。四月底亦可挑竣。惟挑工浅深难易不同。自宜酌量增减。著照所议确核办理。总于原请二百八十余万帑项外。不致再有加添而于原估应挑之河。一律通畅。方为不负委任。其拦黄拦潮各坝。并防风护埽各工应办事宜。即著该河督饬估发办。又另片奏、拟由桃南厅夫工。接至拦河坝上就现办一律兴挑。俾河水更资畅洩。其夫工以上。拟归入迤上引河头工内。于八九月相机抢挑等语。亦著照议妥办。将此谕令知之。　　

○又谕、吴文镕奏、新铸炮位妥为收贮。并拟每年轮演章程等语。此项新铸炮位。据该抚奏称、每年分出一半演试。著改为三年一周。于每年冬间。将省贮位。拨出三分之一。派委司道会同营员认真演试。其九江府留贮炮位。及省城旧存铁炮。均著照此办理。如此轮流操演。周而复始炮位既无鏥涩之虞。而兵丁亦资演习。庶可施放有准。不致日久生疏。至另片奏称、每年演试大炮及擡炮鸟枪。需用火药铅子等项。著准其另行筹备。务须制炼精工。收贮得法。方足以收实效。将此谕令知之。　　

○以陕西西安镇总兵官缺裁撤。调总兵官台涌、为甘肃伊犁镇总兵官。　　

○户部议准、陕甘总督富呢扬阿疏报、乌噜木齐开垦田二十四顷有奇。照例升科。从之。　　

○辛酉。上诣安佑宫行礼。　　

○诣绮春园问皇太后安。　　

○谕军机大臣等、宝兴奏、川省勘标木料。咨行湖广闽粤商办一摺。据称湖广咨取杉木柏木。业经先期采选。惟须自小河运至大河。始能直达长江。必俟六月水势泛涨。方足以资浮送。其木植能否适用。已咨楚省委员来蜀。俟勘明适用。再行运送。至广东福建制造海船。既据访闻柏木质脆。不合战船之用。川木入海。于水性果否相宜是否宜可为海洋战船之用。亦咨行闽粤督抚。体察妥筹等语。该督系为慎重要需。节省糜费起见。已谕知裕泰、怡良、刘鸿翱、祁＜?土贡＞、程矞采、各令委员赴川确勘妥筹。著宝兴俟各该省咨覆到时。并委员到川勘定。再行酌核办理。将此谕令知之。　　

○又谕、据宝兴奏、川省勘标木料。咨商楚省一摺。据奏楚省咨取杉木柏木。先期拣选。其株樟栗枣等木并非川省出产。所采杉柏两木。须由小河运至大河。直达长江。必俟六月水势泛涨。始足以资浮送。川楚地土不同。木性因而互异。此项木植。制造江船。能否适用。已咨楚省先行委员来川勘估等语。现在湖广制造江船。是否必须川省木料。傥此时率行咨取。日后不适于用。不惟工料运费。全属虚糜。且恐贻误要需。著裕泰悉心筹议。如果必须川省木料。亦著遴委妥员。先期赴川确勘。实系适用。再行起运。务使工归实用。费不虚糜为要。将此谕令知之。寻奏、楚北居川省下游。系商贩运木必由之路。制造江船。铺底必须杉木。船身头尾宜用株樟。亦有兼用柏木之处。惟株樟木性坚实。需用较多。已分饬委员于南北两省采买。至前次行取川省杉柏等木。相距数千里。尚需时日。且新取木植。未经乾透。亦恐不适于用。应先就川南商贩运来之木。分别购买。傥将来实不敷用。必须川省杉柏二木接济。再当筹商咨取。从之。　　

○又谕、据宝兴奏、广东福建制造战船。访闻川省柏木不合战船之用。其川木入海。于水性能否相宜。是否可为海洋战船之用。围长丈尺。能否会式。已咨闽粤督抚体察妥筹等语。闽粤制造海船。事关紧要。自不宜用质脆之木。且海洋水性。及围长丈尺。必须亲涉波涛熟谙形势之人。赴川勘度。方可得其实际。闽粤距川遥达。海运既多不便。即内河亦多山岭阻隔。一时率行咨取到后仍归无用。岂不虚糜工运。抑且有误要需。著怡良、刘鸿翱、祁＜?土贡＞、程矞采、确查各该处海洋情形。悉心筹议。一面具奏。一面咨覆宝兴。务须先事熟筹。勿致临事周章为要。将此各谕令知之。寻闽浙总督怡良等奏、四川柏木。闽省工匠向未用过。其性未能深悉。此时既不能遵照广东船式制造。应毋庸率行咨取。请停采运以节糜费。报闻。两广总督祁＜?土贡＞等奏、两广地方向无柏木。即川省亦从未贩到。无论大小长短。皆未用过。况由川运粤。海洋既多不便。而内地水路可通之处。又多曲折。难以运送。不如仍令潘仕成采买洋木为便。得旨、所奏是。　　

○刑部奏、严审库丁舞弊一案。得旨、此案库丁张诚保。于伊兄张亨智为子交捐银两。辄敢起意虚报平数。盗回四千两之多。著依议斩监候秋后处决。张亨智以已革库丁。为子朦混报捐。分赃独多。情节较重。著发往新疆给官兵为奴。遇赦不准减免。仍照议暂行羁禁。在逃之库书徐汇川。库丁孟三。著步军统领衙门顺天府五城一体严拏务获。送部归案审办。前任查库御史宜崇。解任银库部中荣庆。在库监平。毫无觉察。著即行革职。前任查库御史鸿胪寺少卿孙日萱。解任银库员外部伊赍斯欢。裕馨。司库玉振。虽未眼同平兑。咎亦难辞。俱著交部严加议处。　　

○壬戌。铸给浙江新改定海直隶厅同知教谕训导司狱关防条记印信。从巡抚刘韵珂请也。　　

○癸亥。旌表守正捐躯四川绵竹县民蔡世璠妻赵氏。　　

○甲子。谕军机大臣等、本日据都察院奏、江苏民人孙玉思。呈控土匪抢掳蠹役舞弊一案。已有旨交孙善宝亲提审讯矣。该民人所控陈姚金等纠众抢掳各情。如果属实。必应严行究惩。何以该县任听蠹役得贿朦禀。捺案不办。且该民人控府批饬详勘。何以该县复因抢案甚多。嗔其上控。竟行掌责四十。锁押勒结。反将匪徒全行释放。著孙善宝亲提犯证。严加确究。如讯有纵役舞弊讳案庇匪等情。即行据实严参。毋稍徇纵。将此谕令知之。　　

○贷山西夏、乡宁、吉、浑源、左云、榆社、六州县上年灾歉贫民仓谷。缓买右玉、宁武、平鲁、保德、隰、宁乡、宁远、河曲、阳曲、霍、灵石、垣曲、十二厅州县动缺谷石。　　

○乙丑。谕内阁、前据龚守正等奏、查验官料厂木料一摺。当交工部议奏。兹据奏称、官料厂一切木料。内楠木三十一件。角科八件。原备陵寝要工。自应倍加慎重。拟请搭盖灰棚四间遮护等语。著照所议。即交现派承修工程之大臣妥为办理。至此项存贮木料。为数较多。著交该管大臣酌派内务府承办事务衙门司员。协同该部司员稽查。并著每年由工部查勘岁修之大臣亲为查验一次。有无曹□少朽情形。随时奏明办理。以昭慎重。　　

○调乌里雅苏台将军奕兴、为绥远城将军。以绥远城将军禄普、为镶红旗蒙古都统。热河都统桂轮、为乌里雅苏台将军。　　

○赏叶尔羌帮办大臣琦善三品顶带。为热河都统。　　

○予故敖汉郡王干咱巴拉、祭如例。　　

○丙寅。谕内阁、禧恩等奏、遵旨审讯库贮官物短少一摺。此案盛京解任司库业普肯。收兑银两。谕令掌平书吏管保。零星散放。不至短少。以致该书吏每银百两多收四钱。迨亲提过平。方行取出银两。意在朦混。业普肯著即行革职以示惩儆。司库锡灵阿。库使觉罗清凯。是日同在库上。于业普肯主使卢浚私取银两。漫不经心。均著交部议处。至所短颜料。以道光九年起。所短麻铁以道光十七年起核明例价。著落历任堂司各官按成分赔归款。并著该部将历任该堂司各官查取职名分别议处。盛京工部侍郎德厚。前被司库惠昌朦混。虽经自行查明更正。究属先曾画稿。又于笔帖式连禄欠交银两。先未参奏。亦属不合。著交部议处。嗣后该堂司各官务于库贮接收交代之时。认真盘查。造具册结。报部查核。以重出纳而杜弊混。　　

○又谕、河南民人刘汶遂、戏杀伊妻萧氏身死。该抚将刘汶遂问拟纹候。随案声请留养。据刑部题称、查核此案情节。并无一语涉于戏谑。显有彼此负气情形。断难凭所供嬉笑空言。遂以戏杀定谳等语。著鄂顺安另委贤员。再行研讯确情。按律定拟具奏。以成信谳。毋得稍有回护。寻奏、刘汶遂实系戏杀。并无别故。仍应按律问拟绞候。声请留养。下部议。从之。　　

○命叶尔羌参赞大臣图明额来京。赏喀喇沙尔办事大臣联顺、副都统衔。为叶尔羌参赞大臣。以古城领队大臣全庆、为喀喇沙尔办事大臣。赏已革户部左侍郎文蔚、蓝翎侍卫。为古城领队大臣。已革协办大学士吏部尚书奕经、四等侍卫。为叶尔羌帮办大臣。　　

○命驻藏大臣海朴来京。以前任驻藏大臣孟保、为驻藏大臣。　　

○旌表守正捐躯山西交城县民李淋恒妻王氏。　　

○准大通桥车户承买黑豆二万石。津帖车价。　　

○贷湖南凤凰、乾州、永绥、古文坪、保靖、五厅县苗佃屯丁耔种口粮。　　

○丁卯。闽浙总督怡良奏、渡台后沿途访察两次夷船之破。一因遭风击碎。一因遭风沈拦。并无与之接仗及计诱等事。达洪阿。姚莹。一意铺张。致为夷人藉口。殊属辜恩溺职。请从重治罪。命革职解交刑部会同军机大臣审讯。寻奏上。得旨、达洪阿、姚莹、加恩免其治罪。　　

○江宁布政使王庭兰。因病解任。调湖南布政使叶名琛。为江宁布政使。以安徽按察使万贡珍。为湖南布政使。六品顶带已革布政使管遹群。为安徽按察使。　　

○调广东潮州镇总兵官保芝琳。为福建台湾镇总兵官。以直隶山永协副将祥麟。为潮州镇总兵官。　　

○以捐办工赈。予安徽知县黄凤楼等加衔议叙有差。　　

