<!-- { "loadSidebar": true } -->
○谕军机大臣等、嵩溥奏、遵旨暂缓进京。转回贵州任事一摺。前该抚奏请来京展觐。曾降旨令俟新任藩司麟庆到日。将印信交其护理。再行来京。兹据该抚奏称、于奉到谕旨之日。即由澧州折回。嵩溥著暂缓进京。所有地方应办事件。并本年乡试监临。俟完竣后再行起程。再贵州与湖南接壤。现在猺匪滋事。该处交界地方。不可不严密堵御。著嵩溥妥为防范。勿稍疏懈。将此谕令知之。　　

○追予国初殉节知县孙如芝、吏目郑亮世职。　　

○贷湖南乾州、凤凰、永绥、古丈坪、保靖五厅县上年被水屯丁口粮耔种。　　

○丙子。上诣绮春园问皇太后安。　　

○谕内阁、李鸿宾等奏参、防缉要犯不力之知县。请旨先行摘去顶带一摺。此案广东署曲江县县丞侯锡龄、雇船巡缉。至该县属石灰坪地方。遇客民王荣甫所雇邹亚三船只。买有零盐。饬役摉查。王荣甫疑系假冒职官。与同船现逃之罗恒兴、向该县丞理论。拖拉过船喝令船户水手帮殴。用刀戳毙。推跌落水。署曲江县知县王曾澍、于戕官首犯王荣甫、并不严密防范。致该犯拾刀自毙。已属疏忽又不将帮凶罗恒兴、及船户水手一并速获。其拏获到案之余亚四、现无质证。亦难定为下手正凶。似此玩视捕务之员。必应严示惩儆。王曾澍、著先行摘去顶带。勒限上紧缉获要犯罗恒兴等、归案讯办傥再延宕。即著一右革职。一面从重严参治罪。寻总督卢坤等奏、王曾澍于限内将本案罪应斩绞首从各犯业经拏获。仅止听从贩私并未下手杀伤、罪止拟军之罗恒兴等三名未获。且拏获另案斩枭盗犯十四名。功过尚足相抵。请开复原官。交部议处。从之。　　

○谕军机大臣等、现在湖南猺匪滋事、调集官兵剿办。据该省奏称调兵七千一百余名。并降旨令余步云遴带贵州兵一千名。合计已逾八千之数。兵力不为不厚。自已足敷堵剿。惟该处山深路险。或须分投兜截。尚应筹调兵力。亦未可定。著鄂山于四川各营内、挑选精兵一千五百名。并选派曾经行阵得力将弁数员管带。该督务须不动声色。豫先妥密筹备。俟续奉谕旨饬调。再令起程将此谕令知之。　　

○又谕、现在湖南逆匪滋事调集官兵剿办。据该省奏称调兵七千一百余名并降旨令余步云遴带贵州兵一千名。合计已逾八千之数。兵力不为不厚。自已足敷堵剿。惟该处山深路险。或须分投兜截。尚应筹调兵力。亦未可定。著宝兴挑备吉林精兵五百名。富僧德挑备黑龙江精兵五百名。并选派曾经行阵得力将弁数员管带。务须不动声色。豫先妥密筹办。俟续奉到谕旨饬调。再令起程。将此各谕令知之。　　

○予因公遇害广东县丞侯锡龄、祭葬恤荫。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。夏。四月。丁丑朔。享太庙。遣惇亲王绵恺、恭代行礼。　　

○以甘肃省城粮价增昂。命拨狄道州仓粮平粜。　　

○戊寅。谕内阁、奉皇太后懿旨。彤贵人晋封为彤嫔。所有应行事宜。著各该衙门察例具奏。　　

○又谕、程祖洛奏、勒限整饬营伍一摺。设兵原所以卫民。精强惟资乎训练。若因风气柔弱。遂任其技艺生疏。岂不虚糜粮饷。据程祖洛奏称、江苏地方。人柔力软。兵丁器艺多有未娴。曾经督率将备。勒限操演。旋因升任。未及如限办理。著林则徐于到任后。随时督饬认真操练。先由该将备等验送。该抚确加考核。傥未能长进。即先将该将备等严参示惩。务期兵成劲旅。饷不虚糜。勿负朕整饬戎行之至意。　　

○又谕、那彦宝等奏参、疏防猓夷叠抢之厅营文武各员一摺。四川越巂厅属扪扒支夷、上年焚抢新基姑汛弁兵房屋人口一案。甫经惩办之后。胆敢复出焚抢。据该将军等查明、两月共有二十五起。止据该厅营申报七起。其余十八起。尚未具报。且于陈添沅家被抢之案。毫无觉察。仅拏获徐万山案内听纠熟夷三名。其首要各犯。均未缉获。该厅营文武。于猓夷重务。既不能严密巡防于前。又复延不报缉。实属玩延。署越巂厅通判大竹县知县林丹云、署越巂营参将督标右营游击王进忠、著先行摘去顶带。留于地方协缉。逾限无获。即著一面革职。一面严参治罪。署建昌镇总兵懋功协副将开明、建昌道文纶、署宁远府知府试用知府吕延庆、著交部分别议处。其被抢各案。著该将军等严饬新任越巂厅营文武。查明按起申报。督同各土司上紧缉拏务获究办。傥逾限不获。照例查参。　　

○又谕、前据御史范承祖奏、江苏昭文县已革漕书张仁扶、朦捐舞弊等情。当交程祖洛查拏惩办。兹据奏称、查明张仁扶所捐监生。讯无违碍。亦无另有盘踞把持勾串舞弊劣迹。惟于革卯后。因现充漕户各书向其咨询公事。不知避嫌敛迹。即与干预无异。张仁扶即张星灿、著革去监生。杖八十。加枷号两个月。满日折责发落。前任昭文县知县。著查取职名。交部议处。余照所拟完结。该部知道。　　

○以缉获要犯庄午可。予江苏主簿章恩荣等升叙有差。　　

○以剿捕四川乌坡厂滋事凶夷、及不法土司。予守备张富等开复议叙有差。以随同出力土舍安泰然、承袭沙骂土司。　　

○己卯。上奉皇太后幸慎德堂。进膳。　　

○步军统领衙门奏、缘案发往吉林之觉罗宝祥、坚欲乞假逗留。得旨、觉罗宝祥、系抢夺车骡。逞刁不认。实发吉林交该将军严行管束之犯。胆敢于起解时。抗违不服。实属怙恶不悛。藐法已极。此风断不可长。宝祥著严加锁金□靠。仍交兵部即日起解。不许片刻逗留。并著沿途督押员弁小心防范。无任别滋事端。其北营外委单玉升、著加恩免其棍责。　　

○以江西各属米价增昂。命再平粜仓谷。并贷进贤、万年、星子、都昌、建昌、安义、湖口、七县上年被水灾民耔种口粮。　　

○庚辰。谕内阁、有麟等奏参、鬨堂藐法之委署骁骑校、请交部审办一摺。此案委署骁骑校达淩阿、于挑缺时因步箭仅中一枝。未经拣选。辄敢当堂喧闹。经有麟等派员讯问。此次挑缺有何不公之处。据达淩阿供称、不能获选。难对众人。并无别情等语。达淩阿著斥革。解交刑部审办。至管束不严之各该上司。除悬缺未补、及另有差派之该旗章京乌勒登额、毋庸议外。所有兼辖之翼长胡逊布、恒通、著一并交部察议。　　

○谕军机大臣等、前据严烺奏、豫省上南等厅险工。酌抛碎石。当以东河历年殷护碎石。岁料防险等项。并未节省。降旨交林则徐悉心体察情形覆奏。兹据奏称、询之年老兵民。佥称既办碎石。每遇险工紧急。溃埽塌堤。力加抛护。功效甚著。至东河采运碎石。比南河防价倍蓰。难以多办。而其化险为平。频岁安澜之效。未尝不资于此。惟何以未能省料之故。诘询员弁兵夫。据称统计两岸堤工。长至二十余万丈。堤前有埽者。不过六千八百余丈。埽前有石者。甫及二百七十余丈。河面宽阔。溜势变迁。购料防险诸费。即难概省等语。此项东河碎石工程。起于道光二年严烺试办。仅抛两段而止。自道光五年至十一年。已抛碎石。共用银六十五万余两。上冬估办上南三厅方价七万四千余两。尚不在此数内。核之历年采办岁料、及请拨防险银两。均未减少。碎石既增。岁料自宜节省。岁料不省。碎石岂不虚糜。吴邦庆并非河员出身。无所用其回护。著于交卸后。迅赴新任。与林则徐见面详细询问。悉心体察情形。如果估抛碎石。化险为平。以后岁料渐可节省。照运河各厅临湖堤工。兼用碎石。岁销钱粮无多。岂不甚善。若年复一年。徒添出碎石费用。则是于岁料外又增一项开销。国家经费有常。岂能供此无底之橐。至林则徐奏称工员果悉机宜。善揣溜势。则于工之将生未生。豫筑挑坝。使溜向外趋。埽即可省。一坝得力。可获数段之工。所省无算。所奏不为无见。著吴邦庆于到任后。实心实力。讲求利弊。破除情面。不可任听工员。致滋浮冒。总期无枉费之工。无妄开之费。方为不负委任。懔之慎之。将此谕令知之。　　

○礼部议准、安徽巡抚邓廷桢疏报、采访六安州贞节妇女赵周氏等二千九十八口。宿州司蔡氏等一千一百八十六口。请各建总坊旌表。从之。　　

○旌表守正捐躯山东滕县民妇殷宋氏女白鸭妮。　　

○辛巳。谕军机大臣等、李鸿宾奏、据左江镇道等禀报、太平南关外越南界内之谅山地方。该国王将谅山镇改设巡抚。换用谅山高平巡抚关防。探闻该处聚兵屯粮。开平道路。建塘立卡。无论土著客民。三丁抽一。五丁抽二。令其演习技艺。又将向开金银二厂封闭。专留铁厂等语。越南素称恭顺。此时忽将设立总兵改设巡抚。难保无叵测情事。现据李鸿宾等飞饬该镇道府等、加拨弁兵。暗为布置。并饬左江镇文哲珲、俟贡使行抵南宁。即藉巡边之名。随行到关。督率员弁妥慎豫防。并饬派干员改装易服。赴沿边关隘确切访查。该国聚兵演技。有无别情。总须不动声色。慎密防闲。先期筹备。相机妥办。切不可轻露端倪。使彼转生疑惑。尤不可稍涉大意。致有疏虞。一俟查访确实。是否另有别情。即据实奏闻。将此密谕李鸿宾、并谕祁＜?土贡＞、苏兆熊知之。　　

○谕总管内务府大臣等、养心殿首领太监窃运库贮?缎。应得之罪。业经审明定案。惟该太监等所窃赃物。系夹带他物携出。各该门首领太监等漫无觉察。原应一并惩治。姑念事属年久。著免其究办。嗣后各门首领太监等、凡有出入携带物件。必应详加稽察。毋得仍前疏慢。如再有私行偷窃运出情事。一经发觉。惟该门首领太监等是问。嗣后宫内圆明园各门首领太监等、务当一体懔遵。毋得日久视为具文。致干罪戾。并著各录一通。于各该门承远悬挂。　　

