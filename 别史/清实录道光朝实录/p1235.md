<!-- { "loadSidebar": true } -->
○壬戌。谕军机大臣等、前因阿克苏和阗等处办理垦荒。酌给回户承种并据乌什办事大臣奏、请裁屯撤兵。节经谕令达洪阿、亲往查勘。会同布彦泰、妥议具奏。兹据达洪阿奏、旧疾复发。骤难就痊。已明降谕旨。准其开缺回旗调理矣。阿克苏等城。民回杂处。现在开垦荒地。若令民户认种。究竟能否相安。及酌给回户承种。日后有无流弊之处。必须另行派员亲历各该城。体察情形熟筹定议。伊犁前办开垦事宜。经该将军奏明委林则徐、查勘办理。尚为妥协。著即传谕林则徐、前赴阿克苏乌什、和阗、周历履勘。并著布彦泰、选派明白晓事之协领一员。随同前往勘视。仍由该将军察核情形。斟酌议定。奏明办理。再本日据常清奏、查出库车可垦荒地。捐廉兴工。请给无业回子承种等语。著一并交林则徐、就近往勘。由该将军核明具奏。务期日久相安。毋启争占之弊。是为至要。辑瑞、维禄、奕山、各摺前已钞寄。此次常清原摺。并著钞给。由该将军一并转给林则徐阅看。再伊犁所属办理垦地开渠。各该员捐资出力。著有微劳。著该将军于工竣后据实保奏。候朕施恩。将此谕令知之。　　

○江南提督尤渤奏、查阅各营兵技艺。及要隘情形。得旨、随时整饬训练。务期得力万不可再事因循。勉益加勉。　　

○以出师受伤。赏江南参将张蕙、花翎。　　

○癸亥。上诣安佑宫行礼。　　

○谕内阁、前有旨令讷尔经额等察看长芦盐运使陶士霖、才具能否胜任。兹据奏称、陶士霖办事认真尚无贻误。而于盐务未尽妥协合宜。不胜运司之任。长芦盐运使著李百龄补授。所遗员缺。著陶士霖补授。　　

○以工部左侍郎舒兴阿为伊犁参赞大臣。　　

○转工部右侍郎阿灵阿、为左侍郎。调礼部右侍郎花沙纳、为工部右侍郎。兼管钱法堂事务。兵部右侍郎倭什讷、为礼部右侍郎、以都察院左副都御史福济、为兵部右侍郎。　　

○以工部右侍郎花沙纳、为总管内务府大臣。礼部右侍郎倭什讷、为京营右翼总兵。　


大清宣宗效天符运立中体正至文圣武智勇仁慈俭勤孝敏成皇帝实录卷之四百十一

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十四年。甲辰。十一月。甲子朔。遣官祭先医之神。　　

○谕内阁、前因湖南耒阳县匪徒滋事。降旨令该抚将署任知县叶为圭、彻底查明。据实参办。兹据陆费瑔奏称、该员徵收钱粮。尚无别项情弊。惟于各乡所举约总。既知有匪徒诡名捏冒。并不严拏究办。辄因奏销紧急。仍饬差追。以致刁民藉口。实属办理不善。叶为圭、著即革职。以示惩儆。　　

○又谕、棍楚克策楞等奏、齐齐哈尔等处收获分数不同。请将上年借支接济粮银分别归还。其余粮银。恳请展限等语。本年齐齐哈尔、黑龙江、墨尔根、布特哈等处田禾。因入秋以后。霪雨连绵。加以嫩江、井奇里、赣河河水漫溢。是以收割分数不同。著照所请、所有呼兰城收割六分、齐齐哈尔城收割四五分之养育兵屯丁等应交粮石。及呼兰城新增屯丁十九名。除应交满数粮石内一半全行入仓收贮外。其余一半。著照例变价售卖。以归原支钱文及采买等款。其齐齐哈尔墨尔根二城收获三分有零、黑龙江城收获三二分之养育兵屯丁等应交额粮。著照例蠲免。黑龙江城库木尔等驿。因被水灾收获三二分。所有口粮不足人等。著接济口粮。此项粮石。著于本处公仓收贮粮内、照例赏借旗营人等。其仍不敷粮石。著于备仓所贮粮内动支借给。以资接济。此项借支粮石。著于次年秋成后归还入仓。其布特哈地方。既无交纳额粮。所有旧欠接济口粮银内。分别有力者令其归还。其齐齐哈尔、黑龙江、墨尔根、布特哈四处、及墨尔根等驿、所欠接济口粮银两。著展限一年。于明年秋成后依限归还。　　

○又谕、琦善奏、滥借无著之款。请饬赔缴等语。前任察木多游击多乐安、委办夷务。经孟保、钟方、准借库银四百两。多乐安、业已勒休。所有借项。自应著落赔缴。除钟方应赔银二百两业经归款外。至孟保应赔银两。著该旗即行饬令迅速完缴。　　

○又谕、琦善等奏、查明孟保任内于汉番弁兵应得赏需。前经嵩禄印给空票。未经补给。并自行提用缎匹银两等语。著该旗即行饬传孟保、嵩禄、交军机大臣讯取确供具奏。　　

○又谕、户部奏、已故之休致理藩院右侍郎奕颢、应交罚赔库贮银两。经伊子载受、于展限期内全数完缴。所有该故员革去职衔处分。著加恩开复。　　

○礼部奏、道光二十五年元旦令节应行礼仪。得旨、是。照例行礼。奉皇太后懿旨。停止筵宴。其在外公主福晋命妇进内行礼之处。并著停止。　　

○以都察院左副都御史广林、为盛京兵部侍郎。　　

○以镶白旗满洲副都统恒兴、兼署正红旗汉军副都统。　　

○以拏获湖南耒阳县滋事首犯。赏游击李瑞、嵩瑞、守备张心铭、方世儒、千总刘得胜、花翎。千总熊钊等蓝翎。余升叙有差。　　

○乙丑。缓徵陕西榆林、怀远、神木、府谷、绥德、清涧、米脂、吴堡、葭、九州县歉收地亩旧欠额赋。并应还银谷。　　

○丙寅。谕内阁、上年四川省办理秋审人犯。经刑部由缓改实者。共有七起。本年该省办理秋审。经刑部由缓改实者。复有五起。该督及臬司等于秋谳大典。未能慎重详核。以致此次复失出多案。著交部查明分别议处。嗣后各直省督抚督率臬司、务当虚衷定谳。断不可惑于救生不救死之说。故从轻减。亦不可有意刻核。总期无枉无纵。各得其平。用副朕执法用中至意。　　

○丁卯。上诣安佑宫行礼。　　

○御洞明堂。勾到山西、直隶、热河、情实罪犯。停决山西斩犯三人。绞犯一人。直隶斩犯五人。绞犯二人。热河斩犯一人。余五十八人予勾。　　

○谕内阁、耆英奏、请留效力废员襄办夷务等语。革员舒恭受、著准其暂停发遣。交梁宝常、派令随同已革道员鹿泽长、办理夷务。该革员现由浙江解赴新疆。著沿途各督抚俟舒恭受经过时。即饬令折回浙江。效力赎罪。　　

○谕军机大臣等、前据琦善等奏、查明孟保任内于汉番弁兵应得赏需。经嵩禄印给空票。未经补给。并自行提用缎匹银牌等语。当交军机大臣讯供具奏。兹据将孟保嵩禄亲供进呈。朕详加披览。此项例赏?缎茶布。何以嵩禄印给空票。不行补给。该员有无侵吞入己情事。已革驻藏大臣孟保、何以任听嵩禄发给印票。不行查明参办。至提用缎匹银牌等件。该大臣等奏称、并无会衔提用印文。亦无因公动用案据。何以该革员供称有奏案及存稿可查。是否有影射朦混情事。该员等一面之词。殊难凭信。著该大臣再行确切查明。据实具奏。务期水落石出。以成信谳。毋得稍有不实不尽。孟保嵩禄原供。著钞给阅看。将此谕令知之。　　

○缓徵两淮板浦、中正、临兴、富安、安丰、梁垛、东台、何垛、丁溪、草堰、刘庄、伍佑、新兴、庙湾、十四场被水灾区新旧额课。　　

○展缓广东南海、番禺、三水、高要、高明、四会、六县被水灾区应还借领基费银。　　

○戊辰。上诣大高殿。寿皇殿。行礼。　　

○奉皇太后还宫。　　

○谕军机大臣等、传谕湖北按察使陈功。本日裕泰奏参通城县知县林逢年、审办窃案乖谬一案。已明降谕旨。将该员林逢年革职。交臬司陈功审办矣。此案尸子魏信道、称伊父魏圆圭、系被烟薰刑毙。经该督委员检验魏圆圭尸身。系属生前因病身死。魏信道坚以伊父右肋骨损折。系生前被张贵先殴伤。其余骨殖残缺。指为仵作保户受贿匿报捏抵。结求覆检。自应覆加确验。著陈功详细检明尸骨。其右肋骨究竟是否生前受伤。京控无名之张贵先。必须传案讯其曾否殴折。骨殖因何残缺。是否仵作保户等舞弊藏匿。所称各情。殊多疑窦。尤须彻底严切根究。以服该尸子之心。傥稍有瞻徇含混。迁就了事。将来别经发觉。该臬司不能当此重咎也。将此传谕知之。寻裕泰、陈功覆奏、魏圆圭被控窝贼。经该县知县林逢年差拘。复行殴伤差役。该县提审魏圆圭、喝令用小竹板责打四次。跪炼压膝二次。并吓称如再刁狡。即用烟薰鼻。魏圆圭仍未实供。旋因病保出身故。覆检魏圆圭骨殖。实系因病身死。复提要证张贵先等质讯。并非张贵先殴伤。密饬委员诣埋尸处坑内淘得脚跟骨。验明与魏圆圭右脚胫骨接笋相符。尸子魏信道、亦查明尸骨被兽残食缺失属实。魏信道、合依子孙误执伤痕告官蒸检者。杖一百流三千里加徒役三年例科罪。余各按律问拟。知县林逢年、含糊详报。又于差役诈赃失察。业经革职。应毋庸议。下部议。从之。　　

○己巳。上诣皇太后宫问安。　　

○命肃亲王敬敏、在紫禁城内乘轿。都察院左都御史文庆、杜受田、户部左侍郎祝庆蕃、工部左侍郎阿灵阿、在紫禁城内骑马。　　

○庚午。上御洞明堂。勾到朝审情实罪犯。停决绞犯一人。余十三人予勾。　　

○谕内阁、前因江苏饷鞘查有搀杂情弊。降旨令孙善宝查办。兹据奏称、该委员靖江县典史朱维鉴、于包封时。眼同弹兑。黏贴印花。自带家丁装鞘。请饬催朱维鉴来苏质讯等语。该委员现在是否由京回江苏省。著顺天府及沿途各督抚饬令该委员赶紧前赴江苏。归案讯办。其前此包扎装鞘之家人。亦著该委员押带前往。毋稍疏虞。寻署巡抚陈继昌覆奏、讯据典史朱维鉴、领银装鞘之后。搬运上船。家丁吴发、用石块窃换鞘内饷银五十五两。实属藐玩。惟朱维鉴回省自行检举。业经声请议处。吴发、应照窃盗仓库钱粮发极边烟瘴充军例、减一等问拟杖徒。下部议。从之。　　

