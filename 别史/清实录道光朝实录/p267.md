<!-- { "loadSidebar": true } -->
○又谕、陈中孚奏、酌提来年各省漕粮盘坝先后一摺。明年起运安徽浙江漕粮。比之常年情形不同。自应酌定省分。按次提催。以免参差迟误。著照该漕督所奏、先提安徽剥船到坝盘运。次提浙江军船粮米接办。俟浙粮盘竣。即将江扬淮海等属粮米。提坝盘运。再将在后之湖广江西等省重船。督趱跟接赴淮。俾粮道运员。各归各省。督催弹压。不致前后搀越。难以兼顾。并著各该省督抚酌定起米期限。令该粮道等催运漕粮。源源到坝。固不可过迟。致有脱空守候。亦不可过早。致运河有拥挤之虞。以臻妥协而归迅速。　　

○又谕、户部议覆富俊奏、移驻京旗房间。不敷居住。请饬多为筹备。并请将佐领骁骑校等语。由移驻京旗内挑补一摺。京旗闲散人等。咸知双城堡安居乐业。愿往者日渐增多。若于道光八年以后。限定户数。必致每年俱有裁撤。阻其踊跃之忱。现距八年为期尚远。著该将军多派干练员弁、将房间一切广为筹备。勿致临时周章贻误。至本年应添佐领骁骑校等官。原议三千户共设佐领六员。骁骑校六员。协领一员。此时移驻尚不及十分之一。暂无庸添设佐领。著先设骁骑校二员。即于三次移驻京旗内、该将军秉公挑选充补。俟移驻足五百户后。添设佐领一员。即于此次挑补之骁骑校内拣选。奏请升补。所遗骁骑校员缺。再由移驻闲散内挑补。未设立佐领以前。骁骑校仍令三屯佐领兼辖。将来移驻足三千户时。再由该将军于佐领六员内拣选。奏请升补协领一员。俾移驻京旗人等、咸知上进有阶。更为踊跃。所需俸饷。仍照该将军原议、在吉林备用银内动支。其本年应添领催二名。亦著该将军于移驻闲散内挑选充补。无庸由京在愿去之闲散内拣派。嗣后移驻京旗。皆常年办理之事。不必再令班来京之将军副都统管带前往。每年移驻届期。著直隶总督于文职道府、武职副将参将内、每起各遴派一员。轮流沿途护送。弹压照料。出关以后。著盛京将军奉天府尹锦州副都统递派文武员弁接管前进。所有应给住房车辆、及饭食钱文。悉照原议章程。随时给发。如有例外多索、及沿途滋事者。即扣留报明本管上司。照例惩办。　　

○谕军机大臣等、据琦善等奏、请来春海运漕米到津。一经钦派大臣验收后。断无任通仓经纪再验之理。江省委员、并免其前至通仓等语。海运漕粮到津。前经户部议覆那彦成所奏。届期由仓场派坐粮厅一员。带同经纪赴津。候钦派大臣验明斛收。兑交剥船。饬令该经纪一手经理。今该督等复有此奏。著仓场侍郎严饬派往之经纪人等、无得刁难需索。一经验明米色。交该经纪等收管。即与江省委员无涉。所有抵坝交仓一切事宜。责成该经纪一手承办。其直隶派出文武员弁沿途照料。如有剥船渗漏。及沿途偷盗情事。该员工固难辞咎。傥米色有搀杂霉变等弊。仍惟该经纪是问。以专责成而免羁累。将此谕令知之。　　

○又谕、那彦成奏称、请将截留河北首进军船。于来年秋后盘运完竣。即暂启御黄坝。令其归次照常领运。一面仍将御黄坝堵闭。以后每年漕粮抵坝之时。竟请仍行盘运。一律改用剥船。俾归简便。计直隶官剥二千五百只。往还三次。可运米二百万石。其不敷船只。应酌量添造。或先行雇用民船。此项经费虽为数较多。以后御黄坝无须启闭。已有节省岁需。即可陆续拨还归款。傥再不敷。或于军船所带货物内、酌抽税课。俟归补足数。仍照常免税。并不必屡行海运。藉免意外之虞等语。漕粮船坝剥运。及明年试行海运。皆因运道骤难复旧。为一时权宜之计。一切需费。较之常年漕运。诸多糜费。其每年开放御黄坝、固为漕艘往还所经。亦藉清水畅出刷黄。今该督以上年大工掣卸。湖水宣洩过多。此时既不能蓄清以培运。又不能设法以疏黄。徒以一坝中分。转使此项军船。久为稽滞。故为此奏。是否可以照办。抑有格碍难行之处。著琦善等通盘筹画。详议具奏。不可稍存成见。将此谕令知之。　　

○展缓大挑江苏丹徒、丹阳、二县境内运河。仍改小挑。从巡抚陶澍请也。　　

○贷守待回空军船银。　　

○戊午。孝惠章皇后忌辰。遣官祭孝东陵。　　

○直隶总督那彦成奏、琦善碎石坦坡之议。请加详询。得旨、所奏不为无见。具见悃忱。候朕再酌之。　　

○挑山东临清、清平、堂博、聊城、阳谷、寿东、东平、汶上、钜嘉、卫北、济宁、鱼台、沛、滕、峄、等汛河道。并改挑阳谷汛内池家滩东旧存河形、为南北直河。从河道总督张井请也。　　

○以拏获邻境要犯。予直隶知州李鹍议叙。　　

○追予嘉庆年间遇贼殉节陕西盩厔县贡生李培本等四千七百九十九名口。分别建祠致祭及旌表如例。　　

○己未。上诣皇太后宫问安。　　

○谕内阁、前据苏明阿参奏、贵阳府知府色卜星额、于已革同知司为善、侵用官项。偿还私债。辄徇情将铺户比追。致市肆惊扰。当经降旨、交苏明阿严讯。兹据护抚吴荣光奏、前在藩司任内、会同臬司、查明色卜星额等、祇因户民出言顶撞责押。措置失当。禀请附参。该前抚苏明阿、即以色卜星额等徇庇。妄为参奏。与司禀不符。具奏后始行批驳饬讯。并据色卜星额以铺民擅取官项。准移勒追。并非徇庇等情。两次在总督衙门禀诉。此案该革员司为善、以官项偿还私债。已据讯明属实。是否色卜星额等有徇庇押追责比情事。抑系苏明阿参奏不实。著赵慎畛秉公审讯。务得确情。不可稍有偏纵。　　

○谕军机大臣等、据庆祥奏、永芹因病出缺。请以常德署理喀什噶尔参赞大臣等语。前经降旨、将庆祥补授喀什噶尔参赞大臣。庆祥未到任以前。著穆克登布暂行署理。并令英惠驰赴伊犁。暂署将军印务。无论英惠、长龄、何人先到伊犁。庆祥即行交卸将军印务。仍遵前旨、速即星驰前往喀什噶尔妥为办理。其叶尔羌办事大臣一缺。昨已降旨将印登额补授。常德著毋庸署理喀什噶尔参赞大臣。即饬令仍回叶尔羌。俟印登额到任后。再行回京可也。将此由四百里谕令知之。　　

○又谕、科尔沁海流图等处过冬居住之喀萨克等、共应交贡马四十六匹。例应如数交纳。今瓦克鄂托克地方之哈萨克乌扬拜等、于应交贡马六匹。并未交纳。移于俄罗斯界内游牧。甚属卑鄙不堪。著交巴琫阿留心访察。如乌扬拜等、由俄罗斯界内潜移于海流图地方居住。务须拏获从重办理。以示惩儆。应交马匹。毋令侍卫图萨拉克齐台吉等赔交。即将正额裁汰。　　

○命工部尚书陆以庄、理藩院尚书穆彰阿、正黄旗蒙古都统明山、正蓝旗汉军都统普恭、在紫禁城内骑马。　　

○赏三品顶带署刑部右侍郎韩崶、二品顶带。　　

○以科布多屯田丰收。予员弁议叙。赏赉兵丁有差。　　

○修乌噜木齐满营土城。从都统英惠请也。　　

○庚申。上幸瀛台。阅冰技。　　

○谕内阁、奉皇太后懿旨、明年元旦令节。著停止行礼。钦此。所有王公一二品大臣。是日俱著仍在慈宁门外行礼。三品以下各员。俱在午门外行礼。　　

○命图观呼图克图之呼毕勒罕班第、驻京。赏静修禅师名号。及副扎萨克达喇嘛职衔。　　

○辛酉。署陕甘总督杨遇春奏报抵任日期。得旨、两省事务殷繁。地方紧要。断不可因署任稍不尽心。其两省营务。汝所熟悉。无待朕言。至于地方公事。务要认真办理。洁己率属。破除情面。一秉大公。诚心实力。方为不负委任。勉之慎之。　　

○马兰镇总兵官庆惠奏、谢赏花翎。得旨。看汝心地尚明白。颇可成就。嗣后倍当慎勉。切不可梁疲玩恶习。更不可生高兴见长之心。实心实力。毋忽。　　

○添设苍震后右二门章京各二员。　　

○除江苏靖江县坍没民田八顷四十五亩有奇额赋。　　

○癸亥。谕军机大臣等、御史杨殿邦奏陈南河积弊十条一摺。南河堰盱石工。关系运道民生。上年一经掣塌。动帑至九十余万之多。复行修筑自应力除积弊。悉照定例修治之法。如式兴办。方资巩固。本年石工甫竣。据琦善等查明、新砌石料。外虽平光。内多欹斜空隙。多有碎石填砌。灰浆灌抿。并新工已有掣卸之处。是所办石工。并未如式。已属显然。兹复据该御史奏称、近时筑堤取土。贪省船价方价。傍堤穵用。石料甎柜夹缝中、灰浆太薄。堤后三合土、将松散黑泥填入。石料不能六面见方。甎料宽厚不能如式。锭锔任意偷减。排桩根脚不固。及蒙混浮冒等弊。皆恐未能尽除。著琦善等逐细详察。严饬通工大小员弁。务将旧时积弊。痛加湔除。于应修工段。照估如法兴办。总期工归实用。如敢有仍蹈前辙蒙混偷减者。即当严参重惩。勿稍姑息。其新工欹斜空隙、及碎石填砌、灰浆灌抿、一切不能如式之处。遵照前旨确查参奏。将此谕令知之。　　

○以阿克苏办事大臣海龄、为都察院左副都御史。　　

○赏兵部武选司郎中长清、副都统衔。为阿克苏办事大臣。　　

○改铸直隶任邱县东汛管河县丞条记。从大学士前任总督蒋攸铦请也。　　

○户部议准、江苏巡抚陶澍疏报、上海、丹徒、二县开垦荒田芦地一十六顷九十五亩有奇。照例升科。从之。　　

○除直隶迁安县水冲地四十亩。甘肃皋兰县水冲地十顷一亩有奇额赋。　　

○甲子。上诣皇太后宫问安。　　

○幸瀛台。阅冰技。　　

○修吉林太平、永宁、二仓。从将军富俊请也。　　

○旌表守正捐躯浙江钱塘县民许四妻高氏。　　

○贷江西司库银五万两。为新漕盘坝剥运费。　　

○乙丑。命于大高殿设坛祈雪。上亲诣行礼。　　

