<!-- { "loadSidebar": true } -->
○又谕、林则徐等奏、请将原派巡缉营员革职审办一摺。广东准升水师提标后营守备蒋大彪、顺德协右营守备伦朝光、前经派赴海洋巡缉。拏获贩烟运银各案犯。兹据该大臣等、访有侵匿贿纵情弊。必应严行审办。蒋大彪、伦朝光、俱著即革职。交林则徐、邓廷桢、提同案内各犯严审确情。按律定拟具奏。寻奏、讯明蒋大彪、伦朝光等。均私受番银。核计银数。例止拟徒。惟当此严禁鸦片之际。尤须重惩。请从重发遣新疆。酌拨种地当差。下部议。从之。　　

○又谕、邓廷桢奏、原派巡缉员弁。讯有通同舞弊端倪。该员等皆系前署督标中军副将韩肇庆派委之员。难保无知情故纵。请彻底研究等语。现升湖南永州镇总兵韩肇庆、著暂行革职。扣留在粤。交邓廷桢归案质讯。如讯有知情故纵劣迹。即据实严参办理。寻奏、韩肇庆无知情故纵情事。惟失察蒋大彪等舞弊得赃。请开复交部议处。该员精力已衰。应即休致回旗。听候部议。得旨、韩肇庆著即革职。毋庸再交部议。　　

○谕军机大臣等、据林则徐等奏、拟具檄谕＜?口英＞咭唎国王底稿附摺呈览。朕详加披阅。所议得体周到。著林则徐等即行照录。颁发该国王。俾知遵守。其余各国。俱著先行谕知在粤夷目夷商。傥须移知各该国王。著奏明再行酌发。又另片奏、新定章程内。夷人带烟入口图卖一条。请将例内入口字样。酌易为来内地等字等语。著照所议、即于新颁例内改易。以杜趋避。将此各谕令知之。　　

○山东乡试副考官贾瑜丁忧。以翰林院编修许前轸、为山东副考官。　　

○以湖北督标副将英俊、为湖南永州镇总兵官。广东香山协副将惠昌燿、为南澳镇总兵官。　　

○癸丑。上诣绮春园问皇太后安。　　

○谕内阁、武备院奏、紫禁城内外各朱车、及圆明园各堆拨安挂器械。请改为十年换造一摺。著照所请、所有各该处安挂器械。准其仿照圆明园各宫门器械之例。每届十年。由各该营查明奏请钦派大臣前往查勘。分别应造应缓。具奏办理。以昭核实。　　

○又谕、耆英等奏、圈禁宗室觉罗屡行滋事。请分别惩处一摺。此案圈禁宗室英寿、国英、觉罗霍隆阿、桂荣等。因嗔领催达三布开门较晚。商同将达三布揪殴淩辱。英寿与霍隆阿、复因口角。两次争斗。均属怙恶。不知畏法。英寿、著重责四十板。加以金□靠镣。永远锁禁。霍隆阿、著重责四十板。于原圈例限之外。再加圈禁一年。桂荣、著加责四十板。国英、现已改发吉林。著交该将军加责四十板。严加管束。以示惩戒。　　

○又谕、耆英奏、协领办事出力。请送部引见等语。向来协领等官。有俸满保升之例。每届军政年分。亦准保荐卓异。本有升途。兹据奏镶黄旗满洲协领阿尔邦凯。办理薓务出力。右翼汉军协领恒升。承审案件。认真研鞫。均系分内应为之事。该将军遽请送部引见。是又为旗员开一路径。所请著不准行。　　

○甲寅。谕内阁、宝兴奏、请留推升游击以资熟手一摺。四川龙安营都司李昶、业经推升江西建昌营游击。兹据该督奏称、该员委署马边营游击。办理夷务。甚属出力。于夷情尤为熟悉。请仍留川省以游击升补等语。李昶著准其留于四川。以马边营游击升补。此系为夷疆要缺需员。姑从所请。嗣后不得援以为例。该部知道。　　

○又谕、讷尔经额奏、番贼抢掠蒙古。盟长带兵攻击。并请将巡缉疏懈各员。摘去顶带示惩等语。青海地方。突有番贼抢去蒙古牲畜。经该盟长扎萨克郡王车淩端多布带兵追击。枪毙番贼五名。夺回牲畜。并夺获马匹。番贼逃遁。车淩端多布遇事奋勇。实属可嘉。著加恩赏用紫缰。仍交部从优议叙。至该处汉兵卡伦副将等官。职司巡缉。何至任贼番抢及卡伦。伤毙兵丁。事后又不能捕获凶番。疏懈已极。不可不加以惩创。所有代理察汉城副将事都司穆精阿、候补都司李冲、孔元、均著实降一级调用。并摘去顶带。其由西宁派往协缉之署贵德营游击都司马进禄、著摘去顶带。以观后效。余著照所议办理。该部知道。　　

○礼部议准、湖南巡抚裕泰疏报、采访衡阳县贞节妇女刘胡氏等一千二十一口。江苏巡抚牛鉴疏报、上元县吴何氏等一百六十六口。江宁县汪周氏等一百八十五口。各请建总坊旌表。从之。　　

○乙卯。谕内阁、多尔济纳木凯奏、约期于和尼迈拉呼卡伦、查明乌梁海土尔扈特哈萨克等处情形。商议定制。恳请添派车林多尔济会议办理一摺。车林多尔济、熟悉乌梁海哈萨克等处情形。著照所请、俟车林多尔济将哈萨克等驱办完竣。著留于和尼迈拉呼卡伦。会同多尔济纳木凯妥议查办。　　

○又谕、恩特亨额奏、请将喀什噶尔叶尔羌两城每年额贡。改为间二年归并呈进等语。喀什噶尔叶尔羌回子伯克年班。业经降旨改为间二年朝觐。所有该二城每年应进额贡。亦著改为间二年呈进一次。其无伯克来京之年。所有应进额贡。著即停止。无庸于朝觐之年。归并呈进。因思本年四月间。曾经理藩院奏准、将哈密扎萨克回子郡王伯锡尔、吐鲁番扎萨克回子郡王阿克拉依都、每年例贡。改为间二年遣使归并呈进之处。事同一例。亦著间二年呈进一次。其非朝觐之年。所有应进额贡。即著停止。无庸归并呈进。以示体恤而归画一。该衙门知道。　　

○又谕、固庆等奏、请续添驼只等语。科布多采买米面。向准动用官厂驼一百只。长途驮运。每致疲累。本年又添帮办大臣一员。驼只更觉不敷。著照所请、准其添用驼五十只。俾得按驮均匀。以免疲累。　　

○赏工部郎中署正蓝旗汉军副都统德全、副都统衔。　　

○丙辰。谕内阁、固庆等奏、请酌留兵丁一摺。科布多屯田紧要。现值该兵丁等换防之期。恐全行更换。遽易生手。有误屯田。著照所请、准其于此次应换兵丁一百六十名内。将上届留驻兵六十名。全行更换。于一百名兵内。仍释六十名暂行酌留。以资熟手。俟下届换防时。将此次所留兵丁。全行更换。不得过两班。以符定制。毋得藉词再留。　　

○丁巳。谕军机大臣等、御史高枚奏、京城粮食昂贵。民食维艰。近日河南商人运麦子十数万石到天津。可冀价渐平复。闻有奸商运至白沟河。囤积居奇。请饬查禁等语。白沟河等处粮店。前经琦善委员查明。并无遏籴情事。所存粮石。均情愿减价粜卖。何以该御史又闻有奸商囤积。著琦善再行派委妥员确查。该御史所指奸商。是否即系该处粮店。抑别有奸蠹射利之处。查明严禁。以裕民食。将此谕令知之。寻奏、查明白沟河地方。无续买河南粮石情事。报闻。　　

○又谕、御史高枚奏、盐枭充斥。请饬认真缉拏一摺。据称盐课为赋税正供。商力之疲。由于盐引滞销。私枭充斥。近来缉捕废弛。弊不在商而在官。江南海州滨海一带。私煎甚夥。迩来党愈多而势愈炽。捕役民壮。众寡不敌。会营协捕。恐酿事端。因而隐忍诿为罔闻。以致正供亏绌等语。著陈銮即查明海州一带。果否实有私枭。其煎熬则有卤地。堆积则有柴场。耳目昭彰。安能藏匿。如查有确据。即著设法先将各枭匪解散其势。然后捦拏为首巨匪。严切根究。按律惩办。固不可任听私枭充斥。置若罔闻。以致正供亏绌。尤不可轻举妄动。使武弁等藉此贪功渔利。将正枭得赃卖放。反将无辜灶丁人等。拖累株连。地方因而骚扰。并著将现在查办情形。据实具奏。原摺著钞给阅看。将此谕令知之。寻奏、查明海州一带。并无私煎等弊。得旨、随时严行查缉。　　

○以缘事革退镇国公有麟弟三等辅国将军有凤、辅国公景纶弟四品宗室景崇、各袭爵。　　

○戊午。仁宗睿皇帝忌辰。遣官祭昌陵。　　

○上诣安佑宫行礼。　　

○己未。以镇国公有凤、辅国公景崇、为散秩大臣。　　

○以拏获哈萨克凶犯。赏额鲁特台吉底纳萨尔、四品顶带花翎。阿哈拉克齐博罗等蓝翎及顶带有差。　　

○命陕甘总督瑚松额、拨银五万两。解赴塔尔巴哈台。备道光二十一年经费。　　

○庚申。上诣绮春园问皇太后安。　　

○谕内阁、朕于本年八月十六日起、阅看圆明园八旗兵丁步射。著该管大臣等、由各旗护军校副护军校护军内、各拣选五十人。每日著十五人豫备。仍照旧例。各射两枝。所有上次曾经豫备步射之兵丁等、均著无庸再行豫备。俟朕阅看后。将射过之兵丁花名。造册呈报军机处。以备查核。　　

○又谕、前因鸦片烟流毒日甚。特命廷臣妥议章程。颁发各将军督抚府尹等、一体祗遵。严行查禁。因思新疆西南北各城。地处边陲。幅员辽阔。多与外夷接壤。难保无夷人入卡贸易。夹带烟土。辗转售卖之事。自应一律严禁。以挽颓风。著各该衙门即将新定科条。颁发各该处将军都统参赞办事领队各大臣等、严饬所属地方员弁。切实查拏。务将兴贩吸食各犯。按例惩办。无许容隐。至新疆与内地情形不同。新定章程。如有格碍难行。应酌量变通之处。著各该将军都统大臣等、悉心体察。妥议具奏。　　

○辛酉。上御勤政殿听政。　　

○谕军机大臣等、鄂顺安奏、拏获造言煽惑。散布旗帖要犯。审讯大概情形一摺。办理甚好。据奏山东曲阜县民孔瞎子即孔庆先、学习符咒。在河南开封归德陈州一带算命行医。自称神仙下降。并为刘玉锜幼子推算八字。及为王霭姐揣摸头骨。称为极贵。代为起名。起意捏造谣言。希图惑乱。并以平素有嫌之杨天衢、侯今从、丁多佑、列为起事之人。书写大汉刘旗帖。分赴各属散贴。经该县崔焘、史秉直、访获解省究办等语。匪徒书符治病。藉端煽惑人心。所供并未习教。亦无教会名目。殊难凭信。被惑匪党。亦恐不仅师明铎等数人。其山东一带张贴揭帖。亦难保非知情同谋。著鄂顺安严密访查。彻底根究。如有勾结匪类。谋为不轨情事。著即严行究办。毋稍讳饰。致滋贻患。将此谕令知之。　　

○又谕、本日据鄂顺安奏、拏获造言煽惑要犯孔瞎子即孔庆先、据供苏州白云观有交好之郭全德、孙江红、在彼可以躲避等语。著陈銮、裕谦、严密查访。如果实有其人。即迅速拏获。委员解往河南归案审办。毋许走漏风声。致有漏网。将此谕令知之。寻奏、查明苏州城内外并无白云观名目。惟城西天平山有白云禅寺。亦无郭全德孙江红在内。报闻。　　

○新授湖广总督周天爵奏报任事谢恩。得旨、卿之果敢从公。朕所素知。两湖一切政务。次第认真整顿可也。　　

○以光禄寺少卿奕毓、为内阁学士。兼礼部侍郎衔。光禄寺卿续龄、为大理寺卿。　　

