<!-- { "loadSidebar": true } -->
○辛卯。谕内阁、敬敏等奏、库项不敷应用。恳恩拨借银两。交商生息。以济赏恤一摺。此项恩赏银两。既据查明不敷应用。自应豫为筹办。著照所请、准其于部库闲款内酌拨银十万两。发交长芦盐政。赏借该商人一分生息。每年应得利银一万二千两。以四千两归还户部原借、及宗人府库、并盛京豫支之项。以二千两添入盛京赏恤之用。余银六千两。并闰月加增。添入在京宗室觉罗赏恤之用。俟将原借豫支之项归完后。此项利银。均添给在京宗室觉罗、及盛京宗室觉罗赏恤不敷之用。统计所借库项下万两。及盛京豫支银一万八千余两。宗人府库豫支银一万三千余两。共银十三万二千余两。分作三十三年。埽数归清。此项新息未到以前。仍照旧案自下季为始。作分四季。每季支领银一千五百两。归入在前发交两淮生息银四十八万两利银内。一并按季在部支领。所添盛京银二千两。仍照前案扣留部库给发。用示朕笃念宗支、有加无已之至意。　　

○宗人府奏、近来宗室觉罗婚娶。无论继至数室。皆得给赏。未免毫无限制。请嗣后宗室觉罗三娶、及休妻再娶者。不准给与。至禄糈较优之镇国将军、辅国将军、外任城守尉、本身妻室子女红白赏项。拟应裁减。其曾经犯案折圈释放。本身婚丧事件。亦应裁减。自溺者往往托词失足。应一概不准支领。从之。　　

○以翰林院编修李星沅、为四川乡试正考官。宗人府主事彭作邦、为副考官。翰林院编修徐云瑞、湖南乡试正考官。许乃安、为副考官。　　

○壬辰。谕内阁、御史翔凤等奏、请查禁漕务积弊一摺。上年江苏江西各帮漕船。抵通交卸。多有亏欠。共计三万六千余石之多。总由丁力疲累。各弊丛生。据该御史等奏称、州县收漕。半由折色。及兑漕时。令积惯包漕家人、向米铺贱价买备低潮米石。恐众丁不肯受兑。勾通各帮头伍刁丁。暗中议给每石津贴银四五钱不等。刁丁吞蚀大半。散给懦丁者。不过十之二三。懦丁因开行限促。势不自由。所入者少。则水次各项开销。难于敷衍。不得已从而折乾。或数十石。或百余石不等。是受兑之时。已形亏短。兼之潮米入船。经风晾乾。米粒益小。交卸之时。焉得不欠。又各帮领运千总。每船需索陋规之外。或藉言生日。或婚嫁等事。演戏设席。敛取分金。头伍刁丁。又复从中冒滥开销。格外添派。扣去应领水脚银两。竟至百余金之多。空运千总。其费较少。然亦不免苛派扰累。又漕船行抵内河。提溜打闸。头伍刁丁勾串运弁、及漕标员弁、各闸夫头、虚报人数。冒开夫价。批定传单。向各船勒取。每大闸夫价用至二十余千之多。丁力因之益疲。又漕船各帮皆有走差之人。因水次及沿河大小衙门。有与漕事相涉者。其家丁书役人等。无不向帮船索取使费。众丁未能认识。皆倚走差之人为耳目。其人即沿途包揽。科敛分肥。大为旗丁之蠹。又漕船挽入天津。或于杨村河西务一带。将米寄载拨船。每军船一只。其粮须分拨船二三只。虽经旗丁派人看管。无如撑驾拨船。多系无赖之徒。携妻带子。乘隙偷窃。继恐米数短少。则用药水灌涨。复搀以糠土。又贿商经纪。朦混交卸。漕米之潮杂。大率由此。又漕米由外河拨入里河。经过五闸。时而用船装载。时而用夫搬扛。口袋易致破损。迨至二三进时。破损尤甚。必须勤加缝补。乃拨船一只。装至四百余袋。祇仗代役一人。既防船户偷漏。又须缝纫口袋。势难兼顾。漕粮为天庾正供。颗粒不容短少。若如该御史所奏、种种弊端。粮石之亏。旗丁之累。胥由于此。不可不严行查禁。著有漕各督抚、及漕运总督、仓场侍郎、转饬该管各官。将以上各项弊端。实力稽查。认真厘剔。务期于仓储丁力。两有裨益。以除积弊而肃漕政。　　

○又谕、给事中金应麟奏、各省相验斗杀之案。填注含混。各省秋审案件。金刃斗杀者最多。凡应实应缓。无不以尸伤为凭。而详核尸伤。又无不以尸格为据。若如该给事中所奏、近来外省填注尸格。有统填刃伤者。有扎划不分者。甚至将骨损者亦填划伤。该州县于相验时。凡带划者深不逾分。与扎伤本自迥异。万无不能分晰之理。其意以为尸格一填。即须详报。不如犯供之可以随时改易。故统填刃伤。则后日之认扎认划。问官皆得自主。其贤者惑于救生不救死之说。使犯供避重就轻。不过意存姑息。而不肖之徒。乘机作弊。教供串改。受贿营私。无所不至。更有一种州县。惮于远行。转委佐杂。该佐杂不敢擅专。笼统填注。以待印官审鞫。夫相验之时。印官亲率吏仵。传齐邻佑。眼同尸亲。当场喝报。势难遮人耳目。即有疑似之处。不难指示分明。免滋藉口。乃于此时含混填注。转欲以犯供为凭。迨至定案以后。或改装情节。或具结请检。辗转呈诉。拖累多人。历时既多。尸遭蒸检。胥役从中讹诈。讼师因而教唆。各种弊窦。势所不免。殊非慎重人命之意。嗣后著各该督抚饬令各该州县、于相验时详细辨认。务将扎伤划伤分晰注明。不得统填刃伤。以杜牵混。傥不肖州县。有性耽安逸。吊尸验视。及厌其秽恶。不敢近前。并率准疏远尸亲混行拦验。以致仵作人等滋弊者。俱著各该管上司随时访查。遇有前项弊端。立即据实从严参办。无稍姑容。以重民命而息讼端。将此通谕知之。　　

○又谕、庆山等奏、请酌留换防弁兵一摺。乌里雅苏台绿营弁兵。每届五年期满更换。并酌量留驻弁兵一半。以资熟手。兹据奏称、该弁兵等扣至道光十五年。五年期满。例应更换。著照所请、准其于额设换防守备千总把总外委六员内。择其年力精壮。差使奋勉。通悉蒙古语言者。留驻三员。由马兵保举、已得实缺把总外委六员内。留驻三员。马步兵二百四十名内。留驻一百二十名。俾资熟手。其余弁兵。全数更换。至此次所留弁兵。俟下届换班时。著即全行更换。以符定制。　　

○谕军机大臣等、有人奏、四川总督鄂山署内。有门丁杨姓、并幕友杨姓两人。朋比为奸。在外招摇。又有内署服役之仆妇马氏即马二奶、交通作弊。指称内线。受贿营私。该省有三杨开泰、一马腾空联句。上年有马边厅同知赵岳兰、谋干泸州美缺。稔知丁忧已满延不回籍之候补从九品段崇善、与督署家人高五、及马氏等交好。赵岳兰令伊弟浼其说合。给付银一万两。嗣因泸州知州不肯腾缺。赵岳兰向其退赃。段崇善在府首告。督臣以杨姓幕友身故。令高五送柩回陕。该府吴秀良、系督臣保奏之员。将高五姓名讹写。备文关传。未能到案。迟延半年。欲令说合。督臣又未将马氏交出。并不奏明回避。以致物议哗然等语。鄂山身任总督大员。家人幕友。自应严行约束。不许干预公事。若如所奏、门丁杨姓、与幕友杨姓朋比为奸。甚至仆妇马氏指称内线。交通舞弊。同知赵岳兰欲谋美缺。□□免段崇善用银一万两。向家人高五、及马氏等说合。迨至缺未腾出。控府退赃。该督辄称杨姓幕友身故。高五送柩回陕。该府吴秀良又复讹写高五姓名。故令延不到案。以为说合地步。该督又未将马氏交出。如果属实。殊出情理之外。著鄂山明白回奏。并自行确查。据实究办。务期水落石出。不许稍有讳饰。傥意存消弭回护。致有不实不尽之处。将来经朕派员查出。抑或经人控告。鄂山自问当得何罪。懔之慎之。将此谕令知之。　　

○户部议准、陕甘总督杨遇春疏报、靖远县新垦旱地四顷九十八亩有奇。照例升科。从之。　　

○癸巳。上诣绮春园问皇太后安。　　

○孝慎皇后殡宫月祭。遣官行礼。　　

○谕军机大臣等、裕泰奏、护送贡使知府在黔自尽。云南普洱府知府成斌、护送缅甸贡使自京回滇。行至贵州省城。在歇店自缢身死。据该抚派员验讯。并率同在省司道亲往看视。据该故员之家人李升、呈出遗笔一纸。系谤污过甚、欺辱难堪、不孝不孝、此颠倒车里土司之报应也、二十三字。又讯据该家人李升、及陈魁、张兴、供称伊主自京转顺。行至黔省黄平州地方。忽称胸膈闷胀。不能饮食。此后精神瞀乱。言语恍惚。常称有人辱骂。并称在思茅厅做官多年。不能办理妥当。以致车里土司闹事。扰累百姓。必有恶报。又思念老母在滇。不能即时见面。时常叹气。称欲早死。连日忽明忽昧。伊等时加防守。四月二十四日到省。住歇恩荣店内。又称店中有鬼。二十六日。伊主服药后。声称困倦欲睡。令伊等出房。即在房内用麻绳拴系床架上自缢。伊等进房惊见。解救无及。当在怀内检出遗笔一纸。伊主在路上并无与人口角等情。复傅同护贡使之武定直隶州知州金澂查询。亦称该故员在途。时有痰迷形状。并无别故等语。案关知府大员在途自戕。必应彻底查讯。著阮元、伊里布、即亲提该故员随行家人李升、陈魁、张兴等、并案内应讯人证。确切根究。务将该故员遗笔内所称谤污过甚、欺辱难堪各情。究明系何人谤污。何人欺辱。至该故员在思茅厅任内。办理车里土司。如何颠倒。关系夷务。尤须逐一确查。该督等务当秉公审讯。认真办理。不得因该员业经身故。稍存讳饰之见。致有不实不尽。将此谕令知之。寻奏、传问护送贡使同行文武各员。俱称成斌因痰引邪。昏迷自尽。并无别情。至车里土司事务。系由该镇道公同商办。非一同知所能颠倒。得旨、既无别情。无庸置议。　　

○以正蓝旗汉军副都统绵岫、署正黄旗护军统领。　　

○改安徽凤阳府同知为凤庐分防同知。定为题调要缺。移寿春镇标中营右哨千总驻下塘集。作为分防千总。下塘集额外外委驻朱家港。从两江总督陶澍请也。　　

○甲午。谕军机大臣等、多尔济喇布坦等奏、谨将俄罗斯额尔口地方固毕尔纳托尔、答覆该王大臣等清书俄罗斯原文呈览一摺。我中国于界连各外国部落地方。凡有咨行事件。俱应遵照旧章办理。毋许稍有更改。此次理藩院咨行俄罗斯萨纳特衙门文书。多尔济喇布坦等、并未照例派员赍送萨纳特衙门。祇交恰克图赍送俄罗斯玛玉尔。又未将途遇大雪之处。于文内声明。致令俄罗斯等转为言及。殊属不成事体。此事实系该王大臣等办理错误所致。若云雪大。西北边界狂风大雪。比年皆然。此亦显系藉口之辞。多尔济喇布坦、廉敬、多尔济纳木凯、俱著严行申饬。嗣后如有与俄罗斯交涉事件。务须查照旧章。悉心妥办。断不可如此任意。致令外藩轻视。将此谕令知之。　　

○江苏巡抚林则徐奏、缉获藉荒滋扰匪犯。及图财谋杀漕船水手多名。按律惩办。得旨、猛以济宽。当时之亟务。勉力勿懈。以副简任。　　

