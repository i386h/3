<!-- { "loadSidebar": true } -->
○先是巡城御史赓福等、拏获窃犯。送部审办。刑部承审官将原拏捕役熬审收禁。经赓福等奏参。命定亲王奕绍等查讯根究。至是奏上。得旨、本日奕绍等奏、审讯刑部司员滥刑拷讯西城捕役一案。办理殊涉颟顸。此案关二即阿昆布、原因犯窃销除旗档。本非良民。现复行窃被获。赃证明确。送部审办。即因贼犯狡供。亦应查传事主。认赃质讯。乃刑部承审司员那清阿、辄据贼供。将原拏捕役胡德等刑责跪炼熬审。迟至一月之久。始传事主。认系真赃。将捕役释放。其中显有偏袒故勘情弊。奕绍等仅就其自认疏忽供词。据以定谳。殊失朕秉公从实办事之意。奕绍、卢荫溥、赛冲阿、俱著传旨严行申饬。刑部郎中那清阿、著暂行革职。交军机大臣提案覆行严鞫。务得确情。据实具奏。　　

○以办理乌什军务出力。赏都司赵世芳、花翎。笔帖式倭克精额等蓝翎。伯克迈玛他里普等顶翎。除升选拔补有差。　　

○己巳。孝慈高皇后忌辰。遣官祭福陵。　　

○谕内阁、敬徵等奏、马兰镇添设弁兵一摺。本年孝穆皇后梓宫奉安地宫。例应设汛守护。前经添设经制外委二员。马守兵八十名。不敷更替。著再添额外外委一名。马兵六名。守兵十四名。所添马守兵。即在该镇官兵子弟内挑选。仍归两营管辖。毋庸另建兵房。其应领饷米等项。亦照两营一体支给。　　

○又谕、前据孙尔准等奏、闽商积欠银两。请酌分年限带徵。当交户部议奏。兹据该部查明闽商每年额徵课款。与历年积欠带徵银两。同时并完。力有未逮。自应量予调剂。著准其将道光六年以前积欠银二十六万一千三百三十三两零。并为一案。自道光八年起。分作六年匀完。其道光七年以后应徵银五十二万九千八百四十一两零。并为一案。自道光八年起。分作八年匀完。此项带徵银数无多。嗣后务须年清年款。毋得丝毫拖欠。更不得再请展缓。并将每年带徵银数。造册报部查核。再该省历届册报银数。核与奏销各案。多有不符。著该督等将官商未完银两。逐一划清。并将续完银数造入何年何册之处。即速专案报部。其革商未完银十二万一千八百两零。著该督等转饬严追。勒限完缴。毋任宕延。　　

○又谕、据普恭覆奏、遵旨将骁骑校广全、讯明各情一摺。前经穆郎阿奏参、广全不循规矩。朕惟恐其中另有别情。是以降旨著普恭再为审讯。兹据奏称、传集协领哈尔哈善等。隔别审讯。佥供穆郎阿在教场挑缺。饬将广全步营差使。另行更换。广全并无不循规矩之处。惟于穆郎阿散后。广全言语声高是实。广全身为骁骑校。该副都统将伊步营差使另行改派。亦属常事。伊辄高声分辨。未免浮躁。不识体制。广全著交部议处。穆郎阿并未将此原由声明。惟以广全不循规矩。遽请解任治罪。亦属太过。且该骁骑校果有不循规矩之处。穆郎阿即行单衔具摺参奏。有何不可。该副都统既与将军普恭商酌。自应俟商定后再行具奏。乃穆郎阿于拜摺后。始将摺底与普恭札商。而伊原摺内据称已与普恭扎商。意见相同。两人所奏。前后不符。殊属非是。穆郎阿亦著交部议处。　　

○谕军机大臣等、据舒英等奏、本月二十三日。在妃园寝豫备平贵人园寝前奠酒之用。突有三四十人。将库使及陈设祭器之墨即格打倒。抢出银奠池银小执壶。并银擡盏银钟等件。当即喊拏无获等语。园寝重地。辄有匪徒聚集多人。抢出祭器。实属目无法纪。著那彦成、宝兴、派委妥干员弁。严密查拏。务将该匪徒获案究办。毋稍疏纵。将此谕令知之。　　

○河东河道总督严烺、来京陛见。命山东巡抚琦善、暂兼署河东河道总督。　　

○以东河防汛抢险出力。道员麟庆等下部优叙。余升补加衔有差。　　

○庚午。上诣大高殿行礼。　　

○还宫。　　

○以河南布政使杨国桢、为巡抚。都察院左副都御史陆言、为河南布政使。　　

○旌表守正捐躯河南确山县民李进德妻蔡氏。　　

○免上年官兵经过盛京省城、及所属之开原、铁岭、法库边门、广宁、巨流河、白旗堡、小黑山、闾阳驿、锦州、小凌河、宁远、中后所、中前所、十四处旗民上年本年应纳正项米豆草束十分之四。已徵者、于来年应徵数内扣除划抵。　　

○以孟冬时享太庙。自是日始。斋戒三日。　　

○辛未。孝敬宪皇后忌辰。遣官祭泰陵。　　

○谕内阁、前据巡城御史赓福等参奏、刑部司员滥刑拷讯捕役一案。显有偏袒故勘情弊。特派留京王大臣奕绍等审办。案内关二即阿昆布一犯。本为此案缘起。必应饬拏务获。研讯明确。以便根究司员那清阿情弊。乃不俟该犯到案。仅凭那清阿自认疏忽供词。定拟奏结。又不将饬提该犯未经到案之处。于摺内声明。殊属颟顸草率。朕每于起銮出都后。简派留京王大臣。原为遇事交办。可期秉公从实。今于该司员滥刑偏袒、显而易见情弊。尚不肯切实严究。设遇重大事件。或有关在廷臣工谳狱。亦皆似此将就了事。岂不大负委任。奕绍、卢荫溥、赛冲阿、俱著交各该衙门议处。至贼犯关二、系交宛平县取保管束之犯。乃一经传提。率以不知去向申覆。迨降旨饬拏。即据步军统领衙门刻日弋获。足见前此申报不实宛平县知县张翰仙、著交部议处。卢荫溥、何淩汉、俱著交该部院察议。　　

○又谕、蒋攸铦等奏、淮扬运河减洩归江各工、拨款筹办一摺。前因洪湖水势较旺。每遇盛涨。减水奔腾下注。宣洩不及。下游州县。易致被淹。令该督等将归江归海各工。查估兴办。兹据勘明凤凰桥迤南之瓦窰铺运河一带。地势平衍。估挑新河一千三百三十余丈。临运□□牵开纤道。两边各砌甎裹头。酌留金门。接下河身挑穵宽深。盛涨时可过水一丈余尺。其紧对下游之廖家沟、及石羊董家二沟。宽深丈尺相同。现将三沟口淤嘴。量加挑切。去路宽畅。可期宣洩得力。共估需银三十万两。请将河库堰盱增培土工案内。用賸银二十八万两。拨为此项工程之用。著准其动拨。俟工竣核实报销。其酌给田价及迁移庐墓等费。约需银二万余两。准其于两淮运库内动支垫发。另行筹款归还。该督等即选派干员。先行划分工段。俟来春察看可以兴工之时。即委妥员集夫挑办。勒限完竣。务须认真经理。不可有名无实。虚糜帑项。并派委司道驻工。督催稽查。工竣后著该督等亲往验收。如工程稍有草率。即据实严参惩办。其减洩归海一路。原勘东台县之古河口王家港二河。及高邮州境内各河。工段较多。势难同时并举。著俟来秋察看情形。再行筹办。至范公堤、溱潼河、均应修培疏浚。通海各闸座间有损坏。应添置绳板。以复因时启闭旧制。著两淮盐政督同运司。饬令该管各员认真妥办。余俱照所议办理。该部知道。　　

○谕军机大臣等、蒋攸铦等奏、现办倒塘催放回空军船情形。据称春间重运。系先行排泊塘内。一经开放临黄堰。跟接渡黄。自内及外。势顺而速。今回空则系开堰等候军船渡黄。其势不能紧接。又自外入内。沙随船进。临黄水口易见淤浅。比之春间重运。较为费手。惟冀风色无大阻滞。则十月杪可以全竣等语。回空军船停泊待渡。亟应令其赶紧归次。俾得早兑早开。时已冬令。黄水日见消落。该督等现驻河干。惟当随时察看情形。如能启放御坝。自较之倒塘。更为省事迅速。总期于十月杪全数完竣。断不准稍贻误。将此谕知蒋攸铦、张井、潘锡恩、并谕讷尔经额知之。　　

○颁河南仪睢厅庆顺祠御书扁额曰神功永赖。　　

○改江西赣州镇标中营游击为题调缺。饶州营参将为部推缺。从大学士总督蒋攸铦等请也。　　

○壬申。谕内阁、户部奏、查明宝泉局库贮铜铅。请定鼓铸卯额。著自本年九月起。每月仍按六卯鼓铸。其次年三月以后卯额。届时再行察看情形具奏。现在滇省委员恒明、庆瑞、领运乙酉年两运铜斤。将次到局。其黄元吉领运乙酉年加运一起铜斤。于本年正月过龙江关。至今未据两江总督咨报过境。黎永赞领运乙酉年加运二起铜斤。于本年闰五月抵湖北汉阳县。亦未据咨报出境。著各该督抚迅即确查。严行催趱北上。并将已过龙江关之马承业、宫思晋、已入湖北境之吴廷柱、金澂等领运两戌年正运四起铜斤。一体严饬承催督催各员。实力趱运。毋任迟延。以资鼓铸。　　

○又谕、御史何辉绶奏、部院保举人员。请革去旧习一摺。京察为激扬大典。各堂官自宜秉公考核。如该御史所奏、上届保列一等人员。至下次京察。不复问其差使勤惰。尽数列入一等。其办事出力人员。尽为旧京察人员所压。固为祛除积习起见。但此等旧京察人员。如果始勤终怠。自不应仍膺上考。其才具优长、始终勤勉者。又岂容改入二等。转为司员疏通地步。朕三载考绩。一秉大公。各衙门堂官自当仰体朕心。破除情面。核实办理。总视其人之才具办事。以定权衡。不得于新旧之间。稍存轩轾。方合以人事君之义。断不可豫设成见也。　　

○大学士两江总督蒋攸铦等覆奏、苏省徵收钱漕。帮费陋规。严行禁革。得旨、实力奉行。毋畏难。毋苟且。毋避嫌怨焉。　　

○江苏巡抚陶澍覆奏、苏省新漕。因河道尚阻。仍拟暂分海运。得旨、已有旨允行海运矣。朕早料汝愿行海运。而并愿再举盘坝。同而不和。深切著明。懔之戒之。此语稍洩。是分门党矣。汝能当此重咎乎。　　

○是月。谕宗令惇亲王绵恺、嗣后太庙拈香。亲郡王贝勒贝子。俱著拈香。

大清宣宗效天符运立中体正至文圣武智勇仁慈俭勤孝敏成皇帝实录卷之一百二十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。冬。十月。癸酉朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后陵寝。　　

○遣官祭端慧皇太子园寝。　　

○颁道光八年时宪书。　　

