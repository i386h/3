<!-- { "loadSidebar": true } -->
○又谕、蒋攸铦奏、请借款造船运木、以济要工一摺。前因奉天省采办钦工木植。东省船只难以装载。降旨令蒋攸铦循照旧章。由直隶雇船赴岫岩大孤山海口接运。兹据奏称天津等县海船。与东省船只短窄情形相同。舱内不能安放大木。至熟谙大孤山海道之头舵水手。东省尚有可雇之人。议请令各船户自备料物。造成宽大海船十只。天津船户承造七只。宁河船户承造三只。分起领运。其头舵水手人等。责成各船户。协同现在收泊天津之东省船户。自赴黄县觅雇。无庸官为经理。惟造船工费甚钜。各船户一时未能全数筹备。著准在天津道海税内拨银一万五千两。借给天津宁河两县海船户承领。赶紧购料排造。迅速竣工。雇定头舵水手。限四月初出口领运。其借领银两。自道光四年起。分作五年。照数完缴归款。傥有延欠。即将承领之船户监追治罪。所造各船运竣工木之后。仍责成该船户随时修整。听其装运客货。如官有需用之处。仍听官为雇用。至天津赴岫岩大孤山运木。应得海程水脚。既无报销例案。其不敷银两。著俟工部核覆。该督再行妥议具奏办。该部知道。　　

○谕军机大臣等、本日据琦善奏、审讯临清州教匪马进忠、纠结谋逆重情。有占据临清、清河、二州县后。欲于二月起身抢劫北上等供。诘以同教之人。据孙亮亭供称。闻周振西向述该犯马进忠、嗣父马万良、曾同孙步云前往天津。传徒张学恕、张学忠、李朋年、三人。讯之马万良。亦承认曾至天津传教。当将周振西、孙步云、拏获。据孙步云供出张学恕、张学忠等、十二人。皆系马万良与该犯所传习教之人。严诘各犯有无勾结情事。则称多年并未通过信息。临清距天津较远。往返提解。恐要犯闻风窜逸。请饬直隶总督饬拏提讯等语。此案马进忠纠结谋逆。张学恕等既经习教。难保无与知逆谋。转传徒众。及李朋年等是否实已病故。均应彻底根究。蒋攸铦接奉此旨。即派明干大员。星驰前往。将琦善单开十二犯。按名密速掩捕。解省严讯。该犯等有无传徒惑众。及勾结情事。务令水落石出。如另有同教夥党。即行查拏严究。必须净绝根株。不留余孽。毋庸解往山东审讯。以期迅密。所有琦善单开张学恕等姓名住址。并著钞给阅看。将此谕令知之。　　

○又谕、本日据琦善奏、审讯临清州教匪纠结谋逆起事重情。并将已未获各犯。开单呈览。所办甚好。此案马进忠学习乾卦教。胆敢谋为不轨。定于上年十二月十五日。先抢临清州城。且封官制袍。纠人编号。派捐米石。可恨之至。经该署抚先期访获。并获首夥要犯三百余名。甚属可嘉。该署抚即督同署臬司讷尔经额、就现获各犯。详细严鞫。究出同夥未获各犯人名住址。即密速掩捕。以期净绝根株。不留余孽。如无别项情节。即可按律定拟具奏。再该署抚前奏临清州知州冯春晖、临清协副将玉贵、督率文武员弁。将该犯马进忠拏获。此案被获之由。是否被人首告。抑系该员等访闻。著该署抚确查。于定案时一并据实具奏。其孙步云供出张学恕等十二名。已有旨交蒋攸铦密速查拏。就近审办矣。将此谕令知之。　　

○协办大学士两江总督孙玉庭奏、江浙各郡水患。实由太湖分洩水道不畅所致。查太湖跨江浙苏常湖三郡。凡杭嘉湖宣歙诸路之水。无不汇归太湖。由三江分趋于海。在太湖北为刘河。即古之娄江。东南由黄浦入海者为东江。其中即为吴淞江。自乾隆二十八年大加疏浚之后。虽经先后兴挑。然海潮挟沙。日渐淤垫。旱则水不流通。灌溉难资。潦则诸水汇于太湖。仅藉一线吴淞为去路。势不能不汛溢为患。但地连数郡。工钜费繁。必须通盘打算。始可次第兴办。得旨、通省水利。攸关甚钜。岂有坐令贻误之理。必当随时相度。计出万全。方为克称职守。然要在得有实效。勿徒费周章也。悉心查勘。妥议具奏。详慎行之。　　

○浙江巡抚帅承瀛奏、遵议浙省各关收税事宜。惟海关货物有税则未及备载之项。现饬比徵定制。另行造册咨部。刊入木榜税则。使众商咸知遵守。得旨、所办是。但须实力奉行。不可徒托空言也。　　

○署山东巡抚琦善奏、谢承袭侯爵恩。得旨、汝之实心任事。才守兼优。早在朕洞鉴之中。即现办临清一案。若非汝之率属严明。又不知幻出何等情事矣。思及此。朕自喜得人之庆。汝嗣后当加倍忠勤。以佐治理。以副委任。永沐国恩于无穷也。勉之。　　

○戊寅。上御奉三无私殿。赐皇子亲藩等宴。　　

○御山高水长。赐王公大臣、蒙古王、贝勒、贝子、公、额驸、台吉、及外藩使臣等食。至庚辰皆如之。　　

○己卯。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○谕内阁、庆惠奏、请颁换司员关防一摺。乌什钱局。自嘉庆年间改由阿克苏鼓铸。关防系乾隆年间颁发。尚有钱局字样。其印房司员办理回夷事务。祇用木戳。亦于体制未合。著照所请。赏给乌什印房章京关防一颗。并将粮饷局关防篆文内。删去钱局字样。即著该大臣拟定字样。咨部照铸颁发。以昭信守。　　

○庚辰。上御正大光明殿。赐大学士尚书等宴。　　

○辛巳。谕内阁、程国仁奏、收缴鸟枪完竣、分别存销、及筹款给价一摺。民间私藏鸟枪。有干例禁。前经通谕各省。出示立限给价收缴。兹据程国仁查明黔省收缴鸟枪内。除尚堪选用者。存贮营库。不计价值。余俱变价拨抵外。尚需给银一千五百五两零。若令地方官自行捐办。恐该员等藉口赔累。著照所请。准其于库存铅运八斤节省银内。照数动支。发给承领。以清垫款。至存留枪数。为守御地方之用。现经该抚饬令该管官于枪械上錾刻姓名。编号立册存案。仍著督饬实力稽察。不使再有私藏。并严禁工匠等私造售卖。以杜弊端。其依限收缴之各地方官。著该抚核实注册。量予鼓励。　　

○壬午。谕内阁、博启图等奏、请令各仓监督。值宿巡查。以资防范。京通十五仓。各设有满汉监督。公同经理。责任綦重。该监督等向不在仓值宿。未免疏于防范。以致花户经纪等乘机舞弊。无所畏忌。嗣后各该仓满汉监督。俱著亲身驻仓。分班轮流值宿。饬令昼夜周历巡查。以冀肃清诸弊。该仓场侍郎等。仍随时密行稽察。勿任有名无实。傥查有旷误。立即严参惩办。毋稍姑息。　　

○又谕、齐克唐阿等参奏、荆州满营协领等、匿报销除旗档之闲散一摺。闲散兴顺、平素好酒。不听教训。经伊母具呈。将伊发遣黑龙江。后在配所。复因饮酒不安本分。销除旗档。改发贵州。近逢恩诏。免罪释回原籍。该管官员等。并未声报兴顺应入民籍。又含混详请给予钱粮。甚属错误。著将该佐领萨勒杭阿、防御龄福、骁骑校贵全、协领喜福、左司协领连升、托恩多布、该司章京强格等、均照齐克唐阿等所奏。交部分别议处。齐克唐阿等、系自行查出具奏。伊等察议之处。著加恩宽免。　　

○广西巡抚成格、奏参修理城工草率之知县谢澐。得旨、详细查讯。如有偷减。即行严参。以为不实心任事者戒。　　

○命前任山西布政使廉敬、以三四品京堂候补。　　

○癸未。上御山高水长。赐王公大臣、蒙古王、贝勒、台吉、及外藩使臣等食。　　

○谕内阁、蒋攸铦奏、请将筹拨奉天省采买银两、改拨直隶一摺。前因直隶本年春间展赈之后。尚需接济。饬令户部动拨银两。发交奉天省在锦县采买粟米五万石。以备支放。兹据该督奏称、此项银两。辗转筹解。耽延时日。且由海道装运天津。复须运赴各州县。脚价等项。未免多滋浮费。请酌量改拨应用。除降旨盛京将军等、令其停止采买外。著户部将筹拨采买粟米银十三万两内、即行拨给直隶银八万四千两。迅速解交该省收贮。该督于青黄不接之时。察看各属情形。如实在乏食贫民。酌借口粮。即以折色散给。俾资糊口。秋后照例徵还。毋许侵欺虚冒。　　

○又谕、蒋攸铦奏、遵查关税章程一摺。直隶天津钞关海税。近年并无短绌。惟恐日久弊生。自应认真经理。裁减家人。约束书役。俾税课日期充裕。如查有横徵等弊。及奸商偷漏情事。随时分别严参惩办。至徵收关税。月有淡旺之分。即课有多寡之别。设有短绌。仅著落经徵在任之员。按月分核计赔补。恐遇旺月则有余赀。值淡月则有赔累。未免偏枯。著照所请。统计一年亏短之数。分十二个月。照旧均摊著赔。以昭公允而重榷务。该部知道。　　

○又谕、松廷等奏、据廓尔喀国王来禀、吁恳恩施一摺。廓尔喀噶箕毕穆兴塔巴、在该部落出力办事。该国王倚赖甚深。兹据来禀。吁乞恩施。情词恳切。噶箕毕穆兴塔巴、著加恩赏给二品顶带花翎。以示奖励。　　

○谕军机大臣等、陈若霖奏、拏获兴贩妇女之江西人黄定邦、李国太、张长高、黄仕章、四犯。并摉获小手摺一个。书写人物各项别名。及鄙俚歌词。荒谬难解。讯据黄仕章供称。黄定邦并非姓黄。即系江西逃逆朱毛俚。质之张长高、李帼太、供词含糊。黄定邦亦坚不承认。所获手摺。该犯等初供。系会遇乡亲歌唱写存。继又供系添弟会流传口号歌句。供词游移。迹涉疑似。现已派委妥员。解往江西质认审办。此案黄定邦、是否逃逆朱毛俚。既经川省解赴江西。一经查讯。真伪无难立辨。著程含章于各犯解到时。提同眼目族邻。互相识认。务得确实。不许稍有含混。并严究所称添弟会如何传播。令其供吐确凿。如有夥犯。随即严密查拏。毋使漏网。若讯明黄定邦实非朱毛俚。仅止兴贩妇女。别无为匪不法情事。即将该犯等应得罪名。按律定拟具奏。将此谕令知之。　　

○又谕、寄谕盛京将军晋昌、前以直隶省需备接济赈米。节经降旨该将军等。在锦县海口。采买粟米五万石。并由部拨解银两。以便发价。本日据蒋攸铦奏、此项部拨银两。诚恐辗转耽延。将来船运到津。已在麦熟时候。且又须运赴各处。需费益属不赀。恳恩酌量改拨该省应用等语。业已降旨允行。其所需粟米五万石之处。自可无庸采买。著该将军等接奉此旨。迅速饬知该地方官。即行停止。将此谕令知之。　　

○直隶提督武隆阿奏、督饬营汛。查缉教匪马进忠案内未获各犯。得旨、此等习教之人。甚属可恶。必须严密查拏。毋留余孽。但兵弁等未免遇事邀功。扰及平民。亦不可不严行晓谕。务要周妥。慎勉为之。　　

○以广东澄海协副将张清亮、为琼州镇总兵官。　　

○挑江苏徐州邳宿运河。从协办大学士总督孙玉庭请也。　　

