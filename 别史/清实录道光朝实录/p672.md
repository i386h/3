<!-- { "loadSidebar": true } -->
○谕军机大臣等、本日据魏元烺由四百里驰奏、嘉义贼匪滋事。添派官兵剿办。加拨饷银军火器械。解往备用一摺。据奏同知王兰佩禀称、嘉义地方。南至府城。北至鹿港一带。道路梗塞。文报不通。探闻台湾镇刘廷斌、于初四日在嘉义城外与贼打仗。兵丁死伤甚多。刘廷斌亦受伤。未知驻劄何处。又闻护安平协副将周承恩、署澎湖协副将温兆凤、俱于初三日在嘉义与贼打仗。亦有被害之说。嘉义县城。连日被贼攻打。兵民协力守御。又据厦防厅禀报、有台湾贡生陈以宽、于初七夜自台湾府城到厦。询称探闻贼匪聚有万余。嘉义县城。被围甚急。离郡城一二十里。俱有贼匪。府城经文武雇募义勇。日夜固守。又据台湾道平庆来禀、护台湾左营游击周进龙、南投县丞朱懋、不知下落。刘廷斌自初三日发禀后。并无文报到省等语。此次嘉义县贼匪。旬日之间。何至聚众万余。其中必有附和被胁之人。总须散其党羽。无使愈积愈多。前据魏元烺奏调兵五千名。合之台湾一千六百五十名。兵力不为不厚。本日又据提督马济胜奏、带兵二千名。于十月十八日赴台。魏元烺又添调省城兵八百名。陆路提标兵七百名。派委员弁管带。由厦渡台。听候调遣。又续拨银三万两。解交鹿港厅收贮。并筹拨军火器械。分解台郡鹿港备用。该督接奉前次屡降谕旨。自必兼程前往。所调各路兵丁。一时未能齐到。应随到随往。分起渡台。先为策应。保护台湾府城。以固根本。前已降旨令瑚松额署理福州将军。驰驿前往。本日又降旨令马济胜于渡台后。确探刘廷斌驻劄处所。速往会合接应。并保护郡城。闻乾隆年间剿办逆匪林爽文等。马队甚为得力。将来朕或派马队兵丁赴台协剿。所需马匹。著程祖洛先为筹拨五六百匹。豫备在彼。免至临时周章。该督等总当相机速办。捦首恶而散胁从。毋稍迟延滋蔓。将此由五百里谕令知之。　　

○又谕、马济胜奏、前赴台湾剿贼。即日带印起程一摺。据称现已饬泉州城守营参将马麟辉等、先将标下兵丁配带军火器械。驰赴坩江。配载船只。一面檄调兴化协标兵丁。星速赴泉同渡。嗣又添调漳州镇标兵一千名。水师提标、金门、海坛、闽安等处兵一千名。令窦振彪等管带。均由蚶江对渡鹿港。听候调遣。并饬马麟辉等改赴厦门配渡。该提督即于十月十八日起程等语。前据平庆奏、道路梗塞。文报难通。刘廷斌在下加冬一带。杀贼甚多。无如附和者众。贼匪未能稍减。护左营游击都司周进龙、代理嘉义县事南投县丞朱懋、剿贼未知下落。本日据魏元烺奏、刘廷斌在嘉义城外打仗。传闻受伤。该提督渡台后。著即确探刘廷斌现在何处。即往接应会合。相机剿捕。迅速竣事。勿令蔓延。至台湾府城。尤为根本重地。必须加意保固。不可稍有疏虞。现已饬令程祖洛迅速渡台。并添调兵丁。在后策应贼匪自必闻风解散。立就歼除。又另片奏、请带文员委办事件。候补县丞萧宗瀚、候补未入流胡世熺、俱著准其带往。将此由五百里谕令知之。　　

○又谕、福建台湾府嘉义县。现有匪徒滋事。著杨固桢于河南全省兵丁内挑选一千名。候旨调遣。将此谕令知之。　　

○又谕、福建台湾府嘉义县。现有匪徒滋事。著桓格于西安马队兵丁内挑选三百名。候旨调遣。将此谕令知之。　　

○命署福州将军瑚松额、为钦差大臣。镶红旗蒙古都统哈哴阿、为参赞大臣。带领御前侍卫巴清德、乾清门侍卫华山泰、齐克唐阿、凯隆阿、并巴图鲁侍卫章京等三十员名。驰往台湾剿贼。　　

○散秩大臣禄义、因疾请停俸。得旨、著赏给半俸调理。　　

○旌表守正捐躯山东沂水县民孔传禄妾程氏。　　

○己卯。谕内阁、给事中祥安等奏、司付到库逾限。及官生捐项交库迟延一摺。定例解项捐项。交库俱有期限。不容稍有迟逾。兹据奏称解官投批以后。司付逾限不到。往往迟至旬日以外。难保无胥吏勒索等弊。又官生捐项。仅有挂号空册。并不将捐银按期交库。著户部将因何迟误之处。确实查明具奏。寻奏、查各司出付后。或逢银库放俸放饷。不及验收。或传解官不到尚非有意延搁。请嗣后饷鞘进城。步军统领衙门知照三库档房及户部。文批到司。限三日内付库。该库标到。照旧例五日内验收。于原付注明付回。承办司分发给实收。库大使厅发给批回。均限三日。如有勒索。许解官禀究。如由何处迟延。分别查催参处。至官生捐项。于收银前一日。将姓名银数咨库。官生自行投纳。户部无从催令上兑。应令该库酌核办理。从之。　　

○又谕、保昌奏、挑穵旱河等工完竣。据实报销一摺。道光十一年十二年热河挑穵旱河。并开通水道用过夫工银两。著该部照例核销。向来开通水道夫工银两。系热河道知会热河总管、查验办理。至奏销时始将用过银两呈报。殊不足以昭核实。嗣后著该道豫期估报该都统衙门。以凭稽核而免浮冒。　　

○又谕、玉麟等奏、筹办伊犁旗地佃种收租。作为养赡公用。并严禁弊端一摺。伊犁土宇宽广。惠远城可种地约计六万亩。巴燕岱可种地约计一万三千余亩。该将军等所请惠远城分晰地亩。租给回民耕种。岁收地租。抵放兵丁口食。节省银两。添补孤寡养赡。壮丁差操。俱著照所议办理。其巴燕岱地亩。得水较难。著该将军等督同该领队西朗阿、分投履勘。开穵水道。俟招佃得租。亦照惠远城贴补养赡差操。以收实用。并著责成各协领随时稽查。取具各佐领并无典卖侵肥切结。如有前项情弊。即将该佐领参革治罪。并将该协领严参惩办。　　

○又谕、玉麟等奏、防兵训练熟习。请令暂留之提镇各回本任一摺。哈丰阿前已有旨令其来京陛见。郭继昌著即回任。所有喀什噶尔训练操防事宜。著移交周悦胜一手接管。　　

○谕军机大臣等、昨因福建台湾府嘉义县匪徒滋事。降旨令杨国桢于河南全省兵丁内挑选一千名。听候调遣。该抚接奉此旨。即派总兵谢金章、副将徐廷彪、管带迅速起程。其都守以下员弁。著该镇等自行酌派曾经行阵各员。将此由五百里谕令知之。　　

○又谕、昨降旨令桓格于西安马队兵丁内挑选三百名。听候调遣。该将军接奉此旨。即派副都统明禅、协领忠灵、佐领善明、管带迅速起程。并著面商史谱、于该省绿营内拣派曾经行阵员弁十数员。前往听候差遣。将此由五百里谕令知之。　　

○又谕、福建台湾府嘉义县匪徒滋事。著麟庆、唐文淑、于贵州兵丁内挑选五百名。拣派副将张必禄、游击马贵等、管带迅速起程。将此由五百里谕令知之。　　

○又谕、福建台湾府嘉义县匪徒滋事。著鄂山于四川兵丁内挑选一千五百名。拣派得力将弁、及游击包乡卿、候补游击马彦彪、都司良友才、李黄等、管带迅速起程。将此由五百里谕令知之。　　

○土默特郡王衔贝勒固伦额驸玛呢巴达喇、因病请展假。允之。以理藩院尚书博启图、署正白旗领侍卫内大臣。宗人府左宗人绵偲、署正红旗蒙古都统。科尔沁扎萨克郡王僧格林沁、署管理火器营事。正白旗满洲副都统安福、署管理上虞备用处事。镶白旗蒙古都统高喀鼐署管理善扑营事。大学士长龄、署虎枪统领。　　

○广东按察使杨振麟、因病赏假。以高廉道许乃济、兼署按察使。　　

○调云南鹤丽镇总兵官汪道诚、为浙江处州镇总兵官。处州镇总兵官高明德、为鹤丽镇总兵官。　　

○以伊犁屯田丰收。予员弁议叙。赏兵丁一月盐菜银。　　

○予广东出洋淹毙守备潘恩、祭葬恤荫。兵丁郑焕高等二十六名赏恤如例。　　

○庚辰。上诣宣仁庙凝和庙拈香。　　

○命礼部尚书耆英为正使。署右侍郎内阁学士文庆为副使。持节赍册册封彤贵人舒穆噜氏为彤嫔。册文曰。朕惟六宫起化。鞠衣佐中阃之勤。九御修仪。兰殿重内官之选惟徽章之克协斯宠命之攸颁。咨尔彤贵人舒穆噜氏、质秉柔嘉。性成淑慎。饬机丝而襄事柘馆扬芬佩箴管以分猷。萱帏锡庆。兹仰承皇太后懿旨、晋封尔为彤嫔。申之册命。尔其恩承芝检。迓蕃祉以长膺。度式椒涂。励芳规而益懋钦哉。　　

○谕内阁、和福奏、查办＜?口英＞咭唎夷船不力。特参隐讳捏报、及擅离汛守各员弁兵役。请交部分别议处。并自请严议一摺。盖州属连云岛海口守汛卡官骁骑校富明阿、巡查防范。是其专责。自应带领兵役。梭织巡逻。何得任意擅离汛守。以致夷人登岸入城。盖州防守尉集成、于同城官兵擅离汛守。不能查出揭报于前。盖平县知县张攀桂、扶同隐讳病毙夷人。及夷人入城。会报守汛兵役盘获。意存规避。捏报于后。均属咎无可辞。骁骑校富明阿著革职。领催兵等著革役。防守尉集成、知县张攀桂、著交部分别严加议处。和福著改为交部议处。　　

○又谕、台湾嘉义县匪徒滋事。昨降旨颁给瑚松额钦差大臣关防。哈哴阿授为参赞大臣。并派侍卫巴清德、华山泰、齐克唐阿、凯隆阿、驰驿前往。再著拣派曾经出兵之巴图鲁侍卫章京等三十员名。一同驰驿。所需车马。照例逐站更替。著各督抚饬委各地方官妥为照料。俾得迅速遄行。毋稍迟误。该侍卫等务须恪守纪律。秋毫无犯。傥有骚扰不法。著该督抚据实参奏。仍著瑚松额等随时申诫。严明约束。不得丝毫扰累。如有违犯。奏明严行惩办。决不宽贷。　　

○赏钦差大臣瑚松额、参先大臣哈哴阿、及侍卫巴清德等治装银有差。　　

○以办赈劝捐出力。予安徽知州高垂庆等升叙有差。　　

○以督办无为州坝工出力。予安徽知州王恩植等议叙有差。　　

○辛巳。旌表守正捐躯直隶广昌县民刘义全妻王氏。　　

○壬午。谕内阁、御史徐培深奏、解库银两。应令官解官交。不得假手吏胥。以杜弊端一摺。各省解库银两。如皆系官解官交。何至有截留在外。虚出实收之弊。嗣后各省及各关解项交库时。著查库科道饬令解官眼。同劈鞘兑收。如解官不自到库。而他人代交者。即指名参办。并查系何人代交。即送交刑部究办。　　

○又谕、那清安等奏、查库御史。年力就衰。请旨彻回一摺。所奏甚是。御史有稽查纠劾之责。一切差使。自须年力强健。方可耳目周察。库务关系钱粮出入。现当整顿之时。尤须得人经理。给事中祥安年力就衰。精神不能周到。著即撤回本衙门当差。稽查银库御史。著扎克三去。　　

○实授博启图正白旗领侍卫内大臣。　　

○添设古北口外丰宁县属依玛图霍罗地方八品委署骁骑校一员。乡长四名。从察哈尔都统武忠额等请也。　　

