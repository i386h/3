<!-- { "loadSidebar": true } -->
○辛酉。引见癸未科散馆、及补行散馆人员。得旨、此次散馆之清书二甲庶吉士李品芳、汉书二甲庶吉士孙瑞珍、陶福恒黄士瀛、常大淳、黄仲容、刘源灏、徐宝善、丁善庆、郑绍谦、池生春、鲍文淳、汪世樽、杜受田、卞士云、高树勋、黄爵滋、俱著授为编修。清书三甲庶吉士李莼、林士傅、汉书三甲庶吉士周仲墀、俱著授为检讨。沈拱辰、李彦彬、石景芬、龚文龄、蒋方正、盛增、杜中士、万贡珍、宗室华德、李菡芳、鲍俊、俱著以部属用。梁宝常、王燕堂、孙济、曾毓璜、胡德璜、褚登、袁履方、王成璐、郑敦亮、周良卿、张洵、岳维城、郑秉恬、俱著以知县即用。和色本、丁铠、韩振欧、俱著归原班铨选。　　

○以吏部右侍郎贵庆、为繙译会试知贡举。大学士托津、为满洲繙译会试正考官。户部左侍郎博启图、为副考官。　　

○壬戌。命于十三日黑龙潭。觉生寺。设坛祈雨。　　

○以翰林院侍读毛树棠、充日讲起居注官。碓中府少詹事沈岐、署日讲起居注官。　　

○癸亥。署河东河道总督严烺奏、筹济运河水势。催提回空军船。得旨、空重船只。如有不能浮送。耽延阻滞。惟汝是问。懔之勉之。　　

○前任广东水师提督陈梦熊、以年老休致。　　

○甲子。上诣黑龙潭神祠拈香。命皇长子奕纬、瑞亲王绵忻、分诣觉生寺宣仁庙。拈香。　　

○乙丑。谕内阁、户部奏、海运沙船。陆续到津。据验收大臣咨送米样。查验实系一律乾洁。著仓场侍郎严饬各仓监督、加谨收贮。板席铺垫妥协。气筒如数安置。开放时如有霉坏。定行重惩不贷。并著直隶总督转饬沿途押送剥船各员。实力催趱。不致稍有停留。所需苫盖之席片等物。务须一律齐备。张任渗漏潮湿干咎。　　

○以云贵督标中军副将怀唐阿、为云南普洱镇总兵官。　　

○以山东聊城、堂邑、博平、茌平、莘、冠、馆陶、高唐、八州。县并东昌卫粮价增昂。命平粜仓谷。　　

○丙寅。月食。　　

○谕军机大臣等、本日都察院奏、陕西大荔县民人朱士成、控告回匪牧放羊马。践食禾苗。复聚众焚抢逞凶一案。已明降谕旨、交鄂山督同臬司严拏。审办矣。回民纵放羊群。践食禾苗。最为农民之害。往往有因乡民驱逐。辄复聚众逞凶之事。地方官早应严行饬禁。此案该民人朱士成所控回匪等纵羊食禾。复纠众焚抢。该县既经勘验属实。拏获案犯于邪子虎、于四娃、于起蛟、三人。讯据供认殴抢不讳。即应严究夥党。悉数查拏惩办。何以辄将该犯等释放。并因乡约朱正己、不敢私和。竟加掌责。是否该民人一面之词。抑该县意存消弭。延案不办。均不可不撤底根究。著该抚即饬该县将知名指控之于邪子虎等三十六人。严拏务获。并饬提一干人证。秉公严审。务得确情无许存化大为小之见。致有枉纵。将此谕令知之。　　

○丁卯。谕内阁、那彦成奏、改立禁地碣桩一摺。东陵青桩内石界。半多碎石浮垒。日久书字恐易脱落。前经降旨改用石碣。并令清查官山内民户确数。兹据该督奏称、现就各地面相机办理。将有石处所。用本山浮石栽立石碣。深凿界石字样。其无石之处。间用木桩、深凿界桩字样。所有民户地段。逐一查明勘丈。栽立石碣木桩。均已一律完竣。惟地面辽阔。看守宜严。著马兰镇责成汛弁、各据汛地梭织巡查。如有增添民户。展垦地亩。并将碣桩那移短少者。随时移会地方官查拏究办。并按月取具该乡地牌头甘结存案。每年仍令该督派委大员、周历查勘一次。傥武弁乡牌人等原查不实。立即参办。其应需立界工料银两。现由该藩司筹动库贮充公闲款银三千两。其余经费。已据府州县自行捐办著毋庸造册报销。　　

○谕军机大臣等、那彦成奏、缉获习教匪徒一摺。此案承德府属卢胡子沟地方。民人徐学宽习教。经该府拏获。讯据该犯供称、乾隆六十年有山东武城县人李士明、在唐兴家做工。跪香念佛。该犯与唐兴唐旺朱三、拜李士明为师。嗣李士明因无人相信。于嘉庆五年回籍。总未出口。亦无音信唐兴现已病故。该犯复传徒马拴儿暨平泉州人梁得、梁六、梁八、梁善、伊弟、徐五子、徐对儿、均随同跪香念佛。并未骗钱惑众。亦无经卷佛像。并将马拴儿、暨唐旺获案唐旺供认拜师念佛属实。伊故兄唐兴、收已故之刘荣、周道、及现往关东居住之张五、张六为徒。伊因庄农无暇跪香。并未傅徒伊子侄唐幅贵等、俱未习教。马拴儿供认拜师属实。匪徒习教最为风俗人心之害。自应严拏惩办。以净根株。该犯等习教年久。传徒恐不止此数人。即据供并未惑众骗钱。亦难保非有心狡卸。亟应明确究办。惟口外距省窎远。提省审办。转致耽延。遇案内应讯这人。查拏亦多不便著交那清安、就近亲提现获各犯严审。按律定拟具奏。并严缉逸犯朱三等务获。归案究办。毋任远扬漏网。将此谕令知之。　　

○直隶总督那彦成奏、通永道徵收木税。近因粮艘盘坝转运。未能携带木植。请暂减税银二成。从之。　　

○江西巡抚韩文绮奏、各帮军船新旧两运行月银两。请照旧数支给。从之。　　

○旌表守正捐躯江苏萧县民余马妻王氏。　　

○戊辰。孝端文皇后忌辰。遣官祭昭陵。　　

○上诣绮春园问皇太后安。　　

○赏故土尔扈特副盟长公衔扎萨克头等台吉贡格策楞银一百两治丧。　　

○己巳。礼部以繙译会试中额请。得旨、取中四名。　　

○直隶提督何占鳌奏、捐掣擡枪等件。挑选弁兵演练。得旨嘉奖。　　

○赏会试年老举人陆云从等九名、司业检讨学正职衔有差。　　

○庚午。命皇长子奕纬、诣黑龙潭。惠郡王绵愉诣觉生寺。谢雨。并命瑞亲王绵忻、诣宣仁庙。拈香祗谢。　　

○谕内阁、琦善等奏、海运漕粮。到天津用项不敷。请筹款续解等语。本年办理海运。事属创始。一切用款。均无成例可循。前经该督等两次筹款。解往天津。尚不敷纤夫露囤等款银二万余两。此外恐仍有续增之项。自应酌量筹拨。著照所请、准其在苏粮道库节省漕项内、再行动拨银五万两迅即委员解往天津。以资应用。俟全漕完竣后。按照前后解过银数。查明在通。仓支用者。由仓场衙门核销。在天津支用者。由直隶省核销。　　

○谕军机大臣等、陶澍奏、请饬催沙船以速海运。据称现计存米尚有三十余万石专待前船回棹方能全行起运。海船自南赴北。总以四五月夏至前后、南风司令。最为相宜。至六月中旬、风暴靡常。即难行走。其办运员役人夫。亦须及早竣事。方可裁撤以节经费等语。穆彰阿接奉此旨。即将现到沙船。加紧剥运。愈速愈妙。并迅速收买余米。俾沙船得以早归。无误二次接运。并著那彦成、晋昌常文、盛泰等、转饬各该地方官、催饬沙船迅即装货回南。并飞咨沿途海口。催令迅速趱行。俾得顺趁风汛。赶装二运。无再迟误。将此各谕令知之。　　

○江苏巡抚陶澍奏、昭文县入官房屋。捐设义仓。拟照续估价值缴买。其不敷原估之数。请予豁免。从之。　　

○南河副总河潘锡恩奏报任事。得旨、加慎加勉。实力修防。河工一切恶习。必当悉行破除。诸凡与琦善、张井、秉公细商。妥为办理。固不可任性偏执。亦不可随同上下。懔之。无负简任。　　

○赏丁忧在籍前任江苏按察使林则徐、三品卿衔。署两淮盐政。　　

○命江苏出粜积年缓带漕米。　　

○辛未。以大学士托津、曹振镛、户部尚书黄钺、吏部左侍郎王引之、右侍郎杜堮户部左侍郎李宗昉、兵部右侍郎武忠额、都察院左副都御史韩鼎晋、为殿试读卷官。　　

○命湖南提督阎俊烈来京。以前任西安将军桓格、为湖南提督。　　

○湖南绥靖镇总兵官海麟、以年老休致。　　

○封闭广西武宣县龙华山硝厂。从护巡抚潘恭辰请也。　　

○贷湖北德安、宜都、二营上年被水被旱兵丁仓谷。　　

○以山西祁临汾、太平、洪洞、浮山、翼城、汾西、乡宁、孝义临大同、凤台、陵川、猗氏、荣河、万泉、虞乡、寿阳、定襄、解、夏、河津、闻喜、赵城、灵石、隰、蒲、二十七州县并丰镇、和林格尔、托克托城、三厅上年歉收。命平粜仓谷。缓买陶曲、太原、榆次、徐沟、岢岚、临汾、天镇、右玉、宁武、静乐、五台、平陆、芮城霍、灵石、十五州县节年动缺米石。并展缓隰州。应徵旧欠仓谷。　　

