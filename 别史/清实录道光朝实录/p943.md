<!-- { "loadSidebar": true } -->
○以祭社稷坛。自是日始。斋戒三日。　　

○丙子。谕内阁、据刑部奏、现审案内牵涉王公职官。著派仁寿、载铨、会同军机大臣、刑部堂官、严行审讯。理藩院郎中松杰、刑部员外郎吉清、觉罗庆启、俱著解任归案审讯。其在逃之尼僧幅儿、禄儿、顺儿、傻子、真奎、真幅、真喜、长安、及该庙雇工赵四、辛二、毛二、老张、李四、伎女定儿、玉佩、二格、柳李氏等。著步军统领衙门、顺天府、五城、一体严拏。务获究办。　　

○丁丑。宗人府进呈新修玉牒。上诣乾清宫东暖阁行礼。恭阅。送寿皇殿东西室尊藏。　　

○祭先师孔子。遣大学士王鼎行礼。　　

○陕西巡抚富呢扬阿奏、遵议钱票磨兑章程。查钱票不必全禁。亦不必骤禁。应定于某月某日起。凡以银易钱者。某字号受银。即出某字号之票。不准以他人字号之票作抵。则钱票不禁、而外兑自免。违者照诓骗财物律治罪。如此明定章程。庶银价不至昂贵。商民两得其便矣。得旨。依议行之。如日后有不便之处。不妨随时变通也。　　

○户部议准、江西巡抚裕泰疏报、鄱阳县开垦洲地九顷八十亩有奇。照例升科。从之。　　

○戊寅。祭大社。大稷。上亲诣行礼。　　

○太宗文皇帝忌辰。遣官祭昭陵。　　

○幸圆明园。　　

○己卯。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公等。行庆贺礼。　　

○御同乐园。赐皇子及内廷王公大臣蒙古王公等食。　　

○谕内阁、朕临御以来。寰宇乂安。中外褆福。道光十一年。朕五旬万寿庆辰。曾降旨特开乡会试恩科。瞬届二十一年。六旬万寿。仰荷昊苍眷佑。圣母皇太后慈福覃敷。薄海臣民。同跻仁寿。允宜重开庆榜。嘉惠艺林。除恩诏条款。届期颁发外。所有下届乡会试正科。著于十九年八月。二十年三月。豫先举行。二十年秋。举行恩科乡试。二十一年春。举行恩科会试。用示朕宏敷教泽。行庆作人至意。该部即遵谕行。　　

○庚辰。太祖高皇帝忌辰。遣官祭福陵。　　

○谕军机大臣等、西北两路。为边防要地。该处将军大臣等。固当廉明表率。即员弁兵丁。亦应操防练习。屏斥嬉游。方为有备无患。朕闻该处近多演剧游戏。以唱太平歌为名。彩服登场。欢呼取乐。竟有兵丁扮作戏剧。荡检踰闲。不成事体。兵弁习勤讲武。日久自成劲旅。似此违例骫法。尚安望其折冲御侮耶。著奕山、廉敬、恩特亨额等。细加访察。如有此种恶习。立即严行惩办。毋使相沿日久。渐染浇风。是为至要。将此各谕令知之。　　

○以正白旗领侍卫内大臣特依顺保、管内外火器营事。　　

○辛巳。上奉皇太后幸同乐园。进膳。赐皇子及内廷王公大臣蒙古王公等食。　　

○江西道御史李莼奏、请酌定解员投批章程。下三库大臣议。寻议、查各省解交缎匹颜料。并饭银等项。由崇文门查明进城日期。登记号簿。限三日内、连文批移交户部大使厅查收。如移文逾限。即将此文迟延之书吏责惩。至物料验收之后。该库该司。均限以三日给与实收批回。如此明定章程。庶解员不致缓于投文。而书吏不敢舞弊。从之。　　

○壬午。上诣安佑宫行礼。　　

○予告户部尚书黄钺、谢其子富民、授礼部员外郎恩。得旨、江湖阻隔。倏尔数年矣。想精力自必如常。知卿原不假薓苓之力。聊申眷念耳。转瞬明秋。特颁庆赐。卿其善自静摄。朕欣待之也。　　

○贷江苏徐州府浚白塘等河银。　　

○癸未。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○遣官祭昭忠祠。　　

○甲申。月食。　　

○乙酉。谕内阁、御史汪于泗奏、请修葺顺天府署一摺。各衙门屋宇。如果年久倾圯。应行修葺。例由该衙门自行具奏。请旨核办。御史虽有风闻言事之责。不应越俎陈奏。所请著毋庸议。　　

○丙戌。谕内阁、前据御史步际桐奏、山东章邱等县杈丫白云二山庙会。有会集教徒情事。降旨令经额布查办。兹据该抚奏称、查明章邱县杈槎山。有孤石大夫庙。高广仅三尺余。旁止草房数间。不堪容止人众。淄川县白云山。有泰山行宫等庙。亦系民间香火社会。习俗相沿。敬神祈福。均无聚众传徒。自为头目等情。愚民习教传徒。最为风俗人心之害。自应严行查办。至民间赛会烧香。与倡立教会。虽属有间。然各庙会期。聚集人众。难保不良莠混淆。著该抚即督饬各州县。严加查访。随时饬禁。其孤石大夫庙。并著即行拆毁。以杜淆惑而正风俗。　　

○又谕、栗毓美奏、请展启坝日期等语。据奏运河朱姬庄拦河大坝。自堵合以来。已阅四旬。收水无多。若照原奏八月初旬启坝。于来年全漕宣济无资。请将本年回空各帮。尽数提至拦河坝以北。停候启坝。将启坝之期。展尽八月以内等情。朱姬庄堵筑拦河大坝。原期收足湖水。以济来年重运。惟现在帮船。正须赶紧南下。若令停候启坝。于回空期限。是否不致迟误。著栗毓美、会同周天爵、妥议办理。　　

○又谕、林则徐钱宝琛奏、查拏烟贩。收缴烟具情形各等语。鸦片烟流毒中国。为害已久。现经该督抚等剀切晓谕。严行禁止。设局收缴烟具。数月以来。军民人等。咸知畏法。该地方官等。亦能力加振作。现在湖北省拏获及首缴烟土烟膏。共一万二千余两。收缴烟枪一千二百六十余杆。湖南省报获烟贩十余起。收缴烟枪三千五百四十余杆。均已分别劈毁。所办甚属认真。可见地方公事。果能振刷精神。实心查办。自可渐有成效。该督抚等惟当督饬所属。乘机谕戒。有犯必惩。呈缴者予以自新。隐匿者力加摉捕。断不准始勤终怠。日久视为具文。总期骫靡积习。立即挽回。方为不负委任。所有拏获烟土为数最多之湖北汉阳县知县郭觐宸、著加恩赏加知州升衔。以示鼓励。　　

○又谕、前据黄爵滋奏、山东巨盗李三知县、闻拏拒捕等情。当降旨著经额布确查密拏。兹据该抚查明李三知县、即李三之现。系菏泽县捻匪案内逸犯。前经该县拏获。被许奉刚等纠众夺放。究在何处潜匿。不知确踪等语。此等匪犯。必应认真查拏。岂容任其远扬。著即严饬兖州沂州曹州等府。设法密拏。并密委员弁。分赴各该处购线追捕。务令克期就获。尽法惩办。傥日久玩生。致稽显戮。惟该抚是问。懔之。寻奏、拏获李三之现。审明历次盗劫。按律拟斩立决。从之。　　

○又谕、松杰、前经成格、武忠额、以该员老成练达。明干有为。保举堪胜副都统。兹因尼僧广真案内。讯出该员有游庙听曲情事。到案时犹复供词狡展。形同无赖。此等劣员。该尚书等何得滥行出考保荐。成格、武忠额、均著交部严加议处。　　

○谕军机大臣等、前据善英奏参、乍浦右营镶蓝旗满洲武举恒庆。充当兵部差官。于上年七月回营。旋于本年三月。呈请携眷带子进京当差。当经该副都统批驳。恒庆不遵批饬。立时起身。该副都统差派兵丁。跟尾密探。直至该差官船出浒墅关。始行具摺参奏等语。当降旨饬令兵部于恒庆到京赴部时查讯。旋据恒庆供称、上年七月初七日回乍浦时禀见。该副都统不见。月半前后。又到公署。适值善英率领伊子并戈什哈二三十名。在二堂弹唱二簧调。锣鼓喧鸣。本年三月。在本佐领衙门。禀请进京当差。并恳赏伊子雅灵阿假期。护送家眷进京。又到印房协领右司协领衙门求过。该佐领等、吩咐不用呈子。临时又在副都统衙门禀辞。戈什哈章京。小名大黄牛。传述副都统吩咐知道了。并未派人追赶等语。昨善英到京。降旨饬令军机大臣传讯。据善英供恒庆递呈告假。曾比拟例案。亲笔批驳。不准携子进京。复令佐领在二堂背念与该差官知道。该差官不遵。立刻起程。至署内演唱二簧。不但上年七月无此事。即平素亦无此事。质之恒庆。则称实未递呈。已向佐领协领禀明告假情由。并称该副都统署内。有领催罗阿常、唐连闰、前锋禄明、时常演唱二簧。其余有钱粮兵丁。能演唱者不下二三十人。该处鬨传。无人不知等语。朕思恒庆之子雅灵阿、身充步甲。如果告假合例。该副都统何须勒掯。傥不合例。亦可革退。令其自便。即令该差官不遵功令。岂难截留。按例惩办。何必遣人密探舟过浒墅关。始行参奏。至恒庆供佐领等谕令不必递呈。难保不为私自进京回护地步。然该佐领协领等。果奉副都统批驳。岂有不传谕恒庆之理。据善英称在二堂将批词吩咐恒庆。恒庆安得诿为不知。胆敢即时起程。种种疑窦。实所不解。该副都统署内兵弁人等。按籍可稽。如果有二三十名演唱二簧。远近传播。甚易采访。该员等现在恃无质对。各执一词。殊难凭信。著乌尔恭额、长喜、即将指出各情。严密访察。一面调取原呈。一面传到佐领音登布、骁骑校星额特依、协领德克济布、讯以既经吩咐恒庆告假不用递呈。该副都统所批之呈。从何而来。其呈内批驳之语。曾否告知恒庆。恒庆身充差官。胆敢与副都统抗拒。其平日有无嫌隙。并传到罗阿常、唐连闰、禄明、三人。讯以果否演唱二簧。此外尚有何人平素在署内演唱。步甲雅灵阿告假送眷。是否合例。著乌尔恭额等一并细心查明。确讯具奏。不准消弭瞻徇。致有不实不尽。将此各谕令知之。　　

○添购东河豫防碎石。从河道总督栗毓美请也。　　

○免云南铜厂民欠无著工本银。　　

○丁亥。上诣绮春园问皇太后安。　　

○以前任宁古塔副都统伊勒东阿、为三姓副都统。　　

○戊子。致仕大学士阮元回籍。晋太子太保。　　

