<!-- { "loadSidebar": true } -->
○大学士扬威将军长龄等议驳、御史达镛条奏变通新疆换防章程。一、伊犁满营。生齿日繁。驻防余丁。例挑绿营。请抽拨一两营往南路驻防。以旗人挑补空缺。查现在绿营生齿亦繁。焉有空缺。若余丁抽拨南疆。多则本境空虚。少则无济于事。且合计一二营兵数。不能满抵防御。未免徒事更张。一、防兵征兵内。择无老亲及有次丁者。派充驻防。查防兵征兵内。其家无老亲者。难保必有次丁。其有次丁者。亦不肯抛离父母。若纷纷查询。转致有所藉口。徒费周章。一、该兵家属官为资送。数年后差操勇于自卫。其得力必倍于客兵。查向来防兵。皆单身赴防。若改驻防。则长途携眷。受累难堪。钱粮安能按家口增益。各城内亦无隙地可建房屋。其柴薪皆远取百里外。向系五兵轮运共爨。若改眷兵。祇能各顾各家。势难复事差操。至调遣防兵。无室家之累。随调即可随发。驻防有内顾之忧。不能多派分援。是驻防实不如换防之得力。一、善后事竣。西路无须多兵。不难散遣归农。查回疆可耕之地。尽是回人本业。其余或不能引溉。或须分拨招民试种。如将兵丁散遣。携眷从耕。毫无养赡。又无力移归。即与罪遣无异。该御史所奏。均属窒碍难行。奏入。谕军机大臣等、本日据长龄等议驳御史达镛新疆换防章程、请加变通一摺。前据该御史奏、更换防兵糜费。请为经久之计。朕即觉其不可行。本日长龄等指驳四条。朕详加披阅。所议俱是。该御史所奏。著毋庸议。长龄现已自兰州起程。著于路过山西时。将交审案件讯明。即行来京复命。将此谕知长龄、并谕杨遇春知之。　　

○湖广道御史冯赞勋奏、请复设巡察官、观风整俗。得旨、著大学士军机大臣会同吏部都察院妥议具奏。寻议、该御史请照雍正年间设巡察官遍行各府。专司巡察。其地方呈词。督抚己审结而翻控者。准其亲提审讯。惟各省督抚。悉由灼知慎简。受恩既重。扬历亦久。若尽委其任于巡察。是未示信任于重臣。而专寄耳目于新进。设奉使非人。私谒苞苴。皆所不免。是畀以纠劾官吏之权。适足开馈遗逢迎之渐。所请应毋庸议。从之。　　

○宗人府奏、臣衙门现审案件。俱会同刑部户部办理。请仍照向例。由主稿衙门每月开具现审节略。注明收审日期。于月终会同具奏一次。并由主稿衙门交该科道于每月注销清册。逐件核对。按限详查。以昭核实而归画一。从之。　　

○以吏部右侍郎汤金钊、为江南乡试正考官。翰林院检讨龚文焕、为副考官。编修王玥、为陕西乡试正考官。赵光、为副考官。　　

○己亥。上诣绮春园问皇太后安。　　

○谕内阁、前因京师亢旱。朕躬祀天神坛。社稷坛。本月十八日。复步祷方泽祈雨。竭诚吁恳。均蒙浓云四布。微雨飘洒。尚未渥沛甘霖。现在节届大暑。迫不可待。朕心弥形焦灼。敬稽乾隆二十四年。皇祖高宗纯皇帝恭行大雩之礼。朕夙夜战兢。省躬思过。特亲撰祝文。择于六月二十八日。敬举大雩典礼。摅诚步祷。为民请命。以祈天祐。二十五日。即进宫撤膳虔斋。敬谨待命。斋戒之日。戴纬帽。穿常服。不挂朝珠。二十七日。阅视祝版。恭诣天坛斋宿。戴雨缨帽。穿青褂。二十八日。礼成后。穿常服。不挂朝珠。所有应行典礼。各该衙门即照例敬谨豫备。　　

○又谕、本年入夏以来。京畿一带。甚形亢旱。麦收歉薄。粮价增昂。朕廑念农田。焦劳宵旰。前经降旨、令直隶总督顺天府府尹豫查仓储实贮确数。及何处可以采买。何处可以动支。详加筹画。并准将各王公官员认买豆石扣留。以备将来赈粜之用。现在节届大暑。尚未获沛甘霖。自应亟筹接济。著仓场侍郎于仓贮粮石内。可以动拨若干。发交五城。分设厂座。减价平粜。以济民食。此系加惠穷黎之事。该城御史务妥为经理。并著都察院堂官随时前往各厂严密稽查。如有奸胥市侩。冒领囤积居奇。立即严拏惩办。其设厂定期。并拨用何项米石。及如何减价之处。该部查照向例。迅速妥议具奏。　　

○又谕、给事中孙善宝奏、豫筹接济民食等语。今岁豫东二省。麦收尚好。商贩自运粮石北来售卖。于畿辅民食。不无裨益。著直隶总督通饬各地方官出示晓谕。遇有北上商船。所过闸座关隘。不准留难。如值水浅之处。并饬地方官量为疏通。俾得遄行。以资接济。　　

○谕军机大臣等、寄谕直隶总督琦善、本年京师亢旱。畿辅一带。二麦歉收。现在节届大暑。未沛甘霖。乏食穷黎。亟宜妥为安辑。前经降旨、交该督将仓储实贮确数。详加查核。并何处可以采买。何处可以动支。以备将来赈粜之用。本日据耆英等奏、近日东直朝阳等门。日进贫民百余人及数十人不等。请豫筹弹压。又据给事中阿成奏、外来饥民。携男负女。沿街乞食等语。直隶地方。入夏以来。农田未得透雨。小民素鲜盖藏。亟于谋食。地方官果能早为筹画。设法抚绥。不使一夫流离失所。该民人等亦何至轻去其乡。四散乞食。是该督不能率属妥筹。实心办理。已可概见。且京师粮价本昂。若再听流民聚处。食指日繁。易启商贾居奇之渐。并恐愈聚愈众。日久别滋事端。尚复成何事体。著该督严饬所属。速行妥议章程。认真经理。无许任意延宕。傥办理不善。嗣后附近穷黎。再有结队成群。来京觅食。甚或扰累地方、及为匪不法情事。惟该督是问。将此谕令知之。　　

○又谕、本年畿辅一带。久形亢旱。麦收歉薄。小民口食维艰。前经降旨、交申启贤等将顺天所属各州县仓贮确数。并何处可以采买。何处可以动支。详加查核。以备赈粜之用。本日据耆英等、并给事中阿成、各奏称近日京城外来乞食流民。成群结队等语。京畿附近地方。二麦歉收。现届大暑。仍未获沛甘霖。乏食穷黎。自应豫行筹画。俾安乡里。何以现在穷民。纷纷来京就食。是该地方官办理不善。已可概见。著该府尹等严饬所属。速行妥议救荒良策。次第举行。勿使一夫流离失所。奔走远来。傥不能实力奉行。再有附近饥民。来京乞食。甚或藉口谋生。别滋扰累、及为匪不法情事。该府尹等不能当此重咎也。将此谕令知之。　　

○又谕、有人参奏、绍兴差役幕友绅士。皆为库书羽翼。已革库书潘鸣皋、徐燮堂、尤为罪魁。潘鸣皋问徒遇赦。令亲戚子侄辈王耀如等三四十人。充当各房书吏、及各班头役杂役。每遇公事。潘鸣皋先入署关说。然后令其子侄辈逼索赃银。稍不如意。即遭拘系。徐燮堂于道光八年。山阴县职员周洤与周张氏争继一案。徐燮堂纠同捐纳道员章长龄率众抄抢。经刘彬士访闻斥革。该县张霄极意庇护。将从前被控各案。尽行抽换。又嘱院幕任觉村寝其事。徐燮堂被革。令妻弟任炳南出名充当库书。伊在身后主持。破人家产。不一而足。徐燮堂曾充皂隶。其二子违例报捐职官。其差役最悍者。山阴则秋十锦、骆志信父子、谢三、皆为潘鸣皋心腹。会稽则薛魁、即妄拏任肇基为任松宇者。其次则车耀、潘光宗、潘大五、皆为徐燮堂心腹。今惟薛魁因案获罪。余仍唆讼无所不至。即使讯明斥革。而不日更名复充。幕友如赵朗夫、徐福堂、宋三洲、陈厚斋、孙益堂、或偷漏消息。或出卖批词。或寝搁案件。或开脱罪囚。所得赃银。盈千累万。绅士如捐纳道员章长龄、捐五品衔平大治、王惟宾、捐六品衔钟南乔、皆与潘鸣皋徐燮堂为密友。又告病臬司李澐、前因为绍兴佐杂歛钱祝寿。经王祚恺告发。解闽质讯。仍未歛迹。终年干预公事。关说讼案。过付赃私。李澐常挟妓宴饮于赵姓花园。有香店之妇淫丑夙著。李澐与其夫王文漋、往来甚密等语。浙省吏治废弛。库吏专恣。差役暴横。幕友勾通。绅士干预。如果属实。大干法纪。此案著交程祖洛于路过浙江时。会同何淩汉、将摺内所指各情节。逐款确切讯明。严行惩办。以除民害而挽浇风。毋许存化大为小之见。何淩汉接奉此旨、著赶紧办理录科事竣。即会同程祖洛认真查办。毋许稍有瞻徇。傥颟顸了事。经朕别有访闻。惟程祖洛何淩汉是问。恐不能当此重咎也。原摺著钞给阅看。将此各谕令知之。寻奏、讯明库书徐燮堂、并无充过皂隶。其子并非违例朦捐。惟妻弟任炳南接充库书。仍系徐燮堂暗中代办。又于周洤与周栗争继一案。照料讼案。得有酬谢。应从重发极边烟瘴充军。幕友赵朗夫、于周栗争继涉讼得赃。照例发近边充军。任炳南容留徐燮堂隐身办事。徐福堂于就馆处所。销卖布匹。并差役车耀、秋十锦、骆元、谢三、于控案各受饭食钱文。俱各按律问拟。潘鸣皋尚无另犯不法劣迹。徒役未满。仍行发配。库书王耀如、粮书潘治平、潘召棠、户书徐廷椿、俱系徐燮堂潘鸣皋弟侄亲戚。一并斥革。与己经退卯之徐廷举、徐载扬、饬县存记。永远不准更名复充。捐职道员章长龄、五品衔平大治、王惟宾、六品衔钟南乔、并无关说得赃确据。宋三洲、孙益堂、亦未在本地作幕。陈厚斋拟批呈词。系属照例。潘大五、潘光宗、讯非徐燮堂心腹。均毋庸议。幕友任觉村、查讯尚无寝拦案件情事。仍与案内幕友。均不准在本省各衙门就馆。告病在籍臬司李澐、讯无交结干谒别情。惟在赵姓花园听唱宴饮。即与挟妓饮酒无异。应请旨革职。下部议。从之。　　

