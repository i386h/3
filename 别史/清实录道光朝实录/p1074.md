<!-- { "loadSidebar": true } -->
○又谕、据奕山等奏、六月初四日。海面飓风陡发。所有尖沙嘴裙带路帐房寮篷。悉被吹卷无存。所造之屋。亦并折毁埽荡一空等语。是该处已无房寮可住。自不致仍有夷人在岸占踞。乃昨据裕谦奏、捦获夷匪。供称香港地方。现在岸上有兵一千名。兵房数百间。与该将军等所奏情形。何以迥不相符。著即详细查明。据实具奏再关天培阵亡时。不肯点炮。及火门透水之兵丁。必应严拏从重惩治。并庆宇、达邦阿二员究竟如何下落。均经降旨饬查。何以延未覆奏。著即一并查明。迅速具奏。将此谕令知之。　　

○又谕、朕闻＜?口英＞咭唎逆夷在浙滋扰。有越南国贸易人。声言＜?口英＞夷悖乱天常。称兵犯顺。并云彼国善制船炮。工且迅速各项火器。精于＜?口英＞咭唎所为。若有文檄与之。彼国自能效顺等语。逆夷近日叠肆猖獗。必应设法大加惩创。越南是否素为该夷所最畏。船炮火器。是否能制＜?口英＞夷之命。其愿为效顺之语。果否出于至诚。抑系别有所图。著祁＜?土贡＞、梁宝常、确探密查。并于接奉后。密行知照广西巡抚周之琦。一体查探。据实具奏。事关重大。毋稍含混亦慎勿漏洩。是为至要将此密谕知之。　　

○又谕、本日据颜伯焘驰奏、收厦门口岸一摺。据奏厦门各处街巷。并无夷人踪迹。商民复业。台米流通等语。览奏已悉。现在大担东碇一带大洋。帆影不绝。厦门港内。夷船来往游奕。是此时厦门街巷虽无夷人。难保不别怀奸计。欲进故退。该督务须督饬水陆将弁。加意严防。本日已降旨宽治该督应得之罪。交部严加议处。傥再有疏虞。罪在不赦矣。懔之。该逆声言鼓浪屿起盖夷楼。俟官为给银。全行开驶。显因粤东代还商欠。得遂所欲。又欲踵其故智。该督深知广东办理不善。若尤而效之。罪又甚焉。该逆如果呈递夷书。断断不准接交。现在办理机宜。可堵则堵。可剿即剿。此外更无酌量办理之法。又另片奏、此次夷船。探闻义律在内。仍著严密侦探。遇有获到夷人。细加询问。可得其实。该逆如果复来。自当痛加剿洗。即仅数人数十人登岸亦当尽杀乃止。现在该省新兵义勇。已有二三万之多。若驾驭得宜。据险设备亦不虑其滋扰牵制。该夷屡经犯顺。未受大创。正当乘其骄横之际。力挫其锋。若外托持重之说。内存畏葸之见。尚安望其一鼓作气。大伸国威耶。将此由五百里谕颜伯焘。并窦振彪。普陀保知之。　　

○又谕、本日据刘韵珂奏、逆夷分扰各岙。业已击退。现在拨兵防堵要口。及筹卫省垣一摺。览奏均悉。此次逆夷在浙洋盛岙石浦地方。分船滋扰。虽经该处文武督兵击退。尚未大加惩创。难保不伺隙复来。昨据裕谦奏到。已有旨饬令严加防范。兹复据该抚奏称、逆船现在各洋游奕。诚恐窜入乍浦。亟须豫为筹备。该处本系通商马头。闽省游民。聚集甚多。其中之强壮驯良者。固可挑募以资捏卫。而犷悍之徒。既难全行收养恐不免别生事端。该抚请添兵弹压。及令该道挑充乡勇之处。均著照所议办理。至尖山口为省垣门户。该处水陆既无可以堵截。现经该抚团练乡勇。豫备陆战。尤以多多为善。如该夷一经登岸。即行奋力痛剿。务歼丑类而靖海氛。将此由四百里谕令知之。　　

○又谕、哈哴阿奏、陈明山海关现在兵力炮位各情形一摺。前已有旨。谕令哈哴阿等、俟耆英所拨吉林兵到关时。即将直隶添调之兵。酌撤数百名另行拨派。兹据该都统奏称、该处沿海地方。登岸之处甚多。请再添调绿营官兵若干。派总兵以下大员一二员。随时差遣等语。哈哴阿所奏。自系未经接奉前旨。山海关防守固关紧要。惟现在该处兵丁。已不为少。将来吉林兵到时。尚须酌撤。此时自可毋庸添调又另片奏吉林官兵筹备马匹。并请将山海关盈余税银。暂缓拨解。以应急需各等语所有马匹一项。前已有旨。令耆英于大凌河挑备济用矣。粮台需用银两。准其于关税盈余银内。拨银五千两应用。著该都统撙节办理。事竣归入军需案内报销。至该都统所发摺报文移。尽可借用山海关副都统印信。所请雕刻木钤之处著毋庸议。此谕令知之。　　

○又谕、新任盛京副都统托隆武。朕召见时。知其曾经出兵。尚谙军务。现在盛京正当防堵吃紧之时。著耆英酌量情形。俟该副都统到任后。如果海口有警。所有调防官兵。即可令托隆武统率防剿。以期得力。将此谕令知之。　　

○庚子。上诣皇太后前问安。　　

○遣官祭贤良祠。　　

○以镶白旗汉军参领阿彦泰、为镶白旗汉军副都统。　　

○以江西布政使赵炳言、为湖北巡抚。　　

○辛丑。上诣皇太后前问安。　　

○还圆明园。　　

○谕军机大臣等、裕谦奏、大帮夷船。阑入内洋。调兵堵剿一摺。又另片奏、不肯以保全民命为辞。接受逆夷片纸等语。所论甚是。具见悃忱此次逆夷船只。由闽赴浙。寻衅滋扰总因未能大加惩创。以至毒焰愈张。现在该督水陆交严。分兵防守。又飞调江宁八旗官兵八百名。寿春镇标官兵一千名。兵力不为单薄。即著相机攻剿。毋稍观望。仍当谋勇兼施。歼厥丑类。以扬国威而膺懋赏。至夷船连樯近逼镇海。该督亲身驻扎。其堵剿事宜。谅能布置周密。但该夷诡谲多端。或声东击西。或分船肆扰。令我不能兼顾。务当处处有备无患。是为至要。傥有捷音。即由六百里加紧驰奏。以慰朕怀。将此由六百里谕令知之。　　

○又谕、前据奕山等奏、逆首义律革去领事。驶回该国。兹据颜伯焘奏、厦门停泊夷船。探闻义律亦在其内。该犯系首先造逆之人。行踪诡秘。深可痛恨。著沿海将军督抚等留心侦探。遇有拏到夷匪。细加讯究。是否潜留内地。据实奏闻。将此各谕令知之。　　

○又山西按察使陈嘉树、为江西布政使。陕西督粮道罗绕典为山西按察使。　　

○命浙江告养在籍布政使郑祖琛、赴镇海军营。随同钦差大臣两江总督裕谦、商办事件。　　

○班禅额尔德尼六十生辰。赏御书福寿字。并珍玩文绮。　　

○壬寅。上诣绮春园问皇太后安。　　

○谕内阁、福建提督窦振彪、于夷匪滋扰厦门。未能先事豫防。著交部严加议处。其防堵不力各员弁。例有处分。著颜伯焘查明参奏。　　

○谕军机大臣等、王鼎等奏、筹备兴办祥符上汛堵筑工程。请饬部拨解银四百七十五贡两一摺。著户部速议具奏。现在各省需用孔亟。王鼎等务当督饬承办各员。认真撙节。毋稍浮滥。切不可比照从前成案。任意虚糜。如该道厅等查有冒滥等弊。立即严参示惩。毋得姑容。所有各项料物谅已次第购办。朱襄不日到工即著和衷商酌。赶紧办理。总之工程断不可草率。而钩稽综核。得省即省。是为至要。另片奏、前任上南河同知罗绶。熟谙修防。著准其调赴工所差遣。所请将前任开归道张坦调工之处。著不准行。又另摺奏、请调江南河营参将张兆、并文武员弁各三四名。已降旨饬令麟庆道照调拨。至所请饬调河兵四五百名。著毋庸议。俟兴工时。于南阳河北两镇内。饬令总兵一员。酌带兵弁。常川驻工。梭织巡防弹压。工竣仍饬归伍。将此谕知王鼎、慧成、牛鉴、并谕令朱襄知之。　　

○又谕、王鼎等奏、循例请调南河员弁襄办大工等语。向来东河遇有要工。俱调南河熟练工员帮办。据查江南河营参将张兆、系历办大工熟悉之员。该员现在告病。著麟庆饬令于病痊后。迅速前赴东河。交王鼎等差遣委用。其南河各厅汛文员。及河营参游以下各官。有曾历大工。著有成效。及虽未经历。而确系熟练河务者。并著该河督详加遴选。文武各派三四员。饬令迅速赴豫。赶于霜降以前到工。交王鼎等派令承办工程。以资熟手。将此谕令知之。　　

○癸卯。上诣绮春园问皇太后安。　　

○谕军机大臣等、据步军统领衙门奏、四川天全县民人燕万春、在该衙门呈递封章。已明降谕旨将该民人解回原省。交该督等亲提研究矣。四川省各州县开设醩坊。多者千座。更有糖坊染坊。亦皆耗散米谷。致妨民食。该民人封章内所称。是否属实。著宝兴督同藩司钟祥、臬司张日晸、详加研鞫。其应如何将醩坊裁禁。并糖坊染坊禁止耗散米谷之处。著酌量饬属查办。又据称湖广饥民。往来川地。恐生劫掠之端等语。现在湖广被水。有无饥民逃入川中。亦著查明妥为办理。将此谕知宝兴、并传谕钟祥、张日晸知之。寻奏、造酒别有酒谷杂粮。熬糖皆用蔗浆。染坊刮布。用石膏调胶水涂刷。均于民食无碍。且日用所需。似无庸禁止。俾免纷扰滋弊。至楚省饥民来川觅食。事所常有。已分饬各属查察。妥为抚恤。按程递送回籍。设有棍徒假冒。即按名拏获。报法严惩下部知之。　　

○又谕、现在天津各海口。安设炮位以备轰击逆夷果来。其万斤大炮。摧坚致远。自必得力。傥该夷用小船分扑炮台。蜂拥登岸。大炮既无所施。而我之擡枪鸟枪。势能及彼者。彼之火器。亦能及我。未足制胜。如将一二千斤以下小炮。分布要隘。逆夷登岸。手持火器。尚未及我。而我所开放之小炮。较之火器。自更及远。乘其仓皇践踏之际。伏兵齐出。更用擡枪鸟枪刀矛火箭。奋勇攻剿。必能制其死命。聚而歼旃。著讷尔经额广咨博采。悉心体察。并密授将备机宜。以奏肤功而收实效。将此谕令知之。　　

○甲辰。世宗宪皇帝忌辰。遣官祭泰陵。　　

○上诣安佑宫行礼。　　

○诣绮春园问皇太后安。　　

○谕军机大臣等、刘韵珂奏、请拨济军需银两一摺。据称浙洋夷船日增。前拨银两。业经支用已尽。现在镇海等处。添兵雇勇。急筹堵剿。请再行拨给银一百万两。以资接济等语。所有该省现经户部拨解云南省壬寅年铜本之二十年地丁银三十万两。又拨解云南省壬寅年春季兵饷之二十一年地丁银二十万两。均著准其截留。再该省藩库。现在二十一年秋拨造报银十五万八千两。捐监银二万二千两。织造衙门徵收二十一年正月起至八月止。北新关税课银十二万两。运库现存秋拨造报银十万九千两。秋拨截数后。应归二十二年春拨造报银九万一千两。俱著准其收入军需专款。以备分解宁波。乍浦海宁。并为省局一应支发之用。该省需用孔亟。是以俯如所请。该抚务当督饬局员。力加撙节。断不可稍任虚糜。致滋浮冒。该抚所称云南省铜本兵饷。请由部另筹拨解等语。著户部速议具奏。将此谕令知之。　　

