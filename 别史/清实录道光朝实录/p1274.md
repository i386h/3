<!-- { "loadSidebar": true } -->
○乙丑。谕内阁、壁昌奏、江苏承修营船迟延各员。请照案免参一摺。淮北监掣同知、海州、及上海南汇二县。修船迟延。经该部查取职名送部议处。兹据该督奏称、该员等修船迟延。系在新定章程以前。曾经奏奉谕旨。以历年既久。物故者多。无庸查参。所有监掣同知等各职名著仍遵前旨免其送部。此后新造营船。傥仍蹈从前积习。即著严参治罪。以肃军政。　　

○又谕、贺长龄奏、提镇会剿回匪连获胜仗。并查明上年办理不善。请撤销保举。交部议处一摺。此次永昌逃散回民。被外来奸回煽惑纠集。日聚日众。经该督咨会提督张必禄、总兵萨德布等、先事准备。奋勇迎剿。连获胜仗。轰毙贼匪数百。生捦一贼。并将贼首歼毙。业已大挫其锋。由此跟踪剿捕。不难悉数歼除。张必禄、荫德布、均著先行交部从优议叙。把总陈得功、生捦贼匪。追捕尤为骁勇。著以守备即行升用。在事出力员弁。并著该督酌量保奏。候朕施恩。阵亡之署守备赵发元、署都司缪志林、把总赵得和、及阵亡受伤各备弁兵丁。著一并查明咨部照例议恤。至此次回匪复事滋闹。现据生捦之马良一犯供称。因上年摉戮内应。伤人过多。回众难甘。是以群图报复。是罗天池等办理不善。咎无可辞。所有前经降旨将罗天池从优议叙。恒文尽先补用。赏戴花翎。刘桂茂尽先升用。补授普洱中营游击。沈聚成拔补千总。先换顶带。并赏戴蓝翎之处。著一并撤销。贺长龄、并著交部议处。　　

○丙寅。上诣绮春园问皇太后安。　　

○谕军机大臣等、据布彦泰奏、陕甘营兵应练马队。请于在京之吉林黑龙江人员内。拣员发往。教习骑射。朕思捦渠制敌。原以马队弓箭为要务。该督既已挑选督标官兵数百名。教以驰马射球之法。自应随时认真训练。务使技艺娴熟。方能得力。至另拣营员发往教演。向来无此体制。况吉林黑龙江等处人员精于骑射。即在京当差。亦未责以教演马队。且人数无多。不敷派往。所请著不准行。该督惟当认真训练。不至有名无实。以肃边防。是为至要。将此谕令知之。　　

○命陕西汉中镇总兵官伍魁英、来京陛见。调直隶宣化镇总兵官春福、为汉中镇总兵官。以直隶督标中军副将赵毓桂、为宣化镇总兵官。　　

○调福建福宁镇总兵官萨炳阿、为陕西河州镇总兵官。河州镇总兵官曹三祝、为福宁镇总兵官。　　

○予甘肃阵亡把总高魁、张鹏翮、祭葬世职。　　

○丁卯。上诣黑龙潭神祠祈雨。命皇四子奕詝诣天神坛。皇六子奕?、诣地祗坛。瑞郡王奕志、诣太岁坛。行礼。　　

○遣官祭关帝庙。　　

○谕内阁、奕湘奏、请修陵山松枝一摺。福陵方城外松树。既据勘明现有脱落横搭垛口。著钦天监选择吉日。交该将军敬谨修饰。以昭慎重。　　

○谕军机大臣等、据赛尚阿等奏、查勘江防各工完竣情形。并筹议看守炮堤训练考核章程一摺。此次查勘江防善后事宜已据该尚书等、将南岸之北固山等处炮堤等工。查阅均尚妥协。惟五龙山炮墩宜用土筑。现已拆去甎块。所拟前面添设土档。后面添筑土墩。并于两墩之间。上铺横木。堆以土袋既可以护蔽我兵。又可以外防夷炮。至施放炮位。设立船靶。并原派放炮及护炮兵数分为五班。承管炮位。各项事宜。均著照所议办理。惟江路六百余里。后路接应之兵。分布要隘。断难处处添兵。致形繁重。惟在该将领等平时勤加训练。临时酌量添调。以资抵御。再兵炮总期相习。其每季演放一交。不必拘定每年春季两江总督亲往。著该督与提督及各总兵等、轮流前往阅视。核实奖劾。所有一切事宜。总责成壁昌、认真督率。时加演习。务使兵威日振。众志成城。一兵足资一兵之用。是为至要。另片奏、请饬漕标停止九变风雷速战阵法。仍用三才等旧式。已谕知漕运总督遵照办理矣。将此谕令知之。　　

○又谕、赛尚阿等奏、请饬漕标停止现演阵势。仍用三才旧法等语。所奏甚是。漕标现演九变风雷速战阵。散而不聚。无裨实用。且时有自相隔碍之处。不如三才旧法。简练易行。著程矞采、即将九变风雷速战阵停止。仍照三才及九进十连环旧式认真操演。务期技艺娴熟。不致有名无实。将此谕令知之。　　

○又谕、耆英等奏、＜?口英＞夷遵约即行退还舟山一摺。据奏委员前赴香港详加开导。该酋听受甚属驯扰。即日备文知会驻舟山夷目。即行撤退夷兵。并定于三日内派船四只。赴该处装载夷兵驶往印度等语。此时该夷情词谦顺。自不至别生枝节。惟所称驶往印度之处。该督等前奏。有印度所属之口□塞口□哥国。与＜?口英＞夷两次构兵等语。仍著密加侦探现在实在情形。遇便详细具奏。将此谕令知之。寻耆英等奏、密遣人向咪唎口□坚西洋等国探询。均称＜?口英＞夷上年兵败后。复于本年正月间。与口□塞口□哥国二次交兵得胜。与口□德酋来函大致略同。又据大鹏副将等探报。＜?口英＞夷复与上年构兵之吗口□孻国争战。被吗口□孻国击杀＜?口英＞兵数千。及夷目四名。未知确否。仍密加侦探。该夷等忽负忽胜。事所恒有。惟随时察看情形。相机抚驭。报闻。　　

○以怡亲王载垣、署镶黄旗汉军都统。贝子奕格、署正白旗领侍卫内大臣。　　

○以催趱漕船出力。予江苏候补同知陈延恩等、升补有差。　　

○修山东运河、泇河、捕河、泉河、四厅堤坝各工。从河道总督钟祥请也。　　

○戊辰。正黄旗蒙古都统成郡王载锐奏、查向例报考乡试诸生。例由本旗校阅骑射。本年丙午科文乡试届期。照例校阅。兹查有文生员成枚、雇倩镶蓝旗护军祥德、顶替马箭。大干例禁。请从重惩办。得旨、著交刑部审明办理。寻奏、成枚因该旗校阅骑射。临时扭跌右腿。嘱祥德代替马箭。讯非豫为雇倩。惟究属违制。成枚应革去文生员。祥德应革去护军。系旗人照律鞭责。时逢热审。减责发落。从之。　　

○以江苏办理善后出力。予前任布政使文桂等、议叙有差。　　

○己巳。直隶总督讷尔经额奏报、保定省城获沾透雨。得旨览奏欣慰。京中于本月十一日落雨数点。十三日戌刻雷电甚属宣畅。但雨势骤而不久。朕焦切企望之至。　　

○辛未。谕内阁、吴其浚奏、请将知县勒令休致一摺。山西神池县知县杨衔、前据该抚奏请改教。与例未符。当经降旨驳斥。兹据该抚奏称、该员才具平常。遵照成例奏请休致。杨衔、著即勒令休致。　　

○壬申。上诣绮春园问皇太后安。　　

○遣惠亲王绵愉、睿亲王仁寿、于本月二十一日。分诣关帝庙。城隍庙。瑞郡王奕志、诣密云县白龙潭。祈雨。　　

○谕军机大臣等、据都察院奏、四川廪生董崇淳、民人周凤岐、张廷悦、先后赴该衙门呈控夷匪肆扰杀害多命等情。已明降谕旨、交宝兴严审究办矣。惟查董崇淳等呈称、掳杀男女至一万余口之多。张廷悦所控。并有千总徐步云、纠结夷匪。藉和图利。及伊兄身死不明情事。如果属实。于边防大有关系均应彻底根究。著宝兴、即将千总徐步云、速拏到案。按照各呈内所指情节。秉公确查严行究办。以惩逆匪而卫民生。毋得稍有讳饰将此谕令知之。寻奏、讯明张廷悦因伊兄张元勋、被掳病故。怀疑具控。董崇淳、周凤岐、痛恨夷匪。欲请剿办。砌词耸听。应照不应重律拟杖。徐步云、讯无勾通谋命情事。惟马边厅历不准夷人擅入内地。该千总辄因豫备带兵往堵。恐夷目漏洩。混行带入。以致张廷悦因疑酿讼。实属冒昧。应降为把总以示儆戒。下部议。从之。　　

○浚山东东平州淤垫河道。从巡抚崇恩请也。　　

○甲戌。管理街道御史韶源等奏、查管理街道衙门。前于道光十年四月承领部库银三万两。交各城典商生息备修理街道之用。现在部库原款。业已清还。尚有历年修街节省银二千一百两。请一并解交部库。得旨、无庸解交部库。仍留为修理街道之用。　　

○乙亥。以甘霖渥霈。遣惠亲王绵愉、诣关帝庙。睿亲王仁寿、诣城隍庙。瑞郡王奕志、诣密云县白龙潭。改祈为报。　　

○谕内阁、崇恩奏、请循案添雇剥船一摺。山东卫河水势微弱。现在南粮抵境。剥船恐有不敷。著照所请、准其循照成案。添雇民船三百只。分拨临清等五州县、每处各六十只。并武城、恩县、经管直隶故城县剥船事宜。应添雇六十只。共添雇民船三百六十只。责成临清州知州一手雇觅。分别拨发存留。俾资轮转。仍饬藩司委员前往监收。随时察看。如水势增长。即行酌量减雇放还。以节糜费。　　

○丙子。谕内阁、耆英奏、枪兵挑缺。请仿照苗疆办理等语。广东、广西、地处边陲。与黔省苗疆。事同一律。嗣后各标协营、及内河外海水师。遇有外委缺出。著准其将精习鸟枪兵丁、与弓箭步兵。轮流拔补。马兵之缺。亦著照此办理。　　

○又谕、耆英等奏、被劾教职。列款禀讦。现委员提讯一摺。此案万州训导潘学海、经本管知府揭参勒休后。胪列各款禀讦。希图报复。其平日是否训迪无方。抑或前代理知州金天成、与道府幕友王午庄等、有朋谋陷害情事。虚实均应彻底根究。该督等业经委员驰往确查。分别摘提解省。饬司提讯。著即饬令秉公研鞫。认真究办。务期水落石出。不准稍有含混。　　

○又谕、鄂顺安奏、校阅通省营伍情形一摺。河北镇标右营都司明安泰、马箭生疏。该员曾经出师。著有微劳。著以守备降补。以观后效。至所称各州县额设民壮。随营调考。放枪准头尚属合式等语。民壮一项。原为保护地方。及杂项差使。藉补兵力所不足。与各营兵丁究属不同。刀矛杂技。果能认真训练。已足备用。无庸兼习鸟枪弓箭。著通谕各督抚知之。　　

○以广东香山协副将杨德雄、为阳江镇总兵官。　　

○丁丑。孝恭仁皇后忌辰。遣官祭景陵。　　

○戊寅。命皇四子奕詝诣天神坛。惇郡王奕誴、诣地祇坛。皇六子奕?、诣太岁坛。谢雨。　　

○谕内阁、刑部奏、已革职官供仍狡执。请钦派大臣会讯等语。刑部为刑名总汇。凡遇重大案件。无不由该部酌核究拟。期协情法之平。此案已革吏部司员庆文等、是否听情受贿。如果悉心研鞫。自可水落石出。乃审讯已经数月。供证仍未符合。率请钦派大员会讯。将来遇有疑难重案。辄即纷纷渎请。尚复成何事体。此案仍著责成刑部堂官。再行细心推鞫。务得确情。固不可失之宽纵。亦不可稍有屈抑。以昭慎重而成信谳。　　

○己卯。上诣绮春园问皇太后安。　　

