<!-- { "loadSidebar": true } -->
○癸卯。谕军机大臣等、本日据冯德馨驰奏、匪徒占据县城。催调官兵亲往督办一摺。另片奏、接据禀报剿捕情形等语。湖南新宁县匪徒滋事。首逆李姓等胆敢戕官据城。肆行掳掠。经宝庆府知府张镇南、督同新宁汛千总熊勋猷、石门汛把总方开甲等带领兵勇进剿。该匪竟敢率众抗拒。官兵奋力直前。杀毙匪徒三百余名。轰毙无数。生捦贼匪七名。并夺获炮械。该匪逃奔入城。我兵仅伤毙乡勇三名。剿办得手。甚属可嘉。张镇南、熊勋猷、方开甲、均著交部从优议叙。出力兵勇。由该督抚酌量优奖。阵亡乡勇。著查明咨部照例赏恤。裕泰、冯德馨、现计先后驰抵该处。当乘此得获胜仗。该匪婴城据守之时。督饬弁兵。一鼓作气。锐力进剿。务将首逆李姓生捦办理。并夥党卢万先等悉数捦获。不准一名漏网。并分派兵勇于各要隘处所。相机实力堵御。仍咨广西巡抚堵截后路。勿令分股四出。逃窜入山。致难摉捕。至官兵入城。尤须解散胁从。分别良莠。无致玉石俱焚。办理方为妥善。提督英俊、昨据奏报派员带兵前往。著裕泰等随时酌量。如需该提督亲赴会剿之处。即行知照该提督迅速驰往会同督办。将此由四百里各谕令知之。　　

○蠲缓江苏上元、江宁、句容、溧水、高淳、江浦、六合、长洲、元和、吴、吴江、震泽、常熟、昭文、昆山、新阳、太湖、华亭、奉贤、娄、金山、上海、南汇、青浦、川沙、武进、阳湖、无锡、金匮、江阴、宜兴、荆溪、靖江、丹徒、丹阳、金坛、溧阳、江都、仪徵、太仓、镇洋、嘉定、宝山、崇明、泰兴、山阳、阜宁、清河、桃源、安东、盐城、高邮、泰、东台、甘泉、兴化、宝应、铜山、沛、萧、砀山、宿迁、睢宁、通、海门、六十五厅州县并苏州、扬州、太仓、镇海、金山、淮安、大河、徐州、八卫被水庄屯正杂额赋有差。赈上元、江宁、句容、溧水、高淳、江浦、六合、长洲、元和、吴、吴江、震泽、常熟、昭文、昆山、新阳、太湖、华亭、奉贤、娄、金山、上海、南汇、青浦、川沙、武进、阳湖、无锡、金匮、江阴、宜兴、荆溪、靖江、丹徒、丹阳、金坛、溧阳、江都、仪徵、太仓、镇洋、嘉定、宝山、崇明、泰兴、四十五厅州县并苏州、扬州、太仓、镇海、金山、五卫军民。　　

○甲辰。谕内阁、冯德馨奏、续据禀报剿匪情形等语。湖南新宁县匪徒。经官兵剿杀。逃避入城。仍敢于次日拥众冲出北门。欲行逃窜。当经宝庆府知府张镇南等督率兵勇。奋力堵截。复先后杀毙匪徒三百余名。生捦十五名。并夺获枪械。该匪始畏惧退避。入城拒守。所有在事尤为出力文武员弁及兵勇等。除昨已加恩奖叙外。著裕泰、冯德馨、核实查明酌保。候朕施恩。伤亡兵勇。查明咨部议恤。至该匪等叠被堵剿。势已穷蹙。著裕泰等遵照前降谕旨。督饬妥速剿办。及早蒇事。勿使窜逸蔓延。　　

○盛京将军奕兴覆奏、金州副都统贵升、咨揭协领德特贺、佐领韩君忠、尚属平允。贵升人尚朴诚。操演认真。惟遇事张皇。于金州繁缺不甚相宜。报闻。　　

○江苏巡抚傅绳勋奏、苏松等属现在查办大赈。一切均关紧要。现由江宁回省。督饬各属妥为办理。得旨、严查侵蚀。实惠遍及。方合大吏公忠体国之道。慎勿稍忽。　　

○调山西巡抚龚裕、为湖北巡抚。以山西布政使兆那苏图、为巡抚。浙江按察使蒋霨远、为山西布政使。山东盐运使王懿德、为浙江按察使。　　

○乙巳。以翰林院侍读学士载龄、为詹事府詹事。　　

○丙午。圣祖仁皇帝忌辰。遣官祭景陵。　　

○命金州副都统贵升来京。以副都统候补。调镶白旗汉军副都统庆玺、为金州副都统。以理藩院左侍郎绵森、兼镶白旗汉军副都统。　　

○以祈祷灵应。颁山东临清州金龙四大王庙御书扁额。曰恬澜利运。　　

○丁未。上诣绮春园问皇太后安。　　

○谕内阁、德龄、忠泰奏、废员捐修城工出力。恳请奖励并开单呈览一摺。站柱、邱景湘、庆文、均著准其释回。福升著准其扣满七年释回。站柱、邱景湘、不准赏给顶带职衔。　　

○谕军机大臣等、裕泰驰奏、现在剿办新宁县滋事匪徒大概情形一摺。又片奏、现因巡抚丁艰。折回兼署抚篆等语。览奏均悉。新宁县匪徒戕官据城一案。前据该督奏称亲往督办。兹以湖北省城关系紧要。兼程折回。所见是。至新宁贼匪。叠据冯德馨、英俊、先后奏称亲往督剿。且经该处文武员弁督同绅士。召募乡勇。连次进剿。叠获胜仗。贼势业已穷蹙。一俟大兵齐集。不难悉数歼捦。第该处近接粤西。山径丛杂。且访闻该匪等已有与雷再浩报仇并往广西勾结匪党之语。是此时急务。固在收复城池。而堵截去路。防其他窜。尤为要著。傥令其藏匿深山。勾结猺匪。则旷日持久。转难立时扑灭。贻害无穷。冯德馨、英俊、此时计已分路驰抵该处。著督饬员弁详察地方形势。务于各隘口添兵设卡。严密堵截去路。痛加剿办。断勿令其乘间窜逸。庶可净绝根株。不致蔓延。将此由四百里各谕令知之。　　

○赏伊犁协领特克兴额、副都统衔。为英吉沙尔领队大臣。　　

○以礼部左侍郎联顺、署正蓝旗满洲副都统。　　

○铸给湖北均州营中军守备条记。从总督裕泰请也。　　

○戊申。谕内阁、万贡珍奏、请将办赈不善之知县革职审办一摺。湖南署沅江县知县试用知县安本曾、办理该县灾赈。致被士民控告。且查有散放迟延及银谷各数不符之处。难保无侵蚀等弊。自应彻底查究。安本曾著即革职。交冯德馨亲提人证卷宗。严审究办。务期水落石出。毋稍徇隐。以重灾务而儆官邪。　　

○谕军机大臣等、新授直隶藩司吴式芬、由翰林简放外任。历官道府臬司。办事尚无贻误。人亦本色。惟畿辅繁要之缺。该员能否胜任不致软弱。现在到任已及一月。著讷尔经额详加察看。傥于畿辅繁要之缺不甚相宜。或须酌量更调。即据实密陈。毋稍迁就。将此密谕知之。　　

○己酉。青海办事大臣哈勒吉那奏、所属玉舒三十九族熟番内。雍希叶布、卡爱尔、尼牙木错、蒙古尔津、四族番民。屡被四川果洛克番子抢劫穷蹙。陆续逃奔青海地方投生。经前任大臣德楞额奏准。在右翼正盟长郡王棍楚克济克默特游牧内诺尔布塘地方住牧。兹据总管千户等呈称。玉舒地方。近年再未被抢。雍希叶布等族。情愿回归。自应俯顺夷情。准令回牧。俟明春派员照料同往。交该总管千户查收。免致流散。下部知之。　　

○庚戌。谕军机大臣等、刘韵珂等奏、接据琉球国来文。密咨两广总督查办等语。＜?口英＞夷口□伯口□德呤等、前往琉球国。已历四载。仍未撤回。屡经该国恳请转饬查办。并据称如得＜?口英＞酋呅口□翰一言。该夷断难推托。著徐广缙即查照该督等所奏。再向呅口□翰开导。谕将口□伯口□德呤等赶紧撤回。方足以恤藩封而免惊扰。刘韵珂等原片著钞给阅看。将此谕令知之。　　

○以剿办福建台湾府嘉义县匪徒。赏知县王廷干花翎。予通判张启瑞等议叙有差。　　

○拨浙江司库钱。接济乍浦驻防灾区无饷老幼旗人。　　

○蠲缓江西德化、德安、瑞昌、湖口、彭泽、南昌、新建、进贤、鄱阳、余干、万年、星子、都昌、建昌、丰城、安义、新喻、新淦、清江、峡江、新昌、二十一县被水被旱村庄正杂额赋有差。及应还耔种谷石修堤银。赈德化、德安、瑞昌、湖口、彭泽、南昌、新建、进贤、鄱阳、余干、万年、星子、都昌、建昌、十四县灾民。　　

○辛亥。旌表逼嫁捐躯江苏铜山县民金得秀妻伏氏。　　

○壬子。谕内阁、杨殿邦奏参、玩工误漕之道厅各员一摺。现在运河受淤。漕船回空期迫。该道厅等所司何事。致令帮船羁阻。河身受害匪轻。必应示以惩创。淮扬道查文经、署外南同知海阜同知娄晋、均著暂行革职。杨以增督办不力。亦著摘去顶带。勒限一月内将回空军船埽数全催出江。并将各工赔修。以备明岁新漕遄行顺利。傥再延误。即著从严参办。　　

○谕军机大臣等、杨殿邦奏参误运工员。并陈现在商办情形一摺。已明降谕旨。将杨以增摘顶。并淮杨道查文经等暂革勒限赶办矣。福济、陆建瀛、前有旨饬令速赴清江浦一带。将被淤运河设法挑办。兹杨殿邦奏称、淮扬运河淤垫情形较重。节逾冬至。头二塘漕船鳞集。该处冰凌火烛。在在堪虞。虽经该漕督并河督杨以增、严饬所属迅速筹挑。引清济运。但为日甚迫。似此节节阻滞。恐各省帮船不能依限归次。势必贻误新漕。关系甚钜。著福济、陆建瀛、一面会同杨殿邦等赶紧督办。一面确勘运河淤垫处所。通筹大局。务令回空帮船。得以鱼贯遄行。而于来岁重运经临。亦能通利无阻。现在回空固属紧要。而河身经此淤垫之后。若不及早疏治。贻患无穷。迟办一年。必受一年之害。著责成福济陆建瀛二人。悉心筹画。妥速办理。如该河督有办理不善偏听道厅以致贻误之处。即著据实参奏。福济经朕派往。不值代人受过。陆建瀛兼辖河务。傥能作速妥办。无误回空。尚可以功补过。所有玩误要工各员弁。著一并查明据实严参。将此各谕令知之。　　

○癸丑。谕内阁、奕兴、乐斌奏、请将在配滋事之觉罗改发一摺。发遣觉罗图云布、到配后不安本分。屡滋事端。并带领妻女滥行渎诉。实属怙恶不悛。图云布及伊妻完颜氏并伊女二名口。著一并改发吉林。交该将军严加管束。不准滋事。　　

○又谕、严良训奏、花户纠众抗欠拒捕伤官。请将办理不善之知县撤任查办一摺。河南涉县知县李毓珍、著先行撤任。交该护抚提同现获犯证。研讯确情。照例核办。该花户等延欠漕粮。辄敢抗拒伤官。实属藐法。首犯李长青、系已革武生。何难就获。著严拏惩办。不准漏网。　　

○又谕、增喜奏、请将廉俸坐扣抵补欠项等语。增喜欠交税课银两。著准其将每年应得养廉俸银坐扣四年。抵补完款。此系格外加恩。不得援以为例。　　

○以故三等镇国将军绵悌子奕劻、降袭辅国将军。　　

○命翰林院检讨杜翰、提督湖北学政。　　

○甲寅。旌表守正捐躯山东滕县民杨统全妹大姐。　　

○乙卯。浙江巡抚吴文镕奏、浙省各属被水。前经奏恳分别蠲缓赈抚。兹秋闱事竣。前往嘉湖等府灾区查看。如有侵冒克扣及办理不善之州县。即据实参办。不敢徇隐。得旨、办赈不善之员。或书吏侵吞。必当从重惩治。切勿姑容。懔之。　　

