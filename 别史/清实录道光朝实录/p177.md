<!-- { "loadSidebar": true } -->
○谕内阁、御史陈澐奏、请除常平仓积弊等语。各省设立常平仓。积贮攸关。总在地方官平日认真经理。偶遇水旱偏灾。自可藉资接济。如该御史所奏。州县买贮仓谷。祇由胥吏开列名单。派给例价。并不买谷上仓。甚或更换乡户名目。到处讹索。其派委盘查各员。不过收受规礼。国家良法美意。岂为吏胥饱橐。调剂佐杂设耶。著通谕直省各督抚、遇丰稔之年。即饬州县照例籴谷。并将应买额谷。出示明白晓谕。毋任胥吏门丁。勾串浮冒。仍派委妥员盘查。以杜侵渔。务须加意整顿。毋得视为具文。仍致有名无实也。　　

○又谕、博启图等奏、盘查海运仓豆石数目。该仓义字等十五廒、豆四万一千一十八石七斗。共盘出堪以支放豆一万六千七百五十一石。不堪支放霉变豆二万五千八十三石。核与原贮数目。尚有盈余。其应粜未放生字廒土豆六千九百五十石。仅盘出豆四千四百一十九石。计少土豆二千五百三十一石。又盘出日字廒不敷一成土豆五千一百石。现俱另廒分贮。所有堪放豆石。作何支放。著交户部核办。至该仓土豆。因何短少。并霉变豆石。因何致有二万余石之多。著交托津、英和、会同刑部堂官严讯确情。据实具奏。　　

○户兵二部议准、署山东巡抚琦善奏。山东兖沂曹等处。添设官兵案内未尽事宜。一、俸饷马价。按季支领。一、红白银两。秉公赏恤。一、官马倒毙。照例赔补。一、例扣朋银。汇总查核。一、差兵盘费。严防冒滥。一、筹议本银。发商起息。一、造具营员履历换劄。一、制备枪炮火药。一、酌期会哨。一、制造棉甲。一、购买民房。添设公廨。一、详查营汛。酌裁分防千总。一、分别地方远近。调拨防驻。从之。　　

○旌表守正捐躯河南南召县民牛二群妻郭氏。　　

○追予元殉难捐躯安徽广德州千户沈寿三、暨子宏、度、妻王氏、入祀忠义节孝祠。从巡抚陶澍请也。　　

○以直隶连年灾歉。暂免海运奉天米税。　　

○甲寅。谕内阁、奉皇太后懿旨、明年元旦令节。福晋命妇进内行礼之处。著停止。　　

○又谕、前据松筠奏、双城堡屯田情形。请先移驻在京闲散宗室。并以双城堡原议移驻京旗闲散。查有盛京养息牧、及大淩河二处。均可筹办移驻。本日军机大臣会同宗人府议奏。宗室分驻吉林。散处各屯。诸多窒碍。并据晋昌奏、查明养息牧大淩河二处。牧厂荒地。势难再议开垦各等语。养息牧大淩河二处牧厂。试垦不便情形。嘉庆年间。屡奉皇考仁宗睿皇帝谕旨驳饬。彼时松筠曾以此被议。即不应于此时再行渎奏。且松筠现任吉林将军。乃率请于封篆后。亲赴盛京。会勘养息牧地亩。实属越俎。该将军固执前见。不顾事理之是非。意在必行其说。所奏尤为荒谬。松筠著交部议处。　　

○又谕、兵部奏、都统阿那保告假。将伊孙带往。漏请路引。向该堂官恳为照应。并称有该部书吏向索银两。又未指出诈赃书吏姓名。著阿那保明白回奏。　　

○赏和孝公主子轻车都尉富那、二品顶带。　　

○命成都将军呢玛善、在紫禁城内骑马。　　

○以陕西南山地方安静。加陕安道严如煜、按察使衔。　　

○改江苏淮安府检校、为清河县巡检。并铸给印信。从协办大学士总督孙玉庭等请也。　　

○浚直隶通惠河。从署仓场侍郎博启图等请也。　　

○截留江苏江宁、扬州、苏州、松江、漕粮六万七千六百石有奇。协济次年应放兵丁匠役等米。　　

○乙卯。上御宁寿宫。赐王公大臣及蒙古王贝勒贝子公额驸等食。并赏赉有差。　　

○谕内阁、御史王世绂奏、请严京察一摺。国家澄叙官方。三载考绩。为激扬之大典。朕恭读嘉庆五年十一月皇考仁宗睿皇帝特谕。近年以来。六部堂官。所拔识之司员。大率以迎合己意者。为晓事之人。以执稿剖辩者。为不晓事之辈。以每日伛谒、卑词巧捷者为勤慎。以在司坐办、口齿木讷者为迂拙。遂至趋承卑鄙。乞怜昏夜。白昼骄人。仕路颓风。几不可问。朕思转移风气之方。须立矜式观摩之准。现已将届京察之期。各部俱应慎重选举。以公心办公事。忽存丝毫私意。问心无愧。斯可对君。此旨著通行晓谕。各录一通。悬于公署。朝夕观览等因。钦此。圣训煌煌。至为详备。部院各堂官。果能实力奉行。自可黜陟允当。朕即再降旨申谕。亦不能出圣谕之范围。如该御史所奏、历届京察。有出任道府。督抚撤令回京者。堂荐之于前。督抚劾之于后。或保或参。互相矛盾。此言未尝不是。然猷守兼优者。固属攸往相宜。其资格较久、谨愿朴实之员。原有部务熟悉。而初膺外任。未必裕如者。朕屡饬直省督抚。随时甄别。原非一经荐举。即不复加以参劾也。其衰庸各员。该堂官等、自应严加甄汰。傥怜其衰惫。特予矜全。曲徇人情。好为姑息一经发觉。惟该堂官是问。至所称候补各员。有才堪造就。不妨试以例案。策励使前。似为得人起见。然候补人员。于稿案事件。原应一律讲求。以期熟悉。至补缺先后。挨次序用。自有一定成例。各衙门有例可循。尚恐堂官以爱憎为取舍。不尽公允。若妄更成例。越次拣选。名为鼓励人才。实以开奔竞之门。躁进者遂捷足先得。守分者必致补缺无期。此端一开。流弊滋甚。所奏断不可行。至各员简擢外任。或因贪劣被参。原保各官。吏部本有处分定例。亦毋庸更立科条也。　　

○又谕、琦善奏、历城县匪犯案内。因病领香。并未入教之愚民。恳请免究等语。此案孙大凤等、妄立教会惑众。现经该署抚拏获多名。按例定拟。此等匪犯。煽诱惑众。其拜师传徒。甘心入教者。自应严行惩办。至乡愚患病。误听人言。领香治病。情稍可原。且历年久远。人数众多。均不能指出姓名住址。若一一穷诘。既滋拖累。并易启挟嫌讹诈之端。著照所请、准其概行免究。该署抚即出示晓谕。俾知改过自新。仍严饬各该地方官。随时留心查察。若不知悛改。一经访获。即行从重治罪。毋稍宽纵。　　

○又谕、程含章奏、遵查关税章程一摺。各关徵收额税盈余银两。前经降旨。令各该督抚妥议章程具奏。兹据程含章查明江西省税关二处。赣关历年徵解税银。有盈无绌。九江关额税盈余。除道光二年徵收足额外。其余各年。均有短缺。因上下游年岁丰歉靡常。商旅稀少。盐船迟滞所致。该关徵税。月分淡旺不齐。自应将额数稍为区别。俾免偏枯。著照所请、嗣后九江关税、每年以三四五六九十等月为旺月。每日应徵额银一千六百两。其正二七八十一十二等月为淡月。每日应徵额银一千四百两。统计一年期满。仍合额徵总数。如有亏短。按经徵之员。在任年分定额。计算赔补。其有溢额月分。准令牵补缺数。以昭平允。该抚仍随时稽查。傥有丁胥人等。横徵扰累。即行据实参办。并饬粮道严禁漕船所带天篷竹木。及两旁跨带木植。务须遵守定例。高宽各不得过二尺之限。如查有包揽夹带。即将押运弁丁。分别参究。并咨湖广省一体查禁。总期透漏杜绝。商贩流通。该部知道。　　

○命山西布政使廉敬、来京。以河南按察使苏成额、为山西布政使。　　

○丙辰。上诣大高殿行礼。　　

○幸瀛台。阅冰技。　　

○以前任察哈尔都统富兰、署正红旗蒙古副都统。　　

○以陕西督粮道鄂山、为河南按察使。　　

○赏喀尔喀亲王车林多尔济、三眼花翎。在乾清门行走。　　

○科尔沁郡王多克默特等五人、敖汉扎萨克郡王达尔玛济尔第等二人、翁牛特扎萨克郡王喇特纳济哩第等二人、苏尼特扎萨克郡王齐旺扎布、四子部落扎萨克郡王彭楚克桑噜布、茂明安贝勒达木丕勒、巴林扎萨克贝子多尔济帕拉木、鄂尔多斯扎萨克贝子端多布色楞、扎噜特镇国公们都巴雅尔、喀尔喀扎萨克亲王车林多尔济等十二人、土尔扈特扎萨克郡王那木扎勒车登、茂明安辅国公呢庄布、青海扎萨克头等台吉喇布扎拉木楚克、郭尔罗斯三等台吉喇特纳巴咱尔等五人、额鲁特呢玛等六人、哈萨克台吉额色木等三十九人、哈密扎萨克郡王衔贝勒伯锡尔、和阗三品阿奇木伯克穆巴喇布阿等二人、库车四品伊什罕伯克阿布拉等三人、哈拉哈什四品阿奇木伯克岳尔达什、布古尔伯克阿尔楚曼第等二人、伊犁伯克图尔都什、喀什噶尔六品密喇布伯克博巴等二人、叶尔羌六品巴克玛塔尔伯克穆喇等二人、土司伊什策塔尔等二十六人、缅甸国使臣聂缪犭□莽腊等五人、于神武门外瞻觐。　　

○丁巳。上御抚辰殿大幄次。赐蒙古王贝勒贝子公额驸台吉及呼图克图等宴。并赏赉有差。　　

○谕内阁、松筠奏、休致佐领明保、请旨赏给协领虚衔顶带。署理双城堡协领之缺。明保因托病告假。曾经富俊参革之人。岂可复还协领职衔。况降二级留任之佐领顺济、尚不应署理协领事务。何得转以休致之佐领明保、赏给协领顶带。办理双城堡之事。松筠所奏。甚属非是。明保著母庸赏给职衔。佐领顺济著暂行署理双城堡协领事务。其协领员缺。著松筠另行拣员。具奏调补。　　

○又谕、户部奏、移驻京旗户口。开单呈览。双城堡屯田章程。前经降旨。自道光四年为始。每年将京旗闲散。分起送屯。兹已届移驻之期。各该旗报明愿往者。通计五十三户。著即于来年正月初五日以后起程。其官给治装。及旗帮银两。并沿途给车发价。到屯后分给房地牛具。俱著照原定章程办理。该处不敷房间。著该将军妥为安置。俟春融时。迅速将业已备料之房间。照数克期建盖。以资栖止嗣后愿往户口。俟该旗陆续咨报。该部即知照该将军。随时兴办。至此次弹压大员。著派乾清门侍卫容照、侍郎耆英、小心护送。并饬令沿途地方委员。按站照料。毋许该闲散等滋生事端。其拟遣减免之庆德、既据该将军查明、实系改过自新。安分守业。著即留于双城堡。作为道光四年移驻京旗一户。一体分给房地牛具。毋庸给与减半治装银两。　　

