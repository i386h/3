<!-- { "loadSidebar": true } -->
○谕军机大臣等、有人奏风闻山东商河县所属之黄王庄、祇有民人黄王两姓。素不为匪。其余回民百余家。人皆盗贼户尽窝藏。该匪等虑及捕捦。竟敢修凿地道。为逃匿之计。此村可通彼村。差役为之包庇。每遇捕拏。辄暗递消息。多从地道逃匿。难于破案。前任巡抚讷尔经额、曾委员带兵剿捕不知从何漏洩。贼匪先由地道藏躲。犯无一获。现在匪党日滋。时辄扮作客商农工。纷纷四出。纠抢偷窃。深为附近各州县之害等语。匪徒肆行抢窃。必应随时缉办。若如所奏、该处匪徒竟敢修凿地道。豫谋逃匿。勾通差役。暗递信息。种种诡秘不法。尤当严行拏究以靖闾阎。著经额布速即派委干员。严密访查。切勿透漏消息。致令闻风避匿。复蹈讷尔经额查拏无获之故辙。务将该匪徒等尽数弋获。按律惩治。如该处差役实有包庇勾通情事。亦著按名查拏。从严究办。其私凿地道。著即拆毁堵塞。不准稍有不实不尽。致贻后患将此谕令知之。　　

○又谕、前因有人奏、湖北德安府知府方长庆、倡为设局销盐之议。借捐办书院膏火为名。敛取民财归入盐局一案。当降旨交林则徐查办。兹据该督奏称、正在确查。适奉旨进京陛见。业经移交伍长华查办等语。此案关系地方官藉端科派。扰累闾阎。不可不严行惩办。现在随州户书徐锡龄等、被州民任正兴京控之案。已提省严鞫。该书等如何包办漕粮。方长庆果否与之交好。以致该书等倚势勒索使费。被乡民拆毁盐局。及随州历任知州。如何令民间捐纳谷价。藉饱私橐等情。尚未得有切实证据。著该署督彻底查明。如果实有前项情弊。即据实严参办理。毋许稍有瞻徇。将此谕令知之。　　

○展缓湖北汉川、沔阳、钟祥、京山、潜江、天门、应城、江陵、公安、石首、监利、松滋、枝江、荆门、汉阳、江夏、武昌、咸宁、嘉鱼、黄陂、孝感、黄梅、二十二州县及屯坐各卫被水被旱村庄新旧额赋。　　

○甲午。上御洞明堂。勾到朝审情实罪犯。停决斩犯一人。绞犯一人。余七人予勾。　　

○谕内阁、敬徵等奏参算学助教陈杰、于不应考试业经批驳扣除之刘锡曾、陆渐逵、二名。擅用片文补送入场考试。实属胆大妄为。陈杰著即革职。同补送之刘锡曾、陆渐逵、一并交刑部审讯。敬徵、忠林、仅请将该助教撤回原衙门降补。殊觉轻纵。著传旨申饬。　　

○又谕、关圣保等奏、遵旨交还廓尔喀贡物。具奏疏漏自请议处一摺。上年廓尔喀国王例外呈进贡物当降旨令该大臣等留俟该噶箕等回国时交其带回。嗣因该大臣等奏报该国贡使旋藏回国日期摺内并未提及。复降旨著明白回奏。兹据奏称、所有存贮例外贡物。业已遵旨发还。前次未经入奏。实属疏漏。关圣保、讷尔经额、均著交部议处。　　

○命吏部尚书汤金钊、刑部左侍郎吴文镕、驰往江西查办事件。　　

○以工部尚书何淩汉、兼署吏部尚书。　　

○礼部议准、江苏巡抚陈銮疏报、采访松江府贞节妇女张氏等一千七百八十二口。请建总坊旌表。从之。　　

○展八旗兵丁应扣借支库银限期两月。　　

○乙未。谕内阁、据铁麟等奏、浙江省杭严头帮欠交易州稄米。迟滞未完。此项截拨米石。为陵糈所关。难容延缓。屡经勒限购买。仍未运交。非寻常亏短可比。杭严头帮千总李龙泰、著暂行革职。总运丁人庆、著暂行摘去顶带。勒限两个月。责令严押旗丁等上紧措办。如数补交。傥逾限不完。即著一并严参。从重治罪。以为玩漕误公者戒。该部知道。　　

○又谕、宗室荣祥、因案圈禁。胆敢藏匿鸦片烟具。据供近来并未吸食。既未吸食。藏此何用。玩法不堪之至。著将该犯并查获擅入空房之民人方义、户部皂役霍玉、一并交刑部会同宗人府审办。该处值班笔帖式并皂役人等。有无知情纵容情弊。著听候质讯。该管堂司各官、平日失于觉察。咎有应得。究系自行查出。著加恩免其议处。至该处空房。系属圈禁重地。是日值班之员。于方义等擅入时。并不即行拦阻。致令在屋身□党卧。实属疏纵。著该衙门查明。交部先行议处。　　

○修浙江仁和、海宁、二州县海塘。从巡抚乌尔恭额请也。　　

○丙申。上诣绮春园问皇太后安。　　

○旌表守正被戕河南睢州民阎红岭女卯姐。　　

○丁酉。谕内阁、世袭三等伯贵明、吸食鸦片烟。业据曹胡氏等供指确凿。仍复恃符狡展。著先行革去伯爵。严行审讯。在逃之曹顺和、著顺天府五城步军统领各衙门、一体迅速严拏务获。归案审办。　　

○闽浙总督钟祥等奏、先后拏获出洋贩卖烟土施猴等犯。严审定拟。得旨、早应如此严办。姑从宽既往勿论。嗣后务当严行督饬文武。劝惩兼施。无论兴贩吸食。官兵百姓一概认真查办。断不准仍前松懈。海口尤当加意查缉。务要认真禁止。卿其勉力佐朕除中国一大患也。　　

○调宁夏副都统存华、为镶蓝旗蒙古副都统。伯都讷副都统恒通、为宁夏副都统。以呼伦贝尔总管巴雅尔、为伯都讷副都统。　　

○戊戌。上诣安佑宫行礼。　　

○谕军机大臣等、恩特亨额奏、叶尔羌粮饷章京毓祥、经收回布。运往伊犁。据奕山等挑出粗恶不堪应用者。一万八千匹。又据该大臣查明叶尔羌徵收在库未经起运、并已运未到布匹。亦复如是。请责令该章京另换好布。如数赔补等语。叶尔羌额徵布匹。均系回赋正供。经收章京。例应亲加检点。不容稍有弊混。此次毓祥所收回布。并不亲身点验。以致额外外委庞焕章、及兵丁等得受使费钱文。朦混经收。所收布匹。竟有四万一千余匹不堪应用。该章京亦难保无得贿纵容情弊。毓祥著先行摘去顶带。交恩特亨额亲提粮饷章京等、以至该局胥吏。严行审讯。务得确情。按律定拟具奏。并即勒限四个月。令毓祥将已运未运各布匹。另换好布。如数赔补。傥限满不完。著即严行参革。毋稍徇隐。该大臣务当留心访察。如该章京因挑换布匹。违例重徵。扰及回众。别滋事端。著即据实参奏。重治其罪。傥敢意存消弭。别经发觉。定将该大臣严惩不贷。恐不能当此重咎也。懔之慎之。将此谕令知之。　　

○又谕、前据金和奏、巴尔楚克屯田眷户。因委员等办理不善。以致纷纷逃回。当有旨令恩特亨额查明参奏。并令将在屯商户眷户妥为安集。兹据恩特亨额奏称、接据粮员禀报。当即缮具安抚屯民告示。委员驰往确查。并经面为晓谕。仍令回归屯所。各安本业。屯民欣然乐从等语。巴尔楚克兴办屯田。该城地土广沃。历年开垦著有成效。即间有生鹻之处。原可另觅佳壤。尽力垦种。何以纷纷呈诉。均欲散去。现据恩特亨额查明、由于委员王传书经理不善。屯民迫于饥寒。先有逃散之事。复因游击福珠淩阿等未能妥为安抚。以致阖屯户民年年所借委员牛具耔种口粮等项。贫穷者无力归还。丰稔之家亦复抗欠。希图一鬨而散。于屯务大有关碍。著恩特亨额即将办理不善各员据实参奏。毋稍徇隐。署参赞大臣金和、于屯户逃散。并不妥为安抚。任令该游击等传集屯民。愿留者出具甘结。愿去者听其自便。以至全屯纷纷欲散。有无偏听妄为之处。并著查明参奏。该大臣仍传集屯民。剀切晓谕。其有因地生鹻。以及无力耕种之户。即责成承办委员。或另拨善地。或酌借耔种。并将逃散各户。赶紧招回。分别安插妥善。毋致流离失所。以副委任。将此谕令知之。　　

○又谕、车林多尔济奏、现在带兵至沙喇托海地方。访知哈萨克贼匪等在玛呢图噶都勒罕卡伦内山林潜住。察看情形。酌留兵丁驱逐办理一摺。此次因哈萨克贼匪等入卡滋扰。经官兵叠次剿办。该贼匪业经穷迫。虽当乘机驱逐。惟念现届冬季。卡外严寒。驱逐剿办。不甚相宜。著车林多尔济通盘筹画。将现在官兵酌量撤回。妥为办理。如该哈萨克等畏威潜住。准其暂令过冬。次年春季仍敢在卡伦内逗留。即当严行驱逐出境。以示朕恩威并施之至意。　　

○命哈密帮办大臣那玛善来京。以库车办事大臣赓福、为哈密帮办大臣。叶尔羌领队大臣乌珍泰、为库车办事大臣。　　

○以叶尔羌满营官兵全撤。裁领队大臣缺。从参赞大臣恩特亨额请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十八年。戊戌。十一月。己亥朔。上诣安佑宫行礼。　　

○谕内阁、隆文等奏、酌议巡查章程一摺。内务府银库攸关紧要。自应严密稽查。以昭慎重。旧设官兵。为数不少。已足备巡查之用。若相率怠玩。有名无实。即再议增添。亦成虚设。所请添设官兵轮班值宿之处。著毋庸议。至中左门、中右门、东大库、西大库等四处。除原设更筹三支外。著准其于景运门另添更筹三支。俟阖门后。由后左门隙传进中左、昭德、贞度、中右、以次递传。由后右门隙传出。接续巡传。用昭稽核。又每逢一四七开库之日。应需库使库丁匠役人等。著由内务府派委司员带进。事毕带出。并于前期造具人数花名清册。咨送景运门查核放入。其由昭德贞度等门出入执事人等。著该衙门造册咨送景运门备查。并由各衙门派委司员章京等。自昭德贞度左右两翼等四门带进。差竣带出。傥各衙门偶遇紧要事件。不及前期造册。准于临时呈递名单。以凭考核而免弊混。　　

○庚子。上诣大高殿。寿皇殿。行礼。　　

○奉皇太后还宫。　　

