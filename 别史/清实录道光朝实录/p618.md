<!-- { "loadSidebar": true } -->
○戊辰。谕内阁、吴邦庆奏参、散放赈米不协舆情之知县。撤任查讯一摺。江西上年截留漕米。分拨灾区赈济。兹据吴邦庆奏、建昌县知县张绍良、将所拨米八千石。应给该处灾民。尚未散竣。以致纷纷控诉。饬查该员呈递清摺。系按被灾重轻。核散米石多寡。与灾民所控该县系按粮户散米。无粮贫民。转不得赈恤。情节既属互异。及查散米印簿所载。不论有粮无粮。尽此米数。裒多益寡。一体均匀分派。又与所呈清摺不符。其中显有情弊。必应彻底查明。以重赈务。张绍良著即撤任。交周之琦督同藩司钟祥、确切查讯。务期水落石出。不准稍有含混。傥有侵扣冒销等弊。即据实严参。按律惩办。寻奏、张绍良仅止散米三百余石。无扣发侵冒情弊。情散放稽迟。又不将酌改永丰一乡。不论有粮无粮。一体裒益均派之处。豫为晓示。以致士民怀疑呈诉。实属办理不善。请革职。下部知之。　　

○又谕、布勒亨奏、玉田县等五处官兵。请旨不必每岁查阅。俟届军政之年。查阅一次等语。凡驻防兵丁。无论多寡。该管官员。果能随时妥为训练。必可悉臻精锐。原定章程。甚属妥善。即如玉田县等处兵丁。统计不过五百名。且相距匪遥。该副都统届期带领官兵数名。轻骑周历各该处。数日之间。即可操演完毕。而兵丁亦不至甚劳。若届五年军政之期。始行查阅一次。该官兵等技艺。必至渐就废弛。布勒亨任意妄改旧章。所奏甚属非是。布勒亨著传旨严行申饬。　　

○谕军机大臣等、据李鸿宾等奏、广东连山一带猺匪解散。仍于楚粤交界各处。派兵防堵一摺。览奏均悉。广东连山厅属黄瓜冲等处。间有猺匪抢劫。业经该督等调拨各营官兵前往防剿。此时均已闻风畏惧。群相解散。该处八排猺人俱属安静。其抢劫各匪。实系八排外各冲散猺。该督等分别良莠。自应出示剀切晓谕。以官兵齐集。专为拏办匪猺。凡属良善猺民。均毋惊恐。妥为抚驭。俾安众心。至连山抢劫各猺。现虽潜匿。仍恐被楚猺诱胁。或与彼潜通消息。不可不于各隘口僻径。逐处严防。堵绝往来要路。现经该督等前后调兵共三千六百余名。又团练乡勇一千余名。兵力不为不厚。务当严饬将备兵弁。分投堵御。毋令楚猺乘间窜入。不得稍有疏懈。并该督等现饬督标暨高州镇标筹备兵丁。以资调拨。应俟卢坤咨调到粤。傥需协剿。再遴派得力员弁。管带前往。至广西富川、贺县、灌阳、全州一带。与湖南接壤。现经提督苏兆熊等驻彼督办。务饬一并严密巡防。实力堵缉。将此各谕令知之。　　

○已巳。礼部以宗室会试中额请。得旨、取中三名。　　

○旌表守正捐躯安徽宿州民杜明金妻董氏。山西夏县民傅立身妻黄氏。　　

○贷黑龙江茂兴墨尔根等二十六处。被灾驿丁置办牛具银。　　

○庚午。上诣绮春园问皇太后安。　　

○总管内务府大臣禧恩等奏、两淮积欠薓价银九十六万四千余两。余两除养育兵丁钱粮四万二千九百两。即于本年交纳。其余分作五年。按数归补。以济经费而纾商力。从之。　　

○命户部尚书禧恩、盛京将军瑚松额、驰往湖南查办事件。　　

○户部议准、陕甘总督杨遇春疏报、中卫县开垦大沙坑地八顷。照例升科。从之。　　

○辛未。漕运总督苏成额奏、浙江嘉兴湖州帮丁。例支本色米款。以蠲缓不敷支放。请折给价银。从之。　　

○湖广总督卢坤奏、遵旨酌裁湖北督抚提三标、郧阳宜昌二镇等营兵三百五十三名。惟湖南界连两粤滇黔。苗猺杂处。且现有江华猺匪滋事。均资调防。所有兵额。暂请缓裁。报闻。　　

○以协办大学士吏部尚书文孚、兼署户部尚书。　　

○以睿亲王仁寿、署镶黄旗领侍卫内大臣。都察院左都御史昇寅、署正黄旗满洲都统。大学士富俊、署正红旗满洲都统。　　

○以正红旗汉军都统载铨、署管理銮仪卫事。理藩院尚书博启图、署管理圆明园八旗内务府三旗官兵事。　　

○改广东崖州营参将为崖州水陆副将。定为外海水师烟瘴题调边缺。海口协都司为崖州协陆路中军都司。定为陆路烟瘴题调缺。均驻崖州城。海口协副将为海口营参将。驻海口。海口协右营守备为海口营中军守备。均仍为外海水师题缺。添设崖州协陆路外委二员。水师外委四员。拨督标营把总一员。外委一员。兵一百名。陆路提标营把总一员。外委一员。兵六十名。琼州左右二营把总一员。外委一员。兵六十名。海安营兵二十五名。海口营兵十五名。统归崖州协管配操防。从协办大学士两广总督李鸿宾请也。　　

○以查办盐务出力。予湖北知县王启炳等加衔升用有差。　　

○贷湖北督抚两标、及武昌城守营、上年驻劄灾区兵丁仓谷。　　

○壬申。谕军机大臣等、吴邦庆奏、沥陈不谙河务下情一摺。朕因熟悉河务之员。深知属员弊窦。或意存瞻顾。不肯认真稽查。吴邦庆并非河员出身。正可厘剔弊端。毋庸徇隐。况该员曾任河南藩司。东河近在咫尺。虽未经亲身到工。一切事宜。谅有闻见。该河督惟当不避嫌怨。破除情面。督率所属。于修防要务。悉心讲求。务合机宜。以副委任。俟周之琦、钟祥二员。有一人到江西省城。即迅速交卸。兼程前赴新任。毋得再以不谙河务为辞也。将此谕令知之。　　

○又谕、陶澍奏、访获习教匪徒。究出匪党散处地方。分别查拏。提省究办一摺。所办甚好。习教传徒。久干例禁。近来匪徒故态复萌。实堪痛恨。必应密速查拏。认真办理。以期净绝根株。所有现获之张义法、刘光贵、卢广必、徐帮俊、李喜、五犯。著即提赴省城。严审确情。从重究办。其在逃之魏中沅、及习教孙老聚、即飞咨直隶河南督抚严密查拏。归案究办。至籍隶直隶钜鹿县孟家庄人孟老藏、前因王老头子传徒案内供出。已查拏该犯到案。交军机大臣会同富俊及刑部严审。其张义法等所供白云庵、及慈云庵、二处托名女娲氏婢女。并尼姑金玲、苏大人即大王爷、实在下落。已饬步军统领确访严拏务获。归孟老藏案内审办矣。将此各谕令知之。寻奏、讯明张义法、徐帮俊、卢广必、拜师习教。旋即悔悟。李喜等讯止坐功运气。张义法、徐帮俊、业已病故。应毋庸议。卢广必于传习邪教为从发遣例土量减拟徒。李喜等照例拟杖下部议。寻议、李喜等均经拜师习教。与仅止坐功运气不同。拟杖系属错误。应均照例量减拟徒。余如该督等所拟完结。从之。　　

○礼部以会试中额请。得旨、满洲取中八名。蒙古取中三名。汉军取中五名。直隶取中二十一名。奉天取中二名。山东取中十七名。山西取中九名。河南取中九名。陕甘取中六名。江苏取中十七名。安徽取中十二名。浙江取中二十一名。江西取中十六名。湖北取中九名。湖南取中六名。福建取中九名。广东取中九名。广西取中六名。四川取中六名。云南取中七名。贵州取中五名。　　

○先是密云副都统布勒亨、因蓝翎长玉山误差私逃参奏饬拏。旋据玉山来京。以知县蓝田散放兵米弄弊等情呈控。命兵部右侍郎铁麟等驰往讯结。奏入。得旨、密云副都统。布勒亨、于散放兵米时。不候该县申覆。遽令兵丁关领。致属员藉词京控。布勒亨著照部议罚俸六个月。不准抵销。余依议。　　

○以故甘肃洮州厅土司昝荩臣子庆荣、袭职。　　

○旌表守正捐躯河南信阳州民魏巽妻吴氏。　　

○展长芦山东鹾商应交引盐加价限期。　　

○展赈湖北江夏、汉川、两县灾民一月。　　

○癸酉。谕内阁、户部奏、请饬催途次铜斤一摺。滇省委员领运京铜。据该侍郎等查明、庚寅年正运二起许应元、正运三起胡兆蓉、正运四起常明、加运一起聂光谦、加运二起陈桐生等。均已先后行抵江苏省境。迄今日久。尚未据咨报渡黄。著两江山东直隶各督抚、派委道府大员。会同沿途文武员弁。查明各该运铜船现在行抵何处。实力催趱。务令遵照定限。迅速抵京交纳。毋许延误。　　

○江苏学政廖鸿荃奏、留心访察士习。拟按行各属。剀切晓谕。不敢稍事姑息。得旨、一切从实秉公。慎勿稍形疲玩。又奏、如武进劣生庄午可、若早革究示惩。何致酿成巨案。可见宽纵之过。所损实多。批、水懦民玩。正谓此也。　　

○广西巡抚祁＜?土贡＞等奏、防堵猺匪情形。得旨、严密堵缉。断不可令其关入本境。勉力无忽。　　

○命贝子济克默特、带领侍卫十员。往奠故贝勒托恩多茶酒。并赏银五百两治丧。予祭葬如例。　　

○旌表守正捐躯直隶玉田县民马才母宋氏。河南固始县民金康妻黄氏。　　

○再拨广东广西司库银十万两。发商生息。备广西缉捕经费。从协办大学士总督李鸿宾等请也。　　

○甲戌。谕军机大臣等、据余步云奏遴带贵州兵一千名。起程前赴永州剿办等语。该提督熟练军情。久经战阵。现在湖南奏报。已调兵七千一百余名。合之所带贵州兵。已逾八千之数。兵力不为不厚。该提督抵永州后。务当相机进剿。固不可旷日持久。致滋蔓延。亦不可冒昧轻进。稍有挫失。一切事宜。会同罗思举悉心商酌。和衷共济。一鼓作气。迅奏肤功。尤须遵照前旨。生捦首逆解京。尽法处治。并将匪党悉数剿洗。勿留后患。用副委任。将此由五百里谕令知之。　　

○乙亥。谕内阁、琦善奏、勘报盗案不实。先经撤任之知州。请旨革职一摺。直隶磁州知州沈旺生、于广西右江镇把总李宏光呈报盗案。并不悉心勘讯。严缉赃盗。辄以勘无失事形迹。及李宏光捏报等情。率行具禀。旋经豫省拏获盗犯。讯据赃供确凿。当经降旨撤任提讯。兹据该督讯明。该员虽无讳饰情事。惟于盗劫重案。勘报不实。未便稍事姑容。沈旺生著革职。以为规避讳饰玩视捕务者戒。　　

○又谕、琦善奏、旗人部控地亩。原告狡不输服。请解部质讯一摺。顺承郡王地亩。坐落涞水县地方。自有档册契据四至段落可稽。当时何以将各佃侵种官地。全行收租。又复全行出卖。扎拉芬又称府地系苏明经管。其如何错误缘由。著户部就近传到苏明、确讯断结。以杜争端。寻户部奏交直隶总督委员勘明。由部核查。顺承郡王原报册档。止有地六十亩。佃户张得成、将毗连官地私垦。捏称王府之地。以致扎拉芬误将官地出卖。应将勘明地六十亩。归原买高莅管业。多卖价银退还。私垦地亩入官。分别饬遵拟结。从之。　　

