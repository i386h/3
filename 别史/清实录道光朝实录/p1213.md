<!-- { "loadSidebar": true } -->
○以都察院左都御史文庆、兼镶蓝旗汉军都统。理藩院尚书吉伦泰、署正黄旗汉军都统。御前侍卫珠勒亨、为镶蓝旗护军统领。前任和阗办事大臣赛什雅勒泰、为镶黄旗汉军副都统。　　

○山东巡抚崇恩奏报到任。得旨、诸凡认真。屏除虚伪。崇尚诚实为要。再朕闻高唐、汶上、均有昏夜抢劫之案。峄县并有白昼强抢集镇之事。恐地方官讳匿不报。或化大为小。均未可定。汝必须明察暗访。严行查办。以靖闾阎而除祸患。切勿被人欺蔽也。　　

○壬子。调吏部左侍郎祝庆蕃、为户部左侍郎。兼管三库事。转吏部右侍郎季芝昌、为左侍郎。仍留学政任。调兵部右侍郎侯桐、为吏部右侍郎。以内阁学士孙瑞珍、为兵部右侍郎。仍留学政任。　　

○以都察院左都御史杜受田、管理三库事。　　

○以兵部左侍郎朱嶟、兼署吏部左侍郎。礼部右侍郎周祖培、兼署兵部右侍郎。　　

○癸丑。遣官祭历代帝王庙。　　

○遣官祭昭忠祠。　　

○谕内阁、牛鉴著加恩释放。发往河南。交巡抚鄂顺安差遣委用。　　

○谕军机大臣等、本日已明降谕旨。将牛鉴释放。发往河南。交鄂顺安差委矣。该革员前在河南巡抚任内。颇得民心。该省民情淳朴。上年兴筑省城。捐输踊跃。并未动支帑项。甚属好义急公。此次中牟大工。将次合龙。忽遭风暴。连蛰五占。需用浩繁。应如何设法筹办之处。牛鉴素为该省士民所悦服。经朕特加恩宥。自当倍加黾勉。实力妥筹。以纾国计而苏民困。著俟牛鉴到省后。即将此旨发给阅看。将此谕令鄂顺安知之。　　

○修湖北江夏县江堤。从巡抚赵炳言请也。　　

○甲寅。谕内阁、大学士穆彰阿、现署步军统领。著留京办事。　　

○命兵部左侍郎道庆、乾清门侍卫那桑阿、巴里善、恭诣东陵。查看红桩。　　

○礼部左侍郎知贡举冯芝、因病赏假。以吏部右侍郎侯桐知贡举。　　

○乙卯。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、特依顺等奏、请将裁撤水手兵丁挑补甲兵空缺等语。浙江乍浦满洲营。原设水手兵丁。现在该营改为陆路。应行裁撤。著准其于此项裁撤兵丁内。择其弓马娴熟。技艺可观者。挑补甲兵空缺。不得以老弱充数。该部知道。　　

○谕军机大臣等、据奕兴奏、喇嘛凌保控告该昭扎萨克达喇嘛罗布桑吉里克等、侵蚀官项。擅将房地租钱、典给民人等款。经该管之呼图克图。提集两造人证质讯。突有土默特参领卓哩克图、派员将凌保锁拏。该管副都统成凯、延不究办等情。著派禄普前往。会同奕兴亲提全案人证。秉公审讯。不准稍有偏袒。禄普所署之察哈尔都统。著阿彦泰暂行署理。奕兴原奏。钞给阅看。将此谕令知之。　　

○丙辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕军机大臣等、前因麟魁等奏、蛰失埽占。自请治罪。当经降旨。将麟魁等分别惩处。仍责令赶紧挽回。以观后效。兹据奏称料物工夫。估费不少。且购料又需时日。已逾桃汛。黄水涨发。恐难抵御。添发帑金。合龙究无把握等语。麟魁等办理不善。虚縻国帑。贻误要工。朕不遽加严谴。仅予薄惩。宜如何激发天良。竭力补救。以赎前愆。现既仍令督办。若能相机镶筑。即稍宽时日。仍获蒇工。尚可量加宽贷。即或情形险要。一时未克施工。亦当竭力保护新工。将已成埽占。择要加镶守护。傥徒以事势万难。束手无策。以致新工埽段。再有疏虞。自问当得何罪。现在如何修守。新工如何保护。物料是否赶办济用。原估银两之外。计余银一百余万。现存何处。此时添给银两。究竟合龙有无把握。著麟魁、廖鸿荃、钟祥、鄂顺安、体察情形。酌量缓急。迅即据实具奏。毋得游移推诿。致误要工。又另摺奏、遵旨查明工员尚无弊窦等情。览奏已悉。著毋庸议。将此由四百里谕令知之。　　

○贷甘肃迪化州银一万八千两。采买兵粮。　　

○丁巳。上诣绮春园问皇太后安。　　

○御勤政殿听政。　　

○谕军机大臣等、孟保等奏、续接廓尔喀国王来禀。及谕覆缘由一摺。览奏均悉。廓尔喀国王禀词内称噶箕因上年来藏、恳求一切未准。不敢回国。并牵叙聂拉木哜咙地方。十年归西藏管理。三年归该国管理等语。实属谬妄。该大臣等正词晓谕。办理尚为妥协。傥该国再差头目来藏。另有恳求。该大臣等仍当据理回覆。杜其妄念。是为至要。琦善到任后。即著会同钟方妥办。但言语不通。文字不同。祇凭一译。尤当加倍留心。勿致歧误。将此谕令知之。　　

○以光禄寺卿景亮、为内阁学士。兼礼部侍郎衔。大理寺卿陈孚恩、为都察院左副都御史。通政使司副使罗文俊、为詹事府詹事。　　

○塔尔巴哈台领队大臣朝善、因疾休致。赏伊犁协领希拉布副都统衔。为塔尔巴哈台领队大臣。　　

○戊午。命委散秩大臣肃顺、在乾清门侍卫上行走。　　

○贵州布政使李象鹍、因病解任。以山西按察使罗绕典、为贵州布政使。直隶永定河道恒春、为山西按察使。　　

○己未。谕内阁、前因麟魁等奏、大工蛰失埽占。自请治罪。当经降旨、将麟魁等分别惩处。仍责令赶紧挽回。以图后效。本日复据奏称所需料物。近处无可筹买。分投购运。愈远愈迟。断非一二月内所能备齐。水势日增。补筑万难措手。且时方耕作。人夫多已归农。一时难于招集。请援照仪封等工成案。展缓办理。所称种种棘手。自系实在情形。若仍令勉强趱办。终归无济。著准其将现在坝工暂行缓办。麟魁、廖鸿荃、系特派督办之员。迁延不力。咎无可辞。前已有旨革职。著将所给七品顶带。一并革去。即行来京听候谕旨。钟祥、现留河督之任。鄂顺安、系兼管河务。所有全工事宜。著即会同悉心筹画。将来兴举大工。即著钟祥、鄂顺安、督办。以专责成。此时惟有严饬工员。将两坝埽占设法保护。遇大汛经临。尤须竭力防守。庶将来补筑。尚易为功。至被灾处所。居民失业。朕心悯恻实深。著该抚加意抚绥。务令安辑。现在工次人夫。半归耕种。其无业贫民。均著妥筹设法安插。毋令一夫失所。钟祥、鄂顺安、于河工修防地方抚辑事宜。均属责无旁贷。务须实心经理。和衷共济。不得游移推诿以重前愆。麟庆、慧成、牛鉴、均著留工。即交钟祥、鄂顺安、酌量差遣委用。　　

○谕军机大臣等、程矞采奏、阻止咪唎口□坚国使臣进京一摺。据称咪唎口□坚国使臣。因上次阻止公文。未经接到。于正月初八日驶至九洲湾泊。并欲来天津北河口朝觐。业据该护督反覆开导。各夷均各听从。已传知该使臣。尚未回覆。并拟令该使臣在粤听候。徐图控制等语。所办均妥。咪唎口□坚向来不通朝贡。即驶至天津。亦必令其折回。所请商定章程。亦必仍交原议大臣酌定。断无因其北驶到津。另遣大员与之商办之理。现已谕知耆英。令其驰驿赴粤。该督接奉后。自必迅抵粤东。耆英未到以前。著程矞采督同黄恩彤、谕知该夷。原议大臣耆英、现已调任两广总督。驰驿来粤。即日可到。令其在粤静候。切勿轻举妄动为要。所称番舶乘风行驶。旬日可达天津。已谕令讷尔经额、相机办理矣。另片奏、口□佛＜?口兰＞哂亦有巡船一只。在九洲抛泊。因其并未请求。未便豫行阻止等情。口□佛＜?口兰＞哂与咪唎口□坚、事同一律。该夷目如有请求。即著照前谕止。务于婉言开导之中。寓正词拒绝之意。将此由四百里谕令知之。　　

○又谕、本日据程矞采奏、咪唎口□坚国使臣。因未接到上次阻止劄文。于正月初八日驶至九洲湾泊。欲来天津朝觐。经该护督反覆开导。令夷目传知使臣。尚未回覆。并口□佛＜?口兰＞哂亦有巡船抛泊等语。西洋各国。向来不通朝贡。即北驶至津。亦必谕令回粤。所欲商议章程。亦必仍交耆英等酌办。断无另遣大臣与议之理。著耆英接奉此旨。驰驿前往广东。会同程矞采妥为办理。该督抵粤后。务当婉言开导。据理拒绝。控驭得宜。毋使另生枝节。所有原摺片。及该使臣来文、并照覆公文、均著钞给阅看。将此由五百里谕令知之。　　

○又谕、本日据程矞采奏、咪唎口□坚国使臣在粤洋九洲湾泊。欲来天津朝觐。现经该护督开导拒绝。令夷目传知使臣。尚未回覆等语。著讷尔经额饬知天津镇道等、豫为筹度。如夷船到津。迅即飞报该督。一面饬令该夷听候总督到时。有何言语。再行酌办。该国既称朝觐。切勿开炮打仗。所需食物淡水。准其购买。但不准一人登岸。所称商议章程各情。该督到津后。谕以耆英系原议大臣。现调两广总督。即日到粤。该国贸易章程。前已议定。饬令即速折回广东。此处未便更议。其来京朝见一节。谕以天朝抚驭外夷。一切率由旧章。未便代为奏请。务须婉言开导。据理拒绝。万勿稍有含混。将此谕令知之。　　

○又谕、本日据程矞采奏、咪唎口□坚国使臣巡船。在广东九洲湾泊。欲来天津朝觐等语。已由五百里谕知耆英、令其驰驿赴粤矣。西洋向来不通朝贡。断无准令来京之理。惟番舶乘风行驶。行踪不定。著谕知禧恩、崇恩、壁昌、孙善宝、刘韵珂、刘鸿翱、梁宝常、分饬各海口员弁。如有咪唎口□坚使臣船只停泊。切勿开炮接仗。所需食物淡水。准其购买。但不准夷人登岸。并谕以耆英已抵广东。令其折回粤洋。听候办理。将此由四百里各谕令知之。　　

○庚申。谕内阁、朕此次恭谒东陵。改于三月初三日、自圆明园启銮。初六日礼成后旋跸。初九日由烟郊回圆明园。　　

○修浙江山阴、会稽、上虞、三县海塘。从巡抚梁宝常请也。　　

○辛酉。谕内阁、前据刑部奏、请覆验康陈氏尸伤。当经派令赛尚阿、祝庆蕃、会同刑部详细覆验。兹据奏称、覆验康陈氏尸伤。委系自缢身死。取具原验各官结称眼同覆验。实系自缢等语。此案康王氏、先在北城坊承认因奸商同奸夫石文平、谋勒亲姑康陈氏身死。罪名甚重。该犯等何以遽行承认。并康陈氏因何自缢根由。仍著赛尚阿、祝庆蕃、会同刑部悉心研鞫。务得确情。按律定拟具奏。　　

