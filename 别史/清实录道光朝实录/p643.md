<!-- { "loadSidebar": true } -->
○又谕、壁昌等奏、审办和阗纠众谋逆戕害伯克之要犯一摺。此案塔瓦克游手好闲。起意纠人抢劫。假捏玉努斯名目。纠约哈玛娃子伯哈提等帮助。戕害伯克。逼索驼马。声言欲抢和阗。实属罪大恶极。壁昌等于审明后。将该犯塔瓦克等二十一名概予凌迟。并枭首传示和阗犯事地方。以彰国法而昭炯戒。所办甚是。其被戕之世袭五品顶翎五品采铅伯克多拉特、及六品顶翎之七品明伯克伊斯玛伊勒、于该犯纠众滋事时猝被拘执。詈骂不屈。致被戕害。情殊可悯。及被害之跟役回子乌舒尔、催铅回子爱玛特、均照此次被害伯克回子之例。分别给予荫恤。免其差徭。壁昌等即查明该伯克等子弟。奏请恩施。以昭忠荩。克里雅尔花翎四品阿奇木伯克迈玛特、于匪徒纠众谋逆重案。不动声色。设计将首从各犯全数弋获。不致蔓延。颇为能事。迈玛特著加恩赏给三品顶带。并著交理藩院从优议叙。　　

○户部议准、协办大学士两广总督李鸿宾等奏、外夷各国均已产铅。请暂停白铅出洋。得旨、依议。粤东滨临大海。通洋水道甚多。现在白铅停止出洋。诚恐日久疏于防范。以致奸商贩运。复有偷漏营私等办。著该督等严饬关津要隘地方各官。随时认真巡查。遇有私贩铅斤。即照违禁例分别严办。仍于年终取具关厂各官并无出洋白铅切实印结。送部查核。并酌定稽查章程。报部核办。以垂永久而杜流弊。　　

○丙辰。谕内阁、前因京城内外河道淤浅。亟应挑穵深通。派耆英、朱士彦、详加覆勘。兹据奏、请将九门之护城河。就河路分中、将河面挑宽七丈。河底挑宽五丈。均按各桥座之桩板为平。将城内河道自积水潭至御河桥。除河泡积水较深、毋庸挑穵外。其淤浅处所。于中心抽槽。亦以宽六七丈深二三尺为度。此外各河。均各就河面之宽狭挑修。其河身亦以桥座之桩板为制。至钓鱼台之三里河。现在两岸积土溜入河身。与路相平。将来雨水下注。恐至漫溢。亦应量为疏浚。著派穆彰阿、吴椿、督同熟谙司员。核实估计。奏明办理。其朝阳门迤南至东便门河道一段。向系大通桥承管。每年例应挑穵。上游既挑。恐下游不能通畅。著交仓场侍郎察看办理。　　

○又谕、前因王景周呈控李豹儿私立税柜。向各帮抽钱一案。当经降旨交该漕督就近访查。据实具奏。兹据苏成额奏称、现在重船到通。逐加查察。每船起米。均用本帮水手。间因不敷。雇人替用。亦系旗丁自付钱文。不经差役之手等语。李豹儿业已病故。有无前项情弊。无可质对。著毋庸议。嗣后该漕督仍饬粮道厅弁。随时认真稽察。以后重船抵通。起卸米石。如查有私立税柜向各帮抽钱之事。立即拏解严究。毋稍姑容。并著直隶总督、顺天府尹、仓场侍郎、仍遵前旨严行查禁。以杜弊端。　　

○漕运总督苏成额奏、严查江广安徽回空漕船夹带私盐。得旨、务须认真查办。不可视为泛常。　　

○福建学政张鳞奏、职襄兵部。留心察看营汛。得旨。闽省武备本不强壮。汝出试各府。须加意访察。至本省提镇有不胜任者。亦应密记。遇便密奏。不可瞻徇。　　

○丁巳。上诣绮春园问皇太后安。　　

○礼部奏、八月初十日万寿节应行礼仪。得旨、照例行礼。停止筵宴。　　

○直隶总督琦善奏、酌筹顺天府属放赈银米。并得雨情形。得旨、览奏稍释忧虑之怀。京师自上月二十七日至本月十二日。共得雨七八次。然尚未深透。田苗土地。较前润泽多矣。刻下已交秋令。惟有仰叩天恩。大沛甘霖一次。晚稼即可有望矣。又奏、常平仓谷缺额。分别核办。批、此时若再不严行查办。州县更无所畏忌矣。勉之。　　

○盛京工部侍郎裕泰奏、遵旨查勘科尔沁旗开垦荒地界址。酌拟章程八条。一、丈量荒地。仍以三十六弓为一亩。一、原交押荒银两。每顷不及十两者。照数补足。有不止十两者。在每年应交大租制钱五千文内坐扣。一、以一地种复出写者。令后写之户与先写之户。均匀分种。一、蒙古村屯酌留牧放种植界内。有典给民人者。追出典契。换租种合同。扣足典价。按则输租。其情愿赎回者。照土默特民典蒙古地亩例办理。一、典出地亩。无力回赎。照例令民人再种五年四年三年二年抵销典价。年满日祇准蒙古自种。或租给原佃。不得再行出典。及另招流民。一、民户年满交地后。准其自躧界内闲荒。向地局领种。一、蒙古自种熟地。不准租给民人。界外民开熟地。严行封禁。如有假自种为名。影射私招民人者。重治其罪。一、严禁揽头名目。写地者令报本名。自向地局交租。以五顷为限。概不准多给。下理藩院议行。　　

○展缓直隶大城、阜城、东光、沧、南皮、成安、保安、龙门、冀、南宫、新河、武邑、衡水、宁晋、武强、邯郸、磁、文安、高阳、任邱、枣强、交河、宝坻、香河、霸、东安、良乡、房山、涿、怀柔、密云、滦、迁安、抚宁、昌黎、乐亭、临榆、清苑、安肃、定兴、新城、博野、望都、容城、蠡、雄、祁、安、新安、河间、献、肃宁、景、故城、宁津、天津、青、静海、盐山、庆云、正定、获鹿、晋、无极、稿城、邢台、任、鸡泽、延庆、蔚、宣化、怀安、西宁、怀来、丰润、易、涞水、隆平、定、曲阳、深泽、独石口、八十二厅州县被旱村庄旧欠额赋。　　

○戊午。谕内阁、都察院奏、查明各省上控未经亲提各案。开具清单呈览。各州县审断不公。致令属民上控。该管上司。自应亲提审断。俾无冤抑。前经通谕各省督抚。京控奏咨各案。该管上司如未亲提。即将违例之员严行参处。何以各省应提不提之件。仍有十二案之多。殊属延玩。著各该督抚即查取该管上司各职名。速行送部议处。嗣后审结各案。即于覆奏时一面声叙甘结虚实。一面将职名随案附参。毋再迟延干咎。并著吏部将各省奏咨各案。该管上司不行亲提处分。桓明具奏。　　

○又谕、长龄奏、查明蒲滩盐地情形。详晰筹议一摺。山西省蒲滩产盐处所。民晒官销。那引分办。不特防范难周。更恐易滋流弊。自上年查禁私晒。盐引已形畅销。现据该商人等呈请捐输。永远代赋津贴。是以商力之有余。济小民之生计。著照所议、准其将代赋银五百四十三两零。津贴银九千一百五十两零。由该商人等按年照数呈交道库。转发永济县按户分给。仍责令蒲州府永济县实力稽查。俟将来收获有成。再行前项银两按亩划除。庶民力不致竭蹷。而私晒亦可杜绝。洵于裕商便民。两有裨益。该部知道。　　

○又谕、联顺奏、请查禁米局囤积一摺。现因雨泽愆期。米价昂贵。平粜煮赈。以济民食。市价当不致增昂。第奸商牟利。囤积居奇。自应严行禁止。著都察院、步军统领衙门、顺天府、拣派妥员。会同查禁。毋任稍有影射囤积。自奉旨之日起。各城内外米店。概不准收买零星米石。并饬该委员等亲身前往。实力盘查。不许随带胥吏。傥有办理不善及借端滋扰等弊。除将该委员等从严惩办外。其原派之该管上司。亦必一并议处。决不宽贷。　　

○谕军机大臣等、本日据禧恩等奏、查核军营出力人员。并剿平逆猺地方安静一摺。览奏俱悉。前据卢坤等奏、在事文武员弁。开单分别鼓励。朕以人数过多。奖励较优。降旨令禧恩等核定。兹据奏、逐一考察。尚无冒滥。已明降谕旨。照所请加恩鼓励矣。禧恩等现在办理善后事宜事毕。定已起程前赴连州。会同李鸿宾办理猺匪。究竟广东连州猺匪因何起衅。该省自本年二月初间、即已勾结滋事。因何迟至半年。尚祇拏获一二抢掠余匪。未能迅速完结。著禧恩等明查暗访。将李鸿宾如何办理不善以致滋蔓之处。据实具奏。毋稍讳饰。致干咎戾。此时统计先后赴粤兵勇。黔楚两省共三千名。合之广东徵调各营。兵力不为不厚。禧恩等总须遵照前旨。诱该猺匪至山外平旷处所。先伏精兵截其归路。一鼓作气。聚而歼旃。毋再拖延。致令老师糜饷。是为至要。将此由四百里谕令知之。　　

○又谕、前因京师缺雨。朕轸念民依。降旨酌拨米豆交顺天府分厂平粜。现在定福庄有抢夺粮石之案。此案究竟因何起衅。是否灾黎无力籴米。以致滋生事端。抑或另有别情。著龚守正、果良额明查暗访。据实具奏。又闻卢沟桥有伤毙人口之事。是否因人多拥挤致伤。著蔡炯、嵩濂、查明据实具奏。将此各谕令知之。　　

○以剿平湖南逆猺出力。赏布政使恩特亨额、按察使杨簧、道员梁恩照、知府方长庆、吕恩湛、王鸣球直隶州知州王元凤、同知常庆、知县杨得埙、副将嵩龄、霍隆武、马天保、参将萨勒哈善、游击黄金玉、董伟、陆景哲、马贵、都司吕耀宇、麻国庆、姜英、守备何有福、刘克勤、仇怀瑛、花翎。直隶州知州陈同治等蓝翎。副将祥福、参将刘允孝、王锡朋、游击郭宏升、千总伍通标、罗玉斌、赵荣升、巴图鲁名号。复降调总兵官鲍友智等职。余升补加衔议叙有差。　　

○予湖南随征病故兵马司副指挥翟声玉、祭葬恤荫。　　

○旌表守正捐躯江苏安东县民马如房妻卢氏。　　

○己未。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○谕内阁、前降旨五城分设十厂。自七月十一日起。开厂煮赈。并责成派出照料之满汉科道各员。随时体察。傥因天时炎热。所煮饭粒蒸变。不堪食用。即奏明变通办理。勿致有名无实。日来炎热较甚。各厂所煮饭颗。恐不免有蒸变之虞。著昇寅等即饬科道各员。将各厂现在办理情形。查明据实具奏。　　

○又谕、申启贤等奏、办理现审案件情形一摺。嗣后顺天府衙门现审咨交案件。有关罪名者。注明收审月日。及已完未完。月终具奏一次。交吏科京畿道逐件核对。按限详查。若有应行扣限。于月摺内注明。傥无故迟延。即据实劾参。其余无罪可科之案。免其列入月摺。该府尹等严饬承审之员。随到随结。如有逾限者。立即查取职名咨部覆议。至该衙门遇有咨查各旗册档。及传质人证之件。著照户部现在奏定章程。于接准咨文之日起。限半个月咨覆。如仍任意迟延。致逾定限。即将该旗指参。照例议处。其有原告意存拖累。投词后传讯不到。著照原告两月不到案之例注销。　　

