<!-- { "loadSidebar": true } -->
○又谕、昨据户部回奏、莫晋所参仓场盘查纷扰各款。该部所议、主于以放代盘。惟汤金钊以仓储不宜清查。自请交议。因其未能切实陈明。复令明白回奏。兹据奏称、不盘查则不亏缺。若盘查而不认真。则新旧牵混。若认真盘查。即难保无亏缺等语。京通各仓为天庾正供。较之外省州县仓储。尤为紧要。其有无亏缺。自应确切查验。以昭核实。该侍郎既称认真盘查。即难保无亏缺。尤当及早查办。岂有转因亏缺而不盘查之理。若恐事涉纷扰。因循延搁。将来亏缺愈多。必致酿成巨案。且该侍郎意在不宜清查。则从前户部议覆仓场时。即不应随同画稿。乃彼时既经画诺。迨该部明白回奏。又复单衔奏称不敢扶同。本日回奏摺内。于应否盘查之处。仍不能确切指明。该侍郎于此事毫无定见。首鼠两端。殊失协恭和衷之义。汤金钊现署吏部。著交都察院议处。寻议、降一级调用。得旨、著加恩改为降二级留任。　　

○旌表守正捐躯河南内县民张殿侯妾王氏。　　

○乙丑。上诣皇太后宫问安。　　

○谕军机大臣等、安福等奏、查明杨家堡一汛不在原设十二汛之内。惟紧连杨老石塘等处青桩。山大林密。处处潜通。与十二汛所管青桩之外即系民业者情形不同。又大小黄崖口内。顺水村民。设有水碓水磨。用椴皮柏根。磨香为业。贫民视为利薮。请再展青桩。推展汛拨。与十二汛画一固守。较为得力等语。青桩为风水外限。向距红桩白桩不过十里内外。若照安福等所奏。将杨家堡官山贴近青桩处所。再加推展。则距红白桩三四十里。至陵寝又一百八十里之遥。地面愈阔。声势更难联络。安福等仅称现在兵力足资分布。其如何分拨防守之处。未经声叙明晰。是否推拓界限。即能防范稽察。永免流弊。若徒事更张。无裨守卫。不可不加意详慎。著安福等再行体察情形。详筹妥议。俟奏上时再降谕旨。将此谕令知之。　　

○仓场侍郎莫晋奏、查嘉庆十四年以放代盘。八月而毕。此次非三年不能竣事。实不见其简易。臣等议盘竣一仓之后。接放下次应盘之仓。乃一定事理。而部议驳为窒碍难行。可谓谬以千里。至部议五仓进米。本属不敷。又因奉旨准行。未便奏请添仓。辄咨照仓场添进三仓。岂有擅改章程。竟不必皇上闻知之理。得旨、交大学士等、与前参户部片、一并议奏。　　

○山西巡抚邱树棠奏、审拟已革生员张之桐呈递封章一案。得旨、刑部议奏。寻议上、委系因疯诬告。例发极边足四千里充军。系疯病之犯。照例严加锁锢监禁。俟数年后疯病并不举发。再行验明报部。余均如该抚所奏办理。从之。　　

○旌表守正捐躯河南淅川县民全小皂妻樊氏。　　

○修福建福州、泉州、台湾、三厂损坏战船。从总督庆保等请也。　　

○丙寅。谕内阁、百顺等奏、土尔扈特亲王鞥克济尔噶勒之妻德津济特身故。德津济特尚未得受封典。其作好事时。或照已得封典亲王妻等之例。赏银三百两。或赏银一百两之处。请旨等语。鞥克济尔噶勒之妻。虽未得受封典。从前亲王之妻等。身故作好事。曾有赏银三百两者。且德津济特乃土尔扈特亲王鞥克济尔噶勒之妻。究系福晋。著赏银三百两。令作好事。所赏银两。由彼处库内动支。即传朕旨赏赉。　　

○丁卯。上诣皇太后宫问安。　　

○谕内阁、御书处弗戒于火。值班之库掌拜唐阿匠役等、疏于防范。著交部照例治罪。兼行之司员监造等官。著交部严加议处。瑞亲王自请严议之处。著加恩改为交宗人府议处。　　

○又谕、嗣后宫廷考试。著照大学士、御前大臣、军机大臣、所议章程办理。其唱名散卷。并令承办衙门堂官一人。按照议定处所。在彼看视。预考人员领卷后。依次而入。不得前后参差。值宿之前锋护军统领。圆明园管兵大臣。当认真稽察弹压。勿任送考人员阑入。如有不遵定制。淩躐喧呶者。著该承办衙门堂官、及管门之大臣。据实指名参奏。其进至禁门有干功令者。著监试王大臣即行参办。以昭严肃。　　

○又谕、孙玉庭等奏、查明三省交界营汛。酌定会哨章程一摺。江南徐海二属。与山东河南壤地相接。奸宄最易潜踪。自应会哨巡防。俾声势足资联络。据该督抚查明具奏。著照所请。嗣后山东曹兖两镇所辖。及河标各营汛。与江南徐海等属营汛连界地方。均著于每年春秋二季。酌令各该营将领选带弁兵。在两省交界适中处所。定期会哨一次。仍饬连界各专管汛弁。一月会哨一次。互换印照。结报该上司查考。其河南归德营参将所属分防夏邑等汛。与徐镇所辖萧宿二营。及亳州营都司分防连界各汛地。亦著于每年春秋二季。令各该营都司酌带弁兵。与归德营将领。定期在两省交界适中处所会哨一次。接壤各汛弁。亦一月会哨一次。换照结报。其豫东连界各营。俱著一体照办。并责成各该镇营密加查察。如有不亲往哨巡。仅以空文差丁互换塞责者。查出即指名严参。傥该镇知情徇隐。著各该督抚一并参处。其直隶大名镇所辖各营汛。与山东曹濮及河南开封等营汛接壤之处。并著直隶总督、于适中地方。令都司守备。按春秋二季。定期会哨。专汛员弁。按月哨巡。以昭严肃。该督抚既经会定章程。务各严饬所属。认真实力巡防。总期行之久远。不可稍形懈怠。以致有名无实。视为具文也。　　

○协办大学士两江总督孙玉庭奏、调任藩司郑裕国、请暂缓起程。允之。　　

○又批、朕闻徐州府知府缪元益、才识短浅。人本软弱。难胜此等繁要之任。卿可留心察看。勿令贻误地方公事。应如何改调之处。酌量附片具奏。　　

○修江南提标川沙各营燕尾梢哨快等船。从协办大学士总督孙玉庭请也。　　

○戊辰。以御书处救火出力。予王大臣等议叙。赏侍卫处主事双印等一级。翼尉奎亮、协尉徐大善、爱隆阿、卢山、四十八、花翎。副尉永明等蓝翎。余加衔赏赉有差。　　

○旌表守正捐躯山西交城县民高诚明妻古氏。　　

○己巳。上诣凝和庙。宣仁庙。拈香。　　

○谕军机大臣等、安福等奏、查竣内外火道树株鬯茂情形。请将旧伐回乾树株根盘剔除净尽。嗣后红桩内回乾树株。不准砍伐。以杜流弊等语。红桩内回乾树株。前经奏定章程。责成本管汛弁查报该总兵衙门验明加结。照数采取。将伐去根盘除净。免致日后牵混。现既查明内外火道红桩内旧伐根盘。尚未起除。著于本年查办回乾之时。该总兵务责成该管弁兵一律伐除净尽。以便查验。至称内外火道。不准砍伐回乾一节。所奏非是。树株既有回乾。岂可不加翦伐。傥虑该弁兵影射滋弊。该总兵自当亲往查验。且每年查办回乾。不过一次。嗣后著该总兵于汛弁报齐时。定期亲往。核实点验数目。据实奏明。仍将根盘除净。以免牵混。傥届时该总兵或有差使。不能分身。即选派妥实将备。前往代验。总使认真查办。无得日久玩生。又成具文也。将此谕令知之。　　

○旌表守正捐躯安徽五河县民王立志妹改孜。　　

○庚午。谕内阁、庆保等奏、酌筹陆路缉捕经费一摺。闽省陆路延平等处盗案较繁。缉捕用项无出。自应酌筹经费。以资捕务。著照所请。准其于借拨关税盈余项下岁额息银内拨银六千两。作为陆路缉匪之用。该地方官既捕盗有资。可期应手弋获。务须实力侦缉。俾奸宄净除。用收实效。该部知道。　　

○又谕、琦善奏、秋审绞犯。递呈诉冤。请扣除另行审办一摺。山东秋审绞犯王士升。著于本年秋审本内暂行扣除。交该抚提同应讯人证严审确情。如果该犯并非夺犯伤差正犯。即据实平反。若原办本无错误。该犯听信讼师捏情妄诉。著于审明后从重治罪。讼师马兴隆、著饬属严拏务获。按律惩办。　　

○又谕、庆祥奏、讯明遣犯悔过出教一摺。魁敏因习西洋教。发往伊犁当差。兹据庆祥讯明。该犯业已改过出教。并从十字架跨过。实系真心改悔。魁敏著准其释回。交该旗严加管束。不时查察。毋许出外滋事。如再生事端。即行据实奏明。加等治罪。　　

○谕军机大臣等、前据武隆阿等奏、＜?口英＞咭唎夷人给叶尔差阿奇木伯克递字。求来内地贸易买马。业已驳斥。当经谕令查探该夷人情形具奏。兹据奏称于本年三月间。差委回人孟干等。前赴推巴特地方。探得＜?口英＞咭唎二人。一名木尔齐喇普。一名铁里伯克。随带跟役、约有二三十人。均系温都斯坦、克什密尔等部落。在推巴特居住贸易。尚属相安。现又据该夷人差人递字。求由叶尔羌一带行走。赴布噶尔等处贸易。且称从前曾有该国夷人、到过叶尔羌地方。联名出具保结作证。查询并无其事。现拟仍行驳斥等语。布噶尔等处地方。从无与＜?口英＞咭唎夷人交通贸易之事。武隆阿等所办甚是。其所拟驳谕一件。及代阿奇木伯克迈玛萨依特等拟成回谕二件。朕俱已阅览。批改数处发给。著武隆阿等即遵照繙译各谕、交差来夷人赍回。该夷等求向内地行走之处。断不可行。武隆阿等惟当督饬各卡伦官兵小心防范。严密稽查。勿令潜入内地。以靖边圉。将此谕令知之。　　

○又谕、庆祥奏、塔尔巴哈台参赞大臣百顺等。转咨哈萨克公沙木哈默特、遣子吉扬噶尔、恳请进献贡马九匹。来京陛见。并称回子汗瓦里苏勒坦、于去年冬间病故。庆祥已分别字寄百顺。转行晓谕吉扬噶尔、移咨公沙木哈默特等语一摺。哈萨克公沙木哈默特、遣子吉扬噶尔、恳请朝觐。殊属至诚。惟从前伊犁所属哈萨克。每遇遣其子弟朝觐。俱经汗王公详请会同台吉数名。朝觐一次。遵照在案。将此字寄庆祥。哈萨克所请。著仍照从前办理。令其明年冬间来京朝觐。仍由草地行走之处。临时具奏。遵旨办理。沙木哈默特所称哈萨克汗瓦里苏勒坦。虽于去年冬间病故。该汗尚未禀报。瓦里苏勒坦既有子三人。庆祥惟将从前瓦里苏勒坦如何承袭汗爵。瓦里苏勒坦之父汗阿布赉、病故时。如何移咨办理之处。查明奏闻。　　

○旌表守正捐躯江苏宝应县民张金山妻葛氏。　　

○辛未。上诣太庙甎城门外彩幄。恭阅加上孝敬宪皇后、孝圣宪皇后、高宗纯皇帝、孝贤纯皇后、孝仪纯皇后、尊谥册宝。尊藏太庙。盛京太庙各五分。又尊藏盛京太庙仁宗睿皇帝、孝淑睿皇后、册宝二分。阅毕行礼。敬谨分藏。并遣官恭送如仪。　　

