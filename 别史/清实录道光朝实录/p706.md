<!-- { "loadSidebar": true } -->
○丙子。谕内阁、皇后佟佳氏德毓勋门。教成世族。伣天作配。廿六年壸政聿修。应地承庥。十三载坤仪懋著。逮事皇考。克尽孝思。上奉圣慈。深蒙垂爱。佐忧勤而襄内治。允洽椒庭。极愉婉而得欢心。钦承萱殿。表珩璜之度。淑慎其仪。协图史之规柔嘉维则。仁风逮下。庆衍螽斯。厚德禔躬。祥徵麟趾。礼修茧馆。总九御以垂型化洽睢洲。统六宫而敷教。克相肃雝之雅。久孚浣濯之风。综地道妻道以攸宜。为宫中府中所共式。兹于道光十三年四月二十九日崩逝。眷惟内佐久藉赞襄。追溯懿规。良深痛悼。宜加媺谥。昭茂典于袆衣。特著徽音。播遗芳于宫史。著内阁翰林院拟奏。应行典礼。该部详察议奏。　　

○展缓江苏清河、盐城、铜山、丰、沛、睢宁、常熟、新阳、华亭、娄、南汇、十一县及徐州卫积歉庄屯新旧额赋。　　

○丁丑。大行皇后梓宫前行殷奠礼。上至澹怀堂奠酒。　　

○谕内阁、理藩院奏、大行皇后大事。照例请旨派员颁给达赖喇嘛、班禅额尔德尼诏书。令其唪经一摺。著照上届办理。即派道庆、倭什讷前往。其司员二员、领催二名、著理藩院出派。喇嘛等著毋庸派往。所有颁给达赖喇嘛、班禅额尔德尼诏书。及所赏物件。著各该处办理。所赏银两。准其在于藏库动支。　　

○戊寅。上至澹怀堂大行皇后梓宫前奠酒。至庚辰皆如之。　　

○谕内阁、喀尔喀蒙古亲王车登巴咱尔闻大行皇后薨逝。驰赴京师在理藩院具呈。恳请照例穿孝等语。系伊诚悃。著照所请、准其穿孝。惟念车登巴咱尔年岁尚幼。且每届夏令。均在该苏噜克地方住惯。伊脱孝后。著仍回苏噜克地方。用示朕体恤之至意。　　

○又谕、恩铭等奏、请严饬催趱帮船一摺。本年南粮帮船行走迟滞。首帮甫经到通。而次帮即不能跟接起卸。其在后之帮。节节脱空。是各该地方官受兑迟延。及沿途催趱不力。咎无可辞。著有漕省分各督抚、将受兑迟延之粮道及州县各员。先行据实严参。以儆怠玩。并著江南山东直隶各督抚、严饬沿河各将弁等、无分昼夜。实力催趱。务使帮船衔尾跟接。不得稍有脱空。毋许片刻停留。依限抵通。俾免迟误。并著查明是否渡黄之前业已脱空。抑系渡黄之后始行脱空。分别查取职名。送部议处。　　

○谕军机大臣等、本日据杨芳奏、现已驰抵军营。并拟分兵剿办夷匪一摺。此次越巂大树堡迤东一带夷巢。经将弁等在哈白堡一带叠次剿戮。贼势虽已解散。而凶恶匪徒。潜匿山岭。必应分兵冞入。以次摉捕。据奏越巂一路。有兵六千八百余名。经副将何占魁、已将夷巢歼除过半。其余数处夷匪。亦多窜匿。因阻雨水。尚未周历。拟留兵二千名。责成该副将带领摉捕遗孽。复拨兵三百名。令游击杨麟、带往大树堡迤南之宁越营地方。交建昌镇总兵万荣、合计原带兵丁五百名、共八百名。饬令在彼处镇静弹压。其大树堡为积贮粮石、接应各路著重要隘。并防河岸。留兵二千一百余名。责成前任甘肃金塔协副将马光宇、带领游击陈占先、都司马庆封、大树堡经历彭先华、修堡筑墙浚濠建碉。为居民捍卫。通共留兵四千九百余名。足资分遣。抽出新疆、松潘、汉屯官兵一千九百名。归并峨边。为进剿之用。是该处兵力不为不厚。杨芳现已驰抵军营。自应妥速筹办。不得以时值雨水。跋涉艰难。藉词延玩。至鄂山现将清溪滋事首从各犯提省。详讯起衅根由。且成都省城地方紧要。亦须该督驻省弹压。鄂山著无庸前往。将此由四百里谕令知之。　　

○广东按察使杨振麟、因病解任。以安徽宁池太广道郭承恩、为广东按察使。　　

○礼部议准、湖南巡抚吴荣光疏报、采访湘潭县贞节妇女周宋氏等一千六十八口。请建总坊旌表。从之。　　

○己卯、谕内阁、前因荆州副都统善英奏、查阅营马短少。马乾银两。向充公用等情。当经降旨交讷尔经额、会同麟庆、彻底查明。据实参奏。兹据奏称、查核该营节年奏咨满汉档案。及买马放饷各册。传集该营协领都隆阿等十员、确切查询。此项马匹。经前任将军宗室弘丰、于嘉庆五年奏裁二千匹。以节省乾银。贴补实马餧养。及添设余兵官学经费之用。以后各任将军副都统。亦俱照此办理。虽系体恤兵丁。尚无克扣侵冒情弊。惟动用帑项。充公调剂。总应奏明办理。乃事经三十余年。历任将军等并未具奏。均属不应。著将嘉庆六年十一月起。至善英具奏之日止。历任将军、副都统、协领、交部查取职名。与现署将军左翼副都统那当阿、现任协领都隆阿、双兴、甘露、玉顺、星额特依、序柱、顺格、同升、斐星额、穆腾额等、均照例分别议处。至前任将军宗室、弘丰、原议再减马减马一千匹。以资添兵办公等用。著新任将军苏勒芳阿、会同左右翼副都统、体察情形。妥议具奏。核实办理。寻奏、荆州驻防。生齿日繁。物价昂贵。兼之地方潮湿。马匹易于倒毙。兵丁受累无穷。自嘉庆六年。节省一千匹马乾银两贴补餧养实马。及添补公用。兵力稍裕其马价仍存旗库。以备调拨时就近买补。惟今昔情形又复不同。应请查照弘丰原奏章程。再减一千匹。以资添兵办公等用。仍扣存马价银一万六千两。连前共三万二千两。封存旗库。遇有调拨。即将此项买补。既符定制。亦裕兵丁下部议。寻议、减马添兵、就近购马、均应如所请行。惟旗库未便存银。应请将二次扣存马价银。解交湖北藩库。以昭慎重。从之。　　

○拨宁夏满城外养赡孤寡地七顷六十亩。作为驻防兵丁茔地。另贷营库银一万两。发商生息。养赡孤寡。从将军和世泰等请也。　　

○旌表守正被戕云南沾益州民陈各学妻侯氏。　　

○庚辰。上诣绮春园问皇太后安。　　

○谕内阁、邓廷桢奏、县役雇备差马。酿成人命。请将知县解任严究一摺。安徽凤阳县知县廖大闻、前因豫陕赴闽官兵过境。饬差添雇车马支应。该役陈堂等向振荣号何铎雇备。何铎遣夥徐五往雇。自己进城守候。即在陈堂家住宿。讵待至半夜。恐误差情急自缢身死。此次兵差过境。该县站设马匹不敷。自须宽为雇备。如果向民间发价和雇。何至累及闾阎。况何铎系由廪生报捐训导。并非应充行户之人。纵使代雇迟误。何至情急轻生。且何以住宿差役陈堂之家。案情种种支离。显系差保藉端科派。私押诈赃。致酿人命。且恐该县有知情徇纵情事。必须严加审究。凤阳县知县廖大闻著先行解任。交该抚提同差保人等撤底严究。以成信谳。寻奏、查讯何铎向开振荣号行户。因雇马迟延。差役陈堂之子陈培、将伊锁押。加以逼吓。以致情急自尽。虽非诈赃。究属玩法。应将陈培发极边烟瘴充军。凤阳县知县廖大闻、失察差役酿命。请交部议处。下部议。从之。　　

○辛巳。大行皇后梓宫前行初祭礼。上至澹怀堂奠酒。释服。　　

○谕内阁、卢坤奏、师船在洋遭风。日久查无下落。请照会越南。遍加查访等语。广东提督李增阶、统带将弁林开疆等巡洋捕盗。于上年十二月内。在西路洋面遭风。先后收港。惟提标中营二号米艇一只。配驾弁兵七十名。并军火炮械。查无下落。钦州竹山洋面。与夷洋接连。除卢坤已飞饬钦州。饬令该州判移文该国万宁州土官、在境内洋面探查外。仍著照会该越南国王、饬令沿海镇目遍加查访。如该米艇漂收该境。迅即知照饬属护送内地。查明有无受伤受困。奏明照例办理。　　

○以理藩院左侍郎联顺、署镶蓝旗护军统领。　　

○故伊犁将军玉麟柩到京。命内阁学士庆敏、前往迎护。　　

○拨广东陆路提标存贮谷价银三千两。发商生息。备兵丁缉盗解犯公费。从总督卢坤请也。　　

○展缓直隶宝坻、卢龙、献、东光、宁津、南皮、庆云、宣化、定、大城、十州县被旱村庄新旧额赋。　　

○壬午。辰刻。大行皇后梓宫前行启奠礼。上至澹怀堂奠酒。酉刻。皇太后临奠。上跪迎于茜园。侍送皇太后还绮春园。复至澹怀堂奠酒。　　

○谕内阁、此次王以下。有顶带官员以上。均著百日后薙发。期年内停止宴会音乐。军民人等。均著一月后薙发。百日内停止宴会音乐。　　

○刑部覆奏两江总督陶澍等议覆给事中孙兰枝条奏纹银出洋。请明定例禁一条。查白银一项。虽非铜铁制造军器者比。惟内地物产。应供内地之用。若私运出洋。则内地转形支绌。应如该督所议。另立治罪专条。嗣后纹银出洋。一百两以上。请照偷运米谷一百石以上例。发近边充军。一百两以下。杖一百徒三年。不及十两者。杖一百枷号一个月。为从知情不首之船户。各减一等问拟。并请纂入则例。永远遵行。从之。　　

○以贵州遵义协副将庆昌、为巴里坤镇总兵官。　　

○以剿办福建台匪出力。赏总兵官窦振彪、副将谢朝恩、参将温兆凤、游击保芝琳、守备关桂、花翎。把总苏得升等、蓝翎。游击玉明、巴图鲁名号。余加衔升擢议叙有差。　　

○癸未。上至澹怀堂大行皇后梓宫前奠酒。　　

○奉移大行皇后梓宫于观德殿。　　

○遣官祭关帝庙。　　

