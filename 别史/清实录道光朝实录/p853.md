<!-- { "loadSidebar": true } -->
○又谕、御史袁文祥奏、请将湖南失察习教谋逆各地方官、交部议处一摺。前因湖南逆匪蓝沅旷聚众滋事一案。剿办完竣。据该督请将各该地方官失察处分。恳恩宽免。当经降旨、该管地方文武员弁。若能将首逆立行拏获。尚可量予末减。傥日久稽诛。仍当重治其罪。该省地方平旷。即间有山峒林木。亦易攀跻。果能实力访查。跟踪追捕。何至数月之久。罪人未得。该地方官于上年得有风闻。既不能先事豫防。致酿巨案。迨至剿捕竣事。又不能将首逆拏获。立正典刑。迁延至今。迄未弋获。尚复成何事体。著该督等遵奉前旨。迅将首逆蓝沅旷设法拏获。毋任远扬漏网。致干咎戾。至蓝沅旷谋逆。始自保时。传习青莲教。起自何人。始于何年何月。著湖广四川各督抚等确切查明。据实具奏。寻奏、据节次拏获之逆犯杨再合等、佥供蓝沅旷于道光十五年六月间起意谋逆。其青莲教系四川成都府人王又名辗转传习。得旨、历任失察文武各官。著交吏兵二部照例分别议处。　　

○又谕、申启贤奏、绅民请代典史赎罪一摺。山西已革赵城县典史章际清、以现任职官。于逆匪戕官劫狱。既已疏防。又复潜匿。予以革职杖徒。本在不准援赦宽免之例。所有该县绅民呈请捐资代为赎罪之处。著不准行。　　

○谕军机大臣等、山西荣河县知县武履中、藉端科敛一案。前经降旨交该抚严行查办矣。兹复有人奏称、该抚委员查讯。该县武履中得信之后。浼人向本地绅民说合。退出原赃。令各里长出结完案。该抚现在委员覆查等语。州县因差科派。藉饱私橐。最为地方之害。若如所奏、该县武履中既经科敛于前。迨被参以后。复敢胁诱绅民出结了事。良民畏累。不得不为之隐忍。听其消弭。即派员覆查。亦难保无官官相护辗转欺朦之事。著该抚仍遵前旨。严密访查。认真究办。即将该县及经手书差提省严究。并摘传绅民里长。明切晓谕务将退赃诱结实情。逐一审讯明确。按律惩办。总期水落石出。慎勿受其朦蔽。将此谕令知之。寻奏、武履中讯无扰累行户。并馈送太原镇总兵台费音礼物各情。惟藉端科派。收受银一千三百两。迨奉旨查办。始将原银退还。复令里正倒填月日。补具交银代办恳呈。捏写无庸里正备银批示存卷。是既科敛于前。又复消弭于后。请革职发往新疆效力赎罪。总兵台费音讯无藉差需索。收受馈送。惟失察随弁柏占魁、得受荣河县办差家丁茶资银两。请交部照例议处。下部议。从之。　　

○以前任和阗办事大臣常丰、为太常寺卿。　　

○贷直隶宝坻县歉收贫民口粮。　　

○丙申。上诣黑龙潭神祠祈雨。遣惇亲王绵恺、诣天神坛。惠郡王绵愉、诣地祇坛。定亲王奕绍、诣太岁坛。庆郡王绵慜、诣清漪园龙神庙。成郡王载锐、诣静明园龙神庙。祈雨。　　

○谕内阁、陶澍等奏、请将帮丁应赔船米。分年办理一摺。上年三月间。长淮三帮已革旗丁刘长清船只不戒于火。延烧各船。焚毁米石。当经朱为弼等奏请分别参赔。以示惩儆。兹据该督等查明各该帮丁苦累情形。恳请多分年限。照数赔补。朕思此项漕船被焚。事起仓卒。人力难施。且被别帮延烧。与本船失事者有间。所有该旗丁等应行买补米二万五千二百十三石零。著加恩全行宽免。其赔造船数较多之庐州头、淮安二、扬州头等三帮。著准其援照分年带造成案。从本年冬季起。分限四年办理。以示体恤。该部知道。　　

○谕军机大臣等、寄谕直隶总督琦善。京师上年冬雪稀少。本年自春徂夏。虽经叠次得雨。入土均未深透。现在节逾夏至。农田望泽尤殷。朕宵旰焦思。虔诚默祷。屡经降旨设坛祈雨。并亲诣黑龙潭拈香。以冀速霈甘霖。该督于直隶通省得雨分寸。总未奏到。朕心实深廑念。著即查明保定省城一带。曾否得有透雨。此外各府所属地方情形如何。据实具奏。傥有应行抚恤接济之处。务当妥为筹画。未雨绸缪。庶免临事周章。致有一夫失所。将此谕令知之。寻奏、本月十四日自未至酉。省城及附近州县。得雨二三四寸不等。各属尚未报到。民情极为安静。尚无灾歉之形。亦无呈恳抚恤之事。报闻。　　

○予福建台湾军营受伤副将温兆凤、千总陈荣标、刘英、把总潘高升、谢大吉、尤连高、外委卢明生、暨被戕营书民壮义民谢云台等一百八十三名、分别赏恤如例。　　

○丁酉。谕内阁、朕于本月十三日御门办事。兵部司员陈宗畴、轮班引见。倾跌失仪。本日据炳辉等奏、请将该员交部议处。并将吏部押班司员、交都察院察议。陈宗畴是否偶尔失足。抑系年力衰老所致。著兵部堂官查明据实具奏。至吏部押班司员。无从防范。所请察议之处。著无庸议。该给事中等侍班纠仪。目击情形。理应即行具摺奏参。且此事无待商酌。何以迟至本日。始行具奏。炳辉等著传旨申饬。　　

○又谕、御史朱成烈奏、请禁州县抵解钱粮、折收仓谷一摺。州县钱粮仓谷。丝粒宜归实贮。岂容以抵解折收。致滋亏短。若如该御史所奏、州县于应解钱粮。往往以应领杂款。朦混抵解。至领项应用。则又辗转那移。以致正杂两短。及任满交代。又复折算抵交。愈滋牵混。积至亏短重重。虽严切咨追。终成悬款。至仓谷一项。州县利于折价收取。银既入手。亦复辗转那移。以至实贮皆成虚款。种种弊端。不可不防其渐。著各省督抚藩司于州县钱粮。务令实徵实解。不准以杂款坐抵。其各属仓谷。务令该管道府实力盘查。如有抵解折收等事。立即参劾。以除积弊而重国帑。将此通谕知之。　　

○以京师雨泽愆期。命刑部清理庶狱。　　

○戊戌。上诣绮春园问皇太后安。　　

○谕内阁、前因文孚上年四月间。派审山东撤任知县恩福一案。并不按律惩办。九月间派审土默特贝子德勒克色楞一案。不实不尽。降旨训饬。并予以处分。各大臣等自应振刷精神。湔除积习。乃近日正白旗满洲都统等、于咨送庆廉考试之件。瞻徇情面。滥行考送。派出监射王大臣、亦即按照原册。不复行查。实属不能实心任事。经兵部照例严议具奏。文孚虽在出差期内。未几即已回任。且系一旗之都统。推诿摸棱。不知悛改。并不检查案卷。秉公驳斥。竟尔缄默不言。且于明白回奏时。并未将出差原由声叙。安福拘泥例文。于庆廉形同残废。并不止于手疾。率准咨送。监射王大臣镶白旗汉军都统睿亲王仁寿、镶蓝旗蒙古都统绵偲、依照原册免考。不行据实查办。朕综理庶政十六年矣。诸王大臣尚不知朕惟求一实字耶。文孚著革去都统。安福著革去副都统。仍各罚俸二年。仁寿、绵偲、均著革去都统。仍各罚职任俸二年。俱不准其抵销。此系朕格外从宽办理。诸王大臣等惟当益矢慎勤。不避嫌怨。无□谆谆训诫之意。　　

○以都察院左都御史吴椿、为礼部尚书。吏部左侍郎李宗昉、为都察院左都御史。转吏部右侍郎龚守正、为左侍郎。调礼部左侍郎卓秉恬、为吏部右侍郎。转礼部右侍郎陈官俊、为左侍郎。以内阁学士史评、为礼部右侍郎。仍留浙江学政任。　　

○调镶红旗蒙古都统绵恺、为正白旗满洲都统。以镶红旗满洲副都统敬徵、为镶红旗蒙古都统。镶蓝旗满洲副都统桂轮、为镶白旗汉军都统。前任吉林将军乐善、为镶蓝旗蒙古都统。调正红旗蒙古副都统贵庆、为正白旗满洲副都统。以兵部右侍郎溥治、兼正红旗蒙古副都统。　　

○以翰林院侍讲福济、充日讲起居注官。　　

○以广西布政使花杰护巡抚。　　

○赠故礼部尚书汪守和太子太保。予祭葬。　　

○旌表守正捐躯直隶衡水县民李安母韩氏。　　

○己亥。谕内阁、铁麟等奏、请饬催漕船迅速抵关等语。南漕首进大河前帮。趱入天津关。已有数日。后帮未据续报入关。经该侍郎等查系山东闸河水浅。又有木筏铜船插档行走。以致军船节节阻滞。后帮现在脱空。尚无到关之信。著直隶总督、山东巡抚、河东河道总督、迅速筹水济运。严饬沿河文武员弁加紧催趱。并饬地方官多雇船只。以备军船起剥。务令衔尾北来。不准再有迟延。致误重运。　　

○转刑部右侍郎贵庆、为左侍郎。调盛京礼部侍郎明训、为刑部右侍郎。以哈密办事大臣萨迎阿、为盛京礼部侍郎。　　

○转京营右翼总兵联顺、为左翼总兵。以泰宁镇总兵官奎照、为京营右翼总兵。未到京前。仍以吏部左侍郎桂轮署理。以刑部左侍郎廉敬、为泰宁镇总兵官。兼总管内务府大臣。　　

○以贝子济克默特、为左翼前锋统领。调镶红旗汉军副都统隆文、为镶红旗满洲副都统。以镇国公奕兴、为镶红旗汉军副都统。调镶白旗蒙古副都统棍楚克策楞、为镶蓝旗满洲副都统。以前任乌噜木齐领队大臣阿保、为镶白旗蒙古副都统。　　

○庚子。上幸万寿山。诣广润祠拈香。　　

○谕内阁、御史黄仲容奏、请禁佐贰佐杂人员。委署帘缺一摺。各直省每届乡试之年。现任州县调充内外帘官。所出调帘之缺。例应于候补人员内、慎选派委。以重职守。若如该御史所奏、外省竟以委署帘缺为调剂。如布政按察二司经历、及通判州同州判府经历县丞各项人员。或因本任缺苦。百计钻营。希图沾润。上司瞻徇情面。委牌一下。本任官即送与薪水银两。此辈佐贰等官视为利薮。到任之日。户婚田土事件。或受贿消弭。或纵差株累。至于命盗巨案。则又置之不问。俟本任官回任。自行购线缉捕。需时既久。凶犯必致远扬。案情必致积压。是委署不得其人。贻误地方不浅。嗣后各省州县调帘之缺。著该督抚先于候补人员内、慎选委署。如无候补人员。方准于佐贰等官内、择其老成端谨者酌委。以重地方而杜冒滥。将此通谕知之。　　

○又谕、给事中那玛善等奏、解库零款。积欠延宕。请饬部查办一摺。各处应交银库银两。于具文批解时。即应持银到部。该部即出具劄付。赴库交纳。岂容任意宕延。兹据奏称、左翼铁匠营应解道光十五年节省炉座银两。批文到部后。迟至数月。始行交纳。其右翼节省炉座银两。迄今尚未交库。著户部查明此项银两。因何迟延。是否别有情弊。分别办理。嗣后如何妥立章程。使库项不致延宕。著一并核议具奏。寻奏、查节省炉座银两。系传各匠役面交。人数众多。一时难以凑齐。向于年底奏销。次年赴部交纳。尚无别项情弊。惟库项攸关。请仍照向定章程办理。三日付库。五日验收。傥有迟逾。即行参办。从之。　　

