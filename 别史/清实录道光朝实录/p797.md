<!-- { "loadSidebar": true } -->
○是日驻跸旧衙门行宫。　　

○丙子。上诣关帝庙拈香。　　

○行围。　　

○谕内阁、高喀鼐等奏参、拣选镶白旗蒙古副参领时。有印务章京成桂、率意争执一摺。副参领员缺。该都统拟定正陪人员。并无错误。亦与该御史所奏相符。印务章京成桂、因伊未经入选。胆敢于公所率意争执。殊属非是。此风断不可长。成桂著即照高喀鼐等所奏。解任交兵部议处。　　

○是日驻跸团河行宫。至戊寅皆如之。　　

○丁丑。谕内阁、伞库拜唐阿德龄、起意将库贮雨伞银顶一个。偷出当钱花用。情节较重。著即发往新疆。酌拨种地当差。该犯盗取内府财物。非常犯可比。虽现在患病未痊。著交兵部即行起解。其偷窃绣龙伞顶之正贼。著步军统领衙门、顺天府、五城一体严密侦访。缉获究办。　　

○又谕、此次会试。湖南省点名御史朱逵吉、散卷给事中祥福、御史曾望颜、均著交部议处。　　

○以工部尚书敬徵、署都察院左都御史。　　

○赏御前行走土默特扎萨克贝子德勒克色楞、黄马褂。　　

○赏南苑苑丞等缎匹有差。看守行宫苑户一月钱粮。海户银一千两。　　

○戊寅。上行围。　　

○礼部以宗室会试中额请、得旨、取中三名。　　

○赏南苑管围总领章京等银币有差。　　

○己卯。上行围。　　

○谕内阁、琦善奏、州县营弁访获邪教。请宽免历任处分等语。此案解谦与已故之张茂林、孟长春、辗转传习邪教。收徒惑众。阅时数十余年。历任文武各官。例有失察处分。惟现由密云县并通州顺义县三河县各会营员。自行访获究办。地方官果能如此认真。消患于未萌。朕必施恩。既往免究。所有此案历任失察之文武各官处分。俱著准予宽免。若一味因循姑息。一经破败。断不能稍宽一线也。懔之。　　

○是日驻跸新衙门行宫。　　

○庚辰。上还圆明园。　　

○诣绮春园问皇太后安。　　

○辛巳。谕内阁、山西赵城县知县签升云南南安州知州杨延亮、因该县匪徒曹顺传习邪教。访闻查拏。该匪徒胆敢纠众焚烧衙署监狱。将该县知县杨延亮杀毙。并其母妻子女、及幕友家丁婢女。同时被害。该故员职膺民社。访闻习教匪徒。立即查办。以身殉难。阖署被害者十有三人。深堪嘉悯。前经降旨交该部即照强克捷之例。奏明办理。兹据吏部查明具奏。杨延亮著即照知府例给予恤典。并著在该县城建立专祠。将家属幕友等一并祔祀。并准其入祀京城昭忠祠。照例赐谥。以慰忠魂。至所请赏给骑都尉世职罔替之处。因思从前强克捷在河南滑县任内。访知李文成逆谋。先期将该逆拏获。刑夹受伤。以致林清在京。不得遂其勾结奸谋。立即破案。同正刑诛。厥功甚钜。此次杨延亮因访拏曹顺传习邪教。其全家被害之惨。与强克捷同。惟此案匪徒。该故员虽经访闻查拏。尚未拏获到案。旋即被害。与强克捷稍有不同。杨延亮著赏给骑都尉世职。俟袭次完时。以恩骑尉世袭罔替。用奖忠荩而示区别。　　

○又谕、前因御史柏龄奏、镶白旗印务章京成桂呈控该旗参领恭讷春、患病不能当差。并未开缺一款。当降旨令长龄、成格、查明具奏。兹据长龄等奏称、恭讷春现在实有痰疾。勉强当差。扶人行走等语。参领办理旗务。差事较繁。恭讷春进署行走当差。俱须用人相扶。岂能精神周到。勤勉供职。著即勒令休致。该都统等平日不能留心查察。致令恋栈。实属瞻徇姑容。高喀鼐、舒伦保、均著交部议处。　　

○礼部以会试中额请。得旨、满洲取中九名。蒙古取中五名。汉军取中六名。直隶取中二十二名。奉天取中二名。山东取中十九名。山西取中十二名。河南取中十九名。陕甘取中九名。江苏取中十九名。安徽取中十五名。浙江取中二十二名。江西取中二十一名。湖北取中十五名。湖南取中十名。福建取中十六名。广东取中九名。广西取中十名。四川取中九名。云南取中十一名。贵州取中九名。　　

○予故山西赵城县知县杨延亮谥昭节。　　

○礼部议准、山东巡抚钟祥疏报、采访清平县贞节妇女高冉氏等一百一十四口。河南巡抚桂良疏报、淅川厅赵刘氏等四十三口。各请建总坊旌表。从之。　　

○壬午。谕内阁、朱为弼奏、重运将届经临。请饬实力挑浚十字河淤沙。以速漕行一摺。所奏甚是。十字河一带积沙最深。尤易淤浅。该厅员等如果随时认真捞穵。何至受淤至一丈数尺之多。若议令临时漕河协捞淤沙。是以专事驾驶之水手。作为分任捞浅之河夫。限期紧迫。办理匆忙。责以停泊协挑。既恐逗留滋事。且事非所习。欲速反迟。并恐河员等恃有此议。挑工偷减。以致喷沙愈厚。疏挑难施。即穷治水手之挑穵不力。严参运弁以督率无方。于事亦属无济。著河东河道总督、山东巡抚、严饬河厅各员。趁此春和水弱。多集人夫。竭力挑穵深通。将来山水涨发。仍著随时疏浚。并饬滕沛二县。照例豫备剥船。一俟重运经临。即可畅行无滞。不得互相推诿观望。以专责成。傥未能先事豫筹。以致漕船停泊待挑。有误船行期限。惟该河督等是问。至漕船例带土宜。吃水自有定志。著漕运总督届时查照成案。酌量办理。　　

○又谕、惠吉奏、请将短解铅斤逾限不完之已革知县、拏问究追一摺。广西前署上林县已革知县游长龄、领过采铅脚价银七千六两零。欠解黑铅七千余斤。白铅三十八万二千二百余斤。前任永淳县另案参革知县刘筑岩、领过脚价银二千四百十一两零。欠解白铅十一万九千五百余斤。前经降旨将该员等扣留省城。勒限严追。兹据该抚奏称、参限已逾。仍未完解。铅斤为营操鼓铸所需。岂容任意延宕。该革员等既不完解铅斤。又不解缴脚价。显有亏那情弊。游长龄、刘筑岩、著即拏问。交该抚提同经管厂务丁书人等、严行审讯。照例办理。所有该革员等寓所及各原籍家产。著一并查封备抵。　　

○又谕、刑部奏、查出缓决绞妇。遗漏查办。据实检举。甘肃省肃州缓决绞妇冻纳奔格子一口。上年办理秋审。遗漏查办。核其情节。系属寻常斗殴。著加恩宽免释放。所有刑部承办司员。著交部议处。该堂官等著一并交部察议。　　

○大学士兼署吏部尚书文孚等奏、候选吏目高士英、呈控吏部书吏隐匿文卷。恐有情弊。请交刑部审讯。得旨、此案吏部文选司承收文卷书吏。有无隐匿。著交刑部审讯。候选吏目高士英、著听候传讯。所称收闭不肯付出之科吏。著据实指明。彻底根究。其东城兵马司吏目一缺。著俟刑部定案后。再行按班拣补。寻奏、吏部管册书吏余一鹏、经承王家栋、因遗失文卷。互相推诿。均应照律杖七十。折责发落。高士英怀疑妄控。亦属非是。应照不应轻律。笞四十。照例收赎。从之。　　

○癸未。谕内阁、鄂山奏、官兵进剿雅扎等支夷匪。已将险要各路戡平一摺。四川峨边厅属雅扎等支夷。前因办理未妥。心生玩视。以致勾结各支。负嵎抗拒。经鄂山等奏请添兵进剿。兹据鄂山奏称、据署提督马腾龙等督率将弁。分兵十队。以五队循迤西上路而进。以五队由迤西下路环绕而出。于二月十九至二十七等日。连获胜仗六次险要处所。俱经攻克。夷目户租等三十六名。积惯掳抢之著名凶夷呐贼等十八名。凶夷自虎等六名。及连鸡等四名。均已生捦。两路夹攻。歼毙夷匪千余名。贼势已极穷蹙。剿办甚属可嘉。鄂山前因未能控制合宜。降一级留任处分。著即予开复。署提督马腾龙、著交部议叙。此次在事尤为出力员弁。著该督酌量保奏数员。毋许滥冒。伤亡兵丁。照例办理。该督即督饬马腾龙等、一鼓作气。趁此破竹之势。摉捕净尽。务期一劳永逸。以伸天讨而靖边圉。　　

○封闭甘肃玉门县磺洞。从前任总督杨遇春请也。　　

○甲申。谕内阁、内务府奏、雍和宫香灯地租银两。历年拖欠数目。开单呈览。此项银两。系供每年香灯之用。各该州县积年拖欠。延未解清实属胆玩。所有自道光元年至道光十四年续欠银钱。著直隶总督严饬各该州县、实力催徵。迅速如数完解。如再迟延。即著严参惩处。决不宽贷。　　

○谕军机大臣等、寄谕山东巡抚钟祥、河南巡抚桂良、河工之要。首在破除积习。经理得人。次在节省钱粮。工归实用。吴邦庆接任以来。十二年以河南候补同知黎淦、候补通判沈廉、改拨河工。十三年以试用县丞龚国良、改拨河工。上年又以河南候补通判罗杰、候补州同沈镛、候补府经历周畇、改拨河工。如果差委乏人。不难奏请分发。乃以地方候补人员。纷纷改拨。无非为属员谋缺地步。历年安澜保举。不过十余员。上年保至二十五员之多。未免滥冒。东河南北厅属动用银两。上年安澜摺内。称各员撙节钱粮。埽工碎石两项。省银三十余万两。而十月报销摺内。则云比十三年省银十二万余两。其碎石留存。可值十五万两。前后所奏数目不符。且碎石乃例应筹备之项。今年仍应开销。不得谓之节省。东河自道光元年至十年。每年动用正项钱粮。多至一百万两以内。其用至百万以外者。不过三四年。惟十一年抢办险工。用银一百十四万。今吴邦庆任内十二年十三年十四年。俱用至一百十万两以外。较之十年以前。有多无少。是所谓撙节钱粮一语。不过为属员升官考语。按之实际。仍属子虚。未免意存隐饰。河一正项动支之外。尚有找补不敷银两。此三年中多找银二三十万两。即系多支银两之证。再闻吴邦庆年老重听。自十二年到任。即调河南候补通判沈廉在署办理摺奏。改拨河工。补用曹考厅通判。仍不时密商事件。该通判在外招摇。无所不至。又引沈镛为心腹。亦得保举。沈镛系在河北道署二十余年幕友沈亦周之子。声名极为平常。改拨县丞龚国良、即下北河同知上年保举道府龚庆祥之子。候补通判罗杰、系在京开张广泰银号罗屿之子。罗屿往来工次。承办东河奏销。包揽一切。为河工之蠹各等语。该抚与吴邦庆驻劄不远。见闻必确。著详晰查明该河督保举有无滥冒。其钱粮撙节数目。是否与原奏相符。现在果否重听。通判沈廉是否不时与该河督密商事件。在外招摇。以及沈镛等各员有无劣迹。一并详查明确。即据实迅速具奏。不得迟延观望。此系专交查办事件。该抚自当破除情面。毋稍瞻徇。傥有不实不尽。经朕访闻。或别经科道参劾。该抚不能当此重咎也。将此谕令知之。　　

