<!-- { "loadSidebar": true } -->
○谕内阁、魏元煜等奏、要工并举。请饬调监催各员一摺。南河运口、及御黄坝内外疏筑各工。并修复堰盱湖堤。工段既多。必得公正大员。及谙练勤干各员。分段监催。以期妥速蒇事。著照所请。原任江苏按察使丁忧回籍之林则徐、降调河北道现赏同知衔发往直隶差遣之邹锡淳、俱著准其饬调来工。专任督催。原任徐州府丁忧知府俞颖达、现任浙江玉环同知王凤生、原任苏州府总捕同知候补直隶州知州仓斯升、现任东河下北河同知郑炳文、原任淮安府外南丁忧同知王贻象、俱著准其饬调来工。分任监催原任安徽宣城县知县杨德埙、拣发东河知县借补阳封县丞张泰青、俱著准其调工。稽核工程钱粮。该督等即檄催各员迅速赴工。妥为经理。除籍隶江苏之邹锡淳、杨德埙、工竣再行具奏外。王凤生、郑炳文、张泰青、及服阕例应赴选直隶州知州仓斯升、均著留于南河差委补用。其林则徐、俞颖达、王贻象、三员。工竣仍著回籍终制。　　

○谕军机大臣等、前据侍郎朱士彦、条陈高堰各工程。当交文孚等逐条确核。兹据奏、体察现在情形。详筹妥议。朕详加披阅。内如高堰石工。为蓄清敌黄最要关键。欲蓄清水。必须湖堤巩固。惟蓄水过多。从前所筑土坦坡。断难抵御。著即改用碎石。俾堰盱石堤。永无塌卸之虞。刷黄济运。河漕可期并治。魏元煜等、俟堰盱补修土石堤工。办有端绪。即详细勘估具奏。至宣洩黄水。惟杨庄运口以下之王营减坝。减涨最为得力。著将该坝以内盐河堤埽勘估加筑。以备大汛启放分洩。无致偏注南岸。其山盱五坝、原以备减洩湖水。现在仁义礼三坝。地势高亢。引河浅窄。智信二坝。又经擡高。坝底洩水不畅。一遇淮水异涨。即恐盈满溃堤。著于仁义礼各旧坝处所审择地势。仿照旧规。添建石滚坝一座。以防异涨。魏元煜等、一俟要工完竣。再行勘议具奏。余俱著照所议、分别办理。文孚等现在查勘河湖要工。及筹办重运事宜。俱已次第奏明兴办。著再体察情形。如现无紧要应议事件。所有一切工程。俱交魏元煜、严烺、查照历奉谕旨。妥速赶办。文孚等即来京供职可也。将此谕令知之。　　

○辛丑。祈谷于上帝。上亲诣行礼。　　

○幸圆明园。　　

○诣绮春园问皇太后安。　　

○壬寅。上御奉三无私殿。赐皇子亲藩等宴。　　

○御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。翼日如之。　　

○谕军机大臣等、永芹等奏、逆裔张格尔、窜至喀拉提锦。近日屡经布噜特等、探报该犯流移不定。招集匪类。名曰格得勒沙一种。潜往喀拉霍尔罕地方。距卡伦远近不过数日之程。附近布噜特等、因其吓诈摇惑。生计不安。每以风闻报信等语。张格尔以逆犯余孽。胆敢勾连党类。妄思滋事。自前次剿捕窜匿之后。力穷势蹙。尚复在卡伦附近纠约匪众。仍图觊觎。实属罪不容诛。惟该逆现既逃至卡外。潜匿无定。不值再劳兵力。远出追拏。永芹等务当剀切晓谕布噜特人众。如果能将该逆等悉数捦献。固属尽善。否则饬令各卡伦、随时严密防范。毋稍疏懈。傥该逆等愍不畏死。仍来窥伺。立即相机捦捕。以净根株。切勿坐失机会。该大臣等于此事既不可稍涉轻纵。尤不得过示张皇。总宜镇静安辑。是为至要。又另摺奏、霍罕伯克。遣递信字分别准驳。所奏是。外夷钱债细故。天朝体制。原未便代为查办。至晓谕帖内。因该伯克不敢提及张格尔事。亦未宣露此意。俱属妥协。将此一并谕令知之。　　

○以襄事祈谷坛。敬谨安详。音节清亮。赏太常寺读祝官连贵、蓝翎。　　

○赏喀什噶尔防卡被戕侍卫护军校花山布家属银。　　

○癸卯。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○甲辰。上御正大光明殿。赐大学士尚书等宴。　　

○乙巳。以浙江丁力较疲。准杭三绍前二帮驳回正米。分限带交。　　

○丙午。上奉皇太后幸含辉楼。赐皇子亲藩、蒙古王、贝勒、贝子、公、额驸、台吉、及外藩使臣等食。　　

○仓场侍郎博启图等奏、请将旷班监督分别议处。得旨、禄米仓满监督克什布、轮值班期。既不在仓住宿。又不自带钥匙。实属怠玩。克什布著撤退。交部严加议处。汉监督台精阿、本非班期。惟将钥匙交付家人。亦有不合。台精阿著撤回原衙门行走。并交部议处。以为玩视仓储者戒。　　

○修云南镇雄州运铜桥道。从巡抚韩克均请也。　　

○丁未。上奉皇太后幸同乐园。进膳。　　

○御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。　　

○戊申。谕内阁、阮元等奏、请借款生息。津贴捕费一摺。粤东盗劫之案较多。必应认真缉捕。惟悬赏购线。及口粮解费。例款不敷支销。各州县办理支绌。自系实在情形。著照所请。准于米耗盈余项下。动借银二万两。奏留充公项下。动借银二万两。通省充公项下。动借银一万两。粮道库存普济堂经费项下。动借银五万两。共提银十万两。发给当商收领。自发商之日起。按年一分行息。每年所得息银一万两。以一半归还原本。一半拨充捕费津贴之用。俟清还原本后。发商本银。即著永远生息。此后息银除支销捕费外。余著另款存贮。以备公用。至每年提归本银。著报部查核。其支销捕费。岁无定数。即由藩司随时核实支给。年终报明该督抚存案。无庸报部核销。该督抚惟当饬属实力缉拏。毋致日久玩生。仍归有名无实。　　

○己酉。孝穆皇后忌辰。遣官祭暂安园寝。　　

○谕内阁、蒋攸铦等奏、请将保送屯防兵丁、改补经制外委一摺。向例派往科布多、及乌里雅苏台屯兵。年满保奏。以把总经制外委分别补用。惟该兵等在防所专务农工。兼供匠作。于纪律技艺。素未讲求。一经序补得缺。恐不知训练兵丁。必致废弛营务。自应量为变通。以免贻误。嗣后科布多屯兵收获粮石。在十三分以上之种地大犁头。著以经制外委保用。乌里雅苏台防兵当差奋勉。亦著以经制外委补用。如续因出力保用把总。仍著先补外委。随营学习一年。俟弓马熟练。再行拔补把总。此次已保把总、尚未补缺之屯防兵丁。即照此办理。　　

○修筑直隶通州温榆河上游果渠村坝埽。从协办大学士总督蒋攸铦。请也。　　

○庚戌。上幸万寿山。　　

○诣绮春园问皇太后安。　　

○辛亥。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○谕内阁、三载考绩。大典攸关。诸臣中实能为国家宣勤。自当甄叙。年老而精力尚健者。仍堪留任。本年京察届期。吏部将京外各大员、开单具奏。朕详加裁定。大学士托津、大学士云贵总督长龄、奉职多年。恪恭乃事。大学士曹振镛、吏部尚书文孚、户部尚书黄钺、管理部务。均臻妥善。而承书谕旨。献替劻勷。尤为出力。协办大学士户部尚书英和、管理部旗诸务。俱能尽职。礼部尚书汪廷珍、品行端方。部务熟习。协办大学士直隶总督蒋攸铦、封疆重任。克称职守。自调任直隶总督以来。通省事务。日见起色。陕甘总督那彦成、办理西宁番案。甚属得宜。江南河道总督严烺、前在东河任内、宣防尽力。岁庆安澜。俱著交部议叙。署山东巡抚琦善、明干有为。任劳任怨。前办马进忠逆案。不动声色。诛捕净尽。尤为卓著。著加恩赏加总督衔。仍留山东巡抚之任。都察院左副都御史德奎、人甚平庸。不称风宪之任。著以四品京堂降补。余俱著照旧供职。特谕。　　

○又谕、魏元煜等奏、请饬催漕船。赶早渡黄等语。上年洪泽湖堰盱堤工掣塌。清水消耗过多。本年重运到淮。必须相机设法济运。据魏元煜等奏称、现办各工。正月内定可一律定竣。所有重运漕船。须跟接前进。迅速渡黄。赶早堵筑御黄坝。以免黄水停淤。著湖广江西安徽浙江江苏各督抚、即行严催军船受兑。飞速开行。并饬沿途昼夜催趱。毋许片刻停泊脱空。务期渡江入运。更比常年赶早。于四月内埽数渡黄。俾免启坝待船。致有贻误。　　

○又谕、那彦成等奏、喇嘛庇贼惑众。请革去职衔发遣一摺。喇嘛伊什多尔济、前因随同办理番案微劳。曾经赏给扎萨克职衔。乃该喇嘛志意骄纵。种种不法。胆敢于缉捕时勒索银钱。呵斥厅营。并私通信字。受贿包庇抢劫青盐贼犯。恣肆妄为。情殊可恶。伊什多尔济著革去扎萨克职衔。剥取黄衣。发往两广极边充军。以示惩儆。　　

○又谕、本年系应行查阅广东广西浙江福建营伍之期。广东广西著即派阮元、浙江福建著即派赵慎畛、逐一查阅。务各认真简校。如查有训练不精、军实不齐者。即将废弛之将弁、据实劾参。毋得视为具文。　　

○拨山东筹备银六十一万七千两。解往江南。以济工需。　　

○壬子。大学士署刑部尚书托津等奏、查明听从尊长殴伤期亲尊长。已结各案。与上年查办奇里绷阿一案。拟罪不符。因例无专条。而乾隆四十五年通行。又未纂入。以致办理参差。应即查照前办通行纂定条例。以资引用。得旨、依议。其从前承办各员、因例无专条。又未将乾隆年间通行。纂入例册。以致办理参差。既据查明更正。俱著加恩免其议处。　　

○给江苏山阳、清河、宝应、高邮、四州县上年被水灾民口粮。并山阳县坍塌民房修费。　　

○缓徵江苏泰、兴化、东台、盐城、阜宁、山阳、宝应、高邮、甘泉、江都、十州县新旧额赋。并泗州卫灾军银米。　　

○癸丑。以前任江宁将军普恭、署镶黄旗汉军都统。　　

○镶红旗汉军都统果勒丰阿、因病解任。以乌里雅苏台将军庆保、为镶红旗汉军都统。仍留乌里雅苏台将军任。以刑部尚书明山、署镶红旗汉军都统。未到京前。以理藩院尚书穆彰阿兼署。　　

○命云南开化镇总兵官苏法那、来京。以龙陵协副将胥耀宗、为开化镇总兵官。　　

○免云南铜厂民欠无著工本银。　　

○甲寅。朝鲜国王李玜、遣使表贺万寿、冬至、元旦、三大节。并谢赏扁额缎匹恩。呈进方物。赏赉筵宴如例。　　

○琉球国王尚灏、遣使表贡方物。赏赉筵宴如例。　　

○乙卯。上幸静明园。诣龙神庙拈香。　　

