<!-- { "loadSidebar": true } -->
○丙戌。命盛京兵部侍郎龄鉴、盛京刑部侍郎广林、驰往吉林。查办已革管站监督舒津等控案。寻奏、舒津于监督任内私开荒地。相沿未报。经部议革职。本无屈抑。乃敢摭砌讦告。审属全虚。应加等问拟。发往新疆充当苦差。恭肃所控马厂地租等款。尚属有因。减等拟徒。照例折枷。下部议。从之。　　

○予捕盗被戕广东千总林大斌、祭葬世职。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百二十六

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。二月。丁亥朔。祭先师孔子。遣户部尚书祁寯藻行礼。　　

○谕内阁、穆彰阿等奏、遵旨会议御史刘良驹条奏银钱画一章程一摺。银钱并重。本系制用常经。果能随时酌核。不使轻重相悬。裕国便民。两有裨益。未可辄称窒碍。不思设法变通。著该督抚等各就地方情形。详细体察。悉心妥议具奏。务使法立可以推行。不至滋弊。毋得任听属员巧为推诿。稍存畏难苟安之见。仅以一奏塞责。　　

○江苏巡抚李星沅奏、江苏漕务积弊日深。现饬该州县等秉公筹办。务期一律均平。不准再有大户小户名目。庶几民困渐苏。帮费有著。重运不致迟误。得旨、宽猛相济。勉力为之。　　

○以云南剿办永昌回匪出力。赏道员周澍、同知李恒谦、知州恒文、副将李能臣、邵鹤龄、参将孝顺、花翎。马兵汪海等蓝翎。并加衔升叙有差。　　

○戊子。祭大社。大稷。上亲诣行礼。　　

○湖广总督裕泰等奏、湖北各营奏准添设枪炮。必须随时操演。而营储药铅。系豫防徵调之用。未便有缺无补。现在筹捐银一万两。发典生息。以备制补动缺药铅之用。庶操演有资。武备藉以整顿。得旨、所办好。依议妥行。　　

○己丑。遣官祭文昌帝君庙。　　

○庚寅。引见各衙门保送京察一等人员。得旨、此次京察一等圈出人员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内、遇有缺出。与旧记名人员。一体带领引见。汉军汉人。著交部以抚民同知通判等官。分别选用。翰林院侍读宗室常禄、宗人府理事官宗室绵森、起居注主事觉罗奎昌、太常寺寺丞兼赞礼郎明昌、光禄寺署正英秀、太仆寺主簿珠隆阿、侍卫处主事讷齐馨、上谕处委署主事岱明、户部宝泉局中厂大使舒津、太常寺赞礼郎玉英、国子监助教法朗阿、吴文锡、鸿胪寺鸣赞兼佐领巴克坦布、俱著交部照例以应升之缺升用。刑部笔帖式岳山、国子监笔帖式苏色讷、均著改为二等。所有内阁侍读岳兴阿等二百七十八员。俱著准其一等加一级。　　

○辛卯。以举行仲春经筵。遣官告祭奉先殿。传心殿。上御文华殿经筵。直讲官吉伦泰、卓秉恬、进讲论语举直错诸枉则民服。讲毕。上宣御论曰。自古帝王御宇。未有不以进贤退不肖为首务。非欲以之服民也。而民之从风向化。自有不期然而然者。昔夫子因鲁公何为则民服之问。而以举直错诸枉则民服对。盖非举错之难。知其直枉而举错之为难。故书曰惟帝其难之。知人则哲。能官人。虽然。斯民也。三代之所以直道而行。人君果能用天下心为心。则如衡鉴之悬。如绳墨之陈。如规矩之设。贤奸邪正。未有不烛照而数计者。于是虚其心以为举。则野无遗贤。而民服其举之公。精其心以为错。则朝无幸位。而民服其错之明。举民之所欲举。而任之勿贰。错民之所欲错。而去之勿疑。是非判而民志以一。赏罚劝而民气益和。民之所好好之。民之所恶恶之。有不心悦而诚服哉。至于明明在朝。穆穆布列枉化为直。而民忘帝力。此又举错之效也。直讲官宗室端华、贾桢、进讲易经君子敬以直内义以方外。讲毕。上宣御论曰。万物咸备于君子。君子必有一道焉。足以统万物之全者。以持乎其内。万事待理于君子。君子又必有一道焉。可以立万事之则者。以树乎其外。持之坚。斯以无形役有形。而主一无适。树之确。斯以有定衡无定。而因应无方。如易文言称敬以直内。义以方外。实为君子内外交修之学。其功不可阙。而其序有不容紊者。敬也者。警也。无敢戏豫。无敢驰驱。则不愧不怍。有以直其内矣。义也者。宜也。行为世法。言为世则。则无偏无陂。有以方其外矣。且夫内者外之存。外者内之发。敬生于内而见于外。无以直内。必至于袭义以自馁。义形于外而根于内。无以方外。必不能庄敬以日强。若严恭寅畏。懔以帝天。则处事自精义以入神。动作云为。限以程式。则处心必殊事而合敬。表里相符。不可强也。书曰。兢兢业业。一日二日万几。又曰。以义制事。以礼制心。其即此意也夫。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○壬辰。上诣绮春园问皇太后安。　　

○引见各衙门京察六十五岁以上人员。得旨、户部郎中德芳、兵部郎中兴泰、工部郎中孙扎齐、刑部笔帖式隆泰、理藩院笔帖式珠尔杭阿、觉罗毓浦、翰林院待诏阎海、銮仪卫笔帖式花良阿、著以原品休致。余著照常供职。　　

○癸巳。孝淑睿皇后忌辰。遣官祭昌陵。　　

○以江西靖安县捐修文庙城垣。予知县佛尔国春知州衔。余议叙有差。　　

○甲午。遣官祭先医之神。　　

○谕军机大臣等、有人奏、山西绛州知州吕士淳、素性贪污。声名狼籍。公私亏累。为数甚多。现经该抚派讯平遥宋鹤庆一案。难保不贿求两造等语。此案前已谕令吴其浚亲提研讯。著毋庸再令该员承审。至该员果否贪污亏累。著该抚确实查明。如有劣迹。即行严参办理。另片奏、平定直隶州知州王继兰、遇案赇敛。鱼肉善良。亦著该抚据实查参。所指史姓被押一案。即行提省迅速审明具奏。原摺片钞给阅看。将此谕令知之。　　

○以礼部右侍郎倭什讷、乾清门侍卫华山泰、管健锐营事。　　

○以正红旗汉军副都统奕格、署行在正黄旗领侍卫内大臣。　　

○修山东运河、泇河、捕河、上河、四厅堤坝闸座。从河道总督钟祥请也。　　

○乙未。谕内阁、皇五子奕誴袭封惇郡王。所有册封各典礼。著俟成婚后举行。其惇恪亲王福晋尚未受封。著该部先行奏请举行。　　

○引见内务府京察一等人员。得旨、此次内务府三院等处京察一等圈出人员。著各该堂官再行出具切实考语。带领引见。圈出之主事明秀、松龄、内管领巴哈纳、掌仪司赞礼郎椿龄、笔帖式毓溶、蕴和、安荣、义泰、祥泰、长润、掌仪司笔帖式文兴、掌关防管理内管领事务处笔帖式保庆、武英殿笔帖式成祥、上驷院笔帖式英履、武备院笔帖式常德、奉宸苑笔帖式伊常阿、圆明园六品库掌嵩庆、圆明园六品苑丞豫震、圆明园笔帖式贵宝、清漪园六品苑丞广裕、富明、静明园六品苑丞信成、静宜园六品苑丞郭升阿、俱著交吏部记名。照例选用。所有一等官员笔帖式达他等员内、广储司六品司库广全、造办处六品库掌那玛善、均著改为二等。稽察内务府事务监察御史衙门笔帖式福呢扬阿、著以原品休致。其余各员。俱著准其一等加一级。至年已逾岁之杭州织造处六品司库清海、奉宸苑六品苑丞德广、年力就衰。俱著以原品休致。　　

○大学士军机大臣穆彰阿等奏、遵旨会议伊犁将军布彦泰奏、勘明哈密请垦塔尔纳沁地亩。窒碍难行。另查可垦地亩。招户耕种一摺。查塔尔纳沁地亩。经钦派大臣全庆、林则徐、周历履勘。本有官田一万四千余亩。因土性瘠薄。轮流耕歇。每年实种地七千三十亩。其余虽有闲荒。与官田犬牙相错。界址难分。泉水衰旺无定。若分水招民。官屯转致荒歉。所有请垦官荒之处。应无庸议。至扎萨克郡王伯锡尔、呈献公地。现已丈出招垦。应俟布彦泰详议到时。再行酌办。从之。　　

○丙申。谕内阁、前因小九处驻防兵丁操演各项技艺。人数不敷。当交军机大臣酌拟改演章程具奏。兹据穆彰阿等体察各该处情形。拟定改演枪矛兵数。并裁汰杂项技艺。分别开单呈览。著交该管大臣。查照单开事宜。将如何认真操演。俾兵技日臻精熟之处。悉心妥议具奏。毋致日久仍成具文。　　

○复引见京察一等圈出人员。得旨、此次京察一等复带引见各员。除李道生、徐士谷、德馨、宗室绵森、陆以烜、法福礼、瑞琛、觉罗隆庆、陈景亮、周昇、瑞昌、嵩保、图塔布、文廉、江鸿升、萨炳阿、无庸记名外。岳兴阿、恭善、伍恂、张亮基、杜＜?乔羽＞、杨铭柱、林鸿年、李佐贤、钟音鸿、晏端书、仓景恬、胡应泰、顾嘉蘅、顾开第、庆文、文清、邱景湘、宋绍棻、全顺、觉罗海瑛、刘仲王□每、常恩、吉祥、穆腾额、桂亮、王增谦、朱逢莘、曾维、士魁、费荫章、佛尔国春、奎绶、桂昌、觉罗耆龄、潘楷、谭廷襄、易棠、司徒照、达秀、铃祥、吴光业、杨文定、庆吉、王巽、武蔚文、恒怡、岳龄、瑞春、苏勒芳阿、舒精阿、常绩、李恩庆、王桂、赵楫、明善、俱著交军机处记名以道府用。全福、著记名以关差道府用。　　

○丁酉。孝康章皇后忌辰。遣官祭孝陵。　　

○戊戌。上诣绮春园问皇太后安。　　

○复引见内务府京察一等圈出人员。得旨、此次内务府三院等处京察一等复带引见各员内。除广恩、积庆、毋庸记名外。基溥、毓祺、舒兴、宝麟、文光、福善、恒祺、经文图、俱著交军机处记名。　　

○己亥。命皇四子奕詝祭关帝庙。　　

○遣官祭昭忠祠。　　

