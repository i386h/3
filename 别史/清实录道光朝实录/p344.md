<!-- { "loadSidebar": true } -->
○辛未。命于二十八日在黑龙潭。觉生寺。设坛祈雨。　　

○谕内阁、据理藩院转奏、喀尔喀土谢图汗部落之参赞扎萨克辅国公齐旺多尔济、情愿输驼五百只。马五百匹。以备军营需用请旨一摺。齐旺多尔济、因军营需用驼马。情愿输驼五百只。马五百匹。具见伊之诚悃。殊属可嘉。惟现在军营所需驼马。业经办妥。且土谢图部落。相距回疆甚远。若将此项驼马赏收。解送不无浮费。著理藩院传谕齐旺多尔济、将伊所输驼马。停止备办。以示朕矜恤蒙古臣仆至意。　　

○予湖南岳州卫淹毙军船舵工水手徐广才等三名赏恤如例。并免缴原借司库修费银。　　

○壬申。孝昭仁皇后忌辰。遣官祭景陵。　　

○谕内阁、长龄等奏、筹定大兵进剿日期。并请将熟悉道路情形之阿奇木伯克、带赴军前一摺。现在吉林黑龙江劲旅。及原调续调官兵。已陆续到齐。该将军等定于二月初六日。统领大兵分队进剿。据奏阿克苏阿奇木伯克伊萨克、自军兴以来。屡次出力。近复办运兵糈、采购牛羊马匹等事。均能迅速妥协。且熟悉道路情形。准其带赴军前。以资差遣。该阿奇木前已叠加奖擢。著加恩在乾清门行走。伊子六品伯克爱玛特、已另降清字谕旨。照例授为二等台吉。并著赏戴花翎。即令协同阿克苏伊什罕伯克色提巴尔第、代办阿奇木事务。　　

○谕军机大臣等、本日据长龄等奏、定期二月初六日。大兵分队进剿。除支发各项外。现存阿克苏军需局、及各粮台银十六万一千余两。伊犁拨运粮石。已过冰岭一万一千余名。共收乌噜木齐、及伊犁拨运、并采买面四百三十八万余斤。除支放兵粮。及进征官兵裹带口粮外。现催各处迅速运供等语。大兵既经进发。后路粮饷。最关紧要。况兵行日远。转运尤当迅速。俾得随时支发。前经准拨伊犁粮十万石。已报起运米面二万七千八百石。除已过冰岭外。其未过冰岭、及未经起解各粮石。著德英阿转饬委员赶紧转运。毋致稍有迟滞。乌噜木齐拨运粮石。前令英惠妥速筹运。复因驼只不敷。节经降旨鄂山、卢坤、筹画办理。设法接济。并于回疆各城。雇用牛车驴头。按城滚运。著鄂山、卢坤、会同英惠、及方载豫通盘计算。将乌噜木齐粮石。上紧起运。飞咨回疆各城。节节催趱。总期陆续接到。支放无虞缺乏。再前据鄂山等奏、所拨饷银六百万两。内解过阿克苏大营银二百三十八万余两。兹据长龄等奏、收过饷银一百三十四万余两。自系起解在途。尚未行抵大营。著鄂山等饬属迅速催令遄行。并咨各城逐站严催。妥为照料。毋任稍有延缓。又粤东洋盐两商。并淮南两浙盐商。公捐银三百一十万两。前已饬催沿途速解甘省备用。并著鄂山、卢坤、于解到后、酌量拨解大营。以期源源接济。将此由六百里加紧谕知德英阿、英惠、鄂山、卢坤、并传谕方载豫知之。　　

○又谕、据长龄等奏、筹定大兵由树窝子一路合力进剿。并酌办后路一切事宜一摺。乌什赴巴尔昌一带。既多戈壁。水草缺乏。卡外各布噜特。又皆踪迹诡谲。恐奇兵深入。或有牵制。该将军等、议定统领大兵。于二月初六日。径由树窝子一路。分为前敌后应。突往围攻。所见甚是。行军之道。移步换形。原在该将军等、审势相机妥办。务保万全。惟兵贵神速。必须掩其不备。克日围攻。既足以振军声而褫贼魄。且使逆裔无窜逸之暇。方为妥善。布噜特等、虽与逆裔声势相通。现在兵威大振。自各心存震慑。临时相机招致。定可为我堵御。黑帽回子、因受张格尔荼毒。已有分类之势。现发檄谕令其纠约族类。设法捦渠。固是有隙可乘。第恐回性反覆无常。现虽情词真切。未必悉能实心效顺。尚须密加防范。如果能将张格尔缚献前来。自当照悬格懋加封赏。此时大兵进发。所过附近从逆各回庄。如尚敢负固不服。即须顺道剿洗。廓清后路。庶兵行粮运。俱无阻滞。此时计已到喀什噶尔。即当并力进攻。设法兜捦。并将大小卡伦僻路。豫为堵御。断不可使张格尔战败逃遁。或有外援贼匪。尤当先行相机剿御。总趁此天日融和。于三四月间一鼓蒇功。方为不负委任。朕日日叩祝上苍加佑。兵行顺利。伫望捷音之至也。此后大兵进剿情形。自当随时驰奏。即使无紧要军情。每届七八日。亦须将军行现办事宜。奏报一次。至迟总不得过十日。以慰宵旰殷盼。昨据鄂山、卢坤奏、共解阿克苏大营兵饷银二百三十八万余两。俱已起解在途。运粮驼只。亦俱全行出关。现复降旨饬催。饷银兵糈。自可源源接济。其粤东两淮两浙报效银三百余万两。前亦饬谕该督抚等、迅速解甘备用。将此由六百里加紧谕令知之。　　

○命协办大学士英和、办理万年吉地工程。以工部尚书穆彰阿、为步军统领。定亲王奕绍、署镶黄旗满洲都统。御前大臣玛呢巴达喇、署正白旗蒙古都统。　　

○旌表守正捐躯浙江黄岩县民章菖才童养媳贺氏。　　

○癸酉。谕军机大臣等、本日据理藩院奏、甘肃洮州厅生员杨宗贤、控告伊堂弟土司杨宗基、教串架捏。不准伊子番僧杨昂望宗柱、充当僧纲一案。已明降谕旨交鄂山审办矣。此案据该生员控称、杨宗基以番僧还俗。欲袭土司。屡经涉讼。杨宗基竟于巩秦阶道衙门、约费数万金。公行贿赂。护理土司。迨僧纲出缺。又不遵断案。各守各业。另行举充。唆串僧人书吏暂行兼摄。虽系该生员一面之词。事关贿通书吏。恃强霸业。必应彻底严究。以成信谳。著鄂山亲提人证卷宗。秉公讯断。如官吏受贿听嘱属实。无论前任现任。即当严参惩办。断不准瞻徇讳饰。将此谕令知之。寻奏、杨宗贤先与杨宗基争嗣有隙。现又因杨宗基不准伊子充当僧纲。心愈忿恨。遂捏称杨宗基贿嘱舞弊。现已讯明。全属诬控。杨宗贤依律拟军。照土番初犯例枷责。免其迁徙。杨宗基因伊叟罗氏另行择继。多方阻止。居心奸诈。照律降三级调用。土官照例降一级留任。按其品计俸罚米。下部议。从之。　　

○刑部奏、向例聚众夺犯杀差之案。其从犯在凡人则拟绞决。在卑幼及奴仆雇工则止拟满流。似涉轻纵。嗣后如遇尊长率领卑幼、家长率领奴仆雇工夺犯杀差。止毙一命者。仍照本律问拟。其有致死差役二命以上者。为首之尊长家长。仍拟斩监候。为从之卑幼奴仆雇工。俱拟绞监候。从之。　　

○甲戌。上诣黑龙潭神祠拈香。　　

○遣惇亲王绵恺、诣觉生寺拈香。瑞亲王绵忻、致祭宣仁庙。　　

○遣官祭贤良祠。　　

○乙亥。谕内阁、甲兵成安之过继子养育兵普官保、系民人之子。著照例销除旗档。普安保因案被步军统领衙门拏获后。该佐领始行查出呈报。殊属非是。该管印务参领德淩、副参领苏成阿、佐领平安等、均著交部分别议处。其失察之都统副都统著交部察议。　　

○命热河都统昇寅、正总管广亮、副总管定祥、覆勘挑穵旱河。并修荆条单坝等工。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。三月。丙子朔。谕内阁、孙尔准等奏、筹运台湾兵谷一摺。台湾每年应运内地兵谷兵米。例由各县将谷石徵完运澳。由管口厅员拨船配载。近年因采买台米商船。概免配谷。截至道光六年止。共积压未运谷十六万五千四百六十石零。又未运兵米一万二百九十一石。自应勒限运竣。以裕兵糈。著照所请、道光七年分应运兵谷七万七百一十三石零。兵米七千八百七十五石。勒令于本年全数运竣。并将道光六年以前积压陈谷。分作三年带运。嗣后务须年清年款。如再积压。即将管口厅员严参。傥系各县徵运稽迟。以致无谷可配。即著将误运之知县撤任参办。　　

○丁丑。上诣绮春园问皇太后安。　　

○以故云南禄丰县南平关从九品土官李世美弟世爵、袭职。　　

○旌表逼嫁捐躯安徽宿州民张五女九姐。守正被戕安徽阜阳县民罗三妻刘氏。　　

○戊寅。谕军机大臣等、据鄂山等奏、托克逊为乌噜木齐运粮首台。镇迪道汤鼐、须在各台往来查催。不能在台常驻。请令方载豫驻彼经理。并请饬沿途各城。一体就近筹雇车牛人夫。妥为接运等语。前因大兵已于二月初六日进剿。后路粮饷。最关紧要。降旨令鄂山等上紧趱运。现据奏乌噜木齐转运军粮。以托克逊为首站。一切机宜。办有成规。各台即可递相仿照。该署督等已饬方载豫前往。著即责成该司专驻托克逊。将转运一切事宜。妥立章程。与前途各台站。商筹办理。至应如何筹备车辆牛驴人夫。以补驼只之不足。即当设法相机妥办。现在军行日远。兵糈一切。尤宜速益加速。务期后路常有余存。愈多愈妙。不得因约可敷用。稍有延缓。现在哈密兵差。已经过境。前雇回户牛车。除留本处运送军火外。其余尽可移为托克逊迤西运粮之需。其沿途各城。应备接运脚力。亦著该大臣各就所管地方。一体筹备。以期迅速滚运。总管以春令之有余。补夏季之不足。无得稍有推诿。贻误干咎。将此由六百里加紧谕知鄂山、卢坤、并传谕英惠、恩铭、嵩惠、赓音泰、常格、那彦宝、果良额、长清、及方载豫知之。　　

○命户部左侍郎敬徵、办理万年吉地工程。工部右侍郎阿尔邦阿、管武英殿御书处。　　

○庚辰。谕内阁、严烺奏、兰阳柴坝。加抛碎石一摺。豫省南岸兰阳汛八堡东柴坝。河溜南北顶冲。埽段险要。前经抛护碎石。已著成效。兹据该署河督奏、前项碎石。系在春间估办。若遇伏秋汛涨。埽身仍形吃重。亟应帮宽坦坡。分别加高。以资捍御。四埽九埽十一埽。共工三段。酌估加抛碎石三千七百余方。每方照奏定价银十两四钱一分零。共需银三万八千余两。著照所请、准其于豫省藩库照数拨给。其开归道库垫给之项。分别归还找发。该署河督当督饬厅员。依限赶办。毋许稍有草率偷减。务于大汛前一律完竣。核实验收。　　

