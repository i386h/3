<!-- { "loadSidebar": true } -->
○庚戌。上即皇帝位于太和殿。分遣官祗告天。地。太庙。社稷。是日黎明。大驾卤簿全设。百官齐集于朝。上素服、诣梓宫前行礼。祗告受命于大行皇帝。更礼服、诣弘德殿皇太后前行礼。出、御中和殿。内大臣、执事各官、行朝贺礼毕。上御太和殿。即皇帝位。升座。王、贝勒、贝子、公、文武百官、行朝贺礼。礼成。上还居倚庐。上追念大行皇帝。感怆弥甚。虽勉强抑制。圣容哀伤。涕泗交颐。不能自已。近侍诸臣、仰见皇上孝思笃挚。莫不感动。是日。登极礼成。颁诏天下。诏曰。我大清笃承天眷。粤自太祖、太宗、肇造洪基。世祖统一区夏。圣祖、世宗、高宗、德盛化神。重熙累洽。我皇考大行皇帝。临御天下。二十五年。兢兢业业。宵旰不遑。以勤求上理。政治休明。朝廷祗肃。仁心仁政。洽于寰区。用是中外乂安。万民蒙福。方期景祚延洪。永膺多祜。讵意临幸滦阳。遽升龙驭。圣志先定。于亲政之岁。即以神器默属藐躬。朕自惟薄德。深惧弗胜。顾念列圣诒谋。皇考付托。天位不可久虚。勉抑哀忱。钦遵成命。于八月二十七日、祗告天。地。宗庙。社稷。即皇帝位。以明年为道光元年。仰绍前徽。抚衷寅惕。际新纶之昭布。宜锡类以推恩。所有应行事宜。条列于左。一、在京在外诸王以下、至公等以上、俱加恩赐。一、内外自公主以下、至格格、各加恩赐。一、内外满汉文武大小官员、俱加一级。一、内外大小各官、除各以现在品级、已得封赠外。凡升级及改任者。著照新衔封赠。一、文官在京四品以上、在外三品以上、武官在京在外二品以上、照现任品级。各荫一子、入监读书。内外文职自四品以下、武职自三品以下、降革留任、及住俸罚俸处分、准其开复。一、会试额数。俟礼部临期奏明人数请旨、酌量广额。乡试大省加三十名。次省加二十名。小省加十名。满洲蒙古加六名。汉军加三名。一、各直省入学额数。大学加七名。中学加五名。小学加三名。一、国子监贡监生、及各官学教习、免坐监一月。一、各直省儒学、无论府州县卫、俱于本年、以正贡作恩贡。次贡作岁贡。一、每府州县卫、各举孝廉方正、暂赐以六品顶带荣身、以备诏用。务期采访真确。毋得滥举。一、历代帝王陵寝、孔子阙里、及五岳四渎等祀、应遣官致祭者、照旧例行。一、官吏兵民人等有犯、除谋反叛逆、子孙谋杀祖父母、父母、内乱、妻妾杀夫、奴婢杀家长、杀一家非死罪三人、采生折割人、谋杀故杀、真正人命、蛊毒魇魅、毒药杀人、强盗、妖言、十恶等、真正死罪不赦外。军机获罪、隐匿逃人、亦不赦外。其余自嘉庆二十五年八月二十七日昧爽以前、已发觉、未发觉、已结未结者、咸赦除之。有以赦前事告讦者。以其罪罪之。一、各省军流人犯。查明到配三年、实在安静守法、及年逾七十者、释放回籍。一、各旗籍、内务府、及五旗包衣人等、凡侵贪那移、一切赔罚应追银两、实系本人家产尽绝者。查明准予豁免。其分赔代赔、以及牵连著赔者、一概豁免。一、凡官员因公赔罚等项、而其子孙又代祖父著赔者、查明豁免。一、旗营官兵、有因出征及被灾借支俸饷者、免其扣还。一、满汉兵丁、有曾经效力行间、因被伤年老闲住者、除例得优恤外、查明酌加恩赉。一、各直省有同堂五世、及亲见七代者、除例赏扁额外。查明各加恩赉。一、天下之本农为重。各府州县卫、果有勤于耕种、务本力作者、地方官不时加奖、以示鼓励。一、年老之人。自古所重。满汉七十以上、除家奴外、给与品级之处。该部查议具奏。一、除五旗包衣佐领下披甲人等不赏外。八旗、满洲、蒙古、汉军、护军、披甲人、炮手、步军、各赏一月钱粮。一、军民年七十以上者、许一丁侍养。免其杂派差役。八十以上者、给与绢一匹。棉一斤。米一石。肉十斤。九十以上者倍之。一、各处养济院、所有鳏寡孤独、及残疾无告之人、有司留心、以时养赡、无致失所。于戏。膺兹继体。用康乂我兆民。弼予仔肩。式敬承夫丕绪。诸王文武大小臣工、其各抒忠悃、翊赞鸿猷、以光我国家亿万年无疆之祚。布告天下。咸使闻知。　　

○谕内阁、朕长兄大阿哥、早年殇逝。朕兄弟仅有五人。惓怀同气。著追封为郡王。应行典礼。著宗人府、会同礼部、内务府、酌议具奏。寻封为穆郡王。　　

○又谕、朕冲龄就傅时、原任侍郎万承风、在上书房授读。尽心讲贯。深资启沃。宜加崇秩。以奖前劳。著晋赠礼部尚书衔。加恩追谥。该衙门察例具奏。其子监生万方熙、并著赏给举人。准其一体会试。以示朕眷怀旧学至意。寻予祭一次。谥文恪。　　

○加礼部尚书黄钺、兵部尚书刘镮之、理藩院尚书赛冲阿、两江总督孙玉庭、四川总督蒋攸铦、太子少保。　　

○赏还内大臣孟住、花翎。　　

○命御前大臣晋昌、禧恩、军机大臣文孚、协办大学士兵部尚书伯麟、礼部尚书穆克登额、御前侍卫苏尔慎、在紫禁城内骑马。　　

○辛亥。上诣弘德殿问皇太后安。　　

○大学士托津等、遵旨谨拟、恭上孝淑皇后尊谥。曰孝淑端和仁庄慈懿光天佑圣睿皇后。得旨、是。　　

○旌表守正被戕河南项城县民于本善妻王氏。　　

○停本年各省情实罪犯秋决。　　

○拨山东商捐银五万两。解往河南仪封、以济工需。　　

○缓徵江南徐州府王平庄、民修埽工借用库银。　　

○壬子。上诣弘德殿问皇太后安。　　

○谕内阁、恭纂大行皇帝实录。应在紫禁城内、择地开馆。著将会典馆东西两所房间。即行黏修、作为实录馆。其会典馆、著移于棉花胡衕官房。　　

○赏还额驸索特纳木多布斋、玛呢巴达喇、官房各一所。并各给黏修银三百两。　　

○癸丑。上诣弘德殿问皇太后安。　　

○谕内阁、据恭理丧仪王大臣等奏、九月初十日辰时、大行皇帝梓宫、奉移殡宫暂安。仪注内、请朕步行、恭送至东华门外、候过。即乘舆入东华门、出神武门、豫往殡宫祗俟等语。朕敬稽我朝列圣大丧。圣祖仁皇帝梓宫奉移之日。世宗宪皇帝步送至寿皇殿。皇祖高宗纯皇帝梓宫奉移之日。皇考大行皇帝步送至观德殿。朕仰受皇考顾复深恩。昊天罔极。由宫内至观德殿。道路并不甚远。朕年未四旬。自揣精力。尚能步行恭送。稍申哀恋之忱。若豫往殡宫祗俟。此心实有难安。王大臣等、不必再行渎请。　　

○命刑部查办新疆黑龙江等处军流到配、未满三年人犯。　　

○是月。西宁办事大臣素纳奏、伊犁塔尔巴哈台所属喇嘛格斯贵、鄂左尔等、赴藏熬茶。沿途染病。应给路引。并派兵弁护送。以资约束。其染病不能前往者、分别留养。得旨、理宜如此。　　

○乌什办事大臣巴哈布奏、八月十一日申刻、卡外有安集延布噜特滋扰。现带兵三百名、兼程前往喀什噶尔防堵。并传示各属回众、守业安居。严饬阿奇木伯克鄂斯曼等、妥为管束。一路卡伦。添兵严密防守。报可。


大清宣宗效天符运立中体正至文圣武智勇仁慈俭勤孝敏成皇帝实录卷之四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

嘉庆二十五年。庚辰。九月。甲寅朔。上诣弘德殿问皇太后安。　　

○谕内阁、前派散秩大臣瑞龄为正使。内阁学士松福为副使。恭赍大行皇帝遗诏。颁给朝鲜国。此时尚未起程。著将登极恩诏。即交该正副使。一并恭赍前往颁发。俾该国可省两次供应之烦。用示朕体恤藩封之意。　　

○大学士托津等、遵旨谨拟恭上皇太后徽号、曰恭慈皇太后。得旨、是。　　

○热河总管祥绍奏、查嘉庆四年至六年、均停止年班入京。得旨、三年之内。仍著停止年班。　　

○河南巡抚姚祖同奏、仪封兴办大工。遵调南阳镇带兵巡查工次。报闻。　　

○以关帝后裔培先、袭五经博士。　　

○乙卯。上诣弘德殿问皇太后安。　　

○谕内阁、军机大臣会同户部刑部议覆御史袁铣条奏、赋课刑罚教化三款。所议俱是。国家惠爱黎元。惟恐一夫失所。地方偶遇偏灾。无不立沛恩施。而应蠲应缓。则视其成灾分数以为区别。成灾有轻重之分。故赋课有蠲缓之异。若如该御史所奏。谓积欠之弊。多在缓徵。灾重则全行蠲免。灾轻则照常徵收。无论国课常蠲。难以为继。当旱涝为患之时。即薄有所收。仍复比户追呼。小民其何以糊口乎。是弊未去而所伤实多矣。嗣后遇有缓徵之处。责成地方官实力办理。务使小民得沾实惠。其各省盐课正杂款项。积压繁多。年年展缓。实属不成事体。著各该盐政力加整顿。删除浮费。所务者、惟将国课按额完缴。并将旧欠依限清厘。不得藉一报效之名。即开一乞恩之路。务虚文而亏实课也。至各省命案。罪名出入攸关。州县初审。最宜详慎。该上司覆审提审。尤当虚衷推勘。不可意为准驳。著该督抚留心查察。务期明允。以重民命。若夫教化为安民之急务。州县为布化之初基。惟循良之吏。乃能教民。而民亦服其教。是在督抚大员。察吏以实不以文。择牧令之清廉慈惠、通达政体者。荐举扰擢。以为众倡。罢贪污巧黠、寡廉鲜耻者。以挽颓风。劝惩明而吏治清。教化行而风俗美。朕实有厚望焉。　　

○户部议准、广西巡抚赵慎畛疏报、天保、归顺、二州县。开垦水田二十九＜?土韦＞一伯一伍。旱田二顷二十一亩有奇。照例升科。从之。　　

○丙辰。上诣弘德殿问皇太后安。　　

○丁巳。上诣弘德殿问皇太后安。　　

○谕内阁、恭择于九月十七日午时起。漆饰大行皇帝梓宫、著派内务府阿克当阿、福森。外椁、著派工部穆彰阿、陆以庄。各选带明白司员一二人。常川亲诣。敬谨办理。其余内务府及工部各堂官。并著随时敬谨照料。　　

○巴里坤领队大臣伊丰额、因病解任。命俟病愈时。仍在头等侍卫续办事章京上行走。赏降补主事前任盛京工部侍郎多山、二等侍卫、为巴里坤领队大臣。　　

○戊午。上诣弘德殿问皇太后安。　　

