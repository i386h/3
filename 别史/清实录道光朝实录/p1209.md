<!-- { "loadSidebar": true } -->
○乙亥。谕内阁、朕闻近来江南河工。时有过往官员及举贡生监幕友人等、前往求助。该河督及道厅等官碍于情面。不能不量为资助。以致往者日众。竟有应接不暇之势。不知河工银两。丝毫皆关国帑。河员承领钱粮。均有购料修防之责。傥过往官员举贡生监幕友等视为利途。纷纷前往。该员等焉有自出己资之理。无非滥请支领。克减工程。以为应酬之费。于河务甚有关系。不可不严行禁止。因思此等游客。不能无因至前。往往向在京官员、求索书信。以为先容。甚至嘱托该河督授意属员。广为吹嘘。此风可恶之至。著潘锡恩通饬各属一律严禁。嗣后查有执信往谒。意在干求者。著该河督即将其人暂行扣留。指名参奏。其有向道厅求助。业经帮助银两者。即将授受之人。一并参办。概不得意存见好。稍事姑容。并著两江总督明查暗访。傥此后仍有前项情弊。该河督未即举发。即行单衔奏参。庶几惩一儆百。力挽颓风。南河既有此弊。东河亦所不免。著东河总督通行严禁。并责成山东河南巡抚一体访查。至各省盐务衙门。向来陋习相沿。亦应严行杜绝。著通饬各省盐政一概禁止。毋任虚糜课饷。其兼管之各省督抚、均著密行稽察。以期弊绝风清。经此次通饬禁止以后。两河道厅及盐务官员、傥再藉口应酬。以致侵欺帑项。必当严加惩治不贷。将此通谕知之。　　

○又谕、此次朝鲜国使臣回国。礼部知照兵部文移。误送司务厅。以致转行迟滞。所有礼部承办司员、著交部议处。礼部堂官、著交部察议。兵部司务厅笔帖式庆泰、业据该部咨部议处。著吏部照例议处。兵部堂官、并著交部察议。至该使臣究在何县地面被抢。有无官兵护送。著顺天府查明办理。并著将此案赃贼。严饬该地方官缉拏务获惩办。寻奏、查朝鲜从人郑禹必、于二十三年十二月二十一日。行抵三河县枣林地方。坐马惊逸。行李失落。旋获马匹。交四驿馆设法带回。沿途有兵护送。并无被抢情事。报闻。　　

○谕军机大臣等、麟魁等奏、坝工复遇大风。保护平稳。并续得进占丈尺一摺。现在两坝已做成四百零八丈九尺。口门仅賸二十二丈九尺。埽前水深溜急。正在吃紧之际。著麟魁等督饬各员。将已办新工。加意守护。仍即跟接进占。克期赶办。务于迅速之中。倍加慎重。总须尽人力以待天时。相机妥筹。期于一律稳固。无少疏虞。至挑水坝续得二十丈。业已挑溜东趋。其引河亦经挨塘放水。惟至下南厅属。适值天寒水冻。难于宣洩。俟积冻稍融。即著赶行试放。至引河头所留老滩。应行刬土挑沟之处。均著照议妥筹豫办。将此谕令知之。　　

○又谕、据祁＜?土贡＞等奏、越南国王遣使张好合等、将拏获内地盗犯金二纪等八名、并炮械等项。驾驶兵船。解省审办。已有旨将该行价等压舱货物。免其纳税矣。因念该国王拏获内地抢掠匪徒。遣使解审。深明大义。甚属可嘉。著俟该国下届应贡年分使臣到京。于正贡照例赏赐外。另行加赏以示裦奖。著周之琦先行檄谕。并著存记于奏报越南贡使入境时。附片提奏。将此谕令知之。　　

○总理行营大臣穆彰阿、议覆兵部咨称核减随扈官员兵丁领马章程。查道光十九年。东陵随扈。除上驷院调放太监各项马匹外。各衙门官员兵丁。共领马三千零五十七匹。此次量加核减。计需马二千三百三十三匹。实请领马八百六十五匹。再调备用马三十五匹。均由兵部行咨察哈尔调取。限日到京。其余一千四百六十八匹。应照嘉庆十一年围差裁减马匹折价之例。每匹折给银三两。由该衙门造册。向户部支领。以省往返盘费草束之需。从之。　　

○广西布政使邵甲名、因病解任。以河南按察使张祥河、为广西布政使。湖南辰沅永靖道王＜??闲＞、为河南按察使。　　

○丙子。享太庙。遣礼亲王全龄、恭代行礼。　　

○遣官祭太岁之神。　　

○谕内阁、钟祥奏、东河下游。长堤卑薄。请择要增培等语。著麟魁、廖鸿荃、于大工合龙后。会同钟祥、鄂顺安、核实撙节查估具奏。　　

○谕军机大臣等、回疆所用当五当十普尔钱文行使多年。颇称便利。因思陕西甘肃二省。相距非远。地方情形。大略相同。当可仿照铸行。疏通圜法。著富呢扬阿、李星沅、体察情形。妥议章程具奏。总期利用便民。流通无滞。毋以事属创始。稍存畏难之见。率以格碍难行。一奏了事。将此各谕令知之。　　

○以清漪园怡春堂不戒于火。命内务府大臣恩桂、文庆、会同刑部提集园丁园户、暨苑丞苑副等严讯。寻讯明本年正月初七日。造办处开单。调取怡春堂陈设四十六件。初八日。苑丞嵩源等向内查取。遗失吸烟火种。以致夜间火起。延烧房屋。并无偷漏掩饰情弊。嵩源、应杖一百流三千里。照例折枷鞭责。园丁园户、俱革役鞭责发落。得旨、嵩源著实发乌噜木齐充当苦差。余依议。　　

○以吏部左侍郎成刚、署户部右侍郎。兼管钱法堂事务。　　

○丁丑。谕内阁、桂良覆奏、云南署永北同知黄德濂、于川匪窜入抢掠。获犯解审。均经审明。实系案内要犯。尚无防堵不力及讳饰消弭等情。黄德濂办理此案。未能速为禀详。事后始行补禀。究属不合。著交部议处。又另片覆奏、查明元谋县知县罗庆元、亦尚无疏纵等情。惟禀报迟延。罗庆元著交部照例议处。　　

○谕军机大臣等、礼部奏、缅甸贡使两次递禀。译汉进呈。内称车里土司刀正宗、向与该国交好送礼。自该国王袭位以来。并不送礼。经该国四大万、嘱令该贡使等禀明云贵总督、到京再禀明礼部等语。缅甸与车里土司。向来如何交好送礼之处。著桂良查明。仍照旧章办理。将此谕令知之。寻奏、上年已据思茅厅营查覆。该土司所送礼物。被族目刀奏勋、在缅属孟艮地方劫夺。已另备礼物。由内地送赴腾越厅、候贡使转回过腾。交给带往。报闻。　　

○截留江苏丹阳、金坛、苏州、松江、太仓、五府州县熟田漕粮三万九千石有奇。协济江南督抚提镇各标及驻防弁兵、并织造局匠缓缺米石。　　

○戊寅。孝全皇后忌辰。遣官祭陵寝。　　

○上诣大高殿行礼。　　

○还宫。　　

○以次辛祈谷于上帝。自是日始。斋戒三日。　　

○己卯。谕内阁、前据祁＜?土贡＞等奏、广东归善县知县丁嘉藻、拏获盗犯多名。恳请加衔鼓励。当交吏部议奏。兹据该部查明与例未符。惟该省系海疆要地。该员到任三月。能将前任内盗犯拏获多名。悉心审办。尚属勤能。自应从优奖励。前任归善县现署潮阳县知县丁嘉藻、著加恩赏加同知衔。先换顶带。　　

○命吏部尚书恩桂、仍管清漪园等处事。　　

○命江宁将军德珠布来京。以江宁副都统穆腾额、护江宁将军。　　

○庚辰。上诣南郊斋宫斋宿。　　

○缓徵浙江富阳、新城、秀水、嘉善、平湖、桐乡、乌程、归安、德清、武康、余姚、宁海、萧山、海宁、嘉兴、海盐、石门、十七州县暨横浦、浦东、鸣鹤、海沙、四场上年被水被虫被风灾区额赋盐课。给富阳、新城、余姚、三县灾民一月口粮。　　

○缓扣浙江帮丁节年积欠银米。　　

○辛巳。祈谷于上帝。上亲诣行礼。　　

○诣关帝庙拈香。　　

○幸圆明园。　　

○诣绮春园问皇太后安。　　

○御奉三无私殿。赐皇子亲藩等宴。　　

○江苏学政张芾、奏谢调任恩。得旨、慎勉一切。断不可率忽从事。若稍有瑕疵。则损于汝者大矣。懔之。　　

○壬午。上诣安佑宫行礼。　　

○御正大光明殿。赐朝正外藩等宴。作乐赐酒如除夕仪。　　

○命直隶总督讷尔经额子三等侍卫蕴秀、在乾清门行走。　　

○赏喀尔喀车臣汗阿尔塔什达子头等台吉乌尔津扎布花翎。　　

○癸未。上御正大光明殿。赐大学士尚书等宴。　　

○甲申。谕内阁、郑亲王乌尔恭阿、肃亲王敬敏、均著毋庸管宴。　　

○乙酉。谕内阁、此次海运仓失火。焚烧廒座。花户于仲魁、著交刑部严讯致火根由。按律办理。德春、杨殿邦、及该仓值宿监督塔芳阿、一并交部分别议处。被焚廒座。即著照例赔修。　　

○以礼部右侍郎冯芝、兵部右侍郎舒兴阿、知贡举。　　

○丙戌。上御山高水长。赐王公大臣蒙古王贝勒贝子公额驸台吉及外藩使臣等食。　　

○谕内阁、郑亲王乌尔恭阿、肃亲王敬敏、均著毋庸稽查坛庙。　　

○又谕、耆英奏、移驻弁兵、请借廉饷一摺。江南新设福山镇添拨弁兵。系由苏松狼山二镇所属各营内分别裁移。该弁兵等廉饷无多。现经移驻。不无内顾之虞。加恩著照所请、所有现已移拨到营之马步守兵五百五十六名。共借两月饷银一千三百二十八两。又千总把总外委十九员。共借两季养廉银五百四十两。各兵饷银、在于司库正项道光二十三年地丁银内借给。照灾兵借饷之案。从道光二十四年春季起。分作八季扣还归款。各弁养廉、在于存公文员节省养廉银内动借放给。查照武职部借养廉之例。从道光二十四年春季起。分作六季扣归。均随时造入季册。报部拨用。该部知道。　　

○两江总督耆英覆奏、意大里亚国通商章程。前经军机大臣等议驳。不准于澳门添造房舍。遇有修建。必须请领牌照。自系循照旧章办理。惟查澳门地方。以关闸为门户。自关闸至三巴门五里。三巴门以内。地势湫隘。东西南三面滨海。并无尺寸之地。可以扩充。不妨宽其禁令。免请牌照。以示体恤。如必遵照部驳。彼将藉口侵轶至三巴门外。似更无所限制。得旨、军机大臣会同户部、再行酌核速议具奏。　　

○丁亥。上诣绮春园问皇太后安。　　

○谕内阁、梁萼涵奏、武职养廉不敷动放。请提动地丁银两一摺。山西省武职应用本年养廉。耗羡杂款。不敷拨放。著准其于上年徵存地丁项内。提出银五万七百五十四两。另款存贮。以备支领。该部知道。　　

○以工部尚书廖鸿荃、为国史馆副总裁官。　　

○戊子。孝穆皇后忌辰。遣官祭陵寝。　　

○己丑。谕内阁、麟魁等奏、坝工遭风屡蛰。进占弥艰一摺。前据该尚书等奏称、两坝跟接进占。计可合龙。当经降旨、饬令于迅速之中。倍加慎重。方冀春融以后。试放引河。即可克日蒇功。乃本日据奏、连遇大风。水势汹涌。已作埽段。间有蛰动之处。恳请展期合龙等语。东西两坝。连次被风。现经保护平稳。惟该尚书等未能先事妥筹。以致合龙延缓。究属办理不善。麟魁、廖鸿荃、钟祥、鄂顺安、均著交部议处。　　

