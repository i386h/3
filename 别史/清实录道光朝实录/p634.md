<!-- { "loadSidebar": true } -->
○又谕、京师入夏以来。雨泽稀少。朕亲撰祝文。先后躬诣三坛。社稷坛。虔诚步祷。尚未渥沛甘霖。节过小暑。农田待泽尤殷。朕心益深焦灼。宜再申虔祷。用迓和甘。著礼部即速查议具奏。寻奏、查向例孟夏后。旱则祈天神地祇太岁坛。次祈于社稷坛。次祈于太庙。皆七日一祈。不雨。或小雨不足。还从各坛祈祷如初。旱甚。乃大雩祀皇天上帝于圜丘。恭照大雩典礼。系特旨举行。非臣部所敢奏请。臣等敬谨公同酌议。请皇上告祭方泽。虔申祈祷。从之。　　

○又谕、直省道府厅州县人员、平日立品居心。官声舆论。该督抚见闻所及。随时察看。自必知之最悉。著各于所属道府厅州县中、有实在洁己爱民、诚心办公、众口交称者。由该督抚出具切实考语。秉公具摺偿奏数员。候朕简用。该督抚务当各矢公忠。据实保举。勿许稍有瞻徇冒滥。用副朕求贤佐治之至意。　　

○谕军机大臣等、本日据卢坤等奏、请将剿平逆猺奋勇出力之将弁兵勇、及在事文武各员弁、开单恳恩公别鼓励一摺。朕详披单内人数未免过多。亦觉过优。必应量为核实。且据该督等奏称将各该员酌拟等差。并注明事实。业经面商禧恩、瑚松额、意见相同。何以此奏未列衔名。是否禧恩、瑚松额、另有意见。著禧恩等将单内各员详加核定。据实具奏。至此次沿途承办军火粮饷、兵差过境之各州县、弹压应付。经理无误。并著详查奏明。分别鼓励。又卢坤等前奏埽荡逆猺后。所有难民。已经地方官妥为抚恤。迁移逃避者亦逐渐归来。离羊泉一二里外之田。积水充盈。秧苗茂盛。即紧靠羊泉者亦各补插将完。秋收可期丰稔等语。该地方情形。是否如此照常安堵。著一并查明具奏外。将卢坤等奏单二件。钞给阅看。将此由四百里附报谕令知之。　　

○以军营出力。予湖南参将萨勒哈善等、超擢有差。　　

○戊子。上诣绮春园问皇太后安。　　

○谕内阁、前因御史韩大信奏、运河淤浅、请将后到漕粮、酌卸北仓。当交仓场侍郎察看办理。兹据那丹珠等查奏、现在漕运情形。尚可无庸议截北仓等语。该侍郎等仍当随时体察。如将来必须截卸北仓。著即知会直隶总督派员查明。或有应行补葺之处。迅速妥办。以重漕运。　　

○又谕、陈嵩庆奏、请将直隶承审尹老须一案各员、从严惩办一摺。尹老须系上年河南山东查获逆帖、指称谋反之犯。若使上年交查时、早经讯出实情。从此根究。即可完结。乃直隶地方官、仅凭一面之词省释。并取具安分良民甘结。是该管各官失察之咎尚轻。承审不实之咎更重。前据御史裘元俊、徐培深、均经参奏。琦善并未具摺引咎请罪。所奏甚是。朕意俟该督奏到时、再降谕旨。迄今未据奏闻。殊属延玩。著琦善即将应议各员、查明迅速具奏。寻奏上。得旨、前降旨令琦善即将承审尹老须一案应议各员、迅速具奏。兹据奏历任失察此案之地方官、及查办不实各员。均有处分。因拘泥一并查参。以致迟延。又未将督审不实、先行具摺请罪。悚惧愧悔。自请从重治罪。并查明专委查办不实、及承审转审各员、一并附参。琦善、李德立、张学诗、辛文沚、徐寅第、俱著交大学士军机大臣会同吏部刑部各堂官、从重议罪。其失察此案历任各地方官应议职名。著该督赶紧查明、汇册送部核议。　　

○以户部右侍郎李宗昉、为浙江乡试正考官。陕西道御史韩大信、为副考官。国子监祭酒罗家彦、为江西乡试正考官。吏部员外郎许球、为副考官。翰林院编修贾克慎、为湖北乡试正考官。京畿道御史卞士云、为副考官。　　

○已丑。上诣绮春园问皇太后安。　　

○谕内阁、京师入夏以来。甚形亢旱。现在节过小暑。迫不可待。风日炎燥。深切忧劳。前经亲祷三坛。复躬祀社稷坛。虔诚步祷。小雨廉纤。未蒙优渥。朕敬天之威。轸民之依。中心如焚。倍形焦灼。特亲撰祝文。择于本月十八日。敬举告祭方泽典礼。虔申步祷。十五日先期进宫。撤膳虔斋。思过待命。以期皇祇眷佑。立沛甘霖。庶回百谷之生。而苏万民之命。所有应行典礼。各该衙门即照例敬谨豫备。其斋戒阅视祝版告祭服色。均照步祷社稷坛礼行。应否设立配位之处。著军机大臣、会同礼部堂官、速议具奏。寻奏、伏查告祭方泽典礼。例无明文。应请仿照大雩典礼。不设列祖配位。所有乐章。照方泽大祀。惟减去进俎乐一成。其余典礼。均请照大雩礼行。从之。　　

○减宗室觉罗保昆、魁呢贺、秀斌、穆腾额、恩荣、春明、黄二即庆顺、多庆、玉秀、福崇、祥安、布清吉、黄六即玉柱、额哲本、桂伦、富隆阿、尚敦、常山、哈郎阿、军流折圈罪。　　

○庚寅。上诣大高殿行礼。　　

○还宫。　　

○谕内阁、御史和丰奏、请整饬政务一摺。各部院等衙门、为政务总汇。关系綦重。堂官总其成。司员分其责。凡遇公事、自当择其老成练达者、悉心讲求。力除积弊。方合实心任事之道。若该御史所奏、遇事委之司员。而司员但凭书吏检查例案。其中难保无朦混滋弊。即有能办事之员。不过循例具稿。其余随同呈堂画诺。于公事有何禆益。著各部院堂官、于所属司员、及笔帖式等、随时认真察看。遇事确切讲求。择人任使。总当以留心公事为重。不得仅取奔走应对。以回堂画稿区别勤惰。致蹈奔竞钻营恶习。各堂官尤当破除情面。崇实黜华。用端趋向。庶几人才振兴。政务整肃。以副朕谆谆诰诫至意。　　

○以吏部右侍郎汤金钊、署户部右侍郎。兼管钱法堂事务。　　

○以祈雨告祭方泽。自是日始。斋戒三日。


大清宣宗效天符运立中体正至文圣武智勇仁慈俭勤孝敏成皇帝实录卷之二百十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。六月。辛卯。谕内阁、前据御史裘元俊奏、户部银库围墙外库丁跨沟建房。请饬查办。当派富俊等前往查勘。兹据查明库门以南所建房间。通计十层。其北五层。相距库墙均有三尺余隙地。南五层。系已革库丁王士毓住房。内前二层。已在银库围墙以南。惟后三层。山墙紧接围墙。每层建有配房。东南角亦建有房间。其高均去围墙无几等语。库贮重地。理应严密。是以库门以北。从前所建堆拨。尚距围墙丈余。若民房紧接围墙建盖。殊不足以昭慎重。著交步军统领、即将王士毓所住紧接围墙房间三层、及距围墙较近房间五层、并相连围墙配房。速饬各房主、照依官建堆拨相距围墙丈尺。一律拆毁。赶紧拆竣后。据实具奏。并著知照管理户部三库衙门存案。以备查核。　　

○谕军机大臣等、李鸿宾等奏、分路剿捕猺匪、因中路卡房火药焚烧、与东西两路将弁兵丁、均有伤亡、现仍设法剿办一摺。朕盼望捷音。日日以冀。乃李鸿宾等奏到剿捕情形。虽据称三路进兵。歼毙猺匪六百余人。而中路都司王珍。东路游击谢国荣、西路游击史鹄、均因烧伤石伤枪伤致毙。其中路弁兵、因火烧毙及坠岩跌毙者、约五十余员名。伤亡者、约二十余员名。东西两路伤亡弁兵、约共十余员名。览奏实深愤懑。且所奏俱系敷衍空言。尚多不实不尽。广东猺匪。自上年十二月楚逆赵金陇滋事。即已勾结。本年二月初间。在连山西路余高汛一带抢掠。若使及早扑灭。何至分作三路。屯聚至六七处之多。其中路猺匪。经刘荣庆带领总兵余得彪、分为五路抄围。自巳至酉。未能得手。搘卡暂息。以备次早再剿。至二更时候。有匪扑卡。经余得彪戳毙数人。兵丁向药桶取药。该匪等自山头将火包抛入。致火药轰发。草木延烧。弁兵站立不住。纷纷坠岩。尤堪骇异。此必有奸匪乘夜劫营。出我兵不意。以致堕贼奸计伤亡多员。实堪愤恨。所奏东路沿途山路。被匪穵断。此又明系数月之久。惟事防堵。将弁等未尝亲发一矢。俾匪徒得以从容先期将要路穵断。山径无处通行。虽歼毙六百余名。所得实不偿所失。试思该省调集官兵已六千名。兵力不为不厚。五月以前。因楚猺尚未扑灭。粤省未敢防剿兼行。致该匪穵路。不能前进。即绕山越险。其门前又系悬岩。置栅垒石。堵筑高坚。枪炮骤难打进。兵贵神速。岂有观望邻省贼匪扑灭。再行进剿之理。李鸿宾即不知兵。亦何至束手无措。一至于此。其所奏稍宽时日。殊不成话。该督等既已玩泄于前。岂宜复迁延于后。前据禧恩、瑚松额、卢坤奏、派新授南韶连镇总兵阿精阿、带领现未回营之贵州镇筸道标等营兵勇五百名。再令曾胜分兵五百名。交参将兴安泰带领。先赴连州听候调遣。曾胜俟办理逃匪完竣后。再带精兵一千名赴粤策应等语。现已降旨令余步云署理广东提督。余步云久历戎行。该督等俟余步云到粤。即会同相机迅速剿办。聚而歼旃。勿留余孽。稍赎前愆。毋再迟延干咎。懔之慎之。又李鸿宾另片奏、刘荣庆不娴战阵。且年将七十。两耳重听。近又染瘴。似此年老无能。岂复能胜专阃重任。刘荣庆已明降谕旨勒令休致。其应得处分。俟事竣补参。余步云未到粤以前。著苏兆熊暂行署理。广西尚有防堵事宜。不可无大员弹压。俟余步云接印后。即回广西提督本任。所奏广西省调兵三千八百余名。乡勇二千余名。陆续撤回。并将乡勇妥为安置。俱著照所请行。傥广东省须用广西兵勇。即酌量调用可也。将此由五百里谕令知之。　　

