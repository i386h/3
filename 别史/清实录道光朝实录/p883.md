<!-- { "loadSidebar": true } -->
○以告祭太庙。献帛献爵迟误。奉恩将军奎乐等、下宗人府严议。　　

○戊寅。上御保和殿。筵宴朝正外藩。科尔沁、巴林、喀喇沁、奈曼、敖汉、翁牛特、苏尼特、鄂尔多斯、土默特、扎噜特、郭尔罗斯、喀尔喀、绰罗斯、回部、土尔扈特、青海、伊克明安、和硕特、察哈尔、王、贝勒、贝子、公、额驸、台吉、及朝鲜、琉球国使臣、随文武大臣。依次就坐。诸乐并作。上进酒。召左翼。科尔沁扎萨克和硕土谢图亲王诺尔布林沁、卓哩克图亲王巴图、扎萨克图郡王索特纳木伦布木、郡王多克默特、扎萨克贝子济克默特、巴林扎萨克郡王那木济勒旺楚克、喀喇沁扎萨克都楞郡王色伯克多尔济、布呢雅巴拉、扎萨克贝子额外侍郎玛哈巴拉、奈曼扎萨克郡王阿宛都瓦第扎布、敖汉郡王干咱巴拉、翁牛特扎萨克郡王喇特纳济哩第、苏尼特扎萨克郡王齐旺扎布、土默特扎萨克贝子德勒克色楞、右翼。喀尔喀车臣汗阿尔塔什达、扎萨克图汗玛呢巴咱尔、赛因诺颜扎萨克亲王车林多尔济、扎萨克亲王车登巴咱尔、扎萨克郡王托克托瑚图噜、车凌棍布、图克济扎布、拉苏咙巴咱尔、土尔扈特亲王鞥克济尔噶勒、鄂尔多斯扎萨克郡王图们济尔噶勒、青海扎萨克郡王车凌端多布、至御座前赐酒成礼。　　

○是日。丁酉年立春。顺天府进土牛春山宝座。　　

○是年。旌表孝子、江苏等省屠文林等十六名。孝女、江苏等省李氏等九口。孝妇、江苏等省顾宣氏等三口。孝友、福建等省高廷俭等九名。孝义、山西等省王学曾等四名。义夫、四川高从恕一名。守节合例、满洲奇车布妻乌尔古陈氏等一百二十三口。蒙古成志妻刘佳氏等二十六口。汉军双喜妻吴氏等二十五口。内务府立柱妻李氏等十口。各省驻防刘长春妻何氏等二百四口。奉天等省韩李氏等一千三百七十四口。夫亡殉节、蒙古瑞祥未婚妻阿勒霍屯氏一口。直隶等省安培妻杨氏等四十口。未婚守志、蒙古祁佳氏等二口。内务府孙氏一口。江苏等省顾周氏等三十口。百岁寿民妇、直隶等省董光宗等三十七名口。五世同堂直隶等省阎联奎等三十九家。均给银建坊如例。　　

○一产三男、江苏等省周起川等十一家。　　

○会计天下民数谷数。除福建湖南册报未到外。直隶等省通共大小男妇四万四百九十万一千四百四十八名口。存仓米谷二千九百六十七万六千七十四石二斗五升九合七勺。　　

大清宣宗效天符运立中体正至文圣武智勇仁慈俭勤孝敏成皇帝实录卷之二百九十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十七年。丁酉。春。正月。己卯朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣、请寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐亲藩等宴。　　

○以理藩院尚书奕纪、为御前大臣。　　

○赏大学士长龄、四开禊袍。　　

○加大学士潘世恩、太子太保。　　

○赏喀尔喀亲王车林多尔济、科尔沁郡王僧格林沁、黄缰。　　

○命鄂尔多斯郡王图们济尔噶勒、在乾清门行走。　　

○庚辰。上御紫光阁。赐蒙古王贝勒贝子公额驸台吉、及外藩使臣等宴。并赏赉有差。　　

○辛巳。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○谕内阁、告祭太庙迟误应献帛爵之宗室奎乐、连喜。承福、均著革去奉恩将军之职。以为迟误供献者戒。　　

○壬午。上诣大高殿行礼。　　

○幸圆明园。　　

○奉皇太后居绮春园。　　

○诣安佑宫行礼。　　

○缓徵直隶西宁、景、蔚、阜城、宣化、怀安、天津、沧、南皮、盐山、大名、宁河、十二州县上年被水被旱村庄新旧额赋。　　

○缓徵山东齐河、德、济阳、濮、济宁、鱼台、聊城、清平、商河、长清、冠、馆陶、堂邑、茌平、莘、邱、东阿、高唐、夏津、临清、二十州县并德州、东昌、临清、三卫上年被水被旱村庄额赋。　　

○癸未。贷山西河曲、山阴、怀仁、朔、定襄、大同、应、浑源、五台、岢岚、清水河、十一厅州县上年被旱被蝗被雹被霜灾民仓谷。　　

○贷陕西葭、榆林、神木、府谷、怀远、绥德、米脂、清涧、吴堡、九州县上年被雹被霜灾民耔种口粮。　　

○贷甘肃皋兰、渭源、金、靖远、伏羌、通渭、西和、固原、安化、永昌、古浪、碾伯、秦安、十三州县并庄浪县丞所属上年被水被旱被雹灾民耔种口粮。　　

○甲申。上诣绮春园问皇太后安。　　

○乙酉。世祖章皇帝忌辰。遣官祭孝陵。　　

○谕内阁、道庆奏参、查出圆明园旷班官兵一摺。圆明园附近堆拨。最关紧要。所有值班官兵。自应无分昼夜。敬谨看守。本年朕甫经临幸圆明园。该官兵等即有旷班。总由该管章京等、平日并不严加约束。委护军参领齐克坦布、著交兵部议处。副护军校阿扬阿、委护军校乌能依、成志、三音布、护军如泰等十六名。著交该印房重惩斥革。嗣后该管大臣等、务当随时稽查。傥有似此旷班者。即行严参。断不可稍事姑容。　　

○丙戌。享太庙。遣惇亲王绵恺、恭代行礼。　　

○遣官祭太岁之神。　　

○谕内阁、盛京三陵工程。著改派恩铭、隆文、敬谨承修。　　

○又谕、国家设立营伍。训练操防。原期有备无患。而兵丁之能否得力。实当慎之于挑缺之先。兹据孟魁奏称、广州每年汇报部旗挑选兵丁缺册。仅用姓名顶补字样。并不注明年岁。易启迁就之弊等语。兵丁册报部旗。原所以资考核。仅以姓名更换。其弊不可胜言。广州如此。他省恐亦不免。嗣后各直省汇报部旗缺册。著即注明年岁。无许含混。傥仍用姓名顶补字样。并不注明年岁。著该部旗即行驳斥更换。以昭核实而肃戎行。将此通谕知之。　　

○又谕、孟魁奏、请挽驻防积习一摺。我朝修明武备。以骑射为先。该管大臣平日勤加训练。挑选差使。破除情面。方足以成劲旅而资捍卫。兹据孟魁奏、上年四月间。前赴教场挑缺。该协领佐领等、以计较家口养赡为重。不论骑射之强弱。积习相沿。牢不可破。且查明未及成丁而食钱粮者。有九十余名。甚至腾那底缺。弊灶滋多。实属丧良违例。苏勒芳阿、孟魁、俱到任未久。自无所用其回护。更不准稍事隐饰。知而不言。协领海俊、佐领色勒敏、如何含糊蒙混。著即查明严参惩办。嗣后凡遇挑缺。总当以人材精壮。箭射有准者充选。不得以养赡户口。藉词调剂。以致有名无实。傥因循姑息。仍蹈前辙。惟该将军副都统是问。决不宽贷也。　　

○又谕、孟魁奏、演放铜炮无准。请勤演子母炮等语。据称铜炮本系船用。在营施放不稳。难期有准。惟子母炮最能及远。实为利器。但每年祇随大炮施放一次。未能熟练。炮位为海疆要需。自宜勤加训练。以资捍卫。铜炮既演放无准。著存贮军库备用。无庸随时演放。其子母炮著准其与擡炮随常一体操演。即将现贮备操擡炮火药。为操演子母炮之用。以期熟习而收实效。　　

○以故庆良郡王绵慜嗣子奕彩、袭爵。　　

○丁亥。谕内阁、六阿哥于二月十七日入学读书。翁心存著在上书房行走。授六阿哥读。　　

○又谕、乌尔恭额奏、筹议查拏粮船匪徒一摺。此等匪徒。或隐匿在船。假充水手。或散游在岸。托名短纤。著该地方官届期点齐水手短纤各名。散给腰牌竹筹。饬令每人系带。每年粮船开行时。即责成该管府协。督同沿河各州县。及管帮各运弁。带同兵役。实力巡查。如有与水手短纤为伍。而无腰牌竹筹者。立即拏交地方官严审。据实究办。粮船出境以后。即责成该粮道督同总运帮弁。并沿途各州县兵役。随时随地。留心稽察。傥帮弁旗丁有支饰容隐等弊。或承审各官并不究明。遽行释放。一经发觉。即由该道禀揭参究。以肃漕政而靖奸宄。　　

○命广州满洲副都统伦忠、来京。调密云副都统布勒亨。为广州满洲副都统。以二等侍卫世泰、为密云副都统。　　

○戊子。上诣时应宫。昭显庙。拈香。　　

○还宫。谕内阁、前据御史王藻奏、伊犁将军门丁、纵恣不法。废员因缘为奸各情。当有旨交奕山查明具奏。兹据逐款详查。据实覆奏。此案郑天佑身充伊犁将军特依顺保家人。辄因乏用。思向各官求助。以致外招物议。又因补放各缺。藉索喜钱。实属不安本分。郑天佑著即照所拟杖徒。解赴陕甘。定地发配。折责安置。巡检胡椿、派买军粮。如数交仓。讯无啖以重利情弊。著毋庸议。八旗佐领及抚民理事两同知等。讯无齐集酒馆、为郑天佑拜寿之事。惟与郑天佑一同起坐。殊属不合。协领德克登布、舒昌阿。富兰布、吉鲁木图、伊昌阿、佐领锡喇布、瑚图哩、防御扎拉丰阿、印房章京文德、驼马处章京色普珍、德龄阿、署理事同知音登额、粮员德克精阿、都司严武、守备王世荣、均著交部察议。至补放八旗之缺。均系该将军当堂公定。并无钻营郑天佑情弊。废员周彭龄、办理文案摺奏。均系奉派拟稿。画定具奏。与郑天佑素不交涉。均无庸议。特依顺保、于家人郑天佑藉端需索喜钱。失于觉察。奕山、近在同城。未能先事查办。均有不合。特依顺保、著交部议处。奕山、著交部察议。余著照所拟完结。该部知道。　　

○缓徵江苏上元、江宁、句容、高淳、江浦、六合、山阳、阜宁、清河、盐城、江都、甘泉、仪徵、高邮、兴化、宝应、泰、东台、铜山、沛、丰、萧、砀山、邳、宿迁、海、沭阳、赣榆、二十八州县及淮安、大河、扬州、徐州、四卫旧欠额赋。　　

○以次辛祈谷于上帝。自是日始。斋戒三日。　　

