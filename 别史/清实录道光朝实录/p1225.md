<!-- { "loadSidebar": true } -->
○予防剿夷匪阵亡京口骁骑校祥云、笔帖式哈丰阿、武举哈达海、前锋校松宝、乍浦前锋校佛印、陕西外委毛玉贵、刘运昌、甘肃外委杨福增、祭葬世职。　　

○庚午。谕军机大臣等、前据壁昌奏、勘定沿江安设炮墩处所一摺。当经降旨著照议妥办矣。江防关系重大。该督现于扼要处所。建筑炮墩炮堤。以资防御。自系相度形势。为有备无患之计。惟是由海入江。水面宽阔。炮墩炮堤。孤峙江洲。并无依傍。必须水陆各有援应。方能声势联络。立于不败之地。若但恃地形险要。而后路不豫为布置。试思广东虎门。素称天险。尚不足恃。况江洲辽阔。土堤平坦。何能恃为无虞。所有五龙北固两山。及圌山关鹅鼻嘴等处江面。修筑炮墩炮堤。陆路能否互为声援。水路有无船只遥为救应。万一有烽烟之警。防守事宜。能否确有把握。著壁昌再行详细妥议。据实具奏。将此谕令知之。　　

○以捐建昇平社学。及办理团练出力。予广东绅士李芳等议叙有差。　　

○辛未。以翰林院编修厉恩官、为河南乡试正考官。田雨公、为副考官。兵部右侍郎舒兴阿、为山东乡试正考官。翰林院编修胡应泰、为副考官。编修龙元僖、为山西乡试正考官。匡源、为副考官。　　

○壬申。谕内阁、绵勋等奏、泰东陵明楼正座四面情形。较前加重。请派员查勘一摺。著派陈官俊、阿灵阿、前往敬谨查勘具奏。　　

○谕军机大臣等、御史江鸿升奏、豫皖灾民。请饬循行查察一摺。据奏东河尚未合龙。被灾人口。未能复业。给赈难周。河南永城、安徽颍州一带。间多匪党。恐穷民流入为匪。事关绥缉防维。皆不容缓。所请遴委贤员。巡察灾区。劝导拯恤。及访察有无流匪潜引情事。各该地方官办理认真与否。应严饬密查密禀。断不准有官官相护之见。著该抚等仍遵前旨。各因时地所宜。酌量情形。认真妥办。不使嗷鸿失所。流而为匪。用副朕轸念民艰至意。原摺钞给阅看。将此谕令知之。　　

○以内阁学士罗文俊、署工部左侍郎。　　

○命陕甘总督富呢扬阿、拨银五万五千两、解赴塔尔巴哈台。备道光二十六年经费。　　

○癸酉。谕内阁、耆英奏、请将游击留粤等语。广东营伍。现当整顿之时。陆路将领。必需得人。琼州镇中军游击赵如胜、据该督奏称熟习地方情形。已膺保荐。著准其仍留本省。俟有应升之缺。酌量升用。嗣后不得援以为例。　　

○又谕、梁宝常奏、军需报销完竣。在局各员。分别饬回。并请将回避改掣人员。留浙补用等语。候补通判颜其庶、著即饬赴江西。候补知县汪仲洋、著即饬赴江苏。俱不准其留浙。其在局各员。著俟报销一律完竣后。择其尤为出力者。酌量保奏。毋许稍有冒滥。　　

○又谕、李莼奏、请酌增奉天学额一摺。各省例定学额。为士子登进之阶。奉天设学二百年来。应考士子。自必较前日众。然历任府丞回京后。朕屡加询问。均称仅敷进额。且近科会试覆试及殿试朝考。该省士子。并无考取前列者。今李莼独称其文风日盛。足与别省相抗。请增学额。竟至过半。显系市誉于目前。留名于日后。所请著不准行。李莼著交部议处。　　

○江苏学政张芾、谢授内阁学士恩。得旨、学臣原不准干预地方公事。然汝受朕知。官至二品。亦不可皆置膜外。凡吏治民风武备诸大端。亦当在在留心。上而以备采询。下而汝亦扩充识见。其志之。　　

○予故两广总督祁＜?土贡＞、祭葬如例。谥恭恪。其子员外郎之铨、知州之镠、服阕后遇缺即补即选。　　

○予故阿巴哈纳尔扎萨克郡王彭楚克桑布、祭如例。　　

○甲戌。谕内阁、禧恩等奏、借项修理要工一摺。盛京社稷坛等工。祀典攸关。自应即时修理。所有估需银三千六百十三两零、著即在户部存贮船规项下动支。敬谨择吉兴修。所估银两。作正开销。造册报部。毋庸在养廉项下。扣还归款。　　

○又谕、御史江鸿升奏、福建厦门失守。所辖之泉州府知府、系沈汝瀚署任。与江苏失守上海之署松江府知府王绍复、事同一律。现已时逾二年之久。未见该员得有处分。恐未免迟延遗漏等语。王绍复前经照部议革职。厦门失守。是否系沈汝瀚署理泉州府任内之事。该督抚迅即查明。据实具奏。毋稍迁延。寻奏、厦门失守。系沈汝瀚署泉州府任内之事。查定例失陷城池。不同城之知府不议。今厦门距泉州甚远。又无城池。核与江苏失守上海之署松江府知府、情形有异。与广东失守沙角等处之该管知府、情事相同。沈汝瀚应援案免议。抑或仍应议处之处。恭候钦定。下部议。寻议、厦门本无城池。与失守城池不同城之知府。亦有区别。惟失地之咎。究无可辞。应请降三级调用。从之。　　

○谕军机大臣等、陆费瑔等奏、拏获耒阳县滋事匪徒。审明分别办理一摺。耒阳县匪徒纠众滋事。经该抚会同该提督督兵剿捕。节经捦获匪犯多名。审讯确情。将僧倡贯等八犯。即行正法。郑星木一犯。暂留备质。段哑子等十四犯。解省监禁候讯。均著照所议办理。现在各乡被胁人众。纷纷四散。而东乡之人。尚在观望。首犯阳大鹏、尚未就捦。必应并力追捕。以期迅速蒇事。现在阳大鹏之家属、及其胞弟阳大鸿、既经拏获。正可从此根究阳大鹏实在下落。密饬镇将跟踪躧缉。克期务获。其供出之要犯李导青等、并著按名严拏。毋任一名漏网。此案匪徒阳大鹏等纠众滋事。不过乌合之众。果能上紧兜捦。何至迟之又久。首犯仍未就获。余匪仍未净尽。该抚等督办此事。殊属延缓。著即设法摉拏。毋令首犯乘间窜逸。其现尚观望之东乡民人。断不可被其裹胁。傥耽延日久。不能迅速蒇功。朕惟陆费瑔、石生玉、二人是问。恐不能当此重咎也。懔之。将此由四百里谕令知之。　　

○浚江南铜沛厅属十八里屯引河。并修筑束水堰。从河道总督潘锡恩请也。　　

○乙亥。孝懿仁皇后忌辰。遣官祭景陵。　　

○前任乌什帮办大臣法福哩以病乞休。允之。　　

○丙子。礼部奏、八月初十日万寿圣节。应行礼仪。得旨、照例行礼。停止筵宴。　　

○户部议准、浙江巡抚王植疏报、开垦仁和场灶荡地一顷有奇。照例升科。从之。　　

○大学士四川总督宝兴覆奏、川省并无银矿。无从招民开采。报闻。　　

○丁丑。谕内阁、钟祥等奏、中牟坝工。豫筹补筑。将现在勘估情形。及约需银数。请旨办理一摺。中牟大工口门一日不堵。则下游三省灾黎一日不安。现在时逾立秋。自应豫为筹计。该河督等亲往勘估。所有应办各工。著即照所议次第办理。惟兴举要工。事关重大。此次全工事宜。著责成钟祥、鄂顺安、仍遵前旨。实力实心。和衷办理。其挑河购料诸事。不得任听劣员冒滥估计。以重帑项。该河督等、系朕特加委任。与钦派大臣无异。务当激发天良。认真督办。断不准游移推诿。贻误要工。朕惟知赏功罚罪。别无可谕。其懔之勉之。　　

○谕军机大臣等、御史朱琦奏、粤东捕务废弛。盗贼蠭起。请旨饬拏一摺。禁暴诘奸。为地方官之急务。若如所奏、该省近年盗贼肆行无忌。明火劫掠及掳人勒赎等事。层见叠出。必应实力查办。以靖闾阎。著耆英、程矞采、即将该御史所陈各条。悉心筹议。严饬文武员弁协力缉拏。从严惩治。毋得视为具文。致贻后患。又另片奏、广州府桑园围。因江水骤发。漫口九处。又因北江泛溢。冲决石角围一带。肇庆府大有围、丰乐围等处。亦间多倾圮。请饬劝捐修筑等语。并著该督等察看情形。妥为筹办。原摺片二件。著钞给阅看。将此谕令知之。　　

○命陕甘总督富呢扬阿、拨银七万七千五百两。解赴乌噜木齐。备道光二十六年经费。　　

○戊寅。准浙江杭严等帮漂失米石分限买补。　　

○己卯。谕内阁、户部奏、库款罚赔各员。有已经回籍。及代赔子孙籍隶各省。如因限满未完。纷纷解部监追。转恐有稽时日等语。嗣后罚赔代赔各员。到限未完。除顺天府属者。仍解部监追外。其余籍隶各省在籍者。著各该督抚转饬地方官。于奉文之日。即将该革员名。解送该省臬司衙门监追完缴。但当实力奉行。不得有名无实。仍著该督抚等、随时稽查。不准稍涉瞻徇。致滋延宕。　　

○庚辰。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、桂轮等奏、戍守弁兵。五年期满。援案分别撤留一摺。乌里雅苏台换防弁兵。扣至明年。已届五年期满。例应更换。据该将军等奏请酌留。著准其援照成案。将额设换防守备千总把总外委六员内。留驻三员。由马兵保举、已得实缺把总外委十员内。留驻三员。马步兵二百四十名内。留驻一百二十名。其余弁兵。全数更换。此次所留弁兵。俟下届换班时。仍令更换以符定制。　　

○缓徵江苏阳湖、无锡、金匮、江阴、宜兴、荆溪、丹徒、丹阳、金坛、溧阳、十县歉收地亩旧欠额赋。　　

○辛巳。谕军机大臣等、前据钟祥等奏、勘估中牟坝工情形。已降旨责成该河督等实心督办。所请筹拨银数。交户部速议具奏。本日据户部奏、将各省应拨银两。并添拨广储司封贮银、凑足四百五十万两。迅速解工备用等语。朕惟兴举大事。必统计其始终。而确权其轻重。中牟漫口后。一年以来。未能堵合。三省灾黎。流离失所。无日不加廑念。现在堵筑之需。既经该部如数筹给。该河督等身任此事。责无旁贷。著再将全工实在情形。慎重体察。如果拨项到工以后。即能确有把握。克期蒇功。自当仍照原议。购料兴工。为一劳永逸之计。傥事属棘手。未必能成。或仍须续请钱粮。聊且遵旨试办。又蹈上年覆辙。至该省被灾之民。一时未能复业。以工代赈。原属良图。若将大工缓办。则抚恤之资。安插之法。并宜加意讲求。尤不可令其转徙他方。别滋事变。国家经费有常。用之者舒。实为足财之道。频年军饷河工。一时并集。正供所入。不无支绌之虞。傥此次大工可缓至明岁秋间再行办理。诸事益当顺手。钟祥、鄂顺安、受恩深重。具有天良。且日驻大工。见闻尤切。接奉此谕。著即密筹全局。不可稍涉游移。亦不得曲为迁就。尤不可询访河员。盖河工文武。岂有不愿兴举大工之理。总须据实直陈。毋稍迟缓。著即由四百里覆奏。将此由四百里密谕知之。　　

