<!-- { "loadSidebar": true } -->
○又谕、李鸿宾等奏、州县各官养廉。请暂由司库支放一摺。粤东省各州县养廉。向由司库支放。遇有摊捐等款未完。即可随时扣抵。嗣因改归州县留支。以致捐款屡催不解。现在各属积欠司库杂项银六万八千余两。捐款银三十三万余两。更恐旧欠未清。新欠踵至。势必愈积愈多。自应量为变通。以清款项。著照所请、准其援照山东等省成案。将该省州县各官养廉。自道光七年起。暂行解司。按季支领。俾得随时查扣欠款。其怕扣银两。仍饬藩司先尽本任新捐。次及远年陈欠。俟扣收清楚。再奏归州县留支。所有完欠分数。即著照例归并地丁奏销案内。合参议处。该部知道。　　

○谕军机大臣等、长龄等奏、会筹军务情形一摺。所奏均悉。喀什噶尔卡伦外。均系布噜特游牧。现在奇里克等部落。俱已遵谕投顺。其余如冲巴噶什等部落。均系通霍罕、及巴达克山要路。必须将该夷等逐一收为我用。方能不令张逆逸去。长龄等当遣派妥人。以赏格明白晓谕。并察其是否实在输忱。方可收以夷制夷之效。现在兵未到齐。固不可轻举妄动。但从前平定回疆。不过二万余兵。此时务期将张逆设法诱捦。出奇制胜。是以需兵较多。但使兵力足敷分剿。即当会商前进。不可旷日持久。坐失事机。至进兵机宜。前经降旨、令长龄等分正兵一路。奇兵二路。一由乌什巴什雅哈玛卡伦外草地。一由巴尔楚克军台。向树窝子潜进。再以大军由正路前进。原以牵制该逆。俾分贼势。并前后兜击。不令窜出卡伦。今长龄等奏、分奇正两路进发。恐奇兵一路。悬军深入。与正兵不能相顾。但军行万里之外。一切机宜。朕亦不为遥制。计年内外总可进兵。惟在该将军等妥商酌定。务保万全。商定后一面具奏。一面进兵。不必候旨。至和阗一路。程途更远。自不必分兵前往。总以声势联络。严防埋伏抄袭为要。至噶尔察禀称张逆带四万人上阿克苏。自系该逆虚声恫喝之辞。不足凭信。然亦当随时防备。该逆果肯前来。正可迎头截剿。以期一鼓歼捦。至所奏采买粮石。餧养马匹。雇觅驼载。俱著该将军等酌筹办理。另片奏、斌静等贪淫贻误各情形。深堪痛恨。若斌静、色普徵额、当时发觉。必应立予刑诛。巴彦巴图尚在。亦应从重治罪。兹已明降谕旨将斌静拏交宗人府会同刑部、色普徵额革职拏交刑部、一并从重治罪。巴彦巴图革去都统衔及世职。该将军等当晓谕回城、及布噜特。俾令咸知。谕以大皇帝信赏必罚。尔等惟当输诚效顺。蒇定大功。伫膺懋赏。将此由六百里加紧谕令知之。　　

○以阿克苏屯田丰收。予员弁议叙。赏兵丁一月盐菜银。　　

○予随营病故三等侍卫额尔精额、祭葬恤荫如例。　　

○予阿拉尔河沿托什罕及察哈拉克等处阵亡兵丁赏恤如例。　　

○壬戌。谕军机大臣等、陶澍奏、徒阳运河挑切宽深。惟来年江浙新漕。须赶早抵坝渡黄。恐届时潮小。浅滞难行。另筹由闸出江之路等语。本年徒阳运河。业经该抚饬属挑切宽深。并将古浅之猪婆滩。雇夫挑办。来年江浙漕船经行。谅不至有阻滞。兹该抚虑及彼时潮水尚小。恐误漕行。查有横闸越闸。均可由运河通江。而横闸尤近。若由此经过焦山抵瓜洲口。仅止三十余里。半日可到。系为先事筹备之计。惟江浙漕船经临徒阳。自应照常由正河行走。最为稳妥。著该抚察看情形。傥届时潮水不旺。实在浅阻难行。该抚当亲往江闸。相机筹办。务令漕艘迅速畅行。不可稍有延误。将此谕令知之。　　

○直隶总督那彦成奏、劝捐兴复义仓。得旨、实力妥办。　　

○江苏学政辛从益奏陈考试及灾区情形。得旨、实力整顿。勿存见好邀誉之心。办理灾务。如有不肖官吏侵吞肥己。不能实惠及民者。当据实密奏。慎之。　　

○署喀喇沙尔办事大臣常格奏、前奉谕旨、雇备车驼。接运乌噜木齐粮石。当饬章京雇觅商驼五百只。蒙古驼八百只。又回子牛一千二百只。以资加运。至喀喇沙尔每年收获仓粮。仅敷屯防官兵并寻常供支之用。现在官兵络绎前进。恐致临时竭蹷。前咨乌噜木齐拨银三万两。照时价采买京石小麦五千余石。磨面供支征兵行粮。如有盈余。尽数运送大营接济。又准长龄咨令截留军需银两。采买马匹。当即截留军需银六千两。于土尔扈特、和硕特、两游牧并两回城。价买骟马五百匹。听候调用。仍饬章京等再雇驼只。以资粮运。报闻。　　

○以服阕巡抚朱桂桢、署礼部右侍郎。　　

○缓徵江苏山阳、安东、高邮、泰、甘泉、宝应、六州县歉将村庄新旧银米麦豆。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。十二月。癸亥。上诣皇太后宫问安。　　

○谕内阁、苏成额奏、筹备回疆军需银两。请扣廉归款一摺。各省额设养廉。以资办公。该抚因军需较繁。请将藩库封贮项下。动支银十万两。解甘肃备用。于巡抚两司应得养廉内各扣一半。分作十年归款。办公未免支绌。且亦不成政体。所奏著不准行。　　

○甲子。谕内阁、福绵奏、各属欠解捐杂等款。筹议勒追一摺。山西省各属应解捐杂等款内。有本任自行欠解。并有后任之员为前任辗转代赔者。自嘉庆十四年奏定分限追完以后。虽有按限弥补之处。每有藉称接自前任。意存观望。杂款有关报拨。捐款应归司库垫项。各该员既经结报认补。岂容日久宕延。著照所请、除本任久解并已向前任接清勒催未解者。即行奏参外。其前已详定代前任弥补逾限未完之员。分别银数多寡。再行勒限严催。如延不完解。著即撤任。另限三个月措缴。傥仍届限不完。据实参办。嗣后惟当认真严查交代。不得丝毫短少。捐款亦须厘定确数。毋许复有增加。随时提扣。年清年款。以杜亏那。该部知道。　　

○以故三等襄勤伯保伦子福谦、因病告替三等公成恒子继善、各袭爵。　　

○以乾清门侍卫奕纪、为奉宸苑卿。　　

○以伊犁屯田丰收。予员弁议叙。赏兵丁一月盐菜银。　　

○乙丑。谕内阁、户部奏、宝泉局现存铜斤无多。请饬催在途各运赶趱交局等语。现据山东巡抚奏报、委员孙琚等领运甲申二运铜斤。在临清守冻。著该署抚即严饬该二运铜船、开冻后赶紧趱运。并著直隶总督派委干员。探查迎提。务于来年三月内交局。以资接济。至龙江关咨报、已入江境之甲申年正运第四起。乙酉年正运第一二起。并尚未到江之乙酉丙戌等年各运铜斤。均著各该督抚查明各运铜船入境。随时严催迅速抵京。毋稍延误。　　

○以乌噜木齐屯田丰收。予员弁议叙。赏兵丁一月盐菜银。　　

○准湖南帮丁应交通库垫发剥价银、分限五年扣还。　　

○丙寅。谕内阁、韩克均奏、盗首正凶未获。请将知县游击及道府、分别革职摘去顶带。勒限严缉一摺。盗首杨九前、叠次纠众抢劫掳赎。杀毙多命。复又出洋行劫。拒毙水手。自应上紧缉拏。以靖地方。经孙尔准等叠饬严拏。虽已获犯一百余名。其杨九前及各案正凶。仍未就获。实属纵延。前任漳浦县知县郭应辰、署漳浦县候补直隶州知州陈士荣、海澄县知县景燮、漳州镇左营游击常履阶、右营游击马良栋、俱著革职。留于地方协缉。以观后效。署汀漳龙道胡祖福、漳州府知府戴嘉谷、俱著摘去顶带。勒限三个月。督同现署知县丁文焘等、按名严缉。限满无获。即行参办。孙尔准、韩克均、仍责成水陆镇总兵会督道府营县并力堵捕。务获惩办。毋任潜匿及逃窜入海。致干重咎。　　

○又谕、韩克均奏、请暂弛海禁。准令商船贩运浙米赴闽等语。本年闽省各属秋成中稔。惟因上年歉收。粮价未能大减。漳泉两郡。向赖台米接济。现在台北收成稍歉。商贩罕通。浙省秋成尚丰。米价较贱。著准其暂弛海禁。听商船贩运浙江米石赴闽粜卖。以济民食。该抚即饬沿海各属。查照上年旧章办理。经由各海口。随时查验。毋许照外多带米石。以防偷漏。一俟闽省米价平减。即行停止。该部知道。　　

○又谕、程含章奏、漕帮丁力疲乏。请将应扣银米分别展缓一摺。浙江各帮粮船。上年在淮起剥。本年复南北接运。用度较繁。若将递年积欠各款按限扣还。丁力未免竭蹷。著照所请、加恩将各帮借欠本省司道各库本运应扣还银、共四万二千五百三十余两。暨留南变价余米二万四千九百余石。除照案提银给丁济用外。余银五万二千余两。概行给予各帮。所有应扣还县库欠款。均展缓一年。俟道光七年冬运。分别按限扣还。其历年积欠米六万九千二百八十五石。准分六限。自本年为始。每限带还米一万一千五百四十七石零。至各帮借欠天津道库通库共银二万一千五百八十两零。准分四限。自本运为始。每限扣还银五千三百九十五两零。解交归款。以纾丁力。该部知道。　　

○又谕、程含章奏、棍徒聚众闹漕。拒伤官兵。已将要犯全数捕获一摺。浙江仁和县十六都等处。民情刁悍。竟敢于该县开仓收漕时。不遵示期。豫聚多人。蜂拥入仓。拆毁棚厂。捆殴书役。声言将上年闹漕并赴京捏控拟罪之沈培政、徐寿高等、必须释放。方肯完粮。经该县及委员等前往开导谕禁。辄被关禁。并将随带兵丁捆殴。迨经该抚派委副将等官、会同杭州府至仓晓谕。犹敢拒伤官弁兵丁。实属目无法纪。可恶已极。非地方官日久因循玩纵。何至有积惯闹漕玩区名目。此等匪徒。愍不畏法。若不从严惩办。何以儆刁风而肃漕政。现经该抚饬令该副将等、将首要各犯徐凤山等三百余名。全数拏获。著新任巡抚刘彬士督饬所属。亲提严讯。务得确情。将纠约为首及拒伤官兵各要犯。从重定拟具奏。如究明上年闹漕诬控之沈培政、徐寿高等、有主使情事。并著加重问拟。严行惩治。毋使稍有枉纵。　　

