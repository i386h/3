<!-- { "loadSidebar": true } -->
○又谕、德英阿等奏、酌议各营步兵演习擡枪擡炮章程一摺。前由喀什噶尔、阿克苏、将擡枪擡炮运赴伊犁。分拨各营演习。当经降旨交该将军等查明满洲营是否专用步兵演习。酌议章程覆奏。兹据奏、惠远城满洲营。前经添设乌枪步甲四百名。遇有马甲缺出。尽先挑补。今专派协领一员。总司操演。所拨擡抢擡炮五十六尊。即于鸟枪步甲内挑选二百五十名。责成该协领督率常川操演。该将军等在时认真校阅。期于精锐。遇有徵调。此项乌枪步甲。仍照马甲按名给发马匹。并拨给驮马载运枪炮。一经临敌。该步甲自可舍马而徒。最为得力。其绿营兵丁。如遇徵调。仍按照绿营之例。俱著照所议办理。所有此项演习枪炮准头兵丁。著该将军等亲加校阅。连中三靶者赏银一两。连中五靶者赏银二两。即由官布铺息银项下动支。照例免其报部。该兵丁内如有演放纯熟。百发百中者。无论满洲营绿营兵丁。准其立予超补。即派令教习各兵。以示奖励。并将该管官弁记功。其演放不能如式者。除将该兵丁责惩外。仍将该管官弁记过。以肃营政。　　

○又谕、德英阿等奏、伊犁茶务。请分别茶色。酌定落地税则。及抽收盘验各章程。并请借兵饷。赴古城置买大小斤茶。设立官茶局。酌定价值。以免商贩擡价居奇各一摺。除将塔尔巴哈台应议章程。饬令该参赞另行体察情形妥议外。著交户部核议具奏。　　

○谕军机大臣等、据德英阿等奏、伊犁茶务。请分别茶色。酌定落地税则。及抽收盘验各章程。塔尔巴哈台茶务情形相同。应否照伊犁所定落地税则一体抽收。其应如何设局派员徵收存贮。及巡查卡伦。严防偷漏各事宜。著达淩阿体察情形。妥议章程。奏明办理。又据奏、伊犁既定税则。恐商贩藉词擡价。攸关兵民食用。请于伊犁设立官茶局。每年由伊犁库贮俸饷经费银内拨借银五万两。赴古城置买大小斤茶。官定价值。散给官兵。扣饷归款。塔尔巴哈台应否一体照办。及若何设局定价。官为经理。一并筹议周妥。奏明遵办。将此谕令知之。　　

○旌表守正被戕直隶南宫县民岳三女岳氏。　　

○甲午。谕内阁、耆英等奏、操演五营兵丁技艺。已逾三年。请示期阅视等语。著于三月二十日。朕御阅武楼阅视。　　

○又谕、刘彬士奏、查明浙江省补奏案内修造艇船银两。恳免著赔一摺。此项修造艇船银两。该省具奏迟延。实难保无捏饰浮销之弊。经工部议令著赔。著该抚查照前次奏案。著落历任巡抚藩司等照例分赔。　　

○命吉林将军博启图、来京。在御前大臣上学习行走。署镶红旗汉军都统。调成都将军瑚松额、为吉林将军。宁夏将军昇寅、为成都将军。以归化城副都统富尔嵩阿、为宁夏将军。调镶黄旗蒙古副都统桓格、为归化城副都统。　　

○裁山西平定州甘桃驿驿丞。复设阳曲县兰村主簿。从巡抚徐炘请也。　　

○旌表守正捐躯山西大同县民臧茶妻贾氏。　　

○修浙江西塘柴埽各工。从巡抚刘彬士请也。　　

○贷浙江疲乏帮丁办运银。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百五十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加臣周祖培等奉敕修

　　

道光九年。己丑。三月。乙未朔。谕内阁、户部核议屠之申奏、请制造新斛一摺。著照所议。易州斛斗一套。由仓场衙门如式制就。较准烙印。并咨行工部制备斛斗一套。一并送交户部。与部存祖斛三面较准。分颁易州、及承办事务衙门。以昭画一。其存贮旧斛。均即送部拆毁。自此次制备之后。各宜加意收贮。不得损裂。以致斛面增添。该州不得仍以米石不敷为词。致亏仓贮。　　

○丙申。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后陵寝。　　

○遣官祭端慧皇太子园寝。　　

○奉皇太后幸狮子林。进膳。　　

○谕内阁、理藩院奏、议恤随从回子郡王被害之护卫七员。请将伊子均赏戴金顶。仍照跟役回子阵亡之例。恤银各十二两五钱。该护卫等系回子郡王迈玛萨伊特典仪。与各城伯克有间。亦与跟役回子不同。其随从效力。为国捐躯。情殊可悯。爱里阿拉打尔挂、特们尔海提普、迈买沙依提、阿们尔、阿布都艾里、美尔牙斯、阿哈满提、除照所议各赏戴金顶毋庸袭替外。均著格外加恩恤银各二十五两。即由该处大臣就近核给。　　

○又谕、已革笔帖式明喜、经管仓廒。于廒墙倒塌坍出粮石。及廒底土麦。并不将实数禀明。辄将麦石朦混出仓。变价入己。计银一百五十两。实属监守自盗。著照该部所议。先于犯事地方枷号三个月。满日发往黑龙江充当苦差。所得赃银。虽限内全完。不准免罪。仓书张华、盗卖仓粮。计赃一百两以下。著照例准徒五年。该二犯事犯在恩诏以前。均不准援减。以示惩儆。　　

○以刑部右侍郎海龄、兼镶黄旗蒙古副都统。　　

○予回疆阵亡陕西都司阿穆昌、守备李景云、甘肃千总康喜贵、外委陈士俊、祭葬世职有差。兵丁张廷栋等七十五名、赏恤如例。　　

○赏江西戊子料乡试年老诸生周卜成等三名副榜。　　

○族表守正捐躯甘肃灵州武生谈宗珠女贵姐。　　

○修热河城隍庙。从都统成格请也。　　

○丁酉。上诣大高殿行礼。　　

○还宫。　　

○谕军机大臣等、奕颢等奏、请修广宁城垣。并夏园巨流河两处庙宇工程一摺。盛京广宁城工。已逾保固例限。据奕颢等勘明城东西两面城楼、并鼓楼瓮城等处。急应修理。著照所请、将估需工料银一千二百九十九两零。准其于盛京户部银库内先行动支。发交地方官赶紧购料兴修。务期完整坚固。工竣核实验收报销。至夏园关帝庙。及巨流河河神庙殿宇等工。既勘有残圯情形。自应修整以肃观瞻。亦著准其择要勘估。交奕经等一体兴修。此两处庙宇内。如向有御座房。不惟无庸估修。并可全行拆卸。以归简易。将此谕令知之。　　

○盛京将军奕颢等奏、兴京启运殿工程。应用柁梁大木。已在奉天边外山场采获。得旨、所办甚好。深慰朕怀。　　

○命盛京户部侍郎多山、协管移居宗室。　　

○戊戌。谕内阁、江苏原任户部主事潘奕隽、前经降旨加恩赏加四品卿衔。准其重与恩荣筵宴。兹据蒋攸铦等据情代奏谢恩。并恳届期赴京。恭襄盛典。潘奕隽蕊榜再逢。固应来京与宴。但念伊年跻九秩。长途跋涉维艰。著加恩免其前来。以示体恤。其应得赏件。仍著该部照例赏给。　　

○又谕、杨国桢奏、请将捐监银两。分别封贮起解。以复原额一摺。豫省藩库。于雍正年间设有封贮银三十五万两。寻常不准动用。迨嘉庆年间办理川楚军需。动拨无存。旋于道光三年两次拨归封贮银十万两。六年分复将前项全数拨解甘饷。嗣后每溱足五万两。即解赴甘肃藩库交收。于该省封贮。归补无期。现在回疆善后。业已办竣。甘肃库贮。渐臻充裕。豫省储备。亦关紧要。著照所请、准将该省收捐监生银。俟收足五万两。即归补本省封贮。仍俟续收五万两。再行解赴甘肃。相间轮转。俾于甘肃库贮无误。而豫省封贮亦可渐次补足。以复原额而实储备。该部知道。　　

○以广东潮州镇总兵官苏兆熊、为广西提督。两广督标中军副将恒安。为潮州镇总兵官。　　

○己亥。上耕耤。诣先农坛行礼。更服至耤田所。躬耕三推。复加一推。御观耕台。命睿亲王仁寿、豫亲王裕全、成郡王载锐、各五推。吏部右侍郎白镕、户部右侍郎李宗昉、署礼部尚书潘世恩、署兵部左侍郎福勒洪阿、刑部右侍郎海龄、工部尚书穆彰阿、都察院左副都御史嵩惠、通政使司通政使穆馨阿、大理寺卿桂龄、各九推。毕。顺天府府尹率农夫终亩。赏赉农夫耆老如例。　　

○诣关帝庙拈香。　　

○幸圆明园。　　

○诣绮春园问皇太后安。　　

○庚子。谕内阁、那彦成等奏、推依博特夷使。续拏逸犯协解进卡一摺。叶尔羌六品顶翎回子库尔班。在推依博特地方。协同该夷使素尔莽素。续获从逆逸犯。及被胁逃出各犯。讯明分别办理。所有前经随贼攻城戕害官兵之齐鲁克、多斯、萨比尔、沙米尔杂四犯、均著即行正法。其库尔班、推米尔、柔则三犯。俱系被胁同行。并无抗拒官兵情事。著发往伊犁锡伯索伦等营。给官兵为奴。牙和普、米尔杂巴、依巴拉特三名。均系布噶尔回子。前在卡内贸易。因贼匪抢掠。逃出卡伦。并未被胁入夥。著给票遣令出卡。即回本处。　　

○又谕、耆英等奏、户部宝泉局鼓铸卿额。前经奏准每月按六卯鼓铸。兹据查明现存铜铅斤数。自本年三月至九月。仍按六卯鼓铸。惟局存铜斤。仅敷给发。在途各运。自应赶紧解交。俾免贻误。所有滇省委员叶申芗、领运丁亥年加运一起铜斤。于上年十月已入东境。符其珍、何兰汀、荫德合、郭安龄、陈师庆等五运。均于上年九月前已过龙江关。著两江总督、山东巡抚、直隶总督、确查各该运铜铅。因何迟滞。严饬承催督催各员。实力催趱。叶申芗一运。限于四月内运局。符其珍等五运。统限五六月内交局。以资接济。毋得再有稽延。　　

