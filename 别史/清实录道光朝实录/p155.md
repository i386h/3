<!-- { "loadSidebar": true } -->
○又谕、奕颢等奏、查明库贮正项银两各数一摺。前因乌里雅苏台。徵收房租银两。不敷各项支放。请将四部院柴薪等七款。归入正项开销。该将军等未将库贮正项银数。及七款归入正项。是否足敷支放。详细声叙。降旨饬查。兹据奏称、该处库贮正项银两。向遇不敷支放时。由归绥道衙门。请银二十万两。贮库备用。原无一定年限。其支放官兵盐菜钱粮等项。因有截旷多寡不一。每年亦无定额。计乌里雅苏台、科布多、二处每年约须正项银七万八九千两。所有四部院柴薪、拨补南二十台廪给羊只、采买囚米、锁金□靠、皮服、袷衣、肉食等七款。约需银一千四百余两。足敷支放等语。乌里雅苏台各项经费。向由房租项下动用。现在不敷支给。又无闲款可拨。著准其将四部院柴薪等七款。款入正项银两内开销。其制造进贡貂皮木箱。及赏给出差官兵制装各项银两。著仍在房租项下动用。该将军等仍饬属撙节支放。毋任稍有浮冒。每年据实造册。报部核销。该部知道。　　

○又谕、明山奏、体察滇省地方情形。分别办理一摺。前据御史尹佩棻奏、滇省应办事件。降旨令明山体察情形。兹据该督酌议分别妥办。朕详加披阅。内管束烟瘴军犯一条。发滇安置各犯。陆续增添。稽查不周。该犯等故态复萌。不免有窃盗窝匪等事。自应责成专兼各官。严加管束。如敢再犯。即加等问拟。傥该管官约束不严。及犯事后不据实详办。著即分别参处。其严禁鸦片烟一条。迤西迤东一带。将罂粟花熬为鸦片。最为风俗之害。该御史原奏。并有文武衙门幕友官亲武弁兵丁亦食此烟等语。著该督抚严饬该管文武。在关津隘口。留心查缉。并令地方官实力稽查。如本省私种罂粟花。采熬鸦片。及开设烟馆。即严拏究办。不得假手书役。致滋索扰。其买食鸦片。无论官幕营弁兵役。一经拏获。照例惩办。至地方官拏获。量予鼓励。不行查拏。酌加处分。并著吏兵二部妥议具奏。其福建浙江江南广东各海口。查船包税等弊。著各该省督抚严行查禁。以净根株。其安插流民一条。滇省开化广南地方。外来民人。已有客长稽查。并编查保甲。自未便复事驱逐。惟良莠不齐。著各地方官督饬客长乡约。认真编查。犯案照例惩办。如有应行递籍之人。无论有无家口。仍行递籍管束。所垦地亩。已成片段。著即酌量升科。傥续来流民。并无营业。及不安本分者。不得容留。即行驱逐。以靖地方。其安平居住苗民。散处沿边。著即分设头人。各将苗民另编户册。分别管束。并令附近乡约。留心查察。傥犯法为匪。即行究治。仍著该管上司巡历。随时抚辑。以昭周密。其查禁私铅一条。滇省河口地方。贩卖之铅。系通商白铅。例准行销。非铜铁黑铅可比。该处与交阯久经通关。且交阯内附。恭顺有素。自应仍准售给交商。抵换棉花布匹等物。以示怀柔。惟于通市之中。仍予以限制。著每年以十万斤为率。由安平同知、于河口地方查验放行。如格外夹带。以及出入违禁货物。即行拏究。地方文武官弁。敢于疏纵。分别严参。并著责成厂员。随时认真查办。该督惟当行之以实。持之以久。以期绥靖闾阎。永安边圉。方为不负委任。　　

○两广总督阮元等奏、遵讯暹罗国通事翁日升、系内地民人。虽无违禁出洋、及营求捏饰情弊。惟请赏顶带之处。殊属违例。应毋庸议。并即饬县递籍管束。报可。　　

○修广东南海、香山、陆丰、德庆、合浦、五州县塘汛营房。从总督阮元请也。　　

○户部议准、陕甘总督那彦成疏报、甘肃靖远县开垦荒旱地二顷七十九亩有奇。照例升科。从之。　　

○庚辰。谕内阁、蒋攸铦奏、委勘被水各州县。分别抚恤一摺。本年夏雨过多。山水陡发。各河同时盛涨。附近村庄低洼处所。均被淹浸。节经谕令蒋攸铦、委员确切查勘。先行酌给口粮。兹据该督查明通州等八十一州县。农田庐舍。被水冲淹。内惟固安、永清、东安、宛平、霸、文安、大城、保定、安、新安、十州县情形最重。亟须分别抚恤。著照所请、准其于司库酌拨银两。委员解往固安等州县。查明乏食之户。五口以上者。给米四斗。四口以下者。给米三斗。每米一石。折银一两四钱。照依时价易钱散放。此项银两。著即在旗租银两内。先行借拨。俟事竣后。核数归款。此外各州县。如尚有情形较重。应行抚恤者。拨银一律查放。其续报被水者。随时委勘办理。至被灾之区。应徵本年及节年粮租。并著停徵。该督抚严饬该管府厅。及印委各员。妥为承办。毋任克减遗漏。以期实惠及民。用副朕轸念灾黎至意。　　

○以服阕总兵官杨超鐄、为江西南赣镇总兵官。　　

○裁广东达濠营额设内河桨船二只。从总督阮元请也。　　

○裁贵州归化厅属生苗枝土千总缺。从巡抚程国仁请也。　　

○修直隶滦平县滦河渡船。从总督蒋攸铦请也。　　

○辛巳。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○礼部奏、八月初十日。万寿节礼仪。得旨、照例行礼。停止筵宴。　　


大清宣宗效天符运立中体正至文圣武智勇仁慈俭勤孝敏成皇帝实录卷之五十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。秋。七月。壬午。谕内阁、京畿自入夏以来。雨水过多。现在市集粮价增昂。贫民口食维艰。朕心深为廑念。著于五城分设厂座。发给仓贮米五万石。平价粜卖。以济民食。此系加惠穷黎之事。该城御史务妥为经理。并著都察院堂官随时前往各厂严密稽查。如有奸胥市侩冒领囤积居奇。立即严拏惩办。其设厂定期。并拨用何项米石。及如何减价之处。该部查照向例迅速妥议具奏。　　

○又谕、文干所出驻藏大臣员缺。著松廷调补。即由西宁驰驿前赴新任。穆兰岱著补放镶黄旗汉军副都统。授为西宁办事大臣。所遗西宁镇总兵员缺紧要。著那彦成于陕甘两省总兵内拣员奏请调补。如拣选无人。即秉公保奏一员。候朕简用。西宁镇总兵未经简放以前。仍著穆兰岱兼署。　　

○谕军机大臣等、晋昌奏、采办黄松木植。动项挽运情形一摺。万年吉地工用木植。经该将军先后委员分赴产木深山。挨处采择。现获黄松树株。砍验木性坚实。照依原取径长如式。截做根木五千五十六件。半橔木三千九百三十八件。又续获黄松六十九棵内。足敷原取尺寸根木三十五件。长敷而径较微者三十四件。均已作成。堪选抵补。著晋昌严饬各员赶紧运至岫岩大孤山海口。听候直隶拨船载运工次备用。其前采不堪选用大木三十七件。著无庸解工。亦不必派员前赴吉林另行采办。将此谕令知之。　　

○旌表守正捐躯山东章邱县民孙其荣妻吕氏。　　

○癸未。谕内阁、户部奏、查明直隶摊捐军需银两。可否援照成案豁免。直隶省嘉庆十八年剿捕军需银两。除摊廉归款外。尚未扣银七十八万一千七百五十一两零。既据查明俱系无关归补之项。著照闽省成案。加恩准予豁免。其恩赏盛京差工程银。尚未归还银六千五百五十六两零。例应归补。仍著该督饬属摊廉归款。　　

○又谕、那彦成奏、换防兵丁中途水淹。冲失军装银两。分别办理一摺。甘肃宁夏镇各营。派往乌什、阿克苏、换防官兵。行至中卫县属地方。猝遇暴雨。册水陡发。淹毙兵丁赵连登、李得、余丁王得喜、车夫徐自信、石万仓、五名。又冲失军装包十七个。带解防所及车价银九百四十两零。据该督查明经该县将被水兵丁。按名捐给口粮。并垫给行装车价银两。克期前进。加恩著照所请、此项垫发银两军装。准其在藩库动款补制还垫。毋庸于该兵丁等月饷内扣缴赔补。至冲失银两。系防所弁兵调领之项。该督已饬宁夏镇就近先行筹款垫发补解。仍著于该标公费项下。自道光四年起。陆续扣还归款。其淹毙兵丁等五名。著每名赏银五两。以示矜恤。该部知道。　　

○修山东泇河厅属沛汛杨庄闸座。泉河厅属戴村坝迤北官堤。并添筑碎石坝四道。从河道总督严烺请也。　　

○给江西德化县被水贫民一月口粮。　　

○甲申。上诣绮春园问皇太后安。　　

○予浙江巡缉被淹巡检黄湄、陕西剿办野番病故把总王瑞驺、祭葬恤荫如例。　　

○追旌乾隆六十年殉难捐躯湖南凤凰厅把总陈大志妻瞿氏、侄安琚、子天锡、媳杨氏、女桂英、婢秋菊、如例。　　

○旌表守正捐躯直隶武邑县民陈均义妻邓氏。　　

○乙酉。谕内阁、内廷向存各省道府名单以备查阅。朕因历年已久。不符者居多。将名单另钞一分。面交军机大臣等。谕令查明更换。并未向奏事处太监等提及一字。乃曹进喜妄逞己见。辄敢在勤政门外向军机大臣等查问。声称吏部疲玩。词色俱厉。经军机大臣面奏。朕特派绵课、汪廷珍、那清安、将太监曹进喜面讯。据曹进喜供认系伊自出主见。令吏部开单送伊阅看。并欲定以期限。如到期不换。伊须查问。并欲向兵部堂官要武职各册等语。我朝列圣相承。家法极为严肃。太监不过供宫廷洒扫奔走之役。从不许干预朝政。所以杜渐防微者至深且远。曹进喜在内廷豢养多年。于伊职分内不应办之事。辄敢越分干预。出言无状。实属狂妄。可恶之至。此风断不可长。曹进喜著革去五品总管。交乾清宫总管太监。重责二十板。另派差使。并将此旨载入宫中现行则例。　　

