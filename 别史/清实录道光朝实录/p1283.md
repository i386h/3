<!-- { "loadSidebar": true } -->
○又谕、御史朱昌颐奏、请筹款招商运米以济仓储等语。上年准给老民顶带。所有节省恩赏银两。各省约计不少。该御史请于此项银数内。酌提若干。令各该州县招商买米。由乍浦上海海道。运至天津之处。著江苏浙江巡抚。酌量情形。妥议章程。迅速具奏。再江浙应带徵展缓漕米。可否带交海运。亦著一并议奏。原片钞给阅看。将此各谕令知之。寻两江总督壁昌等奏、查本年商人王学敏等、备价买米。运赴天津售卖。已有成效。自应仿照举行。兹据商人沈杏堂、顾堃等。具禀承认。买米贩运到津。其有资本不敷。每石请借运本银一两。出具互保切结。于应给米价内扣还。万一重洋有不测之虞。均摊赔补。现以老民节省银两内。实无存款可提。所有该商等请借运本。拟即于海关夷税项下就近拨给。作正开销。其银以十万两为率。以示限制。将来到通时。即行按价扣收。解归部库。至于带徵展缓漕米。为数无多。仍应交帮洒带。若令海船承运正供。恐该商等畏难观望。裹足不前。该御史所奏缓漕海运一节。应毋庸议。下部议。从之。　　

○以理藩院尚书吉伦泰、为满洲繙译乡试正考官。宗人府理事官绵森、为副考官。　　

○河东河道总督钟祥奏报、秋汛安澜。命诣河神庙祀谢。并下部议叙。出力员弁升叙有差。　　

○壬辰。谕内阁、漕粮为天庾正供。节经降旨。令有漕各省督抚。严饬所属。早兑早开。克期渡黄。毋稍延误。乃近年重运漕船。不能如期抵坝。以致到通归次。兑受新漕。节节耽延。总缘各该督抚不肯破除情面。实力催趱所致。现已节逾霜降。水势日消。况本年因运河浅阻。江广各帮。即在安陵剥运。抵通更形迟滞。若不赶紧催趱。及早归次。傥误新漕受兑。关系匪轻。著漕运总督。及沿途各督抚。分饬严催。务使连樯南下。衔尾遄行。不准片刻停留。庶几以速补迟。如期归次。来年新漕。尤当赶紧办理。按限兑开。统限于四月初十日以前。全数趱至清江。克期抵坝。以便渡黄北上。无许稍有延误。傥意存怠玩。视为具文。仍致临事周章。有逾例限。定将该漕督及各督抚严行惩处。决不宽贷。将此通谕知之。　　

○礼部奏、十月初十日。皇太后圣寿节应行礼仪。得旨、是。照例行礼。奉皇太后懿旨。停止筵宴。　　

○西安右翼副都统甘露、因病解任。以杭州协领双成、为西安右翼副都统。　　

○癸巳。上御洞明堂。勾到上年河南、山东、情实罪犯。停决河南斩犯三人。绞犯三人。山东斩犯二人。绞犯二人。余六十四人予勾。　　

○大学士四川总督宝兴、七十生辰。赏御书扁联福寿字、并珍玩文绮。　　

○命陕甘总督布彦泰、拨银五万两。解赴哈密。备道光二十七年经费。　　

○以山东历城等三十州县麦收歉薄。改徵粟米。　　

○命五城于冬春二季设厂煮赈。　　

○甲午。谕内阁、文庆前派勘估盛京宫殿应修各工。著改派花沙纳、前往会同奕湘、敬谨详细勘估。奏明办理。　　

○又谕、潘锡恩奏、空运较迟。请旨严催等语。本年回空日期。除闰计算。较历年皆迟。昨经降旨严催。赶紧遄行。及早归次。兹据该河督奏称、自首帮入境后。其余各帮。尚未据禀报入境日期。傥再脱空停延。一交冬令。黄河凌结。势必冻阻北岸。所关甚钜。著直隶总督、山东巡抚、督饬员弁。沿途节节催提。务令跟艄南下。不准稍有迟延。一抵江境。该河督饬属严催。相机放渡。俾得赶归水次。毋误新漕。傥该督抚等再行意存延玩。定行从重惩处。决不宽贷。　　

○谕军机大臣等、有人奏、淮鹾积弊。亟宜彻底通筹一摺。淮鹾赋甲天下。近年以来。商务疲累。亟宜剔弊惩私认真整顿。著壁昌督同运司。体察情形。通盘筹画。悉心妥议具奏。另片奏、淮北票盐。验资太盛。恐来岁票期无人投纳等语。亦著该督督率运司。详细确查。妥协办理。原摺片钞给阅看。将此谕令知之。寻奏、查原奏严查池私商私。减除规费浮费。杜奸商之取巧。禁蠹吏之舞文。皆属必应革除之积弊。业经严行查禁。至于按商资以派额引。则资本无由深悉。适开巧趋之端。令北票兼认悬引。则票贩来去无常。未敢轻为尝试。其南盐减运。北票纳赀。以及疲岸改捆中包。悬引融纲提售。原非正办。原奏所指各弊。亦宜革除。但当此积疲之际。不得不权加调剂。以苏商困而全大局。下部议。寻议、准该督暂时权宜酌办。仍督同运司从长筹计。以期渐复旧规。从之。　　

○江南河道总督潘锡恩奏报、秋汛安澜。命诣河神庙祀谢。并下部议叙。出力员弁升叙有差。　　

○乙未。上御洞明堂。勾到上年山西、察哈尔、直隶、热河、情实罪犯。停决山西斩犯三人。绞犯四人。察哈尔绞犯一人。直隶斩犯四人。绞犯三人。热河斩犯一人。余四十三人予勾。　　

○赏福建汀州镇总兵官乌尔清阿、头等侍卫。在大门上行走。以河南荆子关协副将徐太平、为汀州镇总兵官。　　

○丙申。谕军机大臣等、赛什雅勒泰等奏、官兵击退贼匪。现在办理情形一摺。布噜特贼匪前来扑卡。经我官兵攻击逃匿。曾经降旨。饬令该大臣等严加防守。兹据奏现在侦探防守情形。览奏均悉。该大臣等惟当仍遵前旨。严密侦探贼踪。防守卡隘。毋稍疏懈。至玉素皮被胁听从。劝令伯克等从贼。伯克等不从。该伯克等颇知大义。甚属可嘉。著即查明何人。据实具奏。候朕施恩。至玉素皮供系临时被胁之处。是否捏饰。亦著确切质讯。毋稍枉纵。贼首的瓦年、现在逃逸何处。仍著严密侦探。查缉务获。此次打仗出力之喀什噶尔官兵伯克等、著即查明奏请奖励。又另片奏、该大臣开明阿等、请捐廉办理经费等语。此项防堵经费。并各项赏需银二千两。即著作正开销。由陕甘总督布彦泰照数解往。毋庸由该大臣等养廉内扣缴。其前经饬查之黑衣贼匪。并箭射该匪落马之兵丁。俱系何人。并根究起衅根由。仍著确查覆奏。将此各谕令知之。　　

○赏乌噜木齐游击索文、二品顶带。发往陕甘以副将用。　　

○丁酉。旌表守正被戕四川西昌县民王殿宾女谢王氏。　　

○戊戌。上诣绮春园问皇太后安。　　

○礼部议准、贵州巡抚乔用迁疏报、采访普安厅贞节妇女王陈氏等七十六口。请建总坊旌表。从之。　　

○旌表守正捐躯河南桐柏县民陈万顺妻熊氏。直隶衡水县民孙文通妻张氏。　　

○己亥。上御洞明堂。勾到新疆、云南、贵州、广东、情实罪犯。停决新疆绞犯一人。云南斩犯一人。贵州斩犯三人。绞犯二人。广东斩犯一人。余六十四人予勾。　　

○谕内阁、讷尔经额奏、匪徒影射流民。分别惩办一摺。各省流民。应如何责成该督抚等认真稽查之处。著军机大臣会同该部妥议具奏。　　

○以头等侍卫喀什噶尔领队大臣开明阿、兼正蓝旗蒙古副都统。　　

○以镶白旗满洲副都统华山泰、为正蓝旗护军统领。　　

○赠故正蓝旗蒙古副都统富僧德、都统衔。予祭葬如都统例。　　

○庚子。谕内阁、陆费瑔奏、拏获会匪首夥各犯。现在提审究办一摺。湖南新田县匪徒王棕献等、胆敢制造旗帜器械。拒捕伤兵。不法已极。经该抚督饬员弁。拏获一百四十余名。现在地方均安堵如常。著该抚亲提现获各犯。彻底严讯。究明各匪犯聚众拜会。起于何日。有无谋为不轨重情。并各地方官有无办理不善激成事端之处。务得确情。按律惩办。其陆廷锡等所控指有名未获各犯。仍严饬员弁兵役分路摉缉务获。归案审办。以净根株而安良善。寻奏、王棕献等结会。实止希图互相帮助。且甫经结拜。即被拏获。委无谋为不轨情事。地方官亦无办理不善激成事端之处。王棕献、合依犯罪事发。官司差人拘捕。逞凶杀死差役者为首斩立决例。拟斩立决。余犯按例定拟。此案系该营县自行访闻。获犯究办。所有失察文武各职名。应免开报。下部议。从之。　　

○辛丑。上御洞明堂。勾到四川情实罪犯。停决斩犯十八人。余七十六人予勾。　　

○谕内阁、保昌等奏、宗室学习赞礼郎。不敷拣选。请添设二缺等语。此次出有宗室赞礼郎一缺。著于宗室应行拣选人员内。拣选二员。同学习赞礼郎一员。一并带领引见。无庸另添学习缺额。以符定制。　　

○谕军机大臣等、御史戴絅孙奏、四川啯匪。为患日深。请饬州县认真团练一摺。据称今年合州两次劫案。皆由民间团练捦获。解州惩治。又璧山、岳池、乐至、铜梁、诸县啯匪。横行广安州乾溪场一带。今夏五月有富民纷纷窜徙入城避祸之事。双流、新津、温江、三县知县。皆以不能缉匪撤回。请急行团练等语。四川啯匪。久为民患。全在各地方官随时认真查缉。毋令啸聚。致为寇患。该御史所请令地方官各行团练。责成州县奖励稽查。不得假手吏胥。致滋骚扰。是否于缉捕实有裨益。著廉敬体察情形。悉心妥议具奏。原摺著钞给阅看。将此谕令知之。寻奏、团练之法。诚于缉捕大有裨益。然须与保甲相辅而行。居民既有捍御之资。盗贼亦无藏匿之地。得旨、立法不难。行之不易。务蕲认真有效。言出法随。安良善。诛奸慝。其妥议之。　　

○以歼捦匪徒出力。赏福建同知黄开基、游击郭扬声、都司岑廷高、花翎。把总龚正勋等、蓝翎。余升叙加衔有差。　　

○予福建捕盗炮毙水勇叶熟、赏恤如例。　　

○赏广安门外普济堂煮赈小米三百石。　　

○壬寅。旌表守正被戕浙江太平县民陈思舜养女方奴。　　

○癸卯。上御洞明堂。勾到广西、福建、陕甘、情实罪犯。停决广西斩犯二人。陕甘斩犯二人。余七十人予勾。　　

○谕内阁、前据壁昌等奏、请将江苏省各州县历年垫完民欠。恳恩豁免。当交户部议奏。兹据户部议驳。请旨饬查勒限追赔等语。国家蠲免钱粮。总期实惠及民。果属民欠。虽钜万不惜蠲除。如系官亏。即丝毫不容混免。官垫民欠。久为江苏锢弊。此项若邀豁免。将来州县任意侵那。毫无忌惮。且书役包揽。以完作欠。种种弊端。必至日甚一日。著该督等查照上届部议奏驳原案。仍遵前旨。不得有官垫民欠名目。并迅即查明原垫及接徵各员。按数分赔。勒限严追。傥逾限不完。及再有官垫名目。即行严参不贷。以重帑项而杜侵欺。　　

