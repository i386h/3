<!-- { "loadSidebar": true } -->
○谕军机大臣等、长芦幕友徐杨绪、前经饬交刑部审讯。旋将前任长芦盐政德顺、饬送刑部。归案质讯。此案劣幕徐杨绪、在津年久。其与已革护运司陈鉴、难保无串通舞弊。并德顺知情不举。或私肥囊橐情事。著刑部堂官饬提陈鉴到案。与徐杨绪、德顺、一并隔别悉心研讯。将如何串通舞弊知情不举。并有无侵蚀入己之处。切实根究。务期水落石出。毋得任其狡展。致有不实不尽。将此谕令知之。　　

○以户部尚书赛尚阿、兼署吏部尚书。吏部右侍郎惠丰、兼署户部右侍郎。管钱法堂事务。　　

○以顺承郡王春山、署正黄旗汉军都统。大学士穆彰阿、署步军统领。　　

○河南河北镇总兵官德建、年老休致。以广东黄冈协副将波启善、为河北镇总兵官。　　

○蠲缓山东莱芜、汶上、东平、东阿、四州县被水村庄新旧正杂额赋有差。给灾民一月口粮。加赈莱芜、东平、二州县灾民。并给房屋修费。　　

○甲辰。上御洞明堂。勾到奉天、湖广、情实罪犯。停决奉天斩犯四人。湖广斩犯十一人。绞犯一人。余五十人予勾。　　

○谕内阁、壁昌奏、解员那项交清。请不准开复一摺。所议是。已革两淮试用库大使章丹文、领解饷银。胆敢动用四千六百余两之多。虽于限内全完。仍著不准开复。　　

○又谕、壁昌奏、查验江防添改各工。并阅沿江兵炮事竣一摺。江南江防炮堤添改各工。并沿江前后路兵炮。经该督亲往查验阅演。均尚妥协。该督惟当事事务求核实得力。断不可徒饰观瞻。反置实效于不顾。至兵炮总期相习。每季演放一次。所有五龙山沙洲圩两处附近省城。每季演放炮位。著即由总督会同将军就近阅演。其大江南北两岸炮位。夏秋二季。著由总督与提督轮往阅视演放。春冬二季。著由狼山福山两镇总兵轮往阅视演放。苏松镇总兵远隔洋面。著即免其轮派。该督等总当认真查阅。历久毋懈。不得视为具文。以致有名无实。至此项添改各工经费系在前次捐输炮堤余存款内动支。著免其造册报销。　　

○以抢护江堤出力予湖北知府刘源浚等议叙。　　

○赈三姓珲春、被水旗民给房屋修费并免应徵仓谷。展缓扣还饷银。　　

○乙巳。上诣绮春园问皇太后安。　　

○谕军机大臣等、前有旨将李星沅授为云贵总督。著李星沅接奉谕旨后。驰驿速赴新任到任时即催令陆建瀛迅速驰赴江苏。均毋稍迟。张日晸现因母病。赏假二十日。李星沅抵滇时。如张日晸尚未到任。所有云南巡抚印务。即著李星沅兼署。以便陆建瀛交卸起程。将此谕令知之。　　

○丙午。上御洞明堂勾到浙江、江西、安徽、情实罪犯。停决浙江绞犯一人。江西斩犯二人。绞犯一人。安徽斩犯三人。余六十三人予勾。　　

○谕内阁、春山奏请将局存炮位轮流演放等语。八旗汉军局存九节十成炮二十四位。停演已历四年。著照所请、于明年九月。自镶黄旗起。八旗按左右翼。周而复始。每翼各出演一位。轮流试放。以裨操防而臻熟习。　　

○丁未。以江宁布政使徐广缙、为云南巡抚。调广东布政使傅绳勋、为江宁布政使。以服阕布政使叶名琛、为广东布政使。　　

○旌表守正捐躯山东菏泽县民郭庚妻牛氏。　　

○戊申。谕内阁、前因长芦运库动垫虚悬。经钦差大臣等查讯明确。降旨将道光十年以后。历任动垫之各该运司盐政。交部分别议处。兹据该部查取职名。照例议处具奏。前护长芦盐运使另案革职之杨承业、山东候补道员张輶、现经革职之陈鉴、前任长芦盐运使现任江苏布政使陆荫奎、改补道员。现在丁忧之陶士霖、现经降调之李百龄、均著降二级调用。前任长芦盐政现在告病之钟灵、另案革职之英诚、现经降调之德顺、普琳、均著降一级调用。俱不准其抵销。杨承业、陈鉴、英诚、降调之处。并著注册。　　

○谕军机大臣等、梁宝常密奏、接奉寄信谕旨。现于练兵储饷各事宜。事事认真讲求一摺。览奏均悉。练兵储饷。为边防要务。况浙省兵力素弱。加以舟山善后。及浙西续办各工。均应及时筹议赶办。全在事事从实。节节有备。方为久远之谋。如该抚所称承平日久。将骄兵惰。隔膜视之。甚或克扣粮饷。强令服役。未能以恩义相维。至有事之时。又奚能固结身心指挥效命等语。尤为切中时弊。所有陆贽缘边守备事宜状一疏。该抚既已录置座右。惟当惕目警心。督饬镇将认真训练。随时考核。果其著有成效。即当密咨该督覆核保奏。其营务废弛。不知振作者。尤当立予参劾毋稍姑容。至宁波海口。通商未久。税课数目尚难核计。原设浙海关税则。仍有赢无绌。亦著于奏报徵收钱粮时。将尾数核定数目。奏明办理此外各处现办船只。及炮位炮台阵式一切事宜。均在该抚认真核实。处处冀收实效。断不可徒饰外观。有名无实。尤不得稍涉张皇。是为至要。将此密谕知之。　　

○以漕运总督程矞采、署江苏巡抚。仓场侍郎杨殿邦、署漕运总督。都察院左副都御史陈孚恩、署仓场侍郎。工部左侍郎王广荫、兼署钱法堂事务。　　

○以顺天府府尹李僡、为江苏布政使。直隶霸昌道李廷棨、为顺天府府尹。　　

○旌表守正捐躯云南会泽县民陈宣女小姑。　　

○己酉。孝慈高皇后忌辰。遣官祭福陵。　　

○谕军机大臣等、前据刑部奏、江苏民人徐云江、呈诉夷务。情节较重。曾降旨令李星沅讯究确情。兹据李星沅奏称、现已查悉。徐云江曾于三月间潜至夷目巴富尔寓所。告以钦差来查夷馆。并有驱逐之意。经该酋查明斥逐等语。徐云江不安本分。无端构衅。可恨之至。必应讯明严办。李星沅现已驰赴云贵总督之任。著程矞采于行抵江苏时。检查此案卷宗。务即悉心研鞫。从重定拟。断不可稍存成见。致有不实不尽。是为至要。将此谕令知之。寻奏、讯明徐云江呈控夷目巴富尔摊毁坟墓。暗造连营炮台。毒害幼孩等情。全属虚诬。且妄指阅兵大臣。为驱逐夷馆之钦差。恐吓外夷。无端构衅。殊为可恶。徐云江、合依诈传诏旨律拟斩监候。秋后处决。下部议。从之。　　

○又谕、前因有人奏、江苏昭文县蠹书薛桂、以库书充当漕总。于收漕时恣意讹索。以致地棍金德顺等纠众滋闹。居民纷纷迁避等情。当降旨著柏葰、周祖培、于文闱事竣后。驰赴苏州。会同陆荫奎、认真查办。并饬陆荫奎密派干员。前赴昭文县将薛桂拏获。严行看管。不准走漏风声。致令远扬。并将地棍金德顺拏获到案。听候查办。现在陆荫奎业经降调。程矞采接奉此旨。即著派员迅将薛桂、金德顺、拏获看管。俟柏葰、周祖培、到苏时。会同严讯。务期水落石出。按律惩办。该县毓成、果否庇护书吏。延案不办。署县何士祁、有无办理不善之处。均著一并查究明确。据实具奏。原片著钞给阅看。将此谕令知之。　　

○又谕、昨降旨将傅绳勋调补江宁布政使。叶名琛补授广东布政使。叶名琛现署顺天府府尹。未到任以前。广东藩司。著耆英派员署理。傅绳勋仍饬即赴江宁新任。将此谕令知之。　　

○以新授广东布政使叶名琛、暂署顺天府府尹。　　

○赏前任西安右翼副都统甘露全俸。　　

○庚戌。上诣大高殿行礼。　　

○还宫。　　

○谕军机大臣等、前据奕湘等奏、接据朝鲜来咨。严禁江边盖房垦地等情。当降旨令奕湘等派员前往摉查。严拏究办。并将禧恩及前次派往各官。分别严加议处。此事屡经查办。何以复有民人越界潜往垦田构舍。致该国禀请查办。显系前此派往各员虚应故事。不能认真办理所致。著花沙纳于查勘工程事竣之后。会同奕湘亲赴该处。周历履勘。查明现在私垦田地若干亩。构舍若干间。居民男妇若干名口。逐细详查。据实具奏。此事与外藩关涉。非内地可比。断不准稍涉含混。傥仍蹈从前讳饰陋习。经朕另派大员查出。或再经该国咨请查办。惟奕湘、花沙纳、二人是问。恐不能当此重咎也。经此次认真查办之后。应如何设法查禁。不致再有奸民偷越之处。著奕湘仍遵前旨。详晰妥议具奏。如花沙纳与奕湘会查之时。适值奕湘应行出围。即著派副都统代往行围。将此谕令知之。　　

○又谕、奕湘等奏、查勘草仓河情形。请改水道一摺。草仓河酌改水道。朕前因事关重大。奕湘在京时。曾面谕毋庸更改。即奕湘亦经面奏无庸办理。何以本日复据绘图。并会衔奏请酌办。是否现在情形。有必须酌改水道之处。奕湘等接奉此旨。著即据实声明。由驿驰奏。毋稍迟延。将此谕令知之。　　

○蠲缓奉天新民、承德、辽阳、海城、盖平、复、金、开原、铁岭、锦、宁远、广宁、岫岩、十三厅州县被水灾区新旧额赋有差。　　

○以孟冬时享太庙。自是日始。斋戒三日。　　

○辛亥。孝敬宪皇后忌辰。遣官祭泰陵。　　

○谕军机大臣等、前因有人奏、滇南回匪蔓延。请饬认真筹办。当降旨令贺长龄体察情形具奏。兹据将两年办理情形。遵查覆奏。著李星沅到任后。将贺长龄所称各节。逐一确查。是否属实。并将该处现在情形。及应办各事宜。悉心筹画。据实具奏。原摺著钞给阅看。将此谕令知之。　　

○两江总督壁昌等奏、审明昭文县乡民。至已革漕书薛正安家滋闹。意图包揽不遂。纠众赴县喧嚷。殴差致毙。并打毁业户多家一案。业将为首之金得顺、及起意写贴传单之季萃、枭示。以昭炯戒。余犯分别定拟。撤任知县毓成、庸懦无能。请旨革职。得旨、毓成于土棍激众滋事。不能迅速扑捕。著即革职。以为任事玩愒者戒。　　

○蠲缓直隶霸、天津、静海、沧、庆云、玉田、武清、蓟、宁河、保定、文安、大城、安、献、阜城、景、吴桥、东光、南皮、盐山、南和、平乡、永年、鸡泽、元城、南乐、清丰、宁晋、邯郸、成安、肥乡、广平、磁、涞水、大名、三十五州县歉收村庄新旧正杂额赋有差。　　

○壬子。旌表守正被戕河南永城县民管和尚妻房氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百三十五

　　

