<!-- { "loadSidebar": true } -->
○壬辰。谕内阁、成郡王绵勤第十女。于道光五年出聘后。该门上呈请给与品级。礼部并未详查。遽行指驳。现据查明与例案不符。所有该格格额驸应得品级。著补行给与。其道光五年承办司员。未能详查例案。著将职名咨交吏部照例议处。　　

○癸巳。皇太后幸观澜堂。上跪迎问安。侍送皇太后还绮春园。　　

○临视皇长子奕纬疾。　　

○甲午。上诣绮春园问皇太后安。　　

○是日。皇长子奕纬薨。谕内阁、大阿哥奕纬、自上年秋间遘疾。至今春甫经就痊。兹复患病旬余。竟尔不起。深为悼恻。著追封多罗贝勒。所有应行典礼。著照皇子例办理。并派总管内务府大臣宝兴。经理丧事。其一切事宜。著各该衙门察例具奏。　　

○又谕、甘肃民人何聪、前在都察院衙门呈递封章。当交刑部审讯。兹据刑部审讯何聪所控各案。系因闻黑番肆抢。心怀不平。自行起意来京。写就封章呈递。并牵及回疆茶税。难保无听人从中主使。著将何聪解赴甘肃。交杨遇春严行审讯。并查明何聪在籍有无为匪不法别情。照律定拟具奏。至该犯所称黑番叠次抢劫各案。虽事隔多年。而黑番胆敢肆抢。不可不防其渐。又称出入嘉峪关民人。起票验票。需索钱文一节。如果属实。尤应查禁。著杨遇春会同西宁办事大臣。将该处黑番随时弹压。如有肆抢等事。务当认真查拏惩办。毋许将就消弭。致酿事端。其嘉峪关官弁胥吏。傥有藉票科敛等情。即严行禁革。以除积弊。寻奏、黑番安静。关役委无需索。何聪照挟制入奏例。发边远充军。下部议。从之。　　

○礼部议准、安徽巡抚邓廷桢疏报、采访怀宁县贞节妇女陈汪氏等一千七百六十五口。请建总坊旌表。从之。　　

○乙未。上诣绮春园问皇太后安。　　

○谕军机大臣等、前据富呢扬阿奏、吴传即吴芝岩、因被访拏包讼。砌款抵制一案。当经降旨交当呢扬阿、吴椿、秉公审讯。不可因事涉孙尔准胞弟。有心消弭。致案情有不实不尽之处。兹据孙尔准奏。前因访闻吴传即吴芝岩包揽词讼。播弄乡愚。吓诈取财。当即饬属严拏惩办。嗣据嘉兴府知府胡国英详称、吴传被监生张本初、控其唆使沈品亨妄告占地造屋。吓诈洋银一千四百圆。传集人证讯明。诈赃确凿。该职员恃符咆哮。追出捐纳从九品执照一纸。照上列写款迹。牵扯多人。并有指称孙尔准胞弟孙尔韶、同开义茂行之孙荣、到秀水县地方。追张姓欠项。寓居该职员附近陈楚家中。嫌该职员不肯调处。谣言将来访拏之语。并污蔑问官。以图挟制。据该督奏伊祇有胞弟一人名尔曾。遵酌增常例。报捐盐运司经历。分发长芦。现在天津候补。即通族中亦无名尔韶者。开义茂行之孙荣。亦素不知其人。其所称欠债之张姓。并未指出何名。所追何欠。至所称孙尔韶虽与伊弟之名不符。但既据牵涉。应行回避等语。著富呢扬阿等仍遵前旨。将吴传捐照内列写各款逐层根究。务得确情。断不可意存徇隐。含混了结。将此谕令知之。寻奏、孙尔韶实无其人。委系吴传凭空诬捏。陈鳌讯无挟势招摇情事。吴传应照刁徒挟制例发近边充军。下部议。从之。　　

○礼部内务府会奏、皇长子丧仪。应令皇子之侍从执事人员成服。十九日卯时。行初祭礼。二十四日卯时。行大祭礼。得旨、大阿哥薨逝。礼部内务府会奏事宜一摺。其公主福晋以下。二品命妇以上。齐集之处。著停止。氖随从之谙达、哈哈珠色、各项拜唐阿、百日脱孝后。著即各归本处当差。将来大阿哥奉移园寝时。由内务府传知该员等送往。并著用惇亲王仪仗。照多罗贝勒之例排设。　　

○以平反命案。予热河办事司员鄂克敦布等升补有差。　　

○丙申。除直隶宛平县水冲沙压地七顷四十四亩有奇额赋。　　

○丁酉。谕内阁、讷尔经额奏、筹办捐私一摺。东省鹾务。官引滞销。总由私枭充斥。沂州府各属尤甚。该府接壤江南。现当南省筹缉私枭之际。尤恐此拏彼窜。阑入东境。于该处票地甚有关碍。据该抚议请变通旧章以靖枭私。著照所请、于莒州、日照、沂水、蒙阴、兰山、郯城、等处召募殷商。并委盐务熟谙人员。督率该商于各要隘遍设巡役稽察。用杜疏漏。所需巡费。由运司筹款支发。其地方营县。亦著按段加派兵役。协同堵拏。即于各州县摊捐缉捕经费项下酌量拨给工食。并另行遴委干员。会同营县认真严缉。如能将大夥枭贩。拏获多名。及官引畅销。著有成效。即分别奏明。量予鼓励。傥有妄拏无辜。扰害居民。或虚悬巡额。盐引滞销。即将印委各员分别严参示惩。该抚务当督同藩臬并运司通盘筹计。核实妥办。俾盐务地方。联为一体。私枭净绝根株。鹾政日有起色。至武定青州两府属票地。亦著随时体察情形。仿照办理。　　

○又谕、讷尔经额奏、据控代捐职衔欠银未偿之案。究出陕西西安同知衙门书吏。藉有投充效力把总名目。得受银两。请将经手要犯咨解陕西查办一摺。此案山理滕县捐职从九品杨恒春。以伊曾为峄县民人褚明骧褚明岚弟兄。在陕西西安府清军同知衙门代捐把总职衔。得有委牌交付。褚明骧不给捐项。呈请著追。据该抚究出该同知衙门书吏。有得受银两情事。著即将杨恒春、及其子杨家磊、解往陕西。交史谱督同臬司杨名扬、严拏该同知衙门书吏周鼎、及过付之曹开吉、确切质究。何人实在得银若干。并查此外尚有何人包捐。通同得赃。该管同故是否知情。一并分别参究。按律定拟具奏。其滕县书吏吴道南、刷送字条。究竟是何情弊。著仍由讷尔经额饬提该书吏刘云亭到案。严究确情。与褚明骧等另片拟结。无庸解赴陕省。至此案杨恒春于上年四月在该县控追。该县迟至一年之久。始行具报。是否别有情弊。抑止办理迟延。著俟定案时再行查明附参。　　

○谕军机大臣等、据讷尔经额奏、滕县具禀褚明骧等一案。究出陕西西安府同知衙门书吏。藉有投充效力把总名目。得受银两等情。已明降谕旨交史谱督同枭司杨名扬。并该抚分别审讯矣。又另片奏、恐各州县愚民。亦有似此被骗之事。饬司行令密查。复据邹县禀报、有韩韦斋等十七名。指控杜辉五等诓捐把总职衔情事。现在调取委牌查办。是此等乡愚。被骗者正复不少。已饬兖沂道就近摘提要犯。解省审明。解赴陕西归案审办。仍饬司通行各府州县出示晓谕。凡有收执西安效力把总委牌者。无论投充揽捐。均即自行呈缴。听候分别查办。不得纷纷差传。致滋扰累。如有续行查出呈首者。随时奏明办理等语。所见虽是。但此等乡愚。无知畏累。如不肯自行呈缴。究竟当如何办理。亦当议及。著讷尔经额督同藩臬两司悉心筹议。妥为办理。既不可令匪徒漏网。亦不可拖累无辜。致扰闾阎。方为妥善。将此谕令知之。　　

○又谕、据讷尔经额奏、滕县具禀杨恒春在陕西西安府清军同知衙门。为褚明骧等代捐把总职衔一案。已明降谕旨交史谱督同臬司杨名扬审讯矣。此案据讷尔经额提讯各犯。究出书吏等得受银两。咨查该厅。覆称向有额设效力把总。无论本省外省。如愿投充。即移原籍查取身家清白印结。到日转详立案等语。并据将该同知原给褚明骧委牌一纸。咨送军机处查核。钤用改西西安清军同知印信属实。该同知衙门。并无收捐之例。何以有额设效力把总名目。无论本省外省。均准投充。名器攸关。必当认真查办。著史谱等提集人证。严切审讯。查明此事起于何年。该同知是否有与书吏通同得受银两情事。并此外各处。有无似此投充效力把总名目。详晰确查。据实具奏。毋许有不实不尽。如别经发觉。惟该抚等是问。懔之慎之。将此谕知史谱、并传谕名扬知之。　　

○以翰林院编修松葰、充日讲起居注官。　　

○戊戌。谕内阁、奕绍等奏、查定例贝勒女封郡君。祇准封嫡长女一人。其余嫡出庶出之女。俱不授封。又追封之爵。皆不传袭。其子女亦不照追封之爵授封。向来均照此办理。多罗贝勒追封成郡王绵勤、并无嫡女。俱系庶出。例不应封。除伊第八女第九女俱因闻夫故。过门守节。授封县主不计外。其第十女于道光五年出聘时。礼部照例未经奏请授封。办理并未错误。本年其第十一女出聘时。礼部即奏请授封。旋复请将第十女补封。均与定例不符。所有绵勤第十女第十一女俱著照定例不准授封。其道光五年将绵勤第十女请封指驳之承办司员。系照例办理。著免其议处。本年绵勤第十一女出聘。礼部堂官并未详查宗人府。遽请授封。于例不符。著交部察议。　　

○又谕、昇寅奏、审明已革协理台吉章楚布多尔济、差台吉巴勒党赴都察院续控旺丹多尔济等念经诅咒各情节一摺。此案郡王巴宝多尔济、因与章楚布多尔济相好。辄以毫不干己之事。串通捏造诅咒人命重情。迨经行查。仍复狡展。殊属谬妄。该旗梅楞蒙克、既奉盟长解送来城。并不静候质讯。私自潜逃。且以初次当堂画押之供。捏为通事教令。亦属可恶。巴宝多尔济、著交该衙门议处。蒙克、著革去梅楞。枷号两个月。满日鞭责一百。永不许该王叙用。齐木特多尔济、虽无咒念黑经等事。惟出外云游。究属不安本分。著仍交该旗严加管束。不许出外滋事。　　

○以翰林院编修罗士菁。充日讲起居注官。　　

○以拏获大夥拒捕枭犯。予安徽守备赵瑾等升补有差。　　

○己亥。孝端文皇后忌辰。遣官祭昭陵。　　

○缓徵河南安阳、临漳、二县上年已地震灾区积欠额赋。　　

○庚子。上御阅武楼。阅大员子弟马步射。　　

○辛丑。上诣大高殿行礼。　　

○遣宫。　　

○谕军机大臣等、钟昌奏、库贮失去金银钟碟。请分别移贮补造等语。著即将裕陵备存金胎珐琅钟碟一分。金执壶一件。移贮孝东陵库。以免另行制造。其应补镀金钟碟各一件。著照例移咨内务府补造移交贮库。将此谕令知之。　　

○旌表守正捐躯陕西肤施县民裴礼妻酆氏。　　

○壬寅。上御太和殿视朝。王以下文武升转各官谢恩。　　

○幸圆明园。　　

○诣绮春园问皇太后安。　　

○伊犁镇总兵官如柏、因病解任。以直隶河屯协副将锡麟、为伊犁镇总兵官。　　

○癸卯。命于黑龙潭。觉生寺。设坛祈雨。上诣黑龙潭神祠拈香。遣惇亲王绵恺。诣觉生寺拈香。　　

