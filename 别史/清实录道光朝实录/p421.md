<!-- { "loadSidebar": true } -->
○谕内阁、瑞亲王绵忻。自本年春间遘疾。半载有余。医治未愈。不意其未及壮年。遽尔薨逝。闻之殊为感恻。著赏给陀罗经被。派本日在园值班之散秩大臣吉祥保、带领侍卫十员。前往奠醊。并派总管内务府大臣敬徵、办理丧事。所有一切事宜。及将来营建园寝。均由官为经理。其余饰终典礼。著各该衙门察例具奏。寻谥曰怀。　　

○补行道光七年军政。乌噜木齐等卓异官二员。年老官二员。分别议叙处分如例。　　

○丁亥。谕内阁、刑部将喀什噶尔解到应行缘坐逆属。请分给八旗大臣为奴。此起逆属。情罪较重。未便留于京师。除年届十二岁之男犯迈玛特尼雅斯一名。照例牢固监禁。俟成丁时。发往极边足四千里安插外。其余缘坐妇女二十六口。十岁以下男犯五名。著刑部酌发河南、青州、太原、江宁、京口、抗州、乍浦、荆州、成都、各处驻防为奴。到配后。该将军副都统城守尉等每届年终。将该犯等是否安静。咨报军机处备查。　　

○又谕、那彦成等奏、请更调各城办事帮办大臣一摺。苏清阿著来京供职。喀什噶尔帮办大臣员缺。著额尔古伦补授。那桑阿著调补乌什帮办大臣。多隆武著调补英吉沙尔领队大臣。所遗和阗领队大臣员缺。著德惠调补。至喀什噶尔帮办大臣。向祇办理本城事件。嗣经庆祥奏明、将八城事件协同参赞经理。兹据那彦成等奏称、该帮办大臣。与各城大臣相等。若亦随同参赞节制各城。于体制未协。著照所请、嗣后喀什噶尔帮办大臣。祇办本城事件。不得干预别城公事。以复旧制。所有各城办事大臣照例摺奏。若该处一时事务无多。未便徒劳驿站。著照本年五月间所降谕旨。附于邻近各城大臣奏事之便。一同发递。如有紧要事件。或条奏参劾等事。仍著专摺陈奏。不得藉词推诿。　　

○又谕、那彦成等奏、严禁奸商私贩茶叶。并设局稽查一摺。甘肃官引额销茶叶。每年例应出关二十余万封。近来行销竟至四五十万封之多。显系以无引私茶。从中影射。其行销各城。又复递加价值。每副茶一封。售银七八两。至十余两不等。此等奸商私贩。勾通外夷。剥削回众。不可不严行禁绝。现据那彦成等酌情每封官为定价。阿克苏价银不得过四两。喀什噶尔。叶尔羌。不得过五两。作为永定之价。不许增添。并于嘉峪关地方照杀虎口、归化城、张家口等处设立税局。阿克苏照古城设立税局。喀什噶尔、叶尔羌、为行销总要之区。均设立税局。稽查奸商私贩以杜流弊。俱著照所议办理。其详细章程。著那彦成等另行妥议具奏。寻议上。命大学士托津、长龄、协办大学士富俊、会同户部核议。寻奏、商人贩茶。远赴口外行销。原为利往。如层层纳税。节节盘验。恐商人仍取给于食茶之人。茶价势必增昂。回民转滋苦累。若虑回民买食价昂。抑勒商人。减价销售。尤恐该商等裹足不前。回民或至乏食。关系非浅。且原奏内称商人因避西四城茶税。将茶斤卖与东四城回子。转运西四城贩卖。亦令回子在西四城一体纳税。是因徵商税而业及回众。于边地尤不相宜。查乌里雅苏台、科布多二城。向食北口商茶。并未议徵税课。今伊犁等处同系口外地方。独令该处兵民买食纳税贵茶。亦不足昭平允。俱无庸议。从之。　　

○军机大臣会同刑部议奏、查明卖药人犯金得有等。并无不法重情。照例拟结。从之。　　

○钦差大臣那彦成等奏报、驱逐南路各城流寓在十年以内之安集延回子出卡。查起囤积茶叶大黄入官。其余未经驱逐各外夷。一体编入回户。当差种地。如有犯禁令、及囤积违禁物件。即行驱逐。每年逐出若干。将增减户口。责成参赞大臣查核具奏一次。数年之后。难驱逐净尽。得旨、数年后果能驱逐一空。岂非安边之良策。总要实力奉行。断不可日久疏懈。　　

○又奏、各城现充伯克之回子等。均因伊萨克得蒙恩奖。纷纷请留发辫。以表爱戴之忱。但漫无区别。转不足以示优奖。应请嗣后凡阿奇木伯克以下至四品伯克。及尽忠有功伯克之子孙。方准蓄留发辫。以昭宠荣。且余均不准妄自蓄留。以示限制。从之。　　

○铸给喀什噶尔换防总兵印信。并修喀喇沙尔城垣兵房。从钦差大臣那彦成等请也。　　

○戊子。上诣绮春园问皇太后安。　　

○谕内阁、松筠奏、热河挑穵旱河等工。每年报销。酌核改题为奏一摺。热河每年挑穵旱河等工。所需工料角两。向例在热河道库生息项下支给。仍由直隶总督题明册结。咨报工部核销。兹据松筠奏称、历届报销。直隶总督因业已具题者。未经工部核覆。不能越次题销。以致办理稽延。现在热河钱谷等件。均归都统办理。著照所请、将道光二年至六年挑穵旱河等工。并元年至五年开通水道、用过银两数目册结。统报工部核销。免其具题。其道光七年岁修旱河等工。六年开通水道动支银两。著一并报部办理。嗣后每年报销此项工料银两。著即由该都统专摺具奏。册结咨部核销以归简易。该部知道。　　

○谕军机大臣等、朕明年巡幸盛京。恭谒祖陵。所有随从人等骑乘马匹。应早为豫备。现在大凌河马群内实有若干匹。能否足备差务分拨。著穆彰阿于事竣回京时。行抵该处。查验明确。据实具奏。将此谕令知之。　　

○又谕、松筠奏、现据三座塔理事司员理藩院员外郎塔尔尼善、差人禀知。风闻喀尔喀贝勒少克都尔扎布。身故不明。访察尚未得有确情。请亲往查讯等语。该贝勒是否因病自缢。情殊可疑。如果被人戕害。贝勒之母之妻并其使女。暨协理旗务台吉等。俱应质讯。自未便解送热河。即著松筠亲赴喀尔喀贝勒游牧。提集应讯人证。严查究办。并著带印前往。就便巡查地方。余著照所议行。将此谕令知之。　　

○以库尔喀喇乌苏领队大臣福绵、为喀喇沙尔办事大臣。喀喇沙尔办事大臣巴哈布、为库尔喀喇乌苏领队大臣。　　

○己丑。谕内阁、瑞亲王绵忻薨逝。伊子奕约、甫及周岁。著派定亲王奕绍、管束伊府中大小官员人等。内务府大臣敬徵、管束首领太监。并一切家务。妥为经理。其园内居住之房屋。著内务府管园大臣于瑞亲王灵柩进城后。派员接收看守。俟奕约及岁时。再行赏给居住。　　

○安徽巡抚邓廷桢奏、遵旨访察青莲教匪。派员驰赴颍州府属严密访查。实无匪徒习教。亦无外来教匪潜匿。现饬该道府认真督查。毋任日久懈弛。得旨、盘查固不可疏懈。尤不可邀功见长。波累无辜。　　

○庚寅。世宗宪皇帝忌辰。遣官祭泰陵。上诣安佑宫行礼。　　

○谕内阁、一等镇国将军瑞泰之职。系由作四世祖固山贝子准达、缘事降为镇国公。降等袭替。兹据奕绍等奏、瑞泰病故。查明准达一支子嗣内并无世职章京。著准其将瑞泰之弟兄子嗣内拣选承袭。　　

○又谕、阮元等奏、查出谋刻石篆并写造逆词之匪犯。分别缉拏审明办理一摺。此案在逃之赵应陇、在越南小潮地方。起意谋为不轨。商同李映川编写逆词。至开化纠约。希图滋事。并王士林为伪雕石玺。图往越南小潮。诓惑滋事经生员李宗唐首报。该督等派委文武各员弁。将相连两起匪犯。访拏迅获。并案审明定拟。所办甚好。除李映川等犯。业经于审明后恭请王命。分别凌迟斩决枭示外。余著刑部速议具奏。生员李宗唐、举首可嘉。著加恩赏给举人。准其一体会试。至王士林先后在滇黔犯事。现在首夥各要犯。皆经拏获。仅逸余犯二三名。核其功过。尚足相抵。所有滇黔二省失察各地方官。俱著免其议处。其未获首逆赵应陇。是否匿迹越南。抑系潜逃内地。著该督等勒限严饬各属文武员弁认真访缉。严拏务获。并在逃各犯及此外有无转纠逸犯。一体实力拏获究办。如限满无获。即著照例参处。　　

○又谕、阮地等奏、筹议增给运铜经费银两一摺。滇省历年运员。沿途借支水脚银两。虽经随时报部。于报销找领银内扣还。但找领之项。不敷拨抵。仍应于运员名下著追。往往有名无实。以致借款虚悬。该督等议请增给运费。即将借支之例停止。计每年正运每起增给银二千五百两。加运每起增给银一千五百两。正加六起。共需银一万三千两。除于奏销盐课溢余留半案内、每年动支银六千两入册造报外。尚不敷银七千两。由本省筹捐办理。著照所请、此项增给运费。即自道光八年起。查照水脚等款之例。由湖北江宁二省藩库各半发给。作正开销。滇省于请拨铜本银内扣除。并照支领帮费成案。免其入册报销。至本年各起运员。将次前赴滥州领运。著该部飞咨各省停止借支。并令湖北江宁二省查照应增正加运费各数。动款支给。俟滇省下届请拨铜本案内声请扣除。自此次奏定章程。该运员等不得以经费不敷。仍前滥借。致滋流弊。该部知道。　　

○云贵总督阮元等奏、越南国小潮地方。与内地边界接近。难保无匪类潜踪。当经札饬镇道确查。并檄土官四路摉拏首逆。随时清查夷户。如有内地匪徒逃入。即为缚献。边界已可静肃。毋庸再行照会该国王查办。以归简便。得旨、所办是。有关外夷边界之事。总以镇静而有防。是为至要。切不可受人邀功肇衅之举也。慎之。　　

○以故伊克昭盟鄂尔多斯扎萨克固山贝子永咙多尔济子达什多尔济、袭爵。　　

○贷长芦被淹灶户工本银五万七千五百两有奇。并缓徵节年借领工本银。　　

○辛卯。旌表守正捐躯陕西金县民张维新妻赵氏。　　

○壬辰。谕内阁、已革侍卫富英。叠次盗卖官物。经刑部讯明。照监守自盗律拟以杖徒。折枷鞭责发落该革员系在西陵当差。辄将所住官房门窗等物。叠次盗卖。并令张大等偷卖空闲官房窗扇。胆大已极。仅予枷责。不足蔽辜。富英著于枷满鞭责后。发往热河充当苦差。以示惩儆。　　

○又谕、讷尔经额奏、拏获浙江帮船水手滋事案内犯证。解部审办。并将约束不严之运弁撤参一摺。浙江嘉兴白粮帮。与台州前帮水手斗杀。前经降旨著该漕督等严拏究办。并将该管运弁等查明参处。兹据讷尔经额奏称、委员拏获案犯杨德等十九名。所供起衅情由。是否止因聚赌。抑另有挟嫌别情。著即将各犯解交刑部归案审讯。至该管运弁等不能妥为约束。实属疏玩。推升湖广沔阳卫守备嘉白帮千总李廷佐、著先行撤任。交部严加议处。仍令戴罪随帮查拏未获各犯。委运台州前帮金衢所帮千总徐廷柱、失察水手赌钱酿案。著先行交部议处。俟刑部审明定案后。再行分别办理。未获各犯。著该漕督等饬属严拏惩治。以儆凶顽。　　

○命直隶承德府属刑钱案件。改归热河都统办理。从护总督屠之申请也。　　

