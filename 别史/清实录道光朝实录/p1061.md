<!-- { "loadSidebar": true } -->
○谕军机大臣等、本日据齐慎奏、访闻＜?口英＞夷猖獗。实由汉奸为之耳目。我兵举动。彼皆先知。汉奸之为夷人服役者曰沙民。与夷人贸易者曰孖氊。行踪诡秘。现在仍为鬼子偷买口粮。是以鬼子得以久扰内地等语。广东沿海各处。汉奸充斥。叠经降旨著该将军等于捦获后即行正法。以示创惩。现当攻剿逆夷之际。该匪徒等尚敢偷买口粮。接济逆夷。实堪痛恨。著该将军参赞暨该督抚等、饬地方文武员弁。将沙民孖氊等汉奸。设法捦拏。严行究办。以除稂莠而肃军令。将此由五百里各谕令知之。　　

○庚戌。命皇四子奕詝皇五子奕誴、皇六子奕?、前往惇恪亲王绵恺暂安处奠酒目送。惠亲王绵愉、往代祭奠。并送至园寝。　　

○谕军机大臣等、甘肃为边疆门户。足兵足食。均宜豫筹。仓库钱粮。不容丝毫亏短。前于十五年十二月。据瑚松额密奏亏短情形。旋于十六年正月。经御史许球奏参。十九年十一月。又经给事中周春祺条奏。均以钱粮仓谷亏短为辞。屡经降旨饬令瑚松额破除情面。赶紧设法弥补。嗣于二十年四月。该督奏称、甘肃原亏银谷。及已经弥补数目。有扣存司库者。有解交道库州库者。有存贮属库买粮还仓者。再有数年。即可一律补完等语。查瑚松额十五年密奏情形。迄今逾数载。如果渐次弥补。日有起外。外间早有见闻。何至给事中等纷纷参奏。即该督上年所奏。亦藉口连年歉收。及镇西迪化二府州远在口外。已饬咨催为辞。是该省未能弥补全完。已可概见。瑚松额前密奏时。朕曾俯允所请。以为如果核实办理。逐款全清。奏报之数。毫无捏饰。原不必徒有参劾官员之名。而无添补足额之实。乃迁延数载。实效毫无。州县则姑容未参。仓库则虚悬未足。若再不力加整顿。何以符定制而儆官常。恩特亨额经朕简任陕甘总督。受恩甚深。责无旁贷。现已履任。著即认真稽查。设法清厘。俾仓库实贮无亏。吏治民风。蒸蒸日上。方为不负委任。将此谕令知之。　　

○又谕、裕谦奏、接奉廷寄。筹画驻劄地方一摺。览奏均悉。江浙两省。为海防关键。必应防守周密。以杜夷匪窜越。裕谦现已接受两江篆务。所有上海宝山各海口。谅经布置妥协。著酌量两省适中之地。在彼驻劄。易于策应。如遇浙省有应办事件。仍可驰往调度。裕谦赴浙时。即著程矞采至上海会同提督陈化成实力巡防。其镇海军营事务。著派刘韵珂、余步云办理。并著林则徐暂行协同筹办。傥浙江省垣有应办公事。刘韵珂回至省城。即著余步云与林则徐、周开麒、会商妥办。如有摺奏。林则徐毋庸列衔。总当和衷共济。严密防堵。江浙两省。声势联络。逆夷自不敢妄生觊觎。据奏浙江洋面。仍有一二夷船。忽隐忽现。著探明究系何项船只。现在是否尚在游奕。据实具奏。将此由四百里谕令知之。　　

○銮仪卫銮仪使高明德、年老休致。以广西右江镇总兵官满承绪、为銮仪使。　　

○辛亥。谕内阁、耆英等奏、兵丁等操演鸟枪。请示鼓励一摺。盛京前锋兵丁等、自上年秋令以来。演习鸟枪。均臻娴熟。著照所请。嗣后准其于每旗前锋内。择其枪箭出众者。拣选二名。作为委前锋校。赏戴金顶蓝翎。又盛京满洲蒙古汉军领催马甲。现于两季常操外。均各加添操演。并学习鸟枪。著准其于每旗再添设金顶委官二名。仍食原饷。以示鼓励而期振作。　　

○又谕、伊里布现已到京。著派睿亲王、庄亲王、惠亲王、定郡王、大学士军机大臣六部尚书会同刑部传讯。家人张禧、著交刑部归案审讯。　　

○以都察院左都御史恩桂、管咸安宫官学事。　　

○壬子。上诣绮春园问皇太后安。　　

○谕军机大臣等、寄谕浙江巡抚刘韵珂。前因御史许乃安奏、杭州居民。纷纷迁徙。山阴会稽等县。用印票索借民间银两等语。当降旨交该抚密查。兹据查明上年定海滋事。省垣民人。不无惊疑。旋即安静。并无纷纷迁徙之事。其山阴会稽二县。出有印票。实系郡城绅耆公请发给。以备劝捐防御经费。各该县权宜允准。设局办理。系因急图保卫起见。委无勒索侵蚀情弊。该御史所奏。著无庸议。至该绅耆等因城工未竣。仍求准其劝捐。自应俯顺舆情。以资保护。著照该抚所请、仍准该绅耆等妥为劝捐。总须出自乐输。毋稍勉强。俟城工完竣后。准由该抚奏请分别奖励。候朕施恩。将此谕令知之。　　

○癸丑。上诣大高殿行礼。　　

○还宫。　　

○孝慎皇后忌辰。遣官祭陵寝。　　

○靖逆将军奕山等奏、夷船攻击省城。督兵保护。幸尚无虞。而体察局势。难期久守。溯自夷船驶入省河。排列多艘。咽喉已为所扼。省城重地。为全省关系。稍有疏失。则各府州县匪徒。必致乘机蜂起。日夜焦思。万分无术。据守垛兵丁探报。城外夷人向城招手。似有所言。当差总兵段永福喝问。该夷目即免冠将兵仗投地。向城作礼。称不准贸易。货物不能流通。资本折耗。负欠无偿。祇求照前通商。并将历年商欠清还。即将兵船全数撤出虎门以外。复据居民及众洋商纷纷禀恳。臣等通盘筹画。虎门藩篱既失。内洋无所凭依。与其以全城百万生灵。与之争不可必得之数。似不若俯顺舆情。以保危城。是以公同商酌。派署广州府知府余保纯妥为查办。暂准其与各国一体贸易。先苏民困。俟夷船退出。汉奸解散之后。先从省河以及虎门各处要隘。磊塞河道。增筑炮台。添铸炮位。门户既固。如再鸱张。立杜通商。庶办理有所措手。谕军机大臣等、寄谕奕山等。朕谅汝等不得已之苦衷。准令通商。惟当严谕该夷目、立即将各兵船退出外洋。缴还炮台。仍须懔遵前定条例。祇准照常贸易。不准夹带违禁烟土。傥敢故违。断不宽恕。并著将军等会同该督抚悉心筹议。妥定章程。夷性叵测。仍当严密防范。不得稍有疏懈。俟夷船退后。迅将各炮台及防守要隘等处。赶紧修筑坚固。如＜?口英＞夷露有桀骜情形。仍当督兵剿灭。不得因已施恩。遂诸事任其需索。另片奏、城外居民房屋。多被焚烧。著祁＜?土贡＞、怡良、即派委妥员查明。妥为抚恤。将此由六百里加紧谕令知之。　　

○以夏至祭地于方泽。自是日始。斋戒三日。　　

大清宣宗效天府运立中体正至文圣武智勇仁慈俭勤孝敏成皇帝实录卷之三百五十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。五月。甲寅朔。命大学士穆彰阿、户部尚书祁寯藻、教习庶吉士。　　

○授一甲一名进士龙启瑞、为翰林院修撰。二名进士龚宝莲、三名进士胡家玉、为翰林院编修。　　

○予福建出洋落水受伤把总王玉辂、兵丁叶上春等四十二名赏恤如例。　　

○续拨山东海防经费银十万两。从巡抚托浑布请也。　　

○乙卯。户部议准、江西巡抚钱宝琛疏报、鄱阳县开垦洲地九顷八十二亩有奇。照例升科。从之。　　

○丙辰。夏至。祭地于方泽。上亲诣行礼。　　

○孝诚仁皇后忌辰。遣官祭景陵。　　

○幸圆明园。　　

○诣绮春园问皇太后安。　　

○谕军机大臣等、本日据刘韵珂驰奏、浙洋尚有夷船游奕。加意堵御一摺。据奏宁海县报、大佛头外洋有夷船二只。象山县东屿外洋有夷船一只。又宁海县报、大佛头外洋添夷船一只。并接粤咨。闻有夷船往浙之谣。复接闽咨。有夷船一只。从古雷外洋自南驶北。后随小船六只。并渔船目睹小船载有黑夷。又诏安县报、有二桅夹板夷船多只。从西南驶由畬洲外洋向东北而去。南澳镇报、有三桅夷船二只。二桅夷船二只。由西南外洋驶往东北。同安县报、在厦门大担门外洋。有二桅夷船一只。自南向东北开去。又有三桅夷船一只。由南向北。并闻＜?口英＞夷因浙省拏获白夷正法。欲来浙江报复。现已会同余步云分饬在防文武。乘其未至。倍加防范等语。览奏均悉。逆夷踪迹诡秘。粤省既称夷船来浙。闽省又称夷船北驶。自不容以浙洋未报夷船连樯而至。稍疏防备。所奏接筑炮台演放炮位。拨解枪杆各事宜。著照所议妥为办理。裕谦著驰往浙江。或驻劄嘉兴。或径赴镇海。该大臣酌量情形。自行妥办。并著程矞采、陈化成、海龄、长喜、于所属沿海各要隘。勤加哨探。密为筹备。务使各处有备无患。逆夷无隙可乘。再据奏小船潜载黑夷。难保不图滋扰。并著该大臣等先事豫筹。如有夷船驶入内洋。度量炮力能及。即行奋力轰击。以褫逆魄。其奉天直隶山东各海口。已谕知耆英等一体防备矣。将此由六百里各谕令知之。　　

○又谕、本日刘韵珂驰奏、浙洋尚有夷船游奕。加意堵御一摺。据称接准粤省咨会、有夷船往浙之语。复叠据闽省禀报、夷船多只。自南驶北。浙省各海口。现在严为筹备等语。逆夷踪迹诡秘。外洋既有北驶船只。且以小船潜载黑夷。更难保非别图滋扰。各省海口。均应一律严防。著耆英、讷尔经额、托浑布、各饬所属加意巡探。严密防备。傥有夷船驶至近岸。务当极力堵御。相机攻剿。固不可稍涉张皇。亦不可少形疏懈。是为至要。将此各谕令知之。　　

○命宁夏将军特依顺来京。以齐齐哈尔副都统舒伦保、为宁夏将军。调广州汉军副都统英隆、为齐齐哈尔副都统。　　

○修山东运河、泇河、捕河、上河、泉河、堤闸。从河道总督文冲请也。　　

○戊午。谕内阁、嗣后新进士朝考阅卷。著照覆试之例。拟定一二三等进呈。　　

○调正黄旗蒙古副都统国勒铭阿、为广州汉军副都统。　　

