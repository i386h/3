<!-- { "loadSidebar": true } -->
○己丑。以举行仲春经筵。遣官告祭奉先殿。传心殿。上御文华殿经筵。直讲官文孚、汤金钊、进讲论语居敬而行简以临其民。讲毕。上宣御论曰。圣人南面而听天下。其精神足以临万方。而治具毕张。风俗丕变。要必有择之至精。操之至约者。昔仲弓谓居敬而行简。以临春民。旨哉斯言乎。夫天下之大。六合之众。而一人临之。洁齐相见。非敬不为功。恭己无为。非简亦不为用。其深居端拱也。有严有翼。倍懔乎纠虔抑畏之思。其推行尽利也。从俗从宜。胥泯乎纤悉烦苛之习修已以敬。而后能临下以简。诚无取高言清净。与徒事纷更为也。尧舜禹汤以来。精一绍其传缉熙懋其学。帝王主敬之心法实为古今不易之治法。斯时之民。作其矜庄。不生侮慢之念。乐其坦易。各安淳朴之天。岂非敬以胜怠简以御繁。使民知所向化哉。书之言敬也曰作所。易之言简也曰易从。古所称聪明睿智足以有临者。道固然欤。直讲官耆英。王宗诚进讲易经几事不密则害成是以君子慎密而不出也。讲毕。上宣御论曰。为治不在多方。郅隆之世上有圣哲之各。下有贤能之臣。往往治功已布。而未尝明示其由。治象已成。而莫能仰窥其故。所谓默而成之。不言而信也。彼轻易其言者。不先审之于心。而遽宣之于口欲与之图厥政也。盖亦难矣。夫子系易。于节之初爻。要于几事必密。试申论之。今夫政治之得矣。不验于事之既成。而徵于几之将发。动而未形。有无之间者。几也。几微故幽。圣人之所慎也。古者君臣一德。上下共功。虑周四海。而不必有显赫之施。制定百年。而不见其经营之迹。诚密之至。慎之至也。不密则朕兆方萌。而揣摩逢合者。遂进而扰之。不密则机缄偶启。而乘闲抵隙者。且从而败之。患害之兴。有不可胜言者。几者动之微。吉之先见者也。可无慎乎。君子知其如是。是以藏密之学。归于洗心宥密之功。根于基命如纶如綍。慎之于发号施令之先。嘉谋嘉猷。慎之于入告陈谟之顷。泽以节水之出入。户以节人之出入。言之不出。与户庭之不出。其事同。其理一也。慎斯术也以往。其无所失矣。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○诣绮春园问皇太后安。　　

○庚寅。孝淑睿皇后忌辰。遣官祭昌陵。　　

○谕内阁、京师西直门至圆明园及阜成门等处石道工程。前经派员分段承修。于上年工竣验收。昨朕经过海淀迤北栅栏至恩慕寺一带石道。见有折断数块。此项工程。甫经修整完竣。且前此降旨、责成步军统领衙门派员稽查。于灰浆未老时。不准车马践踏。是尚无大车碾压。何至遽行折断。显系承办之员。不能认真经理。致有草率偷减之弊。著派禧恩、穆彰阿、敬徵、亲往履勘。将石块起出查看因何折损情形。据实具奏。责令承办之员。赶紧赔修完固。此外石工。亦难保无折断之处。并著禧恩等逐段详查。一并具奏。　　

○又谕、前据御史梁萼涵参奏、山东海阳县知县张兆祥、信用门丁骫法诈赃各款。复据讷尔经额参奏。当将该县张兆祥革职。交王鼎经过山东省时提讯。兹据审明具奏。已革海阳县知县张兆祥、借用铺户银两。又于伊母生日。收受绅衿铺户银物。已属不知检束。且于在省候补时。曾藉程四供给。到任后派充门丁。该革员审理词讼。不知慎密。又滥加责押。以致门丁乘机指撞。所办案情错谬。是非倒置。实属任性妄为。若仅予褫革。不足示惩。兆祥著发往军台效力赎罪。虽据供亲老丁单。不准查办。登州府知府英文。失于查察。提审案件。不即平反。著交部议处。　　

○以故喀尔喀扎萨克辅国公桑都布敏珠尔子达锡多尔济、袭爵。　　

○辛卯。春分朝日于东郊。遣豫亲王裕全行礼。　　

○谕内阁、朕此次恭谒西陵。启銮后。著派定亲王奕绍、大学士托津、卢荫溥、协办大学士尚书富俊、留京办事。　　

○又谕、那彦成奏、撤回吉林、黑龙江官兵。到京后。请改为间。二日行走等语。此项撤回官兵前经兵部奏准、间一日自京起程。自应遵照办理。傥沿途车马。间有轮转不及之时。准其暂为停住。该督请改为间二日自京起程之处。著不准行。　　

○以督办赈务出力。予直隶道员徐寅第等议叙有差。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、长龄奏、查访逆回起根由。此次逆回滋事。前次叠经降旨令该将军查明起衅根由。递实具奏。不准含混。兹据奏行抵阿克苏后。询据布噜特比等佥称。霍罕安集延逆贼入卡滋事。由于抄没货物。驱逐出卡。以致怀恨勾结与沿途所访与论相符。复据各城咨覆。均与传讯各供无异是起衅根由。显系驱逐安集延、查抄家财、断离眷口、禁止茶叶大黄所致。那彦成上届系特奉谕旨。前往办理善后事宜。乃不能体察情形。筹画妥善。行之未及二年。又有逆回滋扰之事。误国肇衅。罪有攸归。著先行革去太子太保衔。拔去双眼花翎。并革去紫缰。交部严加议处。伊子容照、著逐出乾清门并革退理藩院右侍郎。镶白旗军统领。正黄旗蒙古副都统。国史馆清文总校。著赏给三等侍卫在大门上行走。　　

○谕军机大臣等、据长龄奏、查访逆回滋事起衅根由。并扎隆可摺内各款。根究案证供词。及查办一切事宜览奏均悉。扎隆阿前参伊萨克勾结内应一事。叠经降旨将入证解赴阿克苏。交长龄审办。该将军自应在阿克苏将此案审明奏结。无所用其推诿。现据奏称、仅止伊在阿克苏定谳。不但耽延时日。且恐无以折服扎隆阿之心。请将伊萨克全案解京。钦派大臣审办。试思长龄非朕派之扬威将军乎。朕派该将军前往回疆。总统一切事宜推心置腹。信任甚专该将军何必心怀蒂芥。稍避嫌疑惟当一秉大公。遵旨审办。不可稍有不实不尽之处。据奏将经手事件清厘后。即于正月十七日起程。前经降旨令该将军俟此案奏结后。再赴喀什噶尔。将现在应办剿抚事宜。及善后章程。定议具奏。奉有谕旨令该将军回京。再行起程。不可因前此业经降旨准令该将军来京瞻觐。遽行起程。该将军接奉此旨。自已折回。如尚未折回。无论行抵何处。接到此旨。断不准来京。即著迅速回至阿克苏。此时伊萨克谅已解到。其已经起解进京之富隆阿等。著飞咨截回阿克苏。长龄即提集一干人证。秉公严究确情。如扎隆阿供词狡展。即遵前旨。将其拏问。至该将军奏、据富隆阿、吉林布、供称前年十二月二十日夜间。汉南蓝翎马兵冯敏、向副将赖允贵密报。有兵民聚众抢夺粮饷局巴杂尔之信。赖允贵即派兵摉获一百余名。当将起意六人正法。次日巳刻始开城门一节。又安集延曾跪求通商。并沥陈入卡缘由一节。均未据扎隆阿具奏。著长龄将此二节向扎隆阿详加严究。彼时何以隐匿不奏。令其据实供吐。毋任狡展。该将军审明定拟具奏后。即遵旨驰赴喀什噶尔。督同哈哴阿、杨芳。将应剿应抚事宜。急为筹定后。再将善后章程。详晰定议具奏。该将军俟接奉准令回京之旨。方准起程回京。至该将军查明此次逆回入卡起衅根由。系由驱逐安集延出卡、断离眷口、抄没茶叶大黄所致。那彦成办理不善。其咎甚重。已另降谕旨将那彦成革去太子太保衔。拔去双眼花翎。并革去紫缰。交部严加议处矣。该将军所奏交查各件。已移交参赞查办。此皆该将军应办之事。不当移交参赞。实系该将军之误处。总当任劳任怨。督同该参赞等悉心妥筹。俾边务永绥。以副倚任。所有侍卫巴清德、舒淩阿齐克唐阿、均著留营差委。俟善后事竣。再行随同长龄回京。潼商道庆禄、著即饬令回任。又据奏、叶尔羌四品伯克玉素普、五品伯克爱散、遇贼被捦。殉节捐躯。请以五品顶翎承袭之处。著该将军行知壁昌等。令其查明该伯克等有无子嗣。或令近支承袭。自行奏办。将此由六百里加紧谕令知之。　　

○以派赴喀什噶尔军营摉捕出力。赏伊犁民勇民遣银。并释回遣犯二千名。　　

○癸巳。遣官祭关帝庙。　　

○命御前侍卫奕纪、乾清门侍卫倭什讷。刑部左侍郎贵庆、恭诣西陵查看红桩。　　

○调盛京刑部侍郎惠显。为理藩院右侍郎。兼正黄旗蒙古副都统。以贵州布政使鄂顺安、为盛京刑部侍郎。　　

○以正白旗满洲副都统安福、为镶白旗护军统领。未到京前。以镶白旗蒙古副都统阔淩阿署理。　　

○以兵部左侍郎博启图为国史馆清文总校官。　　

○命三等侍卫容照、在粘杆处当差。　　

○调福建布政使孔昭虔、为贵州布政使以福建按察使惠吉、为布政使。湖北荆宜施道光聪谐。为福建按察使。　　

○云南鹤丽镇总兵官福隆阿、因病解任。以甘肃中卫协副将马金魁、为鹤丽镇总兵官。　　

○免云南铜厂民欠无著工本银。　　

○甲午。孝康章皇后忌辰。遣官祭孝陵。　　

○谕内阁、陶澍奏、恭缴盐政养廉。裁减浮费一摺。所奏甚是。两淮盐政每年额支养廉银五千两。向在杂款应银项下动支。现在盐务改归总督管理。其应支总督养廉。优厚足敷办公。所有盐政应支养廉银两。著归入节省项下。解交户部充用。至盐政衙门浮费较多。除缉私赏号、及经书人等工食。均裁减四成。巡捕匠作等项。全行裁汰。此外执事人役。应需辛工纸张饭食。分别裁并酌留。统计前后裁减每年费用银十六万两有零。其外支浮费。及运司衙门滥支各项。俱著查明一并删减。该督务当随时整顿。以节浮费而畅引销。　　

○谕军机大臣等、陶澍奏、盐政衙门。每年春秋应进陵贡。请改归苏州、江宁、两处织造置备恭进等语。两淮盐政衙门。每年应办贡品内春秋陵贡。系随时备办。据陶澍奏、该督职任三江。时有出省事件。恐得信较迟。途中难以赶办。请改归织造办理。所奏亦是。惟此项贡品。向系两淮盐政备办。苏州、江宁、两处织造均未承办。现在该处盐政。业经改归总督管理。所有此项贡品。仍著该督照旧置备呈进。毋庸令织造办理。将此谕令知之。　　

○引见内务府保送京察一等人员。得旨、此次内务府三院等处京察一等圈出人员。著各该堂官再行出具切实考语。带领引见。圈出之主事全福、存棻、库掌祥庆、吉成、委署库掌常庆、笔帖式曾维、景昌、官隆、嘉乐、吉忠、苏勒芳阿、景泰、八稳、苑丞衍秀、苑副明文、著交吏部记名。照例选用。所有一等官员笔帖式达他等、俱著准其一等加一级。　　

