<!-- { "loadSidebar": true } -->
○谕内阁、前据鸿胪寺少卿张秉德奏、钱宝琛以朱建溪调补庐陵县知县。先经裕谦以该员惰销盐斤。奏请摘去顶带。该抚奏调知县。自应与该署督札商。而属员惰销盐斤。又岂毫无闻见等语。当降旨著裕谦、钱宝琛、各自具摺明白回奏。兹据裕谦、钱宝琛、先后奏称、朱建溪缺销盐引。先据该管盐法道详称缺销九分以上。是以该署督照例奏参。嗣后该司道等会详。因漏缴水程。以致销数不符。实止缺销六分以上。例免参处。详请奏明更正。其时该署督赴宝山督办防堵事宜。往返札商。恐致稽迟时日。该抚因拣调止有一月限期。势难悬待。照例会衔具奏。一面备文咨会。是裕谦奏参。在未经更正之先。钱宝琛奏调。在续详更正之后。均无不合。张秉德所奏。著无庸议。　　

○又谕、本日巴清德奏、愿赴广东投效军营等语。国家遇有军兴事件。满洲臣仆。自应奋勉。惟巴清德现充御前侍卫。又兼引马大臣。差使最为紧要。如果军营需人。朕岂忘汝。且奕山等未经起程以前。伊并未奏请。兹遽行奏请随往。殊属冒昧。巴清德著传旨申饬。　　

○谕军机大臣等、本日据朱树奏、盐城营及海州陆路营。各管有海口二处。东海营有海口六处。现于额巡兵丁之外。增添数目。实力巡防等语。该二营本系漕督所属。自应督饬兵弁。认真巡查。惟伊里布统辖两江。凡各海口地方。均须豫为布置。严密稽察。毋令逆夷阑入。转瞬南风司令。难保该夷船不沿边滋扰。著伊里布会同朱树督率将弁兵丁。分布要隘。梭织哨探。见有夷船踪迹。度其相距远近。足以相及。即行开放枪炮。并力攻击。若夷船毫无踪影。每日施放枪炮。空糜火药。成何事体。经此次训谕之后。傥防堵不力。将来有夷匪窜入。惟伊里布等是问。恐不能当此重咎也。懔之。将此各谕令知之。　　

○乙卯。孝仪纯皇后忌辰。遣官祭裕陵。　　

○上诣大高殿行礼。　　

○还宫。　　

○谕军机大臣等、前据给事中朱成烈奏、安南轧船。足资海防。当降旨交梁章钜查奏。兹据奏称、轧船实利海防。＜?口英＞夷见即胆落。林则徐在任时。仿照制造数只等语。逆夷所恃船坚炮利。惟能仰击平击。不能近击俯击。轧船专击船底。可备火攻之策。广东既经仿照制造。是轧船之制。已得其详。著奕山、隆文、杨芳、祁＜?土贡＞、于到粤后。访察情形。如果利于攻击。应即多为制造。以期利用。至如何多方筹备。尽力剿逐之处。总须商酌周妥。是为至要。梁章钜原摺著钞给阅看。将此各谕令知之。　　

○修山东单、利津、二县护城堤坝。从巡抚托浑布请也。　　

○以祭社稷坛。自是日始。斋戒三日。　　

大清宣宗效天府运立中体正至文圣武智勇仁慈俭勤孝敏成皇帝实录卷之三百四十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。二月。丙辰朔。命户部拨银一百万两。解交江西藩库。豫备军需。　　

○丁巳。祭先师孔子。遣大学士穆彰阿行礼。　　

○江西巡抚钱宝琛奏、遵旨酌拨铜斤。派员押运于佛山镇境内设厂兴铸。就近购买应用物件。一经铸成。陆续由水路运赴粤省。以备运营调用。得旨、妥速办理。　　

○戊午。大社。大稷。上亲诣行礼。　　

○遣官祭文昌帝君庙。　　

○谕内阁、四公主、著指配奈曼王阿宛都瓦第扎布之子头等台吉德木楚克扎布。授为固伦额驸。所有派出偕老大臣。选择吉期。下嫁事宜。著内务府大臣照例办理。　　

○云贵总督桂良奏、遵查缅甸国王因病久废。让与伊弟孟坑即孟萨鸦布低接袭。现在夷情安帖。边境肃清。报闻。　　

○己未。以举行仲春经筵。遣官告祭奉先殿。传心殿。上御文华殿经筵。直讲官裕诚、卓秉恬、进讲孟子君子以仁存心以礼存心。讲毕。上宣御论曰。君子体仁足以长人。嘉会足以合礼。君子之所行。未有不以仁与礼为先务也。然显之见诸施行。而微之实基诸宥密。则存心其尤要矣。夫仁为心之德。博施济众。有不能尽之事。而民胞物与。有不容已之怀。礼为心之制。威仪度数。有由外饰之文。而恭敬撙节。有由中出之实。其在下者。以仁为宅。以礼为门。所以扩立达之量。而严践履之闲者。其功固不可阙矣。在上之君子。为亿兆所托命。尤必极乎各正保合之量。而于方寸召祥和。为臣庶所归依。尤必浑乎众寡小大之形。而于轨物端表率。而又非以姑息为仁。致饰为礼也。有时威克厥爱。而春温济以秋肃。无非出自慈祥。有时至敬无文。而崇实所以黜华。要必衷诸庄正。虞书之言好生。言祗敬。周书之言怀保言懿恭。胥是道也。直讲官恩桂、许乃普、进讲易经理财正辞禁民为非曰义。讲毕。上宣御论曰。天以大生覆万物。地以广生载万物。人君中处其间。有辅相裁成之道。裕衣食以养民之身家。即崇政教以范民之心性。于是农桑树畜之经。礼义廉耻之训。条教号令之事兴焉。皆所以体天地生物之仁。而成利物之义也。盖天下之财。天下之民不能自为生也。惟在上者有以理之。易田畴而薄税敛。所以开其源也。敦俭朴而黜纷华。所以节其流也。如是则财理矣。而犹恐民趋利而有争心也。为之殊贵贱以别尊卑。明取予以兴廉让辨名实以昭忠信。如是则辞正矣。而犹恐民纵欲而不知检也。为之颁宪典以整齐其风俗。申禁令以警动其耳目。致刑罚以畏惕其神明。而后民咸不敢为非。享安平康乐之风。而遵正直荡平之路。若此者何也。义也。仁民之德。见之于措正施行者也。虞书有之。六府之言惟修。理财之谓也。三事之言正德。正辞之谓也。戒之用休。董之用威。则禁民为非之谓也。岂非守位者之要道哉。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○诣绮春园问皇太后安。　　

○谕内阁、裕谦奏、江南江西应行引见武职。请暂缓给咨一摺。著照所请、所有江南江西应行引见武职。俱著暂缓送部。统俟防堵事竣。再行考验给咨。内有升任他省之员。并著免开升缺。其已经赴部。尚未南回者。著该部速饬回营以资差遣。　　

○修山东运河等六厅闸桥堤坝各工。从河道总督文冲请也。　　

○庚申。谕内阁、前因逆夷占据定海。特命伊里布为钦差大臣。相机筹办。并因该逆自浙回粤。日肆猖獗。屡经降旨令伊里布迅速进兵。不必俟广东知会。即行攻剿。乃伊里布不遵谕旨。惟知顺从琦善。屡次奏报。始以兵炮未集。藉词缓攻。继以接得缴还定海之札。即信以为实。已有旨令折回本任。命裕谦驰赴浙江。作为钦差大臣。会同提督余步云、迅速剿办。伊里布未回任以前。所有两江总督、著程矞采暂行兼护矣。本日据裕谦驰奏、逆夷未受惩创。饬兵仍行前进一摺。所奏均是。逆夷攻据定海之后。奸淫抢夺。荼毒生灵。凡我士民。自必志切同仇。人思敌忾。裕谦此次赴浙。以顺讨逆。以主逐客。以众击寡。必当一鼓作气。聚而歼旃。朕伫望该大臣迅奏肤功。懋膺上赏。断不可因该逆现有缴还定海之说。稍有迟回。又堕逆夷诡计。而蹈琦善伊里布辜恩误事之故辙。懔之。至伊里布身膺特简。叠次催令进兵。并不遵旨剿办。株守数月。观望迁延。甚属畏葸不堪。伊里布著交部严加议处。　　

○谕军机大臣等、本日据裕谦驰奏、夷情叵测。寿春镇标官兵。仍饬前进一摺。逆夷反覆无常。缴还定海之说。本不足信。现因伊里布无能。惟琦善之言是听。以致迁延误事。业经降旨交部严议矣。裕谦经朕特简。前往督办。务即设法进兵。歼除丑类。定海即使缴出。官弁因之伤亡。人民受其荼毒。思之实堪痛恨。岂可复为所惑。至香港一层。系琦善代逆恳求。朕断不准其通商。该大臣惟当一意剿办。务使片帆不返。毋得存一通商之见。稍事游移。再寿春镇官兵将到军营。著即催令前进。其湖广官兵。前据伊里布奏撤。曾谕知该大臣催令前进。不可中止。现据奏称。该省官兵程途遥远。本属缓不济急。自可毋庸再调等语。现在浙江兵力。自己足敷调遣。惟粤省既已大张挞伐。难保该逆船只。不复窜回定海。将来进剿时。兵力设有未敷。所有前调楚省官兵。著即一面檄调接应。一面奏闻。该大臣身受国恩。总当相机妥办。伫盼捷音。无负朕望。将此由六百里谕令知之。　　

○钦差大臣江苏巡抚裕谦奏、接准钦差大臣伊里布镇海军营发来咨文。内称粤省夷务。查办完竣。现饬缴还定海。所有前调之皖楚等省官兵。已奏明撤退。得旨、无能误国。不遵朕旨。惟知顺从琦善。盖自有肺肠。无福承受朕恩也。又奏、若将已调及将到军营官兵。全行撤退。设该夷再有反覆。更属不成事体。批、汝必不知其底蕴。通商香港之说。并非朕允其所请。琦善之罪大矣。又奏、饬知将到军营之寿春镇官兵一千二百名。仍行前进。又咨会江宁将军挑选八旗精兵三百名。备带擡炮。驰赴浙江。以备调遣。又批、伫望功成受赏。渴盼捷音之至。勉益加勉。又奏、现将上海之徐州镇标兵六百名。并续调该标兵四百名。带赴浙江。其上海地方。已催令前此奏明先调之漕河两标兵六百名。迅速前来防守。报可。　　

○引见考取内阁中书。得旨、邵懿辰、吴福年、陈启迈、马振衢、许诵恒、陈洪猷、陈介祺、龙启瑞、张本先、吴捧纶、袁绩懋、何慎修、何栻、潘曾绶、周德祚、张炳、彭嘉炯、沈维翰、钮福厚、徐棻、焦祐瀛、冯琛、程绎藩、刘锋试、张鼎辅、孙鼎臣、黄桐勋、张荣组、俱著记名以内阁中书用。　　

