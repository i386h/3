<!-- { "loadSidebar": true } -->
○辛巳。遣官祭关帝庙。　　

○谕内阁、阮元等奏、借款发商生息。以资缉捕经费一摺。广西省近多抢劫拜会之案。节经议设水陆缉捕章程。并筹捐经费。奏拨津贴。现据该督等体察地方情形。仍恐捕费日久支绌。著照所请、准其于广西藩库贮存空缺养廉款内、借动银十五万两。以五万两、发交广西省典商、领运生息。自发典之日起。以二十年为限。按年一分生息。每年息银五千两。以二千五百两、归还原本。以二千五百两、留存办公。俟限满归还原本。即将发商银五万两、永远生息。其余借动银十万两、著解赴广东。交该运司发商生息。援照长芦成案。加利缴银二十万两。以发商之日起。作十五年均匀交纳。每年本息带缴银一万三千三百三十三两零。由该运司解交广西。亦以一半归还原本。以一半为捕费支用。其每年提还本银。著该督等报部查核。所收息银。饬令该藩司随时动支。于年底造册、报明督抚衙门存案。毋庸报部核销。该部知道。　　

○又谕、杨懋恬奏、筹借银款。供支耗羡一摺。湖北省文职养廉、及例支杂款。向系在各属耗羡、并田房商膏关税盈余、两淮运司匣费各银两内、动支发给。兹据该抚查明、两淮应解银两。业经奏明分限带徵。其该省耗羡钱粮。已分别豁免缓带。本年各官养廉。无项支给。著照所请、准于萧姓生息等款内、共借拨银二万四千两。以备支放。俟耗羡完解充裕。即行归款。该部知道。　　

○江苏织造延隆、奏报关税事宜。得旨、嗣后认真经理。严查积弊。所议毋庸添设口岸之处。甚有识见。　　

○壬午。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○叶尔羌办事大臣穆通阿年老。命来京。以塔尔巴哈台参赞大臣特依顺保、为叶尔羌办事大臣。委散秩大臣哈齐香阿、为塔尔巴哈台参赞大臣。　　

○命西宁办事大臣武隆阿来京。以内阁学士松廷、为西宁办事大臣。　　

○命英吉沙尔领队大臣德通来京。赏伊犁领队大臣色普徵额、三等侍卫。为英吉沙尔领队大臣。以乾清门头等侍卫祥云保、为伊犁领队大臣。　　

○以方泽大祀。渥沛甘霖。予在坛执事及随从官员等纪录赏赉有差。　　

○癸未。以江苏淮安、徐州、海、三府州距省窎远。命嗣后秋审及遣军流徒人犯。由各该巡道就近审勘。限期处分。照臬司例。从协办大学士总督孙玉庭请也。　　

○甲申。谕内阁、琦善奏、山东省各官养廉。向系州县自行留支。因有摊廉津贴之款。先在司库垫发。各州县视为捐款。延不完解。现查明捐廉各款。有减无增。而库项久悬。亟须量为变通。著照所请、自道光三年秋季为始。将州县养廉、暂行解司。按季给领。俾随时扣收垫项。仍责成藩司确查、先尽本任扣拨。各清各款。毋任含混及藉端克扣。其从前未完银两。并著严行追缴。俟扣收清楚。再行奏归州县留支。以重库项。　　

○又谕、候补县丞常庆、在内务府衙门呈控上驷院办事官员舞弊各款。著交刑部审办。上驷院郎中景星、员外郎海保、俱著解任。听候刑部传讯。至所控广储司银库库使福安、冒领孀妇钱粮。著将福安革去库使。一并交刑部审明定拟具奏。其失察冒领钱粮之该管各官。著刑部拟结后。移交兵部查取职名。照例分别议处。　　

○直隶总督蒋攸铦、奏报保定各属得雨。得旨、览奏欣慰。京中亦于十四五两日。连获甘霖。入土深透。朕曷胜感悦。　　

○命上年年班曾经陛见之宁古塔副都统和福、本年不必来京。准轮应年班之三姓副都统扎塔木保、阿勒楚喀副都统穆腾额、来京。　　

○候补内阁学士莫晋、因病乞假回籍。允之。　　

○旌表守正捐躯浙江海盐县民许幅老妻张氏。　　

○修顺天府大兴宛平二县忠义忠孝节孝节义等祠。从总督蒋攸铦请也。　　

○乙酉。皇后千秋节。宫内行礼如仪。在外公主、福晋、命妇、进内行礼。停止筵宴。　　

○丙戌。谕内阁、户部奏、请饬催各省节年未完杂税银两。分别开单呈览。朕详加披阅。除盛京、山西、湖南、浙江、四川、陕西、贵州等省。年清年款。甘肃、云南、两省未完银两。为数无多。由该部随案咨催外。所有直隶、山东、河南、江苏、安徽、江西、福建、湖北、广东、广西等省。节年积欠银两。自道光元年奏催后。尚未完银一百八十三万四千一百二十二两零。嘉庆二十五年、并道光元年、复有未完银四十八万一千六百二十三两零。各省杂税银两。向系随同地丁钱粮奏销。自应尽收尽解。乃各该省历年积欠。竟至数十万两之多。地方官恃无展参处分。任意迟玩。延不报解。其中显有亏那情弊。著各该督抚、即饬各藩司、查照户部单开未完银数。勒限六个月。严提解司报拨。无任宕延。此项杂税钱粮。向无未完处分。以致日久延玩。著该部核议章程。通行各省。遵照办理。其道光元年奏催以后。逾限不完。及提解不力各员。即著查取职名。分别送部核议。　　

○又谕、给事中清安等奏、整饬关务以澄弊源一摺。各关正额盈余。例有常数。近年徵收亏短。缘积弊未能悉除。凡关津市镇地方。往往有恶棍把持。蠹役盘踞。及牙行铺户人等相缘为奸。包揽商贾。串嘱在关家人书吏。以重报轻。以多报少。通同掩饰。渔利分肥。甚至纳贿私放。偷漏隐匿。皆所不免。嗣后各关务须实力整顿。访惩奸蠹包揽等弊。严行约束家人书吏。毋得稍有徇纵。俾榷务胥归核实。以裕课项至奏请四川夔炉二关、湖北武昌厂、广西浔梧二厂、查照各关事例。赴科领取季簿一节。事涉纷更。徒滋扰累。日久仍归有名无实。所奏著不准行。　　

○又谕、萨秉阿奏、请拨项生息。赏给旗籍举人会试、及引见员弁盘费等语。福建距京遥远驻防八旗满洲汉军文武举人进京会试。资斧维艰。加恩著照所请、准其于闽海关库贮平余罚科截旷三项闲款存银内、拨银一万两。发商一分生息。遇会试之年。每名除照例由藩司给水脚银三十余两外。加赏银四十两。其各旗骁骑校、笔帖式、领催、前锋、进京引见各员弁。向无官给盘费。亦著加恩在前项息银内、每名赏给银四十两。以示体恤。该将军即于奉旨之日将前项银两。发商生息。按季解交该衙门右司银库。分别发给。年终造册报部核销。该部知道。　　

○又谕、萨秉阿奏、筹款添给孤寡养赡银两一摺。福州驻防八旗、满洲汉军养赡孤寡。节经该省将军奏定章程。共银四千七百二十两零。按月发给。其不敷银三百两零。即于积存养赡余项内垫给。立法已为周备。如该将军所奏、将闽海关库贮关税平余、及漏税罚料书役等赡工截旷三款银两、每年留关充用外。尽数赏给孤寡。此项银两。虽系闲款。然积至数年。有二三万两。尚当发司充饷。傥尽数赏给。设有应行动用之项。转无存款可支。其原报小口十六岁以上之孤寡子女。将次婚嫁成丁即可挑差养赡。正不必改报大口。始资度日。至大口每月给银八钱。小口四钱。相沿已久。若纷纷奏请添给。国家经费有常。岂能格外增加。以致日久支绌。该将军惟当训以节俭。俾各孤寡生计充裕。毋庸遽议更张。徒滋縻费也。　　

○以散秩大臣西喇布、为守护昌陵领侍卫内大臣。　　

○喀喇沁王正盟长满珠巴咱尔、因病赏假。遣乾清门侍卫容安赍赏人薓五两。以副盟长公玛哈巴拉管正盟长事。　　

○丁亥。谕内阁、帅承瀛奏、新林塘外续办沟荡石闸各工完竣。并筹议岁修经费一摺。浙江萧山县新林塘外灶地。添开沟荡。建设闸坝塘工。现臻巩固。其老沙石闸、及马塘滚坝。无庸拘执前议。再行改建。至该处工程。恐日久不免沙淤水积。兹据灶牧二地绅民等、援照成案。请捐岁修经费。著准其按亩捐输。自道光三年为始。由该县场按年分徵存贮。遇有坍损淤塞。即由各该处绅民、随时请领挑修。毋许假手胥吏。致滋浮冒。工竣令该县场据实验报。所有现办各工、及将来岁修支用。俱著毋庸造册报销。该部知道。　　

○又谕、阮元等奏参、伴送暹罗贡使委员。在途买带幼孩。请革审一摺。前署高廉道事候补知府百顺、雷州府知府王文苑、陆路提标前营游击文泰、俱著革职。交该督等提同家人通事人等、详细讯究。按律定拟具奏。　　

○以河南、广东、广西、四川、秋审后尾到部迟延各督抚、下部分别察议议处。　　

○以查办两浙私盐。始终不懈。予候补盐大使沈求诚、尽先补用。　　

○移四川太平厅驻城口。作为城口厅。定学额文武生各三名。廪增生各七名。仍改太平厅为太平县。以巴州所属锅团园等处地方隶之。定学额文武生各六名。廪增生各十五名。裁巴州文武生各一名。廪增生各二名。从总督陈若霖等请也。　　

○戊子。引见各衙门保送御史人员。得旨、程德润、钱仪吉、王若闳、徐学时、邹锡淳、万方雍、姚庆元、王世绂、著记名以御史用。　　

○己丑。上诣骑春园问皇太后安。　　

○谕内阁、向来图奸未成。刃伤本妇、及有服亲属。律例内并无治罪专条。兹据刑部酌拟条例请旨。嗣后图奸调奸妇女未成罪人。如拒伤本妇、并其夫与父母、及有服亲属。除至残废笃疾。罪在满徒以上者。无论金刃他物。俱照殴所捕人至折伤以上律、拟绞监候外。其但系刃伤。即照强奸刃伤绞罪上减一等。仍依棍徒生事行凶、扰害良人例、发极边足四千里安置。若伤非金刃。仍依罪人拒捕例、加本罪二等问拟。以示区别。该部即通行内外问刑衙门。一体遵照办理。并著纂入则例。　　

○以故扎哈沁公托克托巴图子车德布达什、袭爵。　　

○命钦天监择吉、兴修昭陵团城等工。　　

