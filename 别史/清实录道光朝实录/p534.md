<!-- { "loadSidebar": true } -->
○又谕、长清奏、请赶紧筹拨粮饷驼只。以资后路急需一摺。据称现在官兵起程进援。必须军行粮随。乌噜木齐拨运阿克苏军粮。接准来咨、虽有起运日期。至今总未运到。其驼脚一项。需用尤为浩繁。虽据成格奏称、该处已收阿克苏旋回驼一千七百只。分拨各城。第此项驼只。系南路各城商民贩货之驼。于军兴之前、旋回乌噜木齐。并非阿克苏所雇回子驼只。复准成格信称、该处拨给乌噜木齐征兵驮运军装驼一千余只。车一百五十辆。直运至阿克苏。令将此项车驼截留需用。查该官兵等既抵阿克苏。仍须驮运军装前进。不惟不能将此项车驼截留。如有疲乏。尤须另为筹换。俾得速进。该大臣已就地雇觅商民回子驼一千九百余只。车八十辆。马牛驴二千五百匹只。除拨给伊犁官兵驮载驼一千八百余只。马二百匹外。其余备应随营后路驮载粮料等项。脚力尚在不敷。若口内官兵前来。更属掣肘等语。现在军行粮饷脚力、需用甚亟。著成格即将所运军粮、照依上届成案办理。并遵前旨迅速拨解驼只前往。以资后路滚运。毋致贻误急需。将此由五百里谕令知之。　　

○以甘肃宁夏满洲营粮料不敷。命加买二万七千二十三石。　　

○缓徵甘肃皋兰、安定、会宁、贵德、碾伯、中卫、金、固原、宁夏、宁朔、灵、清水、泾、崇信、十四厅州县被雹被水被霜灾民本年额赋。并供办兵差之河、狄道、渭源、靖远、陇西、宁远、伏羌、通渭、岷、西和、洮州、平凉、静宁、隆德、华亭、盐茶、安化、宁、正宁、合水、环、抚彝、张掖、山丹、庄浪、武威、永昌、镇番、古浪、平番、平罗、循化、丹噶尔、巴燕戎格、西宁、大通、秦、秦安、礼、徽、两当、阶、文、成、灵台、镇原、肃、高台、安西、敦煌、玉门、五十二厅州县及东乐红水、陇西、庄浪、毛目县丞、花马池、西固、王子庄州同、沙泥、三岔州判所属九处积欠银粮。贷皋兰、金、宁远、安定、秦、秦安、清水、礼、徽、泾、镇原、十一州县贫民口粮银两有差。　　

○是月。署陕甘总督鄂山奏、此次安集延等逆回勾结侵犯。势同抢掠。一闻大兵云集。自必远窜卡外。四城立就廓清。惟四城卡伦开齐数十处。在在与布噜特相通。防守实难周密。窃虑兵到贼遁。兵撤贼来。万无重兵久戍、任其牵制之理。若大举深入。则安集延、布噜特等、不过犬羊之类。与西宁松潘番族相等。夷其族不足为武。得其地亦不能耕。又不值糜饷劳师。以国家有用之经费。用之于无益之荒陬。为今之计。莫若将喀什噶尔、英吉沙尔、叶尔羌、和阗等城。仿照各省土司之例。于各城阿奇木伯克中、择其世著忠勤。并力能约束回众者。令其分隶西四城。各守疆圉。该阿克木伯克、希图世守其地。自必勉力保护。以防外夷侵欺。而我兵可以以逸待劳。卡外逆回、庶无所逞其伎俩。得旨、大旨甚是。应细心商酌。未尽之意甚多。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百七十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。十一月。乙卯朔。谕军机大臣等、本日据步军统领衙门奏、广东香山县民人古俸坡等、呈控鲍仰聘率众持械。赴伊家抄抢。并用枪刀扎伤古聘坡、古凔坡、越日身死等情。此案据古俸坡等控称、道光八年十二月、有山场村民人鲍仰聘等、率领百余人。各持鸟枪器械。赴伊家抄抢银钱衣物。拆毁房屋。用枪刀扎伤伊堂兄古聘坡等十人。复将古聘坡、古沧坡、古亚六、古亚三、用毒药灌入。私行拷打。各受重伤。事通丁忧刑部山西司主事鲍俊等、押送冯县丞处。详明本县。古聘坡旋即因伤身死。古沧坡因伤毒毙命。去年伊与古焕道叠次上控。均批交本县。七月间鲍仰聘又率领鲍仁梃等。栏路用刀扎伤伊堂兄古清坡。抢去银两等物。并勾串主事鲍俊、倚恃熟识衙门。贿通吏役。以致案悬二载未结等语。古俸坡等所控鲍仰聘率众持械。将古聘坡、古沧坡、扎伤致毙。何以鲍仰聘串通刑部主事鲍俊、赴官嘱托。即不传审。如果属实。殊属大干法纪。著朱桂桢督同臬司程矞采、严审确情。如该主事实有干预公事、贿通吏役情弊。及该地方官听嘱偏袒。并不秉公究办。著一并据实严参。毋稍徇隐。将此谕知朱桂桢。并传谕程矞采知之。　　

○又谕、据玉麟奏、近日南路情形。檄催带拴各员进剿。并筹办粮石驼只事宜。此次伊犁官兵民勇四千五百名、驰抵阿克苏。军行迅速。皆由该将军调度有方。深堪嘉奖。惜容安坐拥重兵观望不前。置危城于度外。丧尽天良。朕之所恨者在此。已降旨将其革职拏问。留于阿克苏、交长清看守。据该将军奏称、容安因奉有折回伊犁之命。不敢前进。容安系九月十二日抵阿克苏。彼时尚未接奉饬回本任之旨。乃先据奏不敢冒昧前进。俟乌噜木齐等处官兵到时。酌留分拨乌什阿克苏防守。再行分队进剿。嗣又奏称哈丰阿、孝顺岱、于十月初六日带兵先赴和阗。察看情形。再行进发。试思和阗并无贼匪。以有用之兵。不径行叶尔羌大路。转于无贼之处绕路前行。似此调度乖方。畏葸无能。岂能胜统兵重任。朕早料其必误大事。是以叠降回任来京之旨。今据该将军奏、喀什噶尔、英吉沙尔、贼势尚单。盼望援兵甚亟。叶尔羌咨令拨兵二千名。由和阗草路前往。带兵人员。自应通盘筹画。乘此机宜。迅由大路直援叶尔羌。则已被围困之二城。自易救解。今迂道和阗绕赴叶尔羌。计到彼须在一月以后。万一西二城日久不能支持。贼众蚁聚东趋。恐哈丰阿等一队单军。未必即能得力。况乌什、阿克苏、安静如常。额尔古伦、贵成等、到阿克苏已逾匝月。该处现集之兵。不下万余人。何以多留防兵。坐糜粮饷。实属非计。该将军所见。悉协机宜。与朕意相符。万里同心。不谋而合。前此朕将玉麟简放伊犁将军。因其在军机大臣上行走有年。且谙悉回疆情形。是以畀此重任。兹览所奏。深惬朕怀。著发去人薓四两。赏给玉麟。俾资调摄。该将军当加意保养。长为国家宣力。渥受朕恩。以副厚望。至所称详察现时贼势。有三万兵力。已足剿办。或将续调之四川兵三千名。及杨遇春请添派之陕甘兵内。酌留暂停。作为备用。亦与朕所见相同。所有杨遇春请续调官兵。已于九月二十六日降旨、将西安等满洲营兵一千三百名、停其调派。其陕甘各营兵九千五百名。亦令折回原营。听候长龄酌量奏调。又于十月二十四日、谕令琦善将续调四川兵三千名、俱折回原营。听候谕旨。采买粮石一节。前于九月初十日降旨。令各归各城办理。并令长清、常格、萨迎阿等、于阿克苏附近各城。豫行采买。毋误兵食。此次各该处回众效顺急公。自宜妥为劝谕。断不可勉强苛派。致滋扰累。其驼只一项。业于九月十二二十等日。谕令成格等赶紧雇觅车驼。以供挽运。并按城均散。不得搀越过站。其内地应备驼只。曾于九月十四日、分饬山西陕西各该抚。照上届之例。赶紧筹办。旋据阿勒清阿等先后奏报。已经备齐。分起解往。以期源源接济。毋致有误军行。又另片奏、将伊犁废员分别差委等语。回疆地方。办理汉字文案者较少。自不能不酌量派调。惟将来事竣。断不准滥行渎请。妄冀恩施。将此由五百里谕令知之。　　

○予伊犁解送乌噜木齐牛马官员议叙。赏兵丁一月盐菜银。　　

○以河南安阳、临漳、武安、三县地震灾重。命发仓谷设厂煮赈。缓徵武陟县鹻荒地亩新旧额赋。　　

○丙辰。谕内阁、御史达镛奏、不入秋审人犯。办理留养。请饬详查以杜朦混一摺。向例问拟死罪以下等犯。若非常赦不原者。律准存留养亲。原系法外施仁。内外问刑衙门。均应详细查核。不容稍有冒捏。上年因广东省秋审人犯林一溃等、捏报留养。降旨通饬各督抚、督同臬司、于秋审时亲提研鞫。嗣后自不至仍前朦混假捏。惟此外尚有问拟绞罪、不入秋审。随案声请留养。及问拟军流徒罪留养各犯。若不严加查核。不惟邻族尸亲。多有贿嘱情弊。且恐地方官因案情未确。虑及招解翻供。藉此开脱增减。于全案虚实。关系非轻。若如该御史所奏。外省此等案件。该管上司因族邻人等向不申解。亦从不行提。一经地方官详报。即循例申转。有准无驳。殊非矜恤庶狱之意。著通谕各直省督抚、嗣后此项留养人犯。例由道府直隶州审转者。即责成该管道府直隶州、于解审时摘传紧要人证。再加研讯。必实系亲老丁单、及孀妇独子。取具切实供结。加结呈送。方准查办。不得稍涉颟顸。率行照转。俾昭详慎而杜冒捏。　　

○又谕、据御史达镛奏、宗人府带领引见工部宗室员外郎一缺。拟陪人员。系现任笔帖式候缺主事宗室焕试。该员未补本班。骤令拟陪。请旨饬查。又宗室应选主事。向以七缺为一班。该员于道光元年查办废员案内、以主事用。迄今十年。尚未到班。恐该衙门将该员应得之缺、遗漏于前。而以不应得之缺、迁就于后等语。著宗人府明白回奏。寻奏、焕诚补用主事。系五缺后选用班次。应此较各项五缺后到班人员、奉旨日期先后补用。今出工部宗室员外郎缺。系论俸推升之缺。是以照定例将该员论俸推升。惟衙门并未办有成案。咨查吏部。据覆称焕诚由副理事官因事降至后六品。以七品笔帖式借补。食六品俸。与六品人员。一体论俸升用。核与本部满洲之例相符。再该员奉旨以主事用。其笔帖式并未开缺。自应以借补笔帖式之日起。按俸次先后升用等语。因将俸次第二之食六品俸七品笔帖式焕诚拟陪。据实陈奏。报闻。　　

