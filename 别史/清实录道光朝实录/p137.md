<!-- { "loadSidebar": true } -->
○癸丑。上诣文庙行释奠礼。礼成。御彝伦堂。更衮服。亲临辟雍讲学。王、公、衍圣公、大学士、九卿、詹事、起居注官、入侍。至圣后裔、五经博士各氏后裔、及学官、进士、举人、荫生、贡监生等、圜桥肃立。上赐讲官坐。大学士长龄、曹振镛、进讲大学。欲修其身者先正其心。欲正其心者先诚其意。讲毕。上宣御论曰。圣人垂训后世。齐家治国平天下。胥平于一身。身也者。显扬垂裕表率之则也。有明德新民之责者。岂可忽哉。夫修身有道。不事外求。心为身之主宰。意乃心之发端。其理本应于一贯。其次第则有不可紊者。人君以一身上承尧舜禹汤之绪。下慰亿兆烝黎之望。万几至赜。一心应之。无偏无倚。始足以昭感化。然志壹则动气。气壹则动志。此皆意未能诚耳。意既未诚。欲心之正难。欲身之修尤难。必也敬以直内。虚以应物。去私克己。复见天心。无一息或懈。无一念或弛。持之以谨慎。养之以和平。纯一不已。渣滓不留。意与心无二致。而后绥猷建极。措正施行。正朝廷以正百官。正百官以正万民。未尝以修身示天下。而吾身之修。即莫不共揭于天下。所谓形端表正。动罔不宜。将见上行下效。咸有一德。治理蒸蒸日上。由是推而至于致知格物。而大学之功全矣。祭酒铁麟、彭邦畴、进讲书经。惟精惟一。允执厥中。讲毕。上宣御论曰。古圣人乘乾御宇。莫不以治平为先务。而先圣后贤。其揆则一。所谓揆者。传心之要也。唐虞之世。尧以执中传之舜。舜推广尧意。曰惟精、曰惟一、以授禹。后世帝王、咸以为准则焉。盖存心出治之旨。大率不出人心道心。人心惟甚危险。道心惟甚幽微。危则易挠而难于安之。微则易晦而难于明之。故不得不慎夫择守也。夫使择之而不精。则理与欲相乘。而邻于憧扰。守之而不一。则理与欲相杂。而迫于纷繁。人君端拱于上。执两用中。诚非易易。公其心以与天下万物相见。诚知人心为万虑之本。道心为众道之本。惟精始免于混淆。而万虑可安焉。惟一始归于简易。而众道可扩焉。自人心而收之。孰非道心。自道心而扩之。孰非中道。执此以往。存之宥密。措之事功。万化万变之来。运之一心。无过不及之弊。化愈神而效愈速。德益茂而道益彰。敷锡庶民。时雍于变。要在为君者以此心默贯乎古圣之心耳。时王公百官、及听讲之进士举人荫生贡监生等、跪聆圣训毕。王以下各官、行三跪九叩礼。祭酒司业、率学官诸生谢恩。礼成。恩赉进讲大学士、祭酒、并衍圣公、圣贤后裔、国子监官、观礼进士举人荫生贡监生等有差。广太学乙酉科乡试中额十五名。　　

○以皇长子奕纬行初定礼。赐宴如仪。　　

○遣官祭昭忠祠。　　

○敕谕国子监祭酒司业等官、朕惟化民成俗。基于学校。兴贤育德。责在师儒。矧夫成均首善之地。风励天下。实始于兹。洪惟列圣稽古右文。二百年来。人材蔚起。粤我皇祖。肇建辟雍。鼓钟之风。有迈前代。逮我皇考。武功既蒇。文德诞敷。朕嗣位之三年。聿修茂典。爰于二月上丁。躬亲释奠。越六日癸丑。临雍讲学。圜桥观听。云集景从。朕甚嘉焉。夫学有本原。士先器识。渐摩擩染。厥有由来。咨尔监臣。式兹多士。尚其端乃教术。正乃典型。毋即于华。毋邻于固。入孝出弟。择友亲师。庶几成风。绍休圣绪。惟尔监臣。无旷厥职。钦哉。特谕。　　

○谕内阁、礼部尚书汪廷珍、于嘉庆十七年。蒙皇考简用上书房师傅。与朕朝夕讲论。非法不道。学问渊博。迨至二十三年。受任总师傅以来。倍加勤慎。考古证今。谈皆中道。使朕通经义。辨邪正。受益良多。又自朕亲政后。畀以左都御史尚书之任。办理均能妥协。是汪廷珍于师道臣道之义。可谓兼备矣。本日临雍讲学。因思曩者讨论之功。眷怀旧况。用沛恩施。汪廷珍、著加太子太保衔。伊子汪报原、现回籍守制。服阕来京时。该衙门遇有员外郎缺出。即行奏补。用示朕崇儒重道之意。著将此旨钞录一通。交上书房存贮。特谕。　　

○贷直隶任邱县道库银。修筑白石碑月堤。从总督颜检请也。　　

○浚安徽宿、灵壁、二州县北股河濉河埝工。从协办大学士总督孙玉庭请也。　　

○加赏直隶大城县上年被水灾民一月口粮。　　

○甲寅。上诣皇太后宫问安。　　

○谕内阁、上年近京一带。雨水过多。顺天府属被淹地方。叠经降旨、分别缓徵抚恤。惟现在淹浸之处。尚未全经涸复。当此青黄不接之时。仍恐小民口食维艰。著卢荫溥、申启贤、遴派妥员。亲历周查该府属各州县实在情形。或应再加赈济。或应酌予平粜。以裕民食。即行悉心查明。据实具奏。　　

○以故成郡王绵勤第九女苏拉格格、未婚守志。封贞节多罗格格。并赐御书扁额。额驸廉志、殡葬如多罗额驸例。　　

○乙卯。调河南按察使祥德、为贵州按察使。贵州按察使苏成额、为河南按察使。　　

○丙辰。上诣大高殿行礼。　　

○以恭修昭西陵隆恩殿。遣官告祭昭西陵。及后土之神。　　

○奉皇太后幸瑞亲王绵忻第。幸圆明园。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○以先贤言子后裔良爱、袭五经博士。　　

○调甘肃凉州镇总兵官马腾龙、为陕西陕安镇总兵官。以候补总兵官德克金布、为凉州镇总兵官。　　

○丁巳。谕内阁、朕于三月初七日。恭奉皇太后驻跸南苑。十二日。回圆明园。所有随扈人等。俱著穿行衣。其应行豫备之处。著各该处照例备办。　　

○又谕、惇亲王等参奏、站班迟误官员一摺。朕于昨日幸圆明园。惇亲王管理畅春园。例应率领官员达他等、于恩慕寺前站班。迟误已属不合。且朕经过时。有二人自寺内突出。尤乖体制。惇亲王、著交宗人府议处。官员达他等、交内务府分别议处。广泰、系在圆明园祗候。所请察议之处。著加恩宽免。　　

○又谕、那彦宝奏、科布多商民控告本城文武弁兵、借端勒索银两大概情形一摺。此案把总孙桂林等、因扎哈沁部落。将无票私赴贸易之商民。拏送到城。派交该把总等看押候审。辄借端勒索银两。业经供认属实。自应彻底根究。著那彦宝严审确情。分别定拟具奏。寻奏、孙桂林等、讯无勒索情事。惟于案结后。收受商民阎玉林等借给银两。应照不枉法赃折半律、问拟革职。下部议。从之。　　

○又谕、科布多屯工牛只倒毙过多。亟应买补。据那彦宝查明共需用银一千六百四十两。著照所请、准其于该处库存报部卖粮充公银内。如数动用。该管官兵经理不善。此项银两。自应著落摊赔。惟一时全行摊扣。未免力有不逮。著加恩分作两年。按季于每人盐菜项下。摊扣还款。　　

○谕军机大臣等、据卢荫溥等奏、文安大城二县堤工。亟宜勘估修筑一摺。顺天府属州县。上年被水。文安县村庄。涸出不及十分之二。其余水深三四尺、至八九尺不等。大城县南有九里横堤一道。系捍御上游河间等县诸水。现在决口四处。除已断流外。尚有小广安口一处。仍未全消。前经该督委员勘估详报。其文安县西北千里长堤一道。正西又有西堤一道。决口二处。口门未涸。通体堤工。冲刷残缺。均需补筑。千里长堤原开决口十九道。仅涸出三道。其余均未断溜。现在堤外之水。高于河水。可资宣洩。将来内外水平。不惟无可疏消。更恐夏令河水涨发。各决口及堤工卑薄残缺之所。处处皆可内溢。请先将堤工及时修筑。庶农田以渐涸复等语。著颜检遴委谙练河工人员。迅速前往该处。将应堵应修各工。确实勘估。并及早购料。于水潦未动之先。赶紧修筑。以卫民居而安农业。务须饬属认真办理。不可草率完工。于民生仍无裨益。至堤外河身。因下游不畅。以致河底淤高。涨水易于内溢。难于外洩。并著该督通筹全局。妥为办理。是为至要。将此谕令知之。　　

○除甘肃陇西、岷、灵、宁夏、宁朔、中卫、平罗、西宁、高台、玉门、十州县及西固州同所属水冲沙压民屯地九百四十三顷有奇正耗银粮草束。　　

○戊午。谕军机大臣等、庆祥奏、哈萨克台吉托克托库楚克之子库拉克、带人殴伤哈萨克公库库岱、因伤身死。伊弟台吉萨曼等、请兵复仇。庆祥据理斥驳。拟缮谕劄请旨一摺。哈萨克等彼此抢夺。系属常事。从前均不干预。兹库库岱之弟萨曼等具呈请兵。经庆祥严为驳斥。并劄谕哈萨克王江霍卓、据理秉公完结。所办皆是。庆祥接奉此旨。即将斥驳萨曼等劄、并付江霍卓劄谕。均照所奏。缮出分给。俟完结后、再将库库岱所遗公爵承袭之处。照例办理。　　

○谕管理奉宸苑大臣英和、此次大阿哥、惠郡王、至南苑学围。所有九门、著照嘉庆十八年以前之例启闭。　　

○又谕、此次大阿哥、惠郡王、南苑学围。跟随大阿哥之谙达。自应携带鸟枪。身佩弓箭。帮同阿哥射牲放枪。其余哈哈珠色等、以及随往之侍卫。一概不许滥射牲兽。亦不准私放鸟枪。至惠郡王年岁尚小。不能演习枪箭。所有跟伊之谙达、哈哈珠色、均不准放枪射牲。如有违者。著总谙达、散秩大臣、管理奉宸苑大臣、卿员、随时稽察参奏。此旨著行知各该处。永远遵行。　　

○修筑湖北省城文昌门外江岸。从总督李鸿宾请也。　　

○命前任归化城副都统年德休致。赏食全俸。　　

○予湖北缉盗溺毙知州陶绍侃祭葬恤荫如例。　　

○旌表守正被戕四川德阳县民张明光妻吴氏。　　

○己未。遣官祭历代帝王庙。　　

○命协办大学士户部尚书英和、户部右侍郎穆彰阿、敬谨查验裕陵隆恩殿工程。　　

○浚直隶吴桥县老黄河。从总督颜检请也。　　

○抚恤琉球国遭风难夷如例。　　

○庚申。谕内阁、三旗侍卫等骑射俱宜娴熟。朕从前未曾阅看伊等技艺。著交领侍卫内大臣等、通行晓谕。妥为演习骑射。明年朕临幸圆明园时。分日阅看侍卫等骑射。届期。领侍卫内大臣等、再行具奏请旨。　　

