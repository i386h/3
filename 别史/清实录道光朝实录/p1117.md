<!-- { "loadSidebar": true } -->
○又谕、刘韵珂奏、匪徒藉端阻考。妥为查办等语。浙江缙云县匪徒胡喜芹等、乘该县考试文童之际。拥众入场。挟制官长。勒索减价完粮告示。复求释监犯不遂。两次阻考。持械拒捕。实属目无法纪。该抚刘韵珂。现经委员前往查究。著即饬令迅速妥办。勒拏首要各犯务获。按律惩治。并严查该县向来收粮有无浮勒。该匪何以藉口屡次滋闹。务得确情。分别办理。寻巡抚梁宝常奏、讯明胡喜芹等两次罢考挟制。持械拒捕。胡喜芹、拟斩。为从之宋米有、拟绞。俱已在监病故。应毋庸议。朱卢金、发近边充军。朱汶曰等、杖流。该县钱粮。查无浮勒情弊。照旧徵收。下部议。从之。　　

○谕军机大臣等、禧恩等奏、遵议分别禁止捕打鹿茸章程一摺。奸民偷穵鹿窖。捕打鹿茸。于围场大有关系。前据耆英奏请吉林与奉天一体饬禁。当交该将军等会议具奏。兹据奏称、吉林旗人兵丁归屯后。向以务农打牲为业。且可熟习技艺。未便一并禁止。著照所议。所有吉林禁山以外。仍照道光十一年奏定章程。准令旗人打牲。习练技艺。惟奸宄渔利之徒。借名影射。不可不严行查禁。著经额布即饬守卡官兵。实力巡查。如有偷穵鹿窖。捕打鹿茸匪犯。立即严拏惩办。至奉天边外围场。自应一体饬禁。著禧恩严饬边卡各官。与吉林地方会哨梭巡。勿容奸匪偷入禁山。捕打牲畜。以收实效。如该官弁等查缉疏懈。或有得规纵庇情事。著即据实严参。毋稍回护。将此各谕令知之。　　

○又谕、据刘韵珂奏、夷船全数退赴镇海一摺。又另片奏、镇海夷船陆续开往定海等语。据称前闻逆夷有欲退出宁波。分犯杭州等处之谣。复闻该逆在定海制有小船。夷酋马利逊、亦自粤带有兵炮检浙等词。三月二十四五等日。了有火轮船在绍兴府属之三江口、沥海所、夏盖山等处游奕。二十九等日。忽据慈溪等县禀报、宁波郡夷目一名。率领夷众千余人。携带行李。乘坐钓船。于二十六日开往镇海。郡城所泊夷船六只。亦于二十七日开行赴镇。并于二十七八等日。陆续退往定海。现在招宝山上。尚住有夷匪二三百名等情。逆夷诡诈异常。忽称添兵自粤来浙分扰。忽又将宁波镇海停泊各船。遽行开驶。情形殊觉叵测。该逆来往船只。必由闽粤各洋经过。有无逆船自粤赴浙。抑或有逆船由浙南驶。经过该二省洋面之处。著奕山、祁＜?土贡＞、梁宝常、怡良、刘鸿翱、饬属确探。再香港逆夷情形若何。广东有无传闻该逆国中有无事故。一并探明。随时由驿迅速奏报。其广东省虎门以外。及福建省之鼓浪屿。前泊夷船。现在有无移动情形。亦著一并确探具奏。将此由五百里各谕令知之。　　

○以浙江筹办防堵。无误漕运。督粮道赵光祖、下部优叙。　　

○以江西湖南防堵邻境逆匪出力。赏外委黄义福等蓝翎。余加衔升叙及开复处分有差。阵亡兵勇滕加富等七名。赏恤如例。　　

○己丑。谕内阁、奕经等由驿驰奏、大兵进攻宁郡。逆夷畏惧窜退。现在派员收复一摺。据称夷情近已窘迫。经该将军等密派将备委员。带领兵勇。分路进发。嗣因郑鼎臣等焚烧大小夷船。杀毙逆夷数百名。宁镇两城逆夷。惊惶无措。又加伏勇随处惊扰。自二月以来。先后捦斩沉溺各逆。不下数百名。众逆益觉穷蹙。现经管带官兵之游击高峻。及分带勇壮之请升副将托金泰。带兵赶近夷船。乘势截击。该逆等遥见兵勇坌至。不敢迎拒。纷纷奔上船只。沿途遗弃物件。仓皇遁赴镇海。即于三月二十七日收复宁波郡城等语。该逆自上年八月占据镇海之后。并据宁郡。蹂躏居民。勒索财物。可恨已极。现因屡次被创。势蹙力穷。又以大兵截拏。纷纷逃遁。似此窘迫情形。不难立就殄灭。著该将军参赞等乘胜跟踪追袭。相机收复镇海。所有此次在事出力人员。著确切查明。据实保奏。　　

○谕军机大臣等、前据贺长龄奏、遵旨酌议撙节各款。并捐廉以资经费一摺。业经降旨依议。并饬该部知道矣。因思黔省地属苗疆。贺长龄所议裁汰冲僻各路铺夫通事土弁苗弁苗兵六项。此项人等。或系为苗传语之通事。或系与苗杂处之铺夫。一经汰除名役。恐不免糊口无资。至土弁苗弁苗兵。一旦全行汰去。设使其中有不逞之徒。藉口夺其衣食。互相勾结。难保不别生事端。于边疆殊有关系。自应熟筹妥善。以免后虑。著桂良。贺长龄。再行悉心体察。有无流弊。详核妥议具奏。将此谕令知之。寻奏、兴义铜仁等府土弁苗弁。应察看情形。酌留弹压。近来苗人皆知汉语。无藉通事代传。苗兵并无操防之责。止供差遣。请俱裁撤。冲路各厅州县公文。俱系马夫专差驰递。裁汰铺夫。可分别挑补壮丁。选充差役。僻路铺夫。均系农民充当。原额冗多。裁二留八足敷应役。下部议。从之。　　

○又谕、据奕经等奏、逆夷两次送出失陷兵勇。并查明守备王国英不屈被害一摺。王国英。奋勇打仗。骂贼不屈。致被逆夷戕害。殊堪悯恻。已明降谕旨。将该守备从优赐恤矣。至宁波接仗陷入城内之官兵壮勇。除历次送出到营外。现尚留禁二名。著即查明该二人姓名。并曾否被逆夷带往何处。附报具奏。又另片奏、委员郑鼎臣之水勇总目袁高荣。带领钓船。在洋操防。突遇夷船扑击。水勇袁高友、唐良斗、赵三仁、乐永水、首先跳过逆船。砍死夷贼二名。生捦白黑夷各一名。夺获三板船一只。并夷刀等件。到营呈验等语。该水勇等不避火炮。身受重伤。斩捦夷匪。奋勇可嘉。著与在事出力员弁兵勇。一并查明。归入郑鼎臣烧毁夷船案内。分别保奏。候朕施恩。现在该将军等派委将弁。带兵跟踪收复镇海。尤应妥为筹画。俾兵勇源源接应。痛加剿灭。不致再堕奸计。是为至要。将此由六百里谕令知之。　　

○又谕、寄谕盛京将军禧恩、直隶总督讷尔经额等。现在浙江逆夷船只。全行退出宁波郡城。势已穷蹙。诚恐该逆等情急分窜。驶向各海口滋扰。著该将军督抚等督饬文武员弁。一体严密防堵。毋得稍有疏虞。将此由四百里各谕令知之。　　

○予浙江陷贼被戕四川守备王国英、祭葬世职如参将例。赏银五百两。其子外委锡文、以千总拔补。　　

○予上年浙江阵亡游击重祥、张玉衡、托云保、都司张柽、守备李云龙、李跃渊、千总王万龙、陈庆三、洪式琮、周万治、把总岳永泰、金山□噩、汪宗斌、解天培、胡大纯、马锦龙、蔡步高、外委汤国英、武英太、林赓、吴定江、金钊、祭葬世职。　　

○礼部议准、安徽巡抚程楙采疏报、采方定远县贞节妇女淩盛氏等五百四十二口。山东巡抚托浑布疏报、益都县杨贾氏等二百六十六口。各请建总坊旌表。从之。　　

○旌表守正捐躯库伦旗蒙古纯沁扎布妻雅梨花。　　

○以直隶粮价增昂。免奉三河南山东商贩米税三月。　　

○庚寅。谕内阁、此次定海焚烧夷船。据奕经等屡次查访确实。闰经委员呈有斩获夷首。及夷衣物件夷船板浆可凭。又讯据郑鼎臣禀覆、如有不实。愿甘军法等语。该逆占据郡邑。势甚猖獗。傥非经此大创。何至张皇窘迫。遽将大小船只退出宁郡。是定海夷船被焚。毫无疑义。护理定海镇总兵游击周士法。禀报浙江巡抚。与该委员等所查情形不符。显有不实。著交部严加议处。　　

○又谕、前因御史卢毓嵩奏、请严禁私硝出口。酌定官为收买章程。当降旨令各督抚议奏。兹据祁＜?土贡＞等奏称、广东省采办硝斤章程。向由地方官给照。硝商领照采买。并非私自交易。商民相安已久。各州县地方辽阔。傥在县城设局收买。远乡商民。往返不便。若各乡设局。不免假手于书役地保人等。恐侵利扰民。转滋弊窦等语。自系实在情形。所有广东省采办硝斤。著仍照旧章办理。惟硝斤为军火要需。现当海防吃紧之际。该督抚等仍当随时饬属认真访察。如有奸民偷漏出洋接济。及弁兵得规隐庇。即行严拏究办。其各员弁及沿海口岸关隘兵役。有缉获私硝者。按照斤重。酌予奖励。为数较多者。从优保奏。傥失察疏纵。并规避处分。意存消弭。即将该管文武员弁。分别严参治罪。以示劝惩而免偷漏。　　

○谕军机大臣等、奕经等奏、确查定海委员打获胜仗得实一摺。此次定海焚烧夷船。屡经该将军等访查。逐层向委员郑鼎臣盘诘。并据该员具有愿甘军法覆禀。是逆夷被创。甚属可信。该将军参赞惟当益矢血诚。激励将士。痛加攻剿。以扬国威。如果迅奏肤功。群言不辨自明。不必因周士法妄禀参差。致生疑惑。昨据奏报。逆夷船只已退出宁郡。即应跟踪乘机收复镇海。所有该逆勾结汉奸。现在散往何处。其汉奸内最为该逆信任者。是否同赴镇海定海。抑别有所往。均著密查确实具奏。定海捉获汉奸陈碌。著暂行禁锢。以待质讯。其所供郭士力受伤身死。是否可信。仍著密访确实。切勿轻信。堕其奸计。至该逆既有打仗不怕暗算可怕之说。该将军等惟当明攻暗仗。出其不意。以期一鼓成功。将此由六百里谕令知之。　　

○扬威将军奕经奏、请饬派耆英会同办理军务。得旨、所奏与朕意大不相符。卿断不准稍有瞻顾。朕惟责卿以剿贼复地。卿无恤其他。若能速奏肤功。朕立颁懋赏。至耆英。原因另有委用之处。果否施行。俟朕随时裁夺。如能勿用。朕所深愿。止须卿成功后。不待辨而俱明晰矣。　　

○辛卯。谕军机大臣等、敬徵奏、遵旨查验树株。据实格奏一摺。龙泉峪回乾树株。现已饬令乘时更换。如数补齐。著德诚查收接管。责成该司员等勤加浇灌。务期一律蕃茂。又另片奏、应行移栽各树。及将成棵之树移出。其余删去等语。著德诚查照妥办。将此谕令知之。　　

○又谕、御史苏廷魁奏、粤海逆夷潜遁。当乘机速办善后事宜一摺。据称传闻逆＜?口英＞为口

