<!-- { "loadSidebar": true } -->
○甲申。上诣绮春园问皇太后安。　　

○遣官祭先医之神。　　

○谕内阁、吏部书吏胡德彪、于事关题奏之件。听嘱赶办。添写文书。朦混用印行文。著照拟绞监候。入于明年朝审情实办理。兵部员外郎王钟、照例呈请抵销罚俸。并不遣抱具呈。辄因虑被积压。向该管书吏嘱令赶办。并遣往来探问。致滋弊混。著交部严加议处。　　

○直隶总督讷尔经额奏、顺天各府得雪情形。得旨、览奏稍慰。但京师甚形乾燥。朕心亟切望雪之至。　　

○调绥远城将军英隆、为黑龙江将军。以乌噜木齐提督成玉、为绥远城将军。　　

○晋故黑龙江将军棍楚克策楞、太子太保。予祭葬。　　

○乙酉。上诣安佑宫行礼。　　

○以病痊提督托明阿、为乌噜木齐提督。　　

○丙戌。上诣大高殿。寿皇殿。行礼。　　

○奉皇太后还宫。　　

○广东琼州镇总兵官鲍起豹、亲老乞养。允之。以香山协副将洪名香、为琼州镇总兵官。　　

○丁亥。上诣皇太后宫问安。　　

○戊子。谕内阁、兵部奏、台站接递紧要奏摺。屡有迟误。请旨饬查。并开单呈览。各省设立台站。遇有紧要摺报。必须迅速饬递。方免贻误。兹据该部查明西路奏报事件经上次饬查后。自本年九月二十五日起。迟延又有九件之多。既未声明结报。且传牌排单破烂。多未注明时刻。实属玩误。著直隶山西甘肃陕西各督抚。及新疆经过各城将军大臣。按站查明。因何不填注时刻。系何台站迟误。指名严参。不得视为具文。以重军务而肃邮政。　　

○又谕、前因喀什噶尔回匪滋事。开明阿等临时退衄。坐失事机。曾经降旨将开明阿、丰伸泰、解任。交布彦泰严讯确情具奏。兹据开明阿等奏守城始末及援兵解围情形一摺。开明阿等坐拥重兵。一筹莫展。迨经回城回子报称贼匪逃窜情形。不知乘机邀击。尚复迟疑株守。又经奕山谕令出兵夹击。仍复畏缩不前。乃犹靦然饰词具奏。可恨之至。开明阿、丰伸泰、著即行革职。交奕山立即锁拏解交布彦泰审讯。如接奉此旨后。开明阿等业已起程。即著布彦泰迅速派员迎提即行传旨锁拏。解到时著布彦泰严行讯究毋任狡展。务得确情。定拟具奏。　　

○又谕、吉明等奏、官兵摉捕余匪。回庄肃清一摺。前经该大臣等派令官兵前往奎里铁列木庄摉捕余匪行至沙梁附近。遇见马步贼匪。官兵迎击。该匪等胆敢抗拒。我兵枪炮齐施。贼被轰击败退。把总朱德、首先杀贼。该将弁等奋勇驱兵直扑贼巢。捦毙多名。余匪窜散。附近地方均经逐细摉剿。余党悉就肃清。该庄均系惰兰回户。前此屡经附逆。此次官兵往捕。仍敢抗拒。实属怙恶不悛。现既悉数歼除。庶足稍示惩儆。所有首先杀贼之把总朱德、著以守备升用。先换顶带。其在事尤为出力之官兵伯克等。著查明具奏。　　

○以剿办喀什噶尔等城回匪出力。赏协领吉鲁木图、固呢杭阿、副都统衔。佐领额哲苏、玛克塔春、博尔果苏、奇克坦布、都司达哈春、千总朱云、巴图鲁名号。佐领富珠尔泰、阿木尔、吉兴、防御三音布、富珠哩、图且春、守备李鹤林、千总马振邦、伯克鲁则、入则、巴海、花翎。骁骑校诺海等、蓝翎。余加衔升补有差。　　

○以剿办黑孜布依回匪赴援出力。赏游击花沙布、都司张守仁、图塔布、守备夏元赓、把总李廷贵、千总马振邦、花翎。把总徐士贵等蓝翎。余升补议叙有差。　　

○命礼部尚书贾桢、都察院左都御史孙瑞珍、在紫禁城内骑马。　　

○缓徵江苏上元、江宁、句容、六合、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、青浦、丹徒、丹阳、山阳、阜宁、清河、桃源、安东、盐城、高邮、泰、甘泉、宝应、铜山、沛、萧、砀山、宿迁、睢宁、太仓、镇洋、南汇、武进、阳湖、无锡、金匮、江阴、宜兴、荆溪、靖江、金坛、溧阳、上海、川沙、五十一厅州县并屯坐各卫被水被旱村庄新旧正杂额赋。　　

○上以冬至祀天于圜丘。自是日始。斋戒三日。　　

○己丑。圣祖仁皇帝忌辰。遣官祭景陵。　　

○谕内阁、文庆等奏参、办理赈务户口浮冒。并折放钱文。未能尽心经理。及造册舛错各知县。请分别解任严议议处一摺。河南考城县知县毕元善、办理灾赈。惮于躬亲。假手吏胥。以致户口多有浮冒。著先行解任交鄂顺安提同丁书人等严讯确情。据实参办。署获嘉县知县邹之翰、于该县易钱散放。并不豫为筹备。以致临事周章。钱数短绌。实属不能尽心经理。著交部严加议处。长葛县知县彭元海、署洧川县知县周劼、呈送花名细册。按查各村户口。多有参差舛错。亦属不合。著交部议处。　　

○又谕、文庆等奏、查办初赈事竣一摺。文庆、张澧中、著即来京。所有赈务应办事宜。仍著鄂顺安认真稽查。核实办理。　　

○谕军机大臣等、文庆等奏、查办初赈事竣。通盘筹画。请旨饬行一摺。豫省办理赈务。经文庆等逐处清查。核实散放。合计应赈补赈等项余银十五万九千余两。留备来年支发。惟户口有极贫次贫之分。斯应赈有一月二月三月之别。成灾愈重。即接济宜久。著鄂顺安督同藩司将何州县何村庄之极贫次贫。应如何加赈。于何时散放之处。多方晓谕。俾众周知。庶免朦混。并责成藩司王简、届期亲往抽验。以杜蠹耗而恤民艰。至办理加赈。全在因地制宜。通筹全局。著该抚虚衷察访。核实办理。务令乏食贫民得资接济。无滥无遗。以补赈恤之不足。其捐赀赈粥。收养贫民。亦宜杜绝流弊。严加稽查。以收实效。总期层层布置。节节周防。实惠及民。俾无一夫失所。是为至要。原摺著钞给阅看。将此谕令知之。　　

○山东巡抚崇恩奏、续获捻匪名数。得旨、除恶务尽。勉之。　　

○以御前头等侍卫特兴额、为正蓝旗蒙古副都统。　　

○以四川夔州协副将桂龄、为甘肃肃州镇总兵官。　　

○缓徵山东菏泽、定陶、观城、单、四县及东昌、临清、济宁、三卫被旱屯庄新旧额赋。　　

○庚寅。上诣南郊斋宫斋宿。　　

○辛卯。冬至。祀天于圜丘上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○二品顶带四川总督琦善、奏报到任日期。得旨、一切情形。汝自知悉。所可恶者。地方文武。视身家太重。国计甚轻。若不从严整饬。尚堪问耶。勉益加勉。克副重寄。　　

○四川提督向荣、奏报到任日期。得旨、边防紧要。武备为先。勉力加勤。以副重寄。　　

○赏八旗兵丁一月钱粮。　　

○壬辰。上诣皇太后宫问安。　　

○谕内阁、前据御史陈坛、王东槐、毛鸿宾、参奏山东省盗贼公行。捕务废弛各款。当交柏葰、陈孚恩、前往严密查办。兹据奏称、明查暗访。统计查出抢劫之案。与原参相符者。共计十六件。另有九案。查无确据。仍请饬查等语。山东省本年夏秋以来。劫案之多。为向来所未有。该省大吏。察吏安民。是其专责。如此捕务废弛。实难辞咎。崇恩、辜恩溺职。著来京听候谕旨。所有该省失事地方之曹州兖州两镇总兵。及该管各道员并知府等官。俱著新任巡抚张澧中、于到任后按照劫案多寡。详细查明。分晰据实参奏。其抢劫各案。即著张澧中严饬迅速缉捕赃贼务获。仍查明未经究出各案。该州县等有无讳饰情弊。以昭核实。至该御史原参崇恩、欲为属员规避处分。将知县崇亮、改调滕县一节。著吏部查明调署是否合例。再行核议。又原参前任浙江藩司存兴、行李被劫。知县绣纶、赔银一节。讯据该县供称、委无讳匿及赔赃情事。著刑部即传存兴家人杨祥审讯。如实有赔银及赏给银两等情。即将该知县革审。并治以狡展之罪。另片奏、地方官获办盗案。向以起赃为凭。该匪等每有劫夺。率以赃物销于他省。难以破案。愈形恣肆。又各乡旷野之处。每有奸民售卖食物。名为接济行旅。实乃借赍盗粮。并有掖匪捻匪枭匪腹匪等名目。结夥持械。摉括兵刃。竖立旗帜名号。劫掠饱扬。种种不法。殊堪痛恨。著张澧中将以上各弊。设法严定章程。督率镇道。认真核办。遇有匪徒。合力兜捦。按名弋获。无稍疏懈。并著直隶、河南、江南、安徽、各督抚一体认真严拏究办。以靖奸宄而安善良。　　

○以故一等威勇公桂轮子麟兴、袭爵。　　

○以刑部右侍郎张澧中、为山东巡抚。　　

○癸巳。直隶总督讷尔经额奏、省城等处得雪。得旨、京中于十二日戌亥得雪。实有三寸。次日天气晴和。融化大半。朕感谢天恩浩荡。实深庆幸之至。　　

○两江总督李星沅等奏、六塘河工完竣。会办经久事宜。得旨、言之何难。务要行之以实。勉力为之。　　

○以一等威勇公麟兴、为委散秩大臣。　　

○以署兵部左侍郎陈孚恩、为刑部右侍郎。礼部右侍郎吴钟骏、兼署兵部左侍郎。　　

○添购东河备防秸料甎石。从河道总督钟详请也。　　

○减免直隶安、隆平、文安、三州县被涝村庄额赋。　　

○甲午。上诣火神庙。宣仁庙。凝和庙。拈香。　　

○谕军机大臣等、裕泰等奏、盘获西洋人潜入内地传教一摺。据称西洋人李若瑟、罗沅勒、改换服饰。潜至湖北省与民人马五芝等会遇。劝允传教。并有该省上年委员解粤领管之纳巴罗一名。复行来楚。欲图传教等语。该国习教念经。例不准赴内地传习。以防蔓延滋弊。兹西洋人李若瑟等。曾至山西陕西等省。复先后至湖北传教。既经该督抚解回广东。著耆英照例妥办。将此谕令知之。　　

○又谕、裕泰奏、湖南新宁县及广西全州各匪徒。结会焚抢滋事。现已咨令提督驰往督办等语。览奏均悉。该处界连两省。山深路岐。匪徒匿聚山中。游奕无定。楚剿则窜粤。粤剿则窜楚。现已两月之久。未能歼捦净尽。若再迁延。恐致裹胁日众。滋蔓难图。必应及时掩捕。以期迅就扑灭。该督业已咨令提督王宗贵、亲往剿办。惟兵贵神速。切不可因循观望。坐失机宜。该督仍当随时咨会该提督。严饬将弁。不分畛域。并力兜拏。务期首要各犯。悉数歼捦。以埽妖氛而靖边圉。是为至要。一经竣事。即由四百里驰奏。将此谕令知之。　　

○湖南绥靖镇总兵官石元瑛、年老休致。以江南安庆协副将祥麟、为绥靖镇总兵官。　　

○乙未。上诣皇太后宫问安。　　

