<!-- { "loadSidebar": true } -->
○谕军机大臣等、前据讷尔经额奏、镇筸兵丁挟借滋事。派往查办之参将苏清阿、千总段芝兰、被贼凶砍多伤。本日据裕泰奏称、苏清阿已于四月初四日身死。殊堪骇异。苏清阿系武职大员。奉差在外。寓所自必严肃。何致有贼匪突入。将其砍伤。现据附近各属禀报、风闻苏清阿系被该处兵丁砍伤。显有因该参将查办认真。逞凶戕害情事。亟应严行惩治。以儆凶暴而靖边隅。著该督仍遵前旨。迅即查明该参将惨遭毒害。是否因访拏首犯。不肯迁就。并无激变情节。其受伤致死。系何部位。行凶要犯。的系何人。务即确切访查。一面据实具奏。一面严饬所属。将此次逞凶各犯。密速查拏。按律从严惩办。若任其逃匿。惟该督是问。不可视为泛常。懔之。将此谕令知之。　　

○以翰林院侍读学士德诚、为詹事府詹事。　　

○己丑。谕内阁、凯音布等奏、两淮交牧群息银。请饬催解一摺。两淮生息银两。系充察哈尔三旗牧群之用。刻不可缓。该处无款可筹。尤当按期解交。以符定限。乃屡经饬令清款。仍未按年解交。实属延玩。著陶澍迅将道光十四十五两年应解息银。照数迅速解交。其本年应解十七年之款。仍著于本年冬季解到。以资办公。不准再有延宕。　　

○引见新科进士。得旨、一甲三名林鸿年、何冠英、苏敬衡、业经授职外。张锡庚李汝峤、王发桂、彭以竺、翁祖烈、梁敬事、徐士谷、何绍基、徐文藻、赵楫、梁同新、李道生、刘淓、丁楚玉、孔庆鍸、杨能格、沈兆霖、路慎庄、胡林翼、庄俊元、吕佺孙、刘映丹、樊肇新、谢荣埭、徐之铭、宗室和淳、郭世亨、李本仁、蔡振武、方俊、徐瀛、毓检、江绍仪、王遹昭、翟松、杨天柱、苏学健、慧成梁瀚、俱著改为翰林院庶吉士。赵坦、周源绪、彭久余、温文禾、江健、林懋勋、朱德澄、庄缙度、夏子龄、高熊梦、黄玉阶、翁孝浚、路璋、冯志沂、伍浚祥、朱城、李清凤、黄绍芳、梅棠、孔继鑅、王启曾唐李杜、曹兴仁、黄孟鸿、祝祜、韦坦、张春育、孙瑞龄、朱为霖、宗室荣棻、周毓桂、承龄、韦杰生、斌桐、乔松年、俱著分部学习。熊浦云、徐荣、刘维禧、许师喜、罗洪赓、罗凤仪、李学殖、徐廉锷、詹景钟、吴步韩、陆以湉、王允灌、温鹏翀、蔡五辰、董用威、陈模、孙曰庠、严圻、谢云华、徐方杰、黄士箕、姚禄龄、陈守中、胡馨、朱文涟、潘政举、张舒翘、梁述孔、谢本嵩、罗源一、李藻、陈信民、许源、沈衍庆、许晖藻、刘澐、李延福、音德布、陈昂、陈宽、牟衍騋、周沐润、何名儒、韩象鼎、孙家良、黄鹏奋、杨廷冕、吴文藻、郭绍曾、张棣、石凤扬、郑凤鸣、余思诏、丁云章、余遂生、盛元、李光钺、史朴、卢昌辅、敖右贤、韦逢甲、陈汝钰、张兆熊、杨迺实、张树德、崔敬修、李毓馨、俞汝本、吴华淳、谢克一、朱懋勋、唐盛、张雨田、张枚、李铄、周潞、萧秀棠、俱著交吏部掣签分发各省。以知县即用。余著归班铨选。　　

○庚寅。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○辛卯。谕内阁、前因正白旗满洲进士庆廉、形同残废。步履甚艰。当降旨著兵部查明准其会试之处。据实具奏。并著监射王大臣及咨送考试之都统等明白回奏。兹据兵部及该旗都统监射王大臣等奏、中枢政考内载凡遇考试进士举人生员人等。其有手拐者。免考马步箭等语。并准兵部呈送大清会典暨中枢政考。经军机大臣开单进呈。朕详加披阅。会典内载系手疾字样。中枢政考内载系手拐字样。著兵部即遵照会典改正。以归画一该监射王大臣及咨送考试之都统等、于庆廉会试。虽属遵例免其考试马步箭。但庆廉形同残废。尚不止于手疾。该都统等不行驳斥。率准送考。自系瞻徇情面。不肯认真。该监射王大臣按照原册。不复行查。依样葫芦。不能实心任事。于此可见。睿亲王仁寿、绵偲、及正白旗满洲都统文孚等、俱著交各该衙门严加议处。庆廉著仍照前旨归班铨选。　　

○又谕、色卜星额奏、试用人员较多。请暂停分发一摺。安徽试用人员。据该抚查明现在需次者。均已人浮于缺。著照所请、即将报捐知县、同知、通判、布政司经历、库大使、按察司照磨、府属州同、直隶州州判、府经历、县丞、主簿、州吏目、从九品、未入流、十四项人员暂停分发。俟何项人数较少。再请照常分发。至所请本年新进士班以知县即用人员、暂停分发之处。著吏部议奏。寻奏、查进士即用知县。无论题调选缺。俱准补用。并不迟滞。向来并无各省请停即用进士分发成案。该抚所请。应毋庸议。从之。　　

○以光禄寺少卿梁萼涵、为浙江按察使。　　

○以筹办福建阖属义仓。及修省城鼓楼。予候选员外郎梁逢辰等加衔升补有差。　　

○修库车沿河堤坝。从办事大臣国椿请也。　　

○壬辰。谕内阁、现在内阁考班中书。将次补竣。著吏部于新科即用知县内。拣选带领引见。候朕录用。所有该部奏准归班进士带领引见之处。著毋庸议。　　

○又谕、前据御史许球参奏陕西巡抚杨名扬各款。当降旨著汤金钊、文庆、前往查办。兹据汤金钊等查明杨名扬被参各款。或事出有因。或风闻未确。逐一研求。俱无赃私情节。惟失察家人与铺户交结往来。并在门房邀饮。又不能禁绝属员眷属出入衙署。实属关防不严。复于一家四命重案。并不上紧督办。凶犯日久未获。缉捕又复松懈。杨名扬著交部严加议处。安康县知县汪平均、虽与该抚素系戚谊。究有统属。乃不自引嫌。听凭伊妻与上司眷属拜往。致招物议。汪平均著交部议处。咸宁县典史倪柱、于伊妻至藩司署中探望亲戚。不知禁止。虽讯无与上司内眷往来。亦有不合。倪柱著交部察议。延长县知县郭思仪、前在紫阳县任内。于邹周氏等一家四命重案。正凶未有著落。乃于初参限内调任。转得置身事外。郭思仪著即撤任。并摘去顶带。饬赴紫阳县地方协缉。勒限三个月。务获正凶。如逾限无获。著即严行参办。　　

○又谕、前因回子郡王伊萨克在京当差。不习水土。当降旨加恩饬令即回本处调养。兹据国椿奏称、该郡王病已痊愈。恳请代奏吁求赏给差使。朕心甚为欣慰。但念该郡王年逾六旬。若使远道来京。依旧不习水土。转增劳勚。伊萨克著无庸来京。随时加意调摄。以示朕体恤有功回臣至意。　　

○又谕、多尔济喇布坦等奏、喀尔喀土谢图汗部落各旗游牧。迭次被灾。不能相助。应如何接济贫民。将一切公务。移于别旗办理之处请旨一摺。喀尔喀土谢图汗部落。迭次被灾。牲畜受伤。以致度日维艰。殊堪轸恻。著照多尔济喇布坦等所奏、将四部落正盟长副将军等传集库伦。查照上届扎萨克图汗等部落被灾成案。应如何接济贫乏蒙古。以及分办一切公务之处。著详核妥议办理。寻奏、土谢图汗部落赤贫蒙古一万八千一百七十一名。请由本部落富户喇嘛攒给牲畜养赡。应派兵差三百九十五户。请摊派车臣汗部落二百四十四户。扎萨克图汗部落四十二户。赛因诺颜部落九十三户。其余十六户。由本部落有力之旗添派。仍照旧例限三年。俟土谢图汗部落稍足。即将摊派之差撤回。从之。　　

○命前任四川布政使李羲文、以三四品京堂候补。　　

○癸巳。谕内阁、奕经奏、查明部丁官田被冲缺额。请以闲荒地亩拨补一摺。前因盛京浸牛湖河东等处官田水冲沙压。经普保奏请饬查闲荒拨补。当降旨交奕经详查妥办。兹据查明该处被冲地亩。除于洼荒内开垦抵补外。仍亏津贴额地二百二十二亩五分。著准其以浸牛湖河东废林至内荒熟地亩。照数拨补。以符原额。其原勘不实之委员。及擅令壮丁开垦闲荒之该管官。均著查取职名。送部分别议处。该部知道。　　

○贷浙江海盐县浚白洋河银。　　

○贷凉州、庄浪、驻防官兵修衙署兵房俸饷银。　　

○甲午。谕军机大臣等、有人奏、晋省吏治废弛。地方各官。操守不讲。重案不办。几成牢不可破积习。请饬整顿等语。该抚初膺外任。于该省向来弊端。无难秉公查询。藩司经额布甫经到任。臬司庆林到任未久。均无所用其回护。著该抚即督饬藩臬两司。破除情面。将摺内所指各款。认真查究。傥州县中有簠簋不饬、及隐匿要案者。立即指名参奏。严行惩办。务期和衷共济。力挽颓风。毋得稍存讳饰。方为不□委任。原摺著钞给阅看。将此谕知申启贤、并传谕经额布、庆林知之。寻奏、不职各员。均经归入大计及专摺奏参。至命盗重案。皆发首府审办。当于试用牧令。择令帮同审理。责成首府督率。傥州县中有簠簋不饬、及隐匿要案者。定当严行惩办。力挽颓风。得旨、所见皆是。督同两司黾勉而行。以副委任。日久毋忽。　　

○又谕、寄谕两广总督邓廷桢、广东巡抚祁＜?土贡＞。前任直隶布政使颜伯焘丁忧回籍。久经服阕。迄今尚未到京。著该督等查明该员现在何处。曾否启程来京。如尚在该省原籍。著即饬知该员。令其迅速来京。听候简用。将此谕令知之。　　

○乙未。上御勤政殿听政。　　

○遣官祭关帝庙。　　

○谕内阁、御史赵光祖奏、请严禁冒滥保题一摺。各省三年大计。黜陟攸关。岂容以素有劣迹之员。滥登荐牍。上年广西省大计。曾将浔州府知府孙世昌、南宁府同知庆吉、均行保举卓异。该员等旋被科臣纠参。经朕特派大员往查。分别予以惩办。孙世昌办事颟顸。步履艰涩。尚无别项劣迹。是以仅予休致。至庆吉以职官贩私。行同市侩。又复捏禀朦详。现经审明发往军台效力赎罪。似此劣员。早应据实参劾。该省何竟列入卓异员内。滥行保举。殊非核实激扬之道。所有原保之各上司。著交部查取职名。分别照例议处。　　

