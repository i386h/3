<!-- { "loadSidebar": true } -->
○癸未。谕内阁、前据嵩孚奏、王家营堤工。拟照河工切滩之法。平其溜势。仍仿黄河工程。钉桩下埽。当经派令陈若霖、姚祖同、前往详勘。定议覆奏。兹据奏称、查明京山县溃口长三百二十五丈。钟祥县溃口长一百七十二丈。正河经行二百余年。自不应舍此另寻故道。下游潜江等处被淹不少。势不能徇上游居民以邻为壑之私见。惟有堵合口门。工坚料实。方为正办。其胡李湾沙洲。现已刷塌。乘势挑除沙块。俾去路通畅。亦属因势利导。惟仿黄河工程做法。势必巧营销算。多报岁修。踵添另案。流弊滋甚。断不可行。所奏极是。与朕意合。著照所请、挑除胡李湾沙块。先畅下游去路。将京山县已涸口门。挽筑月堤。展宽水道。其钟祥口门。俟拦水坝筑就。即乘势堵闭。并在溃口处添筑石坝二道。护堤攻沙。所需经费银两。著准其于存贮贵州铅价银十万两内动支。即责成该督嵩孚、驻工认真督办。赶紧于年内一律完竣。严查工员。勿任草率偷减。工竣验收核销。其报销保固。悉照该省旧规。不准另有所请。致滋弊端。该部知道。　　

○甲申。上诣安佑宫行礼。　　

○乙酉。上诣大高殿。寿皇殿。行礼。　　

○奉皇太后还宫。　　

○谕内阁、张井奏请开复原参办工员弁摺内。书写从九未入布经等语。祇图省文。殊不成话。著严行申饬。　　

○丙戌。上诣皇太后宫问安。　　

○谕内阁、那彦成奏、永定河购买秸料、请照旧办理一摺。直隶永定河南北两岸岁抢修各工。所需秸料。节年因运脚不敷。奏准加增购运。仍令体察情形。酌量裁减。兹据该督查明近堤村庄。产料无多。仍须赴远处购办。原定例价。实不敷用。著照所请、准其循照成案。每束加增运脚银二厘五毫。共银八千五百两。以备购运。并著该督随时查察。将来可减即减。毋任工员逐年请增。以昭核实。该部知道。　　

○以都察院左都御史汤金钊、为礼部尚书。吏部左侍郎潘世恩、为都察院左都御史。转吏部右侍郎杜堮、为左侍郎。调工部左侍郎辛从益、为吏部右侍郎。仍留江苏学政任。未回京前。命工部右侍郎白镕署理。以署礼部右侍郎韩鼎晋、为工部左侍郎。仍兼署礼部右侍郎。　　

○以捐输直隶义仓谷石。予知州陈晋等议叙有差。　　

○予故礼部尚书姚文田祭葬如例。谥文僖。　　

○旌表守正捐躯江苏铜山县民沈万义女沈氏。　　

○丁亥。谕内阁、据御史安诚奏、东西长安门外四帅神祠。殿宇墙垣。俱有曹□少朽倒塌情形。亟应修理。著内务府派员履勘。俟应修年分查估兴修。又称皇城内外周围墙基。及京都内外城垣等处城甎。间有曹□少鹻脱落。易致偷穵。并外围城根。有积水浸泡之处。其内外沟渠桥梁。时派兴修。旋即拆毁。皆由地方官兵。平日不能实力稽查所致。著步军统领衙门通饬城内八旗城外五营官弁兵丁。各于该管地面。认真看守巡查。务期一律严肃。无得阳奉阴违。傥有如该御史所奏偷穵拆毁情事。立即严拏从重惩办。　　

○改安徽凤台县为要缺。由外拣补。凤阳府通判为中缺。归部铨选。从大学士总督蒋攸铦等请也。　　

大清宣宗效天符运立中体正至文圣武智勇仁慈俭勤孝敏成皇帝实录卷之一百二十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。十月。戊子。上御乾清门听政。　　

○谕内阁德英阿奏、伯克等请将蠲免粮石、分限摊交一摺。前因回疆军务告竣。降旨将伊犁办理粮运各回户上年及本年应纳粮赋。全行蠲免。兹据该将军奏称、该阿奇木伯克等以运送军粮。俱已照例发价。回户并无苦累。且此项粮石。攸关兵食。恳请分限完纳。情词恺切。出于至诚。实堪嘉尚。所有蠲免粮二十万石。著准其分限四年摊交。该部知道。　　

○谕军机大臣等。据德英阿等覆奏、伊犁乌噜木齐等处兵丁。所需军械茶布等项。向系派员赴甘省藩库领银。分赴西安、凉州会同各该地方官。将应置货物。循照市价购办。自行运回。设立官铺。俟各兵销售后。按月坐扣饷银。交库归款。所售价值。比之向商人购买。减省较多。核之原本。稍加利息。作为一切津贴之需等语。新疆各城。赴内地置办军装茶布等项。相沿已久。今若遽议更张。转使商民垄断居奇。而兵丁生计。日滋苦累。自系实在情形。著照该将军等所议、嗣后仍循旧章办理。至委员等如有藉口公差。夹带违禁货物。著该将军督抚等随时派委妥员。严密稽查。有弊即参。毋许稍有徇纵。其货物到城。不准先行按名分给。著饬令各兵丁于需用时。自赴官铺取用。以杜弊混。将此谕知德英阿、并谕英惠、容安、鄂山知之。　　

○又谕、据德英阿奏称、北路送到由霍罕投出原任喀什噶尔商伯克作霍尔顶。讯系回子郡王迈玛萨伊特之侄。上年在喀什噶尔守城。被张格尔将伊并家奴回子古尔板巴克依托呼达拏去。押发霍罕地方。转拨给布噶尔库什咱克阿奇木名下为奴。本年四月间逃出。由俄罗斯逃至塔尔巴哈台地方投回。请赴军营。为其叔迈玛萨依特等复仇等语。作霍尔顶、系额敏和卓后裔。今于被执后自行带同伊仆。远道投回。颇知大义。情殊可悯。已经德英阿传谕该商伯克遵用原品顶翎。派员送至喀什噶尔听候差委。著杨芳等遇有可以差委之处。酌量委用可也。将此由五百里谕令知之。　　

○以正红旗汉军副都统裕诚、为内阁学士。兼礼部侍郎衔。湖北布政使吴光悦、为都察院左副都御史。翰林院侍讲学士陈用光、为詹事府詹事。前任哈密办事大臣头等侍卫嵩惠、为光禄寺卿。　　

○调山东布政使贺长龄、为江宁布政使。以山东按察使钟祥、为布政使。调湖北按察使李文耕、为山东按察使。以四川成绵龙茂道尹济源、为湖北按察使。　　

○以广东按察使周锡章、为湖北布政使。候补四品京堂姚祖同、为广东按察使。　　

○以经理乌噜木齐、及托克逊、粮运妥速。赏还陕西按察使方载豫、花翎。　　

○以承办兰州肃州总局军需出力。赏湖北巡抚前任甘肃布政使杨健、堪肃布政使颜伯焘、按察使萨迎阿、道员英启、桂菖、知县李天锡、花翎。道员查廷华等加衔升补有差。　　

○以办理关外各粮台出力。赏道员瑞庆、花翎。知州石珩等升补优叙有差。　　

○以阿克苏屯田丰收。予员弁议叙。赏兵丁一月盐菜银。　　

○以宁夏驻防军政。年逾六十官十员。精力未衰。命留任。　　

○修南石槽、怀柔县、密云县、瑶亭四处行宫。从马兰镇总兵官宝兴请也。　　

○添置西城官冢地。并给掩埋暴露棺价。从巡城御史赓福等请也。　　

○以运送军火器械出力。免回疆额噜特部应收孳生驼只、及明年马牛之孳十分之四。　　

○己丑。上诣皇太后宫问安。　　

○谕内阁、惇亲王绵恺、著先行退出内廷行走。其一切差使。无庸管理。宗人府宗令、著奕绍补授。所遗右宗正员缺、著尚格补授。武英殿御书处、著派穆彰阿。畅春园事务、著绵偲管理。　　

○又谕、蒋攸铦等奏、遵旨议覆海运事宜一摺。各商船运米。应给水脚等项。及一切经费。除天津通州用款、按照上届章程应动漕项银两凑拨济用外。其在南经费。仍由各州县将向来办漕贴费。照旧支用。如有不肖官吏。借端浮勒。著即严参惩办。毋稍姑容。州县运米前赴上海。雇用民间剥船。著按照市价。计日给发。毋许胥役人等封捉克扣。并著出示严禁。有犯必惩。其水手人等。著各船自行分给津贴。俾船商与舵工水手相安。毋庸官为限制。其船商得受耗米。原以备盘量折耗、及到津补偿短绌之用。著严禁私行折价。以杜短交。兑米时务押令将耗米全数上船。方准开行。其商船到津。由海口挽至上园。需雇纤夫。现经该督等议定。各州县于兑米时。每米一石。给船户制钱四文。作为该船到津雇夫工价。并著直隶严饬地方官。禁止纤夫擡价把持。毋许延误。其商船卸米穵土压载。著直隶地方官豫拨官地若干亩。准令穵土。如有地棍把持情事。立即严拏究办。其自津运通。令经纪亲押一节。前已降旨、仍由直隶派委员弁分拨押运。实力巡查。毋许经纪等讹索滋弊。总期在南不致以津贴病官。以徵收扰民。在北不致以刁难累商。以剥运伤米。方为妥善。　　

○又谕、邓廷桢奏、请酌增凤阳灵壁二县津贴一摺。安徽省冲途各州县。向例提节省银一万两。拨给凤阳县银五千两。灵壁县银三千两。潜山县银二千两。作为津贴。以资办公。该据奏今昔情形不同。凤阳灵壁二县。地瘠差繁。所给津贴。尚不敷用。办理殊形竭蹷。其潜山县节年丰稔。足敷办公。无需帮贴。自应量为增减调剂。著照所请、将该省巡江经费项内。每年节省银三千两。并潜山县裁撤津贴银二千两。共银五千两。每年添拨凤阳县银三千两。灵壁县银二千两。俾办公裕如。自此次调剂之后。该抚务当严饬该二县认真经理。傥再藉口赔累。致有亏那库款情事。著即严参惩办。　　

○以镶红旗满洲副都统福泰、为京营右翼总兵。　　

○以青州副都统富祥、为杭州将军。调宁夏副都统国祥、为青州副都统。正蓝旗汉军副都统噶普唐阿、为宁夏副都统。工部右侍郎阿尔邦阿、兼正蓝旗汉军副都统。　　

○西安将军萨炳阿、七十生辰。赏御书扁额。并珍玩文绮。　　

○以山西、荆州、青州、凉州、及保定等五处驻防军政。年逾六十官十九员。精力未衰。均命留任。　　

○以湖北省粮价平减。命买补常社仓谷十三万一千五百余石。米一万三千八百余石。　　

○缓徵安徽怀宁、潜山、凤阳、寿、宿、怀远、定远、灵壁、凤台、泗、盱眙、天长、五河、桐城、当涂、芜湖、繁昌、无为、庐江、巢、亳、和、二十二州县及屯坐各卫水灾新旧额赋。　　

○展缓湖南澧、安乡、二州县被水垸田新旧额赋。　　

○缓湖南应解二限减半通米二万石。并漂失漕米五千六百余石。　　

