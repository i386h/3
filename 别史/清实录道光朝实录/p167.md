<!-- { "loadSidebar": true } -->
○先是密谕江西巡抚程含章、朕闻九江镇总兵庆熙、性耽安逸。出入坐轿。用度奢侈。声名甚属平常。汝可严密访察。据实覆奏。且坐轿一节。非能掩人耳目者。不难立辨。汝系朕特用之人。若稍存徇隐。不能免官官回护之恶习。则是汝大负简任之恩矣。慎之密之。寻察实。并以未能早行参奏、自请议处。得旨、庆熙著来京候旨。程含章自请交议之处。著加恩宽免。　　

○以都察院左都御史松筠、为吉林将军。户部左侍郎穆彰阿、为都察院左都御史。调吏部右侍郎裕恩、为户部左侍郎。刑部右侍郎奎照、为吏部右侍郎。以都察院左副都御史多福、为刑部右侍郎。　　

○以镶白旗蒙古都统和世泰、兼署正红旗蒙古都统。　　

○调正白旗汉军副都统廉善、为正蓝旗满洲副都统。以副都统衔恒龄、为正白旗汉军副都统。　　

○以湖南永绥协副将施联科、为江西九江镇总兵官。　　

○赏借成郡王载锐俸银三万两、修理祖茔。　　

○抚恤琉球国遭风难夷如例。　　

○癸巳。谕内阁、原任副都统金保、因患腿疾。未能就痊。著照所请、准回原籍调理。金保曾在军营出力。得有巴图鲁名号。应如何给俸之处。著兵部照例办理。　　

○以拏获邻省在逃凶犯。予两淮候补盐经历吴若颋、把总严得如、升补有差。　　

○改造福建海坛镇左营战船。从巡抚孙尔准请也。　　

○上以孟冬时享太庙。自是日始。斋戒三日。　　

○甲午。孝敬宪皇后忌辰。遣官祭泰陵。　　

○又谕、此次覆试武举。弓刀石力不符者。有十八名之多。足见该王大臣等、未能实心校试。深辜简派之意。所有崔琯、罗三元、马良瑞、校建堂、陈六韬、刘珽、潘鹤龄、艾嘉会、李汇升、尹浩、吴履谦、常升阶、刘桂茂、赵万春、许从虎、丁冠甲、叶杨枝、刘振武、俱著罚停殿试一科。原监射大臣绵忻、玉麟、富克津、顾德庆、和世泰、耆英、俱著交宗人府吏兵二部照例议处。　　

○又谕、刑部奏、宗室奕芝、失去日久。严讯何氏、及刘二、高老儿等犯。俱供并无知情拐匿情事。奕芝、著步军统领顺天府五城一体查缉。俟访获到案。再行办理。　　

○刑部议覆云贵总督明山等奏、云龙州汉民秦贤中等。与回民马良才纠众持械。伤毙多命一案。并将草率完案之署云龙州事宣威州知州雷文枚等、分别定拟。得旨、已革知州雷文枚、著发往军台效力赎罪。前署大理府事东川府解任知府张志学、云龙州吏目张尚志、俱著革职。前署云龙州事解任通判李兆榜、著交部严加议处。　　

○以故青海扎萨克辅国公喇特纳什第子察哈巴克、袭爵。　　

○协办大学士两江总督孙玉庭、江南河道总督黎世序、奏报秋汛安澜。命黎世序诣河神庙祀谢。孙玉庭、黎世序、并下部议叙。出力员弁。升叙有差。　　

○户部议准、浙江巡抚帅承瀛疏报、象山、云和、二县开垦积荒田地五顷八十六亩有奇。照例升科。从之。　　

○加赈河南武陟、修武、浚、汲、阳武、五县被水灾民。并蠲缓额赋有差。　　

○乙未。谕内阁、松箖奏参协领那移库项。捏报开除一摺。前任拉林协领。今升伯都讷副都统永海、交卸库项时。擅指未经给领之款。捏报开除。于所属义仓工程。漫无觉察。著交部严加议处。管辖拉林之阿勒楚喀副都统穆腾额、护副都统协领富通阿、未能查出情弊。佐领阿勒金太、于署协领任内。扶同弊混。佐领讷恩登阿、因兵丁盐菜缺乏。私求接济。防御兼云骑尉委佐领岳淩阿、捏报完工。均著交部分别议处。所有义仓未完各工。仍责令岳淩阿、照估修竣。另行委员验收。委官奇隆阿、并不知情。佐领青山、旋即禀明。俱著免其置议。　　

○又谕、松箖奏、续行查出屯官屯兵私租官地一摺。前因双城堡屯田。有流民私垦旗产。降旨将不行实力驱逐之协领舒精额等、分别降补惩处。兹据松箖续行查出已革协领明保、及舒精额等。私典官荒。写立租契。与商民盖房开铺。收取租钱等情。经松箖晓谕商民。换给执照。以后地租当官呈缴。并据奏称舒精额畏罪自尽。所盖房屋入官。此外各佐领骁骑校委官领催等。所得地租。分计无几。官非一任。事非一人。恳请概免追究。此后实力稽查等语。著交松筠于到任后。悉心详查。奏明办理。又另片奏、请将发遣黑龙江之已革知县周以焯、已革郎中法克精额、改发吉林。分管左右屯督课。并著松筠查明三屯是否需人委用。如果实在需人。即将该革员等调赴吉林察看。傥差委不能得力。仍饬回黑龙江当差。松箖原奏摺片。著即交松筠阅看。　　

○谕军机大臣等、本日卢荫溥等奏、署大城县知县陈晋、被民人吕源、胪款具控。已明降谕旨。交蒋攸铦等审讯矣。此案据吕源呈控署知县陈晋、携带长随五六十人。恃才敖纵。任情威福。政以贿成。五月放二月之赈。小斗散放。余米五六百石。随价平粜。以入私囊。六七月大水方到。各村匪徒。向富户强借粮石。致滋讼端。该知县置村匪不问。转向各富户监生刘姓梁姓等。罚钱一百吊至二三百吊不等。至于抚恤口粮。河南被灾各村。均未抚恤。又查饥民户口。传各乡保百般勒索。又与其弟分庄查赈。壮丁妇女不给。每户只准给一口。或口半。倒塌房屋。不许呈报。煮赈并未散放等情。案关该署县侵蚀赈款。不恤灾黎。如果属实。大干法纪。蒋攸铦等、系特派之员即与钦差无异。务须秉公审讯。毋稍瞻徇。傥有回护情事。一经发觉。惟该督等是问。将此谕令知之。　　

○予故吉林将军松箖祭葬如例。

　　
大清宣宗效天符运立中体正至文圣武智勇仁慈俭勤孝敏成皇帝实录卷之六十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。冬。十月。丙申朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○颁道光四年时宪书。　　

○谕内阁、户部奏、查明山东省历年停缓钱漕等项数目请旨一摺。山东省频年灾歉。民力拮据。前据琦善奏请酌量调剂。自系实在情形。著加恩将该省嘉庆二十三年、至道光二年、未完缓徵民欠钱漕等项。均停缓二年。以示朕格外施仁至意。其奏销册报、与此次单开数目、多寡不符。河银蠲缓各数。据工部查覆、亦有不符。著该署抚将不符之数。分晰查明、咨部核办。至各州县未经停徵以前、徵存银两。速饬尽数提解。报部拨用。如有以完作欠、私行亏那等弊。即将该州县参办示惩。　　

○加赏广宁门外普济堂煮赈小米五百石。　　

○丁酉。上幸圆明园。　　

○诣绮春园问皇太后安。　　

○户部议准、浙江巡抚帅承瀛疏报、开垦富阳县新涨沙地、鄞县额外涂地、八顷二十四亩有奇。照例升科。从之。　　

○戊戌。陕西巡抚卢坤奏、请筹项采买新设甎坪厅常平仓谷六千石。报可。　　

○缓徵山西五台县被水灾民春借常平仓谷。　　

○己亥。谕军机大臣等、琦善奏、访获一炷香教犯查讯大概供情一摺。山东历城县、郑家马头三官庙道人孙大凤等。传习一炷香教。煽惑乡愚。据该署抚饬属访拏。获犯多名。并生员郑升甫、呈出摉获抄白旧书一本。先将提讯大概供情具奏。所办甚好。著琦善、督同署臬司讷尔经额、提集各犯。严切审讯。悉心定拟。并根究教内余匪。尚有若干人。即行饬拏到案。勿使稍留遗孽。以期净绝根株。至该犯杜景盛等、因羡慕曲星斗修行得道。遽自净身。殊属罕异之事。著琦善向杜景盛等。详细推求净身修行之故。务得确情。所供羡慕曲星斗得道之语。荒诞不经。实不可信。如有阴谋诡秘内外勾串不法情事。即须彻底严究。不可稍留疑窦。致将来别生事端。亦不可一味刑求。致令混供。拖累无辜也。将此谕令知之。　　

○江西巡抚程含章奏、遵旨赶造直隶剥船二百三十四只。冬造春解。报闻。　　

○庚子。上幸静明园。诣龙神庙拈香。　　

○谕内阁、前因盛京供奉陵寝祭品。向由壮丁采办。近年丁力竭蹷。降旨将该衙门所管辽阳州界内、二台子四十二处、闲旷地亩。赏给壮丁等、开垦耕种。以资采办。兹据昇寅查照丁数。拟定章程。开单具奏。著照所请、将该处堪以垦种之地。九千七百三十一亩。择其差务较重、实须调剂者。按照单开各项壮丁内、有就近居住熟悉耕作之丁。每项数名。或十数名。饬令承总领种。津贴各丁应差支费。并责成承办员役。严禁盗典诸弊。如该员役等、再有摊派勒索情事。一经查出。立即严参惩办。该侍郎仍当体察情形。务使丁沾实惠。勿致徒博虚名。傥日久未能妥善。即应随时据实奏明办理。不可回护。至楧木□萼果林。每届成熟之时。与内务府壮丁、一处采取。易启争端。嗣后著盛京将军、内务府派员。将连子湾等七处、小庄河等八处、酌定界址。各管各林。以杜争讼。该部知道。单并发。　　

○命嗣后皇太后圣寿节。内务府大臣、无庸呈进宴桌。仍递如意。进三九盒。　　

○陕甘总督那彦成奏、蒙番回众均极安谧。并将公呈译奏。得旨、蒙番回众。果能长此畏威怀德。边徼无事。则是长龄同卿莫大之功也。嗣后仍当随时留意。相机料理。以期永靖边陲。慎勉而行。　　

○以查办番案出力。赏苏拉喇嘛罗布藏、达喇嘛职衔。　　

○辛丑。上诣安佑宫行礼。　　

