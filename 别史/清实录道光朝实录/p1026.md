<!-- { "loadSidebar": true } -->
○谕军机大臣等、本日据伊里布驰奏、夷船直逼口岸。剿办防堵情形。及探明进兵路径。并先后接收夷书给与回文各一摺。览奏俱悉。前因＜?口英＞夷在天津海口起碇南旋。已派琦善驰赴广东查办。曾飞示伊里布等一体遵照。此次伊里布因＜?口英＞夷登岸。督率兵勇。将其船只击沈。炮位抢获。并生捦夷匪多名。自系在未经接奉廷寄之前。现在该大臣业经接奉廷寄。自必相机妥办。毋误事机。该夷目所投回文。欲将捦获夷人释放。于交地退兵之事。并未覆及。该大臣惟当剀切晓谕。告以尔等之来。原为诉冤乞恩起见。前在定海系因言语不通。以致互相攻击。伤我文武各员。此次我兵捦获该夷官兵多人。亦系因该夷直逼口岸。先放枪炮。是以力加防御现仍仰体大皇帝中外一家之意。将所获夷人。优加豢养。未行伤害。尔等果能迅速退兵。交还定海。定将历次所获男妇。克日释回。天朝诚信待人。断无加以欺诳之理。该大臣如此晓谕。一面将捦获夷人妥为收管。一面密派明干之人分投侦探。如果该夷确系退兵交地。始可将捦获之人。全数交还。其前次捦获收管白黑夷人。亦著毋庸解赴广东。统俟交地时一并办理。至此次在事各员弁兵勇。著该大臣暂为存记。听候谕旨。将此由五百里谕令知之。　　

○又谕、本日据伊里布驰奏、剿办防堵＜?口英＞夷情形各一摺。此次伊里布所办剿击各情。自系未经接奉廷寄之故。现已谕令将前后捦获夷人妥为收管。俟探有退地撤兵确信。一并交还。并著伊里布剀切晓谕。妥为相机办理矣。琦善到粤后。务将查办情形。一面驰奏。一面知照伊里布。免致彼此参差。是为至要。原摺片著钞给阅看。夷书并发。阅过后遇便缴还。前此琦善所呈夷书。一并寄去。无庸回缴。将此谕令知之。　　

○又谕、寄谕署直隶总督讷尔经额。本日据伊里布驰奏、夷船驶入浙江慈溪余姚等县内洋。直逼口岸。经派委文武员弁分头剿击。并生捦夷匪多名。旋据该夷目投递回文。欲将被获夷人释放等语。已有旨谕令伊里布剀切晓谕。一面将所获夷人收管。俟该夷退兵交地。再将捦获之人交还。察看情形。妥为办理矣。琦善业于本月初八日驰往广东查办。恐该夷未知琦善起程。仍复折回天津。该处海口。前调防堵兵丁。业经分别撤留。是否不致疏虞。著该署督于抵任后赶紧料理。即行前赴天津。严密防范。并饬令员弁常川瞭望。毋稍疏懈。如果该夷折回。复有投递字帖等情。即著该署督豫为筹画。相机办理。据实具奏。将此谕令知之。　　

○又谕、据耆英奏、夷船在金州海洋游奕。并酌拨官兵防堵一摺。又另片奏、金州海口。冬令尤应严加防御等语。览奏均悉。＜?口英＞夷船只现已乘风开帆。向东南放洋驶去。惟金州所属之小平岛等八处海口。均关紧要。必须小心防守。方可有备无患。著该将军严饬各员弁加意巡防。留神瞭望。不得稍有疏懈。并体察情形。如九月内海口安靖。该将军即前赴中路连云岛等处海口履勘。顺道回省办理公务。其防堵各海口兵役。凡由各该本城出派者。仍著照旧防守。毋庸裁撤。其余调拨防守各官兵。俱著酌量撤回。以节糜费。熊岳副都统祥厚、锦州副都统道庆、届期无事。亦著各回本任。余著照所议办理。将此谕令知之。　　

○又谕、据裕瑞奏、请将检出堪用大炮。在于海口加设。以资抵御等语。山海关地方秦王岛老龙头两海口。旧设炮位。既不敷用。自应酌量添设。惟此项炮位。既经蒸刷存营。是否堪以应用。须先试放。其火药铅子。亦应宽为储备。并酌派何人。如何施放演习之处。务当早为筹及。临事方有实效。将此谕令知之。　　

○又谕、寄谕江宁将军布勒亨、副都统张仙保、署两江总督裕谦、据张仙保奏、京口办理防堵情形一摺。＜?口英＞夷船只前据托浑布奏、业已全出东境。自可无虞北驶。惟定海夷船现在尚未撤回。所有京口前调防御水陆各兵。著该将军等体察情形。酌量应撤应留。妥为办理。至此项防御官兵口粮。现在既无闲款可筹。著准其在于苏州藩库款项。每日每员名给领银一钱。以资接济。该将军等总当悉心筹画。固不可使要隘致有疏虞。亦不可使兵饷稍有虚糜。是为至要。将此各谕令知之。　　

○命江宁副都统张仙保来京。调西安右翼副都统海龄、为江宁副都统。以荆州协领甘露、为西安右翼副都统。　　

○逮已革浙江巡抚乌尔恭额、下部治罪。　　

○庚子。旌表守正被戕四川资州无名丐女。　　

○辛丑。上御洞明堂。勾到新疆云南贵州广东情实罪犯。停决云南绞犯一人。贵州斩犯四人。绞犯一人。广东斩犯三人。余八十八人予勾。　　

○谕内阁、陈阶平奏、加工制造火药。并将煮炼硝斤各条开单呈览。福建制造火药。现经该提督督造加工。轰击颇为得力。著各直省一体照单如式制造。以资利用。　　

○壬寅。以前任伊犁将军奕山、为正白旗领侍卫内大臣。并在御前大臣上学习行走。　　

○以盛京副都统署吉林将军禄普、为西安将军。吉林副都统果升阿、暂署将军。调正白旗满洲副都统奕兴、为盛京副都统。　　

○予故西安将军哈丰阿、祭葬。谥悫勤。　　

○癸卯。旌表守正捐躯陕西盩厔县民燕添佑妻王氏。　　

○甲辰。谕军机大臣等、本日据林则徐等奏、粤省水陆官兵堵御＜?口英＞夷击退夷船一摺。又另片奏、请鼓励员弁等语。著琦善于抵粤后。将确切情形。逐一查明。据实具奏。原摺片均发给阅看。再本年夏间。朕风闻有＜?口英＞咭唎国王给林则徐文书之事。伊业经销毁。一并查明覆奏。将此谕令知之。　　

○又谕、前因周天爵等奏、湖北保安汛外委陈俊烈、拾获匿名揭帖。禀讦大冶县知县孔广义反噬总督一案。当经降旨交伍长华督同藩臬秉公严讯。兹据该抚审明定拟具奏。著吴其浚、麟魁覆加审讯。务得确情。至周天爵之子周光岳、并未到案。著提同全案人证。一并讯究。按律定拟具奏。原摺著钞给阅看。将此谕令知之。　　

○以礼部左侍郎关圣保、为满洲繙译乡试正考官。兵部右侍郎端华、为副考官。国子监司业福谦、为蒙古考官。　　

○以盛京兵部侍郎成刚、兼署户部侍郎。刑部侍郎柏葰、署管理奉天府府尹事。　　

○调镶黄旗蒙古副都统文蔚、为正白旗满洲副都统。以镇国将军绵悌、为镶黄旗蒙古副都统。镶黄旗汉军副都统苏隆阿、署镶黄旗满洲副都统。　　

○调正黄旗护军统领中山、为正红旗护军统领。　　

○乙巳。谕军机大臣等、本日据伊里布奏、续接夷书。并据夷目叩关谒见。现在筹办情形一摺。已降旨饬令伊里布相机妥办上之不失国体。下亦不开边衅。惟该夷先请将所获男妇给还。始肯交还定海等语。情殊叵测。现在伊里布如何办理。朕亦不为遥制。数日内伊里布必有续报情形。原摺暨该夷来书。并该大臣回文五件。均著给琦善阅看。夷书三件。遇便仍著封缴。又林则徐片奏、他夷在澳门者。因＜?口英＞夷阻其贸易。均各不平。如咪唎口□坚口□佛口□兰哂等国。其力皆足颉颃。佥谓＜?口英＞船若不早回。伊国亦必遣船前来与之讲理等语。著琦善抵粤后访探明确。林则徐所奏是否实情。如系谎言。即传旨取具亲供。据实参奏。林则徐片著钞给阅看。将此由四百里谕令知之。　　

○又谕、本日据伊里布奏、接收夷书。并据夷目叩关谒见。现在筹议酌办情形一摺。所办尚合机宜。至于随时审度。妥慎办理。全在该大臣悉心筹画。上则不伤国体。下则不开边衅。想该大臣必能仰体朕意也。将此由五百里谕令知之。　　

○又谕、据耆英等奏、酌议奉天沿海居民难于团练水勇一摺。该处民人既不谙水性。所有团练水勇一节。著毋庸议。至乡勇易集难散。亦须酌量渐次裁撤。该将军务当仍遵前旨。督饬弁兵。于各海口严密防守。并派晓事员弁。留心瞭望。如有游奕船只。即行驰报该将军等知悉。毋误事机。将此谕令知之。　　

○又谕、前因裕谦等奏、江苏丹阳县民聚众夺犯殴官。当经明降谕旨。著该署督将首从各犯拏获审办。并将该署县吕湘、把总戴永福一并撤任。讯明有无浮收激变情事。分别办理矣。兹据御史张灏奏、风闻此案系由该地方官豫恐承办过境兵差赔累。欲于经徵地丁条银项下议加钱数所致等语。著该署督仍遵前旨确切查讯。如果有议加钱数情事。即行据实严参。按律惩办毋稍徇隐。将此谕令知之。　　

○又谕、御史张灏奏、福建台湾府及上杭县境内。素产硫磺。上杭地方所产。足敷全省军营之用。台郡磺山自可封禁。惟两地逼处海疆。恐有奸民私穵渔利。并远年墙壁石灰。就地可煎。亦须严除弊窦等语。硝磺为军火要需。岂容奸民穵取私卖。著吴文镕、严饬该镇道及地方员弁一律防范。如有奸民私穵。务即拏获惩办。以杜奸匪接济之弊。将此谕令知之。　　

○以詹事府詹事王炳瀛、为内阁学士兼礼部侍郎衔。　　

○以盛京户部侍郎兼署副都统惟勤、署吉林将军。盛京兵部侍郎成刚、兼署副都统。　　

○命翰林院编修孙瑞珍、仍在上书房行走。　　

○以射布靶中箭三枝。赏陕西西安镇总兵官台涌、花翎。　　

○丙午。上诣绮春园问皇太后安。　　

○遣官祭历代帝王庙。　　

○丁未。谕内阁、前因大理寺卿连贵奏、秋审册内分别实缓有未允协之处。当降旨派军机大臣、敬徵、恩桂、会议具奏。兹据穆彰阿等奏称、查核秋审册内。江西省缓决犯妇王氏擅杀朱文铭身死一案。叠经法司详细推求。复经历任巡抚反覆讯鞫定案。既拟擅杀。自应以缓决定拟。至吉林那斯洪阿擅杀万花身死一案。系属官犯。故以情实定拟。常犯与官犯不同。办理实为允协。该大理寺卿所奏著毋庸议。至所请嗣后明定限制之处。著刑部查核具奏。　　

