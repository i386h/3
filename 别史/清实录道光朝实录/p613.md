<!-- { "loadSidebar": true } -->

○谕军机大臣等、本日据卢坤、吴荣光等奏筹办猺匪情形各一摺。据称永州镇鲍友智、会同知府李铭绅、先期进剿逆猺。虽有杀获。未能兜捦。以致逆首赵金陇、与其夥党逃往大竹山。又有潜逃广东八排之语。复据鲍友智捦获之男妇供称、赵金陇弟兄。先欲逃奔广东。至连州交界。被兵截回。现欲往九嶷山。并据拏获之逆猺盘福秀所供相符。现在卢坤计已到彼督办。并飞调罗思举带领精兵一千名前往。统计前后所调官兵共有四千余名。足敷防剿。该首逆既有潜往八排、经官兵截回、窜入九嶷山之信。著李鸿宾等一律派选兵弁。驰往缉拏。九嶷界连广西。并著苏兆熊亲往该处与湖南连界地方。严密防堵。勿令窜入。致滋勾结蔓延。总期先捦首逆。解京正法。净绝根株。毋稍疏虞将此由五百里各谕令知之。　　

○命长芦盐政钟灵留任一年。　　

○丁酉。谕军机大臣等、据卢坤奏报、剿败逆猺奔窜情形。请饬调带兵大员前往剿捕。以期迅速蒇功。又据吴荣光等奏、查明镇守先期进剿逆猺。虽有杀获。未能兜捦首逆。以致逃窜裹胁。将各员参办。并现在添调官兵堵捕缘由各一摺。览奏均悉。湖南江华县锦田乡。被猺匪滋扰。经游击王俊等带领弁兵乡勇。由黄竹寨直捣贼巢。焚毁追杀贼匪三十余名。复进攻杀贼四十余人。捦获二人。余皆逃散。毁其房屋衣粮。遂与游击李方玉两路进攻。长塘贼匪。并力抵敌。官兵施放枪炮。复用火弹抛击。贼厂火发。立时延烧殆尽。计杀毙烧毙贼匪约三百余人。首逆赵金陇与其夥党奔逃。捦获猺匪。供称首逆逃往大竹山。又有潜逃广东八排之语。又据鲍友智捦获男妇八人。供称赵金陇弟兄。先欲逃奔广东八排。至连州交界。被兵截回。现往九嶷山。并据逆猺盘福秀供、伊系赵金陇手下蓝旗大将。管领百人。被官兵打败。即将蓝旗丢弃逃走。赵金陇无处可走。总想窜入九嶷山躲藏。与猺妇盘李氏等供词相符。现经该抚等派令官兵速赴大竹山摉捕。复派长沙协副将嵩龄等、前往蓝山九嶷等处堵捕。据报猺匪窜入蓝山境之五水猺山。到处抢劫。裹协至二三千人。欲入九嶷山安顿巢穴。现窜入江华所属之麻冈地方抢劫。黄河鲁观洞等处。俱已派兵防堵。此等乌合之众。不难迅速翦除。现经该督飞调湖北提督罗思举、迅即挑选将备。带领熟练精兵一千名。驰往剿办。统计前后所调官兵共有四千余名之多。足敷防剿。湖南省城。不可无大员弹压。吴荣光著仍遵前旨于面晤卢坤后。即行交代起程回省。所有应用一切军火器械。宽为制备。后路粮饷。亦须源源接济。务派妥员认真经理。以专责成。不可稍有迟误。卢坤此时自已行抵该处。著即督同海淩阿等及早剿灭。免滋蔓延。并将首要各犯一并就捦。毋任远窜。至首犯赵金陇、务要生捦解京。尽法处治。以彰国宪。该逆有潜往八排之信。已谕令李鸿宾等派员驰往缉拏。并令广西提督苏兆熊、前往该处与湖南交界处所堵守。以防该匪窜入。该抚等所参轻进及防堵不力之镇守等官。已另有谕旨。分别降调。又卢坤另片奏、前由陕省派往湖北之守备仇怀瑛、千总程芝、王集贤、现饬令该员等带同该督标弁兵。押解擡炮五十尊。喷筒三百杆。迅速解至永州备用。并将该督标精锐炮手枪手二百名。令武昌城守营参将文兴、德安营守备刘克勤、带领迅赴湖南。以资进剿。俱著照所请办理。将此由五百里谕令知之。　　

○以右春坊右庶子祁寯藻、署日讲起居注官。　　

○湖南永州镇总兵官鲍友智、以剿贼轻进防堵不力。降游击。随营效力。以云南维州协副将曾胜、为永州镇总兵官。　　

○戊戌。谕内阁、琦善奏、守备把总互相禀讦等语。此案守备郑文浩、于关支饷米等事。如果一无情弊。该把总姚士俊何敢公然禀揭。事关冒领粮饷。虚实均应根究。至姚士俊等如何勾串讹诈。咆哮公堂。亦应确切究明。宣化镇左营守备郑文浩、著解任。把总姚士俊、黑献之、著一并斥革。交琦善提同案证。讯明定拟具奏。寻奏、讯明姚士俊等系怀疑禀揭。冀图抵制。请分别问拟杖徒。下部议。从之。　　

○己亥。上御勤政殿听政。　　

○命户部左侍郎敬徵、右侍郎阿尔邦阿、查勤泰陵应修宝城等工。　　

○以詹事府詹事姚元之、为内阁学士。兼礼部侍郎衔。光禄寺卿郭尚先、为大理寺卿。三品顶带前人行南河副总河潘锡恩、为光禄寺卿。詹事府少詹事奕泽、为詹事。　　

○命翰林院修撰吴其浚、提督湖北学政。编修池生春仍在南书房行走。　　

○庚子。上诣绮春园问皇太后安。　　

○谕内阁、据程祖洛奏、上年江苏被水各州县酌请口粮摺内。将成灾十分九分八分七分句下。极次贫民四字、及贫生兵属一律办理八字。遗漏缮写。自行检举。奏请更正等语。除该抚现已饬属查照原详分别办理外。程祖洛著交部议处。　　

○又谕、宝兴等奏、审拟已革同知亏那仓库钱粮。并解任副都统借用银两各缘由一摺。此案已革吉林伯都讷理事同知松奎、于经徵一切正杂钱粮。并不依限解库完交。辄任意垫那亏短。经宝兴等查明、除实欠在民、垫修仓廒各款。并任所衣物银钱作抵外。实亏银六千五百六十余两。松奎著照拟杖一百流三千里。看押勒追。限满能否全完。再行分别办理。解任副都统硕德、身任大员。不知廉介率属。屡向该管同知借用银两。收受馈送。致该革员那移库项。宝属有玷官箴。硕德著即行革职发往军台效力赎罪。所借银两。勒限追缴。其任所资财。及本旗家产。著一并查抄。至向来属员经保举后。或犯赃私。出考大员。例有应得处分。硕德系玉麟保举副都统。玉麟著交部照例议处。以为滥保者戒。佐领淩善奇成阿、防御富青阿、仓官乌勒珲达、年满仓官苏成、笔帖式西林达、借用银谷。亦属不合。俱著交部议处。寻议上。得旨、玉麟著加恩改为降四级留任。八年无过。方准开复。佐领淩善、奇成阿、防御富青阿、仓官乌勒珲达、年满仓官苏成、笔帖式西淩达、均著照部议革职。　　

○谕军机大臣等、罗思举奏、挑带官兵。遵赴湖南协剿猺匪一摺。前据卢坤等奏、江华县猺匪赵金陇聚众滋事。因思罗思举久历戎行。降旨著该督酌量檄令前往。兹据该提督奏、接准咨会。当即调派参将刘允孝等六员。挑派提标兵六百名。郧阳镇标兵四百名。于二月十八日起身。兼程前赴军营。会同相机剿办。此等乌合之众。不难迅就翦除。惟闻首逆赵金陇有逃往大竹山及广东八排、并往九嶷山安顿巢穴之信。应即妥速掩捕。计此时卢坤等早已驰抵该处。罗思举到彼后。务当会同筹商。设法剿办。将首要各犯悉数就捦。并将首逆赵金陇生捦解京。尽法惩治。不可任其奔逃。四窜无踪。尤不可令其到处裹胁。愈聚愈众。致劳兵力而糜军饷。该提督系朕特派之员。总宜相机妥办。立即蒇事。以副委任。将此由四百里谕令知之。　　

○又谕、本日据长龄等覆奏、叠奉谕旨一摺。览奏均悉。现在筹办善后事宜。必须熟商久安长治之模。为一劳永逸之计。其添兵固守一节。系属权宜之策。所奏官兵减撤日少。回兵挑选益多。操演又复精锐。设被诱胁。转属藉寇以兵。于边防有损无益。所虑甚为远到。此次议添兵粮。岁需经费。祇在十万两以内。一二年间。再察看情形。随时减撤。从此天威远振。即使张逆之子长成。卡外诸夷。亦不敢从中怂恿。复萌觊觎。著俟西四城元气渐复。将回兵旧额补足。认真教演。以备调遣。无庸再为加增。以防后患。俱照所议行。屯田一事。现据长龄等查喀什噶尔大营驻扎处所。田地名喀拉赫依。计延袤二百顷有奇。现令已招之五百余人。分认种耕。将来逃散回户归来。即以现存叛产。照数拨给。嗣后再有承种民人。于大河拐一带附近荒地。酌量分拨叶尔羌境内毛拉巴什赛克三一带荒地。俟巴尔楚克接连树窝子等处筑堡设汛后。广为招徕。其修渠引水、牛具耔种、按则徵收各事宜。须试种一年。由壁昌详议章程。均著照所奏办理。惟添兵全在加意操防。屯田亦属广为开垦。总须实力奉行。多一兵得一兵之力。垦一顷收一顷之粮。傥添兵不过虚糜粮饷屯田不过敷衍目前。设有缓急。仍须内地徵兵调饷。尚复成何事体。玉麟系伊犁将军。有统辖之责。壁昌系叶尔羌参赞大臣。有总理八城之任。必应随时认真稽查。遇有训练不精。耕作不力。即据实严参惩办。傥扶同隐饰。经朕别有访闻。则惟玉麟、壁昌等是问。懔之慎之。将此由五百里谕知长龄、玉麟、并谕壁昌知之。　　

○调伊犁参赞大臣布彦泰、为塔尔巴哈台参赞大臣。塔尔巴哈台参赞大臣常德、为伊犁参赞大臣。赏乌噜木齐协领乌珍泰、副都统衔。为叶尔羌领队大臣。　　

○以广西浔州协副将苏勒当阿、为右江镇总兵官。　　

○户部议准、陕甘总督杨遇春疏报、乌噜木齐所属头屯、塔西河、二所垦种地六百亩。照例升科。从之。　　

○缓徵江苏句容、江浦、六合、甘泉、仪徵、萧、铜山、丰、沛、砀山、邳、宿迁、睢宁、赣榆、十四州县并淮安、大河、扬州、徐州、四卫上年被水灾区旧欠额赋。　　

○辛丑。以哈密办事大臣敦良、为齐齐哈尔副都统。　　

○壬寅。谕内阁、朕此次恭谒东陵。启銮后。著派惇亲王绵恺、定亲王奕绍、大学士富俊、卢荫溥。留京办事。　　

○又谕、工部奏、请派员查勘景陵宫门外西饽饽房后檐被烧席排。熏焦檐椽。及东膳房后檐榻板熏焦情形。照估修理此项工程。即著有麟、溥喜、钟昌、敬谨赔修完整。无庸派员查勘。　　

○癸卯。孝昭仁皇后忌辰。遣官祭景陵。　　

○谕内阁、申启贤等奏、镶白旗闲散刘廷显呈称、伊弟刘廷旺之子刘俊、在恒亲王茔地当差。被总管李荣因失去祭器。私传刘廷旺拷打。以致因伤毙命。案关私拷致毙人命。虚实必应彻底根究。李荣是否系奕奎家总管。现在逃匿何处。著奕奎查明、将该犯送交刑部审办。按律定拟具奏。寻奏、讯明李荣身充总管。因疑刘廷旺偷窃祭器。辄殴伤刘廷旺身死。请将李荣依律拟绞监候。从之。　　

