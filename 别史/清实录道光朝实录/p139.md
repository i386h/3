<!-- { "loadSidebar": true } -->
○丁卯。遣官祭贤良祠。　　

○谕内阁、孙玉庭等会奏、兑运帮船。三年一调水次。请量为变通一摺。江南苏、松、常、镇、太、五府州属漕粮。定例皆就向年原兑府分。三年一调。以杜久恋情熟之弊。乃遵行日久。奸丁蠹吏。勾串夤缘。弊端丛出。每以米色好而津贴优者为上。米色差而津贴少者为次。一县或分兑三四帮。一帮或跨兑三四县。与整帮整县之例。全不相符。似此垄断营私。必致帮丁勒索日增。州县徵收无节。不可不另筹妥办。兹据该督等会议具奏。所有苏松等属漕船四十三帮。除白粮江淮镇江等七帮无须更改外。其苏太松常三十六帮。该督等会同藩司、秉公掣定整帮。余帮分拨找补。自本年掣定水次后。每届三年。毋庸再掣。即将上届各帮。挨次轮流受兑。指明何年何帮。应兑何县漕粮。造册送部存案。至上届找补各县之散帮。下届即并为整帮。尽先受兑。上届在后之整帮。下届作为散帮。分拨找补。递相轮转。以免偏枯。余仍著照旧办理。该督等经此次筹计变通。妥为调剂。务须严饬有漕各属。认真任事。毋致丁胥等再有钻营贿嘱诸弊。以肃漕政。该部知道。　　

○戊辰。谕军机大臣等、卢荫溥等奏、查明被灾州县分别酌议一摺。上年顺天所属被水州县。内文安大城较重。兹据卢荫溥等查明大城水淹地亩。涸复过半。惟文安积水尚深。请将文安县被灾七八九十分旗民。不分极次贫民。统于展赈后再加赏一月口粮。折色散放。文安大城二县。米价昂贵。仓无余储。请各拨豫东解津粟米二千石。减价平粜。至永清、霸、固安、宝坻、保定、东安、武清、香河、三河、蓟、十州县。上年均有成灾歉收村庄。当此青黄不接之时。粮价增长。请均设厂减粜。内保定、东安、武清、香河、四县。俱有仓贮米谷。固安宝坻二县。前经动支仓谷。借给耔种。将该二县改为平粜。其永清存仓漕米。不敷展赈之用。酌拨豫东解津粟米二千石。霸州仓存粟谷。仅碾米四百余石。赈余稄米。亦属有限。酌拨豫东解津粟米一千石。蓟州、三河、仓内均无存贮米石。拨给蓟州二千石。三河一千石。均令设厂平粜。以上共拨米一万石。请于督臣颜检截留豫东解津米石内。照数拨给等语。著文孚、蒋攸铦、于察看文安大城一带地方情形之便。详加体察。文安县、是否应须于展赈后。加赏一月口粮。其永清等各州县、是否应须平粜。抑或另有调剂之处。一面办理。一面据实奏闻。卢荫溥等摺。著发给阅看。将此谕令知之。　　

○建筑直隶北运河务关厅、及杨村厅属堤坝草土各工。从总督颜检请也。


清宣宗效天符运立中体正至文圣武智勇仁慈俭勤孝敏成皇帝实录卷之五十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。三月。庚午朔。谕军机大臣等、那彦成等奏、请定商民与蒙古贸易章程。并封闭边外金厂。西宁凉州等处。向来商民携带货物。由西宁办事大臣衙门、给票出口。径赴蒙古游牧贸易。既不指定地方。去来亦无期限。以致汉奸混杂。并夹带违禁器物。于边陲大有关系。惟念蒙古以游牧为业。若将羊客禁绝。诚恐生计日艰。如漫无稽察。又复诸弊丛生。该督等请严立章程。明定地界。自应如此核实办理。嗣后毋论何州县羊客。与河北蒙古、及河南蒙古番子交易。即以现定地界为限。不许径赴蒙番游牧处所收买。至甘凉肃州羊客。准由野马川沿边一带行走。先行报明西宁办事大臣衙门。分别发给大票小票。逐一注明。严定期限。由西宁府知会各提镇。饬知守卡弁兵。据实查验。无许浮冒。其蒙古羊只。每年定以四月至九月、按照指定处所售卖。事竣不准逗留。以杜弊端。至河南番族出售羊只。并饬循贵两厅、于贸易时、照给票之例办理。此外甘州之野牛沟。肃州之赤金湖等处。向有汉奸偷穵金砂。现经该督等严拏查禁。惟大通县属之札马图官金厂。该匪徒等难保不乘间潜往开采。著即严行封闭。所有应纳正撒课金二十八两零。即停其交纳。此项人夫。纠聚已久。该督等务须妥为安插。无致流而为匪。傥经理不善。仍有匪徒溷迹偷穵。致生事端。惟该督等是问。将此谕令知之。　　

○又谕、那彦成等奏、堪布喇嘛、并玉舒德尔格等番族、进口出口。严查携带汉奸一摺。西藏班禅额尔德尼、及达赖喇嘛。每年遣使堪布入都进贡。呈递丹书克。其商上人等、所带货物人数。本有定额。近来奸徒夹带。并有蒙古番子勾结滋事之弊。现当惩办汉奸。驱逐番帐。自不容听其溷迹。嗣后堪布等进京。由驻藏大臣饬将正余各包、及货物、照例造册。仍将同行喇嘛、及跟役、并商上人等。先期咨会陕甘总督、及西宁办事大臣。俟到丹噶尔时、该主簿具报该督等、会同委员、按册查点。方准进口。回藏时、亦饬令造册查点出口。不许逗留夹带。该堪布到藏、由驻藏大臣照册查点。如有汉奸朦混。即照无票出口例办理。该督等接奉此旨、即咨明驻藏大臣、一体遵照。其玉舒德尔格等番族贸易。将货物交官歇家售卖。更易滋弊。该督等奏请嗣后番族到口。由丹噶尔主簿、报明委员。会同营弁。带领歇家。查明人数。方许进口。仍令出具甘结。其出口时、委员查点放行。奸民夹带。除严办本犯外。歇家等一体治罪。俱著照所议行。将此谕令知之。　　

○又谕、那彦成奏、道员会勘蒙古争界。意见不同。请钦派大员复勘。此案河东杭锦旗贝子端多布色楞、与河西阿拉善王玛哈巴拉、争执地界。经宁夏归绥二道复勘。归绥道岳祥、听杭锦旗一面之词。以致意见不合。两议详报。经该督查明两旗档案。载雍正十一年、及乾隆五年、钦奉谕旨。俱以黄河为界。黄河东徙西徙。非由人力。应以流水河身为据。杭锦旗不应以河流故道、妄启讼端。即以黄河故道而论。亦不应影射库柯诺尔之名。将阿拉善、与乌喇特交界地方、妄思侵占。案关外藩争控牧界。自不容稍有偏畸。致滋争讼。那彦成于此案、著毋庸回避。现已有旨、谕知邱树棠、饬该道岳祥、迅速前往甘肃。仍会同宁夏道宜清安复勘。那彦成俟该道会勘后。即提同两旗人证、及该部落副盟长等、秉公酌断。折服杭锦旗之心。以息讼源而昭公允。将此谕令知之。　　

○又谕、前因河东杭锦旗贝子端多布色楞、与河西阿拉善王玛哈巴拉、争执地界一案。经理藩院咨明山西巡抚、派归绥道岳祥前往、会同宁夏道复勘。此案现尚未结。邱树棠接奉此旨。即饬该道岳祥、迅速前往甘肃。仍会同宁夏道宜清安、秉公勘办。听候那彦成酌断可也。将此谕令知之。　　

○又谕、孙玉庭等奏、黄河坐湾太甚。筹估取直挑渠一摺。据称宿北厅、夏家马路迤下河堡一带。均有坐湾之处。溜势提移无定。镶埽护堤。节节皆成险工。请于夏家马路迤下、取直挑渠一道。量长七百五十余丈。底宽四丈。深一丈一尺、至一丈四尺五寸。兵十一堡迤下、取直挑渠一道。量长七百六十余丈。底宽八丈。深一丈、至一丈四尺。河头河尾。并筑土坝拦截。俟长水时、相机启放。吸留直行下注。刷涤宽深。可期费省工平等语。河流趋向靡常。若坐湾过甚。南北两岸。坐当顶冲。以致险工林立。该督等请取直挑渠。并绘图贴说呈览。自系实在情形。著照所估、量长宽深丈尺、于大汛前、赶紧兴挑。勒限四月内完工。所需土方夫工银四万余两。即于此次请拨大汛工需银两内、动项办理。该督等务饬令承修员弁、认真赶办。俾河流直顺东趋。险工俱臻平稳。是为至要。毋得徒托空言。旧工甫闭。新工复生。多糜帑项。于修防仍无裨益也。将此谕令知之。　　

○修筑江苏徐州府属减黄河堰、并安徽凤阳府属宿州堰工。从协办大学士总督孙玉庭请也。　　

○缓徵江苏铜山、萧、二县上年分摊防汛银。　　

○辛未。上诣绮春园问皇太后安。　　

○礼部议驳、福建巡抚叶世倬、请以宋儒李侗后裔李光前、世袭五经博士。查世袭博士。自汉唐至本朝。惟伏氏胜、韩氏愈、周子敦颐、邵子雍、程子颢、程子颐、张子载、朱子熹、八人。此外均不得与。即十哲中、宰我、冉有、尚未议及。何论其余。且李侗业经设有专祠。并奉祀生。于崇儒报功之典。已属优厚。所有该抚奏请世袭博士之处。应毋庸议。从之。　　

○调巴里坤镇总兵官张拱辰、为甘肃河州镇总兵官。河州镇总兵官多隆武、为巴里坤镇总兵官。　　

○修军机处直房、从大学士曹振镛等请也。　　

○壬申。上御勤政殿听政。　　

○谕内阁、礼部奏、原任大学士公阿桂、配飨太庙位次。朕思追配之文。本示酬庸之典。其安设牌位。自应以服官先后为序。兆惠、雍正年间、即已筮仕。傅恒、阿桂、均系乾隆初年服官。福康安、系乾隆三十二年。始行供职。所有配飨西庑牌位。傅恒著列于兆惠之次。阿桂著列于傅恒之次。福康安著列于阿桂之次。　　

○贵州巡抚嵩孚议准御史陶廷杰、奏请严禁黔省拐买妇女一摺。查黔省山多田少。民人日用维艰。妇女不习针黹。以致生计日窘。鬻卖与人。各省拐匪、前往夥买。藉此渔利。情殊可恶。现严饬地方官先后拏获著名之官老二、官老三等。复剀切晓谕该处民人。务令妇女勤习女工。以固根本而免荡析。报闻。　　

○旌表守正捐躯浙江慈溪县民裘维城聘妻陈氏。嘉兴县民钱璞堂聘妻李氏。童生张富善妻李氏。仁和县童生吴士贵妻金氏。　　

○癸酉。上奉皇太后还宫。　　

