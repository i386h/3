<!-- { "loadSidebar": true } -->
○谕军机大臣等、御史曹宗瀚、奏陈河工积弊四款。如堆筑料垛。外实中空。锥试堤工。灌水舞弊。堆积土牛。以旧作新。堤内植柳。日渐废弛。皆系河工例办之事。傥查察不严。即不免玩误滋弊。著严烺、杨国桢、严饬厅营员弁、于每年购料办工之时。务期遴用得人。无得任听兵弁。及办工幕友仍前滋弊。其土牛堤柳。尤不可视为具文。不加督责。渐形废弛。该河督等仍当随时留心查察。迨至亲往验收。不得任其蒙蔽。总期认真核实。以重河防而除积习。该御史摺。著钞寄阅看。将此谕令知之。　　

○以全漕渡黄。办理妥速。大学士两江总督蒋攸铦、漕运总督讷尔经额、下部议叙。赏江南河道总督张井。三品顶带。副总河潘锡恩、四品顶带。并赏还同知于颐发等顶带。　　

○丁亥。谕内阁、戴三锡奏、官兵借支银两。并口粮米价夫价等项、恳准分别扣销一摺。前因剿办逆回。调派四川省出征官兵。借支行装银两。并沿途所需人夫口粮等项。该督先后题奏。经户部逐条核议。行令遵照办理。兹据该督查明出征官兵、借支整装一项。因赴军营道里辽远。行期迅速。且时值严寒。置备皮衣。借支并无浮滥。若照议扣缴。在官则办公竭蹷。在兵则事育无资。自系实在情形。著照所请、准其将该官兵等、借支整装银两、一并分年扣还。如有无著。照例查办。以纾兵力。至夫价一项。既据查明兵行山路崎岖。势难按站定为百里。人夫计日给价。较之例用有减无浮。应扣站夫。已于随行运送军火器械项下扣除。其米价一项。因兵行遄急。就地采买供支。尚为简速便捷起见。所有该官兵经过各州县支给米价等项、俱准其查照原办核销。该部知道。　　

○缓徵山东阳谷县被雹村庄本年额赋。　　

○贷山西吉。代、隰、忻、丰镇、和林格尔、翼城、左云、阳城、万泉、榆社、夏、绛、永宁、大同、陵川、曲沃、屯留、灵邱、河津、盂、凤台、沁源、武乡等、二十四州厅县歉收贫民仓谷。并缓天镇、右玉、灵石、临汾、大同、五县买补动缺仓谷。　　

○戊子。上诣时应宫。昭显庙。拈香。　　

○还宫。　　

○宗人府呈进新修玉牒。上诣乾清宫东暖阁行礼恭阅。送寿皇殿东西室尊藏。　　

○谕内阁、文孚等奏、查讯已革黑龙江将军禄成、派兵不公。及私马交站餧养变价等款。禄成于取供后。自戕身死一摺。此案禄成所供各款。若就现在情节而论。其挑派出征官兵。陆续更易数名。祇系听受阿勒精阿等恳求。并无贿嘱情弊。交站养马变价。亦祇见小图利。即其家人徐添桂、于出示驱逐流民时。因贾锦义央求暂缓。乘机诈骗。亦非伊自行勒索。虽有应得之咎。何致于取供后遽尔轻生。恐查讯各情、尚有不实不尽。现在禄成业已身故。正可向其家人徐添桂、及案内人证逐细严究。并须加以开导。勿再代为隐饰。期得实情。以成信谳。所有徐添桂等、应得罪名。及额外骁骑校阿勒精阿、应得处分。著俟覆审明确。再行核办。驿站监督笔帖式穆僧额、苏勒通阿、于禄成发交马匹。辄即分发餧养变价。俱著交部议处。副都统春胜保。近在同城。于禄成派兵草率。扶同迁就。又不将交站养马变价等事。据实参奏。著交部严加议处。文孚、英瑞、于禄成自戕身死。未能先事豫防。所有自请交部议处之处。著改为交部察议。　　

○己丑。上御太和殿视朝。王以下文武升转各官谢恩。　　

○幸圆明园。　　

○谕内阁、博启图等奏、双城堡公仓应粜归款谷石、请照时价出粜一摺。吉林双城堡谷石。前经富俊奏准。每仓石以三钱五分出粜。价银归补动用款项。至道光六年出粜五年分谷石。富俊按照时价。减至二钱五分。经户部核与奏定之数不符。驳令加增。报部核办。兹据该将军等奏称、该处连岁丰收。粮多价贱。系属实在情形。且该处官兵。又有每岁认买公仓出陈之粮。统计不下五六万石。自未便于时价之外。再为加增。著照所请、准其将双城堡六七两年所粜五六两年仓谷。照依该年时价以二钱五分报销。嗣后此项仓谷出粜时。著该将军等即将现年实在时价。据实奏明。报部核销。该部知道。　　

○以重运渡黄。祈祷灵应。颁御书南河惠济祠。淮安府城天后祠扁额曰神慈显贶。南河风神庙扁额曰功宣时阜。黄大王庙扁额曰安流利济。　　

○庚寅。谕内阁、苏成额奏、清查各属种山游民一摺。前据御史周炳绪奏、广西各属外来游民。请旨饬查。编入保甲。当经谕令苏成额、饬属认真办理。兹据奏酌定规条。严饬各府厅州县、及苗疆土司。将现在种山客民。逐细清查。除来历不明。形迹可疑者。即行递籍管束外。其余概令详载户口姓名年貌籍贯。各举诚实之人。作为客长。令其约束。一体编入保甲册内。由地方官随时稽察。毋许滋事。其有退佃回籍者。所盖篷房。无人居住。立即拆毁。仍严禁书差藉端需索。及里保私租官地。以杜弊扰。嗣后该抚即遵照所定章程。实力奉行。务期地方安静。匪徒无从托足。傥该管官日久玩生。有名无实。著即据实严参惩办。其外来难民。固当中意安抚。毋令失所。如有奸宄溷迹。尤须严拏惩治。断不可稍有疏纵。　　

○贷福建金门镇标兵丁存营谷价银。　　

○辛卯。谕内阁、那彦成等奏、查勘阿克苏展宽城垣基址一摺。前因长清奏请展宽阿克苏城垣。修建兵房。当降旨交那彦成相度具奏。兹据奏称旧城西门外隙地。祇有客店三家。计房一百一间。估值银四百三十余两。给价不多。无庸另建兵房。存贮军火器械。并可居住兵丁五百名。其濠沟三栅之外。尚有隙地一段。堪以分修兵房一百间。较为宽展。城内兵丁驻扎。即用现在官买店房。此项节省。即修城外兵房。并都齐特等三处军台应修工程。通共原估工费。连房价角四千五百余两。不须增添。著准其照原估兴办。在查出逆产变价内拨用。即责成长清。督率工员。乘此夏日天长。赶紧兴办。限至秋间一律完竣。务须工坚料实。毋得草率偷减。此项工程。免其造册报销。以归简易。　　

○又谕、那彦成奏、酌议阿克苏归并防兵一摺。据称长龄移交善后条议内。拟将阿克苏添兵一千名。并于所属之柯尔坪设兵五百名。阿克苏为南路适中之地。形势最要。设兵千名。除各项坐卡差役外。所余不过五六百名。未足以壮声威。柯尔坪距城三百余里。该处回户众多。设兵五百名。恐兵单势弱。非惟不足弹压。且无事时徒滋扰累。著照那彦成等所请。将柯尔坪议设防兵五百名。统归饼阿克苏。以收实效。又阿克苏所属拜城地方。原设分防参将一员。管领官兵七十余员名。该处回庄富庶。向多苛敛相沿之弊。不可不除。著即将拜城一营裁撤。所有官兵。亦全行归并阿克苏。仍于该处设台兵二十名。把总一员。以供文报往来之役。统计新归旧设防兵二千二百余名。除设卡及各项差兵外。可得操兵一千二三百名。控制南北两路。足成劲旅。至冰岭一路。向为南北通衢。其河克苏所属西南巧塔尔达坂。及赛哩木所属之阿尔通霍什。均为赴伊犁捷径。著概行封禁。以杜弊端。并著酌派本城官兵数十名。分拨设卡。严查偷度。以稽茶叶大黄之出入。傥封禁之后。有私贩经由。即竽严拏治罪。并著伊犁将军、由北路派拨员弁设卡盘查。毋稍疏懈。该部知道。　　

○谕军机大臣等、邓廷桢奏、已革州同于结案后。呈出多赃。提讯供情狡展一摺。已明降谕旨、将捐纳直隶州议叙知府衔顾亨斥革。与已革寿州州同多龄、一并拏问。交蒋攸铦督同藩司贺长龄秉公严讯矣。据奏该革员多龄、向藩臬两司呈称、该州绅士顾亨、遣张廷昂等、送作黄金二百一十两。银二百二十两。合计银四千两。并随封银一百五十两。伊不敢收受等情。顾亨系上年多龄在寿州州同任内。巡夜拏获李登科案内指禀挟妓饮酒之人。嗣经审明。并无其事。将顾亨免议。多龄因擅责监生案内参革。今案结数月。顾亨忽于事后致送多赃多龄于收受后又复赴司呈首。若顾亨于此案果无劣迹何肯以财行求。至四千两之多。至多龄若非先行吓索。顾亨又何肯无端送给。显有先侵后吐情弊。且提讯送银之张廷昂等。佥称多龄于参革后。与顾亨之表兄张应元结为师生。托其借银四千两。以为捐复盘费。后因银数不足。复换金送给多龄收受。质之多龄。供称张应元曾经许银。伊向阻止。不想张廷昂将银带省。是以呈首。顾亨供称。伊因另案在府候审。并不知张廷昂送银之事。显系逞刁抵赖等语。案关职官婪索多赃。绅士以财行求。数至四千两之多。该省藩臬等、俱系原审之?。例应回避。蒋攸铦总制两省。于抚藩臬各员。如有不公不法。均应秉公参奏。此案更无所用其回护。著即将邓廷桢所奏各情节。严切根究。务得确情。按律定拟。并将安庆府知府程怀璟、于上年审办时。曾否给与多龄亲供底稿。一并查讯明确。据实具奏。毋得稍有徇隐。将此谕知蒋攸铦。并传谕贺长龄知之。　　

○又谕、那彦成奏、回疆大概情形。所奏俱是。向来安集延进卡贸易。转贩内地大黄茶叶硝磺。接济外夷渔利。其流寓各城者。均已私行置产安家。与卡内回民无异。乃相率助逆。戕害官兵。蹂践回民。实属可恶。现在各城寄居安集延之人。自数十户。至数百户不等。那彦成已委员确查。驱逐出卡。朕思此项人数较多。相沿已久。固不可姑息容留。任其盘踞贻患。但欲全行逐出。设办理不善。转恐激成事端。该督务当实心体察情形。持以镇静。通行各城妥办。并著参赞大臣。每年查核具奏一次。以收实效。至大黄茶叶。严禁出卡。现拟设立官商承运行销。以免私贩偷漏。那彦成已派员前赴凉州确查。并札商鄂山、必须实能绝其出卡。而于卡内回民。仍无不便之处。方为妥善。著俟议定时即行具奏。嗣后各外夷即恭顺听命。亦应照伊犁贸易亭。派官经理。只准来卡交易而退。不准在各城安家置产。永绝后患。其乌什卡伦侍卫。著即一律裁撤。改归绿营。至近年各城大臣。及本处章京司员笔帖式等。并大小各伯克、剥削回众、弊非一端。必应将陋规概行裁汰。前据那彦成奏、请加增各城大臣养廉。业经降旨分别酌量加增。其司员笔帖式等、亦著筹议加增盐菜银两。兹据奏拟将现办地亩徵收粮石内。筹议津贴各城大小官员。自己足敷办公。断不准再有收受陋规。违者严参惩办。现在各该城应办事宜尚多。那彦成请与各该大臣、会商办理。所见极是此后事关善后者。著随时会商妥议具奏。将此谕令知之。　　

