<!-- { "loadSidebar": true } -->
○癸未。谕军机大臣等、载铨等奏、查勘工程一摺。据称查得避暑山庄东所松鹤斋、继德堂、殿宇均属宏整。情形稍轻。易于修改。拟恭请圣容。供奉于继德堂后层畅远楼。俟明春将继德堂头停揭□□瓦。殿内照式修改妥协。由该总管等具奏、恭移圣容供奉。请于本月初十日。恭请圣祖世宗高宗圣容。至畅远楼暂行供奉。俱著照所请。敬谨办理。又据称仁宗圣容。现在云山胜地楼上尊藏。今供案香几。已经备齐。请于来春继德堂修改工竣。同日恭请仁宗圣容。供奉东二次间。亦著照所请。届时著该总管等奏明妥办。以昭虔敬。载铨等即造具做法钱粮清册。移交该总管等于今冬备料。明春敬谨修理。载铨等查办事竣。著即回京复命。将此谕令知之。　　

○又谕、据朱士彦等奏、续查江南灾赈情形。惟下河一带州县、系积潦之区。本年被灾尤重。当经严饬该地方官赶紧查勘给赈。而办灾积弊。胥吏地保串通。每里每庄中。多开户口。已令该委员查明户口。即于本里出榜。实贴晓示。放赈之时。该州县即据委员所查。总发一榜。毋使风雨损坏。总查抽查之员。即可凭此查办。傥再有侵蚀遗滥之处。惟该员等是问。其山阳清河两境。被灾较轻。桃源县积水壅滞。被灾各区。均已查放抚恤。现在居民守候大赈。尚属安静等语。江南大赈届期。其中胥吏地保等浮开户口。在所不免。著陶澍、程祖洛、邓廷桢、严饬所属。认真查勘。其查明户口。著即出榜于本里晓示。该州县再总书一榜。悬挂城中。各按实数散放。以杜弊端。或有从中侵蚀者。即行指名严参。务使实惠及民。用副朕轸念灾区至意。将此各谕令知之。　　

○又谕、朱士彦等奏、续查南河堰盱两厅土石堤坝各工。并酌加土埽工程保固年限。据称山盱厅林家西添建滚水石坝。本年启放过水。现已堵合口门。埽土封闭。坝名石底。亦在水中。无从查验。其露明之两墙坝身裹头迎水分水各工。按册验量丈尺。核与原估相符。惟现据张井奏称、该坝过水最大。石底有冲损矬缝处所。现经朱士彦等询据该道将等面禀。本年启放时。石底被冲裂缝。约有七八路。坝下灰土。亦有冲扣之处等语。该坝甫报完竣。即有损裂情形。实属草率。著该督等俟塘水有消落时。责令原办工员。赶紧修理完固。著张井亲加覆验。以重要工。至所称堰盱两厅临湖卑矮石工。共计三千七百五十七丈七尺。加砌一二三层不等。据张井咨称、该工业于道光八年五七八九等月办竣。本年五六七月。风暴掣卸。尚有在保固限内者。并据册开高堰厅办过工长一千六百十五丈六尺。本年掣卸共八十九丈三尺。山盱厅办过工长二千一百四十二丈一尺。本年掣卸共一百三十五丈一尺。据朱士彦等查明前项掣卸石工。尚未扣满例限。著即责成原办工员赔修。张任稍有草率。其石后甎工灰土间有经风浪汕刷残缺处所。尚未填补。该堤捍卫全湖。最关紧要。并著责令工员赶紧补行砌筑。以资抵御。又堰盱大堤加帮五丈上工。自道光九年至今。已办过工长一万三各三百一十五丈七尺一寸。内高堰厅办过工长七千二百五十五丈一尺八寸。山盱厅办过工长六千六十丈五尺三寸。据朱士彦等亲加验量。连旧工一律帮宽共十五丈。与原报丈尺相符。惟九十两年办过各段。间有蛰低。本年新工。亦有浮松之处。著饬令工员分别填补整齐。夯硪坚实。并责成河兵于堤上栽种柳株。加意培养。藉以保护堤工。益臻巩固。现在临湖石工。最为吃重。遇有风浪撞击。往往泼过海墁。得此帮足十五丈之土堤。藉资搪御。是此项土工。不为无益。又据朱士彦等奏称、该工原估续保案内。奏准帮宽未经兴办之高堰头二两堡。及尚未估计之智信两坝空档大堤土工。应行办理。著该督等查明前项土堤。已估者迅即发办。未估者即据实勘估。务期一律坚厚完整。以资保障。又据奏称、前项土堤。既非临湖。与黄河险要堤岸情形不同。向来仅照黄河保固一年。限期太宽。请嗣后除黄河外。所有堰盱两厅土堤。以及运河各厅堤岸。均定为保固三年。统计俟该河督验报后起限。其运河埽工。亦与黄河埽堤不同。请于经历一年后。再加保固一年。由该管道验明坚整。始准归汛修防。庶工员各顾责成。办理不敢草率。无须连年修理。致滋糜费等语。著该督等查明办理。并晓谕工员。各宜认真核实。妥为经理。以专责成。又另摺奏称、扬河扬粮两厅运河西岸堤工。间多残缺。该堤为漕运往来纤道。本系应修之工。请交该河督详加查勘。择其紧要段落。奏明估计兴筑。伊灾黎于马棚湾工竣后。可就近趁工。得资接济等语。著该督等体察情形。是否可行。据实具奏。将此谕令知之。寻奏、马棚湾东堤补筑完竣。扬河扬粮两厅东西两岸堤工。应确估修补。俾就近灾黎藉以佣趁度日。报闻。　　

○甲申。上诣安佑宫行礼。　　

○以御前头等侍卫奕山、为武备院卿。　　

○赏告病荆州左翼副统统七克唐阿、全俸。　　

○贷江宁京口八旗官兵修理住房银。　　

○乙酉。谕内阁、瑚松额等奏、续查误给路引案内各职名。请交部议一摺。此案误给宗室祥祐路引。该将军等于覆奏摺内。未将应议各员逐一声明。系属疏漏。惟业经续查咨参。所有瑚松额常文自请议处之处。著加恩改为察议。其宗室营主事奇善、族长绵盎、学长奇英、左户司协领奇成额、佐领武讷玺、业经吏部等衙门分别议处。著毋庸再交部议。　　

○河东河道总督严烺、因病解任。以江宁布政使林则徐、为河东河道总督。山东按察使赵盛奎、为江宁布政使。云南盐法道经额布、为山东按察使。　　

○准密云驻防官兵捐制牌枪四百八十杆。从副都统布勒亨请也。　　

○户部议准、广西巡抚祁＜?土贡＞疏报、平乐、思恩、镇安、三府属开垦旱田一顷九十六亩。水田一十六＜?土韦＞一百一什有奇。照例升科。从之。　　

○丙戌。谕内阁、前经降旨、令回子郡王伊萨克、驻京当差。其次子迈玛特、准其随带进京。兹据长龄等奏、伊萨克因资斧维艰。请假暂回库车料理起程等语。伊萨克著加恩准其照年班伯克入觐之例。沿途给予驿骑。以示体恤。　　

○又谕、壁昌等奏、查明备贮项下动用各款。请分别准销赔缴豁免等语。上年喀什噶尔、英吉沙尔、守城兵丁。经扎隆阿按名赏给皮衣银二两。共用银四千七百一十二两。彼时未经奏明。现据壁昌等查明给领属实。著将此项银两。照出征兵丁之例。免其坐扣。准令报部核销。玉伊萨克在阿奇木任内。欠交经费项下兵茶变价、并备贮项下官铺茶本二项。共银二万三千二百九十一两零。均著加恩一并豁免。该部知道。　　

○又谕、此案太监张进幅、买运鸦片烟土。既经破案。惟应底严究。乃刑部审讯拟结。颇有不实不尽之处。著将全案人证。交内务府大臣再行严讯。务得确情。按律定拟具奏。　　

○大学士托津等、遵旨会议整顿场规十条。一、甎门内东西左右四路。用木拦截。各不相踰。以防拥挤。一、添派左右翼总兵一员。酌带升弁。分巡督率。以严稽察。一、士子点名不到。须通场点完后。方准补点。一照入签上。应各注明牌数。以便查对。一、士子入场。不准携带木柜木盒坐褥。以杜怀挟。一八旗及南皿士子。人数众多。动辄喧闹。应分归四门点名。四路领卷。以便弹压。一、士子领卷后。立即催入号舍。不许复出。一、封门后、监临等官。须按号亲查。或分段抽查。八旗号舍。并由弹压副都统亲身巡察。一、号口栅栏。封开须用锁钥。士子交卷后。不准复入。一、号板以铺满为度。板标号记。责令号看守。遇有破坏不平者。准向委官换用。得旨、前据给事中刘光三奏、科场士子恃众玩法。宜严加整顿。当令大学士军机大臣会同礼部议奏。该给事中原摺所陈十条。已属详备。兹大学士等复查照旧例。悉心参酌。分虽准驳。逐条议覆。所奏俱甚周密。乡会试为抡才大典。必须科条整饬。弊窦肃清。方足以拔真才而端士习。岂容视功令为具文。任令拥挤喧哗。致启怀挟枪替之弊。著自明年会试为始。即照新定章程。认真妥办。仍将各条先期出示。严切晓谕。俾众士子各知懔遵。傥不实力奉行。仍仍有拥挤等弊。著责成科道。据实严参惩办。　　

○暂免喀什噶尔上年被贼滋扰回户应徵布匹。　　

○丁亥。上诣绮春园侍皇太后膳。翼日如之。　　

○展缓黑龙江。齐齐哈尔。墨尔根城。额玉玲。库穆尔。被旱被雹旗营官屯驿站应徵积欠银。并贷银米有差。　　

○戊子。皇太后圣寿节。遣官祭太庙后殿。奉先殿。上率王公大臣、文武官员、及朝鲜国使臣、诣绮春园行庆贺礼。　　

○己丑。谕内阁、长龄等奏、英吉沙尔防兵。应支盐粮。援案请照征兵给发。英吉沙尔驻防官兵。上年守御出力。该处地当孔道。大兵往来络绎。现在食物较昂。防兵例支盐菜银两。不敷日用。据该将军等查明。请照喀什噶尔此次防兵。一体办理。所有现驻英吉沙尔防兵四百名。著加恩准照征兵例。支给盐粮。以资津贴。俟大兵全撤。仍照防兵例支给。　　

○谕军机大臣等、据长龄等奏、请将额尔古伦、调补喀什噶尔领队大臣。已另降谕旨、将该员调补矣。额尔古伦谙习战阵。至专办回务。是否胜任。所有应办事宜。或令其咨请壁昌、妥商办理。著长龄等察看具奏。该将军等前请行屯田之法。招民开垦。即于民人内挑选兵丁。将防兵陆续抽撤。已有旨照议办理。朕思该处回户。多系以种地为生。迩年屡被逆夷蹂躏。伊等不能自保身家。若于回户内挑选兵壮。时加训练。则兵丁出缺。即可于回户内挑补。俾得自保身家。防御外患。即可收以夷制夷之效。且防兵驻扎该处。柴薪等物。不无扰累。该回户如自能捍御。即无须多驻防兵。致滋糜费。似于善后之道。大有裨益。著长龄等体察情形。如属可行。著妥议章程具奏。至带兵大员。最关紧要。万一霍罕安集延等、再有蠢动。必须带兵得人。朕思哈哴阿、久历戎行。或令其在叶尔羌多驻数月。俾资防御。并著长龄等体察情形。据实覆奏。至所奏据壁昌咨请在参赞衙门设立善后局。以便就近核办。著照所请行。该将军等即与壁昌会商。就现在喀什噶尔人员中。拣派数员。专司其事。毋得稍有冒滥。并著该将军等随时认真督办。妥速蒇事。发去人薓一斤。赏给长龄、玉麟、祗领。俾资调摄。以示优眷。将此由六百里谕令知之。　　

