<!-- { "loadSidebar": true } -->
○予安徽故巢县知县狄宽、河南故安阳县知县赵希璜、入祀名宦祠。从巡抚邓廷桢、杨国桢请也。　　

○予安徽故亳州训导淩和錞、山东故户部主事郝懿行、翰林院检讨王服经、国子监助教郝元第、河南故山西忻州知州宋竹苞、举人郭善邻、安徽贵池县知县李焘、捐职州同王首质、江苏故恩贡生就职直隶州州判蒋华、四川故叙永厅教谕周际同、云南故土典史王芝成、举人王向极、工科给事中杨昭、入祀乡贤祠。从巡抚邓廷桢、琦善、杨国桢、陶澍、总督瑚松额、巡抚伊里布请也。　　

○旌表守正捐躯河南汝州民李桂薪妻李氏。　　

○乙酉。上诣皇太后宫问安。　　

○展缓长芦严镇、海丰、二场被水灶滩应交三限工本银。　　

○丙戌。上御宁寿宫。赐王公大臣蒙古王贝勒贝子公额驸台吉等食。并赏赉有差。　　

○谕内阁、前据松筠奏、请将热河承德府所属俸满洲县撤回内地者。如省中一时无缺升补。送部引见。以应升应补之缺。不拘省分。尽先选用。当经降旨允准。嗣吏部以各省边缺。恐致纷纷效尤。有碍铨法。分别奏明准驳。兹松筠奏、热河地方辽阔。政务殷繁。非他省边缺州县可比。请仍照原奉谕旨办理。以昭鼓励。著新任都统成格。查明核议具奏。寻奏、口外州县繁要。松筠奏请鼓励。洵属实在情形。惟吏部既恐有碍铨法。似未便仍请不拘省分选用。应请嗣后口外俸满洲县。堪应保荐之员。若由抚民同知通判及旗缺州县调补者。仍照吏部前议。入于即升班内升用。其由理事同知通判调补人员。即由热河都统出考。送部引见。奉旨准其外升。发回该省。先以抚民同知通判对品调补。傥一时无缺对调。准其借补本省州县。仍照原衔题升。则于吏部铨法无碍。而口外边缺。亦可收得人之效。下部议。从之。　　

○又谕、松筠奏、承德府属一州五县俸满之缺。请由热河都统奏明拣选。带领引见。请旨补放等语。前据屠之申奏、新调多伦诺尔同知恒寿、人地未宜。降旨将恒寿撤回。经吏部拣员带领引见。以记名同知通判用之敬丈补授。系循照旧例办理。何得因该省一时调补乏人。遂将承德府属一州五县俸满之缺。改归都统奏明。由部拣选。致与定例不符。嗣后遇有承德府属州县俸满缺出。仍著由直隶总督拣员奏调。如无员可调。再行奏明。由吏部拣选候补人员。带领引见。请旨补放。松筠所奏。著不准行。　　

○又谕、孙尔准奏、都司匿病避考。并于属兵滋事。毫无觉察。请革职审办一摺。浙江昌石营都司罗建动、平时办事懈弛。纪律不严。经该督饬调考验。辄敢匿病避考。且于所辖兵丁庄耀贵、包庇钓船。混入禁山。采捕多次。漫无觉察。难保无得规纵容情弊。罗建动著即革职。交刘彬士就近提集庄耀贵等全案犯证。严讯确情。同该管备弁。一并分别参革惩办。毋稍徇纵。　　

○命翰林院侍讲许乃普、仍在南书房行走。　　

○展缓两淮丁溪等场被水灶户旧欠钱粮。　　

○丁亥。谕内阁、前因宝华峪山势。系戴均元、穆克登额、阿克当阿、三人首先相度。业将戴均元家产查抄。并责令穆克登额、阿克当阿、各赔缴银两。以示薄罚。朕思伊等三人。虽系同往勘定。而有经手工程、与未办工程之别。戴均元在工将及三年。于石母滴水情形。始终既未奏及。且商同用土拦护。是以将其查抄拏问。阿克当阿、在工半年有余。并未据实陈奏。前此罚赔之数。亦其咎所应得。惟穆克登额、仅止同往相度。究未承办工程。自应稍示区别。所有罚赔银三万两。著宽免二万两。余仍责令按限措缴。用示朕权衡罚惩。期归平允至意。　　

○又谕、穆兰岱奏、前此被番贼抢劫续行逃回青海之玉舒番子。请暂行住牧一摺。西宁玉舒番族。前被四川果洛克贼番抢劫穷困。不能住守原牧。带领番族四十余户。逃奔前来。准其暂行住牧。兹复有前此散秩番子勒噶等二十五户。奔回青海。呈明被抢牲畜物件。业经穆兰岱移咨四川将军等。一并严缉赃贼务获惩办外。著照所请、准其与该百户多尔济旺吉尔。同在色尔克地方暂时住牧。一俟明岁春融。即将前后逃奔各户。一并逐回原牧。毋任观望迁延。　　

○以都察院左都御史潘世恩、署经筵讲官。　　

○以驻防西宁口外察罕托洛亥地方击捕野番出力。准游击马鸣谦、以副将尽先升署。　　

○颁赏皇子及王公大臣内廷翰林各省督抚。仁宗睿皇后圣训各一部。　　

○赏福建等省乡试年老诸生叶日春等十五名举人副榜有差。　　

○贷江西重运帮丁司库银。解还直隶天津通济二库借项。　　

○戊子。上御瀛台勤政殿。赐蒙古王贝勒贝子公额驸台吉及章嘉呼图克图等宴。并赏赉有差。　　

○阅冰技。　　

○谕内阁、伦布多尔济等奏、哲布尊丹巴呼图克图之呼毕勒罕兄车登彭楚克、退归牧所一摺。哲布尊丹巴呼图克图之呼毕勒罕。系库伦掌管黄教事务大喇嘛。车登彭楚克在库伦九年。奉侍伊弟哲布尊丹巴呼图克图之呼毕勒罕。甚属妥协。自应渥沛恩施。车登彭楚克、著赏给五品顶带花翎。以示眷念呼图克图至意。　　

○赏杜尔伯特汗齐旺巴勒楚克、三眼花翎。阿巴哈纳尔贝子伊达木扎布、双眼花翎。　　

○命荆州将军观喜、成都将军瑚松额、云贵总督阮元、在紫禁城内骑马。　　

○琉球国使臣毛世辉等二人、于西苑门外瞻觐。　　

○己丑。谕内阁、吏部议覆御史王兆琛陈奏、疏通正途铨选班次各条。内在籍候选人员。遇有事故。并不随时咨报。迨经该报照例行查。仍不详细查明汇报。往往有部中铨选具题。发凭到籍。始行查无其人。报部开缺之事。以致员缺久悬。著直省各督抚转饬各属查明在籍应选人员。遇有事故。除照例随时咨报外。仍于每年春秋二季。按限汇报一次。以凭稽考。傥经此次饬谕之后。各该省汇报册内。复有迟延遗漏。经吏部铨选发凭后。始将该员事故查明咨报开缺者。即将开报迟延贵漏之地方官照例议处。　　

○又谕、察哈尔总管苏苏勒通阿、于开垦察罕苏巴尔罕地亩一案。现经查明、止于未经呈报该管都统。尚无朦混丈勘情弊。所有安福前摺参奏请将该总管交部严议之处。著兵部另行核议具奏。　　

○以科布多屯田丰收。予员弁议叙。兵丁赏赉有差。　　

○庚寅。孝庄文皇后忌辰。遣官祭昭西陵。　　

○上诣慈宁宫寿康宫前殿行礼。后殿问皇太后安。　　

○谕内阁、宗室谊属天潢。理宜整饬行止。守分安常。从前风俗醇朴。宗室人等最为安静。嗣因沾染陋习。间有一二不肖之徒。不知自爱。荡检踰闲。近来积习更深。往往以不干己事。挺身出控。藉端讹诈。不一而足。此风断不可长。若不明定科条。何以警刁顽而挽颓俗。著军机大臣会同宗人府刑部酌议条例具奏。　　

○又谕、奕颢奏、请停止兵部点验军器。以免扰累一摺。向例盛京驻防官兵。额设盔甲器械。每届三年。盛京兵部侍郎点验一次。兹据该将军查明从前每届三年点验之期。该部侍郎带领官员及家丁书役人等。前往各城。需费较繁。究属虚应故事。有损无益。嗣后盛京兵部点验军器之例。著照所请停止。饬令该城守尉协领防守尉等。每于年终将一切军器。是否整齐。造册呈报将军衙门。并咨送兵部存查。责成该将军随时酌量。密委妥员。前往抽查。以昭核实。如有朦混情弊。致军器损坏不全。别经发觉。惟该将军是问。　　

○又谕、奕颢奏、年满总管花良阿、可否再留五年。请旨一摺。总管花良阿、自恭守昭陵。扣至明年三月五年期满。自应令其回京。照旧当差。惟是伊母现年八十五岁。年老多病。兹据奕颢奏请可否将花良阿再留五年。就近侍养伊母之处。尚属可行。即照所奏。花良阿著准其于总管任内再留五年。　　

○谕军机大臣等、奕颢奏、本年系盛京兵部点验军器之年。该侍郎惠端。先将省城军器点验。复派委司员等前往兴京开原等处地方查验。该侍郎于十月初四日。亲往辽阳牛庄等八城点验。并调验旅顺海口一营、及叆阳等三处军器。于十一月初七日旋省。沿途随带家丁书吏人等。骚扰地方等语。该侍郎惠端、前往各城点验军器。理应严肃镇静。不容稍有滋扰。据奏此次骚扰地方之处。是否该侍郎擅作威福。沿途需索。抑系该家丁书吏人等倚托声势。藉端讹诈。致累地方。未据切实声叙。仅以骚扰地方一语密陈。殊难核办。奕颢接奉此旨。著即详细查明。据实格奏。毋稍含混。将此谕令知之。　　

○乌噜木齐都统英惠奏、密陈办事领队各大臣考语。得旨、朕阅单内云。某体面明白。才守兼优。办事结实。又云某人尚明白。办事拘谨。此二人非朕不知者。今观汝所出之考语。甚属相背。显有瞻徇不公之处。殊失朕望。殊负朕恩。在朕前欺诈。其心即是欺天。公是公非。日久毕露。看汝何颜对朕。朕平心拭目以待。懔之。　　

○两广总督李鸿宾覆奏、查明花会开标等恶习。严行禁革、得旨、随时认真查办。不可疏懈。更不可受人朦混。　　

○辛卯。上以岁暮祫祭太庙。自是日始。斋戒三日。　　

○壬辰。谕内阁、前据奕颢奏、请酌借办公银两。未将因何增多之处。声叙明晰。传旨申饬。准其仍照向例借给银三万两。分年扣缴。兹据奕颢奏称、历次差务。俱准借薓余银三万两。系为各州县办公之用。惟将军衙门所属城守尉协领等官。承修营盘道路。及应备一切事宜。向系各员自行筹画。捐资办理。每多窒碍。是以请借等语。著照奕颢所请、于本年徵收船规闲款项下动支银三万两。酌给承修营盘道路各旗员。及该将军衙门。以资办公。分限五年。筹补归款。该将军务当饬属撙节妥办。断不可稍有奢靡。致干启戾。　　

○又谕、奕颢奏、笔帖式拣选义学教习。请照例免其引见一摺。盛京汉军八旗满洲教习四员。向由各部衙门繙译笔帖式内拣选。拟定正陪。送部引见补放。兹据奏赴京道路遥远。该教习等往返资斧维艰。自应酌量办理。著照所请、嗣后义学教习年满。即由各部衙门繙译笔帖式内。照依宗室觉罗之例。拣选入学。充当教习。毋庸送部引见。该教习三年期满。果能教导有方。成就多人。再行照例保送引见。交部议叙。如无成效。仍照旧章。令其回原衙门当差。该部知道。　　

○江苏巡抚陶澍奏、江广帮船回空。迅速催趱。迎提归次。并鼓励出力各员。得旨、所办甚那。前次朕亦悬念此举。曾经面询额腾伊。据云横闸甚可行走。可保无虞。该府县及文武等。自应量加鼓励。奏到时再降谕旨。毋许冒滥。　　

