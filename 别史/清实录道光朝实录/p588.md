<!-- { "loadSidebar": true } -->
○又谕、前因御史裘元俊奏、职员胡邦光、条陈淮商积弊。当降旨交陶澍秉公查讯。兹据奏、职员胡邦光、以盐店挂名商夥。久经辞出。辄挟求荐不遂之嫌。赴京列款妄诉。实属不安本分。胡邦光著革去州同职衔。杖一百。折责发落。即递回原籍。交地方官严加管束。毋许出外滋事。并追取执照。缴部核销。　　

○两江总督陶澍等、会奏赈务章程。得旨、所奏大旨俱已详备。览奏朕心稍慰。务须实力实心。详慎择人办理。被灾百姓。苟能免沟壑之患。汝等可谓尽心尽职。亦稍赎朕之阙失矣。勉益加勉。　　

○陶澍又奏、严拏侉匪耿金连。得旨。览奏深慰朕怀。看此光景。今岁江南虽罹水患。来年以后。自必渐复旧规。裕国而安民。通商而除害。汝为干国良臣。而朕亦获知人善任之美名。实有厚望焉。一力勉行勿怠。　　

○命协办大学士工部尚书富俊、工部右侍郎阿尔邦阿、往盛京勘估清宁宫大清门工程。　　

○除江西清江县沙淤田八顷二十六亩有奇额赋。　　

○壬戌。遣官祭历代帝王庙。　　

○谕内阁、御史韩大信奏、革役把持仓务。请旨饬办一摺。据称已革花户张凯、于京官承领豆石时。在北新仓。花户刘大等身后。舞弊。又与夥党闻四库儿、李七、徐二、并伊妻父郑八等。用水浸坏好豆。任意搀合搭放。官员领豆者不堪食用。该革役又指赴通泰确房之张三处。多方勒折。张三确心囤积过多。恐致招人耳目。复转卖与裕顺及合顺成米局。惟此愍不畏法。必应查拏审办。著步军统领衙门、按名迅速拏交刑部严讯。无任闻风逃匿。寻刑部奏、张凯以斥革共户。影射把持。拟发极边烟瘴地方充军。余问拟如律。从之。　　

○又谕、健锐营发商生息银两。以备该营办公之用。兹据文孚等查明、此项息银。两淮未能按年如数解到。请援照火器营、两翼、八旗、各营现办成案。以归画一。嗣后健锐营每年应得前项息银。著由内务府催解发交支领。傥逾限不到。由该衙门先行垫发。仍于四月十月。作为两次支领。俟两淮解到。照数归款。勿任稍有延宕。　　

○以礼部尚书耆英、署理藩院尚书。玤白旗汉军都统奕绘、署正黄旗蒙古都统。　　

○修山东运河泇河上河三厅属闸座堤河等工。从河道总督烺请也。　　

○赈江苏续报崇明、靖江、二县灾民。　　

○以江苏高淳、盐城、高邮、东台、靖江、五州县、米价昂贵。命平粜仓谷。　　

○癸亥。谕内阁、讷尔经额奏、请将失察诬良索诈草率枉断之知县、及不能平反之委员、分别勒休降补一摺。此案山东平阴县知县朱龙鼎、于该县民鲍云亭被失驴只一案。失察捕役刘胜魁等、诬良为窃。私押诈赃。率将贾禄坦拟以杖剌。试用知县胡炯、委往审办。不能平反。转将原告滥行收禁。此等案情虽非重大。在州县为亲民之官。钜细皆当留意。务期平允。似此不实以任事之辈。正当世之害也。可恶之至。朱龙鼎著即行革职。胡炯著以府经历县丞降补。归部铨选。以为不实以任事者戒。　　

○谕军机大臣等、寄谕两江总督陶澍、江南河道总督张井。朱士彦等奏、续查江南扬河扬粮两厅堤坝工程一摺。据称查勘扬河厅属各工。因本年湖水骤涨。建翎下注。河湖一片通连。西堤临湖石工。致多掣卸。西岸土工。多有残缺。东岸土工。尚属完整。堤坡亦间被汕刷。所有道光八年原修土石堤工。各长一千七百余丈。高宽丈尺。此时无从验量。内除土工已逾固限外。其掣卸石工。著该督等于将来修复时。查明新旧段落长丈。将新工未满固限者。即著令原办之员赔修。毋许稍涉混淆。仍将应赔银数员名。报部核办。又前次英和等奏、列入次办之扬河厅西岸。补还纤堤。并扬厅东西两岸。补修纤堤。先经该河督奏明停缓。嗣于本年二月。奏请择其紧要段落。归于常年土工案内。随时酌办。并不另请钱粮。该工确系何年办竣。修过工程。系在何汛何段之内。当即行文咨查。据覆称、须俟将来修复时。查明段落丈尺。方能分别指出原估有无处所。著该督等届时核实查办。如有限内坍卸之工。即著落原办工员赔修。又扬河厅南关大坝。并新坝建设耳闸各一座。系蒋攸铦等奏明估办。现报完工。查勘南关坝耳闸下。分水裹头石后。灰土间有坍卸。新坝耳闸石底下口。灰土亦有冲刷之处。著该督等饬令该工员赶紧修补。工竣仍报该河督覆验。以重要工而昭核实。又朱士彦奏、查勘马棚湾被水情形一摺。据称此次决口。实因江淮同时盛涨。宣洩无路。该河督见田禾青葱。不忍遽开下坝所致。实属无可推诿。其厅营各员。领有抢修之项。即应储备料物。率领兵夫书夜防守。乃闻宝应之北城湾朱马湾闸、高邮之六安沟界首等处告险。均系借用居民木料抢办。是该厅料物不豫为储备。已可概见。未便以人力难施卸责。又据堤上灾民。纷纷禀诉。毁堤做堤。穵土做工。无异剜肉补疮等语。著该督等查明据实参奏。至现在堤上灾民聚处。料垛堆积。河员祇有同知守备等官。难资弹压。风高物燥。在在堪虞。著该河督派员小心防范。毋艄疏忽。将此各谕令知之。　　

○又谕据朱士彦等奏、淮扬两府并州县各官。多系调署。地方情形未能熟悉。官与民亦不相习。该尚书等无从访问。大赈在迩。恐有办理不妥之处。所关匪细。著陶澍传谕江宁布政使林则徐、常镇通海道张岳崧、饬令总司江北赈抚事宜。即行亲往各灾区。周历履勘。体察情形。酌量办理。地方官有不实心勘办。或从中侵蚀者。即行指名严参。其吏胥人等。查有营私舞弊。虚冒克扣。以致实惠不能及民。并著据实奏明。从严惩办。傥意存徇隐。不行具奏。别经发觉。惟林则徐、张岳崧是问。其高邮马棚湾一带。据朱士彦奏、灾民搭棚居住。挑土趁工以资糊口。惟其中老幼妇女。不能工作。环绕求赈。著林则徐等、即饬该地方官。作速查勘给赈。毋使一夫失所。至白镕奏、行至高邮。有兴化灾民迎递呈词五纸。委员讯问。供词闪烁。并据汤誉光禀称、具呈姓名。即有该员于道光六年兴化查灾时、稔知积惯吞赈之顾瑞华、张文华等在内。使此次批准呈词。则大赈即可纵其所欲等语。此等匪徒。假冒灾民。藉图渔利。必应严行惩办。该左都御史已面饬扬州府王青莲、带回严讯。著该督即饬林则徐等、严切根究。将唆使之书差同夥人等。一并按律惩治。以杜弊端。其江宁藩司一缺。是否应行委员署理。著陶澍酌量具奏。将此谕知陶澍、并传谕林则、张岳崧、知之。　　

○又谕、朱士彦奏、据灾民诉称十四堡马棚湾两处决口。伤人不少等语。该二处决口伤人。是否决口时伤人。抑系漫水过大。因而致伤。所伤人口。究有若干。著朱士彦等、再行确切查明。据实具奏。将此谕令知之。寻覆奏、居民豫防水患。于堤岸未决之先。早经乘舟徙避。决口时尚无伤人。报闻。　　

○命户部左侍郎敬徵、正红旗汉军都统载铨、往热河查勘行宫工程。　　

○缓徵山东长山、邹平、新城、济阳、德平、阳信、乐陵、商河、汶上、阳谷、曹、定陶、聊城、莘、济宁、鱼台、齐河、惠民、海丰、滨、利津、沾化、单城、武、钜野、乐安、寿光、金乡、嘉祥、博兴、高苑、夏津、三十二州县水旱虫灾地亩新旧额赋。　　

○甲子。谕内阁、富俊等奏、审拟佐领永奎、呈控福克精阿各款一摺。此案吉林将军福克精阿。于致祭长白山。并不敬谨亲往。辄遣协领代祭。又私派官兵。送其妾柩回京。支领官项银两。实属违例妄为。且身任大员。因修理衙署等事。率准协领等禀请。以致裁汰兵丁赏项、学房膏火。并拥扣俸饷。种种乖谬。有忝职守。福克精阿著即革职。以示惩儆。齐齐哈尔副都统硕德、接受永奎呈词。应即具奏。乃因协领等具结劝阻。辄准将原呈撤回。虽旋经据实奏办。究有不合。硕德著与出结阻止具呈之吉林同知达庆、俱交部议处。兵司协领富通阿、擅出移付。指以置买军器为名。支给福克精阿派送妾柩银两。户司协领穆隆阿、职司出纳。率以修理衙署等不急之工。动用公项。复于永奎具呈时。同为出结劝息。尤属荒谬。富通阿、穆隆阿、俱著交部严加议处。佐领永奎、所控各款。讯俱得实。惟在硕德处具呈之后。辄因协领等劝阻。将呈撤回。虽旋复呈递。亦有不合。永奎著交部察议。　　

○又谕、富俊等奏、审拟承办屯田各员一摺。此案吉林将军福克精阿、于徵收新城局屯租。率欲加增。商令前任伯都讷副都统硕德、派员往谕。以致各佃户畏避欠租。实属任意妄为。福克精阿应照律拟杖。业于另案革职。著毋庸议。领德并不阻止。亦有不合。协领乌林泰、伯都讷理事同知松奎、仓官武勒珲达、徵收租钱。并不解城贮库。均著交部议处。硕德等前经奏参解任。均著饬令各回本任。听候部议。　　

○又谕、富俊奏、请核实操演一摺。国家额设兵丁。必须勤加训练。使知激劝。方足以成劲旅而资捍卫。前经降旨训谕各都统等。于挑选披甲时。均以弓箭为重。兹据富俊奏、八旗定例。向系开六力弓。近日仍用本人弓射箭。往往以二三四力。虚报六力。似此相习成风。兵力日形软弱。于武备大有关系。自应严加考核。著照所请、嗣后八旗各营。凡挑缺拣选。均遵定例用六力官弓较射。以定去取。富俊所管镶红旗满洲。据奏置有六力八力弓各二张。弓制一分。月月挑缺拣选。均以制准官弓较射。如有告拉八力弓者。若果裕如。即以八力弓为合式。每次挑选。并不乏人。可见我八旗原知向上。总在教训何如耳。至八旗各营。均有公费银两。不难置办官弓。著即仿照办理。该都统等。务当认真核实考验。不得仍令本人捏报弓力。日久视为具文。以致有名无实。并著查旗御史、于各旗挑缺时。留心查察。如都统等意涉瞻徇。所挑之兵。仍有虚报弓力情弊。即行据实严参。其各省程驻防挑缺时。并著该将军等、一骨遵照。均用六力弓为准。以符定制而重武备。将此通谕知之。　　

○又谕、本日兵部将拣补甘肃木垒营守备之苏勒芳阿、带领引见。苏勒芳阿箭枝脱扣。未能射出。似此技艺生疏之员。该管护军统领。何以并不认真考验。滥行保送。而拣选之大臣。亦不据实甄核。所有原保之镶白旗护军统领安福、及派出拣选之那清安、奕经贵庆、俱著交部议处。　　

