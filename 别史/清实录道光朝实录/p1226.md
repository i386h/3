<!-- { "loadSidebar": true } -->
○署两江总督壁昌等奏、遵议御史江鸿升奏水师巡哨章程。查江南水师。在本省洋面梭织巡哨。旧章尚属周密。该御史所奏另选武弁。挑带兵丁。令巡至各省尽头。与本处巡船一体会哨等语。应无庸议。惟承平日久。将弁兵丁出巡。每多视为具文。惟有严行考核。信赏必罚。以服其心。以儆其余。得旨、依议。务当认真。　　

○壬午。谕内阁、寿恩固伦公主下嫁吉期。著钦天监于明年选择具奏。　　

○癸未。谕内阁、富呢扬阿奏、番贼抢掠马匹。戕毙官兵。现饬追捕兜缉一摺。据称甘肃青木沟地方。被贼番抢去牧马一千余匹。经官兵追捕。守备干贵、复被戕害。旋于西河台夺获贼马。拏获番贼一名。并于草达坂击毙贼匪。将马匹全数夺回。余贼星散。现仍哨探缉拏等情。并另片奏、满洲营牧厂。有贼番突来。图抢马匹。官兵追缉。致将马甲忠祥等戕毙等语。上年因番贼肆抢。经该督等带兵剿办。声明河北近边肃清。河南各番。畏法献贼。将官兵陆续撤回。并于善后章程内。将提镇会哨之期。改于六月。该番经大创之后。自当畏威敛迹。何以撤兵未久。且该提镇甫经会哨。即至有牧马被抢。弁兵伤亡之事。著富扬扬阿据实明白回奏。署永昌协副将贾文秀、凉州镇总兵长年、于牧马处所失事。不能豫为防范。且番贼止一百余人。既经跟踪追捕。仍复任贼窜逸。非寻常疏防可比。长年、贾文秀、著交部严加议处。富呢扬阿、周悦胜、未能先事督防。著一并交部严加议处。所有逃窜贼匪。著该督督同该提镇等、赶紧设法。分投侦缉。务须兜捕悉获。不准一名漏网。至此项番贼。究竟系何族类。系由何处潜至。并著富呢扬阿、确切查明具奏。守备干贵、及马甲忠祥等、追贼被戕。情殊可悯。著交部照例分别议恤。　　

○又谕、裕泰奏、督署不戒于火。自请议处一摺。湖广总督衙门不戒于火。致二堂五间。后房一间。及西首群房三间。俱被焚毁。著即赶紧购料。照式赔修。该督未能先事豫防。著交部照例议处。　　

○以翰林院侍讲学士保清、充日讲起居注官。　　

○甲申。谕内阁、陆费瑔等驰奏拏获纠众攻城首犯一摺。湖南耒阳县匪徒阳大鹏等、聚众滋事。抗拒官兵。实属罪大恶极。经该抚等督率将备。合力围捕。叠经拏获匪犯多名。兹据奏首犯阳大鹏、在杉木岭一带深山藏匿。该提督会同永州镇、暨该道府等、带领兵勇。跟踪穷追。将阳大鹏捦获。该抚等办理迅速。不致日久蔓延。甚属可嘉。陆费瑔、石生玉、英俊、均著交部从优议叙。所有首先拏获阳大鹏之文武员弁。著确切查明具奏。候朕施恩。其案内著名要犯。仍著严拏务获。不准一名漏网。并著督饬现调之镇筸标兵。及辰沅道练勇。协同摉捕余匪。以期净绝根株。其观望未散之东乡匪徒。著查明首先倡议者何人。迅即拏获惩究。并将胁从民人。设法解散。毋令日久啸聚。别滋事端。此后获匪奏报事件。均著由驿驰递。所有首犯阳大鹏。该抚等亲提严讯。务得确情。仍俟审明后。委派妥员押解来京。交刑部按律办理。又另片奏、要犯段大荣、藏匿耒阳与常宁连界之龙门地方。已饬员弁前往拏获等语。该犯系与阳大鹏同谋滋事之人。著即亲提讯办。至耒阳连界之处。既有匪徒藏匿。该抚等务当实力摉拏。毋得稍留余孽。　　

○又谕、户部奏、前任福州将军保昌、应赔闽海关少收赢余银两。呈请补缴。此项应赔银两。除将短交银四千八十五两零。仍由该部行令补缴外。其余未完一半。著准其遵照章程。陆续完缴。并将应得廉俸。全数扣抵。以清款项。该员尚有应赔道光二十三年分闽海关少收赢余三千八百二十六两零。著仍遵定例。予限二年缴完。　　

○乙酉。谕内阁、潘锡恩奏、赔项例限届满。恳恩展限措缴一摺。潘锡恩应缴挑切关孟两滩案内分赔银两。历年完交。未及七分之半。惟为数过钜。加恩著准其展限一年。赶紧设措完交。　　

○丙戌。旌表守正捐躯热河平泉州民杜如松妾李氏。　　

○丁亥。谕内阁、都察院奏、查明各省京控咨交案件逾限未结。并上次展限已逾仍未审结各案。开具清单呈览。各省州县审断不公。致令来京具控。经各衙门咨交之后。各该管上司。自应勒限严催。将未结各案。迅速审办以免悬宕。兹据都察院查明该衙门咨交各省逾限未结。统计四十六案之多。步军统领衙门咨交各省逾限未结。统计九案之多。似此任意积压。玩泄已极。著吏部即将承审逾限各督抚将军都统府尹及委审各员应得处分。查取职名。分别议处。并著该督抚等将未结各案。迅速审办完结。毋再任意宕延。致干咎戾。　　

○戊子。上诣绮春园问皇太后安。　　

○谕军机大臣等、裕泰等奏、荆江水涨。堤段漫缺被淹一摺。据称本年水势异常泛涨。将李家埠五号内老堤漫溢成口。刷宽十余丈。郡城间有渗漏。并西门闸板。被水冲翻。灌入汉城。又江陵县所管南岸虎渡汛江支各堤。亦有漫溢之处。该督即前赴荆州督办抢堵等语。荆州万城大堤。为阖郡保障。现因水涨漫溢被淹。亟应妥为安抚。该督等既经委员前往查勘。著即饬将被水居民。妥速查明。分别抚恤。毋令一夫失所。其应修各工。并著赶紧抢筑。以防复淹。该堤岁修。既系该府承办。可见平时经理不善。以致临事不能抢护。裕泰现在亲赴该郡。著即确切查明、各堤是漫是溃。有无保固及被淹轻重情形。据实严参。至该处堤工。屡经动项修筑。何以一遇盛涨。即至漫溢。并著该督将全堤形势。通行履勘。务使一律坚固。保卫有资。毋得苟且目前。将就了事。将此谕知裕泰、并谕赵炳言知之。　　

○命陕甘总督富呢扬阿、拨银五万两。解赴哈密。备道光二十五年经费。七万五千两。解赴叶尔羌、巴尔楚克、备二十六年经费。　　

○己丑。谕内阁、永康等奏、景陵陈设各件。被鼠啮伤。请更换铺设一摺。著文庆前往敬谨勘视。其应行修理更换之件。即行奏明。交该衙门妥速办理。永康、载鈖、善焘、及郎中穆明阿、员外郎塞克图、明吉、主事德精阿、内管领伊明阿、内副管领双龄、未能先事豫防。均著交部分别议处。首领太监王进喜、著即革去首领太监。仍留该处当差。嗣后各陵殿内恭奉神牌。及陈设各件。均著交该郎中员外郎主事内管领等敬谨管理。以昭慎重。　　

○又谕、培成奏、请将玩视工程之部员革职一摺。所参是。委官色布登额承修仓廒。延至三年。并未动工。外郎窦荣泽、捏报工竣。六品官振翎、承办碑工。迟至四年。尚未敬谨办理。殊属胆玩。色布登额、振翎、均著革职。勒令交出领过估价。另派妥员修理。窦荣泽、著即行斥革。以为玩视要工者戒。　　

○以都察院左副都御史福济、顺天府府尹李僡、监临顺天乡试。　　

○庚寅。仁宗睿皇帝忌辰。遣官祭昌陵。上诣安佑宫行礼。　　

○谕内阁、理藩院奏、副都统成凯奏、将军规避处分。归咎成凯被劾较重一节。著派铁麟、驰驿前往绥远城。将此案奕兴原审情节。确切查明。据实具奏。所有察哈尔都统印务。著交阿彦泰署理。　　

○又谕、讷尔经额奏、解员亏短饷银。勒追审办一摺。已革两淮试用库大使章丹文、管解牛羊群利银。胆敢动用银至四千六百余两之多。章丹文、著即交讷尔经额、研讯实在如何动用确情。按律定拟。并勒限三个月。将动用银两。全数完缴。此项利银。系供支察哈尔三旗牧群之用。著两江总督另行筹款。作速委解。以应急需。俟勒交足数。解还归款。傥该革员限满不交。即著原委之上司赔补。以期款归有著。寻奏、讯系因公那移。除现完二千两。尚短银二千六百五十两。应按律拟总徒四年。仍按例限监追。请将该革员解回两淮。由两江总督查办监追。如限满不能完缴。仍由江省照例治罪。其银即著原委上司赔补。下部议。从之。　　

○又谕、布彦泰等奏、垦复荒地勘估兴工一摺。开垦地亩。必先讲求水利。来源畅旺。则灌溉有资。现在惠远城东阿齐乌苏废地。据该将军亲往周历相度。可以垦复十万余亩。拟引哈什河之水。以资贯注。将塔什鄂斯坦回庄旧有渠道。展宽加深。即接开新渠。引入阿齐乌苏东界。并间段酌穵支渠。俾新垦之田。便于浇灌。所议均属合宜。该将军等、即饬承办各员。认真妥办。务在因地制宜。顺流利导。以期经久有益。仍著该将军等、随时前往查验督催。毋任稍有怠玩。其应需工费。现据劝谕捐办。著俟全功告成后。由该将军等、查明捐工出力各员。核实保奏。候朕施恩。　　

○谕军机大臣等、有人奏、两淮盐库大使宋佩纮、秉性贪婪。近复年老多病。遇有拨解饷银。于倾镕时搀和低潮。又两淮运库。向有样银。为纳银时比较准则。该员辄行藏匿。任意高下其手。并创立双上单上河饷各名目。又奉调差委回任后。藉端邀集商人。索帮银一万两。又委办扬州牧养所事务。请领银两。任意开报。侵吞肥己。又每逢开库日期。令其子候补运判宋玉璘、代为收放各等语。两淮运库。出纳款项繁多。全在该大使勤慎公明。方克胜任。若如所奏种种劣迹。实于库帑有关。著壁昌即将所指各款。确切查明。据实参奏。原摺钞给阅看。将此谕令知之。　　

○以审办盗案得实。予广西知府糜良泽优叙。　　

○辛卯。谕军机大臣等、恒通等奏、荆江泛涨。郡城被淹。并水势渐退情形一摺。据称荆州李家埠堤身漫溢成口。刷宽十余丈。旋将西门闸板臌断。水向城内灌注。界城冲倒。淹及满洲城。水势散漫。军械人口。先期移避。该将军等、饬属巡防。数日水渐退出。城垣多有塌陷。官兵房间。倒塌甚多。现饬抢堵补修等语。江水现虽消退。秋汛在即。亟宜先事豫防。满洲城被水浸泡之处。城垣房屋。亟须修葺。其被灾兵丁。应抚恤者酌量抚恤。均著确切查明。详细具奏。将此谕令知之。　　

○命绥远城将军奕兴来京。以察哈尔都统铁麟、署绥远城将军。　　

○调兵部右侍郎舒兴阿、为工部左侍郎。兼京营右翼总兵。工部左侍郎关圣保、为兵部右侍郎。　　

○以右春坊右庶子骆秉章、翰林院编修陈宝禾、充日讲起居注官。　　

