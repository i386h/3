<!-- { "loadSidebar": true } -->
○谕军机大臣等、据御史陶士霖奏、棚民开山种植。病农藏奸。请饬查禁一摺。江南地方素称沃壤。若棚民开山种植。日渐加增。土松石碎。大雨冲刷。尽纳于下游河港之中。年复一年。必至淤塞河道。且棚民俱系外籍。踪迹难测。匿奸窝盗。难保不滋生事端。著陶澍等严饬所属各州县。于棚民垦种处所。设法严密管束。或宽予限期。令其渐回本乡。其未经开垦之山。著即严行查禁。务当通盘筹画。毋令日久滋弊。是为至要。原摺著钞给阅看。将此各谕令知之。　　

○修浙江鱼鳞石塘。从巡抚乌尔恭额请也。　　

○甲申。上御洞明堂。勾到河南山西上年情实罪犯。停决河南斩犯五人。绞犯三人。山西斩犯三人。余八十三人予勾。　　

○谕内阁、朕于明年三月十三日。由圆明园启銮。恭奉皇太后诣＜?髟了＞髻山拈香。礼成后、朕阅视明陵。十九日回圆明园。所有应行事宜。著各该衙门照例敬谨豫备。　　

○谕军机大臣等、据嵩溥奏、蒙古民人互控重案。请将办理不善、事后捏报之扎萨克严议一摺。已明降谕旨。将该扎萨克先行交理藩院严加议处矣。此案土默特扎萨克贝勒那逊鄂勒哲依、于蒙古民人交涉事件。不将滋事旗员。呈送严惩。辄以程云等自行烧毁房屋等情捏报。实属荒谬。既据嵩溥查明。审讯犯证。供认明确。著严饬该贝勒将从中构衅怂恿之旗员。查明呈送。归案审办。分别按律严加治罪。毋稍轻纵。至程云自称绰号一节。是否属实。再行确切查明。不许将就了事。将此谕令知之。寻奏、讯据扎兰托布丹、凝保、坚供贝勒于二月十四日。派委章京屯鲁布等往拏程云。伊先期于十二日赴庙烧香。并未与屯鲁布等晤面。无从构衅。程云尚无自称绰号及不法重情。惟素行强横。致附近蒙古称为程汗。其为稔恶匪徒。实无疑义。且该犯以内地民人。在蒙古地方滋事肇衅。几成巨案。若不将该犯严加治罪。不足以服外藩之心。合依凶恶棍徒屡次行凶扰害良人确有定据者。发极边足四千里安置例问拟。下部议。寻议上。得旨、此案程云以内地民人。在蒙古地界滋事肇衅。几酿巨案。著于犯事地方枷号两个月。满日发极边足四千里充军。余依议。　　

○乙酉。谕内阁、奕经等奏、请将承放薓票迟延之旗民地方官。交部议处一摺。盛京防守尉伊克精额、署广宁县事义州知州成惠、于额放薓票。短放至七十九张之多。已属办理不善。又逾奏放之期。始行呈报。尤属迟延。伊克精额、成惠、均著先行交部议处。仍著严饬该尉县。勒限于九月以内。赶紧设法筹放。务令埽数全完。以符定额。傥仍有拖欠。即行据实严参办理。　　

○又谕、伊犁镇总兵。著任贵邦调补。三年届期。即著兵部具奏。嗣后该总兵一缺。仍照旧例。于五年俸满时请旨简调。　　

○又谕、江西南城县知县黄宗宪、著先行革职。交耆英、朱士颜、会同陈銮、提同各案人证。严讯确情。定拟具奏。南昌府经历宋良辅、于案内要证。并不小心防范。致令该革生邓允元自尽。非寻常疏忽可比。难保无看役人等淩虐情弊。宋良辅著即革职。一并严审。务得实情。毋稍宽纵。寻奏、查明邓允元实系畏罪自尽。黄宗宪讯无贪婪实迹。惟于此案办理错谬。又将漏税罚款。那移修葺城垣。照例问拟杖徒。宋良辅业经革职。应毋庸议。下部议。从之。　　

○谕军机大臣等、本日据特依顺保等奏、前任喀什噶尔粮饷章京福奎、交代亏短银粮一摺。已另降谕旨。交兴德、寿昌、严行审办矣。边疆备贮实款。丝毫不得擅动。该章京福奎任内。何至亏短竟有四五万之多。著兴德会同寿昌、提同经手书吏人等。严行审办。再屯民王得仓等、先后具呈喀什噶尔总兵刘允忠纵兵殃民等情。事关边镇干预民事。虚实皆应严究。著一并查明。据实办理。毋得稍有瞻徇。致有不实不尽。将此各谕令知之。　　

○予捕贼被戕湖北参将苏清阿、祭葬世职。　　

○丙戌。上御洞明堂。勾到山东直隶热河上年情实罪犯。停决山东斩犯四人。绞犯三人。直隶斩犯八人。绞犯二人。热河斩犯一人。余八十一人予勾。　　

○谕内阁、刑部议奏、御史成观宣奏佐杂擅受被劾。反噬图报。请分别另案办理一摺。佐杂微员。因案被劾。捏情控告。冀图挟制。最为官常之害。道光十年三月间。曾经降旨。官民人等告讦之案。如系怀挟私讎以图报复者。不问虚实。立案不行。原所以防奸伪而肃官方。近来此风犹未尽泯。著通谕各直省督抚府尹等。嗣后凡计典甄别及一切缘事被劾人员。除所告之事即系被劾之事。准其呈明办理外。其有被劾之后。怀挟私忿。摭拾察核官员别项款迹控告。以图报复者。仍照定例不问虚实。立案不行。即所控之事。关系重大。不容寝置。该督抚亦止可于立案不行后。严密察访。另行究办。毋得同时参处。致启挟制瞻徇之渐。　　

○丁亥。上诣绮春园问皇太后安。　　

○御勤政殿听政。　　

○谕内阁、前据御史郑世任奏、饷银到京。守候半年。未据提交。当交顺天府查明具奏。兹据何淩汉等奏称、广东解饷委员李盛华、中途病故。由直隶派员代解到京。分贮大兴、宛平县库。俟原省接解官来京。一同赴部交纳。系属照例办理等语各省解饷委员。如遇中途事故。应如何妥速办理之处。著户部妥议章程具奏。寻奏、查向来解员遇有事故。因原省程途遥远。即由代解官赴部交纳。曾经办理在案。应请嗣后解员遇有事故。即由经过地方官详请督抚委员代解当堂劈兑。改贴印花。径行赴部交纳。批回即交代解官赍回。呈缴本省督抚。封发原省销案。以归简易而臻妥速。俟命下纂入则例遵行。从之。　　

○以大理寺少卿毛树棠、为詹事府詹事。国子监祭酒善焘、为光禄寺卿。通政使司副使成刚、为太仆寺卿。　　

○戊子。谕内阁、奕湘等奏请添设官员一摺。龙泉峪妃园寝祭祀事宜。该处官役。不能兼顾。著添设内务府主事一员。副内管领一员。以专责成。　　

○谕军机大臣等、据邓廷桢奏、广东东莞县卢尹氏遣抱赴京呈控一案。现经前次随带司员解任江苏苏松太道阳金城禀、伊等讯问此案。案情毫无错误。今闻叶利氏投递悔呈。将前供卢二老爷改作卢大老爷。又闻卢应翔设法风书吏将钦差面交肇庆府珠尔杭阿附卷备查之字。另行更换。附在卷内。以致随带司员。援以为证。旋经该府珠尔杭阿禀称、道光十四年九月内。钦差审案完竣。随将文卷包封坚固。发交该府点明。委员解省投收。并无钦差面交书函、附卷备查之事等语。该道阳金城。前于案结之后。即经起程回京。现亦未到粤省。何由查知信经抽换。既据禀称此案之平反。由于换信所致。自应彻底查办。以期水落石出。著耆英等到粤后。即将该道所禀各情。及该督行查互异之处。秉公查办。逐一讯问明确。据实具奏。毋稍讳饰。以成信谳而副委任。原摺著钞给阅看。将此谕令知之。　　

○又谕、有人奏、福建省城本年六月二十九日。津门楼地方民人面馆内。突有驻防兵丁数人。乘醉肆闹。因讹诈不遂。将家伙全行毁碎。痛打而去。该兵丁等回转旗界。又率十余人。持械继至。该民人揪住兵丁一人送县。该兵丁又纠集数十百人。手持刀枪。蜂拥而来。将邻近店夥捆缚掳去。当时人心畏惧。上至仙塔街。下至法海寺。西至柏姬庙。东至高节里。铺户全行罢市。居民避匿。路绝行人。闽县知县遽将所送兵丁开释。该驻防始将所掳无辜民人放出。次日百姓仍不敢开铺。经该县再三劝谕。始得照常开设等语。省会重地。文武衙门。星罗棋布。果能随时防范。何至有械斗重案。且津门楼地方。与巡抚衙门最近。又与将军都统各署。相去咫尺。何以白昼之间。驻防兵丁三次纠众持械。该管各官。既不能严行弹压。又将所送之人。不问曲直。互相释放。傥实有其事。殊属不成事体。钟祥甫经到任。自无所用其回护。著即亲提此案人证卷宗。确切查明。秉公究办。如果该署将军张仙保、于兵丁私出旗界骚扰铺民之案。有心袒护。不肯认真查究。闽县知县意存畏葸。含混了事。巡抚魏元烺、于兵民互斗重情。不能严拏惩治。一味姑容。著即据实分别参奏。毋稍讳饰。将此谕令知之。寻奏、讯系驻防步甲来保住、与开设面店之民人口角争殴。并无械斗及居民罢市等事。张仙保、魏元烺、先后闻知。均经饬查究办。现将来保住等按律问拟杖枷。下部议。从之。　　

○旌表逼嫁捐躯湖北郧县民高月兰妻宋氏。　　

○贷江苏盐城、丰、二县浚河筑堤银。　　

○己丑。谕内阁御史董宗远奏、请禁各省私铸一摺。民间私铸铜钱十千以上。为首即入死罪情实。该地方官不加意缉拏者。处分綦严。立法本极周密。若如该御史所奏近来各省奸民。私行牟利。竟有销毁制钱。搀和砂土。私铸小钱。肆行无忌。著各省督抚严饬各道府州县。实力稽查。傥仍有私铸搀和者。即行缉拏。照例治罪。并将该地方官照例参处。以禁私铸而除弊端。　　

○又谕、黄爵滋奏、请永杜漕船弊端一摺。漕船水手。沿途滋事。几成积习。本年新定章程。严行查办。自江南以至山东天津等处。所过地方尚为安静。其回空帮船。复经降旨饬令漕督及经过地方各督抚。严加查察。有犯必惩。惟奉行稍有不力。日久又成具文。现在赶办新漕。著有漕各省督抚及漕运总督。统于每年二月内。将奏定章程逐一开单。严切申明。并札饬沿河州县文武及派委员弁。一体懔遵。认真办理。傥敢始勤终怠。即著据实指参。毋稍姑息。以肃漕政而垂久远。又另片奏、漕船拨运到通。水手偷窃。无弊不作。请严禁剥船携带妇女等语。此等船户。类多以船为家。若概行禁止。不准携带家口。事属难行。著无庸议。至所称剥船盗米各弊。务当责成押运各员弁实力稽查。严拏惩办。毋许稍有宽纵。　　

○以杭州副都统左廷桐、署将军。　　

○庚寅。谕内阁、琦善奏、牧群成本银两。请仍照旧章办理一摺。察哈尔牧群生息银两。前据户部议准、拟将成本转交直隶。就近生息。兹据琦善奏称、直隶发商生息银两。每岁息银尚有拖欠。若将此项银两筹发生息。设使稍有拖欠。而藩运两库。又不能筹款垫解。转致该牧群刻不可缓之需。更形支绌。著两江总督陶澍、仍循旧章。由两淮盐务生息。以备支用而免延误。　　

○又谕、廉敬奏、公主园寝。栽种树株章程一摺。端顺固伦公主园寝。应种松桧树四百余株。即著前经派出之文连、广亮、承办。毋庸开销。所有一切移栽灌溉及保固年限。悉照廉敬所奏章程办理。　　

