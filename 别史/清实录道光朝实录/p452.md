<!-- { "loadSidebar": true } -->
○刑部奏、遵议兼署云贵总督云南巡抚伊里布奏、审明已革署广西州建水县知县龚正谦。滥刑殴责。致伤民妇汤张氏身死定拟一摺。均应如该署督所请。得旨、此案已革云南署广西州建水县知县龚正谦。因民妇汤张氏拦舆呈控县民胡麻五强奸未成。该革员查讯供词不符。不即准理。复以该民妇扳轿撒泼。擅用竹条殴伤其脊背臂膊致毙。事后又不详请委验。以致被告得以贿和。几致酿成冤狱。实属任性躁妄。龚正谦著发往军台效力赎罪。　　

○以吐鲁番承办军需出力。赏陕西都司曹天佑、花翎。吐鲁番回子墨勒章京下尼雅斯等、蓝翎。余升补议叙有差。　　

○旌表守正捐躯江苏六合县民昌添受妻范氏。　　

○丁亥。遣官祭贤良祠。　　

○谕内阁、钟昌奏、代赔官项。先将房地呈缴一摺。钟昌之父伊汤安。前在贵西道任内。有应赔官项未完银三万七千余两。伊兄继昌。前在马兰镇总兵任内。兼管宝华峪工珞罚赔银三万两。尚有未完银二万五千两。据钟昌奏、请将作房屋先行呈缴。并将每年应得俸银养廉全行坐扣。先尽伊汤安赔项扣抵。俟扣完后。再将继昌赔项接扣等语。钟昌之父伊汤安。应缴官项。本系分赔代赔之款。除已交外。尚有未完银三万七千余两。著加恩全行豁免。所有钟昌奏缴之房屋田产。著免其呈缴。应得廉俸。亦无庸坐扣。其继昌未完罚赔银二万五千两。仍著按限完缴。　　

○又谕、王琦庆奏、请整饬五城捕务一摺。近来五城窃案。缉获甚多。而各该坊官拏获邻境逃犯。奏请引见者。颇不乏人。皆由该坊官等以本任窃案。逾限不获。不过罚俸而止。即偶有弋获。亦属分内之事。不能格外邀恩。遂任捕役纵容包庇。且遇地方报窃。往往设法讳饰。而于邻境逃犯。则多方购求。希图甄叙。是以本任窃案。愈积愈多。不可不核其功过。示以劝惩。著通谕五城御史。嗣后凡有坊官拏获邻境逃犯。奏请议叙者。必须确查本任有无承缉窃案。随案声明。若无承缉未获之案。方准送部引见。如有承缉未获之案。祇准照例将其本任处分计案抵销。无庸奏请鼓励。傥能于限内将本任承缉之犯拏获。再准其送部引见。以严考核。并著该巡城御史。督率坊官。严行饬禁。认真查察。如有捕役纵庇窃贼情弊。一经查出。立即按律惩治。毋稍宽贷。　　

○戊子。谕军机大臣等、本日据步军统领衙门奏、山西翼城县生员撤大瀛。呈控该县书役门丁。因县官懦弱。任意贪婪。门役索要呈词规费。兵书侵用帮贴银两。工书科敛铺户钱文。户书杨绍礼加徵地粮银两。仓书张天幅等淳收谷石勒折钱文。张天幅复令伊弟张天贵。捏称众百姓拆伊住房。赴府道控告。批发该县。张天幅蒙官差役。将伊捕拏等请。已明降谕旨交徐炘亲提审讯矣。州县为亲民之官。必须精明强干。遇事整顿。而于家丁书役。尤应严密查访。方不至受其朦混。该生员所称该县居官懦弱。以致门丁书役肆意滋弊。是否属实。著徐炘将该县平日办事如何。能否胜任。详细查明。并该生员所控有无别项情节。亲提案内人证。秉公严审。务得确情。按律定拟具奏。将此谕令知之。寻奏、撖大瀛控款多诬。祇刑书需索词讼钱文。事出有因。知县戴钤。年壮才明。办事勤慎。惟失察书差得受规费。咎有应得。请交部议处。从之。　　

○予道光六年叶尔羌殉节正红旗满洲副护军参领乌勒喜苏、祭葬世职如例。　　

○己丑。上诣绮春园问皇太后安。　　

○遣官祭历代帝王庙。　　

○谕内阁、各部院学习行走人员。才具优劣。差使勤惰。并其平素行止若何。该堂官俱当留心察看。于其行走年满时。严定去取。分别咨留。始无浮滥。近来各衙门报满之员。该堂官多系保留。而咨回吏部者甚少。未免无所区别。著通谕各部院堂官。嗣后务将所属贤否秉公查察。于应留者准其奏留。不应留者即据实咨部。不准姑容。并著吏部详加稽核。除各该衙门奏留人员不计外。其咨出之员。于每年年终汇奏一次。以资查考而昭核实。　　

○又谕、李鸿宾奏、遵旨查办夷钱一摺。前据御史张曾奏、广东省行使钱文内。有夷钱搀杂。并有另立名号。托为夷钱等弊。降旨令该督抚确查究办。兹据李鸿宾查明。粤东各属。多系滨海。向与外夷各国通市贸易。各店铺搀用夷钱。实所不免。现虽饬属严禁。恐日久仍然行使。必须设法收缴净尽。永杜弊端。著照所请、通饬各属晓谕铺户居民人等。如有积存夷钱。立即检出。交地方保甲。于每月朔望。各赴该管州县汇缴。每斤照部议给制钱六十文。在通省文职各员匀捐公费内按数支给。统限半年呈缴净尽。并责成各州县认真查缴。按月将收缴过夷钱若干千文。计重若干斤。禀报一次。所收夷钱。毋庸运局搭铸。俟限满解省销毁。其各关津要隘处所。并令一律查验收缴。如逾限不缴。复敢留存搀使。一经查出。立即严拏照例治罪。仍将收缴不力之地方官严行参惩。并著惩海关监督严谕洋行各商。嗣后各国夷人买卖。俱令以银易换制钱。并于洋船进口时详加查察。如有夹带夷钱。不准开舱。饬令带回。如违。惟洋商是问。至依样仿铸。及另立名号。托为夷钱等弊。尤应随时稽察。如有此弊。即行查拏重究。并将该管地方官严参。该督等务当严饬所属认真查办。不可有名无实。日久视为具文。致干咎戾。　　

○庚寅。孝昭仁皇后忌辰。遣官祭景陵。　　

○谕内阁、给事中李逢辰奏、请申严保甲一摺。京师五方杂处。宵小易于溷迹。前经屡降谕旨。饬令该管衙门认真缉捕。严禁包庇。司坊营汛各官。若能实力奉行。自可日清盗源。若如该给事中所奏。五城地方设立保甲。并不按照章程稽查填注。以致贼匪潜匿。捕役纵容。而杂院茶馆。尤为藏垢纳污之所。查验率多挂漏。是盗源未清。捕务焉有起色。著五城御史严饬司坊官、将门牌户册。分款认真稽核。无论军民人等。或自立门户。或数家共处一院。务随时按名点验。详悉注明。其茶肆中有深夜聚赌喧呶。及容留来历不明之人住宿者。并著司坊营汛。各按地面。时加巡察禁止。但不得藉端骚扰。复滋流弊。该巡城御史。仍当随时查察。有弊即参。以期辇毂肃清。闾阎静谧。　　

○辛卯。封浙江仁和县兴福庙神施全为显惠伯。从巡抚刘彬士请也。　　

○抚恤琉球国遭风难夷如例。　　

○壬辰。谕内阁、福绵奏参、擅离职守致被殴伤之主事。及挟嫌主殴之参将。请一并革职一摺。喀喇沙尔粮饷主事兴廉。以现任职官。胆敢私赴蒙古乌尔古济库家内图奸。致被殴伤。实属有玷官箴。城守营参将班金布。因与兴廉夙有口角微嫌。主使家人寻殴洩忿。又不据实具奏。殊属朦混。兴廉、班金布、俱著革职。交福绵提集案内人证。秉公严审。按律定拟具奏。　　

○谕军机大臣等、昨据宗人府奏派考试盛京宗室觉罗肄业年满学生。已派克勤郡王尚格。会同侍郎凯音布、特登额、考试矣。此项学生。考取后例得以侍卫笔帖式分别录用。为官学生进身之阶。数年考试一次。若入场时查察不严。致有枪倩等弊。岂能拔取真才。攻奕颢查明。向来考试。系由何衙门派员稽察。务当关防严密。认真查察。勿得有名无实。仍滋弊端。将此谕令知之。　　

○又谕、张井等奏、重运首帮漕船。于本月二十一日相机倒塘灌放。已过帮船三百九十余只。并将铜铅剥船趱放。全数渡黄。黄水高于清水尺余。尚未倒灌等语。所办好。此时黄水来源颇旺。漕船抵坝守候。不能不权宜灌放。嗣后帮船陆续前来。该督等总督当察看水势。相机妥办。遇有可乘之机。立即启坝放船。俾得迅速趱渡。当不待谆谆饬谕也。将此谕令知之。　　

○又谕、据杨遇春奏称、上年十二月间。在平凉县白水镇地方。盘获形迹可疑之欧阳贵。又名赵应陇。并于衣领内摉出字单一纸。语多狂悖。据供系湖南湘潭县人。本名欧阳贵。道光五年八月内出外游荡。七年九月间到湖北老河口开鞋铺之季老六家住歇。为伊取名赵应陇。将其两手腕痣。用药起除。并将字单一纸。令其带在身上。往兰州避难。李映川是李老六之弟。现在云南。伊并未到过彼处。经该臬司等查验疤痕年貌。与云南咨缉所绘图形。间有符合。其发短而齐。讯系道光六年在四川巫山县地方为僧。被逐还俗。与咨缉单内发短还俗情节相同。惟所供为僧地方不符。诘以实在姓名籍贯。则又供名周国盛。年二十七岁。住湖南湘潭县西门外十八总居仁巷。乡间本族住花石河黎洞桥。父名周书培。兄周国泰、周国安。弟周国顺。究讯云南逆犯案情。则又忽认忽翻。状类疯癫。现已因病身死等语。该犯姓名屡易。供词支离。虽其年岁状貌疤痕。与咨缉图形间有符合。而未经审讯明确。旋即病毙。前经杨遇春绘具图形咨会滇省。著阮元传提的当眼目。详加辨认。是否与逆犯赵应陇状貌相同。如辨认不确。在该犯身带狂悖字单。本属有罪之人。死无足论。惟不可因此转令首逆赵应陇漏网。仍当严饬地方官查拏务获。勿稍疏懈。业著嵩孚查明李老六月无其人。曾否有为该犯改易姓名。起除痣痕。交给字单。教令逃匿之事。并查湖南湘潭地方。有无欧阳贵及周国盛其人。取具家属确价。一并据实覆奏。将此谕知阮元。嵩孚。并谕杨遇春知之。　　

○癸巳。谕内阁、光禄寺豫备筵宴桌张品物。自嘉庆二十年酌定例价。纂入则例。遵行已久。兹该寺复以采办各项品物。四季时价不一。请照时价例价分别核销。事涉纷扰。易滋流弊。所请不准行。著仍照定例办理。　　

○又谕、汤金钊等奏、审明定拟大邑县民人张玉秀控案一摺。此案大邑县典史冯洽。于任鹏呈报失窃。未能缉获正贼。转将任鹏学徒石良玉滥刑掌责。实属任性乖谬。冯洽著即革职。以示惩儆。署大邑县知县按察司经历王善宝。于该典史违例滥刑。并未揭参。著交部照例议处。　　

○又谕、琦善奏、请添雇卫河剥船一摺。山东临清闸外。卫水消长靡常。又多古浅。据该抚查明、本年来源未旺。南粮渡黄加早。向设官剥并例雇船只不敷轮转。援案请添雇剥船。以资起运。著照所请、准其于例雇民剥三百只之外。添雇船五百只。即于司库发银五千两。交临清州具领承顾。以到次之日起支工食。事竣查明起止月日。核实报销。该部知道。　　

