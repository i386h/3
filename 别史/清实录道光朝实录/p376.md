<!-- { "loadSidebar": true } -->
○谕内阁、御史常恒昌奏、外省审办命案。多不认真。请严加整饬一摺。各省州县为亲民之官。遇有命案。自当虚衷研鞫。据情定谳。若案经上控。各该督抚尤应认真提讯。破除情面。俾重案得实。以昭刑罚之平。乃近来各省州县。每因命案须亲身解省。赔累多端。设法消弭。及至上控。上司复多徇庇。仍发原审州县。捺案不办。沉冤何由得雪。即如该御史所举上年浙江省署黄岩县知县刘俨、检验曾得齐尸伤不符。又本年山西交城县民人李积庆故杀胞兄。该县知县陈星珠、未能审出实情。回护因循。陋习相沿。牢不可破。若不亟加整顿。其弊殆无底止。著通谕直省各督抚严饬所属州县。务当力破积习。详慎定狱。至京控上控之案。必须亲提审办。或遴委隔属道府大员秉公确讯。不得仍发原审州县。草率了事。傥经此次训谕之后。仍蹈故辙。一经发觉。不惟将该州县从重惩办。必将该管督抚治以应得之罪。决不宽贷。　　

○谕军机大臣等、朕恭阅皇祖高宗纯皇帝实录。内载乾隆五十七年二月奉圣谕。户部议驳穆和蔺奏、酌改徵收河工帮价章程。并将节年积欠银两。分别著赔展限一摺。所议甚是。黄河遇有应办工程。在沿河各州县。均资保障。该处居民谊切护己。如偶值工程紧要。采买物件。例价不敷。不得不量为帮贴。于沿河州县内按数摊徵。尚属近理。至通省州县、亦令一体均摊。实未允协。著穆和蔺悉心筹酌。当仍摊归沿河州县为是。至河工采办物料。偶遇险要钜工。或需用物料紧急。价值较昂。于例价之外。稍有加增。致须帮价。尚为情理所有。若岁修抢修。则系每年常办工程。乃亦藉口物价昂贵。辄议增添。竟至作为定额。年复一年。伊于何底。该部将穆和蔺所请每年帮价三十万两。作为定额之处。议驳甚是。所有该省初议帮价及历任踵行各巡抚。俱著该部查明。同此次奏请之巡抚穆和蔺、一并严加议处。交该抚查明乾隆四十三年以后历任自巡抚至州县各员。按照在任久暂月日。著落分赔。此项银数甚多。若照该抚所请按限徵收。民力尚不免拮据。著将原定八年之限。展为十年带徵。原定四年之限。展为六年带徵等因。钦此。仰见圣训煌煌。慎重河工。勤恤民隐之至意。河工关系紧要。自应多备物料以资修防。若每年任意加增。藉端科派。岂不累及闾阎。现在豫省河工所有帮价银两。是否即在沿河各州县内按数摊徵。抑系通省州县一体均摊。其帮价一项。是否偶遇工程险要料物昂贵之时。始于例价外酌量加增。抑或岁修抢修。每年常办之工。亦一律给予帮价。至此项摊徵银两。向来有无定数。是否年清年款。抑尚须分年带徵。陆续还款。其归还款项。若何扣存销算。曾否咨部核稽。程祖洛接奉此旨。著即逐一详晰查明。据实具奏。毋稍含混。将此谕令知之。　　

○又谕、据穆彰阿奏、海运章程八条。朕详加披阅。如各州县津贴既从减省。其徵收民间漕粮。不得藉口增益。如有不肖官吏。任意加折浮徵。应由江督等随时参惩。米数既多。雇用民船剥运。胥役等难保无勒掯需索情事。亦令江省按照市价。计日给费。严禁胥吏刁难克扣。此次雇募沙船水手人等。应由江省查明。或于运脚内拨出若干。或于到津收买余米内每石划出若干。作为水手赏项。或谕该商等加给身工。总令一律踊跃。其兑米时。按船全数给予耗米。咨明直省。将来到津收米时。除有事故以耗米抵补无存、查询属实外。如商船耗米无故短少。即严追惩办。其纤夫应由江省按每米一石。津帖纤费若干。给予沙船。自行雇募。若土棍把持擡价。访拏严惩。船到最多之时。剥运不及。酌分剥船载至北仓暂卸。轮转起运。俟沙船全数起竣。再将北仓暂贮之米。陆续起运。总令一律运通完竣。方为毕事。民船既可少雇。国费仍不多糜。所有米石。既于沙船起卸时。由经纪等眼同斛兑剥船。应由仓场侍郎转饬坐粮厅。责令经纪等承运承交。如稍推诿。即行惩革。其剥船运脚。应由直督转饬地方官全数核给水脚。如有搀和盗卖潮湿短少。官剥将船户严惩。民剥亦一体治罪。仍令按数赔补。沙船挽至上园起米完竣。必须穵土压载。方能出口。应由直督饬地方官豫拨官地准穵。若土棍把持。严拏究办。所奏均属可行。著蒋攸铦、那彦成、讷尔经额、陶澍、凯音布、朱桂桢等、详查妥议办理。总期在南不致以津贴病官。以徵收扰民。在北不致以刁难累商。以剥运伤米。方为妥善。又御史吴敬恒奏、本年搭放海运。米色不堪。查海运自十滧出口。直抵天津。为期不过一月。海船宽深坚厚。并无潮湿。亦不至蒸受海气。抵津时曾经大员验看。一律乾洁。何至入仓即难久贮。况商船每年装贩麦豆。携带茶叶。未闻海气蒸变。显系剥船蠹役。朋谋舞弊。盖剥船至通。不能不落花户经纪之手。闻上年蠹役需索。每剥船一只。约京钱二十千至三四十千不等。稍不遂意。故为刁难。该官剥及添雇船户等领有剥费。断无余赀。不得不取给于现剥之米。搀和药末。浸泡热水。每百石即可涨多十余石。经纪等明知贮仓必定霉变。颟顸验收等语。所奏不为无见。著该侍郎密查前项情弊。从重究办。并著直隶总督转饬沿途押送剥船。昼夜巡查。傥再有搀和等弊。查出重究。以杜弊端而重仓庾。所有穆彰阿、吴敬恒摺、并著钞寄阅看。将此谕令知之。　　

○闽浙总督孙尔准等覆奏、闽省战船。除台湾厂仍照旧章。以船只到厂之日。各归各任随时修办外。其福泉漳三厂。按月修船一只。与三年届修例限。并无窒碍。又奏、本年兵饷。部拨秋拨留备款银。因上年台北匪徒滋事。经借给派往弹压官兵俸粮外。计不敷银三万六千三百余两。请于司库另行筹款支应。均下部知之。　　

○署河东河道总督严烺奏报秋汛安澜。命严烺诣河神庙祀谢。并下部议叙。出力员弁。升叙有差。　　

○以奉天秋谳失出五起。降盛京工部侍郎前任盛京刑部侍郎多山、以四品京堂候补。以署都察院左副都御史保昌、为盛京工部侍郎。太仆寺卿普保、署都察院左副都御史。　　

○以刑部右侍郎钟昌、暂署工部右侍郎。兼管钱法堂事务。　　

○缓河南临漳、延津、封邱、考城、原武、阳武、兰仪、内黄、武陟、九县上年灾歉及放淤地亩应徵节年旧欠耔种口粮钱漕租谷。并安阳、汤阴、内黄、三县水占沙压地亩应徵新旧额赋。　　

○甲寅。上御洞明堂。勾到江西安徽江苏情实罪犯。停决江西斩犯十七人。绞犯一人。安徽斩犯十六人。绞犯三人。江苏斩犯十三人。绞犯五人。余五十七人予勾。　　

○赐瑞亲王绵忻子名奕约。　　

○乙卯。孝穆皇后梓宫启行。命皇长子奕纬、奠酒行礼。　　

○谕军机大臣等、据给事中杨殿邦奏、风闻安徽凤阳定远等处。私枭充斥。坝占口岸。滋扰地方。凤阳之溪河小溪。定远之三河集明光集。为回民贩私口岸。有里口外口之分。其霸据里口者。系河南及颍凤淮徐等处之人。其在外口者。俱系籍隶山东之人。该犯等各据口岸。往往互争界限。聚众械斗。出盐以贩私为生。无事以劫盗为业。内中穆荣昌一名。住凤阳县乌云山下。系饬拏枭犯穆凤林之胞兄。马克俭一名。系前次奏请饬拏枭犯李大本之母舅。该二犯尤为怙恶不悛。其余各犯。非旧经犯案。即现作窝家。党羽日结日多。且皆系回民聚族而居。更恐肆行无忌。并将著名要犯姓名住址。开单进呈等语。所奏甚是。枭徒充斥肆扰。非贩私侵灌纲引。即盗劫为害闾阎。该地方文武各员。若随时认真查拏。何致肆行无忌。前此饬拏之枭犯李大本等、日久迁延。竟成海捕。皆由该兵役等或潜通消息。或受贿隐匿。现据该给事中开明各要犯姓名住址。不难悉数查拏。著蒋攸铦等即遴委妥员。按照所开姓名住址。严密摉缉。务绝根株。毋使一名漏网。从重定拟具奏。如再任听不肖之官吏一味朦蔽。别经发觉。惟该督等是问。该犯等姓名住址单。并著钞寄阅看。将此谕令知之。寻奏、现获李盛文等七犯。提省审办。未获各犯。严饬查拏。报闻。又批、李大本一犯。务要设法拏获。不可视为海捕。　　

○命湖北按察使福珠隆阿、以三品卿衔。巡视两淮盐政。以两淮盐政张青选、为湖北按察使。　　

○命五城于冬春二季设厂煮赈。　　

○丙辰。上至太平营孝穆皇后梓宫前奠酒。　　

○临端悯固伦公主金棺前赐奠。　　

○谕内阁、张井等奏、节交霜降。黄之河湖。普庆安澜一摺。本年南河伏秋两汛。黄水叠涨。湖水亦屡次增长。存逾定志。经该河督等督率道厅员弁。将两岸长堤分别增培。慎重防守。不开闸坝旁洩。俾大溜并力攻刷。并用浚船上下疏治。积淤渐次刷深。汛水尚资容纳。其山盱河坝。虽先后启放宣洩湖涨。而昭关车南中新等坝。始终坚守。俾下游七邑田禾。收获丰稔。现已节逾霜降。河湖各工一律平稳。此皆仰赖河神默佑。览奏实深欣感。著发去大藏香十炷。交张井、潘锡恩、虔赴河神庙。代朕敬谨祀谢。用答神庥。蒋攸铦著交部议叙。张井、潘锡恩、因办理挑河不善。业经革去顶带。今岁获保安澜。功过仅能相抵。无可施恩之处。嗣后果能激发天良。施措得宜。明年重运经临。船行无阻。朕必立沛恩纶。否则难邀宽典也。懔之。其在工出力各员。著该督等择其尤为出力者。秉公酌保数员。候朕施恩。毋许冒滥。至所奏霜清已过。来源渐小。俟水落滩乾。仍将外河以下河身。或于河宽溜缓处。筑坝逼刷。或用浚船疏浚。著张井等详细勘筹。常川亲历巡查。实心督办。务令旧淤渐去。新淤无停。俾河流日臻深畅。毋得有名无实。　　

○谕军机大臣等、朕昨召见新选两江督标中军副将沙序元、看其年力正强。似非诚实可靠之人。又新授太湖协副将庄芳机、朕未识其人。祇系按资简放。该二员能否胜任。著蒋攸铦于伊等到省时详加察看。据实具奏。将此谕令知之。寻奏、沙序元诸事谨饬。留心训练。庄芳机熟悉水师。人尚朴实。均堪胜任。报闻。　　

○实授伊里布云南巡抚。　　

○实授严烺河东河道总督。赏还二品顶带。　　

