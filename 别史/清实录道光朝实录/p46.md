<!-- { "loadSidebar": true } -->
○谕军机大臣等、王鼎等奏、请酌移曹州府城兵弁一摺。据称曹州府城。形势狭小。城内居民。不过千有余丁。现添设存城兵八百名。同原设存城兵八百六十八名。统计一千六百余名。若一并驻劄城内。恐地隘难容。易滋纷扰。请于曹州府城外扼要处所。建盖营房。驻劄新设弁兵。将城内原设游击一员。移驻城外。以资弹压。将新添右营守备一员。令其住居城内。庶于兵民可以两便。其新设之兵。务挑补足额。勿滋空缺流弊等语。著钱臻会同刘清、将曹州府城地势情形。详细审度。新设弁兵专驻城外。于事理是否合宜。游击守备更换驻劄。是否足资控驭。新设之兵。能否一时挑足。悉心筹画妥议具奏。将此谕令知之。　　

○以捐修广东南海县桑园围石堤。予刑部郎中伍元兰等旌奖如例。　　

○旌表守正捐躯安徽怀宁县民余咬七孜妻蒋氏。　　

○辛卯。谕军机大臣等、申启贤奏、请通饬各州县扑捕蝗蝻。不得互相推诿。并录呈从前户部通行章程。及酌拟增添各条款。请一并颁示等语。地方官捕蝗不力。现有飞蝗之处。即予处分。毋庸查究来踪。致生推诿。本有定例。此次顺天府所属有蝗地方。业经申启贤严督州县官扑捕将尽。其直隶山东有蝗之处。著方受畴、钱臻、各申明例禁。严饬地方官协力扑捕。不得此疆彼界。互相推诿。如有扑捕不力者。该督抚即行指名严参。以示惩儆。申启贤所录乾隆年间户部议准捕蝗章程六条。并伊现拟酌增四条。著一并钞寄。交该督抚即行仿照办理。将此谕令知之。　　

○调福建布政使孙尔准、为广东布政使。以山东按察使琦善、为福建布政使。　　

○以吏部右侍郎王引之、为浙江乡试正考官。工部郎中吴孝铭、为副考官。大理寺卿刘彬士、为江西乡试正考官。翰林院编修廖文锦、为副考官。翰林院侍读学士史致俨、为湖北乡试正考官。吏部主事素博通额、为副考官。　　

○旌表守正捐躯山东汶上县民陈九成媳翟氏。　　

○壬辰。上诣皇太后宫问安。　　

○以册谥孝穆皇后礼成。颁诏天下。诏曰。朕惟乾元布化。实资厚载之功。地道含章。聿著顺承之德。溯仪型于往日。谥号宜膺。迓祉福于后人。褎嘉用贲。皇后钮祜禄氏钟祥勋族。秉教名宗。挚仲来嫔。启河洲之令望。洽阳作合。嗣京室之徽音。逮事皇考仁宗睿皇帝。皇妣孝淑睿皇后。诚敬之忱。克殚于夙夜。恪勤之礼。罔斁于宫庭。上奉圣母恭慈皇太后。善体欢心。祗承愉色。椒闱衍庆。佐问安视膳之文。兰掖腾辉。懔夏凊冬温之职。本宽仁之赋性。务恭俭以褆躬。翟茀陈常。亲劳浣濯。苹蘩谨度。肃奉馨香。葛覃著其宜家。樛木歌其厚下。缅深宫之襄赞。甫逮早年。诞嘉祉之灵长。犹虚显号。月华未耀。星纪方周。兹当鼎祚之惟新。眷念坤仪而如在。思齐协治。中宫之正位追崇。于穆同符。閟殿之隆称肇锡。夫尊名以定谥。原非朕意所能私。而崇德以阐幽。实属舆情所共协。矧荷圣慈之眷佑。钦承懿训以周咨。申命礼官。详稽宪典。祗告太庙。以道光元年六月十二日。册谥为孝穆皇后。于戏。奉母仪于万国。共企前徽。垂壸范于千秋。允绥多祜。颁示天下。咸使闻知。　　

○谕内阁、松筠奏、阿咱拉因嘎海及其子温朝彦、在百日内剃头。捆打讹诈东钱一万二千串。恭查乾隆四十二年。民人史安百日内剃头。曾奉有谕旨。乡曲蚩氓。无知蹈法。竟可毋庸办理。此案嘎海已故。温朝彦应如何治罪等语。温朝彦系土默特庄头。蒙古愚懵。不谙禁令。著照依前案毋庸治罪。阿咱拉俟全案审明。另行定拟具奏。　　

○大学士伯麟奏、调剂旗人生计。得旨、八旗都统等妥议具奏。如有意见不同者。著自行具奏。要在无伤国体。于旗人实有裨益。且能经久无弊。方为至善。不可敷洐成文。终无实济。徒费一番周章也。再八旗圈马可否裁撤之处。一并妥议具奏。　　

○调福建布政使琦善、为山东布政使。山东布政使徐炘、为福建布政使。以山东兖沂曹济道罗含章、为按察使。　　

○改江苏淮安、徐州、二府为题缺。从协办大学士总督孙玉庭等请也。　　

○癸巳。谕军机大臣等、据御史王家相奏、收漕加米。事类加赋。八折收漕之议。有十不可。如经费尚须调剂。或酌量加银。尚属易于限制等语。漕粮为国家正供。果能颗粒无浮。照额兑运。直达天庾。诚为尽善。无如近年百弊丛生。日甚一日。几于积重难返。前降旨令有漕各督抚悉心筹议。嗣据孙玉庭等以帮费不能尽裁。陋规不能尽革。浮收不能尽去。议以八折收漕。减半给费。先去其太甚。期于积弊以渐而除。官民胥免于累。业经降旨允行。兹据该御史复力陈其不可。著将原摺发交孙玉庭等阅看。孙玉庭系原奏之人。魏元煜、李鸿宾、帅承瀛、则前此并未与议。江浙漕务。情形大略相同。其各悉心体察。上为国计。下为民生。如果八折之议。实有窒碍难行之处。不妨奏明更正。不可回护前议。然必须熟筹善策。既不困民。又不累丁。使州县无可藉口。而遭运依限抵通。方为万全无弊。可以行之久远。若但博不浮收之名。而贻误全漕。或仍如从前掩耳盗铃。任听加五加六。莫为之限。而外以收清漕不加赋为名。是皆可作纸上空谈。而非为政以实之道。该督抚等虚衷商搉。深思妥议具奏。傥彼此意见不同。伊等孰有善策。即自行具摺陈奏。以凭采察。将此谕令知之。　　

○增定族姻回避例。大学士曹振镛等奏、检查吏礼二部例文。有仅载一面者。如吏部例内妻之兄弟条、未载嫡姊妹之夫一层。母之父条、未载女之子一层。科场条例内孙女之夫条、未载妻之祖一层。均应添载详明。所有科场条例应行回避嫡姊妹之夫、及女之子二项。请一并于吏部则例。画一增添。至孙女之夫既应回避。则妻之祖亦应回避。应请于吏礼二部则例内。一体增入。其本族回避。如科场条例所载。凡属同族。无论派远籍异。概令回避。固未允协。若但以五服为断。亦于引嫌防弊之道未周。应请统照吏部则例。凡同族之人。虽服制已远。聚族一处者。均令一体回避。若支分派远。散居各省各府。籍贯迥异者。毋庸回避。其五服以内者。虽分居外省外府。仍令回避。如此逐款详增。则办理不致牵混。而吏礼二部定例。均归画一。从之。　　

○福建巡抚颜检奏、省城米价增昂。筹拨上游仓谷平粜。多派委员会同绅耆妥为经理。得旨、依议速行。又批、必当照所议认真办理。不可徒为一片空谈。于贫民终无实济。果系贤能之员。何用多人。徒滋纷扰耳。又奏、臬司唐仲冕、通达治体。实心可靠。批、伊系朕特用之人。甫到任、汝即作此一片谀辞。朕因公擢任。贤则用之。否则去之。汝宜和衷共济。为国为民。诸事实心办理。果有成效。朕必知之。不必如此存心。希图见好。朕所不取也。　　

○改铸河南宁陵县知县印信。儒学条记。从巡抚姚祖同请也。



大清宣宗效天符运立中体正至文圣武智勇仁慈俭勤孝敏成皇帝实录卷之二十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。六月。甲午。谕内阁、呢玛善等奏、查明办理永北夷务迟缓乖舛各员。分别定拟一摺。云南提督张凤、于永北夷匪滋扰。虽经统兵进剿。连获胜仗。生捦首逆唐老大。犁洗贼巢。但先因调兵未齐。在永北厅城驻劄三十余日。迨定期进兵。又惑于投诚之信。稽延六日。迟缓之咎。实无可辞。张凤著即革职。饬令回籍。署永北同知中甸同知张悫田、始闻夷匪蠢动之信。并不认真根究。迨后夷匪纠众歃血。又复怯懦。不即亲身查拏。办理实属舛谬。张悫田著革职。发往新疆效力赎罪。土知州高善、于所属夷人抚绥失宜。致令滋事。著即斥革。照例迁徙。另选应袭之人承袭。永北营参将李胜林、于逆夷蠢动。毫无觉察。著交部严加议处。鹤丽镇总兵高适、迤西道谢凝道、因夷匪为田土讐杀。先执招安之见。办理不合机宜。著一并交部议处。至庆保到滇未久。此次督办军务。均为妥速。其自请议处之处。著加恩宽免。　　

○又谕、魏元煜奏、清查仓库。先筹剔除积弊。恳请暂缓处分一摺。江苏省仓谷亏数。节年追补未清。兹据该抚奏称、杜绝新亏。必先禁止那移。若不暂宽处分。州县多方回护。仍不免层递那掩。轇轕不清。著照所请、本年江苏省奏销。专按嘉庆二十五年实在未完分数议处。其从前节年钱粮完解分数不足各州县。暂缓议处。俟此次清查完竣。将旧亏各数。分别是侵是那。核实办理。该抚即饬司严提新赋。尽数贮库。傥再有那掩情弊。即行严参。不准归入清查案内。致滋宽纵。　　

○谕军机大臣等、呢玛善奏、滇省军务完竣。将官兵分别留撤一摺。据称大姚一路。业经逐一摉查。实已全境肃清。并无余匪藏匿。永北一路。余匪亦俱已就获。惟傅添贵、黄腾、二名。尚须密缉。滇省军务已竣。所有前此檄调各处官兵土练。自应全行凯撤。逸犯傅添贵、黄腾、二名。孑身逃窜。祇须设法访缉。无庸仍留多兵。虚糜粮饷。其另片所称、该处夷人。经此番惩创。实已畏惧。不致再有反侧。惟寄居汉民内有刁悍之徒。造作浮言。现将无业者递籍。有业者招徕。仍须留兵弹压。著即照所议、于旧衙坪驻兵八百名。各要隘分布兵七百名。俟秋收后再行奏撤。其应需盐粮银两。准其照例支领。事竣核实报销。将此谕令知之。　　

○又谕、哈隆阿奏、圈禁宗室脱逃。请严行缉拏一摺。移居盛京宗室恒玉、前以讹索横行。捏词狡控。问拟圈责。嗣复肆意强梁。经该将军等咨明、在盛京空房锁禁。乃于本月初三日越墙逃走。并将兵丁民人用刀扎伤。恒玉身系宗室。行凶脱逃。不可不速行缉拏。此时或由盛京逃出边外。或沿途逗留。或绕道潜回京师。均未可定。著宗人府、步军统领、及该将军府尹总督等、各饬所属。严密查拏。务期迅获审明按律治罪。不可延玩。致令远扬。将此各谕令知之。　　

