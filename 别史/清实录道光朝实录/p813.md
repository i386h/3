<!-- { "loadSidebar": true } -->
○谕军机大臣等、寄谕闽浙总督程祖洛。昨因台湾镇总兵出缺。已降旨将达洪阿调补矣。朕看该总兵明白精壮。人尚去得。惟台湾地方。四面环海。兵番杂处。民情浮动。该处平定未久。操防训练。稽查弹压。一切均关紧要。该总兵于该处事宜。办理能否胜任。著该督留心察看。据实具奏。不得因系特旨简调之员。稍存迁就。并著察看汀州镇总兵王锡朋、建宁镇总兵王忠贵、该二员于台湾要缺。是否相宜。如均不相宜。该省总兵内。何人可胜此任。著一并据实具奏。将此谕令知之。寻奏、达洪阿有猷有为。就现在闽浙两省总兵而论。除达洪阿外。台湾要缺。无人可以胜任。报闻。　　

○赏甲午科福建乡试年老诸生连标、副榜。　　

○甲辰。谕内阁、大学士文孚、在军机大臣上行走有年。谨慎小心。前岁因年近七旬。奏请解职。朕察其精神尚健。未经允准。昨日召见时。面称近年两耳重听。间复健忘。据实陈恳。情词剀切。朕不忍再违所请。文孚著以大学士管理吏部事务。无庸在军机大臣上行走。以节劳勚而示体恤。　　

○以大学士潘世恩、管户部事。协办大学士吏部尚书穆彰阿、管工部事。　　

○命刑部右侍郎赵盛奎、工部右侍郎赛尚阿、在军机大臣上学习行走。　　

○乙巳。改派工部尚书何淩汉、恭办奉移孝穆皇后梓宫典礼。　　

○丙午。谕内阁、钟祥奏、请将已革盐场大使押解回籍一摺。山东候补盐场大使王丹桂、前据该抚以该员具禀争缺。奏参革职。复敢为运甎委员说合车辆。并向车户索借银两。经刑部审讯拟徒。自应递解原籍浙江。照拟办理。乃该革员先则希图在东省定地。继又声请赴部完赃。叠次具呈。藉词逗留。实属任意妄为。著该抚即饬臬司、委员将该革员王丹桂押解起程。将来到浙后。或徒限年满。或完赃免罪。著浙江巡抚饬令原籍地方官严加管束。不准藉词游幕。出外滋事。　　

○又谕、昨日据张琴等由驿驰奏、早稻收成分数。台湾奏事。向系驰递。惟此等寻常摺件。尽可随时附报。何必专为此摺。致劳驿站。嗣后应奏收成分数时。如无别项事件。不妨稍迟。随后附报具奏。　　

○又谕、奇明保奏参、卡伦值班旷误之各员一摺。俄罗斯边设立卡伦。专为防守俄罗斯。关系綦要。乃佐领那丹察、接受派班文书。并不赶紧往送。迟至四日。殊属懒惰糊涂。其原住班之骁骑校多尔济奔博诺依、不候换班人员。遽行藉口下班。亦属非是。佐领那丹察、骁骑校多尔济奔博诺依、均著交部分别严加议处。　　

○以翰林院侍读学士功普、为通政使司通政使。　　

○戊申。上诣绮春园问皇太后安。　　

○谕军机大臣等、有人奏、四川布政使李羲文素性乖谬。遇事把持。总督鄂山、因上年赵岳兰谋缺之案。经李羲文审办后。事事被其挟制。此次剿办夷匪。鄂山颇有认真办理之意。无如李羲文听凭各武弁指挥装点。所称杀毙贼匪。焚烧贼巢。多非营阵实事。所有一切保举军功。皆李羲文一人私见。如候补知府吕延庆、巴州知州薛济清、宜宾典史史敬程等、均材质平庸。声名狼籍。祇以善于逢迎。遂不顾其冒滥。其余地方文武。凡有迁调。皆由李羲文高下其手。鄂山毫无主张。众人称为跋扈将军。再四川顺庆府知府金齐贤阿、办事糊涂。年力衰颓。官声狼籍。其子吸食鸦片。不能约束。似此劣员。未便任其恋栈等语。李羲文由微员出身。朕擢用至布政使。宜如何小心谨慎。以图报效。况四川地方。尤关紧要。若该藩司意在挟制该省总督。不顾是非曲直。于通省吏治。甚有关系。至知府有表率之责。金齐贤阿果系劣员。该督等何以不据实参办。著宝兴、隆文、王笃、严密确查。该藩司李羲文如何挟制总督。剿办夷匪一案。如何听凭各武弁指挥装点。保举军功。如何冒滥。地方文武迁调。如何高下其手。至顺庆府金齐贤阿、办事年力如何。官声是否狼籍。如果实有前项情事。据实密奏。不可稍涉含混颟顸。此系特旨交查之件。不准瞻徇回护。致有不实不尽。傥或稍有洩漏。令外间知觉。惟宝兴、隆文、王笃、是问。懔之慎之。将此谕令知之。　　

○旌表守正捐躯山西猗氏县民王年儿妻张氏。湖北枣阳县民萧小妻张氏。　　

○己酉。以科尔沁郡王僧格林沁、工部尚书载铨、为总理行营大臣。　　

○庚戌。谕内阁、河工定例。另案工程。应于霜降水落归槽后。将一年新工丈尺银数。通共核计若干。汇奏清单。以凭考核。节经降旨严催。兹据工部查明、东南两河。道光十三四两年修办之工。尚未奏报齐全。著麟庆、栗毓美、即将道光十三十四两年未奏清单各案工程。迅速查明。开单具奏。造册送部具题估销。其十五年修办另案各工丈尺银数。即著于本年霜降后。核明通共若干。速行开单具奏。并照例依限造册送部具题估销。该部即于年终将十五年另案用银总数。汇奏一次。以清年款而重度支。经此次严催后。傥仍前相率迟延。致误年终奏限。著该部即将该河督等照例参处。　　

○以防边。出力。予广西知府恒梧等升叙有差。　　

○旌表守正捐躯山东兰山县民彭景伦妻刘氏。　　

○辛亥。谕内阁、潘世恩等奏、遵旨筹议查禁鸟枪。并沿边围场防范章程一摺。奉天围场。屡有奸民偷越。并敢私放鸟枪拒捕。前据盛京将军奕经等、会同筹议严定章程。开单呈览。当交军机大臣议奏。兹据奏称、沿边围场。地面广阔。向设有边栅卡伦。稽查巡察。立法已为周密。近来奸匪偷越之案。层见叠出。请照该将军等所议各条。严定章程。以除积弊。此等匪徒。私携鸟枪。偷入围场。毫无忌惮。必应严密周防。令行禁止。庶围场日就肃清。著将民间私藏鸟枪例禁。严切申明。谕令界内正项旗人家。有无字号鸟枪者。报明该管官给予执照。錾刻旗分佐领花名。其民人并杂项壮丁家。有收藏鸟枪者。给限三个月。自首缴官。免其治罪。限外不缴。一经查出。均著照例加等治罪。并著各该界官、按季加具并无私藏鸟枪查缴净尽印结。呈报备核。如有失察私打鸟枪贼犯。即将边门章京。该管旗民地方官。一并参处勿贷。至奸匪口米。必应严禁供给。绝其来路。著示谕东边一带殷实人家。以及大小铺户。出买口米。必须查有腰牌者。方准卖给。傥有贪图昂价取利。勾结贼匪。私行供给口米。即著照例治罪。并将失察之旗民地方官参处。其卡伦十二处。向设官一员。兵十二名。按段巡查围界。著再发给木筹十二只。每卡轮派兵五名。按卡循环递送。往来巡逻。仍不时派员前往密查。将围段有无贼匪偷入。及递筹兵丁等、是否按卡循环递送之处。加结呈报。该各卡伦官。亦将委员到卡过境日期。随时详报。并饬各边门章京。在沿边一带。不时往返巡查缉拏。仍著管围协领等、于每年四五月间。带领兵丁等周查一次。余俱著照所议办理。至吉林围场。有与奉天围场地界毗连之处。奉天围场。现在查出积弊。严密防范。其与吉林毗连要隘处所。著吉林将军一并严行查禁。该将军等总当实力奉行。毋得视为具文。或致日久生懈。仍属有名无实。　　

○又谕、朱为弼奏、遵旨筹议剔弊速漕各事宜。酌拟条款。请旨办理一摺。漕务积弊已久。本年重运漕船。全数渡黄。较历年完竣日期。更形迟滞。前经降旨、饬令陶澍等于本年运船回空完竣后。通盘筹画。设法办理。免致因循贻误。兹据朱为弼稽核旧案。体察情形。奏请量为变通。以重漕粮而杜流弊。如所称新漕兑开。宜竭尽人力赶早等语。著有漕各督抚、通饬各该粮道及所属州县。先事豫筹。提前趱办。至所称饬提浙江江广船只。无分省分帮次。先到先进瓜洲口。赶趱来淮盘验等语。著陶澍、林则徐、妥议具奏。至粮艘交卸后。必须赶紧回空。庶办理新漕。可期及早受兑。著沿途各督抚于回空粮帮。赶紧催趱。不准藉词停泊。庶几以速补迟。克期归次。无得任令延逾。致误例限。又称各帮应佥新丁。须早为办理。减歇军船。认真修艌。领运千总。加意拣选各等语。著朱为弼按照此次奏定章程分别办理。至所称各帮失风船只。须定运弁处分等语。著兵部议奏。又称各卫屯田。应妥为清理等语。著有漕各督抚妥议具奏。又称灌塘帮船。应酌减数目。并加宽塘河等语。著陶澍、麟庆、妥议具奏。又称江苏总运丞倅。应管押帮船过淮渡黄等语。著林则徐妥议具奏。又称江广各帮。经过九江芜湖等关。迅速查验等语。著陶澍酌定章程具奏。　　

○谕军机大臣等、前据凯音布等奏、察哈尔总管缺出。请将张家口蒙古协领一体拣选一摺。据称张家口向设蒙古协领一员。专办驻防蒙古官兵事务。遇有明白谙练之员。派在印房及左右两司行走。兼办察哈尔八旗事务。办事既久。一切情形。自能谙习。请嗣后察哈尔总管缺出。一体拣选。自系为总管得人起见。但思张家口是否尚有满洲协领派在印房行走之员。如察哈尔总管缺出。拣选张家口蒙古协领。是否蒙古协领。多一升转之途。满洲协领人员。转致向隅。不足以昭平允。著凯音布等再行查明具奏。将此谕令知之。　　

○壬子。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、讷尔经额等奏、典史买食鸦片烟。复列款讦告代办知县。请分别革职撤任一摺。湖北保康县典史杨干春、买食鸦片烟。复于任内擅受民词。因该县代办知县畅际泰、欲请撤参。自行检举。并讦告该代办知县浮勒侵蚀。门丁讹索。暨挪改月日案犯。违例收卡等款。案关职官讦告。必应据实严办。保康县典史杨干春、著先行革职拏问。代办保康县事襄阳县县丞畅际泰著彻任。交该督等提同应讯人证。将该典史指讦各款。秉公研审。务得确情。并究明鸦片烟来历。按例定拟。无稍枉纵。寻奏、讯明杨干春以买食鸦片。恐为畅际泰揭参。乃先列款诬讦。应按照以奸赃事污人名节例、发近边充军。下部议。从之。　　

