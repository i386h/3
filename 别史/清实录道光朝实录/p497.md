<!-- { "loadSidebar": true } -->
○命礼部右侍郎杨怿曾、刑部右侍郎钟昌、驰赴云南贵州审案。　　

○以礼部左侍郎史致俨、署兵部左侍郎。　　

○以广东督粮道夏修恕、为湖南按察使。　　

○修山东上河、下河、泉河、三厅闸坝埽工。从河道总督严烺请也。　　

○辛巳。谕内阁、御史刘光三奏、直隶省奉旨勒限严缉盗案。含混延搁。请旨交议。并请将各省参限已逾之案。一并饬查参处一摺。直隶宁晋县地方。被贼一夜连劫。前于道光六年四月间。经该督参奏。降旨将知县谢宇澄等摘去顶带。勒限严缉。兹据该御史奏称、屠之申前此护理总督时。因案犯逾限无获。仅照寻常盗案。含混咨部。经吏部议驳。该护督廷不参劾。致应议职名。迄今五年。尚未到部等语。著吏部详查此案。因何延搁。现在曾否补参核议。俟覆奏时再降谕旨。并著吏部兵部议查各省员弁。有承缉限满。例关降革处分案件。该上司逾限不行题参。及由该部查取应议职名。经年累月。并不咨覆者。一并参处。以肃吏治。　　

○又谕、杨国桢奏、校阅省城营伍。请将守备千总分别鼓励一摺。此等校阅营伍。系照例举行。即该员等娴熟技艺。训练认真。亦属分内之事。昨据该抚保奏南镇左营游击徐太平等、请分别升补。当经降旨不准行。并传旨严行申饬。兹复请将抚标左营守备董光甲、尽先升用。右营千总高行之。以应升之缺候升。殊属冒昧。所请不准行。仍著传旨严行申饬。　　

○谕军机大臣等、山东学政何彤然、考试各属。士论是否翕服。埸规是否严肃。有无别项劣迹。著讷尔经额密加察访。据实具奏。如察访不实。或意存回护。经朕另行查出。惟该抚是问。将此谕令知之。寻奏、该学政操守清廉。持躬勤约。为人沉默寡言。而处事甚为精细。且稔知其事母最孝。举动不苟。益信其不致有乖职守。访诸舆论。众口如一。实无别项劣迹。报闻。　　

○壬午。上诣大高殿行礼。　　

○还宫。　　

○以吏部右侍郎保昌、署户部右侍郎。兼管钱法堂事务。　　

○癸未。上御太和殿视朝。王以下文武升转各官谢恩。　　

○幸圆明园。　　

○诣绮春园问皇太后安。　　

○以查办纠众滋事土夷。予云南副将邱奉岐等议叙。　　

○以拏获聚众结拜匪徒。予安徽巡检李汝裕议叙。　　

○旌表守正捐躯四川彭县民文思仁妻吴氏。　　

○甲申。上御含辉楼。阅侍卫骑射。　　

○谕内阁、前据御史徐广缙奏、江苏候补道张应铨、向在扬州行盐。置有房屋。该员分发江苏。及委署运司。均不呈请回避。当经降旨令陶澍确查。兹据奏查明前有李衡丰等店号。曾借用该员赀本行盐。现已歇业。该员由分司加捐道员。自嘉庆二十五年离任后。在扬州置屋居住。并无田土坟墓。例不准其入籍。与实在行盐。应归商籍地方者不同。自可毋庸回避等语。惟该员既在扬州置有房屋。曾出借赀本行盐。虽经停歇。究未便在江苏候补。著吏部即将该员张谶铨另掣省分。照例发往。　　

○又谕、吏部奏、查明御史刘光三奏、直隶省奉旨勒限严缉盗案。含混延搁缘由一摺。直隶宁晋县地方。被贼一夜连劫三家。前于道光六年四月那彦成参奏时。曾降旨将知县谢宇澄等摘去顶带。暂行留任。勒限四个月缉拏务获。如逾限不获。即行撤任严参。乃自六年七月限满之日起。直至九年五月。始据屠之申照寻常盗案开参。当经该部驳令遵旨将该员等撤任严参。迄今屡催罔应。此案勒限四月缉拏。限满无获。撤任严参。前此所降谕旨甚明。该督等何以不遵照办理。延搁数年之久。未据参奏。那彦成、屠之申、均著交部议处。所有此案承缉不力之宁晋县知县谢宇澄、典史吴孝瑛、署宁晋汛外委张锦增、宁晋汛外委张应凯、俱著仍遵前旨。即行撤任严参。以示惩儆。　　

○乙酉。谕军机大臣等、御史张曾奏、里绅义捐生息济运。请饬遵奏定章程办理一摺。据称江南省江淮、兴武、二卫帮丁。有运快之分。快丁素不谙运。专佥运丁。令快丁贴缴运造二费。向来徵解此项。胥役每多勒索。自道光二年后。上江二县等处绅民。呈请代快丁捐银生息济运。奏准遵办。各县本银共止数万。按典分领。为数无多。历年以来。息不病商。运不累快。近闻奸胥蠹役。阴怂各商。藉词脱卸。意在更张。以为需索快丁地步。请饬两江总督严谕该商等、恪守成规办理。又据称嘉庆十九年。江郡绅民。因官赈灾农。城厢向不得预。捐银十七万两零。分别散给。余银二万九百余两。亦经奏明交商生息。永作城内备荒之用。请饬地方官不得以别项公需。遽行那动等语。江南上江二县等处绅民。代快丁捐银交商生息。原以济运。著蒋攸铦查明此项银两。仍饬属照旧发商分领生息。俾丁民均安。毋任纷更。致令误运。其江郡绅民自捐赈余存贮生息银两。系为城内备荒之用。并著严饬地方官照旧办理。不得因别项公需。辄将此项那用。以期经久。将此谕令知之。　　

○以刑部左侍郎海龄、为泰宁镇总兵官。兼总管内务府大臣。转刑部右侍郎钟昌、为左侍郎。以广东布政使阿勒清阿、为刑部右侍郎。　　

○以理藩院左侍郎惠显、兼镶黄旗蒙古副都统。　　

○免运铜溺毙云南知县吕梦飞、应缴水脚银。　　

○丙戌。上御含辉楼。阅侍卫骑射。　　

○谕内阁、松廷等奏、审拟王帼翰等、呈控千总昆芳等克扣养赡银米一摺。此案山东济宁卫右帮旗丁王幅翰等、呈控千总昆芳、头丁邹泳哲等克扣银米。据松廷等审系王帼翰等怀疑具控。昆芳等并无侵吞情事。惟该丁等所称三升五合、及行运项下加增五厘一升七合六勺等款。银两数目。均事隶南漕。若辗转行查。恐耽延时日。有误回空。是以据供拟结。其是否与例相符。并应否卖银散给之处。著讷尔经额俟该帮归次时。查明向例。如果该丁等所供。与向来办理章程相符。即照松廷等所拟。将王帼翰等杖责发落。邹泳哲等予以免议。傥与向例未符。或另有别情。即将该丁等另行审讯定拟具奏。　　

○谕军机大臣等、本日据禧恩等奏、履勘山地。现择有云峰山一处。请令直隶总督派员驰赴密云县沿山一带村落。令其开导弹压等语。此地尚未定局。恐那彦成所派委员。稍涉张皇。转滋纷扰。著毋庸令其派员前往。禧恩等即自行晓谕该处居民。以此处山地形势尚可。是以履勘。其合用与否。现尚未定。尔等仍照常耕种。各安本业。不必因此意存观望。是为至要。禧恩等现在分往各路履勘。如有应行相度之处。著悉心详勘。傥无可采择。即行回京覆命。将此各谕令知之。　　

○以吏部左侍郎贵庆、署刑部右侍郎。　　

○调四川布政使桂良、为广东布政使。以湖北按察使尹济源、为四川布政使。河南开归陈许道栗毓美、为湖北按察使。　　

○旌表守正捐躯四川邻水县民梅成松妻吴氏。　　

○丁亥。上幸万寿山。诣广润祠拈香。　　

○谕内阁、昨日阿勒罕保骑射中箭六枝。著加恩仍在御前侍卫上行走。　　

○又谕、前因各省关税。每多徵不足额。降旨令户部会同内务府分别功过。妥议章程具奏。兹据查明各关税课。有历来有赢无绌。及从前间有短绌。近年尚能足额。及历届均属亏短者。请将应徵盈余银数。以六成作为额内。以四成作为额外。核其溢额绌额。分别功过。著照所请、除历系有赢无绌各关无庸置议外。其历年缺额。及间有缺额各关。各按应徵盈余银数。以六成作为额内盈余。遇有短少。著落赔缴。仍按额内盈余短收分数。照旧例议处。以四分作为额外盈余。遇有短少。著落赔缴。免其处分。如应徵盈余足额之外。复有溢收。亦按其分数。照新定章程。给予议叙。以昭平允。至各关亏短之由。固云今昔情菁不同。然奸商之偷漏绕越。丁役之卖放侵吞。在所不免。该监督等务当严加约束。认真查察。无任仍前弊混。并著各该省督抚随时密为查访。如有前项情弊。据实严参惩办。毋稍徇隐。再历年缺额。及间有缺额各关。著该督抚就近详细查明具奏。核实办理。　　

○谕军机大臣等、那彦成奏、接据屠之申禀报、履勘得白旗村、松山、两处规模宏敞。惟坐东向西。未能合用。祇有唐湖一处。形势当局为佳。又梁格庄山后一处。堂局足用。惟土色稍粗。现饬详细覆勘等语。选择吉壤。总宜以龙真穴的为主。所勘各处。固以唐湖为佳。惟白旗村、松山、二处。如果山体规模。皆有可取。不必以东西向为未能合用。著该督即饬该委员等、将此四处详加覆勘。绘图具奏。现派白镕、容照、前往大峪山相度。该督访有熟习堪舆之人。迅即选派一二人。交白镕、容照、带往可也。将此谕令知之。　　

○又谕、本日据步军统领奏、山东乐安县监生崔晃、呈控副将徐华清在籍聚赌。同弟徐扬清轮奸崔李氏。并挟嫌诬伊行窃等情一案。已明降谕旨。交讷尔经额督同臬司李文耕审讯矣。此案徐华清以在籍副将。辄有聚赌轮奸情事。如果属实。必应严行惩办。至所控该副将之叔徐守臣、将该监生之族侄崔明、及伊堂妹先后殴毙。何以该地方官任令私扣。自应撤底根究。著讷尔经额督同该臬司秉公严讯确情。毋得稍有枉纵。将此谕知讷尔经额、并传谕李文耕知之。寻讯诬。坐如律。　　

○以挑复漳河故道。予直隶县丞厉维梁等升补有差。　　

○浚山东东平州小清河、并安流龙拱二河。从巡抚讷尔经额请也。　　

○旌表守正捐躯山西襄垣县民栗金林妻牛氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百六十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

