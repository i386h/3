<!-- { "loadSidebar": true } -->
○以詹事府詹事白镕、为内阁学士。兼礼部侍郎衔。　　

○以内阁侍读学士噶勒彬、为光禄寺卿。　　

○以候补三品京堂富信、为太仆寺卿。　　

○缓徵湖南安乡县被淹湖田额赋有差。　　

○旌表守正捐躯直隶安平县民张幅生妻陈氏。　　

○丙午。上幸北海。阅冰技。　　

○谕内阁、御史王世绂奏、减水河道久废情形一摺。据称北运河旧有减水河两道。保卫民田。嗣将卑下地亩。改为水草科。两引河修筑之费。概行裁汰。以致河身渐次淤高。上游漫溢。倒灌运河。向系民间自行堵筑。本年决口较大。断非民力所能兴修等语。著张文浩、蒋攸铦、于明岁春融前往。履勘情形。妥议具奏。王世绂摺著发给阅看。　　

○又谕、御史王世绂奏、直隶省书吏幕友各弊一摺。各直省大小衙门。额设书吏。以供使令。延请幕友。襄办事务。伊等往往藉势作奸。弊端百出。专在本官留心觉察。自无所售其伎俩。至直隶近在畿辅。尤应整饬吏治。以端表率。若如该御史所奏、该省藩臬衙门。经承之外。别有缺主名目。分为外班内班。包揽州县公事。操其准驳。串通门丁。藉端讹诈。其州县幕友。即系书吏出身。每遇案件。密与缺主往来商议。撞骗分肥。似此朋比为奸。把持政务。实属地方之蠹。著该督饬令各该司等随时查察。将缺主名目。立即革除。州县幕友中。如有联络声气、互相勾结者。立即严拏惩办。毋得任其朦蔽。此种恶习。在直隶为尤甚。而各直省亦所不免。并著通谕各督抚等明查暗访。一体严禁。务俾纲纪肃清。以饬官方而祛积弊。　　

○又谕、那彦成等奏、审拟番子谋杀本管百户一摺。此案塔绪格、系百户洛藏端住本管熟番。辄敢挟仇蓄谋。将该百户用刀扎毙。实属胆大藐法。该督于审明后。即应恭请王命。明正典刑。俾番众咸知儆戒。可毋庸请旨定夺。塔绪格著即处斩枭示。　　

○谕军机大臣等、据松筠奏、查养息牧地方。近在盛京西北边门迤外。可垦田二万余大晌。应遵嘉庆十七年原奉谕旨。移驻京旗闲散。以闲旷地亩。拨给管业。招佃取租。俾资养赡。并大淩河马厂西隅新垦地亩。距京尤近。亦可移驻京旗。请饬查勘。妥议奏办等语。此系盛京将军应办之事。本年晋昌年班到京。朕当面谕该将军于回任后体察情形。奏明办理。至松筠身任吉林将军。各有专司。何得擅离职守。前赴盛京。且现在双城堡屯田开垦若何。关系紧要。自应详悉妥为筹画。以副委任。松筠所请于封篆后亲赴盛京。会同齐布森复勘养息牧地亩之处。著不准行。将此谕令知之。　　

○丁未。上诣皇太后宫问安。　　

○谕内阁、前据御史旌格礼条奏、内务府考试笔帖式库使、请照八旗考试之例。由吏部奏派主考房官。并派弹压摉检大臣。在场考试。当交军机大臣议奏。兹据奏称、内务府各员。均不由吏部铨选考核。是以向由该衙门自行考试。嗣后著循照乾隆年间旧例。每届五年。考试一次。笔帖式库使二项。无论何项。悬缺较多。即将何项分起考试。责令该总管内务府大臣。拣派公正司员。督同校阅。仍面加覆试。一有代倩等弊。即行参办。以专责成。至内务府堂司各官。一切升迁考核。均无回避之例。笔帖式库使、职更微末。考试时亦著毋庸回避。　　

○又谕、李鸿宾等奏、请将各州县养廉仍解司库扣收。以清垫款一摺。湖北省捐廉各款。经该督等遵旨删除浮费。奏明核实存留。捐数已属无多。自应将新旧应捐各项。早还司库垫款。若任意延宕。旧欠未完。新增又积。一遇续摊公项。更为掣肘。自系实在情形。著照所请、以道光三年冬季为始。将州县养廉。暂行照旧解司。按季支领。核款扣收。仍责成藩司查明。先尽本任。各清各款。如前任欠解养廉。后任交代未清。仍于前任名下著交。并将从前积欠未完银两。按数分别勒限严追。庶库款不致虚悬。而公事亦无窒碍。俟垫款扣清。再行奏明。仍归州县坐支。该部知道。　　

○又谕、已革总兵张拱辰、前在巴里坤任内。先后倒毙厂马多匹。讯无串同盗卖情弊。惟身为总兵。不能认真督率经牧。恃有通融摊拨之例。因循贻误。以致亏马七千八百余匹之多。实属有负委任。张拱辰著即发往伊犁效力赎罪。已革游击富克精阿、解任游击德禄、任内各亏马数千余匹。德禄著革职。与富克精阿、一并发往伊犁效力赎罪。以示惩儆。应赔亏马价银一万五千六百七十四两。著张拱辰赔缴十分之六。富克精阿、德禄、赔缴十分之四。均勒限一年完缴。　　

○戊申。上诣皇太后宫问安。　　

○谕内阁、博启图等奏、遵旨带同已革监督雅隆阿等、赴海运仓查验豆石。据已革花户李锐指称、制字等七廒情形不符。生字廒土豆。亦与原贮较少。著仍交托津、英和、会同刑部归案严行质讯。其在逃之已革头役孟禄、杨国亮、著步军统领顺天府五城一体严拏务获。解部审办。　　

○己酉。陕甘总督那彦成奏、甘肃省宁夏宁朔二县。仓贮宁夏满营兵粮不敷。请加增采买。从之。　　

○予故广东兴宁县知县尹文炽、直隶深州知州李天培、伊侃、长垣县知县屠祖赉、湖南华容县知县徐元禹、福建光泽县知县王瑶、河南固始县知县杨汝楫、入祀名宦祠。云南故江南道御史谢清问、四川故富顺县训导黄秀和、入祀乡贤祠。从总督阮元、颜检、蒋攸铦、巡抚左辅、孙尔准、程祖洛、韩克均、总督陈若霖等请也。　　

○追予在洋捕盗被戕。及遭风漂没。江苏游击余元超、福建把总陈建勋、王得武、浙江外委叶逢阳、巡检黄湄、马步兵陈光彩等十三名。并协捕云南永北夷匪阵亡廪生高世魁、分别赏恤如例。　　

○添建山东兖州镇标中右二营军械火药库局。从署巡抚琦善请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之六十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。十二月。庚戌。月食。　　

○上诣皇太后宫问安。　　

○谕内阁、下江通判陈五色、前于苗人讎杀一案。延未通报。降旨革职留缉。嗣据该抚查明、该参员因离城遥远。禀报迟延。尚非有心讳匿。且亲往苗寨晓谕。老胜等悔悟投案。其平日居官。尚得苗心。陈五色著加恩准其开复。仍著该督抚出具考语。送部引见。至此项开复人员。向无留任之例。该抚率请将陈五色仍以下江通判补用之处。实属违例。程国仁著传旨严行申饬。　　

○谕军机大臣等、嘉禄等覆奏、热河道库存银确数。前因该处修理兵房。该总管等以道库银款不敷。奏请在广储司拨给。经朕饬令详细确查。声明请旨。兹嘉禄等覆查道库内。现在实存银一万三千九百二十九两零。除应备道光四年修穵旱河。并开通水道工用外。约计存银七千一百两。向来热河修理营房。如嘉庆二十一年。二十四年。均系由道库备用项下动支。并无向广储司发给成案。道库现既有存银七千余两。著嘉禄等将坍塌兵房。查明情形极重者。先尽现存银数支领兴修。其余不敷之处。暂行停止。俟道库续有收贮银两。再行核数奏请办理。将此传谕知之。　　

○以故一等男景兴叔嵩玉、袭爵。　　

○以内阁学士辛从益、为礼部右侍郎。　　

○颁赏皇子王公大臣内廷翰林暨直省督抚、御制养正书屋诗文全集。　　

○修浙江杭州满营火药局库。从巡抚帅承瀛请也。　　

○辛亥。以故一等侯成德子署山东巡抚琦善、袭爵。　　

○以故一等男兼一云骑尉景文子惠隆、一等男兼一云骑尉博尔忠额子八品荫生百善、各袭爵。　　

○以青海扎萨克郡王车淩端多布、棍楚克济克默特、为正盟长。贝子喇特纳什第、辅国公伊什达尔济、为副盟长。　　

○以元史缮校完竣。予校对官户部候补主事俞诵芬、即补。余议叙有差。　　

○旌表守正捐躯湖南益阳县民罗才锑妻周氏。　　

○修云南大新沙复四盐井。展缓被水灶户应徵新旧盐课有差。　　

○壬子。谕内阁、孙尔准奏、琉球国王遣护广东遭风难民来闽、照例办理一摺。广东客民郑仁记等船只在洋遭风。漂至琉球地方。经该国安置养赡。现在该国王差都通事等配船送回内地。已抵闽省。所有官伴水梢。著自安插日为始。分别日给蔬薪盐菜口粮。回国之日。另给行粮一个月。并著加赏都通事等、缎纱布匹又修船银两。该夷带来土产货物。准其开馆贸易。事竣照料遣回。至难民郑仁记等、著即给照。由陆路递送回籍。　　

○又谕、邪教案内。军流以下人犯。俱经刑部奏定章程。分别查办。其同案之永远枷犯。大理寺向不开单具奏。以致该犯等有情罪相同。而宽严互异者。办理殊涉两歧。著刑部将邪教军罪以下。何案准其援释。何案不准援释。并同案之永远枷犯。一律查明。分别释否。奏交该寺遵照办理。以归画一。　　

○谕军机大臣等、伦图善等奏、筹议采买粮米事宜。据称本年奉天地方。商贩过多。粮价未能平减。请仿照嘉庆六年成案。委员会同地方官。在海城县采买高粱十万石。锦县采买粟米五万石。以备拨运等语。著蒋攸铦接奉此旨。即先雇备船只。一俟开冻后。派委妥员。前赴海城没沟营海口领运。限四月内。由奉天委员。押赴天津交兑。傥采买稽迟。责在奉天。若船只延误以致散放逾期。责在直隶。再高粱过时发热。即著落承运之员照数赔补。现在直隶是否急需高粱、并粟米应于何时运到之处。该督一面奏闻。一面咨明盛京户部。俾得发价采买囤贮。听候装载。毋稍迟逾。其装运车脚。及运员兵役盘费。著照伦图善等所议、准其在于各州县徵存地丁银款内。动支报销。至奉天旗民仓贮粟米。虽据奏称明岁秋成前。足敷动支。惟按照原额仅止十分之二。仍著该副都统等随时体察情形。妥为筹画。勿任亏缺。是为至要。将此各谕令知之。　　

○旌表守正捐躯河南巩县民李屹缴妻薄氏。　　

○癸丑。上诣皇太后宫问安。　　

