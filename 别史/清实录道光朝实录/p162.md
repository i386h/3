<!-- { "loadSidebar": true } -->
○以湖南省局存磺充裕。停采湘阴县磺矿。从护巡抚景谦请也。　　

○修万安东西二仓。从仓场侍郎和桂等请也。　　

○丁巳。上幸圆明园。　　

○诣绮春园问皇太后安。　　

○广西巡抚成格奏报、买补嘉庆二十四五两年限买缺谷收仓。共三万五千九百一十五石有奇。下户部知之。又奏、粤西省另有未补拨运备东谷十万石。请及时筹买。以资储备。报闻。　　

○戊午。遣官祭贤良祠。　　

○谕军机大臣等、本日据蒋攸铦奏、访获东明县习教匪犯王二大嘴。在家内摉出铁枪铁叉。该犯供认与山东菏泽县人王札根即王景元、同拜钜野县人路宗染为师。学习四宫四卦之教。路宗染告知伊在河南扶临山或伏牛山居住之朱法桑处习教。嗣又续获王希兰等十五犯。均供并未习教。现在王景元等犯、业经东省拏获。并供出路宗染系齐建陇之徒。齐建陇在河南朱仙镇居住等语。著琦善于接奉此旨后。即将王景元、王景信、王振功三犯。派委妥员严密管押。解往直隶交蒋攸铦归案审办。如有续获夥党。亦著一并解直隶。以凭质讯。至齐建陇住居朱仙镇。并路宗染在扶临山或伏牛山居住之朱法桑处习教。并著程祖洛委员迅速查拏。毋使一名漏网。获案后即行解交直隶审究。将此各谕令知之。　　

○又谕、前据绵岫等奏、拏获营兵刘佩等行窃东陵树株一案。当即谕令将人犯及原拏差役解交刑部审讯。现经刑部审明定拟具奏。此案刘佩等、于虎头山一带。窃取树捥。虽据供明并无损伤大棵树株。恐该犯等避罪狡展。匿不吐实。亦未可定。著英和、汤金钊、亲赴该处。严密详查。周历履勘。是否仅止砍削细小树枝。抑或另有损伤大棵树株之处。据实具奏。不可稍有瞻徇隐饰。将此谕令知之。　　

○直隶总督蒋攸铦奏、查办荒地实在情形。请将现在报升之九千九百六十余顷。照节次荒地租则造册报升。统于道光四年一律启徵。其试垦之九百七十顷有奇。准其八年限满。察量荒熟报升。至难垦之地。共七万三百六十余顷。实系水冲沙压。无从召佃试垦。若仍立限责垦。事有难行。应请取具印甘各结。送部查核。下部议奏。寻奏上。得旨、直隶查办荒地。蒋攸铦具奏情形。与松筠在署直隶总督任内节次奏报。均不相符。官荒地亩。四至均有册档。及州县志书可查。岂有勘丈时尚须调查民间熟地契据。致涉滋扰之理。且松筠前奏官荒地六万余顷。可以升科者约有十之四五。计不下三万顷。何以该督此次报升试垦之地。仅得一万余顷。至嘉庆十二年以来。民人在部具呈认垦者。指不胜屈。如果无花利可图。何以纷纷到部具呈认垦。是蒋攸铦所奏。殊未确实。著该督仍遵前旨。严饬所属妥为办理。惟现在直隶连年被水。一时难以查勘。著照户部所议、免其立限召垦。一俟水涸年丰。即照户部原定章程。将难垦之七万三百六十余顷。确实履勘。毋再稽迟推诿。至从前报升地五千四百余顷。应于各年奏锁项下查核。此次奏升地九千九百六十余顷。著照该督所奏、于道光四年一律启徵。试垦地九百七十顷零。准其俟八年限满。察量荒熟报升。重复地四百八十余顷。准其开除。应覆勘地三千二百余顷。著于另案归结。以杜牵混。　　

○又奏、本年借款办理大差。实系体察被灾情形。权宜办理。报闻。　　

○己未。世宗宪皇帝忌辰。遣官祭泰陵。　　

○上诣安佑宫行礼。　　

○谕军机大臣等、据毛式郇奏、疏消积淹。以卫民生一摺。本年直隶雨水较多。灾区甚广。现当水势渐次消落。亟应乘时疏洩。以利农田。著蒋攸铦、饬令各属于查办赈户之便。确估各乡村地方。将涸出地亩。劝令赶种秋麦。勿致失时。至低洼处所。当于空隙之处。相度地势。劝谕各业户挑沟宣洩。同力疏消。俾水有所归。即此时未能播种。来年尚可补种春麦。若因循坐待。一至冬令冰寒。更难施力。春融后又复积潦沮洳。无从蓺植。于筹备民食。殊无裨益。该督务饬知各州县。总须体察情形。妥为晓谕。断不可过事张皇。转滋扰累也。将此谕令知之。　　

○修四川普安营东西南三路坍塌塘铺。从总督陈若霖请也。　　

○庚申。谕内阁、蒋攸铦奏、藩司三任交代。款目繁多。恳请展限结报一摺。直隶藩库交代。前据蒋攸铦奏、历年未归及虚存不符等款。业经陆言按款查明。造册送部。应将各任交代。于库款具奏之日为始。查照例限。接收结报。兹据该督奏称、各任交代案内。一切收除实存银数。必须与原查库款互相较对。逐款钩稽。且已递积三任。并案接收。恐致草率等语。著照所请、准其于例限外再展限两个月。该督务当督同藩司、赶紧将前办库款查对清楚。以归核实。毋得再请展限。致滋宕延。该部知道。　　

○直隶总督蒋攸铦奏、遵旨拏获习教匪犯。解赴山东审办。报闻。　　

○予江苏出洋淹毙游击余元超祭葬恤荫。兵丁朱元亮等二名赏恤如例。　　

○造补福建漳州厂战船。从总督赵慎畛请也。　　

○辛酉。刑部议覆护江西巡抚潘恭辰奏、审明参革赣县知县杜宏泰、禀诉官幕婪赃。得旨、此案已革知县杜宏泰之子杜植、捏指前署赣县知县陈国华、因事得受多赃。经该护抚审系子虚。仍复坚不成招。殊属刁健。杜植著即照例杖一百。流三千里。加徒役三年。已革巡检邱觐颜、应得杖罪。著准其援免。前任南昌府知府今升山东兖沂曹济道贺长龄、于杜宏泰禀诉之时。并不照例批斥。掉弄笔墨。复以信函。致杜宏泰藉持短长。著交部察议。又议覆闽浙总督赵慎畛奏、已革守备王承化、巡洋索诈商船。得旨、已革守备王承化、于前护游击任内。在洋巡缉。索诈商船米石。实属玩法。著发往新疆充当苦差。　　

○命御前侍卫阿彦托克托、刑部右侍郎史致俨、查中城米厂。御前侍卫吉伦泰、銮仪卫銮仪使福泰、查东城米厂。乾清门侍卫恩绪、銮仪卫銮仪使博克顺、查南城米厂。乾清门侍卫联顺、光禄寺卿杨怿曾、查西城米厂。乾清门侍卫舒通阿、光禄寺少卿绵楣、查北城米厂。　　

○旌表守正捐躯安徽寿州民孙传名妻刘氏。　　

○壬戌。予福建出洋淹毙把总陈廷勋祭葬恤荫。兵丁陈光彩等十七名赏恤如例。　　

○旌表守正捐躯山东曲阜县民蒋士炘妻曹氏。　　

○癸亥。上诣绮春园问皇太后安。　　

○谕内阁、此案步甲郭仁布、以在官人役。辄敢在西安门叩阍。冲突仪仗。所有该管各官。均属失于觉察。兹据兵部分别议奏。步军校佟住、著加恩改为革职留任。兼辖之协尉莫柯、副尉哈淩阿、委协尉步军校格浑、著各降一级留任。翼尉富亮、副翼尉伊拉清阿、委翼尉富顺、著各罚俸一年。统辖之步军统领英和、著罚俸六个月。俱不准其抵销。　　

○协办大学士两江总督孙玉庭等奏、时逾白露。黄水渐消。洪湖水势加长。现已启放御黄坝。俾湖水全由清口畅洩。并黄河两岸各工埽坝。亦赶紧修守平稳。得旨、所奏均悉。随时察看情形。妥为防护。　　

○命御前侍卫载铨、詹事府詹事武忠额、查中城饭厂。御前侍卫博多欢、通政使司副使明安泰、查东城饭厂。乾清门侍卫福勒洪阿、通政使司副使鲍桂星、查南城饭厂。乾清门侍卫那苏巴图、通政使司参议嵩惠、查西城饭厂。乾清门侍卫景行、通政使司参议卢浙、查北城饭厂。　　

○以哈密协副将荣玉材、为甘肃西宁镇总兵官。　　

○修热河驻防兵房。从都统庆保请也。　　

○甲子。谕军机大臣等、据和桂等奏、江南浙江军船。早已全数回空。其江西湖北军船。亦均由杨村回空。自可及早抵次。至天津北仓截卸赈米船只。请催令起卸完竣回空等语。著蒋攸铦即行严饬天津镇总兵印登额、天津道韩文显、赶紧起竣。押令迅速南下。及早归次受兑新漕。毋致迟误。将此谕令知之。　　

○钦差署工部左侍郎张文浩等奏、堵筑永定河北中汛漫口兴工日期。两坝进占丈尺。及引河挑成分数。得旨、尽力督办。务期迅速而昭巩固。勉之。　　

○命署礼部左侍郎颜检、署兼管顺天府府尹事。　　

○缓徵河南武陟、修武、浚、汲、安阳、汤阴、临漳、内黄、新乡、获嘉、淇、荥泽、林、河内、辉、十五县被水被雹村庄新旧额赋。给浚、安阳、汤阴、临漳、内黄、汲、新乡、获嘉、淇、武陟、修武、十一县灾民一月口粮。并房屋修费。　　

○旌表守正捐躯河南夏邑县民梁柱妻尹氏。　　

○乙丑。谕内阁、前据绵岫、永康、将嵩年列款奏参。当经谕令英和、汤金钊、前往查办。兹据查明具奏。除原参删改谕旨一款。系朱笔添出十五字。自是行文遗漏。遵旨毋庸议外。其原参忽视大典一款。八月初十日。嵩年系在马兰镇万寿宫带班行礼。其未会同绵岫等在承办事务衙门行礼之处。已先期令郎中庆玉等告知。并无不合。又原参身获罪尤。怠忽不前一款。嵩年因所管各项工程较多。均须亲往监看。未能按期赴署画稿。其应办事件。并未延搁。实无怠玩确据。又原参更改旧章。冀图回护一款。嵩年所发堂谕。系专谕所管内关防绿营两项官兵。各查各地。与原定章程并不相背。何得谓为更改旧章。惟铜帽钉被窃一案。绵岫等七次具奏。嵩年两次未经会衔。实属疏漏。嵩年著交部议处。至绵岫等所参嵩年各款。如果属实。嵩年应得何罪。现在英和等查明各款全虚。毫无指实。且措词亦多过当。自应治以应得之咎。绵岫、永康、俱著交宗人府严加议处。　　

○又谕、兵部奏请修理衙署。著交工部派员确加查验。勘明缓急情形。估计工料。分年办理。　　

○谕军机大臣等、明山等奏、缅甸国遣使叩关入贡一摺。缅甸国王遣使恭赍表文。呈进方物。情词出于至诚。所有该国王例贡。著准其呈进。明山等俟该贡使等到省。著即遴委文武各员。定期起程。妥为护送。令于年内到京。将此谕令知之。　　

○刑部奏、审拟营兵刘佩等偷窃白枣捥子一案。得旨、此案营兵刘佩等、胆敢在陵寝左近。行窃白枣捥子。砍折树枝。情殊可恶。刘佩、张涌凝、张帼兴等三犯。著解往马兰峪。枷号三个月。再发往新疆充当苦差。田士才、刘定祥等二犯。亦著解往马兰峪。枷号两个月。再发近边充军。以示惩儆。失察兵丁行窃之该管各官。著交兵部查取职名。分别议处。　　



大清宣宗效天符运立中体正至文圣武智勇仁慈俭勤孝敏成皇帝实录卷之五十八　　

