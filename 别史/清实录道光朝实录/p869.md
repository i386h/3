<!-- { "loadSidebar": true } -->
○戊戌。上御洞明堂。勾到四川本年情实罪犯。停决斩犯十一人。绞犯四人。余一百三人予勾。　　

○谕军机大臣等、本日据林则徐等奏、访闻苏州城外山塘地方开茶馆之山东人郭蕴得等、习教传徒。当将为首之郭蕴得、及夥犯陈广得、张帼万、三名拏获。并起获经卷等语。此等习教匪犯。意图敛钱作会。最为风俗人心之害。郭蕴得曾随粮船贩卖生理。陈广得、张帼万、均曾充粮船水手。此外有无党羽及不法情事。该署督等务当从严讯究。按名严拏惩办。以绝根株。将此各谕令知之。寻总督陶澍等奏、讯明郭蕴得等习教敛钱。尚无不法别情。请将郭蕴得、陈广得、张帼万、发往乌噜木齐为奴。余分别问拟军徒。下部议。从之。　　

○庚子。上御演武厅。阅健锐营操。　　

○谕军机大臣等、有人奏、湖南镇筸镇练勇兵丁聚众滋事一案。讷尔经额办理率多不实。风闻歃血聚众为首之练勇罗名成、黄在忠、田宗庆、滕宏远、秦兴贵、包安焕、滕成玉、张正科、滕加烈、李奉良、田祖典等多名。现在或仍充巡捕。或仍食名粮。总由该督并未亲身赴彼督饬严拏。仅就捆送各犯。含混奏结。致令为首要犯。得以脱身事外。幸逃法网等语。镇筸镇练勇兵丁聚众滋事。前经讷尔经额奏结。如罗名成等实系为首之犯。幸逃法网。自应按名缉拏。严讯究办。著裕泰会同杨芳、不动声色。认真查办。以儆凶顽而肃营伍。如该督办理此案。果有草率疏纵等情。著一并查明据实具奏。毋稍徇隐。将此谕知裕泰、并传谕杨芳知之。　　

○浙江巡抚乌尔恭额奏、遵旨拏获金华府丐匪方鹏飞等。讯明止系各自强讨。并无纠众结党情事。照棍徒扰害良民发极边足四千里安置例。减等问拟杖徒。下部议。从之。　　

○署两江总督林则徐、江南河道总督麟庆、奏报秋汛安澜。命麟庆诣河神庙祀谢。陶澍、林则徐、麟庆、均下部议叙。出力员弁。升叙有差。　　

○旌表守正捐躯山东观城县民王世宣媳王氏。河南永宁县民杨敷荣媳杜氏。陕西汉阴厅民翁秀山妻王氏。　　

○辛丑。上诣绮春园问皇太后安。　　

○谕内阁、奕经等奏、陵寝应修各工一摺。永陵福陵昭陵应修各项工程。著派奕颢、裕诚、敬谨查估办理。　　

○又谕、前据布勒亨奏、请添设虚衔委翎长五员。当交兵部议奏。兹据该部查明密云营员。除原设额缺外。已于嘉庆十九年添设委署骁骑校十六员。合计有九十余员之多。足资领队操演。无庸添设。部驳甚是。营务整饬。全在训练有方。若纷纷添设官员。于营务有何裨益。布勒亨著传旨申饬。所奏不准行。　　

○兵部奏、遵议闽浙二省巡洋弁兵处分酌改章程。一、洋面巡弁。以千把为专巡。外委为协巡。都守为分巡。副参游击为总巡。总兵为统巡。遇有失事。初参限满不获。将专巡协巡分巡各官。均降一级留任。贼犯限一年缉拏。二参不获。各降一级调用。贼犯交接巡官照案缉拏。一、内河内洋附近汛口地方失事。即照陆路例。将专汛兼辖统辖官。分别开参。亦以二参完结。初参不获。专汛官降一级留任。二参不获。降一级调用。兼辖官初参罚俸一年。二参降一级留任。统辖官初参罚俸六个月。二参罚俸一年。如专汛兼辖各官。限内有轮派出洋事故。均照陆路例。扣除公出日期。遇有调台之差。仍准照离任官罚俸一年完结。一、总巡系周巡一营洋面。统巡系按期分路会哨。情势不同。旧例一律议处。未免无所区别。嗣后初参限满不获。将总巡官罚俸一年。统巡官罚俸六个月。俱限一年缉拏。二参不获。总巡官降一级留任。统巡官罚俸一年。一、随巡官按各省开报册内。有随统巡者。有随总巡者。有随分巡者。傥遇失事。各按所随之人处分。一律议处。一、委巡今改为协巡。应将委巡一项名目删除。一、海洋失事。该督抚查明失事地方界址。据实开参。如有统巡而无总巡。或有分巡而无随巡者。准其疏内声明。以免驳查。得旨、所议尚属周妥。著即纂入则例。颁发通行。　　

○壬寅。谕内阁、昨兵部带领引见人员内。题补游击之福建闽安水师协右营都司陈显生、箭无准头。著仍撤回都司本任。不准题补游击。程祖洛出考送部。著交部照例议处。　　

○又谕、邓廷桢奏、酌增协济台操及泅水各兵口粮一摺。广东虎门海口炮台。操演水军。据该督等查明原派防兵。俱经增给口粮。尚有协济各台操兵五百一十八名。泅水凫水爬桅兵一百三十名。应增口粮。未经议及。该兵丁等与专防台兵一同演习。自应加恩增给口粮。以示体恤。著照所请、所有需用口粮银五百十八两零。准其于前项筹定经费项下。按次发营。照数散给。　　

○两广总督邓廷桢奏、各府州属续获匪犯一千一百十八名。解省严审定拟。仍饬各属文武加意侦捕。毋稍纵漏。得旨、查拏甚属认真。必须有加无己。若半途而懈。则非封圻大吏体国安民之道也。勉益加勉。又奏、考较各营弁兵。阅看马步箭及擡炮刀牌。分别赏责降革。批、此事尤关紧要。若有名无实。被外夷轻视而招讪笑。勉之慎之。　　

○广州将军苏勒芳阿等奏、遵旨会议驻防汉军八旗闲散改补绿营粮缺。推广旧案。酌定章程。查挑补兵缺。向以每轮第四缺。无论满洲汉军。挑补闲散一人。满汉既无区分。而候挑亦稍形濡滞。今拟嗣后每轮第三缺挑补。并先补汉军二人后。再补满洲一人。周而复始。如值满洲无人赴挑。亦即以汉军送补。将来挑取渐多。合计马战守三项。总以十缺得二为率。不得过各该营十分之二。至部议汉军八旗改补绿营之闲散壮丁。以挑补入营之日起。即扣除旗档。归注民籍。查汉军八旗驻省日久。宗族亲朋。均有守望相助之谊。且子弟专务骑射操防。于农贾工商。都非素习。若一入绿营。即除旗档。则日后或因老病开缺。营既不留。旗复难归。必致流离失所。应请准其仍留旗档。在营则有粮可食。离营则有旗可归。其有自愿出旗者听。再请借动藩库扣存八旗兵丁马价银一万两。发商生息。添设满洲余兵二十名。汉军余兵八十名。每月各支给银一两。俾闲散穷丁。于改补绿营之外。生养益形宽裕。下部议行。　　

○以江西吉南赣宁道李象鹍、为江苏按察使。　　

○以故四川建昌道属迷易土千户安国泰子天祐、袭职。　　

○添购直隶永定河备防秸料。仍增岁料运脚银。从总督琦善请也。　　

○癸卯。谕内阁、恩特亨额奏、请将缉拏逸犯逾限未获之运弁革职一摺。前因委运凤中二帮千总李天鹏、失察水手孟学思等携刀上岸讹诈。拒伤河役一案。曾经降旨将该运弁摘去顶带。勒限两月。令其迅将逸犯阎皮脸即阎衣传、拏解直隶。归案审办。兹据该漕督查明该运弁缉拏逸犯。迄今两月有余。已逾例限。尚未报获。实属怠玩。李天鹏著即行革职。以示惩儆。　　

○甲辰。上御洞明堂。勾到广西福建奉天陕甘本年情实罪犯。停决广西斩犯六人。福建斩犯一人。奉天斩犯三人。陕甘斩犯八人。绞犯四人。余一百人予勾。　　

○谕内阁、本日据刑部奏、审拟太监张尔汉等嘱托公事一摺。已依议行矣。此案太监张进忠、因赌博被获。自有应得之罪。总管太监张尔汉、辄向耆英恳求释放。首领太监许福喜、从旁帮说。均属不合。此等小人。不知事体轻重。冒昧干求。耆英身为一品大臣。如其事关重大。自应据实奏闻。即使情节较轻。亦当正色拒绝。面斥其非。乃轻听张尔汉等恳求之词。遽令所属员弁留供取保。解回当差。殊非公正办事之道。此案情节本属细微。惟太监人等于外廷事件。妄有干预。耆英既不能严行拒绝。又复听其请托。如此瞻徇卑鄙。尚安望其秉公持正。为国宣力耶。耆英著交都察院严加议处。即来京听候谕旨。所有前交查办江西事件。如尚未完结。即著朱士彦会同陈銮办理。其广东应查各案。著朱士彦会同广州将军苏勒芳阿秉公查办。　　

○谕军机大臣等、据步军统领衙门奏、福建古田县民人林德春赴京呈控。有西洋人煽惑传教一案。已明降谕旨、交钟祥亲提审讯矣。此案据该民人呈称、福安县属建昌地方。有西洋人传习天主教。教首名三不怕。聚众敛钱。设立铜铁炉。打造器械。并与江西广东浙江各省匪徒。时相往来。伊与伊母舅董姓等、率众将三不怕拏获。解送延建邵道衙门收押病毙。余党未究。又有不知姓名浙江人。改名五不怕。复在建安县秋岭横坑地方。接续前教。招聚匪徒。打劫行旅。又称文生员叶大华、因伊呈禁教匪买食米谷。串出监生林利茂等、于道光十三年三月间。捏词赴县将伊控告。嘱托捕厅责押。诈去伊钱二吊四百文等语。匪徒习教敛钱。聚众行劫。最为地方之害。如果属实。不可不严行惩办。著钟祥即行确切查明。据实讯究。是否该地方实有习教行劫匪徒。该管官不肯拏究。并该生监有无袒护教匪别情。务须秉公查办。毋枉毋纵。以除奸慝而靖地方。将此谕令知之。寻奏、遵旨拏获五不怕即彭庭兴。讯系与在押病毙之三不怕即郭若汶、均在横坑一带穵铁。恃强骚扰。尚无习教行劫情事。应照凶恶棍徒屡次生事扰害例。发极边足四千里充军。林德春所控责押索诈。系属诬捏。业已病故。应无庸议。从之。　　

○予山东出洋淹毙马兵王魁五、水手杨得时、赏恤如例。　　

○以故云南顺宁府属耿马宣抚土司罕恩保弟恩沛、袭职。　　

○乙巳。谕内阁、哈丰阿奏、巡阅呼兰城官兵一摺。镶黄旗骁骑校隆全保、正黄旗骁骑校富兴阿、马步均属生疏。难期振作。俱著革职。城守尉富英额。前经该将军代奏请旨陛见。曾降旨令其再缓三年奏请。兹据该将军奏称、才识拘谨。难胜专城之任。著即饬令来京。交值年旗带领引见后。再降谕旨。呼兰一城。虽系屯田之地。弓马是其根本。嗣后该将军每届三年。查阅一次。以娴步伐而成劲旅。又另片奏、齐齐哈尔等四城。除原设委官外。历任将军等浮额委放。至一百余名之多。实属冒滥。取悦于人。所有历任浮放委官之将军副都统城守尉、俱著交兵部分别议处。　　

