<!-- { "loadSidebar": true } -->
○癸卯。谕军机大臣等、有人奏、广东匪党掘坟勒赎一摺。据称博罗县贡生聂裕、生员殷式妻墓。皆被贼匪掘发。归善一县。被掘者多至五百余家。南海县监生谢廷玑母墓。亦复被掘。广州首府所属为尤甚。其勒赎之法。匪徒乘夜黏帖于事主门首。限以某月某日。指定事主戚友家中富而年高者一人。只身携银往某山代赎。傥或多人而往。或所往非所指之人。盗在山巅遥见。早便逸去。又或逾所约之期。或不足所勒之数。立将骸骨投之污秽。付之水火。被掘之家虽。甚多。报官之案则甚少。缘未赎之先。一经告官。恐贼匪将骸骨毁灭。迨赎回之后。地方官辄以骸骨既得。概置不理。即或准理。而门丁书差层层索费。反致盗挟告官之恨。重掘别坟。小民畏事。每至忍气吞声。匪党见目前有必得之利。日后无捕究之患。盗风因而日炽等语。匪徒盗掘坟墓。大干例禁。前经明降谕旨。令该督抚等严拏究办。若如所奏、所来其风日炽。是该地方官玩视民瘼。形同木偶。既不能严禁于前。又不能力缉于后。即有事主控告。祇以候缉一批了事。又何怪贼匪明目张胆。肆为民害。生者破产倾家。死者抛骸露骨。该地方官忝居民上。乃竟漫不经心。毫无闻见。殊堪痛恨。该督抚有转移风化之责。宜何如倍加整顿。力挽颓风。著即严饬所属各府州县营弁。即将现在指出被掘各案。确切查拏。按律惩办。毋稍轻纵。此外已经告发者。设法拏究。未经告发者。留心访缉。毋使凶徒一名漏网。庶足以净根株而戢强暴。傥仍前怠玩。无论事主曾否控告。别经发觉。或经科道纠参。定将该督抚及地方官从重惩处。决不宽贷。以为纵盗殃民者戒。将此谕令知之。　　

○命敖汉郡王干咱巴拉子头等台吉丹色哩特里克忠、在乾清门行走。　　

○甲辰。命杭州将军富祥来京。调西安将军桓格、为杭州将军。黑龙江将军富僧德、为西安将军。以户部左侍郎奕经、为黑龙江将军。吏部右侍郎奕纪。兼左翼前锋统领。转京营右翼总兵桂轮、为左翼总兵。以兵部左侍郎联顺、兼京营右翼总兵。　　

○以詹事府詹事朱嶟、充日讲起居注官。　　

○乙巳。以故一等诚嘉毅勇公博启图子景庆、袭爵。　　

○调吏部右侍郎奕纪、为户部左侍郎。礼部右侍郎文庆、为吏部右侍郎。兵部左侍郎联顺、为礼部右侍郎。　　

○调镶蓝旗护军统领忠山、为正黄旗护军统领。以散秩大臣绵岫、为镶蓝旗护军统领。调镶白旗蒙古副都统祥康、为镶黄旗满洲副都统。以塔尔巴哈台参赞大臣棍楚克策楞、为镶白旗蒙古副都统。　　

○礼部议准、江西巡抚周之琦疏报、采访永丰县贞节妇女萧李氏等三百九十口。崇仁县吕邹氏等一千四百十六口。河南巡抚栗毓美疏报、永城县萧王氏等四十八口。各请建总坊旌表。从之。　　

○修直隶容城、新城、二县万年仓。从总督琦善请也。　　

○缓徵山西山阴县积歉贫民旧借仓谷。　　

○丙午。谕内阁、哈丰阿等奏、操演擡炮。并筹备军械一摺。粤省地处海滨。毗连南越。训练操防。尤为要务。前经赏给关税银两。制造擡炮。兹据该将军等奏、如数造成后。饬令各兵勤加操演。惟各兵自备步弓战箭。以及旧制予枪。均有未能得力之处。该将军等另造火漆缠筋战弓六百张。前锋领催暨甲兵。每名配足战箭一百枝。其予枪一项。亦更改式样。务令便捷合用。此项增改备制军械。不无需费。著即由粤海关税内。赏给银五百两。该将军等即饬交委员。将各项军械。一律制造完全。务须认真训练。不可有名无实。用副朕整饬戎行、有备无患之至意。又据另片奏、查理事同知经管军器局内。旧贮铜炮六位。炮身甚属完固。著即拨备旗营存贮局库。随时操演。并著每年随同大炮十位。运赴燕塘。在于撙节大炮火药内。量为匀演。配用弹子。由该同知与大炮弹子一律拨用。遇有缓急。其应配带药斤弹子。统归理事同知如数备办。详请核销。　　

○谕军机大臣等、杨遇春等奏、本年西藏进贡堪布人等、被四川果洛克番贼纠众抢劫。飞咨缉办一摺。该堪布等赍载贡包。于十一月内。自西宁起程赴京。已降旨饬令杨遇春等。咨行经过各省。一体照料。妥为护送前进矣。此次该堪布等于本年七月。行至前藏扎噶布山地方。被四川果洛克番贼。纠众将包驮五起抢去。并杀伤番人。续于九月初十间。行至塞若松多地方。复被果洛克贼番三千多人。将贡包并众番货包。牛只马匹。全行抢去。杀毙藏番七名。行至贡额尔盖地方。复被贼番抢去货包。经杨遇春等飞咨四川省。在于被抢各该处赶紧查拏严办。并严饬该驻防副将。带领官兵。分投侦缉。贡额尔盖地方。复行抢夺货包。究系何处贼番。迅速弋获究办。此项番贼。肆行无忌。胆敢纠众数千。抢劫贡物。实属胆大恶极。若不从严究办。必至西藏道路不通。著瑚松额等赶紧派委将弁。在于扎噶布山及塞若松多地方。将抢劫贡物之果洛克番贼。悉数查拏。务获究办。并将正余贡包。贸易货包。及牛只马匹等项。全数追出。将该番贼等从严惩办。以儆将来。将此谕令知之。　　

○广东水师提督关天培奏报到任谢恩。得旨。广东风气。浮而不实。加以历任废弛。水师尤甚。朕看汝颇知向上。尚有干济之才。是以特加擢用。务要激发天良。公勤奋勉。实力操防。秉公去取。一洗从前恶习。海疆务期静谧。勉益加勉。毋忽。　　

○以因病告替三等男安德子成龄、袭爵。　　

○调盛京副都统阔布通武、为正红旗蒙古副都统。库伦办事大臣正红旗蒙古副都统察隆阿、为盛京副都统。　　

○以内阁学士倭什讷、管上虞备用处事。　　

○丁未。上诣皇太后宫问安。　　

○以故二等宣义伯文恒子乐英。三等子该哈苏子永恰布。各袭爵。　　

○以故察哈尔头等子喇特纳希底子巴扎尔嘎尔比、袭爵。　　

○戊申。予故湖北襄阳府知府郑敦允、云南学政汪如洋、顾莼、入祀名宦祠。四川故安徽和州州同何飞凤、举人邹楠、直隶元城县知县王应昌□鸟、湖北故贵州开泰县知县张锡谷、江苏故通政司右通政任嘉宏、山西冀宁道吕昌际、廪生许重炎、陕西故山西翼城县知县阎亮阁、监生陈九鹤、河南故山西太谷县知县吕崇谧、江南江安粮道李师舒、广西故安徽泾县知县杨荣光、云南姚州知州王梦弼、兵部主事李来章、入祀乡贤祠。从总督讷尔经额、鄂山、巡抚伊里布、尹济源、林则徐、杨名扬、栗毓美、惠吉请也。　　

○己酉。兵部奏、遵议科布多参赞大臣孝顺岱、并将办事迎合之笔帖式等分别议处。得旨、此案科布多参赞大臣孝顺岱、于该处粮饷章京承管仓粮霉变。并不据实参奏。竟自开仓粜易。兑换面斤。至修理城垣监狱。亦不奏请办理。经部议以降三级调用。实属咎所应得。惟尚无侵肥情弊。著加恩赏给二等侍卫。在大门上行走。笔帖式穆津、色布通额、均著革职。把总朱清吉、王泽宣、均著罚俸六个月。不准抵销。余依议。　　

○以修建顺天府房山县义仓书院。知县杨钜源等、下部议叙。　　

○予广东出洋淹毙把总傅文韬等、祭葬恤荫。　　

○修浙江萧山县西江塘工。从巡抚富呢扬阿请也。　　

○庚戌。谕内阁、奕湘等奏参、赞读等官。请严议惩办一摺。所奏是。西陵赞读官庆海、惠霖、隆山等任性妄为。率行禀请兼办部务。并诬禀礼部司员朦混舞弊。有心挟制。此风断不可长。庆海、惠霖、隆山、著交部严加议处。嗣后赞读等官。帮办部务。著永远裁撤。以符旧制而专责成。该部知道。　　

○谕军机大臣等、卢坤奏、查办粤海关商欠饷银大概情形一摺。前据中祥奏、截清新旧关饷已未完银数。并查明商欠饷款。至二百六十余万两之多。当降旨交卢坤确切查明。据实具奏。兹据奏称、向来洋行倒歇。有将该商饷欠查办摊赔之案。道光四年以后。丽泉等五行。相继闭歇。现商代赔欠项。多至二百余万两。又值比年洋货滞销。以致拖欠饷项。核与中祥所奏、尚属相符。关饷催徵起解。例有定限。不得藉口摊赔。转致徵解迟延。现经该关监督彭年奏、请将欠数最多之商人梁承禧、李应桂、革去职衔。同其余欠饷各商。均勒限三个月完缴。已于具奏后缴过银十一万二千八百两零。所有未完银两。仍著上紧严追。勒令于限内埽数全完。不准稍有蒂欠。傥逾限完不足数。即按欠数多寡。分别正杂。查抄追赔。务使帑项均归有著。至前任监督中祥等、于道光十年奏裁起解之限。原期较旧例更为提早。乃竟无一年全完。何以欲速反迟。摊赔本为清源之道。各商摊赔之数。多寡亦不画一。有无偏枯。著该督详察确查。会同现任监督彭年、通盘筹画。设法妥议章程。据实具奏。务俾商力不致日疲。饷欠不致悬宕。办理方为妥善。将此谕令知之。　　

○以翰林院侍讲德诚、充日讲起居注官。　　

○展缓广东南海、番禺、花、三水、高明、四会、鹤山、高要、清远、九县被水村庄新旧额赋。并贷围基修费、买秧资本银。　　

○辛亥。谕内阁、孟魁奏、委员护解貂皮一摺。吉林所属三姓进贡貂皮二箱。委员佐领额勒金、到关因病。不能前进。经该副都统拣派佐领丰伸布、带同原解兵丁护送。所办甚是。此项贡物。沿途例有护解兵丁。总听原解官亲率呼应。傥派出解官。或有患病等故。无人弹压。嗣后盛京吉林黑龙江等处。派员护解贡物。除拣派解官一员外。著添派佐领以下官一员。责令小心护解。庶沿途足资弹压。以免疏虞。　　

○赏敖汉公乌尔占扎布、花翎。　　

○蠲减直隶天津、文安、二县被水洼地额赋有差。　　

○壬子。上诣皇太后宫问安。　　

