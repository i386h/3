<!-- { "loadSidebar": true } -->
○乙未。谕内阁、德诚、吴钟骏奏、江西帮呈出浮费款目。请旨严禁等语。各省漕粮拨船。向系天津通永二道经管。惟江西帮路远时迟。每年军船不能到坝。拨运浮费。较他省为尤甚。著讷尔经额严饬该道等、认真查禁。永远革除。傥有徇隐。即行严参。毋稍姑容。至经纪起卸漕粮。除每袋例给个儿钱文外。原不准分毫多取。今既查有浮费。恐不独江西一省为然。并著德诚等督同坐粮厅随时查访。务期有犯必惩。以肃漕政。　　

○以翰林院编修方浚颐、为云南乡试正考官。户部主事刘廷检、为副考官。翰林院编修孙鼎臣、为贵州乡试正考官。礼部主事王发桂、为副考官。　　

○丙申。旌表守正捐躯直隶雄县民冯得兴女冯氏。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百六十八

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。五月。丁酉朔。谕内阁、徐泽醇奏请循例添雇拨船一摺。山东卫河拨船。向系赴邻省购觅。若待临时添雇。必致帮船滞压。著照所请、准其循照成案。添雇拨船三百六十只。分拨备运。仍饬藩司委员监收。随时察看。如水势增长。即行酌量减释。以节糜费。　　

○戊戌。夏至。祭地于方泽。命皇四子奕詝恭代行礼。　　

○己亥。孝诚仁皇后忌辰。遣官祭景陵。　　

○庚子。引见翰林院保送御史人员。得旨、吴敬羲、吴廷溥、厉恩官、郑元璧、李希彬、李湘华、彭涵霖、张炜、孙鸣珂、袁泳锡、颜培瑚、彭庆钟、俱著记名以御史用。　　

○辛丑。考试应开列试差满汉二品以下京堂各官于圆明园上书房。　　

○以捐办堤工。予安徽巡抚王植、前任陕西按察使汪云任等议叙有差。　　

○壬寅。谕内阁、陈孚恩福济奏、请将查办案内之直隶州知州革职严讯一摺。山西霍州直隶州知州前任阳曲县知县杨树年、著即革职归案严讯。　　

○旌表守正捐躯四川温江县民彭怀新女大女。山西太平县民王小元妻李氏。　　

○癸卯。谕军机大臣等、部选广东肇罗道张典□□。朕前于召见时。察其才具平庸。难胜道员之任。著徐广缙、叶名琛、于该员到省后。留心察看。据实具奏。毋稍瞻徇。将此谕令知之。　　

○云南正考官方浚颐丁忧。以翰林院编修陈庆松为云南正考官。　　

○甲辰。两江总督陆建瀛覆奏、遵查＜?口英＞夷并无潜入苏州省城游玩之事。给事中曹履泰前奏。恐系传闻之讹。但犬羊之性。逼处海滨。自应严密防范。现严饬各海口文武各员。常川稽查。妥慎办理。报闻。　　

○两广总督徐广缙奏谢赏子爵花翎恩。得旨、运筹之功。不亚于斩将搴旗。使凶暴自屈。将士用命。商民一心。堂堂正正。攘外安内。朕庆得人。必当嘉赏。何为过焉。　　

○以休致奉恩将军奕睿弟二等侍卫奕賟袭职。　　

○乙巳。谕军机大臣等、徐广缙、叶名琛等奏、酌移税口。现在试办一摺。览奏已悉。澳门税口。前因大西洋夷酋。无知扰乱。业经该督等商令基溥、柏贵、传到众商。谕知利害。该商等情愿另立马头。议定规条。互相稽查。众口同声。断不敢稍亏税课。现已勘明黄埔。地本适中。即将澳门关口丁役人等移此驻守。一迁徙间。既可俯顺商情。并足使该夷坐困。且免糜帑兴师。筹计较为周妥。著照议办理。惟该酋等现虽自悔为人所愚。不复诪张。而夷性贪诈。难保不狼狈为奸。时生枝节。澳门县丞一员。官卑难恃。恐耳目难周。该督等仍当选派妥员。随时前往访察。一有蠢动。务即相机开导。加意防维。总期夷情就范。而关税亦照常徵收。乃为妥善。将此谕令知之。　　

○以办理夷务出力。赏广东按察使柏贵花翎。予副将昆寿以总兵用。知县冯沅、绅士金菁茅等、升叙有差。　　

○以拏获械斗案内要犯。予福建知县刘功澍、绅士钟桂霖等、升叙有差。　　

○丙午。谕内阁、季芝昌、吴文镕奏、遵旨会查浙江省各属仓库那垫数目。请将知县先行革职勒限完缴一摺。浙江省各属库款正项。动垫银数。累万盈千。虽用款悉出因公。但垫数愈多。即亏数愈钜。亟应严办以示惩儆。所有那垫银三万两以上之浙江前任富阳县知县杨灿基、嘉兴县知县仲来、秀水县知县贾椿龄、嘉善县知县刘秀钰、俱著先行革职。勒限半年完缴。傥逾限无完。即将该员等拏问监追。查抄备抵。至已故乌程县知县马受昌、那垫银数。亦在三万两以上。著即著落该故员家属。勒限一年完缴。俟限满时。再行分别查办。　　

○谕军机大臣等、本日据季芝昌、吴文镕奏、清查浙省仓库历年那垫银谷各数。并择尤参办一摺。已明降谕旨。将那数最多之前任富阳县知县杨灿基等四员革职勒缴。并将经徵九载全完之于潜县知县曾积堂从优鼓励矣。浙江省各属仓库。自道光二年清查至今。历任那垫正杂钱粮并漕南等米。以银作价。现据查明共银二百八十四万六千八百余两。仓谷一百十万九千五百余石。米三千余石之多。实属不成事体。究其致亏之故。虽由近年银价日贵。漕费日增。及塘工兵差各案。不敷捐赔。以致那移公项。垫补亏缺。日甚一日。而不肖州县。藉口因公侵吞入己者。亦恐不少。总由该管上司。不肯随时认真稽核。存见好属员之见。任其朦混详报。锢习相沿。实堪痛恨。季芝昌派办清查。是其专责。吴文镕到任未久。亦无所用其回护。著将历任巡抚藩司自上届清查以后。确切查明。何人任内那垫数目最多。并有无偏袒属员。任听朦混情弊。秉公确核。分别轻重。据实参奏。不准稍有徇隐。汪本铨经朕特简。现经实授藩司。所有前任各藩司颟顸疲玩之处。并著查明据实揭参。毋稍瞻顾。将此谕令季芝昌、吴文镕、并传谕汪本铨知之。　　

○实授汪本铨浙江布政使。　　

○以翰林院侍讲杨式谷为广东乡试正考官。编修何绍基为副考官。编修孙锵鸣为广西乡试正考官。户部主事丁守存为副考官。都察院左副都御史黄赞汤为福建乡试正考官。翰林院编修史淳为副考官。　　

○丁未。旌表守正被戕陕西泾阳县民梁欣怀叔母任氏。　　

○戊申。都察院左都御史柏葰等覆奏、镶白旗蒙古旗务积弊一案。前经奏明将参领开隆阿等解任严讯。兹逐款讯明。开隆阿、庆春、共侵用红白库贮银九百三十两一钱八分。请革职。杖一百流三千里。庆春于稄米折银。复起意克扣入己。应从重发往军台效力赎罪。得旨、本日据柏葰明训张芾奏、审拟镶白旗蒙古旗务积弊一案。已依议行矣。因思八旗满洲蒙古汉军应领饷银。并库存银两兵丁红白赏恤银等款。似此积弊。恐亦不免。著通谕八旗都统副都统等。各于本旗内严行查察。按照旧章。核实办理。如有似此情弊。立即严参惩办。以肃旗务而杜弊端。　　

○赏浙江阵亡总兵官郑国鸿孙文举人铦七品小京官。分部学习。仍准一体会试。　　

○己酉。遣官祭关帝庙。　　

○谕内阁、林则徐、程矞采奏、夷匪焚抢各寨剿办情形一摺。所办甚好。上年云南腾越厅卡外野夷滋扰。纠夥掳掠居民。经明光隘土守备左大雄、管带练勇出卡剿办。歼毙夷匪多名。该匪等畏威悔罪。立誓输诚。洵能远振军威。乂安边地。左大雄著加恩赏给义勇巴图鲁名号。以示激劝。腾越镇总兵拴住、迤西道王发越、永昌府知府张亮基、署腾越厅同知沾益州知州邓墀、筹商军务。督率有方。均著交部从优议叙。六品军功顶带练总董大文、击贼阵亡。著照土千总例赐恤。伤亡练丁。均著咨部照例议恤。　　

○谕军机大臣等、有人奏江苏娄县知县陈嘉勋、因徵收棉税。信用已退漕总赵静甫、即捐纳县丞分发安徽之赵载昌。退卯后捏名赵涌。仍把持勾串。勒价徵收。致乡民不服。该县任听喝打。毙命几及百人。又复含混详禀等语。此案前经陆建瀛奏参。将该县革职勒缉。若如所奏。恐案情尚有不实不尽。著该督等确查起衅根由。及毙命确数。务令水落石出。并密拏赵静甫务获。从严究办。不准稍有回护。原摺著钞给阅看。将此谕令知之。　　

○云贵总督林则徐奏报、拏获云南他郎厅厂匪多名。得旨、此系正办。不存畏难因噎废食之见。甚好。而又因之以除莠。岂不两得。　　

○庚戌。谕内阁、琦善奏、中瞻对野番悔罪投诚。并附近中瞻对之卓巴塞尔塔野番倾心效顺各一摺。又另片奏、在事出力人员。可否酌保等语。此次中瞻对野番出巢滋事。经琦善督兵征剿。叠获胜仗直抵巢穴。该野番工布朗结等、震慑兵威。递结投诚。情愿将所夺地土人民退还各土司。照旧各安住牧。自应宽其既往。俾得向化输忱。著仍赏给工布朗结六品长官司虚衔。以昭劝勉。至卓巴塞尔塔野番汪庆所管地方。与中瞻对相距甚近。亦经该督派令护理东科长官司衮噶、设法开导。该野番来营投诚。愿备征调。其归顺亦出至诚。汪庆、著赏给土守备职衔。并赏戴花翎。护理东科长官司衮噶、著一并赏给土守备职衔。并赏戴花翎。琦善督兵远涉。迅速蒇功。著交部从优议叙。所有在事文武员弁。及各路土司等。均属著有微劳。著该督择其尤为出力者。酌量保奏。候朕施恩毋许冒滥。　　

○辛亥。谕内阁、琦善奏、神灵祐顺请颁给扁额一摺。此次中瞻对野番滋事。经琦善督兵进剿。该处道路琦岖。且风雪弥漫。粮运维艰。该督虔祷该处各庙所供护法神。军行得无阻滞。自应酌加酬锡。以昭灵应。著发去御书扁额二方。交该督敬谨悬挂。用答神庥。寻颁箭头寺御书扁额曰灵昭远徼。博底冈擦御书扁额曰绥边敷福。　　

○修湖南华容安乡二县堤垸。从署巡抚万贡珍请也。　　

○壬子。谕内阁、傅绳勋奏、河督杨以增系儿女姻亲。同官一省。公事间有交涉等语。傅绳勋著毋庸回避。　　

○旌表守正捐躯广东遂溪县民郑文扬妻林氏。　　

