<!-- { "loadSidebar": true } -->
○谕军机大臣等、有人奏、盗匪肆劫扰害。请严饬查拏一摺。盗匪肆行。最为闾阎之害。必宜严捕惩办。除害安良。若如所奏。浙江台州府属及温州沿海一带。盗贼结夥四出。托贩灯草皮条为名。专劫典当大户。及过路巨商。赃数动辄盈千累万。一经得财。即行窜归。沿途扮作客商。无人敢向盘诘。事主报官。勘缉无踪。近年巨案。层见叠出。并胪列开化慈溪萧山等县多案。及盗匪姓名籍贯各等情。盗劫横行。必有巢穴为之窝顿。并恐有兵役包庇豢养情事。且各该处地皆滨海。土匪与洋盗最易勾结。若不及早查办。必至养痈贻患。著刘韵珂、徐继畬、吴文镕、会同该提镇等、严饬该地方员弁。购线密访。实力查拏。协同兜捕。务期悉数就获。净绝根株。并严查窝顿包庇等弊。不得以经费不敷。稍滋讳饰。至另片奏宁波府沿海盗匪劫掠勒赎毙命。商贩畏祸歇业。又著名盗首陈双喜。系福建同安县人。集大舶数十号。往来洋面。肆行无忌。并盗船亦有印牌。以备盘获时冒充海商各等语。种种肆行。殊为可恨。亦著该督抚等严饬查拏。尽法惩办。毋得稍有疏纵。原摺片钞给阅看。将此各谕令知之。寻刘韵珂等会奏、海洋盗匪。出没无常。已严饬闽浙两省水陆文武员弁。协力侦缉。三月间适获洋盗叶细监。询系陈双喜结拜弟兄。委员从宽研讯。令将陈双喜招致投首。果于十一月初二日。陈双喜率首夥等一百一十七人。赴福建提督窦振彪衙门投首。并将船只炮械。一并首缴。随派委文武。赴各船查点明白。将各犯先由陆路分起解省。船只炮械。暂行收管。旋派干员。分提各犯隔别研究。务期水落石出。不准稍任讳饰。致滋枉纵。俟逐一审明。即当亲提覆勘。按律分别定拟。另行具奏。报闻。　　

○以翰林院掌院学士麟魁、充日讲起居注官。　　

○戊午。命西安左翼副都统西兴阿留京。署正黄旗满洲副都统。以副都统衔吐鲁番领队大臣常春、为西安左翼副都统。赏正黄旗满洲护军参领文兴、副都统衔。为吐鲁番领队大臣。　　

○旌表逼嫁捐躯河南襄城县民孙冰汰嫂张氏。　　

○己未。谕内阁、耆英王广荫奏、遵查将军协领互相参揭。现讯明确。请分别议处一摺。此案绥远城协领巴彦纳穆图、因被将军切责。胆敢负气联名列款揭控。实属冒昧胆大。协领明安保、既随同揭告。复擅派不应远出之驻防马甲进京投揭。并不禀明副都统。尤属谬妄之至。巴彦纳穆图、明安保、均著革职。以肃功令而昭炯戒。协领阿勒经阿、尚安、吉尔罕泰、随声附和。厥咎稍轻。均著交部议处。将军成玉、申饬属员。语多失当。以致该协领等有所藉口。亦著交部议处。成玉仍遵前旨来京陛见。绥远城将军印务。仍著盛埙署理。余著照所拟办理。　　

○又谕、前据董瀛山奏、钦派差使。请用印文一摺。当交都察院议奏。兹据成刚等酌议。嗣后派出稽查甲米之御史。所有行文章程。应令彼此会商。约计应用印文。每次不过二十件。照数豫印空白。责成一人经管。遇事公商填用。毋许专擅独行等语。均著照所议画一办理。傥行之日久。或于公事有碍。或致别滋弊端。即著奏明停止。以昭慎重。　　

○实授福珠洪阿直隶天津镇总兵官。　　

○蠲缓湖南武陵、龙阳、沅江、桃源、华容、安乡、澧、益阳、湘阴、九州县、及屯坐各卫被水民屯新旧额赋有差。并给华容、岳州、二县卫灾民一月口粮。贷澧、安乡、二州县灾民耔种。　　

○庚申。谕内阁、福济骆秉章奏、请饬海疆督抚提镇严缉洋盗。并钞录商民等呈词呈览一摺。东南洋面不靖。苦累商民。前曾叠降谕旨。严饬海疆大吏。督率所属。上紧查拏。以除民害。虽经李星沅等节次奏获洋面盗犯多名。按律惩办。并夺获船只器械。救出被掠商民。而海洋辽阔。水师兵弁。不能穷追掩捕。何以净绝根株。兹据该侍郎等奏、据商呈所称。自上年三月至本年八月。各商船先后在佘山等处被劫人口货物勒赎洋银。甚至多被戕害。经该商等捐雇乡勇先后出洋四次。获盗四十余犯。并探知浙江渔山为盗渊薮。兵勇追捕之所不到等语。国家设有水师将弁。统以提镇大员。巡缉严查。是其专责。督抚大员。经朕特简。受国厚恩。宜思如何戢暴安良。为海圉敉绥之计。朕勤求民瘼。训谕谆谆。岂竟不能断绝盗踪耶。该匪出自闽浙。流毒江苏山东。设或此拏彼窜。阑入北洋。延袤四千余里。为害实非浅鲜。著江南闽浙山东各督抚提镇。督饬水师。严密侦缉。务令员弁兵勇。不时出洋摉捕。海汊纷歧。与交界处所。更当添配兵船。互相堵截。不得稍存畛域。以致漏网。一经拏获。务须尽法惩治。以儆凶顽。浙江渔山。既据众称为窝顿所在。尤须设法捣其巢穴。尽行驱逐。经此次训谕之后。如各武弁不能实力实心。或避就推诿。或畏葸无能。该督抚提督指名严参。傥该督抚提督瞻徇讳饰。或不能督饬严拏贼犯净尽。经朕别有访闻。或有人参奏。恐不能当此重咎也。懔之慎之。　　

○又谕、前据御史曹楙坚先后奏参江苏首县劣迹多端。知府不恤民瘼。并刑逼认盗及讳盗匿详等情各一摺。又另片奏江苏省上年缓徵漕粮。并未刊刻誊黄等语。当经交福济骆秉章查办。兹据奏称遵旨访查各案。业已审明分别定拟。除誊黄黏贴乡间。查系循照旧章办理。其易知单亦经注明分数。应毋庸议外。长洲县知县周沐润、虽讯无讳盗为窃情事。惟以地方官辄因查夜出差。乘便挟妓饮酒。又跟役林姓、曾充优伶。种种卑鄙。实属有玷官箴。著即革职。发往新疆效力赎罪。署元和县知县秋家丞、于事主被盗报案。并未获犯讯究。先即授意门丁。辗转嘱托。令其改窃。即属有意讳盗。且失察门丁在外招摇。亦著革职。发往军台效力赎罪。署吴县知县钟光裕、于海运吃紧之际。应解经费。未能迅速催解。迨公事掣肘。始令漕书借欠划抵。实属办理错谬。著交部严加议处。署苏州府知府钟殿选、虽讯无授意委员刑逼认盗情事。惟于所属盗案。未能按名迅速拏获。督缉无方。亦难辞咎。所有前因审案出力。准以江苏安徽合例应补知府缺出补用之处。著即注销。无庸交部议处。　　

○又谕、已革前任山西巡抚梁萼涵、因盐务派商。讯无徇情受贿情事。惟以封疆大吏。于所属官吏。种种贪婪。未能查办。已属咎无可辞。又于缌服弟梁楙滋、撞骗多赃。毫无觉察。厥咎尤重。著照部议。发往军台效力赎罪。姑念尚无赃款。所有前查封家产。著加恩赏还。已故蒲州府知府护理河东道查克丹、查系京察人员。案犯赃私。所有从前保列一等之工部各堂官。著吏部查取职名照例议处。　　

○乌里雅苏台将军特依顺、因病赏假。以乌里雅苏台参赞大臣车林多尔济、署将军。　　

○辛酉。上御勤政殿听政。　　

○以降调礼部尚书祝庆蕃、为内阁学士兼礼部侍郎衔。宗人府府丞黄赞汤、为都察院左副都御史。太常寺卿邵灿、为大理寺卿。　　

○壬戌。陕西固原提督托明阿奏到任谢恩。得旨、整饬操防。沙汰老弱。兵额必足。技归实用。凡此者勉而勿忽。　　

○新授内阁学士祝庆蕃、以年老休致。　　

○命成都将军廉敬来京。调荆州将军裕诚、为成都将军。未到任前。以四川总督琦善兼署。以荆州副都统德龄阿署将军。　　

○展缓齐齐哈尔、黑龙江、墨尔根城、呼兰城、歉收屯田积欠银粮。　　

○癸亥。上御洞明堂。勾到浙江、安徽、江苏、情实罪犯。停决浙江斩犯一人。绞犯一人。安徽斩犯五人。绞犯四人。江苏斩犯三人。绞犯二人。余六十三人予勾。　　

○两江总督李星沅奏、述职届期。吁请入觐。得旨、朕非不愿与卿相晤。然总因公务丛杂。难离本任。暂停来京。下届奏请可也。　　

○甲子。上诣绮春园问皇太后安。　　

○谕内阁、前据福济骆秉章奏、查办江苏府县被参各款。已降旨将各该员分别治罪严议。并销去保举矣。因思封疆大吏。于属员贤否。原当随时查看。若必待钦差。始将劣员惩办。国家安用此大吏为耶。此次江苏府县被参各款。该督抚何以毫无见闻。其平日姑容宽纵。已可概见。李星沅、陆建瀛、均著交部分别议处。至藩臬以下该管上司。应议职名。著一并查取分别议处。福济骆秉章既将各员款迹查讯明确。定拟具奏。并不将各该上司随案附参。亦属疏漏。著传旨严行申饬。　　

○乙丑。旌表守正捐躯浙江仁和县民袁国保妻蒋氏。　　

○丙寅。谕内阁、李星沅奏、空运后船脱空。请旨饬催一摺。本年漕船回空。较之往届已属迟逾。现在头塘灌放。业逾旬余。在后各帮。仍未趱入江境。天气渐冷。积水易冰。傥遇河路冻阻。有误新漕。咎将谁执。杨殿邦、钟祥、徐泽醇、未能迅速筹催。均著先行交部议处。并著该督抚等查明各帮船在何处迟延。即将应管各员弁。据实严参。仍分饬严催。务令各帮船无分昼夜。衔尾遄行。不准片刻停留。庶几以速补迟。不致有误归次。　　

○缓徵山西萨拉齐、洪洞、定襄、三厅县被水被旱被雹村庄新旧额赋。　　

○丁卯。谕内阁、裕泰等奏查办灾赈情形等语。本年湖北省灾区宽广。虽叠经降旨拨帑赈济。令该督抚妥为抚恤。第恐奉行不善。州县既视为具文。并不实心经理。甚或不肖官吏。肆意侵渔。以国家恩泽之敷。为中饱营私之计。穷黎失所。实惠未沾。此等贪劣之员。该省难保必无。若不加重惩办。该督抚天良安在。朕于此事昕夕萦怀。傥有饥民载道。弊端未除。经人控告。或被人纠参。朕必将该督抚及司道严处。所有不职各员。加等治罪。其能当此重咎否耶。懔之慎之。　　

○又谕、前审庆芬案内。顶名解配之刘淀魁、据陕甘总督咨报起解。乃阅数月之久。尚未解到。著陕甘总督及沿途陕西山西各巡抚直隶总督。一体饬属严查。究系何处逗留。即将该犯刘淀魁迅速解部。以凭质讯结案。　　

○以贵州威宁镇总兵官善祥、为镶蓝旗蒙古副都统。　　

○以内阁学士毓书、为盛京刑部侍郎。　　

○赈湖北汉阳、黄陂、孝感、黄冈、潜江。江陵、松滋、武昌、咸宁、大冶、天门、公安、江夏、汉川、沔阳、广济、监利、嘉鱼、黄梅、石首、二十州县、及屯坐各卫被水灾民。并蠲缓汉阳、黄陂、孝感、黄冈、潜江、江陵、松滋、武昌、咸宁、大冶、天门、公安、江夏、汉川、沔阳、广济、监利、嘉鱼、黄梅、石首、蒲圻、兴国、蕲水、钟祥、京山、云梦、应城、枝江、荆门、蕲、三十州县、暨武昌、武左、沔阳、黄州、蕲州、德安、荆州、荆左、荆右、九卫庄屯新旧额赋有差。　　

