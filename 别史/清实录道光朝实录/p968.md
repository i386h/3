<!-- { "loadSidebar": true } -->
○乙卯。谕内阁、御史张灏奏、慎重仓储。遴选监督一摺。并请饬各部院衙门不得滥保等语。仓庾出纳漕粮。最关紧要。不肖花户。弊窦丛生。全在该监督稽查防范。自应择操守素好、才具优长之员。方足以资整饬。著各该衙门慎重遴选。核实保送。不得以平庸阘茸之员。滥竽充数。至该御史请将现任监督由本衙门按资保题升用。并于任满时由仓场侍郎出具考语。奏请酌量升用之处。著吏部议奏。寻奏、现任监督各员。业已因公离署。遇有应升缺出。本衙门难行出考。例不准按资保题。至论俸推升。仍准照常升转。自应遵照定例办理。又各监督三年任满。由仓场侍郎加考交部议叙。复于道光四年奉有特旨。任满后准其留任三年。量予升用。并京察准其添保一等一员。升途不为不优。未便再为调剂。该御史所奏。应无庸议。从之。　　

○又谕、御史张灏奏、州县交代。请饬禁上司勒令出结一摺。州县仓库钱粮。不容丝毫短缺。凡新旧两任交代。例须核实盘查。如前任无亏。责令后任出结申报。傥出结后查有亏缺情弊。即将接任之员奏参治罪。立法甚为严密。若如该御史所奏。近来各省交代之案。有历数任及十数任。轇轕不能清厘者。推原其故。皆由本管道府于州县出缺之时。早知仓谷库款亏短若干。既不能禀揭于平时。自不得不弥缝于日后。往往接任之员尚未到任。督抚两司。先授意道府。令其豫为说明。或将前任所亏之款。勒令全数认偿。或认一半。余向旧任著追。新任急于得缺。隐忍接收。出结呈报。是到任之始。□债已多。势必设法求偿。代完前欠。其不肖之员。因上司抑勒出结。代认亏空。遂尔任意挥霍。亏缺愈多。妄冀去任时恳求上司勒令接任者代为认赔。甚至上司明知新任之员操守不端。既欲其弥缝前欠。不得不徇情缓究。隐忍姑容。种种弊端。皆所不免。殊与国帑官方。大有关系。嗣后各省督抚藩臬。凡遇属员交代。务须破除情面。认真稽核。勿存迁就之见。勿怀徇隐之私。并著严谕该管道府随时查察。一有仓库亏短情弊。立即据实严参。概不准新任之员含混接收。虚应故事。傥查有私相通融、勒令出结等弊。即行指名参办。毋稍瞻徇。将此通谕知之。　　

○又谕、本日据林则徐等由驿驰奏、查办趸船。尽数呈缴烟土一摺。所办可嘉之至。趸船私贩烟土。希图脱逃。经林则徐等截回趸船二十二只。起获烟土二万二百八十三箱。该夷等畏法自首。情尚可原。著免其治罪。该督等奏请酌赏茶叶之处。著照所议办理。至此项烟土。为数甚多。俟收缴完竣。即查明实在箱数。派委明干员弁解京。以凭核验。林则徐等查办妥协。自应量加奖励。林则徐、邓廷桢、著交部从优议叙。怡良、豫堃、关天培、著交部议叙。　　

○又谕、栗毓美奏、豫筹储备工需。以防串沟隐患一摺。又另片奏、甎工得力省费情形等语。著照所请、准其于北岸黄沁厅属之马营荥原两堤。南岸下南厅属之祥符下汛、陈留汛。每厅各购甎五千方。于情形险要之处。酌量多寡。分段堆贮备用。凡所筑土坝。饬令工员用甎择要包砌。此项甎价。先由道库垫发。俟于秋间奏请购石项下拨还归款。此外祥河、曹考、曹河、粮河、上南、商虞各厅。应先事豫防者。仍著该河督随时督率道厅。妥商办理。并于查验工料时认真稽察。如工员购甎不实。即行严参著赔。以重工需。至用甎抢办险工。较镶埽更为便捷。且较石价多寡悬殊。钱粮节省。又所占河面无几。不致有与水争地之虞。该河督既确有把握。朕即责成办理。总期行之无弊。方为不□委任。其应贮甎块。仍令向民间收买。不必厅员设窰烧造之处。亦著照所议办理。　　

○谕军机大臣等、林则徐等覆奏、堵截粤洋夷船情形。请暂缓议断互市。及颁行各国檄谕等语。所见是。此次查办海口防堵趸船。各国夷商业经遵缴烟土。自应加恩准予照常互市。以示怀柔。所有断绝茶叶大黄。著暂缓置议。其＜?口英＞咭唎既有在粤领事、及住省夷人。经该大臣等就近谕知。办理应手。所有檄谕该国之处。亦著暂缓颁行。统俟议定兴贩吸食各罪名。颁行新例时。于善后章程内另行详细筹议。仍遵前旨拟稿进呈。再行颁发。将此各谕令知之。　　

○钦差大臣林则徐奏、呈进谕令各国夷商呈缴鸦片示稿。本大臣既带关防。得以便宜行事。若鸦片一日不绝。本大臣一日不回。誓与此事相终始。批、览及此。朕心深为感动。卿之忠君爱国。皎然于域中化外矣。　　

○以乌噜木齐都统廉敬、为成都将军。调热河都统惠吉、为乌噜木齐都统。以刑部尚书恩铭、为热河都统。都察院左都御史隆文、为刑部尚书。　　

○以浙江瑞安协副将葛云飞、为定海镇总兵官。　　

○予故成都将军凯音布祭葬。　　

○丙辰。上诣绮春园问皇太后安。　　

○谕内阁、给事中恒青等奏参、吏目缉捕疲玩一摺。拣调北城吏目现署吏目事余均、于陕西街住户张氏家被窃一案。已阅两旬。犯无一获。缉捕实属疲玩。著摘去顶带。勒限严缉。傥限满无获。及获犯后讯有讳盗为窃情弊。即著再行参办。以示惩儆。至缉捕系营汛专责。并著步军统领衙门严饬该营弁兵昼夜巡逻。遇有窃盗案件。立即会同查拏。如有疏懈。即行严参。　　

○又谕、内务府正白旗佐领长明、于送挑领催。听许钱文。收留礼物。又复转送衣料。为催送钱文之计。居心实属猥鄙。该部拟请发往军台。尚不足以蔽辜。长明著革去佐领、及所兼各职。改发乌噜木齐效力赎罪。　　

○命刑部尚书隆文、驰往甘肃。会同宁夏将军特依顺、副都统恒通、审案。解杭州将军和世泰、镶蓝旗蒙古副都统存华任。归案审讯。　　

○以理藩院尚书赛尚阿、兼署刑部尚书。礼部尚书龚守正、兼署都察院左都御史。　　

○以仓场侍郎铁麟、为都察院左都御史。调兵部右侍郎德兴、为仓场侍郎。盛京户部侍郎德春、为兵部右侍郎。盛京刑部侍郎德诚、为盛京户部侍郎。以都察院左副都御史明训、为盛京刑部侍郎。　　

○以候补三品卿武忠额、为都察院左副都御史。　　

○以都察院左都御史铁麟、兼正黄旗汉军都统。　　

○以锦州副都统奇明保、为杭州将军。正黄旗满洲副都统道庆、为锦州副都统。　　

○丁巳。谕军机大臣等、据特伊顺等覆奏、审讯前锋依克唐阿、控告该旗协领富忠等克扣兵饷等款一摺。已明降谕旨派隆文前赴甘肃。会同特依顺、恒通、秉公严讯。并将和世泰、存华、解任。解赴该处归案质讯矣。案关大员克扣兵粮。馈送营私。亟应彻底根究。以成信谳。现据特依顺等讯取供词。祇系大概情形。该革员恃无质证。恐不免狡展支饰。至馈送水礼一节。仅凭供认。并未将帐目查出。难保非馈送银钱。肆行贿赂。及至破案。遂将帐目藏匿。避重就轻。种种情节。疑窦甚多。著隆文等按照所控原呈。逐层悉心研鞫。务使各款俱有著落。核实具奏。谅隆文等断不敢稍有含混瞻徇。自取咎戾。傥查办不实不尽。朕将此案人证提京。另派大臣严审。彼时讯出别情。隆文等将何颜对朕也。懔之。将此谕令知之。　　

○新授都察院左副都御史武忠额、以精力就衰休致。以前任吐鲁番领队大臣惟勤、为都察院左副都御史。　　

○以大理寺卿鄂尔端、为都察院左副都御史。　　

○调镶红旗汉军副都统麟魁、为正黄旗满洲副都统。以内阁学士关福、兼镶红旗汉军副都统。　　

○以乾清门侍卫绵性、为正红旗汉军副都统。刑部右侍郎阿勒清阿、兼镶白旗蒙古副都统。乾清门侍卫常安、为镶蓝旗蒙古副都统。　　

○戊午。谕内阁、御史许汝恪奏、在官人役查拏烟案。或得财故纵。或得土分肥。现在售烟者多系此辈。如不严行究治。既可恣其吸食。又可任其售卖等语。鸦片流毒。贵贱贫富。罔不习染。自严行查禁以来。官民人等。破案者踵接。独在官人役。从无一人犯案。若谓此辈爱身守法。转胜于职官搢绅。断无是理。总由地方官查拏烟案。不得不假手差役。而拏烟之人。即系吸烟之人。得有烟土。往往吞赃入己。恣意吸食。兼图销售。该管官但知可供驱使。遂尔深信不疑。加以此辈狼狈为奸。同恶相济。纵明知某某向有烟瘾。并藏匿烟土若干。断不肯指名呈首。致伤同类。此官民破案较易。差役破案独难也。不知此辈舞弊贪惏。是其故技。地方官寄以耳目。难保不假公济私。卖放栽赃。种种滋弊。是欲收查拏之实效。必先严差役之隐藏。著各直省督抚及在京各衙门严饬所属。务当随时留心访察。傥所管之差役内。有平日吸食鸦片者。立即拏获到案。从严惩办。其所起烟土。如有以多报少。以假混真。及藏匿销售。贿纵栽诬等弊。务即破除情面。依律严惩。经此次谆谕之后。傥在官人役。仍有前项弊端。不能自行查出。别经发觉。定将该管官重惩不贷。将此通谕知之。　　

○又谕、前据礼部奏、琉球国王恭进谢恩贡物。当经降旨准其留抵下次正贡。原以昭体恤而示怀柔。兹据该使臣等呈称、临行时国王再三谆谕。吁请准予赏收。免抵下次正贡。经礼部据情代奏。词意恳切。此次所进贡物。即照所请赏收。俾得遂其抒忱效悃之诚。该部即传谕该使臣。令于回国时转告该国王知之。　　

○谕军机大臣等、据御史许汝恪奏、江苏省新涨沙洲。前经陶澍等议以概准民买。户部驳令一律退价归公。自改议以来。并未能将缴价各地。认真退价入官。小民又恐终非其业。亦不肯出力培植。以致沿江洲地。悉任荒废。请饬查在八年新例以前缴价者。照旧准买。新例以后续涨之地。有碍水道者。一律铲除。无碍水道者。仍照部议归官等语。著陈銮体察情形。详查妥议。据实具奏。原摺著钞给阅看。将此谕令知之。寻总督耆英等奏、道光八年未经议改章程以前。民间承买各洲地。缴价税契。竭资垦筑。倚为养命之原。一旦夺所有而归之公。情近与民争利。且自部臣议请归公以后。承佃寥寥。困民而无益于国。恐非善策。请将道光八年以前缴价报买之地。概准承买执业。例后报买各案。并新涨沙洲无碍水道者。概行归公召佃。以裕经费而顺舆情。下部议。从之。　　

○以惠亲王绵愉、署正黄旗汉军都统。吏部左侍郎桂轮、署镶红旗蒙古都统。銮仪卫銮仪使喀勒春、署正蓝旗蒙古副都统。　　

○己未。以福建台湾协水师副将张朝发、为浙江定海镇总兵官。　　

