<!-- { "loadSidebar": true } -->
○又谕、琦善奏、请将剿办夷务案内溢支银两。责令升任藩司赔还等语。四川升任藩司刘韵珂、张日晸、于剿办马边雷波各厅夷务。奏明借动银两之外。刘韵珂溢支银一千九百十八两零。张日晸溢支银五千五百六十四两零。现在无款归补。著即责令该二员照数赔补。以重帑项。余著照所拟办理。该部知道。　　

○又谕、琦善奏、请将地丁钱粮徵未足额银两。著落升任藩司赔缴等语。四川马边厅、欠解道光二十六年地丁荍粮银九百十四两零。前署藩司刘喜海批令摊赔。虚报全完。经前任藩司陈士枚以丁粮不便摊赔批驳。现在催徵无著。所有欠解银两。即责令刘喜海照数赔缴。以重库款。该部知道。　　

○又谕、内阁学士载增、于召见时、辄敢以家事冒昧陈奏。已属胆大妄为。复将妄奏之语。向伊家内之人洩漏。现经军机大臣传讯明白。载增著与伊弟载堪、均革去内阁学士。退出乾清门。所管一切差使。全行革退。均加恩赏给头等侍卫。在大门上行走。　　

○谕军机大臣等、琦善裕诚奏、野番滋事一摺。四川中瞻对野番工布朗结、胆敢出巢滋事。各土司俱被抢掠。并杀毙民人。殊属目无法纪。外番狡逞。自相蚕食。原可置之不问。惟恃其凶顽。不惟占去各土司地方。并欲侵占里塘。为梗塞大路之计。经该督出示晓谕。该野番仍负固不服。似此凶顽。自应及早扑灭。毋令养痈贻患。琦善现在驰往中瞻对、督率弁兵。相机妥办。务当迅速剿灭。歼厥渠魁。勿令蔓延肆扰。至前交该督赴滇审办之案。现已明降谕旨。改派裕诚办理。所有此案原委。及寄信谕旨。该督检齐、移交该将军查照遵办可也。将此谕令知之。　　

○吏部都察院会奏、遵议大学士穆彰阿、潘世恩、应降二级调用。协办大学士陈官俊、应降三级调用。得旨、穆彰阿、潘世恩、均著加恩改为降四级留任。陈官俊、著加恩改为降六级留任。俱不准其抵销。　　

○以詹事府詹事何裕承、为内阁学士。兼礼部侍郎衔。太常寺卿书元、为都察院左副都御史。　　

○调镶黄旗蒙古副都统奕山、为镶白旗满洲副都统。以署正黄旗满洲副都统西兴阿、为镶黄旗蒙古副都统。　　

○以正红旗满洲副都统恩华、兼署镶黄旗满洲副都统。吏部右侍郎福济、兼正白旗护军统领。　　

○丁巳。上诣绮春园问皇太后安。　　

○己未。两江总督李星沅奏、灾区较广。所用查赈委员较多。势不能不饬令该管府县、就近添委教职佐杂各员帮办。如查有弊窦。其派委不慎之府县。一并核参。得旨、官吏贪廉。自当核实劝惩。朕尤轸念者。灾黎不能均沾实惠。卿等务当时懔渊衷。毋忘己饥己溺之心。则善矣。其共勉之。　　

○庚申。旌表守正捐躯直隶曲周县民刘富起妻吴氏。　　

○辛酉。予安徽盱眙县捐修湖堤各工。并直隶开州捐修城垣、大名天津二县办理赈务各官绅议叙。　　

○壬戌。谕内阁、户部议奏、杨以增等请拨筹备大汛工需银一百五十万两。著照部议。如数拨给。该河督务饬所属。撙节动用。不得稍事虚糜。用賸银数。核实分别报部备查。惟前据李星沅奏称、南河每年寻常例用。当以三百万两为率。自系体察情形。确有把握。据该部查明、南河除例拨二百七十万两外。又有各省额解、及苇荡等款银两。统计不下三百五六十万两。除一年实用三百万两之外。尚有余賸。应于何项款内扣除。著该河督会同李星沅、确核查明。据实具奏。总期力求节省。不致影射含混。方为不负委任。寻奏、查河库额收。内除平余一款。实祇三百四十余万两。又各省额解银两。率多拖欠。经前河臣潘锡恩奏明河库不敷银八十八万余两。除拨补外。仍不敷银三十八万余两。所有河库例拨额收等银。尚有不敷。并无余賸。下部知之。　　

○又谕、户部奏、遵议陆费瑔奏裁定漕运浮费等语。湖南帮费。节次裁存。现在并将例外滥索之各项浮费。概行裁革。是帮丁所取。较前有减。而该抚所议岁徵漕费。每石加收银五厘。帮丁取之州县者既少。何以州县取之于民者转有增添。况每年所减。共计若干。并未据实声明。而每石所增。确有数目。殊失恤民之意。著该督抚严禁口袋花红等项名目。将实在革除数目。查明具奏。仍严饬该藩司粮道等、悉心厘剔。明查暗访。如蹈故辙。即将该州县严参加等惩办。以除积弊而肃漕务。　　

○癸亥。谕内阁、盛福奏、请赏借俸银、修葺坟茔等语。所请著不准行。　　

○甲子。上诣绮春园问皇太后安。　　

○谕内阁、兵部奏、帮丁夹带私盐。请饬查失察职名等语。粮船旗丁夹带私盐。有干例禁。其失察之领运各帮弁。自应迅速查明。咨部核办。兹据奏称、上年江南回空漕船。夹带私盐。有五十六帮之多。该帮弁等、不实力稽察。致旗丁毫无顾忌。积习相沿。急宜随时惩处。岂可延玩因循。著漕运总督、迅将上年失察各职名。并历年失察未经开送之一百四十七帮各员弁。及开报迟延各职名。一并查明咨部核议。嗣后有漕各督抚盐政。如查出夹带私盐之案。即将失察职名。随册咨部。毋再任意延宕。　　

○又谕、琦善奏、检举审拟盗犯错误。请旨更正一摺。四川省行劫盗犯董有由一案。该督误拟绞候。经刑部奏请饬查。现据该督查明。例应斩决。著该部速议施行。琦善著交部议处。该督奏称系督同臬司亲讯定案。所有失出此案之臬司。著一并交部查取职名。照例议处。　　

○乙丑。孝昭仁皇后忌辰。遣官祭景陵。　　

○谕内阁、锡喇布春福奏、新垦地亩。补拨回户认种。及无人认种各情。请旨办理一摺。喀什噶尔河东巴依托海地亩。既经该大臣等招拨回户。分别认种。准其俟本年秋成后。察看情形。酌量升科。至河西阿奇克雅黑地亩。据该大臣奏称、兵燹之后。回子民人。喘息未定。暂行停缓认种。著俟民力稍纾。设法陆续招徕。仍遵前旨妥筹试办。以收地利。并将现在升科实数若干。造册咨部户部查核。　　

○丙寅。春分。朝日于东郊。遣克勤郡王庆惠行礼。　　

○谕内阁、前据钟祥奏、沛县寨子堰工程。请仍归江南省民办。当交军机大臣、会同该部速议具奏。兹据该大臣等核议具奏、运河一带堤堰工程。分别定修民修。办理本有旧章。若将民筑民修之工。纷纷改为官办。工费日增。何所底止。所有寨子民堰工程。前据李星沅等请改归东河厅员经管之处。著毋庸议。惟该处为运道所关。著李星沅、陆建瀛、会同杨殿邦、杨以增、迅即查照该堰历届修工成案。一面奏闻。一面克日兴办。其滚坝是否必须添设。即由该督抚等酌量妥办。至该处切近十字河。如遇水涨喷沙。著钟祥仍责成泇河同知。随时实力抢捞。如有玩误。即行严参。该督抚等、简畀重任。惟当不分畛域。任怨任劳。求于公事有济。转瞬重运经临。傥彼此推诿。有误漕行。惟该督抚及该漕督河督等是问。懔之。摺并发。　　

○以福建造补船炮及建修炮台各工。予六品顶带鹿泽长等加衔升补有差。　　

○丁卯。遣官祭贤良祠。　　

○调直隶布政使温予巽、为甘肃布政使。甘肃布政使龚裕、为直隶布政使。　　

○戊辰。上诣大高殿行礼。　　

○还宫。　　

○钦差大学士耆英等奏、东河运河额设厅员六缺。黄河额设厅员十五缺。今会同筹议。请于运河厅官内酌裁泉河通判一员。黄河厅官内酌裁归河通判一员。得旨、所奏均悉。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百六十五

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。三月。己巳朔。　　

○庚午。上幸圆明园。　　

○诣绮春园问皇太后安。　　

○辛未。遣官祭历代帝王庙。　　

○命皇六子奕?、行成婚礼。　　

○谕内阁、李星沅奏、营员查禀互异。请撤任审办一摺。江苏常州营散给兵饷。游击裕昆、与守备张九如、所禀不符。经该督委员会讯。始行供出。种种支离恍惚。显有高下其手、散放不均、及藉端克扣情弊。裕昆、著撤任。交该督行提人证卷宗。严审确情。按律拟办。寻奏、张九如、讯无克扣兵饷、并散放迟延情弊。惟不将余賸饷银。移贮县库。复擅离汛地。远赴省垣。递禀分辩。种种纰谬。应请革职。游击裕昆、并不将张九如已放两月饷银、据实查出。亦属措置失当。应请旨交部议处。寻议、请将署常州游击金山营游击裕昆、降二级留任。公罪准其抵销。余均如该督所奏。从之。　　

○又谕、吴文镕奏、遵旨审明议拟一摺。已革署浙江衢州镇标左营游击薛思齐以稽查为名。意图讹索。扰累商族。实属贪鄙无耻。著即发往新疆效力赎罪。余照所拟办理。　　

○修江宁省城东西水关及后湖等处闸座涵洞。从总督李星沅等请也。　　

○壬申。以故贝勒绵偲子奕缙、降袭贝子。　　

○以翰林院侍讲杨式谷、充日讲起居注官。　　

○癸酉。旌表守正捐躯河南修武县民刘聚妻陈氏。　　

○甲戌。谕内阁、庆锡奏、核实挑补兵丁等语。马兰镇所属曹家路吉家营。既经查有空名兵粮。其余各营。并著确查究办。嗣后守兵无论远近。均著该总兵自行挑拔。以期核实。余照所拟办理。　　

○又谕、庆锡奏、官山树木被窃。请将员弁分别惩处一摺。此案著交讷尔经额、拣派明干晓事道府大员、前赴该处。就近提集现获各犯。严审确情。按律定拟具奏。吉家营把总李桐林、外委阎积德、均著即行革职。听候审讯。寻奏、李桐林于风水重地。擅动未报回乾风折树株。并将树旁细小活树芟除。胆大玩法。例应拟斩。阎积德随同砍伐。合依为从发近边充军例、拟发近边充军。下部议。从之。　　

