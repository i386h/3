<!-- { "loadSidebar": true } -->
○又谕、钟祥等奏、请借拨运河冬挑津贴银两一摺。东省运河每年冬挑工程。其津贴银两。向支东商生息之款。前经降旨令其按限催徵。以敷工需。不准援案奏借库款。兹据该河督等奏称、商息解不足数。其分限带徵各项。难以豫行催追。而挑工与漕运攸关。势不能停工待项。著照所请、所有前项不敷津贴银一万三千四百九十两零。仍准于藩库先行借拨。以资赶办。并饬山东巡抚严饬运司迅速催徵归款。随时报部。嗣后务须年清年款。不准任意延宕。该河督等仍当恪遵前旨。不得再行奏借。以重帑项。　　

○又谕、崇恩奏、东商正杂课银奏销未能全完。请勒限严追一摺。本年近海各属。阴雨较多。场盐兴晒未旺。价值昂贵。以致课银未能依限全完。既据该抚查系实在情形。且核计完数已及七分以上。未完之项为数较少。所有本年东商未完银五万四千余两。著准其勒限三个月严追全完。如逾限再有未完。即行严参惩办。　　

○以署镶黄旗汉军副都统德顺、为镶黄旗蒙古副都统。　　

○湖南镇筸镇总兵官博昌、因病解任。以贵州上江协副将文安、为镇筸镇总兵官。　　

○以京营副将蒋柏龄、为山西太原镇总兵官。　　

○戊午。上以岁暮祫祭太庙。自是日始。斋戒三日。　　

○己未。谕军机大臣等、前据琦善等奏、商上布施。请仍归商上经理等语。当交该部议奏。兹据奏称、商上布施出纳。向由驻藏大臣稽查核办。但凭商上呈开。仍属有名无实。嗣后商上及扎什伦布一切出纳。著仍听该喇嘛自行经理。驻藏大臣毋庸经管。将此谕令知之。　　

○修浙江山阴县塘堤。从巡抚梁宝常请也。　　

○庚申。以岁暮祫祭。遣官祭太庙中殿。后殿。　　

○谕军机大臣等、耆英等奏、勘验虎门炮台。量为增改一摺。览奏均悉。虎门险要之区。所设炮台。必须修筑坚实。防护之法。尤在调度得宜。现据该督亲赴该处。会同该提督逐加履勘。将守御之术。应援之方。详细筹明。量为增改。均著照所议妥速办理。惟设险固资地利。守险尤贵得人。仍著耆英督率提镇。及各将弁认真练习。严立章程。历久不懈。务使操防得力。毋令视为具文。炮台现虽整完。如有应行修补之处。该督等仍当随时察看办理。以期经久。所进图说。朕已留览矣。将此谕令知之。　　

○命乾清门行走敖汉郡王布彦德勒格哷固鲁克齐、在御前行走。赏御前行走科尔沁扎萨克土谢图亲王色登端噜布、金红色缰。喀尔喀扎萨克亲王车林多尔济、紫缰。乾清门行走喀喇沁扎萨克头等塔布囊德勒格尔、花翎。　　

○是日。乙巳年立春。顺天府进土牛春山宝座。　　

○辛酉。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○遣官祭太岁之神。　　

○上诣皇太后宫问安。　　

○谕内阁、恩桂等奏、酌议更设库丁章程。请将广储司匠役拨回。另由顺天府招募咨充等语。库丁在库供役。向系褫衣出入。自应照旧办理。惟由顺天府募民咨充。必有流弊。因思八旗闲散人等。尽有年力强壮、妥实可用者。著由各该旗拣选。造册咨送三库衙门。饬令照例褫衣出入。以昭慎重。每届三年更换。临期掣定旗分。轮流当差。可免影射把持之弊。至应用人数。及如何咨取之处。著管库大臣酌拟具奏。其辨认银色。酌用验匠。一并妥议具奏。寻奏、一、库兵拟行文八旗满洲蒙古汉军都统。每旗拣选闲散十名。取结造册咨送三库衙门。掣定旗分。每旗酌留一名。共十二名。作为库兵。三年更换。其在库内应穿衣服。由三库衙门置备。一、验匠拟行文八旗咨取。择其确能辨认银色者酌留二名。三年更换。一、验匠二名。库兵十二名。即将从前库丁三节所得共银三千一百九十九两有奇。作为按月工食。三节奖赏之需。一、库兵遇有事故更换。签掣旗分。咨取选补。仍按前接算。统计三年一律更换。库兵现由八旗闲散选择。仍准出仕考试。与贱役不同。其按季由江南道点卯之处。应即停止。一、库兵营私舞弊。送刑部治罪。怠惰者咨驳。毋许复送。年满更换时。其三年无过者。行文该旗。遇有本佐领下马甲缺出。即行扣补。至顶补接充已过一年半无过者。遇有本佐领下养育兵缺出。即行扣补。未及一年半者。无庸奖励。从之。　　

○壬戌。上御保和殿。筵宴朝正外藩。科尔沁、喀尔喀、乌珠穆沁、巴林、阿拉善、喀喇沁、敖汉、浩齐特、阿巴噶、土默特、杜尔伯特、阿巴哈纳尔、乌喇特、奈曼、苏尼特、克什克腾、青海、和硕特、土尔扈特、察哈尔、王贝勒贝子公额驸台吉塔布囊等。及朝鲜国正副使。随文武大臣依次就坐。诸乐并作。上进酒。召左翼、科尔沁扎萨克土谢图亲王色登端噜布、达尔汉亲王索特纳木彭苏克、乌珠穆沁扎萨克车臣亲王彭苏克纳木济勒、科尔沁扎萨克图郡王索特纳木伦布木、冰图郡王林沁扎勒赞、郡王济克默特朗布、巴林扎萨克郡王那木济勒旺楚克、喀喇沁扎萨克都楞郡王色伯克多尔济、敖汉郡王布彦德勒格哷固鲁克齐、浩齐特扎萨克郡王吹精扎布、阿巴噶郡王萨尔济勒多尔济、右翼、喀尔喀土谢图汗车林多尔济、扎萨克亲王车林多尔济、阿拉善扎萨克亲王贡桑珠尔默特、喀尔喀扎萨克贝子库伦办事大臣德勒克多尔济、亲王车登巴咱尔、科尔沁扎萨克郡王僧格林沁、喀尔喀扎萨克郡王那逊巴图、科尔沁扎萨克贝子济克默特、土默特扎萨克贝子德勒克色楞、奈曼额驸德木楚克扎布、至御座前赐酒成礼。　　

○是年。旌表孝子、江苏等省赵王槐等八名。孝女、江苏等省夏氏等五口。孝妇、福建等省陈黄氏等三口。顺孙、江西省邱治平一名。孝友、安徽等省汪益谨等七名。守节合例、满洲长隆妻赵佳氏等一百三十口。蒙古莽阿里妻郎佳氏等三十七口。汉军爱隆阿妻黄氏等三十八口。内务府吉安妻马氏等八口。各省驻防陈起珠妻苏氏等二百十九口。奉天等省刘隋氏等一千三十四口。夫亡殉节、福建驻防木金布妻胡佳氏一口。江苏等省汤大昌妻吕氏等三十口。未婚守志、满洲东福妻何色礼氏等二口。江宁驻防察桑阿妻赫舍哩氏一口。顺天等省郭永兴妻徐氏等三十口。百岁寿民妇、贵州等省严贤士等三十九名口。五世同堂、奉天等省齐兴等三十六家。各给银建坊如例。　　

○一产三男、四川等省黎光第等五家。　　

○会计天下民数谷数。除福建未据册报外。直隶等省通共大小男妇四万一千九百四十四万一千三百三十六名口。存仓米谷三千二百三十七万九千八百一十四石二斗七升八勺。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百十三

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十五年。乙巳。春。正月。癸亥朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣。诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐皇子亲藩等宴。　　

○甲子。谕内阁、朕于二月初二日。临御经筵。所有应行典礼。著各该衙门敬谨豫备。　　

○乙丑。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○谕内阁、朕于二月二十八日。由圆明园启銮。初二日祗谒西陵。礼成后。于初五日驻跸南苑。初九日回圆明园。所有应行各事宜。著各该衙门照例敬谨豫备。　　

○又谕、本日据钟祥等驰奏、中牟大工合龙日期一摺。此次兴办大工。责成钟祥、鄂顺安、专心督办。节据该河督等将办理情形随时奏报。至上年十二月十八日。启放引河。黄流东注。甚为畅顺。兹据奏称、于二十四日两坝同时挂缆。料土并进。追压至底。复因水势涌激。间有刷蛰。竭两昼夜之力。赶饬抢办。所筑埽占。一律高整稳实。大工合龙。金门断流。全溜悉归故道。畅达东趋。顺轨安澜。此皆仰赖天神加佑。俾于春前一律蒇工。朕庆幸之余。倍深寅感。发去大藏香十炷。著钟祥虔赴各处河神庙。代朕敬谨祀谢以答神庥。钟祥、鄂顺安、经理得宜。迅速蒇事。洵为不负委任。均著加恩赏还二品顶带。并赏戴花翎。其从前革职处分。即予开复。仍各赏加二级。准其随带。慧成等在工差委。各著勤劳。慧成著加恩以六部员外郎用。麟庆著以四品京堂用。牛鉴著赏给七品顶带。其余在工出力员弁。并著该河督等核实保奏。候朕施恩。毋许冒滥。现在大工甫经告成。善后各工。俱关紧要。仍著钟祥等督饬各员弁。妥协办理。务须慎益加慎。以期全工稳固。永庆安澜。慧成、麟庆、著俟善后各工全竣。再行来京。牛鉴俟经手事件完竣后。再行来京。该部知道。　　

○丙寅。上御紫光阁。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○福建台湾镇总兵官昌伊苏、因病乞解任。允之。　　

○贷江西德化、德安、瑞昌、湖口、彭泽、五县上年被水灾民耔种。　　

○贷湖北江陵、公安、石首、监利、松滋、五县及荆州各卫上年被水军民耔种。　　

○贷湖南沅江、安乡、二县上年被水各垸灾民耔种。　　

○丁卯。缓徵山东章邱、禹城、阳信、范、朝城、潍、商河、邹平、长山、新城、齐河、济阳、临邑、海丰、阳谷、寿张、莘、冠、高密、临清、邱、夏津、济宁、鱼台、单、曹、利津、二十七州县及德州、东昌、临清、三卫上年被雹被雾被虫被水被旱村庄正杂额赋。　　

○戊辰。命陕西布政使陶廷杰、来京陛见。　　

