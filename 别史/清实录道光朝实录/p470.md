<!-- { "loadSidebar": true } -->
○又谕、朕本年恭诣盛京。祗谒祖陵。外省督抚提镇等奏摺。俱著赍摺人前赴行在奏递。该部通行传谕知之。　　

○刑部奏、遵议礼部尚书汤金钊等奏、审明湖北已革守备张湖、与前任四川学政潘光藻、互讦一案。得旨、此案已革荆州水师营把总李仕华、查起船内私盐。并未向舵工水手。根究来历。当场指拏。又不能督率兵丁。善为防范。于起出什物。致多遗失。复将彭中甫殴踢致伤。并将彭中甫所带婢女。指为兴贩人口。带回禀究。实属藉端滋扰。李仕华著发往军台效力赎罪。已革荆州水师营守备张湖、因李仕华查获盐斤。并未获人。转将坐船婢女。带送盘问。该革备虑恐被告获咎。即出具查无私盐甘结。冀图消弭。迨闻潘光藻信知该镇总兵。复敢添捏情词。具文通禀。种种错谬。实属有乖职守。业经革职。著无庸议。已革外委王得贵。因潘光藻将伊扣留船上。心怀不平。指为捆缚殴打。虽事出有因。究属失实。著开复原官。交部照例议处。县丞丁瑞章、于查起私盐时。并未在卡。乃不询明确。即行出具无盐甘结。亦属疏忽。著交部照例议处。前任四川学政翰林院编修潘光藻、原信指称弁兵围抢磕诈。讯明事出怀疑。并非有心捏饰。惟辄将外委王得贵扣留船上。又失察所搭船内夹带私盐。著交部议处。该省审办此案。讯取供词。既未确凿。定拟罪名。亦有出入。所有承审审转。及督率各员。俱著交部查取职名。分别议处。　　

○热河都统成格奏、承德府属平泉、建昌、赤峰、朝阳、四州县。遇有缺出。请于滦平、丰宁、二县内拣员奏调。如不得人。仍照例于内地人员中拣调。下部议行。　　

○免安徽泗、五河、二州县并凤阳、泗州、二卫上年被水钱粮十分之一。　　

○庚戌。谕内阁、定例在外驻防旗员、拣发各省候补。如遇丁忧。即回驻防本处守制。俟服满后仍赴原省候补。并无于百日孝满时、先在本处衙门行走之例。兹容安奏请将丁忧候补同知色拉本、在本处章京上行走。吏部核与定例不符。容安所奏。著无庸议。色拉本。著照例俟服满后。由该处将军给咨赴甘肃。以同知候补。　　

○又谕、严烺奏、请添拨防险银两一摺。著照所请、准其于河南藩库添拨银三十万两。另款提存司库。如遇工紧用迫。即由该河督核明银数。咨行拨发。惟近年东南两河。往往于例拨岁修抢修银款外。复请另案添拨。甚至日久视为故常。或于另案外又有所添之另案。不一而足。该河督等不知撙节。逐岁请帑增添。伊于胡底。昨据张井奏、道光七年南河另案工用银数。查阅单内。比较上三年。除淮扬道属、比较道光六年少用外。其余均属有增无减。国家经费有常。岂容以向添银数为例。渐次增加。任意浮费。严烺此次所请添拨银三十万两。系方受畴奏后始行添拨。本系从前所未有。因据奏查明防守紧要情形。姑允照数拨给。仍俟霜降安澜后。核明总数奏报。如用有余存。即拨还司库原款。嗣后该河督等务当激发天良。认真稽核。力加节省。不得复有另案工程。以期工归实用。帑不虚糜。如该河督等再有藉口筹备。增多奏请。断不能复邀允准。将此通谕知之。　　

○以肃亲王敬敏、署正蓝旗汉军都统。　　

○旌表守正捐躯直隶束鹿县民贾汶魁妻石氏。　　

○辛亥。谕内阁、阮元奏、世职讦控营员舞弊。请分别革审一摺。贵州长寨营左军守备朱曜、平日办理营伍未协。复被列款控告。串同把总刘文焕、侵冒营私。云骑尉萧得玉、恩骑尉周金义、既经讦控营员舞弊。乃不服查讯。辄将移文夺去殊属刁劣。朱曜、刘文焕、俱著革职。萧得玉、周金义、俱革去世职。交该督提同案内弁兵人等、逐款严审。分别定拟具奏。云骑尉上官国勋。随同附和。有无串唆情事。著一并归案讯办。　　

○又谕、诚端等奏、筹议追补亏缺各款一摺。前据诚端等奏、查出奉天府属。有积年因公动缺各款。请分别著追筹补。当经谕令将查出原亏各员。现官他省、及已回旗籍。或经身故者。俱分别按限追缴。历任接收各员。及该管知府府尹等。查明在任月日。分别参办。兹据奏、除飞咨原亏各员任所旗籍。并故员子孙名下。照例勒限一年追缴外。其接收出结各员。有代前任弥补过半者。有曾经详请咨追者。该员等现俱有承办营盘桥道差务。著加恩准其暂缓参处。仍将咨追原亏各员。完交不足之数。著落出结各员赔补。傥再不能完交。即著严参究办。所有原亏并历任接收出结各员。及历任兼管府尹、并府尹暨知府等。在任月日清单。俱著交户部照例办理。至前项内、有应解盛京户部银二万七千三百余两。现据诚端等、查明各厅州县实存地丁等银。并历年余賸耗羡项下。实存银共一万二千余两。著即饬令全数批解盛京户部备用。其不敷银两。该部于年前奏拨官兵俸饷内。向有盈余。足敷支放。著照所议行。　　

○又谕、倭楞泰将发遣吉林之宗室玉瑛、格绷额、缘事案由。开单具奏。此等人犯。到戍三年。从前原不奏办。嗣后每届三年。仍著毋庸具奏。俟奉有谕旨。再行查办。　　

○归化城副都统桓格、以亲老恳请来京当差。允之。以光禄寺少卿祥康、为归化城副都统。　　

○以浙江杭州、嘉兴、湖州、三府属兴办水利工竣。予在工出力同知方秉等升叙有差。　　

○壬子。上诣绮春园问皇太后安。　　

○以挑浚江苏安东县河道。予督办出力同知熊增优叙。余加衔补用有差。　　

○越南国使臣阮仲瑀等三人、于大红桥瞻觐。　　

○癸丑。谕内阁、御史常恒昌奏、外城街道。请饬管理各员。认真查办一摺。京师为万方辐辏之地。五城街道。自应随时修治平坦。其工部及步军统领衙门。派出司员。应与满汉御史。会商办理。以昭慎重。据该御史奏称、近来外城街道。每遇雨雪。泥淖不除。随处皆成坎窞。且派出司员。往往遇事推卸。一切户民呈词等件。从不到署与御史会商。殊非核实办公之道。著责成管理街道御史。协同各该司员。如遇有停潦及车辙倾陷之处。即时拨役修垫。毋得日久因循。所有该厅一切公事。并著该员等到署会同商办。不得稍有推诿。　　

○谕军机大臣等、此次随往盛京之总管首领太监等、人数众多。恐有不法之人。沿途生事。业经谕令总管内务府大臣。定立章程。严查需索讹诈之人。按例究治矣。因思寿康宫、及寿康东宫、储秀宫、钟粹宫之首领太监等。恃无见证。难保无假捏指称诸弊。著随扈之总管内务府大臣等。随时严密稽查。此四处之首领太监内。如有向随扈大臣官员。或地方官员。指称传行情事。无论事之大小。著禧恩等即行指名封奏。立将该首领太监锁拏。交慎刑司重责八十板。即日发黑龙江给兵丁为奴。遇赦不赦。该管之总管。罚月银半年。首领罚月银半年。革退首领。如系首领犯法。其该管之总管。罚月银一年。决不宽恕。此系朕防微杜渐之深意。禧恩、敬徵、宝兴、务善体朕心。认真查办。并谕那彦成、奕颢、知之。如有此等情弊。必当随时具奏。如缮摺不及。面告军机大臣可也。诸臣若稍存姑息避就之见。独不虑日后发觉。何颜对朕耶。　　

○以工部尚书王引之署吏部尚书。户部右侍郎李宗昉、署管理顺天府府尹事。　　

○以前任叶尔羌办事大臣恒敬。署正白旗汉军副都统。　　

○抚恤广西雒容、永福、二县被水灾民。　　

○甲寅。盛京将军奕颢等奏、请将盛京五部司员中。京察一等人员。量予升转之阶。以免积压。下吏部议。寻议、嗣后鸿胪寺卿、太仆寺少卿、缺出。请将盛京一等郎中。与在京一等郎中一同开列。候旨简用。余照旧办理。从之。　　

○乙卯。谕内阁、乌尔恭阿等奏、昌陵圣德神功碑楼工程。需用盖面海墁大甎。著工部行取山东临清甎四万六千块。于明春运送到工应用。　　

○又谕、扎隆阿奏、阿奇木伯克呈请留伊子帮办事务一摺。叶尔羌阿奇木伯克阿布都尔满之子迈玛特爱孜斯、前经赏给头等侍卫。应进京当差。惟念叶尔羌阿奇木伯克事务较繁。需人帮理。侍卫万玛特爱孜斯。著准其暂缓进京。留于叶尔羌。随同伊父当差。俟有相当伯克缺出。酌量奏补。　　

○又谕、惠显等奏、请将番兵口粮余银两。提交番商生息备用一摺。唐古特番兵口粮。从前奏明。将抄产估变银两。交各营生息。以资散给。除每年分散及因公动拨外。尚有积存银两。据惠显等查明此项存银。若仅照常存贮。如遇因公动用。未免渐形短绌。著照所请准其将积存银提出一万两。发交番商。照向例接二分生息。每年得银二千两。作为新增生息。如遇因公调遣番弁番兵事件。所需口粮。即于此项内酌量动用。自道光十年为始。仍于年终将生息银数、及有无动拨之处。造册报部。　　

○直隶总督那彦成奏、访获庆云县习教人犯王梦祥等、提省审办。得旨、必当严行究办。切勿扰累善良为要。详慎而行可也。寻覆奏、审明王梦祥等、入会烧香属实。按律拟发边远充军。下部议。从之。　　

○实授扎隆阿喀什噶尔参赞大臣。　　

○丙辰。谕内阁、奕绘等奏、恭查陵寝殿座。现应急修。请派员勘估一摺。孝东陵隆恩殿。并琉璃花门等项。现在情形过重。自应妥为修理。以昭慎重。著工部奏派大员。前往敬谨勘估。核实具奏。　　

○又谕、奕绘等奏、翼长患病。呈请开缺一摺。宝华峪翼长双福。著准其开缺。所遗翼长一缺。向由该衙门遴员升补。送部引见。尚需时日。现在宝华峪有值班差使。不敷更替。著于孝陵景陵裕陵各衙门总管内。添派一二员。一体轮班值宿稽查。　　

○又谕、嘉庆二十三年。曾奉仁宗睿皇帝派出格布舍等四人。轮流管带黄白布城。此次朕巡幸盛京。路途遥远。著派桂轮、奕山、带领布城一分。容照、巴雅尔、带领布城一分。轮流护送。按日著该章京护军等。妥为管带。届时务要齐备。毋得迟误。　　

○又谕、阮元奏、请留要缺总兵一摺。云南普洱镇总兵怀唐阿。历俸将届三年。例应于俸满后撤回。兹据该督奏称、该员熟悉边务。办理妥协。一时副将内并无胜任之员。堪以更替。著照所请、怀唐阿准其于三年期满后。再留任二年。以资熟手。　　

