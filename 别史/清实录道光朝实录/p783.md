<!-- { "loadSidebar": true } -->
○庚辰。谕内阁、敬徵等奏、会勘海塘工程。酌议办理一摺。据称此次修理塘工。前议由念里亭汛甲字号起、至尖山汛石字号止。于石塘外改筑柴工。现在已镶柴工。尚能抵溜。惟塘身紧要。应乘此柴工外护。将此内坍卸石塘。即时修整宗固著速饬工员赶紧兴修。以资保障。至镇海汛启字号起、至戴家桥汛积字号止。原议改建竹篓块石工程。本系前人成法。自乾隆四十五年以后。迄无办过成案。而保护鳞塘之法。以修复条石坦水。较为得力。乌尔恭额遵旨会同履勘。仍与前次情形相同。严烺称坦水与竹篓。均系海塘成法。富呢扬阿请仍修坦水。现据敬徵等公同商酌。意见相同。所有原议改建竹篓块石处所。著仍照旧制。修复条石坦水二层。以护塘基。限于明年四月内。将头层坦水。修整坚固。其二层坦水。接续赶办。统限于明年九月内竣工。著乌尔恭额、吴椿、不时稽查。如有草率偷减情弊。立即严参惩办。惟各项工程。未能同时并举。著将乌龙庙以东原奏添建鳞塘。限明年七月竣工者。暂为推缓。俾专办坦水椿木条石。以济要工。其海宁绕城三层坦水。及原议绕城塘工加高二层。著俟明年大汛时察看情形。再行奏明办理。至请修坦水段落。除赔修不计外。应修条石坦水三千五百三十九丈零。共需银二十一万三千九百余两。著即照所议办理。柴埽工段。业经兴办。著限于本年十二月内完工。又另片奏、自尖山汛钜字号起、至嘉字号止。又索字号起、至默字号西十二丈止。一律修建条石坦水二层。又猷字号起、至谁字号止。并默字号东八丈起、至逍字号西十三丈七尺止。旧有块石坦水。著照式修补。以资保护。并著于该汛适中之地。添建盘头一座。以挑溜势。其盘头工料银两。著按例核实估办。至前项坦水工程。除旧料抵用外。计需银九万八千二百余两。较原议全抛块石银数。并无增多。亦著照所议办理。又另片奏、东防一带石塘。经乌尔恭额等逐细履勘。亟须分别情形。核实修整。共估需银一万三千四百两零。著准其于协拨塘工节省银两内。如数动用。俾工员赶紧修填。以裨要工。　　

○谕军机大臣等、本日已明降谕旨吴椿著留浙江。会同乌尔恭额办理海塘工程矣。惟以钦派大员。驻浙会办大工。所需夫船薪水。费用较繁。不可令伊自备。尤不可累及地方。著乌尔恭额即饬总局司道、在于该省扣收平余项下每月支给银三百两。以资办公。严烺已有旨无庸在工督办。或来京。或留本籍。听其自便。将此谕令知之。　　

○又谕、本日已明降谕旨敬徵著来京覆命。吴椿著留浙江。会同乌尔恭额办理海塘工程矣。敬徵所带司员户部郎中张晋熙、工部郎中毓衡、著吴椿酌量。即将该二员留于工次。或酌留一员。如无须司员随同办理。即俱令回京当差。至海塘工程紧要。务当会同乌尔恭额和衷商办。督率认真。以为一劳永逸之计。是为至要。将此谕令知之。　　

○以盛京工部侍郎乌尔恭额、为浙江巡抚。浙江巡抚富呢扬阿、为盛京工部侍郎。兼管奉天府府尹事。上以冬至祀天于圜丘。自是日始。斋戒三日。　　

○辛巳。旌表逼嫁捐躯山西静乐县民郭克治侄媳韩氏。　　

○壬午。上诣南郊斋宫斋宿。　　

○蠲缓浙江建德、淳安、桐庐、分水、丽水、新城、遂安、缙云、仁和、海宁、富阳、德清、武康、乌程、归安、十五州县暨杭严卫被水庄屯新旧额赋有差。除建德、淳安、桐庐、分水、丽水、五县及杭严卫冲决田地额赋。给丽水县灾民一月口粮。　　

○缓徵浙江坐落江苏下砂头二三场歉收荡田新旧额赋。　　

○癸未。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。孝慎皇后殡宫。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○甲申。谕内阁、特依顺保奏、遵旨筹添巴燕岱满洲营八旗壮丁。以资差操一摺。巴燕岱入旗生齿日繁。其不能得食钱粮之壮丁。日事旷闲。自应酌筹生计。以收实用。著准其将巴燕岱新获租银二百三十余两。并旧有租银五百九十两。每岁共获租银八百二十余两。照依惠远城添设壮丁章程。每旗佐领下添设壮丁三名。十六佐领。共添壮丁四十八名。每名月给公费银一两。合计一年需用银五百七十六两。仍于所余银内核定拨给。每佐领银十两。以敷公用余银八十四两。作为闰月壮丁口费之用。俾所设壮丁。藉为挑选马甲先资。以裨差操而裕生计。该将军仍饬该协领等于该城地亩。设法疏引水渠。以广灌溉。俾获租银。照依惠远城添设壮丁一律办理。此项地租。责令该城协领随时稽察。按季取结呈报。以杜弊端而昭核实。　　

○谕军机大臣等、本日据特依顺保奏、筹添巴燕岱满洲营八旗壮丁。自因巴燕岱八旗生齿日繁。其不能得食钱粮之丁壮。日事旷闲。准将该城地租银两。酌量变通。以资差操而裕生计。但每旗添设壮丁。月给公费银两。自为教养有资。实于差委有益。并非专为各丁壮不能得食钱粮。以为养瞻之计。该将军等务饬各该旗佐领等勤加训练。按期操演。俾各丁壮习于勤劳。专心技艺。勿令游惰偷安。以期营务日有起色。一兵得一兵之用。断不准玩愒从事。日久懈生。仍致有名无实。将此谕令知之。　　

○赏八旗兵丁一月钱粮。　　

○乙酉。谕军机大臣等、本日据吴邦庆等奏、请估挑运河淤浅各工。已明降谕旨准其动款兴挑矣。运河为漕船往来要道。必须一律深通。方免漕行阻滞。惟十字河一带。积沙最深。尤易淤浅。若待临时挑穵。恐误漕行。著吴邦庆、钟祥、亲往查勘。设法疏浚。务须先事豫筹。乘时赶办。免致漕船入境。停泊待挑。有误遄行期限。钟祥如能分身前往。即会同该河督悉心筹议。饬办理。傥省中公事紧要。即遴派妥干大员。前往详细履勘。豫期兴办。以免临事周章。将此各谕令知之。　　

○两广总督卢坤奏、＜?口英＞咭唎兵船回国日期。得旨、海洋寥阔。夷船虽报归帆。仍当加意查探。毋再生事。不可坐受欺诳也。慎之。　　

○命惇亲王绵恺、工部尚书王引之、礼部右侍郎文庆、敬谨承办奉移孝穆皇后梓宫至龙泉峪典礼。　　

○浚山东上河、捕河、运河、泇河、四厅塘长各河。从河道总督吴邦庆请也。　　

○丙戌。上诣寿康宫前殿行礼。后殿问皇太后安。　　

○谕内阁、保昌等奏、职官任性刁健。请交部议处一摺。此案吉林佐领巴彦保、诬执同知衙门差房即系私设班馆。袒护劣兵。渎禀称冤。始而上堂顶撞。继而请票进京。并敢将已饬革之甲兵刘勇财仍留差使。抗不革退。种种刁健。殊属可恶。巴彦保著交部议处。参领依淩阿、于该属佐领大肆顶撞时。默无一言。又任其杭不革退甲兵。实属罢软无能。依淩阿著一并交部议处。同知福广、不照向办移提旗人。径行差传。以致该佐领哓哓不休。福广著交部察议。余著照所议办理。吉林素称淳朴。该将军平日果能约束旗伍。整饬官方。何至有任性刁健目无长官之佐领。且该佐领上堂顶撞时。即应从严参办。乃仅以记过完结。迨该佐领再三渎禀。该将军始行参办于后。究未免轻纵于前。事后请议。何如遇事有为。保昌著交部议处。嗣后必当大加振作。以肃旗伍而儆官邪。断不可如此姑息疲软。致负委任也。　　

○谕军机大臣等、有人奏、川省地方。蠹役尤横。大州县或千余人。小州县亦数百人百余人不等。遇有民间词讼事件。官准一案。差派数役往传。以致差役勒索多方。动辄破产。至缉捕窃盗。亦向事主索发脚钱。私取乞丐。导至窝家诈赃。以饱私橐。真贼反令远扬。诬扳有隙之家。逐户磕索。以乞丐送官搪塞。此等差役。相继承充。良民受累。又川省文武衙门。书役弁兵。多于衙署侧近。设局招赌。名曰厅子。而武署为尤甚。每日招引城乡富民。并土豪地棍。设局赌钱。抽头分利。破家荡产。贻害匪细。又川省佐杂等官。皆设有书役多人。串唆擅受。需索多赃。牵连贫民受累。并不肖生监。盘踞说合及至卸任。将牌票稿件。概行烧毁。一无凭证。擅受之巧。无过于此故川省谓佐杂官为买卖衙门等语。此种地方积弊。全在有守土之责者。严行查禁。实力整顿。衙蠹盛则良民伤。赌风盛则富民败。擅受多则平民扰。必应设法汰除。痛加惩创。著瑚松额、鄂山将各项情弊。逐细摉查。无任稍有朦混匿饰。有弊必除。有犯必惩。设法妥立章程。据实具奏断不准以空言塞责。一奏了事。于地方仍无裨益。原摺著钞给阅看。将此谕令知之。寻鄂山奏、查川省递解人犯。及护送铜铅船只。差事太繁。额外多设差役。在所不免。经前督臣全行裁撤。准于额设外量添帮役。大缺不得过二百名。小缺一百五十名。严定稽查章程。恪遵办理。兹复严饬厅县。实力奉行。仍责成该管道府就近查察。至开厅聚赌。现查尚无其事。仍饬属严行查禁。文官自道府以下。武官自副将以下。满城弁兵。责令该管协领佐领以下。均于年终出结。申送备案。设再有开厅聚赌等弊。查出严办。出结官立予揭参。擅受之风。臣到任时。已通檄饬禁。并以佐杂无鞫问之权。明示民间。又参办数案。各知儆畏。现再申明例禁。责成该管道府厅县。有犯揭参。以肃功令。得旨、立法何难。患在不能实力奉行耳。当勉之又勉。　　

○命协办大学士吏部尚书文孚、为大学士。管吏部事。户部尚书穆彰阿、为吏部尚书。协办大学士。调工部尚书耆英。为户部尚书。兵部尚书敬徵、为工部尚书。礼部尚书奕颢、为兵部尚书。以领侍卫内大臣载铨、为礼部尚书。　　

○予故工部尚书王引之祭葬。谥文简。　　

○展察哈尔右翼牧群官兵扣缴饷银限期。　　

○丁亥。两江总督陶澍等奏、提催回空粮船得旨、务要竭力。尽人事以理之。不可藉口诿为天时水势也。勉之。　　

○以都察院左都御史何淩汉、为工部尚书。户部右侍郎吴椿、为都察院左都御史。调刑部左侍郎姚元之、为户部右侍郎。兼管钱法堂事务。吏部右侍郎刘彬士、为刑部左侍郎。户部左侍郎张鳞、为吏部右侍郎。兵部左侍郎龚守正、为户部左侍郎。以内阁学士沈岐、为兵部左侍郎。　　

○工部左侍郎廖鸿荃、因病解任。以都察院左副都御史沈维鐈、为工部左侍郎。仍留安徽学政任。　　

○移江苏金山县知县典史驻洙泾镇。洙泾镇巡检驻旧治卫城。从总督陶澍等请也。　　

○以捐办江苏白茆河闸坝。予知府张绶组等升补议叙有差。　　

