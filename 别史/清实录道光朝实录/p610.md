<!-- { "loadSidebar": true } -->
监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。二月。戊寅朔。祭大社。大稷。上亲诣行礼。　　

○谕军机大臣等、本日据卢坤及海淩阿由驿驰奏、湖南江华县锦田猺匪纠众滋事。起程前往督办各一摺。上年十二月二十九日。江华县锦田乡猺人赵金陇、聚集九冲猺人五六百人。在两河口等处劫杀男妇二十余名口。经游击王俊带兵往捕。格杀猺匪男妇十四名口。拏获猺匪五名。本年正月初五六日。猺匪复至洪江寨、黄竹寨、伤毙兵丁一名。及书差民人男妇共四十五名口。又总兵鲍友智、正月初十日驰抵江华。查明猺匪赵金陇聚集长塘坪各寨。纠众约有千余。均给红布数尺。裹首为号该总兵飞饬营县。派拨弁兵乡勇。将各冲路口概行防堵。陆续拏获应援奸匪二十余人。猺民向称安静。自入版图以来。百数十年从未滋事今事起仓猝。定有起衅激变之由。是否与毗连村民怀有夙讎。抑被汉奸盘剥穷极变生必须将为首要犯赵金陇生捦严讯。其因何纠众抢劫。务得确情。并将抗拒杀人之猺匪尽法惩办。先行出示晓谕。散其胁从不得稍涉张皇致滋扰累。其安分猺人。仍设法抚绥。俾免惊扰。吴荣光已于十九日带同长沙协副将嵩龄、前往查办。但湖南省城甚为紧要。不可无大员弹压。卢坤现已带兵赴彼吴荣光著即折回省城。无庸前往。海淩阿现已在彼督办。朕思罗思举久历行阵。较更得力。并著卢坤酌量檄令该提督迅速前往。至捦获之猺匪盘生堂、所供赵金陇提剑作法衔水变火。结草变牛。显有妖言煽惑情事。总须趁此势未燎原。迅就扑灭。或四面兜捦。聚而歼旃。勿令窜往他处。方为妥善。其广东广西毗连处所。现又飞饬该督抚提镇。于交界地方。一律防堵。其各府州县。凡有猺民杂处地方。一律严密方范。妥为抚绥。俾免煽惑勾连。别生枝节。以致滋蔓。傥须添拨弁兵。即于湖南就近营分酌调。以期捷速而免糜费。将此由五百里各谕令知之。　　

○又谕、本日据卢坤等奏、上年十二月二十九日。湖南永州府江华县锦田乡。有猺人赵金陇聚集五六百人。在两河口等处劫杀男妇二十余名余名口。本年正月初五六日。猺匪复至洪江寨、黄竹寨、抢劫。伤毙兵丁一名。及书差男妇共四十五名口。旋经总兵鲍友智驰抵该处。查明赵金陇聚集长塘坪各寨。纠众约有千余。均给红布数尺。裹首为号。该总兵飞饬营县防堵。现在卢坤、海淩阿、均已驰往该处查办等语。猺匪聚众滋事。甚属可恶。当经降旨谕令卢坤等密速剿捕。务绝根株。因思两广与湖南接壤。诚恐该匪等有乘间窜入。及暗中勾结情事。著李鸿宾、朱桂桢、祁＜?土贡＞、刘荣庆、苏兆熊、各于所属与湖南连界地方严密防堵。毋稍疏虞。傥有猺匪窜入勾结。立即按名查拏究办总期匪徒净绝。边圉敉绥。切不可稍事张皇致滋扰累。将此由五百里各谕令知之。　　

○又谕、本日据嵩溥奏、藩司孔昭虔患病。不能护理抚篆。请俟钟祥到黔。令其护理。再行起程来京等语。孔昭虔已明降谕旨。令其开缺回籍调理。贵州藩司。将麟庆补授。钟祥著仍遵照前旨。迅速前赴江西藩司新任。嵩溥著暂缓来京。俟新任贵州藩司麟庆到任。将印信交其护理。再行来京陛见可也。将此谕令知之。　　

○河东河道总督林则徐奏、遵旨酌裁河标兵三十三名。下部知之。　　

○调山东按察使经额布、为河南按察使。以江苏苏松太道苏廷玉、为山东按察使。　　

○修山东泇河、捕河、上河、三厅闸座。从河道总督林则徐请也。　　

○己卯。以举行仲春经筵。遣官告祭奉先殿。传心殿。上御文华殿经筵。直讲官博启图、潘世恩、进讲中庸故至诚无息不息则久。讲毕。上宣御论曰。诚者。圣人之本圣人有作。天下睹至德之光昭。仰太和之格被。但见其与天地无终极耳。顾熟知其神明内守者。成性存存。恒久不已。而何有于虚假。又何有于间断哉。中庸言至诚无息。而继之以不息则久。盖言至诚而求之于息此析而言之者也。言至诚而要之于久。又统而言之者也。数往知来。而泯乎离合之迹。则缉熙敬止。愈形其穆穆矣。穷本观变。而浑夫绝续之端。则钦明文思。益觉其安安矣吾见至诚之真实无妄。充塞无间者。无在而可以息言也亦无在而不可以久言也。日月得天而能久照四时变化而能久成。圣人久于其道而天下化成所以不息者。无息之实也。久者不息之积也而要皆于无息之功验之。于至诚之道知之故曰圣诚而已矣直讲官舒英、李宗昉进讲书经令出惟行弗惟反以公灭私民其允怀。讲毕。上宣御论曰。君者出令者也臣者行君之令而致之民者也。欲令行禁止则必思所以行之。欲民心悦服则必求所以怀之此周王合有官君子而同训之也。令出于君而百司庶府。自下条教于其属。亦何莫非令易曰涣汗其大号。言号令如汗。汗出而不反者也。使出令未能踰时而反是反汗也。如是而令出欲其行。不綦难乎。夫下令如流水之原。令顺民心。故易行而难反傥不谨于未令之先。则必反于既令之后。日变月易。朝更暮改凡此者皆不公之为害也。不公则权宜以便其私矣。不公。则委曲以遂其私矣。此非以公灭私者不可。所谓灭私者必荡涤其邪秽。消融其渣滓。而矫其偏僻之私见。更绝其好恶之私心。若火之燎于原。不可向迩。其犹可扑灭而况私之必不能胜公乎。以天下之公理灭一己之私情。私则万殊公则一致示天下以必诚必信。与天下以共见共闻。则有行无反矣王者无私。令之慎也。兆民允怀。令之行也。礼曰发号施令而民悦。谓之和。其至公矣乎。礼成。上幸文渊阁。赐讲官及听讲诸臣茶复赐宴于本仁殿。　　

○幸圆明园。　　

○诣绮春园问皇太后安。　　

○谕军机大臣等、本日据吴荣光由三百里驰奏、湖南江华县锦田猺匪纠众滋事起程前往督办一摺。猺匪赵金陇聚集猺人。于上年十二月二十九日。在两河口等处劫杀男妇二十余名口。本年正月初五六日。复至洪江寨、黄竹寨、伤毙兵丁一名。及书差民人男妇共四十五名口昨经卢坤海淩阿驰奏、业已降旨令该督等妥速办理矣。吴荣光既已带同长沙协副将嵩龄、前往查办。卢坤亦现已带兵赴彼。因思湖南省城。甚为紧要。且新任藩司惠丰、到任尚须时日省城不可无大员弹压。吴荣光著仍遵前旨。与卢坤会面后。即将应办事宜交卢坤办理。迅速折回湖南省城至另片奏、江华县林先梁家信内称、讯之捦获之猺匪盘生堂等供称、该犯等与赵金陇。均系广东过山猺来至江华长塘地方居住上年赵金陇。纠邀伊等。本年正月初四日帮扶起事。到锦田破城杀官给有红帕一条。赵金陇能提剑作法衔水变火。结草变牛。又有女将是其妹子。嫁与广东八排猺王姓。不能过来。复闻被官访拏。等不到初四日起事。又查得赵金陇抗拒官兵时。身穿黄袍团补服。绣有金陇王三字。领贼各猺。身穿黄马褂。余贼头裹红巾等语。是该匪等蓄谋已久。实属罪大恶极。该督等必须将首犯赵金陇生捦严讯。并将抗拒救人之猺匪尽法惩办。并究明起衅根由。勿令窜往他处。至两广督抚等。昨已降旨令其一律防堵。本日复降旨令将赵金陇之妹、及八排猺王姓。一并查拏。以净根株。将此由五百里各谕令知之。　　

○又谕、昨据卢坤等奏、湖南江华县锦田乡猺匪纠众滋事一案。因两广与湖南接壤当经降旨令李鸿宾等于该处连界地方。严密防堵。兹据吴荣光奏捦获猺匪盘生堂等供称、该犯等与赵金陇均系广东过山猺来至江华县长塘地方居住。上年腊月。赵金陇自称金陇王纠约伊等本年正月初四日帮扶起事。到锦田破城杀官给有红帕一条赵金陇能提剑作法。衔水变火结草变牛又有女将是其妹子。嫁与广东八排猺王姓。不能过来后闻被官访拏等不到初四日起事。即于腊月二十九日。纠集五六百人连日抢劫两河口等处。并据该府查得赵金陇抗拒官兵时。身穿黄袍团补服绣有金陇王三字。领贼各猺。身穿黄马褂余贼头裹红巾。能使邪术有验有不验等语猺匪赵金陇、系广东过山猺。来至湖南江华长塘地方居住胆敢纠众帮同起事。欲于正月初四日到锦田破城杀官。并有女将是其妹子。嫁与广东八排猺王姓。不能过来。因闻被官访拏即于腊月二十九日纠众劫抢。是否系广东地方官得信查拏。抑系营员访有其事欲行拏获不能严密迅速。以致赵金陇闻风先期滋事。并恐赵金陇等因湖南查拏紧急。潜赴广东。必应妥速查办。著李鸿宾等派委妥员。前往该处密速掩捕。务将赵金陇之妹、及八排猺王姓捦获。详加根究据实具奏至赵金陇抗拒官兵时。身穿补服绣有金陇王三字其平时蓄有逆谋。已属显然。该地方官岂竟毫无闻见。并著查明具奏。所有广西与湖南交界地方。难保无猺匪窜入。著祁＜?土贡＞加意妥为防范。不可稍涉张皇致滋扰累将此由五百里谕知李鸿宾、朱桂桢、并谕祁＜?土贡＞知之。　　

○以太常寺卿朱为弼、为宗人府府丞。　　

○庚辰。遣官祭文昌帝君庙。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○以太仆寺卿宝善为光禄寺卿。光禄寺卿宽明、为太仆寺卿。　　

○辛巳。谕内阁、兵部奏、驳删各直省营驿马价银两屡催未完。此项银两。案关每年奏销岂容任意延宕。以致愈积愈多。所有江南等省各年分应缴前项银两。著各该督抚按照单开数目。迅速解交。毋得再有拖延以清款项。　　

