<!-- { "loadSidebar": true } -->
○谕内阁、前因御史张廷桦奏、保举人员被控一案。当有旨派慧成前往查办。兹据该侍郎讯明具奏。此案郴州知州王景章被控各款。均无实据。即惩收钱粮。亦因近年银贵。按照时价折算。尚无浮收勒派情弊。惟不循照历次折钱旧价。以致该士民等藉口滋讼。究属不合。王景章著交部议处。该督裕泰。因该员平日办事勇敢。列入保举。尚无不协。其被控后该抚吴其浚。以该员堵缉矿匪吃紧。未便遽易生手。奏请暂缓解任。亦系为慎重地方起见。裕泰、吴其浚、均著免议。　　

○又谕、达洪阿等奏、击退夷船。并带兵剿办台湾南北两路逆匪。均经击散各一摺。本年八月。＜?口英＞逆驶进台湾口门。经该镇道等督率兵勇。击沉船只。捦斩夷匪多名。当降旨分别加恩。兹据奏称、逆夷复于九月间乘驾三桅船只。至淡水鸡笼口滋扰。该逆突进口门。直扑炮台。大炮齐发。势甚猛烈。经我兵开炮回击。三沙湾地方。复有夷匪登岸。其势甚凶。亦经我兵开炮击毙二人。众始驾驶逃窜。当此逆夷滋扰之时。突有北路嘉义匪徒。鸣鼓摇旗。乘机滋事。该镇道等亲统精兵。驰往剿办。拏获股首江见等及夥匪多名。并枪毙杀死贼匪无算。其先因播散谣言拏获在监。欲为内应之江坡一犯。亦经该府熊一本提出杖毙。该镇道等正在提办。并摉拏余党间。复有南路凤山匪徒竖旗响应。亦经该镇道调集兵勇。两路合击。生捦股匪吴慈等及夥犯无算。现在贼匪均经击散。地方安静等语。逆夷两次侵犯台郡。该镇道等均能督率兵勇。奋力攻击。两月之内。连获胜仗。其南北两路乘机滋事匪徒。亦被该镇道等亲督文武兵勇。即时扑灭。办理妥速。甚属可嘉。达洪阿著赏给骑都尉世职。姚莹。熊一本。均著赏给云骑尉世职。在事出力各员弁兵勇义首人等。著据实保奏。候朕施恩。伤亡弁兵查明咨部照例赐恤。　　

○谕军机大臣等、达洪阿等奏、续击逆夷兵船。并带兵剿办匪徒。击散两路逆匪各一摺。览奏欣悦。已明降谕旨。分别赏给达洪阿、姚莹、熊一本世职矣。＜?口英＞逆此次续来滋扰。开炮攻破石壁。经我兵开炮击毙登岸夷匪二人。该匪见人众山险。驶逃出口。窜向外洋北去。其嘉义凤山匪徒。乘机滋事。均经大兵击散。拏获首从各犯。分别正法。办理迅速。可嘉之至。惟＜?口英＞逆前次创钜痛深。此次诡称赎还前获夷人。开炮肆逆。又被官兵据险击退。该逆犬羊成性。未必不仍图报复。设或大帮匪船。再行豕突而来。不可不先期防范。前经谕知达洪阿等严密防备。并令王得禄回台协剿。会衔奏事。计此时王得禄当已抵台。著达洪阿等和衷会商。妥筹一切战守机宜。务须层层布置。计出万全。断不可稍存轻敌之见。致涉大意。所议挑取民勇。作为新兵。分配各营支领归伍等情。所办均好。著即照议办理。其自尽之白夷一名。著该镇道提到现获夷匪。讯明究系何名。是否即系此次在船贼首。取具确切供词。随时具奏。至南北两路匪徒。乘间蠢动。尤须加意慎防。所有未获各要犯。著即严饬所属摉捕净尽。毋留余孽。仍当拊循良善。消患未萌。以期内安外攘。永承恩眷。将此由四百里谕令知之。　　

○大学士穆彰阿六十生辰。赐御书扁联、福寿字。并珍玩文绮。　　

○己酉。上御保和殿。筵宴朝正外藩。科尔沁、巴林、喀喇沁、奈曼、敖汉、浩齐特、阿巴噶、喀尔喀、鄂尔多斯、翁牛特、乌珠穆沁、乌喇特、苏尼特、克什克腾、青海、察哈尔、伊克明安、土尔扈特、土默特、王贝勒贝子公额驸台吉塔布囊。及朝鲜、南掌国使臣等。随文武大臣。依次就坐。诸乐并作。上进酒。召左翼、科尔沁卓哩克图亲王巴图、科尔沁达尔汉亲王索特纳木彭苏克、科尔沁扎萨克冰图郡王林沁扎勒赞、巴林扎萨克郡王那木济勒旺楚克、喀喇沁扎萨克都楞郡王色伯克多尔济、奈曼扎萨克郡王阿宛都瓦第扎布、敖汉郡王干咱巴拉、浩齐特扎萨克郡王吹精扎布、阿巴噶郡王萨尔济勒多尔济、科尔沁贝勒贡格喇布坦、右翼、喀尔喀车臣汗阿尔塔什达、喀尔喀赛因诺颜扎萨克亲王车林多尔济、喀尔喀扎萨克亲王额林沁多尔济、喀尔喀扎萨克郡王托克托瑚图噜、喀尔喀扎萨克亲王车登巴呼尔、科尔沁扎萨克郡王僧格林沁、喀尔喀扎萨克郡王那逊巴图、科尔沁扎萨克贝子济克默特、土默特扎萨克贝子德勒克色楞、奈曼固伦额驸德木楚克扎布、至御座前。赐酒成礼。　　

○谕军机大臣等、本日奕经等奏、川陕各兵。前起已抵浙境。并夷船沿海驶窜。旋复退去一摺。览奏均悉。此次进剿兵勇。据称已有一万三千余名。毋庸另筹徵调。川陕各兵。陆续已到一千一百余名。与后募之勇壮。分起拨往曹江前进。并将崇明水勇。屯扎平湖一带。以便乘势下海。钓船柴船及赶造火器。均于半月内外即可全备所办俱属周妥。著奕经等临时相机攻剿。务令布置严密。不致有顾此失彼之虞。至逆夷讹言散布。复在洋面游奕。意欲牵制我兵。不即前进。现经该将军调度。谕令将弁不可以我兵排列海岸。直当夷炮。总须暗中潜伏。俟逆夷登岸。再行两旁截杀。复派容照带兵前往乍浦助剿。种种布置尚合机宜。该逆船只驶进乍浦。见我兵伏列不动。不敢停泊。旋即驶去。可见运筹有方。必可制胜。该将军等仍遵前旨。斟酌尽善。计出万全。然后一鼓前行。迅奏肤功。以膺懋赏。其川陕各兵到齐后。即拟拨赴曹江。换撤浙江提标。及江西防守兵丁。所见甚是。文蔚现已督兵前直省城。据片奏未经带有随员等语。吏部学习主事何绍瑾。工部学习主事刘兆璜。均准其带赴军营。随事察看。如果得力。即行留备驱策。傥无裨益之处。仍著饬令回籍。将此由五百里谕令知之。　　

○缓徵浙江盐课银。　　

○是年旌表孝子、江苏等省汤仲等十五名。孝友、福建钱能大等四名。孝义、直隶等省张如连等二名。孝妇、江苏等省汤卢氏等五口。孝女、江苏等省徐氏等四口。守节合例、宗室觉罗白隹氏等十口。满洲盛保妻辰隹氏等一百十四口蒙古霍伦泰妻何隹氏等三十五口。汉军王文彬妻唐氏等四十三口。内务府祥雯妻苏氏等十一口。各省驻防加浑妻王氏等二百四十六口。奉天等省吴德妻董氏等一千五百二口。夫亡殉节、直隶等省袁士龙妻王氏等四十五口。未婚守志、满洲塔克慎聘妻那拉氏等二口。江苏等省陆张氏等二十六口。百岁寿民妇、贵州等省晏绍贤等八十三名口。五世同堂、江西等省高凤翱等十五家。各给银建坊如例。　　

○一产三男。甘肃等省王进禄等四家。　　

○会计天下民数谷数。直隶等省通共男妇四万一千三百四十五万七千三百一十一名口。存仓米谷三千二百六万一千五百四十石三斗六升三合四勺。


大清宣宗效天符运立中体正至文圣武智勇仁慈俭勤孝敏成皇帝实录卷之三百六十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。春。正月。庚戌朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣。诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐皇子亲藩等宴。　　

○谕军机大臣等、本日裕泰奏、拏获奸细。究出贼势情形。现在添调官兵。妥筹堵剿一摺。逆犯钟人杰等、胆敢戕官据城。威胁各乡保正。令其帮助。现在收取乡间铜铁。制造军器。并将各要隘穵断路径。设卡拒敌。实属罪大恶极。必应迅速扑灭。以伸国宪。裕泰现驻咸宁。著提督刘允孝迅即拣带精兵前往会剿。毋稍迟延。致令滋蔓。至崇阳通城各县。与江西湖南接壤。恐该逆受创后四路分窜。已降旨由五百里饬令吴文镕、吴其浚、派委妥员。各就所属。认真防堵。又恐湖北省兵力单弱。复降旨由五百里饬令恩特亨额、富呢扬阿、将前经奉旨调集陕甘官兵二千名。赶紧派员管带赴楚。交裕泰、刘允孝、克期进剿。以资得力。此等奸徒聚众凭险。必应及早剿办完结。方免日久蔓延。该督等务即相机前进。一面设法攻击。一面解散党羽。断不可因地处万山之中。藉词延玩。致误事机。所有此次调派官兵。雇募乡勇。所需口粮等项。准其筹款办理。事竣核实报销。将此由五百里谕令知之。　　

○又谕、据裕泰奏、湖北崇阳县匪徒钟人杰等、聚众滋事。业经该督带兵剿捕。自不难即时扑灭。惟该逆等党羽既多。一经官兵征剿。恐窜入邻境。更有滋蔓之虞。著吴文镕、吴其浚、各派妥员。带兵前往交界处所。严密防堵。如有匪徒窜入。协力捕拏。毋使漏网。将此由五百里各谕令知之。　　

○又谕、前有旨谕令恩特亨额。呢扬阿。于甘肃陕西两省各营内挑选精兵二千名。于本年正月前赴天津。听候调遣。现在湖北崇阳县匪徒滋事。亟须添兵剿办。著该督抚等即将前经谕令挑备陕甘精兵二千名。拣派曾经出师之将弁管带。迅速起程。前赴湖北。听候裕泰、刘允孝、调遣。并著申明纪律。毋许沿途滋扰。将此由五百里各谕令知之。　　

○以怡亲王载垣、为御前大臣。　　

○辛亥。谕军机大臣等、昨据裕泰奏、湖北崇阳县匪徒钟人杰等滋事。戕官据城。已有旨谕令裕泰、刘允孝、拣带精兵。前往会剿。并有旨挑备陕甘精兵二千名。迅赴该省候调矣。该匪凭险负固。党羽渐多。现在阻塞要隘。制造军器。必应及早扑灭。方勉蔓延。齐慎著仍作为参赞大臣。携带关防。迅速驰驿兼程前往湖北。会同裕泰、刘允孝、迅加剿办。将此由六百里谕令知之。　　

