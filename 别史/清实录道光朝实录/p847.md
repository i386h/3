<!-- { "loadSidebar": true } -->
○又谕、邓廷桢等奏、请将失察匪徒发冢之知县。革职示惩一摺。广东顺德县龙江乡地方。半年之间。被掘棺柩至一百四十余具之多。该署县章鸿、平日于此等重案。漫无觉察。实属溺职。著先行革职。以为废弛公务者戒。该督等仍当督饬所属。提到现获匪徒蔡亚胜等严行审讯。确切根究。务将供出夥犯。跟踪缉拏。按律惩办。毋任一名漏网。　　

○又谕、前据御史冯元锡奏、江苏苏松太道阳金城、信任幕友家丁。查船讹索各款。当降旨交陶澍等查明具奏。兹据该督等奏称、阳金城到任以后。因各关口舍人徵收钱粮。提解不前。另派官亲幕友家丁三十余人。分住各口徵收。所有戳记柜钥。俱不准舍人经管。此等人役。一经改立章程。无从侵渔。难免怨讟。其各告示概不用印一节。查明各口所贴告示。皆有盖印。又已经输税之船。拏究严讯一节。查明上年有豆船五只。甫经扦量纳税。该道访知以多报少。亲往覆查。果有漏报担数。当提船户讯究。照数议罚完案。其验票比较。扦多就扦。扦少就票一节。查明各口告示开载。底单多于扦验者。以底单为凭。如底单数目过少。即以扦验为凭。又该道幕友家丁等、尚无讹索商船确据等语。关津税务。固应核实认真。而章程亦不宜朝更夕改。该道阳金城办理关务。是否有纵容勒索情弊。著林则徐于查验工程之便。亲往吴淞口大关一带访查。传令客商船户及报税各行。与王春浦等逐一质讯。彻底究办。至各关口胥役人等挟私怨讟。此风断不可长。并著确切查明。照例惩办。以资整顿。该道阳金城现在因案赴粤备质。所有苏松太道。著该督等遴委妥员署理。寻奏、王春浦等查无讹索。但于关口应用钱文。删减裁扣。已驱逐回籍。舍人王承祉、余在中、虽无挟私诬谤确据。而那用税钱。随后措缴。应革役枷杖。下部议。从之。　　

○又谕、前据冯赞勋奏、广东顺德县之龙江乡匪徒发冢凿棺。当降旨交邓廷桢等查明究办。据实具奏。兹据该督等奏、请将漫无觉察之署县章鸿、革职示惩。并将归善县民容有兴父＜?嫆-口攵＞两棺被掘毁弃一案。提省审办。又据该县先后拏获穵冢匪犯刘亚养等三名。及为首之万亚保即万林保、并夥犯曾火先、提同审究等语。匪徒发冢凿棺。残忍已极。自应按名查拏。从严惩治。以慰幽魂而戢凶暴。该督等惟当督饬所属。提到纠抢被获之容观得等。并万亚保、曾火先各犯。确切根究。此外有无未获夥犯。一经供出。即行跟踪拏究。无任狡展。至万林保所供从花县人学得凶术。尤当究明系何凶术。传自何人。并责令花县即将传术之人。设法缉获。归案质审。按律惩办。其余被掘各家。或因畏累隐忍不言。亦属事所时有。著该督等遴委妥员。前赴该县剀切出示招告。并檄饬该管知府督同查缉。不得稍存回护。致有不实不尽。　　

○又谕、前据林则徐奏、江宁苏州两藩库耗羡银两。不敷支放。循例请于地丁封贮等款内拨银协济。当交户部议奏。兹据查明该抚所指系正项钱粮。未便抵发耗羡支用。请照成案动拨邻省闲款抵拨等语。此次江宁苏州两藩库耗羡银两。著准其由山东耗羡册报实存银内。拨六万两。解交江宁藩库。再拨五万两。解交苏州藩库。又河南册报实存平粜盈余银三万两。平粜溢额谷价银二万两。俱著解交苏州藩库。协济耗羡支用。该部即饬山东河南各巡抚委员解交。以资接济。嗣后不得援以为例。此项银两。向有运关各库额解盐规盈余等款抵放。近年总不照额解清。以致请拨动援成案。殊属玩延。况两淮盐务匣费。曾经该督奏明十一年后。年清年款。何以又共欠解银至二十余万两之多。著两江总督、江苏巡抚、即将耗羡项下额解各款。认真催提。务须年清年款。毋得恃有请拨成案。反滋拖欠。其前项欠解银两。著该督即遵照原奏。迅速如数完解。毋再延宕。　　

○以大学士文孚、为满洲繙译会试正考官。工部左侍郎裕诚、为副考官。　　

○除江苏丹徒县潮水冲坍地二十九顷九十七亩有奇额赋。　　

○壬戌。命于十四日在黑龙潭觉生寺设坛祈雨。　　

○遣睿亲王仁寿、诣密云县白龙潭祈雨。　　

○谕内阁、陶澍等奏、铜铅船只。插漕行走。请归粮道总运各员。一体催趱一摺。前因铜运稽迟。令其插入漕档行走。兹据该督等查明铜铅重运。易于阻压漕船。非归漕员稽查弹压。不足以资约束。著照所请、嗣后插漕行走之铜铅船只。核其跟接何帮何船。即归该帮船之押运总运粮道。一体弹压催趱。如有无故停留。以致漕船稽阻。即由漕运员弁。将该船头舵水手严提责惩。并将该运员照催趱不力例参处。以专责成而速运行。　　

○谕军机大臣等、给事中朱逵吉奏、四川省摊派津贴。州县藉端毒民一摺。据称该省上年夷匪滋事。两次用兵。一切军需。摊派通省州县粮户。闻有贪污不法、显背官常各州县。按照地丁加惩银两。并苛派勒借。肆行无忌。民不聊生。上年大竹县民人冷希晏等京控之词。均系实在情形。本省审办。多方回护。并贿嘱劣绅出名翻案。遂将原告坐诬治罪等语。案关州县藉差殃民。不可不严行查究。著汤金钊、文庆、于查办陕西事竣后。驰赴四川。务将摺内所指各员贪墨劣迹。密加体访。秉公查办。毋得稍有不实不尽。又另片奏、该贵州县于分内案件。不肯亲为审讯。辄委典史等官。令其藉案需索。以致无赖差役。见事生风。朋比为奸。并著该尚书等查明惩办。不准稍事姑容。以肃官常而除积弊。该给事中原摺片。俱著发给阅看。将此谕令知之。寻奏、四川省军需摊派津贴。各州县多仿照达州成案。按粮银一两。捐输津贴银二两。尚无苛派勒借。冷希晏等讯明实系诬控。请仍照原审拟结。惟大竹县知县郭梦熊、于差役龙潮推跌王申氏因伤身死一案。删减伤痕。故出人罪。请革职发往军台效力赎罪。巴县知县杨得质、于职员涂文经服中演戏一案。断令罚银修庙。虽经批准免缴。究属违例科罚。请交部严议。昭化县知县夏文臻、不洽舆情。请勒令休致。资州知州高学濂、薛济清、先后办理军需津贴。以余钱作为夫马差局摊项。讯无侵蚀。惟未报明上司。均请交部议处。下部议。从之。　　

○癸亥。修浙江山阴、萧山、上虞、三县海塘。从巡抚乌尔恭额请也。　　

○甲子。上御阅武楼。阅大员子弟马步射。　　

○谕内阁、前据太仆寺少卿冯赞勋奏参、广西署宣化县知县杨时行、署任月余。责毙数命。当交恩铭、赵盛奎、秉公确查具奏。兹据覆奏、查明该员到任后办结之案。或系匪犯监毙。或薄责满杖发落。并无滥刑毙命情事。杨时行著毋庸议。　　

○又谕、前据给事中朱逵吉参奏广西省阘茸营私各员。并幕友款迹。当降旨著恩铭、赵盛奎、前往严密查办。兹据恩铭等查明南宁府同知庆吉、讯无收受土司银两。及与该抚家丁李四换帖各情事。惟藉采办官盐接济民食。辄遣人于附近地方。收买私盐一万余斤。装运售卖。究系无引私盐。该员以职官贩私。又复捏禀朦详。情殊狡诈。庆吉著即革职。发往军台效力赎罪。浔州府知府孙世昌、于税厂失火。烧毙人命。焚毁牌厂。不即详报。辄自行抚恤赔修完结。又于护左江道任内。将所属盘获私盐之案。并不照例究办。辄据捏禀转请销案。办事颟顸。步履又复艰涩。著即勒令休致。镇安府知府恒梧、讯明尚无劣迹。惟弹兑库项。辄令伊子监兑。究属不合。著交部议处。广西巡抚惠吉、于家人李四僦居署外吸食鸦片烟。未能觉察。著交部议处。前任巡抚祁＜?土贡＞、藩司郑祖琛、前署盐法道卞斌、于庆吉禀获私盐擅行给价免究。并不明白指斥。率行批发。前任臬司阿勒清阿、辄据庆吉捏禀。率准销案。均著交部分别议处。　　

○谕军机大臣等、前阅裕泰年终密考摺内。有贵州黎平府知府张凤翙、人尚平稳。从前亦知奋勉。自调任黎平后。以缺苦事繁。诸务颟顸。毫无振作。苗疆重地。未便任其惰误。应请勒令休致等语。朕意该抚自当另摺具奏。或列入计典甄别。乃事阅数月。既未据专摺奏参。大计本内。亦未列入。未便据密考数语。即将该员降旨勒令休致。著裕泰将该员如何不能胜任之处。据实覆奏。将此谕令知之。　　

○命广西巡抚惠吉来京。以直隶布政使梁章钜、为广西巡抚。直隶按察使陈崇礼、为布政使。福建督粮道托浑布、为直隶按察使。　　

○命太常寺少卿那斯洪阿、光禄寺少卿梁萼涵、前往直隶杨村。查验续增剥船。　　

○旌表守正被戕山西祁县民李涛妻王氏。　　

○朝鲜国使臣权敦仁等三人。于马厂东门外瞻觐。　　

○乙丑。谕军机大臣等、昨据琦善奏、永定河道文冲患病。请回旗调理。己明降谕旨准行。朕思永定河道专司河务。修防机宜。最关紧要。必须熟谙河工之员。方能胜任。著琦善于直隶现任道员内何人堪以调补。或现任知府内何人堪以升补。据实保奏。候朕简放。再原任云南迤东道张范东、前在直隶有年。该员是否谙练河务。著一并据实覆奏。将此谕令知之。寻奏、直隶现任道府。于河工防守。俱未涉历。原任云南迤东道张范东、由直隶知县。洊升知府。亦未历河员。报闻。　　

○礼部议准、山东巡抚钟祥疏报、采访邹县贞节妇孟杨氏等二十三口。请建总坊旌表。从之。　　

○修东河黄沁、下南、二厅堰坝。从河道总督栗毓美请也。　　

○丙寅。以京畿得雨。上诣黑龙潭神祠。改祈为报。　　

○谕内阁、向来武职引见。遇有弓箭平常之员。朕必停其升阶。或酌予处分。其有缉捕勤奋。亦必量加甄叙。昨兵部将升署安徽泗州营都司王梦熊、带领引见。该员箭无准头。本应驳斥。但念该员前在守备任内。拏获盐枭二十余名。私盐十五万余斤。著有微劳。是以降旨仍准其升署都司。其缉捕之案。不复加恩甄叙。朕准情酌理。一秉大公。务昭平允。嗣后武职各员。尽心职守。固当以缉捕为先。尤应以弓马为重。其各勤加练习。以副朕整饬戎行至意。　　

○以浙江海塘大工完竣。予道员窦欲峻等升叙有差。　　

○以捐备浙江海塘工需。予捐职知府瞿世瑛等议叙。　　

○缓徵山东益都、临淄、诸城、安邱、临胊、昌乐、高苑、博兴、乐安、寿光、博山、掖、平度、昌邑、潍、胶、高密、即墨、蓬莱、黄、福山、栖霞、招远、莱阳、宁海、文登、荣城、海阳、二十八州县歉收村庄新旧正杂额赋。及旧贷仓谷耔种。　　

○缓徵陕西西安、同州、乾、三府州歉区旧欠额赋。　　

