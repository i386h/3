<!-- { "loadSidebar": true } -->
○甲辰。以举行仲春经筵。遣官告祭奉先殿。传心殿。上御文华殿经筵。直讲官敬徵、汤金钊、进讲孟子以不忍人之心行不忍人之政。讲毕。上宣御论曰。盖闻有其心无其政。是谓徒善。有其政无其心。是谓徒法。心与政固相为表里者也。要在人君推而广之。扩而充之而已。孟子示人不忍人之政而归本于心。旨哉诚致治之要道也。夫天地之大德曰生。圣人之大宝曰位。有是生即有所以为生之心。有是位即有所以居位之政。特患操持无具。施措无方。将煦仁为念。惜物反至于病民。小惠为怀。优容或流于姑息。无他。心之不忍。未能行之于政耳。惟先王民胞物与。悉出慈祥恺恻之意。而刑赏无所私。秋肃春温无非矜恤怙冒之恩。而好恶无所倚所为因心作则。敷政优优四海向风群生被泽也。后世人主观法先王。端所以而验所行。庶几缉熙光明。治臻上理欤直讲官裕诚、吴椿、进讲易经几事不密则害成。讲毕。上宣御论曰。人君考言询事人臣陈善纳忠要在推诚心布公道。用人行政门闼洞开何一事不与天下以共见共闻哉。顾举而措之谓之事。引而不发谓之几。若端倪未露。而盈廷已启猜疑。朕兆甫萌。而草野已滋论说。始由几之不密。驯至事之无成。有不仅君失臣、臣失身者。害可胜言哉。宜圣人以几事之必密。垂戒于节之初爻也。夫几者动之微。登进贤能。罢斥阘茸。所以用人也。几不密而人得巧于迎合矣。损益因时。变通尽利。所以行政也。几不密而人得议其纷更矣。无谨几之学者。无藏密之心。无宥密之功者。无研几之哲。害于其事。成何有焉。夫惟知几其神。临事而惧。同心同德庆于朝。嘉谋嘉猷顺于外。即有小人。何所逞其诪张媢嫉之私。与夫窥伺揣摩之术哉。此事之所以臻于成。而几之所以有利而无害也可不儆哉。礼成。上幸文渊阁。赐讲官及听讲诸臣茶。复赐宴于本仁殿。　　

○撤叶尔羌、满洲营官兵二百四员名。乌什满洲营官兵一百四十三员名。和阗绿营官兵二百一员名。巴尔楚克绿营官兵二百五十三员名。阿克苏绿营官兵二百四员名。从伊犁参赞大臣奕山等请也。　　

○乙巳。遣官祭文昌帝君庙。　　

○谕内阁、前据给事中黎攀镠奏、请将京仓曹□少朽木件移运出仓。当降旨著仓场侍郎查明具奏。兹据奏称、曹□少朽无用木料。应即移出。著工部即派员将此项木料移运出仓。以昭慎重。　　

○刑部尚书史致俨、因病解任。以广东巡抚祁＜?土贡＞、为刑部尚书。未到任前。仍以刑部左侍郎刘彬士署理。　　

○以兵部尚书朱士彦、兼管顺天府府尹事。　　

○以江苏布政使怡良、为广东巡抚。未到任前。以两广总督邓廷桢兼署。调浙江布政使程矞采、为江苏布政使。以贵州按察使唐鉴、为浙江布政使。调江苏按察使李象鹍、为贵州按察使。以服阕按察使裕谦、署江苏按察使。上以祭社稷坛。自是日始斋戒三日。　　

○丙午。谕内阁、据奕颢等奏、查验富新仓现放稄米。正黄旗满洲原阄之馨字廒。米色夹杂。半系灰暗。虽据该监督禀系起剥受伤。究由挑晾不勤所致。富新仓监督。著吏部查取职名。照例议处。仓场侍郎、著交部察议所有馨字廒米。著该侍郎等督率筛扬。务使灰土净尽。是否尚可作正开放。奏明办理此次正黄旗满洲应领稄米。著于言字终字两廒。尽数关支。均匀配放。抵粟不敷之米。在于别廒找足。至该旗蒙古汉军应领稄米。慎字一廒足敷支放。该部知道。　　

○谕军机大臣等、据理藩院奏、廓尔喀贡使从役落后潜回一摺。已明降谕旨将原派护送之委员都司傅国泰等交部议处矣。其四川候补知州郑之彪一员。护送该贡使出京。必由直隶经过。该员是否与该贡使同行。抑或先后出京之处。著琦善迅速查明据实具奏。将此谕令知之。　　

○又谕、御史帅方蔚奏、向来出使琉球诸臣随从家丁、及闽省派往护送弁兵。携带内地货物。或包揽商货。前赴该国昂价勒售等语。使臣册封外藩。原当约束家丁。无许滋扰。至派出护送弁兵。素非该使臣所属。弹压尤难。傥敢私携货物。倚势邀求。甚非体恤外藩之意。且与中国体制有关。不可不严行查禁。著钟祥密饬所属、认真稽查。如该使臣家丁竟有携带货物情弊。即饬令该使臣自行惩办。并遴派大员。于开船时留心查察。所派弁兵。如有违例私带、及包揽商货。著即按名查拏。分别惩究。毋稍姑容。以除陋习而免扰累。将此谕令知之。　　

○抚恤琉球国遭风难夷如例。　　

○丁未。祭先师孔子。遣大学士穆彰阿行礼。　　

○两江总督陶澍奏遵议稽察场灶章程。得旨务当认真办理。地方文武。均系统辖有何难于措施。勉力而行以副委任。　　

○拨江苏句容县漕粮六千石。抵放帮丁行月等米。　　

○戊申。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○己酉。孝淑睿皇后忌辰。遣官祭昌陵。　　

○谕军机大臣等、本日据关圣保等奏、剿办博窝生番得获胜仗一摺。据称噶布伦等带兵进剿。行至西拉咱噶、及吉林青木等处。有博窝番贼六百余名。前来迎敌。经该噶布伦率领番兵接仗。我兵奋勇攻击。歼毙贼匪多名。并歼毙头目策忍洛布。现在贼众逃散。将来东路官兵会合夹攻。不难扑灭等语。番民犬羊性成。此时虽已溃散。难保不恃众复聚。噶布伦等深入贼境。趁势慑以兵威。捣其巢穴。我兵俟东路会齐。分道夹攻。埽除净尽。则一劳永逸。正在此举。惟进兵之际。接济粮饷。最关紧要。粮运源源不绝。该兵丁等有恃无恐。自能奋勇破敌。迅速蒇功。著关圣保等严饬督粮官弁、小心护送前进。不可稍有迟误。毋令该番贼等梗阻抢掠。是为至要。傥粮饷接运迟延。致有贻误。惟关圣保等是问。懔之。将此谕令知之。　　

○又谕、有人奏、山西省北一带。有匪徒赵奎、结党成群。横行滋扰。或肆窃堡寨。或连劫村庄。或抢夺妇女。或要截道路。种种凶横。大为民害。而崞县所属横道镇地方。尤为藏奸渊薮。贼党啸聚。去年大同府将赵奎拏获。解交定襄县原籍究治。案已经年。延搁未办。霍山以南。至有旬月之间。一镇中屡次明火。一县之属。半年内数处劫掠。更有土棍扰害乡闾。穵割苜蓿蔓菁。砍伐坟茔树木。抢掠禾稼。又有匪徒开设店厂。收买贼赃。公行无忌。农民被累。此风通省皆然。而河东道属为尤甚等语。除莠安良。为地方官急务。山西省自曹顺滋事之后。尤宜认真缉捕以资整顿。若如所奏、匪党横行。地方官弥缝不办。恐致酿成巨案。著申启贤即饬所属迅将贼首赵奎解省研究。查拏夥党窝家。一并惩办。其余各属有似此者。并饬该州县随时查拏。严行究治。如有隐匿不办。并疲玩州县著即严参。以示惩儆。至摺内所陈善后各条。著该抚妥议具奏。将此谕令知之。寻奏、讯明赵奎先因犯窃拟流。解配中途脱逃。叠次行窃。计赃逾贯。依律拟绞监候。至摺内所陈善后事宜四条。多系业经通行之事。惟宗约之法。久已不行。民间同姓之人。分门别户。迁徙靡常。而大宗小宗之分。无族谱者尤难稽核。现饬各地方官体察情形。再行妥议。得旨、除莠安良。又何待朕言。惟在认真与否。日久自有考成。朕惟知鉴空衡平而已。勉之。　　

○刑部奏、遵议广东拏获私开烟馆匪犯。得旨、郭亚平、著即处绞。此等匪徒。胆敢于海疆重地勾串外夷。开设窰口。引贩鸦片烟泥诱人买食。历时已阅五年。该省历任督抚。总未认真查办。经邓廷桢等饬属严拏。立即就获。可见缉办认真。自有明效。邓廷桢、祁＜?土贡＞著交部议叙。嗣后著该督抚于匪徒售卖鸦片、开窰囤贩等弊。务当随时随地。有犯必惩。毋任漏网。以昭炯戒而净根株。　　

○庚戌。以捐修甘肃宁远县城垣堤坝。知县博忠阿、下部优叙。　　

○贷陕西怀远、府谷、二县上年歉收贫民耔种。　　

○辛亥。命嗣后直省改简道府。引见后述旨次日。豫备召见。　　

○以故奉恩将军国祥子闰寿、袭职。　　

○以睿亲王仁寿、为阅兵大臣。　　

○赏江西等省丁酉科乡试年老诸生萧经济等五十九名举人副榜有差。　　

○礼部议准、江西巡抚裕泰疏报、采访乐安县贞节妇女习王氏等一百二十九口。福建巡抚魏元烺疏报、归化县梁叶氏等十七口。山东巡抚经额布疏报、寿光县马张氏等二百四十七口。各请建总坊旌表。从之。　　

○壬子。遣官祭关帝庙。　　

○遣官祭昭忠祠　　

○谕内阁陈阶平奏称、该提督捐置苗枪三百杆。拟名猛枪。又置马枪一百二十杆。解手刀五百把。生漆皮药篓二百个。并将库存旧过山鸟炮一百十杆。一律修整。现经抚提镇标及各协营共捐猛枪八百二十杆。操演进步连环。安靶二百四十弓。打靶练准。枪与新药。其力相称护枪刀械杂技。亦甚得力等语。所办甚好。营务操防。全在器械精利。方可有裨实用。该提督所置猛枪等项。既称携带甚便。著邓廷桢前赴广西查阅营伍时。逐加查验。并著新任提督薛升、严饬各营将备等官认真操演。务期练习精熟。俾皆适用。不可日久废弛。以致有名无实。　　

○吏部以大学士琦善应定何殿阁请。得旨、著为文渊阁大学士。　　

○癸丑。孝康章皇后忌辰。遣官祭孝陵。　　

○谕内阁、此次护送廓尔喀贡使之四川候补知州郑之彪、于该贡使出京时。明知车马已齐。并不前赴四译馆。会同该都司傅国泰等。照料同行。殊属不合。著交部严加议处。寻议上。得旨、郑之彪著照部议降四级调用。毋庸查级议抵。至护送贡使。理宜慎重拣选妥员照料。鄂山选派不慎。殊属疏率。著交部议处。　　

○命吏部尚书汤金钊、刑部右侍郎惠吉、驰赴山西查办事件。　　

○以内阁侍读学士斌良、为太仆寺卿。　　

○甲寅。遣官祭先医之神。　　

○以工部尚书何淩汉、兼署吏部尚书。　　

○乙卯。上诣绮春园问皇太后安。　　

○以伊犁屯田丰收。予员弁议叙。赏兵丁一月盐菜银。　　

○修喀喇沙尔城垣。从叶尔羌参赞大臣恩特亨额请也。　　

○丙辰。上御勤政殿听政。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、本日御门办事。吏部侍郎隆文、龚守正、入班错误。均著交都察院议处。　　

