<!-- { "loadSidebar": true } -->
○又谕、富俊奏、吉林屯田。移驻京旗闲散章程一摺。八旗生齿日繁。而甲饷设有定额。屡经筹议加增。于旗人生计。仍未能大有裨补。惟因地利以裕兵食。乃万年之长策。富俊筹办开垦阿勒楚喀双城堡、三屯地亩九万数千晌。现已渐有成效。兹据奏其地可移驻、在京旗人三千户。酌议自道光四年为始。每年移驻二百户。分为四起送屯。该处豫于道光二年伐木筑室。按户给与房间地亩牛具盘费等项。逮及纤悉。并移驻后添设官兵。盖房给地。及该官兵升调挑补各事宜。其计画甚为周备。均著照所议办理。其摺单著发交八旗满洲蒙古都统副都统等。各晓谕所属旗人。使知迁移之乐。愿移驻者各报名本旗。届期资送。授产力田以厚生理。不得以桀骜不驯之人充数。致扰淳风。各该旗仍将报名之户。咨报户部。每届年终。先行具奏一次。　　

○又谕、董教增奏、病难骤痊。恳请回籍调理一摺。董教增历任督抚。宣力有年。声名素好。上年来京。因病赏假一月。兹已届限满。据奏病势骤难就痊。恳求于叩送仁宗睿皇帝梓宫后。回籍调理。览奏情词恳切。董教增准其于三月十一日。在城外道旁叩送再行回籍养疴。俟调理痊愈。来京另候简用。　　

○谕军机大臣等、朕昨将苏兆登简放江南淮扬道。苏兆登人本可用但于河工事宜。未曾经手。淮扬道为专管河务要缺。恐非所宜。著孙玉庭、黎世序、会同商酌。江省现任道员中。如有谙习河务者。拣选一员。奏明与苏兆登对调。傥道员中一时无可调之人。即于知府中择其谙习河务者。保举一员。奏请升补淮扬道。将苏兆登留于该省。遇有地方道员缺出。即行奏补。将此谕令知之　　

○先是御史陈鸿奏盐政衙门。需索规费。请将两浙长芦盐政衙门裁归督抚管理。命大学士军机大臣户部会议至是议上得旨托津等会议浙省盐务改复旧制一摺。浙省盐法敝坏。不能不随时通变。著照所议、将浙江盐务仍归浙江巡抚兼管。其浙江盐政一缺。仍改为杭州织造。兼管南北新关税务。广泰著即补授杭州织造。其盐务正杂各款及关税数目。著新任巡抚帅承瀛、会同广泰分别交代清楚。运使以下等官及一应改复事宜。并著帅承瀛于履任后妥议具奏。至长芦盐政。立法已久。毋庸轻议更张。其所议严禁掣规重斤科派供应等款。并实力缉私各事宜。著各该督抚盐政详加体察。认真整顿。务使积弊廓除。以肃鹾政。　　

○云南巡抚史致光奏、陛见进京。在湖北荆门州地方。接奉朱笔筹办边费谕旨。查滇省边地。烟瘴极盛。官兵不服水土。又多道路生疏。必需雇募土练协力嘉庆二十二三两年。剿办临安夷匪所雇土练。较官兵为多近年腾越直隶厅边界亦设练防堵。所需经费。现系捐廉支用。滇省岁入款项。如铸息商税租折等款。每年均有支放。其应于何款内筹拨。必须按籍而稽。途间难以遽议。当即恭录移知云贵督臣庆保率同藩司玉辂、确查妥议。仍再会核奏办。报闻。　　

○裁天坛翊卫官七十二员、兵一千九十名。　　

○展赈奉天彰武台边门等处上年被水旱雹灾旗民　　

○缓徵直隶、宣化、宁晋、宝坻、宁河、文安、东安、涿、高阳、安青、静海、沧、盐山。大名、南乐、长垣、保安、万全、怀安、西宁、怀来、丰润、新河二十三州县及张家口厅上年灾歉村庄本年额赋。并展缓节年钱粮旗租改折等项　　

○展赈江苏海州上年被水被旱灾民并加赏沛、萧、邳、丰、睢宁五州县及徐州卫灾歉军民一月口粮。　　

○给两淮庙湾场上年被淹灶丁一月口粮。并贷板浦中正临兴三场一月口粮　　

○展赈安徽凤台、怀远、凤阳、灵壁、五河、泗六州县及凤阳、长淮、泗州、三卫上年被水被旱军民。并加赏泗、灵壁、五河、怀远、凤阳、宿、天长、贵池、青阳、铜陵、石埭、建德、东流、十三州县及屯卫军民一月口粮。　　

○贷江西靖安、德化、德安、瑞昌、湖口、彭泽、都昌、泰和、吉水九县上年被旱灾民耔种口粮。　　

○贷浙江富阳、临海、宁海、建德、淳安、遂安、六县及杭严台州二卫上年被水被旱无力佃农耔种口粮。　　

○贷山东泽濮、兰山、郯城、济宁、范恩、荷泽、夏津、武城、鱼台十一州县并德州临清二卫各屯庄上年被淹军民耔种口粮。　　

○展赈河南仪封、兰阳、祥符、杞、睢鹿、邑、柘城七厅州县上年被水灾民。　　

○贷陕西永寿、鄜二州县上年被雹灾民口粮。　　

○贷甘肃皋兰、宁远、伏羌、西和、安化、宁秦、安礼、肃、安西、中卫、固原。十二州县及肃州州同所属、上年被水被雹灾民口粮耔种有差　　

○展缓贵州上年被水被旱之思南、青溪等处应补还仓谷。　　

○上以上辛祈谷于上帝。自是日始斋戒三日。　　

○己未世祖章皇帝忌辰。遣官祭孝陵。　　

○谕军机大臣等、本日步军统领衙门奏、山东观城县生员孙维、呈控张书笏等演习邪教一案。据称嘉庆十六年间本县文生员张书笏、王世焯、张梦兰、王廷骅等抢夺本县城内当铺钱文。散放孟秋等村私置枪刀等器送到河南王解元之子家中收藏有本县民人王思孔可证。王廷骅等、延请薛家屯住民人马大等教习百步之外。邪术可以害人。王世焯请临清州、不知姓名人教习邪教。撒纸人纸马。散放本村李潘氏家。翻诬赖我散放。又本县文生王家桐求开天和店孙姓引进。演习陕西八卦教。倚仗银钱。勾通本县衙门。暗中害我。所以来京呈告等语。此案孙维所控张书笏等抢夺钱文。私置枪刀。演习邪教。虚实均应查办。著交钱臻遴派妥员。查拏到案。审明分别定拟具奏。原告孙维交该部照例解往山东备质。将此谕令知之。　　

○以都察院左都御史文孚、为礼部尚书兼管乐部太常寺鸿胪寺事工部右侍郎那清安、暂署都察院左都御史。　　

○赏江苏宿迁、阜宁、安东、盐城、桃源、高邮、宝应、七州县及淮安、大河二卫积歉军民一月口粮。　　

○庚申。上诣南郊斋宫斋宿。　　

○辛酉。祈谷于上帝上亲诣行礼　　

○改更衣幄次于南甎城左门外。　　

○以祈谷大祀。天气晴和。礼仪祗肃。予太常寺执事各官议叙。　　

○壬戌。享太庙。上亲诣行礼。　　

○遣官祭太岁之神。　　

○诣皇太后宫问安。　　

○谕内阁、吴璥奏、因病乞假并恳请开缺一摺吴璥素有喘嗽之疾。上年督办大工。时届隆冬。冲寒蒇事。以致旧疾复发。起跪维艰。吴璥著赏假半月。安心调理。毋庸开缺。　　

○吏部奏、纂修则例。查铨选则例。有应行酌改者三条。稽勋则例。有应行酌改者一条。一、题调要缺。请复旧例通融升调。嗣后各省州县应题缺出。先尽候补人员题补。如候补无人。准以应升人员题升。如再无合例堪升之员。始准于现任拣调。应调缺出。照例以对品现任人员拣调。如无合例堪调之员。准以候补人员题补。如候补无人。方准以应升人员题升。至题升之员。仍令送部引见。应否准升。恭候钦定。一、试署实授人员。应照升调之例。免扣处分。嗣后各省署事人员。毋论衔缺相当及衔大缺小衔小缺大者。试署期满。即准其实授。其一切因公处分。亦照升调之例。概免计扣。一、亲老告近人员题升推升之例。宜一律办理。嗣后凡著有劳绩。奉旨以应升之缺升用。及曾经保荐卓异即升者。在外准以本省应升之缺保题。在内准以近省之缺论俸推升。一、终养定例。候补候选人员。宜量为变通。嗣后京外候补各官。并在京候选人员。亲老迎养在寓者。在京取具同乡官印结在外取具同城官印结及选得各省之缺。于迎养到署后。取具同城官印结咨部存案。均毋庸饬令弃职终养。其情愿终养者。仍照例准行。其候补候选人员。亲老及岁。未经迎养在寓者。仍照例饬令回籍终养得旨允行。　　

○河南巡抚姚祖同奏、拏获中牟县地方教习拳棒编造谣言煽惑滋事之首犯刘顺义及同夥李光祖、刘天德等、并严缉未获余犯。现回省城督率审办。得旨严行审讯。务净根株。　　

○广西巡抚赵慎畛奏、粤西自嘉庆十二年广东惩办洋匪后。内河土盗。潜至西省。与依山附岭种地之各省游民。结夥抢劫。兼勾引本地愚民。或拜弟兄。或拜添弟或数人。或数十人。或有会簿腰凭。称为大哥师傅。传授口号。俱系钞袭百余年前旧本情形不同。其名则一。现严饬访拏。获盗犯会匪一千二百余名复通饬建设望楼。发给规条。守望相助。并刊简明告示晓以利害。至土民猺獞人等。俱安分乐业。越南交界。三关百隘。俱有兵役防守。文武不时巡查。极为安静。得旨、实力稽察不可稍有疏懈。用副皇考简任之恩。　　

○癸亥。上诣观德殿几筵前供奠。　　

○谕军机大臣等、据杨遇春奏、伊弟杨逢春、调任兖州镇总兵一切应办事宜。伊曾于家信中教导。令其实心任事。勉副委任。惟尚有应行告知之语。信札所不能详尽者。日内即行陛辞回任。恳恩令杨逢春迎赴卫辉途次。以便面晤指授等语。著钱臻即传谕该总兵。约计时日。驰赴卫辉与伊兄杨遇春会晤。再行回任可也。将此谕令知之。　　

○予故广东提督王兆梦、祭葬如例。谥勇慎。　　

○甲子。上诣雍和宫行礼。火神庙拈香。　　

○两江总督孙玉庭、江南河道总督黎世序奏凌汛安澜。海口经清水刷涤清通。黄水畅行入海洪湖水势。自兰仪工合龙后续消尺余。仍高于黄水四尺余寸。畅出敌黄。重运漕船首帮。已于十二月二十日渡黄。得旨、敬感天恩。我君臣倍宜敬慎。　　

○署河东河道总督张文浩奏豫东黄河凌汛安澜。工程一律稳固。各厅岁料办完。得旨、天恩神佑。曷胜敬慰。　　

○调贵州提督多隆武、为广东提督。以四川重庆镇总兵官罗思举、为贵州提督。阜和协副将余步云、为重庆镇总兵官。　　

○乙丑。谕内阁、据礼部奏、奉移仁宗睿皇帝梓宫。请循旧仪步送至景山东门外。乘舆由间道先诣第一站大营等候等语。朕追慕皇考深恩。昊天罔极。今日月有时。山陵之礼已届。哀号攀恋。曷能自己。观德殿距景山东门路在咫尺。瞻仰灵轝。甫经引绋。若循照旧仪。在此跪送。于心实所难安。所奏著不准行。朕必当躬亲步送至阜成门外藉以稍申哀悃。　　

