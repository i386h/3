<!-- { "loadSidebar": true } -->
○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命礼亲王全龄、怡亲王载垣、顺承郡王春山、各五推。吏部右侍郎龚守正、户部左侍郎文庆、礼部尚书吴椿、兵部左侍郎朱嶟、刑部左侍郎恩铭、工部左侍郎沈维鐈、都察院左副都御史善焘、通政使司参议额勒金泰、大理寺少卿惠丰、各九推。毕。顺天府府尹率农夫终亩。赏赉农夫耆老如例。　　

○诣关帝庙拈香。　　

○幸圆明园。　　

○诣绮春园问皇太后安。　　

○谕内阁、周之琦奏、请停造漕船一摺。湖北头帮蕲州卫旗丁傅牛儿漕船。屯坐黄梅县境内。据该抚查明屯田淹废。力难造运。所有傅牛儿一船。著准其暂停造运。其应运正四二耗稄米。著分洒同帮各船带领。应领帮津行月等项银米。亦著分给洒带各船。以资帮贴。该抚仍随时查勘。一俟各军力能垦复。即责令佥造承运。复还原额。该部知道。　　

○以江苏苏松粮储道陶廷杰、为甘肃按察使。　　

○以捐修广西郁林州城垣。予候选教谕苏宗经等选用有差。　　

○贷江苏萧县修筑西堰银。　　

○戊子。上奉皇太后启銮。恭谒西陵。　　

○诣皇太后行宫问安。　　

○诣卢沟桥龙王庙拈香。　　

○以襄事先农坛礼节娴熟。赏太常寺赞礼郎文霖、五品顶带花翎。　　

○免跸路经过地方本年额赋十分之三。　　

○是日。驻跸黄新庄行宫。　　

○己丑。上诣皇太后行宫问安。　　

○是日。驻跸半壁店行宫。　　

○庚寅。上诣皇太后行宫问安。　　

○旌表守正捐躯河南汝阳县民任湘远妻王氏。　　

○是日。驻跸秋澜行宫。　　

○辛卯。上诣皇太后行宫问安。　　

○礼部以宗室会试中额请。得旨、取中二名。　　

○赏乌噜木齐协领霍隆武、副都统衔。为伊犁领队大臣。　　

○赏跸路经过看守各行宫弁兵半月钱粮。　　

○旌表守正捐躯安徽阜阳县民孙百万妻丁氏。　　

○是日。驻跸梁格庄行宫。　　

○壬辰。上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○至龙泉峪孝穆皇后孝慎皇后陵寝奠酒。阅视宝城。至月台下。跪迎皇太后临奠。　　

○临端顺固伦公主园寝赐奠。　　

○诣皇太后行宫问安。　　

○是日。奉皇太后回銮。驻跸秋澜行宫。　　

○癸巳。上诣皇太后行宫问安。　　

○是日。驻跸半壁店行宫。　　

○甲午。上诣皇太后行宫问安。酉刻如之。　　

○谕内阁、惟勤奏、吐鲁番回子郡王阿克拉依都恳请瞻觐一摺。阿克拉依都世受国恩。自伊承袭郡王。未得瞻觐。恳请随同年班伯克等入都瞻觐。具见诚悃可嘉。著照所请、准其随同本年年班伯克来京瞻觐。　　

○谕军机大臣等、耆英奏、审讯已革塔布囊固山额驸德里克桑布一摺。耆英现已赴喀尔喀旗检验已故贝勒之妻一案。著于回至热河后。即将德里克桑布刃伤堂兄巴尔萨西第、及玛哈巴拉呈送不法等情。严审确情。按律定拟具奏。至冒戴三品顶带。供称伊妻兄寄与信函一节。著耆英于定案后。即派委妥员。将德里克桑布解京。交刑部严行审讯。将此谕令知之。　　

○礼部以会试中额请。得旨、满洲取中七名。蒙古取中三名。汉军取中五名。直隶取中十九名。奉天取中一名。山东取中十七名。山西取中八名。河南取中九名。陕甘取中七名。江苏取中十七名。安徽取中八名。浙江取中十七名。江西取中十七名。湖北取中七名。湖南取中五名。福建取中七名。广东取中七名。广西取中五名。四川取中六名。云南取中六名。贵州取中四名。　　

○修浙江东西两塘柴埽各工。从巡抚乌尔恭额请也。　　

○是日。驻跸黄新庄行宫。　　

○乙未。皇太后还绮春园。　　

○谕军机大臣等、本日据赛尚阿等奏、接准兵部行知分饬派出总管牧放出青官马一摺。此项官马牧放出青。全在料理得宜。方能膘壮足额。嗣后每年应派总管。自应由该都统等遴选咨部请派。惟本年新定章程。已由兵部请旨。所有派出左翼总管摉齐等四员。是否能谙牧放事宜。著赛尚阿等详加察看。傥该员等有于牧放事务不甚相宜者。不妨遴员更换。据实奏闻。总期于牧务有益。毋得稍形拘泥。将此谕令知之。　　

○是日。上驻跸新衙门行宫。　　

○丙申。上行围。　　

○拨吉林库银二万两。发商生息。津贴坐卡官兵口粮盘费、及修补卡伦房间之用。从将军祥康等请也。　　

○是日。驻跸团河行宫。至戊戌皆如之。　　

○丁酉。上行围。　　

○谕内阁、汤金钊等奏、审拟已革知县晏象和列款京控一摺。此案山西原任太原府降调知府珠澜、于晏象和违禁取利。并未讯有确供。遽请详参。办理已属草率。旋因晏象和恳请销案。复请免参。且查办摊派钱数。并不详讯。即行取结。希图颟顸了事。实属有乖职守。珠澜著交部严加议处。升任藩司经额布、臬司庆林、于晏象和违禁取利一节。会讯时亦未质对明确。遽行转详。致该革员得以藉口。实属办理草率。著一并交部议处。巡抚申启贤、未加查明。即行照详查参。亦属疏忽。著交部察议。　　

○又谕、钱宝琛奏、知县玩视命案。请革职严讯一摺。湖南醴陵县知县李恩维、于该县民黎芢青等十三人落水致毙多命重案。并不研讯明确。颟顸具详。迨经驳提解讯。又复延不拘解。实属玩视重案。李恩维著先行革职。交该抚提同全案人证。严审有无贿和捏详、消弭故纵情事。按律定拟具奏。以成信谳。寻奏、前任醴陵县知县李恩维、于致毙多命重案。并不悉心验讯。辄据串捏供词。草率具详。虽无得贿故纵情弊。实属溺职。业已革职。应毋庸议。从之。　　

○以广东南雄协副将桂明、为四川建昌镇总兵官。　　

○旌表守正捐躯四川宜宾县民罗友钦妻严氏。　　

○准湖南各帮漕船欠完芜湖关木税银、分限扣解。　　

○戊戌。上行围。　　

○赏南苑苑丞苑副管围章京及马甲等银币有差。　　

○赏看守南苑各行宫苑户一月钱粮。海户银一千两。　　

○己亥。上诣永慕寺。元灵宫。行礼。　　

○诣关帝庙拈香。　　

○谕内阁、京师南苑。为我朝肄武之地。皇子皇孙。亦于此讲武习勤。操练弓马。家法相承。垂诸久远。断不可废之典。乃近年来围场牲畜。甚属廖廖。此皆管理不善之故。试思牲畜以草木为渊薮。若丛林丰草。翦伐过甚。既无藏匿养育之所。又有盗贼偷窃之虞。必至围猎之时。一无牲畜。尚复成何事体。且扈从各官。有例应携带鸟枪者。此外影射偷打牲畜。必有其人。藐视法度。可恶之至。即皇子跟随人等所带枪数。向来亦无定限。难以查考。嗣后苑内草木。应如何禁止砍伐。扈从各官及皇子跟随人等。应如何设法稽查。酌定限制。著御前大臣军机大臣会同管理奉宸苑大臣、妥议章程具奏。　　

○四川总督鄂山奏、遵议缉私章程。得旨、以实以久。务当认真。又批、所议尚妥。惟在实力奉行。若一奏了事。何益之有。勉之。　　

○是日。驻跸旧衙门行宫。　　

○庚子。上还圆明园。　　

○诣绮春园问皇太后安。　　

○辛丑。噶勒丹锡哷图萨玛第巴克什、遣使呈进贡物。赐敕褎奖。赏赉如例。


大清宣宗效天符运立中体正至文圣武智勇仁慈俭勤孝敏成皇帝实录卷之三百八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十八年。戊戌。夏四月。壬寅朔。享太庙。遣惠郡王绵愉、恭代行礼。　　

○谕内阁、中福奏、请鼓励创建书院、捐修出力人员一摺。书院之设。培养人才。振兴文教。系各督抚地方官应办之事。乌噜木齐地处边陲。与内地各省情形不同。该都统等惟当讲求武备。实力操防。开垦屯田。广储粮饷。方合足食足兵之道。其抚驭商民。尤宜示以恩信。俾人人知感知奋。缓急有资。若照各省州县建立书院之例。徒务虚名。是重其所轻。必至轻其所重。又安望其认真训练。克尽职守耶。此事创建之初。系由长清误会谕旨。并未专摺具奏。富呢扬阿到任后。又未详查奏明请旨。均属不合。除长清业经身故毋庸议外。富呢扬阿著交部议处。此次中福摺内。并不将前此案由详细声叙。率为承办各员乞恩。实属冒昧。著一并交部议处。所有恳请鼓励之处。著不准行。　　

○准大通桥车户承买黑豆二万石。津贴车价。　　

○癸卯。谕内阁、御史董宗远奏、各省捕务废弛。窃盗甚多。请饬认真缉拏一摺。除暴所以安良。各省地方。遇有窃盗案件。果能认真查拏。何至日久虚悬。赃贼无获。若如所奏、湖南之辰、宝、山东之曹、沂、安徽之凤、颍、各府民风刁悍。盗贼肆行。抢夺客民财物。勒令用钱赎取。甚且诱拐幼孩。私行售卖。呈报到官。概从姑息。捕役又复索贿纵放。致令正犯远扬。京师地面。近有土棍匪徒。三五成群。窃取钱物。堆拨兵役。通同一气。听其窃掠。并不查拏等语。著各省督抚严饬所属文武员弁。务当破除因循疲玩积习。无论居民行旅。但有报窃报劫之案。立即上紧缉拏。总期赃贼全获。按律惩办。以安善良。傥敢讳强为窃。意存消弭。著即指名严参。毋稍宽纵。至京师为辇毂重地。尤宜倍加严肃。岂容窃贼潜藏。著步军统领顺天府五城各衙门随时查察。有犯必惩。不得视为具文。日久生懈。以戢奸暴而安闾阎。将此通谕知之。　　

○又谕、裕泰奏、审拟夺犯戕官各犯一摺。此案江西泰和县知县朱良翰、署泰和汛把总曾明远、于邱声棋等纠众打夺。拒伤千总郭刚、及兵丁赖德明等。虽经疏纵于前。迨被参撤任摘去顶带。即能上紧捕拏。于限内协获五十一名。获犯过半。并获为首纠众之犯。尚知愧奋。朱良翰、曾明远、俱著准其开复顶带。饬令回任。　　

