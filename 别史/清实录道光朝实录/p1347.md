<!-- { "loadSidebar": true } -->
○又谕、全庆奏、岁试全竣。科试四府各场情形一摺。览奏均悉。考试设有认保。原以纠察弊端。该学政考试嘉应州时。该童生竟有以其父兄作为认保者。是查弊转以滋弊。殊堪讶异。广东如此。他省恐亦不免。著各该学政等认真查明。如相沿陋习。有以父兄为认保等事。即行禁止。傥不更改。别经发觉。惟该学政等是问。至考试武场。校阅技艺。总以马步箭弓刀石为重。果能演习精熟。自足致用。若如全庆所奏。广东武场校试。竟有马上舞刀。并射金钱各名目。是祇求饰观夸巧。毫无实际。于取士之道。大相径庭。著全庆亦概行禁止。如各省有此恶习。并著严谕裁革。以副朕黜华崇实至意。至私造牌示及以桶盛箭各弊。均著全庆随时讲求损益。力挽颓风。将此通谕知之。　　

○又谕、经额布等奏、请将旷误差使之防御革职一摺。拉林防御忠德、承查禁荒。中途患病。并不禀请派员接替。亦未回城销差。实属胆玩。忠德著即革职。以示惩儆。　　

○又谕、林则徐奏、遵旨审拟参革道员京控各情一摺。此案已革道员刘晸昌、以监司大员。告病在籍。不思睦族洽邻。辄听从伊兄健讼多事。反噬地方官。妄图挟制。实属不安本分。刘晸昌业经革职。著永不叙用。以为职官不自检束者戒。　　

○又谕、广东署化州知州刘继宽擅责职官一案。昨已降旨交徐广缙等审办。兹据全庆奏、在籍捐职训导。横遭刑辱。并将绅士等联名控呈一并呈览。虚实均应彻底根究。以儆官邪。著全庆会同该督等提集人证卷宗。秉公研讯。务得确情。按律定拟具奏。寻奏、已革署化州知州刘继宽、于呈报盗劫之案。尚无抑勒消弭情弊。惟于勘验时未能平心剖决。率将事主李廷章管押。又于李章焘供称捐职。并不详查。遽行掌责。均有不合。请开复原官。交部议处。盗犯欧亚柽从劫得赃。依律拟斩决。在逃各犯。缉获另结。下部议。从之。　　

○调山西布政使吴振棫、为四川布政使。以福建按察使兆那苏图、为山西布政使。江南盐法道积喇明阿、为福建按察使。　　

○以催趱漕船并挑浚运河工竣。予江苏候补知府许梿等议叙有差。　　

○以办理海运无误。予江苏候补知府陈延恩等议叙有差。　　

○户部议准、前任江西巡抚吴文镕疏报、庐陵县开垦地一顷六十五亩有奇。照例升科。从之。　　

○丙子。谕内阁、萨迎阿等奏、遵旨查明和阗新垦达瓦克地亩。添设伯克。援案给予养廉。及分拨燕齐地亩。并开单呈览一摺。著照所议办理。至萨迎阿前次具奏摺内、将达瓦克误写达瓦齐。自请察议之处。著加恩宽免。　　

○旌表守正捐躯湖北武昌县民毛中恭妻雷氏。　　

○丁丑。谕内阁、抽查漕粮御史联福等奏、请饬查拨船弊端等语。现在江广重运帮船。于安陵一带迎拨。距通州较远。该拨船户等沿途偷漏搀水。种种滋弊。不可不防。著漕运总督严行申禁。抵坝之后。并著仓场侍郎一体严密稽查。傥有潮湿偷窃情弊。即将该船户等送刑部惩办。毋稍宽纵。　　

○戊寅。上诣绮春园。问皇太后安。　　

○直隶总督讷尔经额奏报、永定河秋汛安澜。出力员弁。下部议叙。　　

○调四川重庆镇总兵官王鹏飞、为江南狼山镇总兵官。狼山镇总兵官皂升、为重庆镇总兵官。　　

○己卯。赏借义烈公文煇俸十年。修理坟茔。　　

○旌表守正捐躯山东郯城县民刘秉森女刘氏、安徽蒙城县民戴星妻张氏。　　

○庚辰。谕内阁、德诚等奏、迎拨江广各帮船情形一摺。本年三进帮船。入直隶境较迟。分别起拨。现在湖南帮船。已在沧州起拨完竣。而在前帮船。仍有十余帮尚未报拨。若任意迟延。必致有误回空。著杨殿邦就近派员详查官民拨船。是否敷用。即行催趱起卸。毋任延玩干咎。　　

○谕军机大臣等、寄谕两广总督徐广缙。李星沅等奏、俄罗斯商船一只。已由吴淞口放洋驶去一摺。俄罗斯夷商。前经船载货物至上海地方。恳求验卸销售。该督等以该夷系北路陆地通商之国。上海非所应到。批饬开导。谕令回帆。该夷即遵奉出口。立限艌船。兹经该地方官等问明行期。赏给羊酒食物。该夷感悦。声称仍回本国。即将原船起碇。望东南大洋驶去。情形尚属驯顺。惟该夷船既至上海。难保不往沿海各省地方。希图销货。傥果有赴粤之事。著该督斟酌相机妥办。总期循守旧章。亦不致另生枝节。是为至要。原摺钞给阅看。将此谕令知之。　　

○又谕、寄谕闽浙总督刘韵珂、福建巡抚徐继畬、浙江巡抚吴文镕。李星沅等奏、俄罗斯商船一只。已由吴淞口放洋驶去一摺。俄罗斯夷商。前经船载货物至上海地方。恳求验卸销售。该督等以该夷系北路陆地通商之国。上海非所应到。批饬开导。谕令回帆。该夷即遵奉出口。立限艌船。望东南大洋驶去。情形尚属驯顺。惟该夷商船。既至上海。难保不往沿海各省。希图卸货求售。著各该督抚等密为探访。傥该夷商船驶至该海疆地面。有载货求售情事。即著照李星沅等设法开导。告以中国向有贸易一定章程。碍难另创新例。致有枝节。即劝谕饬令回帆。毋任久留。致滋觊觎。原摺钞给阅看。将此各谕令知之。　　

○拨江南吴江、常熟、金坛、六合、无为、合肥、舒城、巢、八州县仓谷一万二千三百石有奇。协济江淮、兴武、凤阳、各帮丁缓缺行月等米。　　

○辛巳。谕内阁、前据林则徐奏、查拏迤西匪犯。请审明立时惩办。毋庸解省审转。当交刑部议奏。兹据该部查核具奏。云南迤西一带。界在边隅。嗣后该地方除寻常命盗各案。仍按例办理外。如有党羽众多匪犯。准其批解该管道府。于审明移交臬司具详督抚核准后。就地正法。以儆凶顽。并请酌定年限等语。该处军务甫竣。余匪正当严办。著即予限五年。俟限满后。仍照例由督抚亲提审明题奏。以示限制而昭画一。　　

○兵部左侍郎黄琮、以亲老乞养。允之。转兵部右侍郎孙葆元、为左侍郎。以内阁学士戴熙、为兵部右侍郎。仍在南书房行走。　　

○以江西督粮道朱雘、为陕西按察使。　　

○命绥远城将军成玉、来京陛见。以山西归化城副都统盛埙、署绥远城将军。　　

○壬午。谕内阁、解任刑部郎中祥璋、著革职。其住宅井内起出尸骨一案。著派陈官俊、文庆、会同军机大臣。严行检验审讯。寻奏、讯明祥璋因婢女秋儿、偷窃什物。毒打致死。复弃尸井中。希图狡卸。请从重发往军台效力赎罪。从之。　　

○礼部奏、十月初十日。皇太后圣寿节应行礼仪。得旨、是。照例行礼。奉皇太后懿旨。停止筵宴。其在外公主福晋命妇进内行礼之处。并著停止。　　

○给湖南武陵、龙阳、沅江、安乡、四县。被水灾民一月口粮。并房屋修费。　　

○癸未。谕内阁、前据兵部奏陈水陆各营积弊。并酌定劝惩章程一摺。当交军机大臣悉心核议具奏。兹据该大臣等分别准驳拟议覆奏。国家设立营伍。原以卫民。必须积弊尽除。劝惩互用。方足以资整饬。水陆各营武弁恶习。但知克扣利己。不畏参罚。如遇情节较重。仅止照例革职。该武弁等囊橐已充。转得置身事外。殊不足以示惩儆。嗣后于奏参各案。遇有舞弊营私情节较重者。著加枷号。或发军台。或遣戍新疆。由各该督抚分别定拟具奏。至惩创业经加重。奖励自宜从优。向例副将以下官员。拏获邻境盗犯。至三名以上。俱准送部引见。惟该武弁等每因筹费维艰。但求外奖。不愿送部。遂不肯实力巡缉。又或明知拏获本境盗犯。并无议叙。竟置应缉之犯于不问。缉捕疏懈。安能期其得力。嗣后水师将备。值班巡洋。能于轮巡期内。无论邻境本境。拏获斩枭斩决洋盗四名以上。陆路将备。拏获邻境斩枭斩决盗犯四名以上。均准各该督抚会同提督奏明。遇有应升之缺。即行升用。先换顶带。毋庸送部引见。俟补缺时再行送部。至水陆将备。实在得力之员。原宜保举示奖。然以每年年终保奏为定例。始而尚觉认真。继而遂成具文。渐至滥竽充数。钻营奔竞。流弊甚多。于营伍殊属无益。嗣后遇有谙习营务。缉捕勤能。或管兵严明。实心训练。均确有实据者。准各该督抚会同提督秉公核实。随时专摺保奏。候旨定夺。所有兵部原请每届年终保奏之处。著毋庸议。至每届五年。特派大臣查阅营伍之时。弁兵技艺。均应校阅。其抽拨查阅之营。亦必将弁兵各项技艺。认真考校。定其优劣。其才具平庸者。即行参奏。若有操兵认真、人才出众之员。著准其据实保奏。以昭激劝。至各营枪靶箭靶。亦应明定远近章程。以防弊混。嗣后操演擡枪台炮立靶。著以一百五十弓为率。一人施放鸟枪。以八十弓为率。步箭以三十弓为率。各直省将弁兵丁。务当恪遵功令。如法练习。操演之时。各该管官必须亲自履勘。按例设靶。一经查有任意加宽加高及改近情弊。立即惩办。毋稍宽贷。并著钦差覆奏摺内声明。以昭核实。惟是营伍诸务。不患立法之不周。而患奉行之不力。不患劝惩之无术。而患举劾之不公。果平日选练核实。营伍自渐次改观。果遇事考察认真。将弁亦何敢懈弛。各该省督抚提镇等。惟当悉心讲求。认真训练。校阅务求实用。不可徒饰外观。举劾一秉至公。不得虚应故事。庶劝惩互用。而积弊渐除。缉捕加严。而萑苻永戢。朕实有厚望焉。将此通谕知之。　　

○以翰林院侍读许乃钊、充日讲起居注官。　　

○甲申。上御洞明堂。勾到新疆、云南、贵州、广东、广西、情实罪犯。停决云南官犯一人。贵州斩犯二人。绞犯二人。广西斩犯一人。余五十三人予勾。　　

