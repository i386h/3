<!-- { "loadSidebar": true } -->
○又谕、本日据都察院奏、山东海阳县民人王暠具控、伊族婶翟氏、无故在园门首自缢。经族众并翟姓亲属。拦其父子报验。当即埋葬。该县门丁王三、忽带多役。将伊父锁拏严押。谓其私匿人命。藉端讹诈。经伊族侄王涟亭、转托库吏崔姓、交与王三银四百五十两始将伊父释放。历次上控。王三捺搁府批。复于沿路截拏。又于于祥起送其子于金。孙裕帼之妻王氏自缢各案。刑逼索贿。并讹诈辛华清。纪庭辉等多赃。该门丁王三、程四、俱因向该县讨帐。该县无钱归还。用为门丁。凡遇官事。非贿买不能了结等情。已明降谕旨。交讷尔经额、督同臬司李文耕审讯矣。此案王三等、以讨帐之人。该县辄用为门丁。胆敢无故诈得王暠父子银、至四百五十两之多。且于于祥起等案。倚势吓诈。赃私累累。如果属实。大干法纪。必须彻底根究。严行惩治。著讷尔经额督同李文耕。提集全案人证。严审确情。按律定拟具奏。不可稍有徇隐。将此谕令知之。　　

○命大学士托津、总管内务府大臣敬徵、工部左侍郎奕经、监镌昌陵圣德神功碑。　　

○浚福建省城小西湖。从总督孙尔准请也。　　

○以长芦引地地震成灾。缓徵直隶磁、邯郸、成安、河南安阳、临漳、武安、涉、林、汤阴、九州县新旧引课有差。　　

○乙酉。上诣大高殿行礼。　　

○还宫。　　

○谕军机大臣等、据刘彬士奏、提讯假照案内要犯庄倡伶之妻、究出庄倡伶之婿姚钧、捐纳县丞。在山东候补。恐庄倡伶到彼潜匿等语。著该抚确切访查。庄倡伶如在姚钧寓内藏匿。迅即拏解刑部归案审办。毋任闻风远扬。将此谕令知之。　　

○又谕、据刘彬士奏、提讯假照案内要犯庄倡伶之妻、供称庄倡伶本年三月内。贩卖缎匹进京。六月初间。有信寄回。说因查拏紧急。于闰四月出京。改名张循仪。逃至江南。现又逃往河南荥阳县行医之任姓家躲避等语。著该抚即行严密查拏。派委妥员。迅速解交刑部归案审办。毋稍疏纵。将此谕令知之。　　

○又谕、据刘彬士奏、查抄蔡绳祖、姚凤山、任松宇、房产物件。开单呈览。著该抚即将该犯等房产物件。照例变价。解交内务府。将此谕令知之。　　

○旌表守正捐躯山西河津县民黄小盛妻姚氏。　　

○抚恤琉球国遭风难夷如例。　　

○以祭社稷坛。自是日始。斋戒三日。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百七十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。八月。丙戌朔。加赈湖北监利、公安、江陵、石首、四县被水灾民。　　

○丁亥。祭先师孔子。遣大学士长龄行礼。　　

○谕内阁、理藩院奏、酌定递送蒙古公文章程。嗣后无论内外扎萨克、遇有应投蒙古公文。无庸遣人来京。均就近在该将军都统大臣衙门投递。接收后、由驿径达兵部。移交理藩院办理。及蒙古人员到京。不准携带别项公文各章程。均著照所议行。　　

○以吏部左侍郎贵庆、为国史馆清文总校官。　　

○以詹事府少詹事吴邦庆、左春坊左中允翁心存、充日讲起居注官。　　

○戊子。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○遣官祭文昌帝君庙。　　

○谕内阁、福克精阿奏、官薓局将发商生息银两。借给揽头。现经查明勒限追缴一摺。吉林穵薓刨夫揽头。因售卖余薓。近年价值较贱。不敷完缴抽收薓余之用。该局员等辄将前任将军富俊奏明发商生息。以备双城堡京旗赏需银四万两。借给该揽头等作为调剂。经该将军查明。虽属办公。究与原奏不符。现已严饬该局员勒令缴回银二万两。仍交理事同知发商生息外。尚欠银二万两。著准其仍按一分行息。勒限三年。令该揽头等分别完缴。如逾限不完。再行照例办理。其承办薓务之署理吉林将军印务副都统倭楞泰、及局员图明阿、扎隆额、依淩阿等。均著交部分别议处。　　

○谕军机大臣等、据福克精阿奏、薓局揽头牟纯儒、前将众揽头之薓。赴苏州售卖。奏明于道光九年十月十一月间卖回。交细八年分应缴薓余银二万五千九百九十两。至今尚未回缴等语。著陶澍就近将牟纯儒提讯。是否薓无售主。或另有别情。故为逗留。确切详查。如薓枝尚未售卖。著将牟纯儒连所携之薓。一并解赴吉林将军衙门办理。将此谕令知之。　　

○又谕、据张井奏、确勘归江各河道情形。年来淮水归海之路不畅。每遇来源极旺之时。若不将山盱各坝全开。则归江各路。难以分减盛涨。下游多被淹浸。请于扬粮厅东岸八塔铺。及商家沟二处。各斜挑一河。汇流入江。可以分减涨水。又请将扬粮厅境内芒稻河东西两闸拆除。挑穵淤滩。可抵新关一河之用等语。淮水去路不畅。自应早筹宣洩。兹据该河督确勘归江各河道情形。请将扬粮厅境内之芒稻河东西两闸。全行拆除。再加挑深丈余。并将引河抽挑。增宽河面。连金湾四坝。挑穵淤滩。可以抵辟新河一道。不至多用帑项。著该河督即将河库存项。于霜降后派员赶办。毋庸另请钱粮。俟明年试放后。如果减水下注。归路畅消。即无须再辟新河。以归撙节。将此谕令知之。　　

○又谕、据陶澍奏、提讯假照案内、代马怀玉送家眷赴京之沈邦希。究出马怀玉有姊夫吴廷芳、现任湖南湘乡县典史。又有马怀玉至好葛姓、现捐通判。家住河间府富新庄往南村庄。似是阜城县地面。马怀玉或往此两处藏匿等语。著那彦成、程祖洛、确切访查拏获。派委妥员。迅解刑部归案审办。毋任远扬。将此谕令知之。　　

○江南河道总督张井奏、河湖一律平稳。并堵闭河坝各工。得旨、览奏均悉。今冬可否蓄清。明岁启坝通漕。汝曾面奏。亦应豫为筹画。不可恃有倒塘之法。因循从事也。　　

○己丑。谕内阁、保昌等议奏、仓场衙门咨取委用监督章程一摺。仓场衙门自添设委用监督以来。向按记名名次在前者咨取。甫经任事。旋以补授实缺。更星生手。仍于公事无益。现经保昌等筹议变通。著照所请、嗣后仓场委员。准其将记名最后之员。咨取委用。每遇委员将补实缺。即豫行咨取。以便接手更换。其应如何差委之处。著照原议章程办理。该部知道。　　

○庚寅。谕内阁、扎隆阿奏、沿边卡伦员弁。请准戴用五品顶翎。班满仍行摘去等语。喀什噶尔、英吉沙尔、沿边卡伦十三处。有稽察布噜特、及各外夷出入之责。嗣后派出十三卡伦各备弁骁骑校等员。著准其自派出之日。戴用五品顶翎。班满回城。仍行摘去。并著各该大臣严行查察。如有班满之员。影射戴用。即严惩不贷。　　

○谕军机大臣等、有人参奏、湖北候补道员现署盐道继德、旧有继大彪子之名。向来在楚。与盐商等交接往来。及署武昌汉阳知府。任用商人洪少弓、及经历程汝功、为之爪牙。人因其簠簋不饬。又有继刮地皮之号。该员娶得苏州妓女姜姓为妾。往来桃花寺中。又常携至洪少弓家。与商人黄正泰等。听戏赌博。吸食鸦片。风声所播。远近喧传。而该省督抚未肯揭参者。盖由该员小有才辩。善为逢迎。总督嵩孚、有宠妾之父马姓、最为该督所宠信。出入内外。督署公事。无不干预。继德深相结纳。遂于该督之一举一动。皆能豫知。无不揣摩曲中。故马姓视之为至交。而该督倚之为心腹。或该督于下属欲有举动。辄先期告人。卖弄威福。是以湖北官员无不畏奉。州县执贽拜门者数十人。而直隶州知州捐升知府之胡源、亦拜其门下谄谀朋比。奔走若狂。盖恐失欢于继德。即失欢于马姓。而因以失欢于总督等语。继德等纵恣妄为。断难掩人耳目。该督等是否知情纵容。抑竟毫无觉察。著钟昌等于回抵湖北时。细加访察。如有前项情弊。即行据实参奏。勿稍徇隐。将此谕令知之。　　

○辛卯。谕军机大臣等、每年派员于七月二十五日恭祭昌陵。嗣后太常寺奏派摺内。除将上年派出之员。照旧开单具奏。并将本年中元节派出之员。开列名单。一并具奏。　　

○西宁办事大臣穆兰岱、因病解任。调哈密办事大臣布彦泰、为西宁办事大臣。赏候补三四品京堂松廷、头等侍卫。为哈密办事大臣。以散秩大臣常喜、为镶黄旗汉军副都统。　　

○壬辰。秋分。夕月于西郊。遣顺承郡王春山行礼。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○予叶尔羌阵亡笔帖式富伦布、伊林布、普庆、祭葬世职如例。　　

○旌表守正捐躯四川西昌县民鄢绍荣妻黄氏。　　

○癸巳。上奉皇太后幸同乐园。进膳。赐皇子及内廷王公大臣蒙古王贝勒等食。　　

○遣官祭关帝庙。　　

