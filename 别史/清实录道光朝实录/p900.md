<!-- { "loadSidebar": true } -->
○协办大学士琦善、百日孝满。命署直隶总督。　　

○调青州副都统英隆、为广州汉军副都统。以甘肃永昌协副将德珠布、为青州副都统。　　

○庚午。谕内阁、穆彰阿奏、查明当商难以发银生息一摺。前据察哈尔都统乐善奏、请拨发库银。交商生息。当交穆彰阿妥议具奏。兹据该署督奏称、直隶口北道属各州县厅。实无殷实商人。所有此项银两。著毋庸发交生息。　　

○予因公淹毙安徽从九品谢钟英、祭葬恤荫。并其子汝贤、及家丁三名。赏恤如例。　　

○辛未。上诣绮春园问皇太后安。　　

○以拏获积匪。予江苏知县易卓梅升用。　　

○壬申。谕内阁、本日朕恭阅皇祖高宗纯皇帝实录。内载查办浙省亏空谕旨。仰见圣谟丕焕。炳若日星。属在臣工。允宜永远遵守。朕御极以来。用人行政。总求一实字。方今各直省督抚。及方面大员内。贪黩营私者。尚无其人。而真能剔弊厘奸。事事核实者。亦不多见。大约自守廉谨则有余。而率属严明则不足。即如各州县亏缺仓库一节。原当随时据实分别惩办。方足以儆奸贪。近来亏空各案。属见叠出。甚至盈千累万。罔知顾忌。其中岂无侵吞官帑。私饱囊橐之人。何以一经查办。辄称因公那移。将就了事。显系该督抚司道等不能破除情面。因而设法弥缝。为劣员卸罪地步。涓涓不塞。将成江河。日后酿成巨案。咎将谁执。该督抚等岂能置身局外耶。督抚大吏。受恩深重。各宜激发天良。嗣后遇有亏空之案。总当一秉至公。认真确查其有性近奢华。任意挥霍。甚或私债累累。擅动仓库者。但经查访得实。即行指名严参。按律究办。庶惩一警百。俾不肖州县。群知炯戒。有所惮而不敢为。经此次谆谕之后。该督抚等傥仍狃于积习。一味因循。祇知见好属员。竟置国家仓库钱粮于不问。则是有心狥庇。甘蹈欺蒙。将来别经发觉。朕惟知执法从事。不能幸邀宽典也。懔之慎之。将此通谕知之。　　

○又谕、前据给事中沈鑅奏、酌议海塘善后事宜一摺。当降旨交乌尔恭额核议具奏。兹据该抚督饬司道各员。逐条详议。所称编种柳株。虽不足以备工料。而于塘后空隙处所亦可种植。使之盘根入土。以固塘基。现在塘后坑洼。均已一律填好。近塘高处。现种桑树。近河低处。尚属空闲。著该抚督饬厅备。饬令塘兵分段栽种。每兵每年限种一百株。三年核计。果能如数种活。即酌量奖赏。傥有违误。责革示儆。务须认真经理。无致有名无实。余俱著毋庸议。　　

○谕军机大臣等、据凯音布等奏、马边厅地方。有夷匪纠众。至附近夷巢之大鱼孔小沟等处。抢掠财物人口。该汛弁等率领兵勇堵御。先后枪毙夷匪二十余人。经该将军等派委署峨边营参将督标中军副将唐永清酌带兵丁。并派署成都府本任叙州府知府谢兴峣驰往查办。旋据该副将等查禀。因阿什子家黑夷三和挟嫌聚众。与大乌抛家黑夷熟果打冤家。路过大鱼孔等处。顺便抢扰。并有乏食穷夷。乘机附和。现又飞饬建昌镇总兵张必禄、酌带汉屯官兵迅往督办等语。该夷匪等犬羊成性。胆敢四散抢掠。扰害良民。凶恶殊甚。自应从严惩办。以靖边防。著该督等即将滋事夷匪。系何支何夷。有无起衅别故。一面确查具奏。一面饬令张必禄、迅即督同唐永清等相机剿办。固不可稍涉张皇。尤不可因循贻误。务使夷匪震慑声威。永远不敢滋事。是为至要。将此谕令知之。　　

○四川总督鄂山、代前任河南巡抚杨国桢奏谢袭侯爵恩。得旨、览奏不觉追念先臣。英姿矍铄。犹在目前。致朕悼惜弥深也。　　

○癸酉。谕内阁、讷尔经额奏、拏获从逆各犯。究出首逆蓝正樽、被乡勇殴毙情形等语。首逆蓝正樽纠众滋事。罪大恶极。自应穷摉遍索。以正刑诛。兹据该抚督饬委员。拏获从逆人犯钟顺二等七名。又史组发等八名。讯据钟顺二供称、上年二月初七日。蓝正樽改换衣服。逃至城步县漆家湾地方。被乡勇漆国良等殴毙。质之随同该逆行走之夥犯史组发、易方德、亦供称亲见蓝正樽被人截住殴打。复据漆国良等、供明该逆衣服年貌。并用石块木棍。将该逆殴毙。其剥存未毁尸衣。并火镰等物。业据逆属办认明确。案关首逆存亡。尸骨既难识认。逆属供亦难凭。仍著该抚严饬藩臬两司。提到现获各犯及乡勇人等详细推求。根追确实。不准稍留罅漏。致滋疏纵。审明后详解督臣林则徐、再行会核审办。据实具奏。傥敢意存消弭。仅以疑似之词。迁就了事。将来或由邻省拏获。或别经发觉。朕惟该抚是问。恐不能当此重咎也。　　

○朝鲜国王李焕、遣使请封王妃。进贡方物。命留抵下次正贡。宴赉如例。　　

○以缉捕出力。予广西府经历郁静涵、尽先补用。　　

○甲戌。谕内阁、前据给事中常大淳奏、南河劣幕沈廉、沈英、钻营库贮。盘踞把持。与厅员等朋比为奸。当降旨交朱士彦访查惩办。兹据该尚书密加访察。沈廉于道光十年后。与弟沈英、及子侄人等。均无在清江浦游幕之事。沈中孚即沈仲甫、亦回浙江原籍。并无钻营盘踞各弊。著无庸议。惟沈廉等向习河幕。现虽查明回籍。难保其不日后复来。著麟庆随时饬查。如沈廉等潜来作幕。立即饬逐出境。以绝弊端而息浮议。至原参劣员劣幕。并未指明姓名。无从根究。亦著麟庆遇事体察。一经查出弊端。即行据实参办。　　

○又谕、瑚松额奏、换防总兵不敷办公。请给予建旷银两等语。窦德著遇有陕甘两省总兵缺出。即行补授。其未补缺以前。准其暂行支给建旷银两。以资办公。　　

○又谕、前据黄爵滋奏参南河衰劣各员。当经降旨查办。兹据朱士彦奏、宿南通判程国梁、现已病故。外河同知于颐发、旧有宿疾。不碍办公。每年灌塘时。麟庆目睹该员昼夜在坝。即上年临清堰走漏。该员在彼抢堵。并未暂离工次。著毋庸议。山安南岸同知熊增、并无纵子营私案据。经手要工。亦无贻误。惟该员精力就衰。应对亦形恍惚。熊增著即勒令休致。　　

○谕军机大臣等、前因霍罕胡什伯克、在卡外色哷库勒地方滋扰。叠经降旨令奕山等妥为办理。本日据该参赞等由驿驰奏。拏获色哷库勒滋事贼目。审明正法一摺。据称上年冬间。胡什伯克在该地方扰乱。并留贼目阿达那、带领贼众在彼占据。兹有该处回子吐尔阿沙、探得贼目阿达那分派贼众。赴各处掳掠。城内仅賸阿达那等八人。因纠约回众潜入城内。将贼目等全数拏获。陆续解赴叶尔羌派员讯明。分别正法等语。此次滋事贼目阿达那等、经该回众设法拏获。系色哷库勒回子等遭其荼毒。自报私讐。即其解至叶尔羌。该大臣等自应奏明请旨办理。何得辄行正法。致该夷有以藉口。试思霍罕犬羊性成。既经该大臣等屡次寄谕晓示。该伯克辄诿为不知。令其属下人等狡强支饰。是该伯克悔罪输诚之处。殊难豫必。况该大臣等又称各该回众因设法捦拏贼目。恐霍罕与彼为仇。不敢居住卡外。纷纷逃避。若该夷藉词复仇。因至卡外滋扰。该大臣等又当如何办理。设使该伯克悔罪输诚。尚可相安无事。傥因此启衅。以至兵连祸结。重烦区画。是以国家有用之财力。仅为色哷库勒私忿之洩。尚复成何事体。朕必先将奕山等三人重治其罪。至所奏边卡渐臻静谧。究竟作何准备。及现在情形。应当如何措置。著奕山等通盘筹画。毋得稍有疏虞。迅即据实具奏。将此由四百里谕令知之。　　

○以江南京口协副将张成龙、为浙江黄岩镇总兵官。　　

○乙亥。谕内阁、王鼎等奏、议驳御史陶澐奏请添派司员、核看题奏案件等语。所驳甚是。刑部满汉司员。每司不下十余人。专核一省案件。如果悉心斟酌。自不致有失出失入之虞。至秋审处司员。综核各省秋谳。是其专责。若如该御史所奏、将各司题奏案件。定稿后汇交秋审处覆核。不特势难兼顾。且恐各司司员。恃有覆核之人。转致意存推诿。于公事殊无裨益。所有该御史奏请添派秋审处司员。覆核各省案件之处。著无庸议。惟刑部为刑名总汇。各该司员中熟悉例案、办事勤敏者。固不乏人。而滥竽充数者。恐亦不免。嗣后仍著该部堂官督饬司员。于应办稿件。详细讲求。务臻允协。如遇有不能称职者。立即随时甄别。不准瞻徇迁就。用副朕明慎用刑至意。　　

○又谕、本日据都察院奏、江西鄱阳县监生李大猷等、遣抱呈控该县知县于赏借耔种口粮。迟缓过时。始将上谕誊黄贴出等语。业有旨交裕泰亲提审讯矣。因思外省督抚。接奉恩旨。自应即时刊刻誊黄。饬令州县遍行晓谕。若任其延缓。冀图朦混徵收。迟之又久。始行张贴晓示。其中弊窦丛生。在所不免。著通谕各直省督抚。嗣后奉有恩旨。迅即刊刻誊黄。饬属遍行晓谕。并留心查察。如有前项弊端。立即据实参办。用副朕矜恤黎元至意。再此案据该监生等呈称、前于总督阅兵时。曾经具控。批府查办。该督前在江西接到呈词。控关官吏。自应亲提审讯。如所控得实。即应将地方官严行参处。审系虚诬。亦应按律惩办。乃该督仍复批交该府。延不查办。以致复行来京具控。此皆系不以实心办事之处。陶澍著传旨严行申饬。　　

○谕军机大臣等、前因有人奏、浙江温州改行票盐有效。该抚因商人等浮言阻挠。将试办之知府撤任革审。嗣复有人奏、两浙盐务。办理未尽妥善。并将该省现办情形。胪陈各款。曾经两次降旨、令钟祥查办具奏矣。本日据都察院奏、浙江已革温州府知府刘煜遣抱以屈抑羁累等词呈控。著钟祥于赴浙阅兵之便。将前奉谕旨。并此次所控各情节秉公查办。据实具奏。原摺钞给阅看。将此谕令知之。　　

大清宣宗效天符运立中体正至文圣武智勇仁慈俭勤孝敏成皇帝实录卷之二百九十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十七年。丁酉。秋。七月丙子朔享太庙遣惇亲王绵恺、恭代行礼。　　

○册封朝鲜国王妃命兵部右侍郎倭什讷为正使。内阁学士明训为副使。往封　　

○丁丑。上诣绮春园问皇太后安　　

