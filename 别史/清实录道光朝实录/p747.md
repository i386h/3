<!-- { "loadSidebar": true } -->
○壬戌。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。孝慎皇后殡宫。　　

○遣官祭端慧皇太子园寝。　　

○癸亥。上耕耤。诣先农坛行礼。更服。至耤田所。躬耕三推。复加一推。御观耕台。命睿亲王仁寿、庄亲王奕＜?土八买＞、惠郡王绵愉、各五推。吏部左侍郎奕经、户部右侍郎阿尔邦阿、礼部右侍郎陈嵩庆、兵部右侍郎龚守正、刑部左侍郎姚元之、工部左侍郎调户部右侍郎吴桩、都察院左副都御史文蔚、通政使司副使穆馨阿、大理寺少卿王玮庆、各九推毕。顺天府府尹率农夫终亩。赏农夫耆老如例。　　

○诣关帝庙拈香。　　

○幸圆明园。　　

○诣绮春园问皇太后安。　　

○甲子。孝慎皇后殡宫月祭。遣官行礼。　　

○谕内阁、御史赵光奏、请饬拏地匪奸商。以除漕弊一摺。漕粮为天庾正供。关系綦重。粮艘聚集之区。岂容奸商匪徒。纠约勾通。视为利薮。兹据该御史所奏、近年通州一带。多有地匪奸商。于沿河开设银钱字号。名为大斗铺。有兴隆万隆等号。交结粮帮丁舵。及拨船水手。重利盘剥。平日称贷。专指粮到清偿。通同作弊。偷买偷卖。囤积回漕。又恐粮数亏短。收买麦＜?禾票＞谷秕糠土药物。豫备各船潮湿搀杂之用等语。现值新漕将次抵通。傥有前项弊端。必应严行查拏。实力驱逐。著顺天府府尹、仓场侍郎、即饬令通州知州、及坐粮厅监督、责成地方官严密访查。如有奸商匪徒。于沿河开设大斗铺。偷买偷卖。囤积回漕。豫备杂物搀和等弊。立即严拏。从重惩办。不准稍有疏忽懈弛。致滋蠹害。以清积弊而肃漕政。　　

○乙丑。谕军机大臣等、本日据都察院具奏、河南桐柏县民人罗世俊、上控桐柏县知县甯飞漠、设立盐厂。以稽查为名。过秤取税。令本地监生王太和等经理其事。门丁耿二等强抢罗甫兴盐车二辆。前后两次勒索罗甫兴多赃。又盗杀民人杨元。获盗不办。杨元之妻王氏上控。给钱和息。罗甫兴控经巡抚衙门委员审讯。不为公断。勒认诬告。刑责跪炼。在监毙命。令罗儒林出具病故甘结各等请。案关知县藉端婪索。盗案不办。委审官勒供妄责。监毙无辜。虚实均应彻底根究。著昇寅、奕纪、于阅兵到豫时。提集全案人证。虚衷研鞫。务期水落石出。无枉无纵。以重民命而肃法纪。将此谕令知之。　　

○命工部右侍郎赛尚阿、乾清门侍卫文煇、舒伦保、恭诣西陵查看红桩。　　

○大学士富俊卒。赠太子太傅。命成郡王载锐带领侍卫十员、往奠茶酒。赏银二千五百两治丧。予祭葬。谥文诚。入祀贤良祠。　


大清宣宗效天符运立中体正至文圣武智勇仁慈俭勤孝敏成皇帝实录卷之二百五十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十四年。甲午。三月。丙寅朔。谕内阁、给事中黄爵滋奏、请剔除州县仓储积弊一摺。各直省常平义社等仓。原为借给平粜济荒备赈之用。岂容有名无实。日久竟成具文。如该给事中所奏、州县仓贮谷数。往往有簿无谷。印官交卸。虚出通关。祇取仓书一结。后任若以接收为难。监临转嫌其挑剔。其久任之员。遇上司认真盘查。则那东垫西。支吾凑款。卸事之日。辄据册结为凭。上官避失察之咎。新任畏委盘之累。相蒙相忍。总以迁去为幸。至仓谷既不敷额。不但散给变价。岁捏支销。或遇放赈开仓。动碾平粜。往往虚增户口。开除谷银。又或申造化名虚册。捏称闻赈归来。是以报销之巧。遂其乾没之私。偶遇接济别区。辄又那移社仓。勒捐富户。及至奉文买补。又复藉端抑派。民垫赔解。官收价银。以至胥役吏书。将有粮之家。逐户索求。争营免买。而良农之苦累不堪。至于社仓分建各乡。听民春借秋还。原以济常平之不及。其有不应借而私给。并不愿借而勒领。有司不加查察。所报正副社长。率多故名顶充。任听图差里保乡约牌头私相递交。或有仓无谷。或仓谷俱无。仅存册籍。甚至变谷为钱。并无加息收放之事。间有谷尚存仓。蠹役耸官托言厘弊。将社谷尽移入城。以为那垫之地。又义仓多系民捐。或买或输。存以借赈。不准借粜。其初承管者身家颇裕。才识较长。迨经历有年。岁积羡余。垂涎染指。非官吏授意。即借此夤缘。朋分捏报。巧为支销。或托称霉变。或添置田亩。竟至价虚谷蚀。有契无田。尽归乌有。似此种种弊端。实为仓储之害。著各直省督抚府尹确切访查。饬令各道府亲加查核。一有亏那。移严参办。毋任委员通融了事。并严饬各州县认真董戒。傥有侵蚀。立予究追。毋稍徇隐。庶以厘积弊而裕民生。将此通谕知之。　　

○又谕、御史许球奏、实缺人员告假开缺。请严出结官处分。以杜捏饰一摺。京外实缺人员。遇有告病终养等项事故。请假开缺。例取同乡同城官印结。方准办理。原所以杜趋避而防捏饰。乃日久视为具文。遂至弊端百出。如该御史所奏、近日告假人员。竟有因员缺瘠苦。或经手事件艰难。藉词规避。似此进退自由。已非实心供职之道。甚至有员缺较优。恐遇丁忧事故。将来起复另选他缺。藉端告假。豫为日后坐补原缺地步。并有得受顶升顶补之员贿嘱。腾缺让人者。其诡诈营私。尤于官方大有关系。必应严行饬禁。嗣后京外实缺人员。无论何项请假开缺。著该管上司详查确实。并责成出结官出具并无规避营私甘结。方准开缺。傥有捏饰情弊。或因事发觉。或经科道纠参。即将出结官照本员应得处分一律惩处。俾内外官员。恪共乃职。无所施其趋避。以昭核实而肃官方。　　

○谕军机大臣等、有人陈奏福建延平一带。盗贼公行。最著名者。有居住延平府地方之江和尚。该匪等并非起自近年。其始盘踞河干。向建河往来船只。勒索巡更钱文。拂其欲者。辄遭劫窃。近年以来。陆路则于山径崎岖之地。遇有摃夫运送行李。白昼抢夺。水路则遇停泊船只。公然查问船户。凡挟重资者。无论官商。入夜每至失事。其匪党散布抢劫。几无虚日。以致报案累累。地方兵役。通同一气。官商视为畏途。多绕越他府行走。江和尚时往来于延平府城。遇事招集徒党。以竹埽帚埽街为号。罔知顾忌。该府县恐查拏肇衅。且惧一经发觉。转罹失察处分。虽经上司严饬。不肯据实禀报。惟以海捕了事。匪党蔓延。深恐养痈贻患等语。延平为闽浙两省水陆通衢。该匪夥党既众。兵役多被勾通。又附近该省封禁山地方。亟宜查拏净绝根株。以靖地方。著程祖洛不动声色。即密派妥干文武员弁。设法购线。将该匪江和尚严拏务获。不许走漏消息。致令闻风远扬。并须穷治夥党。无任一名漏网。再朕闻该省营伍废弛已久。沿途塘汛。或竟无兵役。或仅存一二人。专汛员弁。往往私离汛地。故盗贼得以肆行。并著该督严定章程。以清盗源而肃营制。将此密谕知之。　　

○丁卯。谕内阁、杨遇春奏、请减会哨次数。以节糜费一摺。甘肃沿边一带地方。山多路杂。易于藏奸。向派甘州凉州西宁肃州各提镇并副参游击等员、各带弁兵。按月前往各要隘处所。分别会哨。统计每年会哨十二次。兹据该督查明沿边地方。连年颇属乂安。其扼要之扁都口外。又设有察汉俄卜营制。足资弹压巡防。所有每年会哨次数。自应酌量裁减。著自道光十上年为始。每年春季三月。提镇会哨一次。夏季六月。永安洪水镇番镇夷甘标各营游击会哨一次。秋季九月。镇海永固永昌金塔甘州城守各营副将参将会哨一次。冬季十二月。仍令永安洪水镇番镇夷甘标各营游击会哨一次。统计每年会哨四次。其余八个月。仍责令各该营、各于所管地方。照旧派令妥干弁兵。按月周历巡查。傥敢怠玩从事。致有奸匪潜匿境内者。立即严参惩办。毋稍宽贷。　　

○谕军机大臣等、前据宝兴等奏、拏获习符治病之王进和等。当经降旨交直隶总督确切查明。据实覆奏。本日据琦善奏称、王进和一犯。本系直隶省访闻咨缉之人。现已将随同习教之王添贞获案。仅据供认吃斋习教。并未供及王进和在籍时。有无授徒不法别情。必须王进和到案质讯等语。著宝兴等迅速派委妥员。即将王进和解赴直隶。归案审办。以便穷究徒党。净绝根株。将此谕令知之。　　

○以巡洋不力。革广东署达濠营守备曾继珍、海门营把总邱雄职。　　

○戊辰。上诣绮春园问皇太后安。　　

○已巳。祭先蚕之神。皇贵妃亲诣行礼。　　

○以詹事府詹事陈官俊、充日讲起居注官。　　

○以山东济宁、金乡、鱼台、单、四州县粮价增昂。命平粜仓谷。　　

○庚午。谕内阁、前据卢坤奏、将勷办文宋出力之幕友候选州同宋绪、恳恩赏给五品衔。实属违例。业经降旨撤销。并将卢坤交部议处。兹又据奏、查明定例。据实直陈。并将该幕友勷办军务。与寻常幕务不同。且非本省属员。率以五品虚衔与受职有间。哓哓渎请。甚属非是。国家赏以劝功。所以策励人材。懋奖劳绩。然赏不可滥。务当一秉至公。使人心翕服。不应将佐幕私人。滥行列入。妄希恩泽。殊非循名责实之道。该督身膺疆寄。于地方应办事件。自应实力整顿。岂容存布恩干誉之见。辄以督署私幕。滥厕荐章。宋绪无非勷办文案之人。有何超众出力之处。如此渎请。朕实不解。博取名誉。汛爱众。是该督短处。当戒之毋忽。以副朕告诫成全之意也。至于保题议叙。原以奖勤儆惰。鼓励人心。设遇有事差委。设官分职。文武各有攸司。必要滥用不干之人。非出自夤缘。希图保荐而何。此系外省最可恶之恶习。朕所深知。正欲力除此弊。该督尚执迷耶。嗣后务当痛湔积习。断不可徇情滥保。违例邀恩。所奏著不准行。卢坤著传旨严行申饬。　　

○刑部尚书明山、因病解任。以乌噜木齐都统成格、为刑部尚书。兼正黄旗汉军都统。未到任前。以兵部尚书那清安、署刑部尚书。贝勒奕绘、署正黄旗汉军都统。　　

