<!-- { "loadSidebar": true } -->
○又谕、华英所出奉恩将军。前经降旨令宗人府查明英亲王后裔。一体拣选带领引见。该衙门即应将该王后裔。全行传到。公同拣选。俾众目共睹。自不致有心怀不平、呈请指示之事。乃该王后裔。据宗人府奏、现有一百六十余名。并未传齐。仅按各支传到二十余人。以致宗室福安、明绪等、具呈请示。奕绍等办理本未周妥。至明绪于嘉庆四年、因夜宿城外。及伊家人殴伤民人梁二一案。革去荫生。系曾经获咎之人。此次自不应复行拣入引见。乃因奕绍等未经传唤。辄敢呈请指示。殊属不安本分。明绪著交宗人府严加管束。如再滋生事端。即行奏明惩处。所有华英现出之奉恩将军一缺。仍著宗人府拣选带领引见。　　

○谕军机大臣等、惠显奏、访获克什米尔番民探问腹地情形。及酌拟办理一摺。克什米尔番民阿玛阿哩、时常探问西藏及内地情形。查出记事簿书三本。并有披楞书信。及该番寄覆信底。经该大臣提讯该番。据供从前为披楞经管税务等事。披楞头人。曾有给赀生理、嘱探情形之议。所写各事。祇欲纂集成书。并无他项不法情事。该大臣以披楞素来恭顺。远在廓尔喀哲孟雄布鲁克巴之外。从前头人业经身故。与现在头人尚无干涉。且该番坚称此来并非披楞所使。若遽绳以法律。恐生疑畏。但边疆重地。亦未便置之不理。拟将此案作为该番不识天朝例禁。在藏探问边界隘口道路山川情形。经官兵查获。谕知该部落。现已奏明、将该番遣令回巢。不为深究。令其感激天恩。安静耕牧。其阿布都纳足等争控债务。系外番私事。不值过问。拟将该番与阿厦尔阿里、阿布都纳足、一并解回原牧。听其自行清算。不许复来西藏。噶玛尔足、由该大臣量加鼓励。帕鲁足等、均免置议。俱著照所奏办理。嗣后著该大臣等严饬后藏、江孜、定日。三汛将备。并嘱布伦戴琫等。督饬边界营官。随时随事。严加防范。遇有克什米尔等处番民来藏。必须认真查察。不准私带披楞字迹入境。该番民等如有往来信件。均照巴勒布之例。来时由边界营官、去时由噶布伦等查明。呈送驻藏大臣衙门。饬交克什米尔头人繙译呈验给发。并令该管头人、按月出具并无私寄信件甘结。由噶布伦转报驻藏大臣衙门查核。俾重边防而杜奸宄。将此谕令知之。　　

○引见各衙门保送御史人员。得旨、豫泰、瞿溶、蔡勋、汪报原、王协梦、徐宝森、俱著记名以御史用。　　

○湖北巡抚杨健、以年力就衰。并办理公事随声附和。降三品顶带休致。以礼部左侍郎杨怿曾、为湖北巡抚。　　

○以查办西藏番案出力。予知县郑金榜等升补有差。　　

○丁卯。圣祖仁皇帝忌辰。遣官祭景陵。　　

○上诣寿皇殿行礼。　　

○谕内阁、前因户部捐纳房贴写积年偷稿舞弊。降旨著大学士军机大臣、会同户部妥议稽查防范。及核对册稿章程。兹据托津等酌议开单具奏。朕详加披阅。所防范假文之弊。嗣后在京各衙门接到户部知照捐生文书。著即将捐生姓名开载册档。每月将所收文书汇总。咨送户部核对一次。其册档于每月初十日、各派司员持赴户部。会同科道及捐纳房银库、眼同磨对。至各旗各省接到各照捐生文书。著即照原文开造人名银数清册。先行咨覆。仍按卯造具身家清白册结。依限送部。除自嘉庆二十一年起。至道光十年六月止。查对原文稿册。业将真假捐生分辨。毋庸再查身家清白册结外。其十年六月以后捐生身家清白册结。咨送到部。著户部议悉核对明确。再行具稿存案。又每卯出榜晓示捐生。以防假照之弊。著照御史周作楫所奏办理。至各旗各省捐生执照。著该部行知各该旗出图结官、各该省出印结官、亲至户部。会同捐纳房司员。当堂按名点交领取分给捐生。并刊刻捐生名录给发。并著各直省督抚府伊等、查照向例。接到部行捐生文书。出榜宣示。严饬该州县实力奉行。毋得日久延玩。至捐纳房额外贴写。人数众多。并无额数。亦无名册。稽察难周。著将无名贴写。全行驱逐。其役满及责革书吏。著该地方官一并押令回籍。如在外逗留。影射舞弊。惟该地方官是问。并著科道等认真稽查。有犯必惩。此外奸徒潜藏市井。或隐匿窝家。傥有作伪滋弊之事。著责成在京在外各地方官。留心访查拏究。如失于觉察。别经犯案。将该管地方官参处。京城地方。并著科道等随时察访。得有端倪。即据实奏明。严拏惩办。以杜弊端。　　

○谕军机大臣等、据壁昌等奏、东西两路。续经剿退贼匪。所有出力官兵等、请予鼓励一摺。黑色热巴特军台地方。有骑马贼匪十数名盘踞。当即派拨回兵。前赴侦探。旋据回报贼众渐多。又派库尔察克等、带领回兵二百名堵路。见骑马步贼约有四百余人。往东而来。复又差派伊布拉依木等、带领回兵一千名。直奔来贼接仗。库尔察克等、开枪击毙贼三名、马二匹。生捦贼一名。夺获贼马四匹。余贼皆败向西逃。查该五品军功库尔察克。左眼右腮。带矛伤二处等语。可嘉之至。此时大兵云集。迅速进援。想胡超等带领各兵。业已陆续驰抵叶尔羌。即哈丰阿等所带绕道和阗之兵。亦应行抵该处。计大兵到日。叶尔羌余匪。自必闻风逃窜。台路当已肃清。喀什噶尔、英吉沙尔、二城急切待援。该大臣即速令胡超等乘势长驱。解围剿贼。毋少延缓。至叶尔羌防堵事宜。著壁昌等仍随时稽查严密办理。毋得稍有疏懈。将此由五百里谕令知之。　　

○又谕、据成格等奏、长清以随营后路驮载粮料项。需用脚力浩繁。奏请由乌噜木齐迅速拨解驼只。并另据咨称、除现拨驼一千只外。再为筹拨驼二千只。方克办理无误。前因事在急需。已于无可分拨之驼内、分给一千只。设再有余驼。自当星夜赶紧解往。惟乌噜木齐。距阿克苏程途窎远。以数万大兵。供食于数千里之外。筹办运粮驼只。已属竭蹷。若阿克苏迤西应用驼只。再令乌噜木齐供应。实属势难兼顾等语。成格等筹办粮运。现无余驼。所奏自属实在情形。惟阿克苏迤西应用驼只。关系紧要。著长清悉心筹画。妥速办理。毋误要需。将此由五百里谕知长清。并谕令成格知之。　　

○转礼部右侍郎龚守正、为左侍郎。以都察院左副都御史桂龄、为礼部右侍郎。　　

○江宁布政使贺长龄、乞假省亲。允之。以服阕布政使陆言、为江宁布政使。　　

○以剿办叶尔羌贼匪出力。赏四品伊什罕伯克斯底克、三品顶带。把总贺丰年等、蓝翎。余升用有差。　　

○戊辰。上诣皇太后宫问安。　　

○谕军机大臣等、哈哴阿奏、请另派熟悉大员参赞军务一摺。前经降旨授长龄为扬威将军。令哈哴阿与杨芳俱参赞军务。兹据哈哴阿奏、伊于办理军务机宜。实未谙悉。参赞责任最重。请另行简派等语。哈哴阿著参赞军务。不准固辞。惟军营一切机宜。关系紧要。该大臣不可自以为是。或意存急躁。不能详慎。遇有应办各事。尤应破除情面。断不可稍涉瞻徇。总须与杨芳和衷商搉。听候长龄调度。以忠勤诚实为主。虚心秉公。努力向上。无负委任。前据胡超奏、十月十六日已抵阿克苏。杨芳计亦随后赶到。兹该大臣奏、拜摺后即加站前进。计本月二十日前后亦可赶到。胡超等业经叠次降旨催令进兵。自已由叶尔羌台路迅速进发。该大臣赶到时。务即并力妥办。速解喀什噶尔、英吉沙尔、二城之围。并将逆匪歼捦。以靖边圉。将此由四百里谕令知之。　　

○又谕、据常德等奏、喀什噶尔卡外冲巴噶什爱曼四品顶带花翎布噜特比托胡达伯克、六品顶带蓝翎布噜特阿里雅尔伯克、来城诉称、本年八月霍罕安集延贼匪。纠约该比等滋事。因一时吓怕应允。祇在后路供给羊面。并未敢帮同伤害官兵。贼众因攻城受伤。未能得手。各回子亦未尽从逆。被逼之布噜特。因受欺淩。俱逃散出卡。现止有一万余贼。一半围城。一半抢掳财物。回子人人怨恨。俱盼大兵速援。喀什噶尔、英吉沙尔、二城防守甚严。惟城内柴薪将尽。是以飞报求救等情。览奏均悉。并据将该此等加意抚绥。赏给缎匹茶叶羊面等物。饬送出卡。交令托依莫特附近安插。所办是。喀什噶尔、英吉沙尔、二城急切待援。业经叠次降旨。催令带兵各员飞速前进。指日大兵云集。无难迅埽贼氛。以解二城之围。至乌什现在夷回静谧。该大臣等仍当督率防堵。勿稍疏虞。用副委任。将此由六百里谕令知之。　　

○和阗办事大臣诚端等奏。查明草路戈壁站大。和阗境内安设军台十二处。阿克苏境内。亦安设军台。惟草地向无房屋。即办帐房十二架。以备沿台搭用。每台设立马二十匹。伊斯玛依尔、加添马二十匹。和阗西路军台七处。每台酌添马十五匹。又接准阿克苏参赞大臣容安、长清等来咨。已令哈丰阿等带兵由和阗草路进援。应需粮料、接乏马匹驼只、草束等物。均经运送各台。以备大兵进征之用。得旨、和阗原属无事。皆因丧心昧良之容安、长清、妄行举措。致多此一番周章。可恨之至。　　

○以兵部左侍郎博启图、署正黄旗领侍卫内大臣。　　

○己巳。赏八旗兵丁一月钱粮。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百八十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

