<!-- { "loadSidebar": true } -->
○又谕、御史钱仪吉奏陈、河湖漕运。不能兼顾情形。请俟回空事竣。即将御黄坝堵闭。明年无庸更筹启放。而河身之淤垫。始可专一筹办。疏浚下河水道。使分洩路多。以防盛涨。而高堰不致著重。明年重运。应照上年办理。分筹剥运海运。即将苏松等三属丁船。留于河北。以备接运三条。其意以为河漕分治始可各收成效。现当河湖交敝之时。河身之淤垫。前此挑工。既成虚费。或得清水畅出。方冀收刷涤深通之益。若将御坝堵闭不开。究竟有无窒碍。至下河所属各州县。通江通海水道。上年曾经降旨饬办。瞬届湖水盛涨。必须启放闸坝宣洩。若不亟将归江归海各河道。早为疏浚。岂不蹈上年覆辙。惟从前屡经挑浚下河。迄未著有成效。著该督等遴委妥员。将兴化盐城等州县湖荡。详细履勘。应如何兴筑疏导。及早兴办。总期一律深通。方有裨益。其明年漕运。如果能照常遄行。原无须另行筹办。并著该督等体察情形。会核妥议。该御史摺、著钞寄阅看。将此谕令知之。寻大学士两江总督蒋攸铦等奏、黄水日渐淤高。必须多蓄清水。方能刷涤深通。断无回空过竣。反闭御坝之理。其下游各河。拟俟霜后详勘。挑穵深通。俾得分减湖涨。报闻。　　

○癸亥。谕军机大臣等、前据刘彬士奏、程含章在浙抚任内。提用商纲。当降旨令程含章明白回奏。兹据奏称、浙江商纲备公二款。系随引捐输。岁入多寡无定。程含章任内备公一款。除发差费外。并未提用。存银六千数百两。又存商纲银一千数百两。即系刘彬士原奏提用之款。并未全行提用。不留后任办公之资。刘彬士所奏程含章任内、共提银六万三千余两。除刘彬士所知办贡一万五千两。发地方义举银二万三千两外。尚有乙酉科场号舍渗漏、支给修费银一千两。又浙江疫疠、制备丸药、两年内约用银五千余两。刊刷救急方五万余部。约用银四千余两。又销盐全在缉私。两年奖赏。约用银五千余两。又修理二堂厨房、捐修文庙书院、先贤祠宇、约用银二千余两。增添书院修金、及给生童笔资、用银二千余两。抚恤故员眷柩、用银三千余两。以上皆系办公。刘彬士所不知者。合之所知及办贡银两。共用六万余两。尚余三千余两。作路上盘费。及家属来东之用。至调任后提银一万八千两内、除置义地银三千两。现存司库、有案可据外。余银系归还前垫。历查前任巡抚于商纲一款。皆系各归各任。并不留交后任。证之各省关税公费银两。亦系各归各任。从无留交后任之事。刘彬士到任。系值销盐淡月。商纲不敷。是以著急。其实库有存款可用。不致办公无资。随后自有旺月之时。至盐斤加价一节。浙盐系分别每斤加银一厘二厘。经部奏准。自奉旨之日为始。一律加价。商人于部文未到之先。贪图便宜。踊跃完课。实所不免。但所完者系乙酉纲。乃丙戌年应完之课。于理为顺。不能禁其完纳。在商人诚有牟利之心。然既已遵照部文。恭录谕旨。遍行出示晓谕。自奉旨日为始。按斤加价。未奉旨以前。溢完之课。原不在加价之列。今欲追缴加价。必须查明某商掣盐后起运若干。未运若干。在途若干。到地头已销未销各若干。方得确数。浙商多至数十名。非一两月不能查清。程含章接准加价部文。仅二日即调任山东赶办不及。所以未经奏追加价等语。充公款项。原以备津贴办公之用。乃程含章、刘彬士、彼此各执一词。断无两可之理。必须剖别曲直。折衷一是。以服其心。琦善计月内必可交卸两江总督印务。接奉此旨。著即驰驿前往浙江。会同学政朱士彦、将刘彬士原奏、及程含章回奏各情节。秉公按款详悉确查。核定是非。据实具奏。不许丝毫稍有含混。事关巡抚大员、争利参揭。于心术官方。甚有关系。傥查奏不实不尽。将来别经发觉。惟琦善朱士彦是问。再琦善应随带司员。前据蒋攸铦奏带刑部员外郎王瑞徵、前往江南差遣。琦善即将该员随带前往。俟此案完结后。仍将该员带回江南。交蒋攸铦差遣委用。琦善即自行来京复命。所有刘彬士摺片、及程含章摺、并著钞给阅看。将此各谕令知之。　　

○甲子。谕内阁、富俟奏、发配宗室。开单请旨一摺。克永、德克吉太、苏春、惠昇保、舒恒、庆林保、喜龄等、原犯情节较重。俱著不准释回。嗣后宗室人员。缘事发配吉林。著该将军严加管束。留心察看。每届三年。将各犯等能否安静守法。自知愧悔。抑或仍不悛改。分别开单。并原犯案由。详晰具奏。候旨办理。　　

○谕军机大臣等、本日据长龄等由六百里加紧奏报。朕意必是捦逆捷音。或得其逆属。乃览奏祇系跟捕张逆。并歼剿和阗逸匪情形。又成虚盼。张逆前在木吉藏匿。又窜到拉克沙地方。距喀拉提锦布噜特爱曼较近。经长龄等檄令该部落、帮同官兵设法围拏。副将郭继昌等、即在倭里塔克暂劄。俟拜哈第等确探的信。驰往密捕。困兽犹斗。总须加意堤防。乘机掩取。勿任再窜。至霍罕不肯借兵助逆。并有要拏该逆献功之说。其言似属恭顺。但长龄等两次差派回子、前往谕捦张逆。并令将该逆妻子、同巴布顶之子、先行送出。何以至今未得回报。其言恐不足凭信。惟既称捦逆自效。亦可乘机导谕催令缚逆、及献出逆属。以膺封赏。至提督达淩阿送到自卡外投出陕西民人白凤仪等。称系什克南伯克库布特差来报信。经长龄等饬该民人白凤仪、同叶尔羌伯克回子、前赴什克南给谕奖励。令其设法捦献。照格封赏。毋洩风声。所办尚属妥协。朕心悬万里。亟望捷音之至。总以必获张逆为要计。此时克复四城。已及数月。一切应行查办之事甚多。何以未据该将军次第具奏。长龄惟当一面督饬将弁。设法捦拏首逆。一面将善后事宜。悉心核酌。赶紧妥办。毋再以空言塞责。至杨遇春已有旨令其来京陛见。今奏杨遇春于本月十八日带领马步官兵三千余名出卡接应。自系尚未接奉前旨。此时该署督曾否折回。著长龄体察情形。如必须杨遇春出卡。即著仍留该处。暂缓来京。如杨芳可以接办。仍遵前旨。令杨遇春来京陛见。回署陕甘总督本任。嗣后拏获张逆。驰报红旗。用八百里具奏。或探得张逆确信。即日可以成捦。用六百里加紧。至办理善后事宜。及一切覆奏。止准用五百里驰报。不得概用六百里加紧。漫无区别而劳驿站。所奏赫子尔拉克地方。有马步贼匪数百人。经郭继昌等带兵追剿。歼毙贼匪二百数十人。捉获活贼十四名。及在和勒木地方拏获在逃贼目伊满等八名。俱系张逆信用头目。讯明正法。办理俱好。其乌什黑帽回子。纠众被戕。及晓谕布噜特回报献马各情。所奏均悉。至穆图巴拉父子效顺被害。情殊可悯。著长龄等确查该阿浑有无子嗣。奏请恩恤。其依斯玛依尔、既据伊兄玉素普禀称、该回子曾经从逆。其在台迎候。并非出自诚心。著毋庸议恤。以示区别。玉素普竟能大义灭亲。可嘉之至。其伪阿奇木伯克阿布拉攻陷和阗。甘受伪职。前经降旨革去顶带。留营效力。该伯克并未出力。及暂留待质安集延头目推立汗。狼子野心。经长龄等将该二犯淩迟处死。亦足伸国法而快人心。又据奏巴哈布甚为出力。前已有旨令其署理叶尔羌帮办大臣。毋庸饬回本任。至吕天俸病未复元。汉中地方紧要。著即令其回任。所带汉南官兵。即派参将唐俸妥为管带。俟事竣再行撤回。至凯撤官兵。前经长龄等奏撤二千四百余名。兹又据奏凯撤三千六百名。俱著照所奏办理。现在军务大局已定。无庸多留兵力。凯撤为第一要务。著长龄酌量情形。四城应行留防若干。阿克苏乌什二城、应否酌留若干。剿捕张逆需用若干。此外多余官兵。即令全撤。次第起行。以节劳费。叶尔羌大臣印信。著交礼部补铸颁发。将此由六百里加紧谕知长龄、武隆阿、杨芳、并谕杨遇春知之。　　

○缓徵山东济宁、鱼台、二州县被雹村庄新旧额赋。　　

○乙丑。以拏获邻境重犯。准广东试用知县李云栋、尽先补用。　　

○丁卯。谕内阁、近日吏部户部带领引见人员内。有刑部郎中明安福、理藩院员外郎庆长安、二员。命名不成文义。乾隆年间。因旗员取名未当。屡次恭奉谕旨训饬。嘉庆二十年。钦奉皇考仁宗睿皇帝谕旨。旗人命名。有取汉文字义者。不准连用三字。朕御极以来。亦因宗室取名未协。曾经降旨申谕。何以旗员中仍前取名。并未一体遵改。实属不合。著再饬谕八旗都统等。嗣后旗人取名。务宜恪遵圣训。不准连用汉文三字。其现在取名未协者。亦即一体饬改。　　

○戊辰。谕军机大臣等、据御史牛鉴奏称、新疆各城军装。如伊犁、乌噜木齐、巴里坤等处。旧例在内地置办。每岁帑项不下数十万金。置办军装员弁。藉口公差。带买他物。甚至私贩妇女。潜购赌具。与夫古董玩器。一切应禁之物。罔不装载。及将应办货件运到各城。势不能不在该官兵应得俸饷内。倍价坐扣。请饬该将军总督分别查核。如弓箭之类。应在内地置办者。由该督饬购派员运往。不必专差员弁办理。至茶布等项。口外尽有。概可停止等语。新疆地方。向由内地办运各件。自因彼时疆域初定。创立章程。相沿办理。惟近来伊犁等处。商贩云集。何必每年仍派员赴内地购办。若如该御史所奏。该委员藉口公差。夹带违禁货物。上侵帑项。下克军饷。尤乖政体。著德英阿、英惠、鄂山、体察情形。悉心核议。如军装等件。可以尽由口外购办。岂不省长途递运之烦。若有必须由内地置备者。亦当分晰查明。何项应由该督饬属办运。何项应由该将军等自行采办。商同妥议具奏。将此附报便谕令知之。　　

○旌表守正捐躯山东滕县民李崇德妻王氏。　　

○己巳。上诣绮春园问皇太后安。　　

○庚午。谕内阁、讷尔经额奏、筹议回空帮船。夹带私盐。先禁私囤以清弊源一摺。所奏是。粮船夹带私盐。久干例禁。揽装重则挽运较难。摉查严则耽延难免。况船身为卤气侵入。载米亦非所宜。必当严行饬禁。今据该漕督奏、各帮丁舵水手。惟利是图。积习难返。江广及安徽等帮。装载更多。零星贩卖。到处停泊逗留。甚至不服摉查。恃众拦阻。成何事体。并有跟帮积匪。勾串地棍土枭。贩赴水次豫囤。俟回空过境时。沿河上载。该漕督已将私带定例。按帮严切晓示。其议请饬禁豫囤。系为杜绝弊源起见。著直隶山东江南各督抚盐政。一体严饬该管文武员弁。查拏在岸豫囤积匪。各路上载之区。亦当严密巡查。总须实力奉行。埽除积弊。以杜私囤而速回空。　　

