<!-- { "loadSidebar": true } -->
○庚辰。谕军机大臣等、固庆等奏、护送夷人回国情形一摺。俄罗斯越卡夷人。不听安慰。携枪逃走。该大臣妥为劝谕。现已由科布多起程北去等情。又另片奏、该夷不愿回国。先令异地散处。以分其势。后再相机酌办等语。览奏均悉。外夷窜入边界。不免滋扰游牧。现已听谕乐从。自不值力争肇衅。著该大臣等妥为劝谕。速饬归国。无许一名逗留内地。仍严饬各该委员沿途弹压。护送出境。毋任滋生事端。是为至要。将此谕令知之。　　

○又谕、本日据固庆等奏、接准乌噜木齐咨称、派员弹压俄罗斯夷人。至科布多交界接替。该夷不听安慰。逃至土尔扈特所属鄂什克地方牧放牲畜等情。已由该大臣改从台站护送。并异地散处。相机酌办。有旨令该大臣等妥为护送。速饬归国矣。现在该夷等是否逗留鄂什克地方。有无滋扰情事。著惠吉确查具奏。仍著谆饬所属。妥为劝谕。速令折回。毋任滋生事端为要。将此谕令知之。寻奏、现移咨科布多参赞大臣、饬查该夷人如尚在鄂什克地方游牧。应即由该大臣就近劝谕回国。报闻。　　

○贷山西太平、乡宁、吉、陵川、猗氏、辽、和顺、赵城、大宁、永和、和林格尔、十一厅州县上年歉收贫民仓谷。　　

○抚恤琉球国遭风难夷如例。　　

○辛巳。两广总督祁＜?土贡＞奏报抵粤任事。得旨、正当本省有事之秋。勉力为之。以副委任。　　

○壬午。上诣大高殿行礼。时应宫拈香。　　

○还宫。　　

○以孟夏时享太庙。自是日始。斋戒三日。　　

○癸未。谕内阁、耆英等奏、敬谨查勘福陵宝城北面甎墙。请择吉兴修一摺。著钦天监敬谨相度。如方向合宜。即行选择吉期兴办。所有估需物料匠夫银共三千十三两零。准其由盛京户部库贮银内动用。　　

○赏会试年老举人余会来等十五名司业检讨学正职衔有差。　　

○礼部议准、河南巡抚牛鉴疏报、采访固始县贞节妇女赵荣氏等三十六口。请建总坊旌表。从之。　　

○上以常雩祀天于圜丘。自是日始。斋戒三日。　　

○甲申。谕内阁、前据僧格林沁奏、理藩院核议干珠尔巴诺们汗处分。未能详晰。当派载铨、奕经、查明具奏。兹据查出历年案据。均无呼图克图字样。请饬更正等语。干珠尔巴诺们汗、违例私开牧场。经该将军等查办。该诺们汗胆敢护庇狡展。不服听断。有意抗违。实属咎由自取。著仍照原议。革去本身封号。饬回游牧处所。绥远城将军色克精额、及理藩院堂官、未能详细查明。究属疏忽。均革交部议处。其册档内呼图克图字样。即著该衙门更正。　　



大清宣宗效天府运立中体正至文圣武智勇仁慈俭勤孝敏成皇帝实录卷之三百五十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。夏。四月。乙酉朔。享太庙。上亲诣行礼。　　

○诣南郊斋宫斋宿。　　

○谕内阁、前因干珠尔巴诺们汗私开牧场。护庇狡展。不服听断。已降旨将该诺们汗革去本身封号。饬回游牧处所。至绥远城将军、及理藩院堂官、未能将呼图克图字样详悉查明。已将该将军等交部议处矣。因思各呼图克图诺们汗等向守清规。佐朕振兴黄教。深堪嘉尚。每沛恩施。今该诺们汗不守清规。有违法制。朕不得已予以薄惩。嗣后各呼图克图诺们汗等、务当仰体朕心。护持黄教。以绥藩服而受殊恩。此次该诺们汗革去封号。饬回游牧地方。固属咎由自取。朕犹望其改过自新。承受恩典。著交西宁办事大臣详加察看。如果安静悔过。著于一年后奏明请旨。其印敕等件。即著暂存该庙。交诺们汗徒众妥为封贮。　　

○丙戌。常雩。祀天于圜丘。上亲诣行礼。　　

○诣关帝庙拈香。　　

○幸圆明园。　　

○诣绮春园问皇太后安。　　

○丁亥。命盛京将军耆英会同盛京工部、恭修福陵宝城北面甎墙。　　

○戊子。旌表守正捐躯河南汲县民杨梦麟妻秦氏。祥符县民妇张高氏。　　

○己丑。谕军机大臣等、本日裕谦奏、接奉寄信谕旨。拟即起程。并将关防暂行封贮等语。览奏均悉。该督接奉升任谕旨。已函嘱浙抚前赴镇海弹压。此时刘韵珂计已到彼面商一切。裕谦到两江总督任后。将各海口防堵事宜办理妥协。即著折回镇海。调度将弁。并不时查访定海情形。军民果否相安。夷船有无窥探情事。不准稍涉大意。所有钦差大臣关防。仍著裕谦管带。以专责成。至提镇各员。该督相处已久。其于战守能否相宜。或须酌调方可得力之处。著该督随时察看。据实具奏。毋稍迁就。总之该督现虽授任两江。而浙省为海疆门户。与江苏毗连。不可稍分畛域。现在钦差大臣关防。仍令该督管带。呼应最灵。所有调拨将弁、抚绥军民、一切紧要事宜。均责成该督认真经理。务使首尾相应。毋得顾此失彼。致有疏虞。将此由四百里谕令知之。　　

○总管内务府大臣敬徵等奏、遵议东陵降调人员。由郎中降一级调用者。以该处员外郎、内管领用。降二级调用者。以该处主事、副内管领用。均三缺补一。至郎中降三级。员外降二级。该处并无从六品等官。应准借补九品笔帖式。支从六品俸。与六品官较俸升转。亦三缺补一。得旨、著照所议办理。该员等补缺时。仍著咨送内务府带领引见。　　

○庚寅。上幸万寿山。诣广润祠拈香。　　

○谕内阁、御史张廷桦奏、请严禁探听策题。以防弊端一摺。据称士子中式后。或在内阁住宿。探听策题。或贿嘱供事人等代为探听等语。内阁为丝纶重地。无职事人员。原不准私自出入。况廷试大典。尤宜关防严密。著大学士等严饬所属认真稽查。毋许中式贡士于应试前在内阁私自住宿。并责成派出之护军统领、于封门后周视巡查。傥有闲杂人等探听。立即拏究。无稍疏纵。　　

○辛卯。谕军机大臣等、本日奕山等驰奏、山水盛涨。省河漫滩一摺。据奏选定兵弁。定期进剿。适值大雨滂沱。河水盛涨。不能克期分剿。逆夷闯进省河之后。近省要隘。已被据守。炮台亦皆分占。现在器勇未备。攻不可恃等语。览奏均悉。攻剿逆夷。自须计出万全。谋勇兼施。该将军等务当慎密运筹。催集炮械。募调水勇。一俟兵械齐集。即行相机进剿。一鼓歼捦。以伸天讨。固须谋定后战。亦不可坐失机宜。是为至要。再据御史骆秉章奏、逆夷在粤造车载炮。扬言复至天津等语。著该将军等确切侦探。据实具奏。又另片奏、湖南官兵到粤。闻有骚扰情事。亦著该将军等申明纪律。严加约束。以期兵民相安。将此由六百里加紧谕令知之。寻奏、该夷并无复至天津之意。胡南兵丁。亦无滋扰。报闻。　　

○又谕、前谕令祁＜?土贡＞、怡良、传知林则徐、赏给四品卿衔。迅赴浙江候旨。本日祁＜?土贡＞等奏称、林则徐业于上月十三日由粤驰驿赴浙等语。著裕谦于林则徐到浙后。酌量相当差使。奏明请旨。将此密谕知之。　　

○礼部议准、山东巡抚托浑布疏报、采访濮州贞节妇女黄葛氏等一百六十七口。湖南巡抚裕泰疏报、长沙县杨氏等五百五十三口。广西巡抚梁章钜疏报、北流县蒋区氏等十六口。各请建总坊旌表。从之。　　

○赏坛庙住宿兵丁口分银。　　

○壬辰。拨直隶存铅二十四万斤。解交宝泉局配铸。从大学士管户部事潘世恩等请也。　　

○癸巳。旌表守正被戕山东滕县民高丕中女南妮。　　

○甲午。上诣绮春园问皇太后安。　　

○御勤政殿听政。　　

○以詹事府少詹事李煌、为内阁学士。兼礼部侍郎衔。詹事府詹事博迪苏、为大理寺卿。　　

○以云南永昌协副将善祥、为贵州威宁镇总兵官。　　

○缓徵山西阳曲、应、怀仁、山阴、朔、清水河、六厅州县积歉贫民旧借仓谷。　　

○乙未。谕内阁、英隆奏、押解琦善将次到京一摺。琦善著解交刑部。鲍鹏亦著一并解交刑部。派睿亲王、庄亲王、惠亲王、定郡王、大学士军机大臣六部尚书会同刑部审讯。　　

○谕军机大臣等、有人奏、四川内江县知县吴勤邦、押买田土。多取税银。甚至严刑逼勒。纵役讹索。酿成命案。又采买仓谷。勒派民户分买赔补。有该县义子胡玉丰把持讹索。复纵令书役多方摉括。鱼肉乡民。该县典史巢鸣皋、吸食鸦片。吴勤邦听其擅受。纵役诬良。威逼民妇自缢。又峨眉县知县胡林秀、借夷务津贴为名。按地丁加派。并改造米斗。勒民备价领取。又派差役书吏代书等出银二千余两。以充私橐等语。州县为亲民之官。岂容贪劣之员朘削良民。甚至酿成命案。著宝兴、经额布、密加查访。务得确情。严参惩办。毋许徇隐。自干咎戾。原摺著钞给阅看。将此谕令知之。寻奏、巢鸣皋吸食鸦片。于熊雷氏收买窃赃一案。越分妄传。请革职。吴勤邦于修理仓廒。那用谷价盈余银两。并失查巢鸣皋吸烟等情。胡林秀失察书役得受斗户纸笔饭食钱文。请交部分别议处。从之。　　

○以故和硕特贝子车丹多尔济嗣子布音图、袭爵。　　

○以故杜尔伯特贝子喇特纳巴咱尔子二等台吉诺木巴达尔瑚、袭爵。　　

○以浙江捦斩夷匪及防堵出力。赏知府邓廷彩、同知舒恭受、江苏同知黄冕、花翎。县丞汪仲洋等蓝翎。余加衔升补有差。　　

○以演炮伤毙兵丁。浙江总兵官孙廷扬等议处降补有差。　　

○户部议准、浙江巡抚刘韵珂疏报、仁和场开垦灶荡三顷六十三亩有奇。照例升科。从之。　　

○丙申。谕内阁、祁＜?土贡＞奏、广东应行引见水陆武职。请暂缓给咨一摺。现值军务紧要之际。差遣需人。所有广东省前已奏咨展限。及此后续有升任。并一切应行引见水陆武职各员。俱著暂缓送部。统俟军务告竣。再行考验给咨。至内有升任他省之员。若本省奏留。例应先开升缺。此次系因军务奏留。免其先开升缺。著该部即行给劄。俾支升缺廉俸。以示体恤而昭鼓励。　　

