<!-- { "loadSidebar": true } -->
○乙亥。谕内阁、倭什讷盛桂奏、副都统印信被窃一摺。伯都讷副都统印信被窃。虽贼犯现经弋获。而印已残毁。实非寻常疏忽可比。值班佐领阿常阿、著即革职。交该将军等、提同值班各兵。讯明有无故纵徇隐情弊。按律定拟具奏。伯都讷副都统倭克精额、著交部照例议处。所有该副都统印信。著礼部赶紧另铸。奏明颁发。　　

○以工部右侍郎灵桂、署刑部左侍郎。　　

○准已革陕西固原提督胡超、仍食骑都尉世职半俸。　　

○丙子。上诣绮春园问皇太后安。　　

○丁丑。谕内阁、盛埙奏、销除旗档民人之子。混入蒙古丁档。请将佐领等官分别惩处一摺。此案骁骑校德克金、前当领催时。听从已经出旗为民赵有请托。将伊子补音图、过继尔登山为嗣。比入丁册。实属荒谬妄为。德克金、著即斥革。该管佐领纳穆吉勒多尔济、未能即时驳饬。著交部议处。嗣后土默特左右两翼蒙古户口。著按年清查一次。造册呈报户司。以备稽核而杜朦混。　　

○戊寅。步军统领吏部尚书文庆奏、拏获私穵直隶鳌鱼山银矿人犯。得旨、杨玉贵即杨三、刘怀相、刘怀太、孙大、孙三、喀勒冲阿即哈姓、孙二、蔚文即玉姓、陆明、均著交刑部审明办理。至矿场嗣后应禁应开。及如何呈报方准施行之处。著顺天府查议具奏。寻奏、遵饬委员前往鳌鱼山履勘。查验石块。实与顽石无异。惟距京二百七十里之泥皮山。及距京二百里之猪窝山等处。石块颇近银色。似属矿苗。当交宛平县、饬匠煎炼。祇泥皮山矿砂十斤。化银三钱。余皆顽石及矾石不等。覆查泥皮山、矿砂稀少。成色低微。如使官为经理。则所入不敷所出。断不能以现成之本。求影响之利。若听民间开采。则获利既微。殷商富贾。未必前往。徒令无业游民。借为逋逃渊薮。开之无益。不若封之无弊。得旨、既据委员查勘明确。著即严行封禁。仍饬属随时稽查。按月结报。无得虚应故事。　　

○修山东运河等厅堤闸各工。从河道总督钟祥请也。　　

○己卯。孝贤纯皇后忌辰。遣官祭裕陵。　　

○以詹事府少詹事杜＜?乔羽＞、为詹事。　　

○庚辰。谕内阁、裕泰奏、总督衙署不戒于火。自请赔修。并请议处一摺。湖广总督衙门失火。延烧房间。焚毁敕书火牌文卷等件。裕泰疏于防范。著交部照例议处。所有被烧房间。著落赔修。　　

○辛巳。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○命皇四子奕詝祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○遣官祭先蚕之神。　　

○谕内阁、户部奏、查明积欠案内各款未完银数。请就现办清查限内、一并查办等语。各直省积欠军需。及应扣应追应估变等款。除已完并豁免外。截至上年十二月止。尚有未完银七百七十余万两之多。帑藏攸关。岂容屡催罔应。且恐官吏侵渔掩饰。有以完作欠等弊。现在勒限清查仓库。著各该督抚等、查照户部单开各款。并于八个月限内。确切查核。已完者严提报拨。未完者实力督催。并于清查事竣时。一同据实造报。傥有仍前观望。或查出侵蚀情弊。即著指名严参惩办。不准再有玩延。以清帑项而昭核实。　　

○壬午。上诣绮春园问皇太后安。　　

○两江总督李星沅奏、南漕改折。户部例定价值。为数甚轻。州县私收折色。多则徵收不易。少则采买不足。且银价时有长落。年景时有不齐。不肖州县。明开浮勒之端。不法吏胥。暗启讹索之渐。种种窒碍。变而难通。得旨、原议王大臣等会同户部议奏。　　

○署贵州巡抚罗绕典覆奏、黔省向有水银朱磺各厂。就厂抽课。现据定番、贵筑、两州县。报获金鳌山、及白马洞等处。矿苗甚旺。又据贵西道福连、报有柞子厂附近清水站地方。矿苗丰厚。自上年七月起。至本年正月止。增收新课银三千八百余两。至厂户砂丁。自当严明禁约。现饬该地方官、常川查察。酌定厂规。以十人或二十人为一班。责成班长管束。设立号簿。开明籍贯。并取具不敢窝匪甘结。稽查弹压。得旨、妥协办理。　　

○缓徵江苏上元、句容、溧水、江浦、六合、山阳、清河、安东、江都、甘泉、仪徵、铜山、丰、萧、砀山、邳、宿迁、睢宁、海、沭阳、通、泰兴、二十二州县并扬州、淮安、大河、徐州、四卫毗连灾区积欠额赋。　　

○癸未。以光禄寺卿青麟、为太常寺卿。仍留江苏学政任。　　

○命前任浙江按察使周开麒、以五品顶带休致。　　

○甲申。直隶总督讷尔经额奏、本年二月十二日冰冸后。永定河水势。叠次增长。自八九尺至一丈一二尺不等。南北两岸。纷纷蛰陷。其并无埽工之处。亦多坍塌滩坎。当即动用存工料物。督率文武员弁、随时抢护。现俱一律平稳。报闻。　　

○乙酉。山东巡抚徐泽醇、奏报练习省标各营弁兵情形。得旨、依议。核实认真。勿尚虚文为要。　　

○镶蓝旗满洲副都统绵清、因病请解任。允之。调正白旗汉军副都统联顺、为镶蓝旗满洲副都统。以兵部右侍郎道庆、兼正白旗汉军副都统。　　

○以正黄旗蒙古副都统扎拉芬泰、署正红旗汉军副都统。　　

○以詹事府詹事和色本、为内阁学士。兼礼部侍郎衔。　　

○命前任浙江布政使刘喜海、以四品顶带休致。　　

○补行道光二十七年军政。陕甘卓异官五员。不谨官一员。年老官三员。有疾官一员。分别议叙处分如例。　　

○丙戌。上诣安佑宫行礼。　　

○丁亥。遣官祭先农之神。　　

○谕内阁、杨殿邦奏请饬催漕船等语。现在江南苏松太漕船。仅报开五帮。浙江漕船。仅报开二帮。江广各帮。虽据报开。尚未据报出境。似此迟延。恐逾定限。著江苏、浙江、安徽、江西、湖广各督抚、严饬地方文武员弁、迅速催趱。勿任逗留。以利漕运。　　

○戊子。予浙江军营立功病故陕西外委马建猷、祭葬恤荫。　　

○己丑。上诣绮春园问皇太后安。　　

○直隶总督讷尔经额、奏报得雨情形。得旨、京师自本月初八日以来。雨虽不大。叠次沾濡。合而计之。亦属润足。可喜可庆。　　

○江苏巡抚陆建瀛覆奏、南漕改徵折色。诸多未便。敬谨沥陈。一、原议改收折色。即以其银分于河南、陕西、奉天、丰收地方。购买米麦。或招商由海运津等语。查定例折米一石。纳银一两。其多者亦不过一两四五钱。无论河南等省。丰歉不可为常。即以招商海运而论。二十七年成案。每米一石。给银二两四钱或六钱不等。统计大局。入不敷出。当此国用支绌之时。何能更为买米筹款。一、原议改收折色。不惟经费有补。且可以苏东南官民之困等语。查招商采买。例价不敷。势必酌增折价。折价过重。民何以堪。民力不支。必多积欠。民欠未完。必责官垫。官垫无偿。必添那移。江苏数十年来。均以垫漕而致亏。今又加以折漕。将另开一亏空之间。恐民困未苏。而于国帑大局有碍。一、原议南漕全折。京城米价必昂。请酌折成数等语。查酌折成数。办理参差。幸而年谷丰登。折收三成两成。尚徵七八成本色。万一岁事不齐。则减米一石。即少米一石。减折色一分。即短采买一分。而不肖官吏。又多不可思议之处。久之银短而米更短。于京师民食。关系匪浅。得旨、原议王大臣会同该部议奏。　　

○予故休致前任贵州提督张国相、祭葬。　　

○修湖北襄阳府老龙石堤。从总督裕泰请也。　　

○除湖南凤凰、永绥、乾州、泸溪、麻阳、保靖、古丈坪、七厅县水冲沙压田六顷九十三亩有奇额赋。并减硗薄屯田租额有差。　　

○庚寅。谕军机大臣等、本日据徐广缙奏、熟筹进城一事。实属万不可行。又据叶名琛穆特恩等奏、遵旨严防。并加意抚戢兵民各一摺。又据叶名琛片奏、进城有害无利。断难隐忍坐视等语。览奏均悉。＜?口英＞夷进城之约。在当日本系一时羁縻。现在该酋坚执前约。该督等前奏亲赴虎门面晤情形。但称该酋狡执不已。若再峻拒。势将滋生事端。而于进城究竟可行与否。未能缕晰陈明。是以朕前经降旨、暂准入城一游。亦不过权宜之计。期于少生枝节。若如该督等此次所陈。该夷必欲进城。其居心实不可问。婉阻之未必遽开边衅。轻许之必至立启兵端。层层奏明。朕始悉其底蕴。自应照该督等所议酌办。现在该省兵民。互相保卫。共有十万之众。是众志成城。自当勖其同仇。何可使之解体。且据叶名琛穆特恩等奏称、内河外海。现饬一律严防。不至少有疏虞。著徐广缙等、即就现办情形。随时体察。外患固属堪虞。内变尤为可虑。务当固结民心。激扬士气。以安民为抚夷之本。仍饬水陆各营。处处防范。万不可稍有疏失。方臻妥善。惟兵贵精而不在多。人数既众。未必人人有勇知方。从前有暗钉炮眼。私自送信。走漏消息。乡民及兵丁内。均难免此种叛徒。若一味信其甘言。恐临时不免挫衄。至于看守炮台之兵。尤当择其有身家保结者、方可信任。前车之鉴。切宜留心。其各省海口。应否密为知照。令其豫防窜扰之处。并著该督等酌量妥办。傥察看夷情尚顺。无须知照。亦在该督等相机而行。总之该夷闻风畏惧。卑词厚貌。不肯深入受创。其暗中含沙射人。固在意计之中。即心内深恨不能遂愿。外作好语。与粤之兵民。故作游移。而另图远谋。为扰我腹心之地。其狡诈亦应加意体察。该督等同心敌忾。深堪嘉尚。操纵之法。朕绝不为遥制。傥使沿海各省。皆能如此足食足兵。朕无忧矣。将此由五百里各谕令知之。　　

○以太常寺少卿瑞麟、为内阁学士。兼礼部侍郎衔。　　

○辛卯。直隶布政使龚裕、奏报到任谢恩。得旨、直隶情形。汝自熟悉。秉公核实。必能无误。勉力为之。　　

○壬辰。钦差大学士耆英等覆奏、现抵清江。面晤河臣杨以增、令其裁汰冗员。据称黄运两河二十三厅内。惟常镇道属扬运通判。工程较简。应归并江防厅。改为江运同知。又丹阳县丞、灵壁主簿、吕梁巡检三缺。均可一并裁撤。得旨、所奏均悉。　　

○以宋儒程颐后裔广德、袭五经博士。　　

