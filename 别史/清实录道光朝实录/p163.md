<!-- { "loadSidebar": true } -->
监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。九月。丙寅朔。谕内阁、阮元等奏、请鼓励获盗人员等语。广东署南海县事候补同知章埏、于邻境叠劫钜案。首先访获斩枭及拟遣盗犯多名。缉捕尚属奋勉。惟该员现系候补同知。该督等遽请免补本班遇缺升用之处。未免过优。章埏著仍俟补授实缺同知后。遇有应升之缺。再行酌量奏请升补。　　

○又谕、阮元等奏、审拟委员在途买带幼孩一摺。此案前署高廉道事候补知府百顺、雷州府知府王文苑、陆路提标前营游击文泰、因派委护送暹罗贡使。任听家人及通事等、沿途买带人口。该督等于奏参后审明定拟。请照乾隆年间委护军参领经文等、照料哈萨克来使、在途买带子女、奉旨革职之案。将百顺等革职。实属咎所应得。惟所带幼孩。讯明实系家人等私买。该委员等失于查禁。究与自行买带者有间。尚可量从末减。百顺、王文苑、文泰、俱著加恩改为降五级调用。余著照所拟完结。　　

○又谕、程含章奏、江西代造直隶剥船。运费不敷。请准照成案。饬令芦商捐缴一摺。江西省历次分造直隶剥船。原系代芦商解运。其运费自应统令商捐。该省此项内销不敷运费。本系原奏准销之款。因芦商止按每船四十两捐解。以致运费不敷。兹据该抚以该省无可筹捐。所有江西历次内销不敷运费银七万三千二百四十八两零。即著长芦盐政、饬令芦商捐解归还垫款。该部知道。　　

○刑部奏、审明步甲果仁布喊控一案。得旨、此案果仁布身充步甲。辄因与同班口角细故。胆敢在道旁叩阍喊诉。实属藐法。果仁布著在西安门外枷号一个月。满日实发近边充军。以示惩儆。　　

○修广东肇庆府炮台。从总督阮元请也。　　

○加赈江西德化县被水灾民。并缓徵德化、德安、星子、都昌、建昌、鄱阳、南昌、新建、进贤、瑞昌、余干、彭泽、湖口、十三县钱漕余租芦课。　　

○丁卯。上御洞明堂。勾到新疆云南贵州广东情实罪犯。停决新疆斩犯三人。绞犯一人。云南斩犯三人。贵州斩犯十人。绞犯二人。广东斩犯七人。绞犯六人。余一百三人予勾。　　

○谕内阁、刑部奏、裕陵琉璃门被窃铜帽钉。审明定拟一摺。此案陈黑子等、辄敢于陵寝重地。肆行偷窃。实属胆大藐法。陈黑子、杜常贵二犯。俱著斩立决。吴牛子一犯。听纠同窃。在外看人。并未随同进内。情稍可原。著改为斩监候。　　

○又谕、绵岫等于裕陵琉璃门被窃铜帽钉。失于查察。非寻常疏忽可比。绵岫、永康、著照宗人府所议。各降三级。折罚世职俸九半年。毋庸查级议抵。嵩年系马兰镇总兵。兼总管内务府大臣。疏于防范。其咎尤重。本应革职。姑念其查拏案内人犯。尚属迅速。无一漏网。著降为主事。在万年吉地工程上效力。前暂行革职之翼长阿尔京阿。著赏给该处领催。　　

○又谕、孙尔准奏、地方情形事宜一摺。闽省滨临大海。幅员辽阔。禁奸诘匪。稽查宜周。兼以延津一带。盗劫频闻。漳泉各属。风气犷悍。习于械斗。台湾又远隔重洋。土盗尚未能净绝。地方大吏。总当随时整顿。尽心化导。俾得渐收实效。兹孙尔准于到任后。体察该省情形。酌筹办理。所称连甲之法。每村甲首。率众轮值守望。一有盗警。附近各村。可以同往掩捕。宵小自无从潜匿。至晋江、惠安、同安、各县渔船。偶因采捕乏食。逢船劫抢。舟师在洋巡缉。莫办其为渔为盗。未能即时弋获。嗣后著饬令沿海各县。将各澳商渔船只。于该船头尾两＜?舟皮＞。印烙县分甲号。渔户姓名。并在风篷两面。书写大字。以便易于识认。仍严饬汛口员弁。确加查验。毋许偷放。庶期洋面肃清。该抚务当认真察办。行之久远。断不可有名无实。空费周章也。　　

○谕军机大臣等、继昌等奏、查勘文安积水情形一摺。直隶文安频年积潦。民舍田庐。均被淹浸。果能堤河并举。以工代赈。水患可除。可谓行一善政。朕所愿也。惟目前水势消落无几。骤难宣洩。继昌等所奏建闸及疏浚河淀各事宜。著交张文浩、蒋攸铦、于水涸从详勘定议具奏。原摺并发交阅看。将此谕令知之。　　

○协办大学士两江总督孙玉庭等奏、仪徵、丹阳、奉贤、金山、四县续报被水各乡村。请抚恤一月口粮。镇江避水灾民尤多。现由官绅捐济口食。俟事竣后分别差等具奏。报闻。　　

○命守护东陵贝子绵岫、镇国公永康、回京。以辅国公镶白旗汉军副都统禄义、镇国公奕奎、守护东陵。　　

○以吏部郎中百春、为镶白旗汉军副都统。　　

○改建江宁省城神祗坛、并添建神位殿宇房屋。从协办大学士总督孙玉庭请也。　　

○拨江苏江宁扬州通州三属常平仓谷。接济省仓灾缺兵粮。　　

○以浙江杭州嘉兴湖州三府被水。准借支盐库银三十万两。买米平粜。　　

○抚恤琉球国遭风难夷如例。　　

○戊辰。谕内阁、蒋攸铦奏、请派员查勘红花堤缺口一摺。直隶元城县城卫河。与山东馆陶接壤。向有红花堤一道。以御漳卫二河北来之水。嗣因漳河南徙。水无倒灌。其堤段久已残废。迨复经修建后。上年豫省漳河漫水。下流由大名、元城、直达红花堤。溃决堤埝。由馆陶注入卫河。若将漫口堵筑。恐沥水无从疏洩。元城县北乡村庄。皆成泽国。若不筑复。则馆陶县村庄。又受其害。事关两省民田庐舍。必须熟筹妥议。以资经久。著派大学士戴均元、驰驿前往该处确切勘办。务令两无妨碍。方为尽善。至内黄县属袁村地方。因决口多年。将地亩刷成河形。现在盐运商民各船只。均以窦公河淤塞。改从新刷河道行走。有无阻碍。并著详加查勘后。即顺道赴河南。会同程祖洛、将漳水现复东漫。民埝不能捍御。应如何设法宣洩。以利修防之处。悉心筹议。据实具奏。　　

○又谕、松箖等奏、遵旨酌议查禁私薓章程一摺。薓山藏匿私人。夹带私薓。律有明条。总在该将军等、督饬员弁兵役。严密巡查。自能立除积弊。兹据松箖等查照旧章。酌加改拟具奏。著即照议办理。自此次奏定章程后。无庸奏派副都统二员。带兵入山。其各路所设卡伦一百六处巡缉。责成该将军等、派委诚实妥干员弁。带同兵役。认真访察。固不可令兵弁等、向官派刨夫滋扰。尤不可令与各处卡伦通同舞弊。如兵弁等摉查不力。及各卡伦有互为徇隐情事。查明立即严参惩究。若该将军等、视为具文。仍复有名无实。以致日久弊生。别经发觉。惟该将军等是问。决不宽贷也。　　

○又谕、松箖奏、特参招住民人私种旗产之协领佐领一摺。双城堡屯田。系旗丁自行耕种。前据松箖奏有民人搀杂在屯居住。当经降旨饬禁。兹据该将军访查、仍有流民在小封堆内。垦种旗人未开荒地。并有携眷住屯者。该协领等并不实力驱逐。容留多年。舒精额不胜协领之任。著降为佐领。俟有相当缺出。照例补用。中屯佐领托金保、舒义、右屯佐领丰伸太、武伦保、俱著交兵部议处。各屯骁骑校、著查明分别责惩咨革。并著派员将违禁住屯各民户。即行驱逐。毋得任其携眷居住。其招募开种官兵随缺地之佃户。著严饬各屯员禁止。不准于所种随缺地亩之外。向屯丁私自租典。亦不准在界外私垦官荒。以杜侵占。　　

○赏候补三品卿继昌、二品顶带。署马兰镇总兵官。兼总管内务府大臣。办理万年吉地工程。　　

○予故喀喇沁辅国公布林阿拉善、镇国公多尔济包布腾、祭如例。　　

○己巳。上诣绮春园问皇太后安。　　

○遣官祭都城隍之神。　　

○谕内阁、成郡王载锐、恭缴热河下处一所。著赏给军机大臣作为公所。　　

○又谕、赵慎畛等奏、浙省被水。请招商赴台贩米一摺。本年浙省雨水过多。又猝遇山水。低田被淹。各属米价增长。惟闽省早收丰稔。台湾余米可以出粜。著照所请、准其暂停海禁。并免徵税科。该督等即招商给照。令其赴台采购。从海道运至浙省。以济民食。所经各海口验照放行。毋得留阻。俟浙省米价稍平。即行截止。仍遵旧制。饬禁海运。毋许越贩。该部知道。　　

○又谕、禧恩等奏、请拨借广储司银两。以资办公。向来銮仪卫衙门。由直隶省每年额徵租银一万六千七百余两。作为津贴办公之用。乃该省每年欠交银四千余两。业已积至十五万余两之多。本年又欠交银一万余两。以致该衙门办公短绌。无款可支。殊属延玩。至广储司银两。支销自有定制。若各衙门以支放不敷。纷纷奏请拨借。亦属不成事体。此次著从所请。准由广储司拨借银五千两。发给銮仪卫衙门。以备支用。嗣后直隶总督、务将此项额徵租银。年清年款。毋任延宕。其历年积欠银两。并著该督查明应徵款目。随时催解。勿致日久虚悬。俟该省租银解到时。该衙门即行筹备归款。　　

○谕军机大臣等、据御史蔡学川奏、风闻涿州陆路一带。有灾民拦截车辆。卸取行李。又卫河水路。亦有灾民拦阻小船。索取钱文等语。本年直隶被灾。朕不惜帑金。并截漕五十五万石。又拨奉天粟米十五万石。所以抚恤灾民者。至优极渥。若近在辇毂。行李往来。辄敢乘机抢劫。地方官姑息不办。成何政体。著蒋攸铦确查涿州卫河一带。如实有抢夺情事。务即迅速查拏。惩一警百。断不可养痈贻患。致滋事端。并严饬地方员弁。责成各该巡役兵丁。实力稽查。有犯必惩。以靖奸宄。将此谕令知之。　　

○又谕、据赵慎畛覆奏、此次护送朝鲜国难夷金光宝等九名进京。系照越南日本等国难夷回国成案。分咨各省护送。并未委员伴送至京。实属错误等语。嗣后如遇难夷回国。著仍照向例。分咨经由等省。逐程委员护送。傥系由台湾内渡难夷进京。著闽省派委员弁护送。不得援照回国之例办理。以昭慎重。将此谕令知之。　　

○庚午。谕内阁、奕奎两耳重听。无庸前往护陵。著派奕恒前往东陵敬谨守护。　　

