<!-- { "loadSidebar": true } -->
○谕内阁、给事中曹履泰奏、请饬查米石私运出城一摺。漕粮为天庾正供。官兵俸饷支放攸关。若偷漏之弊日滋。则米价昂贵。有妨民食。兹据该给事中奏奸商蠹役。勾串居奇。私运出城之后。车马装载成群。积弊已久。似此肆无忌惮。如果属实。各城门何以毫无稽察。且南粮回漕等事。弊尤不可胜言。总因日久稽查懈惰。将从前章程。视为具文。不可不再行申禁。著步军统领衙门、顺天府、五城、严密查察。如有囤户奸商违例偷漏。立即从重惩办。傥所属官吏有包庇纵放情事。一并参究。毋得徇隐。因思各旗甲米、及官员俸米入城。专派御史稽查。例有专摺奏报。岂徒具文了事。嗣后著即责成该御史。如查有弊混偷漏出城。即著严拏惩办。傥查办不力。别经发觉。讯系某月偷漏。即惟值期之御史是问。另片奏、役满书吏。暗中盘踞。在京把持公事等语。役满身后办事。最干例禁。必应饬令回籍。惟年久未见巡城御史查拏一人。可见稽查保甲。并未认真核实办理。并著步军统领衙门、顺天府、五城、一体访察驱逐。以除积蠹而杜弊端。　　

○谕军机大臣等、新选广东肇罗道张锡霖、系由捐输议叙出身。前于召见时察其才具平庸。恐难胜道员之任。该员现已领凭赴粤。俟其到省。著徐广缙详加察看。如果于公事一切未能明晰。岂可令其贻误地方。该署督即行据实覆奏。毋稍徇隐。将此谕令知之。寻奏、察看张锡霖身体孱弱。得旨、送部引见。　　

○丙戌。以前任山西太原镇总兵官祥麟、为广东陆路提督。　　

○丁亥。予科科热依瓦特阵亡把总吴喜、外委尚清、柴大安、祭葬世职。　　

○戊子。上奉皇太后幸慎德堂。进膳。　　

○谕军机大臣等、有人奏、河南贾鲁河挑穵糜费。迄无成功一摺。据称此河自中牟决口被冲。经该抚奏动捐输帑项。历委道府等员。三次挑穵。费几百万。迄无成功。迨淤塞日甚。仅以河身积沙。本难施力为解。并未将办理不善之员。分别参处赔修。内如施熙一员。贪名素著。所至侵蚀钱粮等语。似此工需繁钜。当兴工之先。该抚即应慎重审度何至屡次挑穵。终无成效。当此经费不敷之日。竟将百万国帑。民膏所出。轻于一掷。若如所奏。殊不足以儆贪而节帑。著福济、骆秉章、于查办各案之便。亲至贾鲁河履勘情形。咨访舆论。并调齐卷宗逐细查核。务将糜帑误工各员。分别工段银数据实严参。并暗访河陕汝道施熙、平日居官声名如何。一并具奏。不准稍涉瞻徇。原摺著钞给阅看。将此谕令知之。　　

○己丑。谕内阁、李嘉端奏拏获拨船户偷窃米石。并查出潮湿发块情形。咨交刑部审讯一摺。此案人犯。已由该侍郎咨部审办。自应按名严究。惟该犯等于拨运漕粮。任意偷窃使水。以致米石短绌。贻害仓储。深堪痛恨。若仍照寻常咨交案件审拟。殊不足以惩积蠹。著刑部堂官督饬承审司员。向各该犯严切根究。务令尽情供吐。仍遵前旨加等治罪以肃法纪而绝弊端。　　

○以派赴巴尔楚克防堵出力。释回伊犁遣犯五百名。　　

○庚寅。上诣大高殿行礼。　　

○还宫。　　

○以夏至祭地于方泽。自是日始。斋戒三日。　　

○辛卯。谕内阁、御史锡光等奏、设法抽查甲米进城。并请定稽察私米出城章程一摺。著户部议奏。寻奏、该御史请于甲米进城。颁给官斛。抽量米石。窒碍难行。应毋庸议。其所称严查甲米出城。应请饬步军统领、顺天府、五城、申明旧章。一体稽察。从之。　　

○赏借御前行走喀尔喀扎萨克郡王那逊巴图、俸五年。修理坟茔。　　

○壬辰。谕军机大臣等、本日据刑部密奏现审案内。究出赃款数万两。请饬查办。并将各项人犯开单呈览。已明降谕旨。将候补知县陈怡、祁县典史陈衔恩革职。并案内应讯人证。一并解讯矣。此案在籍巡抚梁萼涵、被讦前在山西巡抚任内。有求免充商一事。得受多赃。现由刑部讯据已革郎中孙郅供认、实有托该抚之弟梁楙滋贿嘱情事。并呈出手摺内、所列得赃之官员吏役幕友长随人等。节节贪婪。数盈五万余两。必应彻底究追。水落石出。著王兆琛迅即遴派干员。查照单开各犯姓名。分投严密访拏送部。断勿令其闻风远扬。并不准一名漏网。至前署河东道查克丹、虽已身故。其幕友丁役人等。必有当日知情经手之人。并著该抚计算年月。确查严缉。以上人犯。一经获案。即先由该抚密讯供情。如此外续经供出之犯。料系案内必应关提查拏者。即著该抚迅速酌核解部。免致日后辗转稽延。该犯等转得乘间逃逸。是为至要。将此谕令知之。　　

○癸巳。夏至祭地于方泽。上亲诣行礼。　　

○幸圆明园。　　

○诣绮春园问皇太后安。　　

○谕内阁、奕兴等奏、移居宗室私娶再醮民妇为妻。并携带外出滋事一摺。宗室玉林、著发往吉林、交该将军严加管束。以示惩儆。　　

○又谕、徐广缙等奏、筹捕洋匪。请暂留总兵署缺一摺。广东碣石镇。为东西分洋要隘。盗船此拏彼窜。必须声威素著之员。居中堵截西江东海洋面。兜捕方能得力。该镇总兵李贤、遇事畏葸。难以胜任。著以副将降补。所遗广东碣石镇总兵。即以洪名香调补。俟筹办洋匪事竣。再令来京陛见。　　

○以广东龙门协副将黄庆元、为琼州镇总兵官。　　

○甲午。谕内阁、张澧中奏、请循例添雇民拨船只一摺。本年山东卫河。水势微弱。现在南粮抵境。拨船恐有不敷。著照所请、准其循照成案。添雇民船三百六十只。责成临清州知州一手雇觅。分别拨发存留。俾资轮转。仍饬藩司委员前往监收。随时察看。如水势增长。即行酌量减雇。以节糜费。　　

○又谕、鄂顺安奏、查明到豫商米。开单呈览。并请嗣后照常徵税一摺。前因河南省灾歉较广。颁赈之外。仍令免税招商。迅运米粮接济。兹据该抚奏称、该省二麦收获。民食无虞缺乏。所有商贩米船。著江苏安徽巡抚。饬令各该关照常徵税。鄂顺安著于接奉此旨之日为始。出示晓谕。并咨会邻省遵照。　　

○谕军机大臣等、张澧中奏、办理缉捕情形一摺。除暴安良。为地方官要务。必须力求实效。方能有益民生。据奏东省盗匪肆行。实由地方文武各官捕务废弛。防范不严之故。大法则小廉。人存则政举。凶匪横行。咎在牧令。牧令不职。责在上司。该抚现经拏获多名严办。并将讳匿各员。分别查参。复督同文武各员按名摉捕。严禁接济盗粮等语。所奏实属详尽。惟言之匪艰。行之维艰。果能实心办理政事。认真查拏盗匪。各文武同心协力。畛域不分。互相堵缉。匪徒自易就获。即如近来各该御史所奏。山东盗风又复渐炽。原未必事事皆实。而亦断不至尽虚。著该抚督饬文武各官。振刷精神。认真缉捕。即照所议严查接济窝顿。以清盗源。傥该地方官仍蹈前辙。稍事因循。即严行参办。毋稍姑容。勿得徒托空谈。毫无实效。勉之慎之。将此谕令知之。　　

○乙未。孝恭仁皇后忌辰。遣官祭景陵。　　

○谕内阁、奕山奏、进征官兵借项银两。请分年坐扣一摺。上年伊犁驻防满洲蒙古进征官员兵丁。在粮台酌借俸饷银两。著加恩准其分作四年。于各该官兵等应领俸饷银内。分年扣还。以示体恤。　　

○又谕、奕山等奏、请将喀什噶尔库存普尔钱文。分拨英吉沙尔备贮等语。著户部议奏。寻奏、查英吉沙尔向无储备之款。该大臣称遇有缓急。诸多掣肘。自系实在情形。应准其于喀什噶尔库存普尔钱五千串内。分拨一千串。解往英吉沙尔永远存储。不得擅动。以备不虞。从之。　　

○以故奉恩将军祥璧子灵秀、袭职。　　

○丙申。旌表守正捐躯江苏丹徒县民胡依瑶妻张氏。　　

○丁酉。谕内阁、本日据朱凤标德诚奏、分别赔补欠交米石章程。天津通州办理未能画一。请旨遵办一摺。又据李嘉端奏、据朱凤标等咨文。又奏拏获偷窃使水各犯。咨送刑部。声明各起拨船。无论伤损亏短各米石。例应船户一律独赔各一摺。此项拨船亏短米石。前经降旨、著驻通仓场侍郎查照前案。责令经纪拨船各半分赔。嗣据户部议覆李嘉端奏请酌拟章程摺内。亦请仍令仓场侍郎钦遵前旨。毋庸另议更张。嗣后查出拨船。如有使水亏短等弊。系由经纪拏获。即著拨船户独赔。与经纪无涉。一船了一船之案。其余各船。仍照旧章。责令经纪船户各半分赔。不得因承运经纪拏获一二。即将此起并各起内未经禀获之数十余船。概令经纪免赔。既足以昭平允。且可以杜弊中之弊。　　

○戊戌。四川重庆镇总兵官德年、因病解任。以江宁城守营副将王鹏飞、为重庆镇总兵官。　　

○己亥。上诣绮春园问皇太后安。　　

○庚子。谕内阁、户部钱法堂奏请饬催铜运等语。铜运为鼓铸攸关。断不容迟延贻误。所有已报渡黄之桂文奎一运。已入江南境之李令仪一运。并先后入湖北境之韩印海、李旸、王阶钰、盛熙瑞、四运。著两江、漕运江南、东河、河道各总督。湖北巡抚。严饬文武员弁。将在境各铜船。迅即押令飞挽北上。勿令片刻逗留。并令直隶山东各督抚。一俟各该运船到境。即专派妥员。迎提催趱。务于七月内全数抵通。傥该运员等藉词延宕。或该地方官提催不力。即著查明参办。　　

○又谕、讷尔经额奏、筹议南粮赴坝情形一摺。现在海运兑米。未能计日完竣。河运南粮首帮已抵津关。以后各帮陆续挽入直境。均已将次到津。若待海运尾拨、方准过关。恐后进帮船。挨次顶阻。且本年首帮入直之期。比上年已迟六日。再有耽延。致误归次限期。更于全漕大局有碍。所有现抵津关各帮。著该督按照旧章。随到随放。所有海运拨船。插档行走。两无滞碍。即令稍滋弊混。尚可将海运米石暂卸北仓。先令漕船北上。无误回空。方臻妥协。岂有将重运军船。暂免催提之理。著仓场侍郎于海运河运。兼营并收。不得顾此失彼。傥军船因阻止行走。以致回空未能依限归次。有误大局。惟该侍郎是问。懔之。　　

○谕军机大臣等、前因长芦盐务。引滞商疲。课不足额。特简沈拱辰为盐政。原系择人而使。期于力整鹾纲。俾税课日有起色。乃任事已阅数年。徵课奏销。迄未能年清年款。且辗转那垫。办理仍形竭蹷。芦纲积弊固深。总当设法挽救。乃该盐政未能尽心经理。仍无起色。有负简用。著讷尔经额悉心体察。据实具奏。毋稍瞻徇回护。将此谕令知之。　　

