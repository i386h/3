<!-- { "loadSidebar": true } -->
○丙午。谕军机大臣等、据瑚松额奏、野番图抢厂马。聚集二百余人。骑马持械。直扑野马川。经署提标右营游击周进保、率领弁兵奋力堵御。该贼番施放连枪。敢行抗拒。迨官兵开枪轰击。伤毙贼番多名。始各畏惧逃逸。厂马并未被抢。查点官兵。亦有伤毙等语。野马川地方。与大通河迤南边外野番插帐之区较近。防守不可不严。此次该贼番图抢厂马。胆敢聚众肆劫。迨经官兵捦捕。复敢放枪伤毙兵丁。情殊可恶。必应惩办以儆凶顽。周悦胜现已调补甘肃提督。其应如何挑穵沟濠。侦缉正贼之处。著瑚松额于该提督赴任时。详悉告知。会商妥办。并著严饬沿边各营。务将各要隘加意防范。勿任野番再行阑入。致有马厂被扰情事。所有伤亡兵丁陈九林等、著该督查明咨部照例办理。该署游击周进保、把总潘国祥、被伤轻重情形。亦著查明据实具奏。将此谕令知之。　　

○又谕、有人奏、河工积习。厅员出息厚薄。但问办料若干。其到工折数之多寡。视历年河工之平险。河患一年较平。则办料余息较宽。而河工之料堆渐伪。各州县游幕之徒。藉署内熟识之人。出入招摇。无所不为。内幕乐与往还。州县莫敢禁制。其在河工者名为外工。类皆盘踞有年。购料必经其手。交收如何朦蔽。查验如何朦蔽。又复最为熟谙。故能久为河工之害等语。河工备料。关系至重。向来河患。往往生于无事之时。在事大员。不可不早为虑及。若如所奏、厅员购办料堆。交收查验。任听外工巧相朦蔽。亟应从严查究。著陶澍、麟庆、即将河工向有积弊。悉心体访。实力禁革。其厅员所购料堆。如何验收。如何抽查。务归核实之处。著即酌议章程。据实具奏。至游幕人等。一经访有实迹。即行严加惩办。毋稍姑息。将此各谕令知之。寻陶澍奏、从前弊窦。原有外工家丁河兵料户堆夫人等勾串虚堆之事。现已革除。并向河员切实谆饬。力求撙节。惟工员究难深靠。仍应随时查察。一有浮冒等弊。即会同河道总督参惩。报闻。　　

○以内阁学士文德和、充国史馆清文总校官。　　

○以捐修甘肃陇西县文庙。及护城河堤。予捐职都司郭峻等加衔议叙有差。　　

○旌表守正捐躯湖南安化县民刘恢绪妻陶氏。　　

○修直隶通州果渠村坝工。从总督琦善请也。　　

○减免直隶隆平、宁晋、安、三州县积水地亩额赋有差。　　

○丁未。谕内阁、奕颢现署盛京将军。所有阜成门角楼等工。著添派奕纪会同禧恩承修。其拆卸后续有情形。著即交原估大臣复行查勘具奏。　　

○命内务府三旗冰技。照例豫备。停阅八旗冰技。仍给半赏。　　

○戊申。谕内阁、前据给事中常大淳奏称、江西藩司署内劣幕吴雷门、盘踞多年。干预公事。并缕陈种种劣迹。当交陈銮严密查办。兹据该抚奏称、逐款访查。实无干预等情。著无庸议。惟吴雷门年已就衰。早经辞幕。著即饬令回籍。不准逗留。　　

○旌表守正捐躯江西奉新县民万纶楷妻邓氏。　　

○己酉。谕内阁、据钟灵奏、请缓引目奏销。并恳将督销州县免参一摺。当交户部核覆。兹据查明具奏。所有山东省十五年分应徵引目。准其缓至十七年二月内全数题销。其应完正杂课项。及加价银两。著该盐政即督饬该商等迅即照数完交。仍于本年照例依限题报。至本年正课奏销。仍著陈嘉树暂留办理。以专责成。俟奏销完竣。再行交卸。　　

○礼部议准、护江苏巡抚怡良疏报、采访武进县贞节妇女谈氏等一百五口。请建总坊旌表。从之。　　

大清宣宗效天符运立中体正至文圣武智勇仁慈俭勤孝敏成皇帝实录卷之二百九十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。十二月。庚戌朔。谕内阁、昨日召见新放察哈尔总管穆精额、既不通晓蒙古文义。并不能解蒙古语。难胜总管之任。著即撤回本任。所遗察哈尔总管。著桑旺扎木苏补授。各该处总管。有统辖一旗之责。道光十年十四年。两次降旨。令各该旗营拣选总管。务须通晓满洲蒙古文义。或能蒙古语者。带领引见。此次仍复滥行保送。殊属不合。所有值年旗及该旗保送大臣。俱著交部议处。　　

○礼部奏、道光十七年元旦应行礼仪。得旨、是照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○辛亥。上诣皇太后宫问安。　　

○谕内阁、向来秋审朝审人犯内、缓决三次以上者。人数积多。每届数年。谕令刑部查明。奏请分别减等以示法外之仁。今自道光九年查办之后。至本年秋谳。入缓决者。又积有一万二千三百余名。著刑部将本年秋审朝审缓决三次以上各犯。照节次查办之例。逐一查明所犯情节。奏明分别减等发落。以昭矜恤。该部即遵谕行。　　

○命翰林院侍讲贾桢、在上书房行走。　　

○壬子。谕内阁、梁章钜奏参、知府玩视民事、狂妄无知一摺。广西平乐府知府张楠、著来京交吏部带领引见。再降谕旨。此系寻常应奏事件。该抚辄称系密奏。未及与督臣会衔。实属不晓事体。著传旨申饬。　　

○谕军机大臣等、本日陶澍、讷尔经额等奏、会筹楚省鹾务。并请严禁锅口一摺。据称湖南郴州所属之永兴县。系粤盐引地。粤商开设子店。行销生盐。乃近来多设熬锅。将生盐煎熟。浸灌淮界。以致楚省引额短绌等语。粤楚毗连。办理盐务。各思踊跃急公。但必须两无妨碍。方为尽善。若如该督等所奏、多留熬锅。为奸商开偷漏之门。陷愚民蹈贩私之网。不可不严行禁止。著邓廷桢即出示晓谕。所有永兴子店六十五家。每家只准存锅一口。永为定额。不准私自加增。及添设子店。锅口尺寸。亦不准稍有宽大。总期于粤引淮纲。两无妨碍。是为至要。将此谕令知之。　　

○又谕、据兴德等奏、查探卡外色哷库勒地方被贼占据情形。并筹画办理一摺。据称胡什伯克在色哷库勒地方滋扰。伊什罕伯克带领回子堵截山口。库尔察克在山南塔什霍罕庄抵御。杀贼十数名。因胸间中枪身死。伊次孙英提巴哈沙、在山北本庄防守。亦被枪伤身死。其眷属皆被掳去。该处回庄十四处。已被抢占大半。现在胡什伯克差人分赴达尔瓦斯、什克南、干竺特、斡罕各部落。招摇煽惑。胡什伯克又差人至叶尔羌投递禀帖。内称库尔察克伤害布噜特甚多。伊已将库尔察克杀死。占据地方。仍欲向克什米尔、巴达克山、诸外夷索税各等语。霍罕远在边隅。趋利若骛。道光十年以后。业经准其通商免税。贪心不足。屡次恳求向克什米尔、巴达克山抽税。甚至遣使入觐。仍复渎求。屡经驳斥。尚敢连年在卡外滋扰。今复藉称与库尔察克有隙。率领多人。伤害伯克。占据地方。欲向各外夷抽税。其情本属可恶。但控驭外夷。总当不动声色。镇静防范。既以通商免税。安其贪利之心。尤当加意操防。慑以天威。俾知有备无患。不敢狡焉思启。觊觎潜消。方为妥善。现据该夷供称与库尔察克有隙。非敢抗违天朝等语。此事业经差人告知霍罕伯克。自应俟接得回信。是否悔罪输诚。再行酌办。著奕山等因时制宜。会同相机妥办。据实具奏。总不得轻举妄动。致启边衅。至色哷库勒阿奇木伯克库尔察克屡次抵御。中枪身死。伊孙同时阵亡。情殊可悯。亦著查明奏请恩施。以示体恤。将此各谕令知之。　　

○宗人府会同刑部奏、遵审贝勒永珠殴毙侧室吴氏一案。讯系太监王得禄听从下手。伤重致命。保祥、宋石头、王照芳等帮殴。侍妾灵儿挑唆同谋。分别按律定拟。得旨、王得禄著照所拟即行正法。灵儿著管理宗人府王等监视重责四十板。交刑部监禁十年。具奏请旨。保祥、宋石头、王照芳、均著枷号两个月。折责发落。永珠著照所议革去贝勒。　　

○以叶尔羌领队大臣乌珍泰、署喀什噶尔领队大臣。甘肃金塔寺营副将哈勒吉那、护喀什噶尔换防总兵官。　　

○拨广东运库银十二万两。添补修造米艇经费。从总督邓廷桢请也。　　

○癸丑。旌表守正被戕直隶开州民梁如成妻赵氏。　　

○甲寅。上御乾清门听政。　　

○以内阁学士倭什讷、署銮仪卫銮仪使。　　

○以詹事府詹事德诚、为大理寺卿。候补三品京堂赵盛奎、为太常寺卿。　　

○乙卯。孝惠章皇后忌辰。遣官祭孝东陵。　　

○谕军机大臣等、有人奏、浙江宁波府知府吕子班、办事颟顸。毫无振作。不能约束子弟。本年九月间。伊子婚娶至署。勒令鄞县备办灯彩铺垫等项。该县以不及赶办回覆。该府之弟。擅令府役将该县办差家人锁押多日。该县情急。当将鄞县印信。面缴宁绍台道。情愿告病。该府近在同城。并不查问等语。知府为方面大员。必须洁己奉公。约束严密。方足以资表率。似此纵容子弟。扰累属县。如果属实自应查办以肃官方。著朱士彦行抵浙江即将所奏各情。确切查明。据实具奏。毋稍徇隐将此谕令知之。　　

