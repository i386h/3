<!-- { "loadSidebar": true } -->
○又谕、乌尔恭额奏、筹议缉私章程一摺。盐引不能畅销。皆因私贩充斥。全在该管各官认真查拏。方可渐收实效。著该抚督饬所属实力稽核。嗣后遇有商私枭私。弁兵不能捕拏、及私行贿纵者。一经察出。立提严办。其承审各官。并不根究私盐来历。含糊定谳。一经审正。立即纠参。如究出买自场灶。或来自私篷。则咎在稽察之场官、及该管地方官。至官盐到岸。各州县查出盐引不符。则咎在提验之掣所、及沿途关口各官。著即查明分别参处。若引盐照额运到。该州县并不认真督销。致有缺额。即查照分数。据实揭报。如引地缺盐。而承办商人不迅速赶运。致有缺销。即将该商惩办。并罚令照数赔课。务使私贩绝迹。官引畅销。以杜弊源而裕国课。该部知道。　　

○癸未。谕内阁、据户部等部会议、御史黄乐之奏通筹漕运全局一摺。各省州县兑交漕粮。例应冬兑冬开。军船受兑后。各按省分远近。定先后过淮限期。至过淮以后。河工机宜无定。渡黄向无定限。如果开兑无迟。过淮违限。各该督抚即按逾限远近。由吏兵二部照例议处。惟过淮之迟早。视乎开兑之后先。近年回空既迟。江浙各州县收漕兑漕。办理稽延。自应加以惩儆。著漕运总督及有漕各督抚、严饬各州县赶紧收兑。俾军船依限开行。恪遵定限。于每年四月初十日以前全数趱至清江。如有因循观望。立予奏参。该部即从严议处。俾玩泄之风。知所儆惕。至过淮渡黄月日。例由两江总督会同漕督河督、由驿奏报。声叙月日。比较迟速。立法已极周详。该御史所奏十日具奏一次之处。著毋庸议。　　

○谕军机大臣等、昨据文庆等奏、永佑寺酌留房间内。有存贮御幄蒙古包等件房二十五间。氊绳杆帐。堆积繁多。并存贮烟火木架房十二间。查无归并之处。请仍安放原处等语。热河各处旧存物件。现议归并。其御幄蒙古包等件。为数既多。未便听其久贮。致滋损坏。即朕将来巡幸木兰时。亦无所用之。著耆英等逐加查勘。择其完整可用者运京。其不堪久贮各件。即于印册内开除。至烟火架大小木植。即留于该处。备各项工程之用。将此谕知耆英、并传谕福泰知之。　　

○是日立春。顺天府进土牛春山宝座。　　

○甲申。谕军机大臣等、陶澍密考摺内称江宁布政使杨簧、精力稍弱。藩司为钱粮总汇。察吏安民。是其专责。该员精力既不逮前。是否尚堪胜任。不致贻误公事。著该督随时留心察看。据实具奏。毋稍讳饰。将此谕令知之。寻奏、杨簧气体素弱。非年老衰惫者比。办事谙练。到任数年。尚无贻误。报闻。　　

○命贝子济克默特、于故大学士威勇公长龄举殡时往奠茶酒。　　

○修江苏华亭县海塘。从总督陶澍等请也。　　

○浚江苏丹徒、丹阳、二县运河。从巡抚陈銮请也。　　

○缓徵江苏上元、江宁、句容、江浦、六合、山阳、阜宁、清河、桃源、盐城、高邮、泰、东台、江都、甘泉、仪徵、兴化、铜山、丰、萧、砀山、邳、宿迁、睢宁、海、沭阳、赣榆、金坛、二十八州县并淮安、大河、扬州、徐州、四卫积歉庄屯旧欠额赋。　　

○缓徵甘肃岷州上年地震灾区新旧正杂额赋。　　

○乙酉。上诣绮春园问皇太后安。　　

○御奉三无私殿。赐亲藩等宴。　　

○谕内阁、凯音布、鄂山奏、剿办夷务完竣。撤兵归伍一摺。据称官兵自青冈普洛、移赴拦马桩六阿娜南地等处。进至皎米。其间夷寨繁多。哦雷呷多二支。最为凶悍。大木干等支。互相依附。经张必禄等直攻巢穴。奋力扑击。枪毙贼目。斩获不计其数。齐慎、余步云等、并力抄袭。攻夺要隘。歼毙夷匪。救出被掳民人干洛三溪部落内五家夷人率众投诚。恳求免剿。其余均经一律摉缉。剿抚兼施。计自天喜会合。直进凉山。袤延几及千里。现已剿办完竣等语。此次夷匪滋事。经张必禄等带兵攻剿。办理尚为妥速。张必禄、著赏加提督衔。齐慎、余步云、著交部从优议叙。多欢、谢兴峣、随营出力。著鄂山等查明劳绩。与在事文武员弁。仍遵前旨核实保奏。候朕施恩。所调汉屯各官兵。著即分别撤归原伍。伤亡弁兵。照例造册咨部议恤。至马边一带。嗣后应如何设防。雷波一路。应办善后事宜。均著该督等饬令经手办理之员。分别亲勘核实。妥议章程。务期经久尽善。以肃边徼而靖闾阎。寻奏、筹拟马边雷波等厅善后事宜。一、马边厅属之大有冈。应设汛一处。由马边营拨千总一员。兵一百名。以资弹压。其核桃汛原设外委汛防。应请裁撤。又雷波厅属西苏角附近之黑角。应设汛一处。拨把总一员。兵五十名。又西苏角附近之千万贯。应设汛一处。拨守备一员。兵二百五十名。由普安、安阜、二营酌派。又屏山县茨竹坪。应设汛一处。由峨边营拨把总一员。兵六十名。移驻防守。该县沙湾汛原设弁兵。应移驻板栗溪。以联声势。马边雷波等营。应免其调派换防台藏各差。移设汛署兵房用费。均由本省捐办。一、马边等厅各边界。居民畸零散处。无守望相助之益。现饬设立寨堡。聚居自卫。官给编号鸟枪。俾资守御。马边厅前后营各支夷、及雷波内外生熟各夷。请仿照越巂等厅。每支添设夷长一人。夷目一人。官为捐给工食。分守各界。查禁汉夷私行出入。以杜衅端。一、马边、峨边、雷波、越巂、四厅。均属边疆要缺。应请三年边俸期满。查明任内报抢各案。随时拏获者。同知以应题应调知府升用。通判以同知直隶州知州升用。如任内报抢各案无获。仍照例议处。雷波、峨边、两厅通判。请用同知顶带。仍照通判升转。离任不准戴用。该四厅遇有汉夷交涉事件。巡查盘费赏需等项。拟由捐廉津贴。以资办公。下部议。从之。　　

○丙戌。上御正大光明殿。赐朝正外藩等宴。作乐赐酒。如除夕仪。　　

○闽浙总督钟祥等奏、查拏会匪。并筹防缉章程。得旨、随时认真妥办。若一奏了事。岂非有玷于封疆大吏之所为耶。　　

○赏廓尔喀正使噶箕邹达热木布斯噶热萨哈、副使萨尔达尔格什迪托咱榜舍、花翎。　　

○丁亥。上御正大光明殿。赐大学士尚书等宴。　　

○谕军机大臣等、据梁章钜奏、校阅省城营伍情形。内称连珠弓箭。滴水鸟枪。其制造式样。并如何施放之法。著该抚绘图贴说。详细具奏。将此谕令知之。寻奏、连珠弓箭。较平日操演弓箭缩小十分之四。弓背有纽。可以摺叠收携。施放不用架式。较为便捷轻利。滴水枪。即用平日操演鸟枪。因粤西山陡崖高。放枪者居高临下。子药易脱。用高梁杆切成马蹄式。塞住枪口。子药不脱。方收自上拒下之功。得旨、因地制宜。原属可行。总要适用得力。勉而练之。　　

○江南提督段琨、因病解任。调广西提督陈阶平、为江南提督。以湖南镇筸镇总兵官杨芳、为广西提督。　　

○戊子。上诣时应宫。昭显庙。拈香。　　

○还宫。　　

○调甘肃宁夏镇总兵官祥福、为湖南镇筸镇总兵官。以陕西潼关协副将昌伊苏、为宁夏镇总兵官。　　

○以次辛祈谷于上帝。自是日始。斋戒三日。　　

○己丑。谕军机大臣等、上年八月据都察院奏、山东民人金塘、以拏贼成讎、放火抄抢等情具控。已明降谕旨将该民人解交经额布审讯。并寄谕该抚饬拏骑马贼刘二鞍子等犯。从严惩办。至今未据覆奏。甚属疲玩。兹有人奏、刘二鞍子从前弟兄三人。同恶共济。伊弟兄已被官兵拏获正法。惟二鞍子勇力过人。党羽日多。聚众劫掠。大为行旅之害。该抚曾委章邱县带同兵役往拏。畏葸不敢向前。以致兔脱。并恐马刚等滋事匪徒窜入其内等语。奸匪扰害地方。大干法纪。且山东为行旅冲途。劫掠肆行。亟应净除根株。以安良善。该匪弟兄同恶共济。必系著名要犯。党羽既夥。尤恐日久别滋事端。著经额布密委干员、选带兵役。跟踪访缉。务将该犯并夥党悉拏净尽。无任远扬。如讯出不法情事。即从严按律惩办。据实具奏。将此谕令知之。寻奏、拏获刘二鞍子、讯明行劫李多文朱统两案。合依强盗已行而但得财律拟斩立决。又起意纠抢刘大增婢女转卖。亦罪应斩决。该犯系积年巨盗。应从重酌拟枭示。下部议。从之。　　

○又谕、有人奏、闽省交界之浙江衢州府属。福建延建邵所属。均有匪徒。借担夫为名。专以盗窃过往客商行李货物为事。小者私行偷换。大则掠取一空。商民苦累。前经奉旨饬拏。此风稍息。近来该匪等又复猖獗等语。该处地当孔道。行旅往来络绎。该地方文武员弁。尤宜严加巡缉。除暴安良。方足以资整顿。若如所奏、该匪等漫无顾忌。肆行偷掠。捕务废弛。已可概见。著钟祥、魏元烺、乌尔恭额、通饬所属沿途地方各官。不分畛域。设法严拏。并著会同妥议章程。应如何责成各处牙行慎选夫头。力除积弊。或有犯案。予以连坐之处。奏明办理。以儆刁风。将此各谕令知之。寻奏、嗣后牙行遇有更换。饬令该县详慎选充。每行各保诚实夫头数名。凡有担夫。令夫头识认。确系良民。方准承挑。傥有失物。经事主具报到官。立时差缉。著落夫头将原夫交出究办。并著牙行将失物照估赔偿。不准羁留事主。如究出行户通同串窃。一并连坐。即不知情。酌量责处示儆。得旨、毋分畛域。认真饬办。断不可不久又成具文。实力勉之。　　

○庚寅。上诣南郊斋宫斋宿。　　

○调广西提督杨芳、为湖南提督。湖南提督薛升、为广西提督。　　

○辛卯。祈谷于上帝。上亲诣行礼。　　

○御紫光阁。赐蒙古王贝勒贝子公台吉及外藩使臣等宴。并赏赉有差。　　

○幸圆明园。　　

○诣绮春园问皇太后安。　　

