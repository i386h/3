<!-- { "loadSidebar": true } -->
○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕军机大臣等、本日据李鸿宾奏、广西贺县猺匪、被官兵扑灭。现在摉捕零匪。惟首匪盘均华、尚须查讯一摺。猺匪盘均华一犯。前据广西奏报、被官兵歼毙。业经查认明确。兹据李鸿宾奏称、接据湖南永州镇总兵曾胜禀报、转据岭东营守备阿临泰、带领官兵在楚粤交界地方拏获猺匪。亦供系广西贺县首匪盘均华。押交湖广总督衙门审讯。是否粤西歼毙之犯。确系盘均华。抑楚省现在拏获之盘均华。另有其人。著禧恩等详查确实。并行文咨询卢坤、务须将该犯下落、得有切实证据。方为可信。至所称贺县梨头山、尚有猺人聚集。是否确有余匪。其应如何筹办。亦须飞咨祁＜?土贡＞、苏兆熊、赶紧扑灭。以净根株。又另片奏、详查各营员弁内实系阵亡者。有千总钟定扬、把总梁文光、李朝安、三名。伤亡者。候补守备顾锡奎、千总杨龙韬、伍连芳、把总梁显刚、外委张荣贵、李成龙、六名。火药烧毙者。守备罗光灿、千总梁廷彪、把总黄得威、三名。滚崖跌毙者。把总杨必发、蔡文元、外委许绍邦、刘国南、张亮高、钟兆熊、六名。计共十八员。何以与前摺内声明之数不符。著即查明是否系烧毙跌毙。难保无讳饰阵亡含混入奏情弊。其兵丁阵亡伤亡烧毙跌毙实在情形。及伤亡名数。著一并详查奏请分别赏恤。又另片奏、七月初二日以后。经苏兆熊会同曾胜、派批湖南镇筸兵勇。攒入深林。爬山摉捕。每日俱有击毙。初八日官兵由蛇儿岭移营至炮台山。有火烧坪、军寮等排猺匪数百人分路迎拒。曾胜督令游击马贵等、带领湖南广西兵丁。分路兜剿。枪炮兼施。击毙匪徒一百余名。带伤滚崖之猺匪亦复不少等语。前经降旨、令禧恩等将李鸿宾所奏、自五月二十九日、至六月十三日、斩获猺匪多名、是否实情。密加查访。据实具奏。此次该督所奏军情。著一并查访明确。迅速由驿具奏。至所称现在该省调到各营兵丁六千名。湖南拨来兵二千名。续拨镇筸兵练五百名。苏兆熊带来广西兵一千二百名。兵力不为不厚。然行军之道。贵精不贵多。且该省所调兵丁六千。前据该督查明。或病或伤。或不服水土。随时撤回调换。可见此项兵勇。平时废弛已极。临阵全靠不住。禧恩等到彼、即会同余步云、相机将猺匪诱出聚歼。妥速竣事。并将调集兵勇名数、确切详查。其实在得力者。留资剿捕。期于敷用而止。傥有疲弱不堪任用。立即撤回。勿致有名无实。虚糜粮饷。是为至要。将此由四百里各谕令知之。　　

○以户部尚书王鼎、为顺天乡试正考官。兵部尚书那清安、都察院左都御史白镕、刑部左侍郎史致俨、为副考官。　　

○以礼部尚书江守和、署户部尚书。理藩院尚书博启图、署兵部尚书。　　

○以正蓝旗满洲都统奕绘、署镶蓝旗汉军都统。镶白旗满洲都统穆彰阿、署正蓝旗满洲都统。　　

○裁陕西鄜州州同、蒲城县巡检、宁羌州、褒城县驿丞、延安府、沔县、府谷县训导、七缺。从总督杨遇春等请也。　　

○除直隶通州水冲沙压官地五亩有奇租银。　　

○辛己。谕内阁、朕伯仪亲王永璇、秉性端醇。持躬恪慎。自幼仰承皇祖高宗纯皇帝恩眷。迨我皇考仁宗睿皇帝亲政之初。晋封亲王。简畀总理吏部、及旗营各衙门事务。朕御极后。因念王年齿既高、凡遇内廷宴赉召对。特免叩拜。王八十寿辰。懋加赏赉。并将前借王俸未扣银二万八千两全免扣缴。复因王年已八旬有三。特加恩在紫禁城内乘轿行走。于应得王俸外。每年加赏俸银五千两。迨王年八十有六。不宜劳勚。免其进坤宁宫吃肉。每次颁给背镫肉一分。复降旨、嗣后寿皇殿安佑宫行礼。免其随往。如遇行礼日期。著于府第内向上行礼。以展诚敬。又降旨、每岁元旦暨正月十四日宗亲筵宴。均免入宴。届期颁给果品菜殽一席。王年将九袠。而精神矍铄。城内郊外。皆有赐第。尽可随意安居。从容颐养。长承恩礼。本日闻王偶遘微疴。甫降旨于初九日亲诣府第视疾。方冀病势渐愈。遽闻薨逝。实深震悼。朕伯祇王一人。康强寿考。朕笃眷亲亲。叠加优异。今王薨逝。近支伯叔中、更无尊行。朕怀益增悲惋。著赏给陀罗经被。派惇亲王绵恺、即日带领侍卫十员、代朕前往赐奠。加恩于例赏外由广储司加赏银五千两。经理丧事。朕于十一日亲临赐奠。以示优崇。所有饰终典礼。著各该衙门察例具奏。寻赐祭葬。谥曰慎。　　

○又谕、常格奏、酌留印房年满书吏一摺。库车印房已满吏即选未入流季天祥、前因军需案内出力。奏准作为已满吏。由部签击。仍按著役日期、扣满五年。再行归部即选。自应遵照办理。该大臣辄请将季天祥再留二年。俟留办期满、抵作九年役满吏。不论双单月归部遇缺即选。显为季天祥得缺地步。微末书吏。不值若是取巧渎请。著不准行。　　

○两江总督陶澍奏、遵旨严禁小板书籍。得旨、不可奉文了事。务要认真查办。惩一儆百。渐清其源。方为实心任事。勉之。　　

○以经理灾务周妥。予浙江知县杨绍霆等、加衔升补有差。　　

○贷安徽天长县帮丁生息银二万两。　　

○壬午。遣官祭关帝庙。　　

○命本月十二日至十五日。俱穿常服。不穿蟒袍。十二日、十五日、毋庸推班。　　

○癸未。太宗文皇帝忌辰。遣官祭昭陵。　　

○谕内阁、本日据摉检王大臣仁寿等奏、头场摉出误带四书之直隶生员沈景颜、李瑞符、戈镜蟾、周福遐、贾康吉、山东贡生贺澄元、广西监生秦绍谦、安徽贡生程受易等八名。照例逐出。又摉出携带诗文之直隶生员吴思同、朱孔彰、郭先春、石俊庵、李曾、廪生许向辰、山东贡生王之城等七名。当即斥革枷号示众。办理尚属认真。近来士习日坏。前据科道等条奏防弊之法。经朕降旨准行。并谆谆诰诫。几于三令五申。该士子宜如何涤虑洗心。奉公守法。乃本科乡试。仍有吴思同等携带诗文之事。该士子以身试法。行险儌幸。习为故常。恬不知耻。若令其幸得科名。通籍后夤缘钻剌。更何事不可为。尚望其为朝廷出力耶。从前历科派出摉检王大臣、总以毫无弊窦一奏塞责。可见沽名钓誉。全不实心任事。此次摉检。尚属认真。所以鬼蜮伎俩。纷纷败露。而苟且混入者。仍所难免。三年大比。为士子进身之始。即幸而获选。清夜扪心自问。岂不可耻。本科二三场、仍当严行摉检。如查有怀挟情弊。即一律惩办。嗣后该士子等、务须恪遵功令。敦品励行。勉为真才实学。毋再存幸获之心。求荣反辱。其摉检王大臣、及都察院堂官派出科道等、总当认真办理。不可日久生懈。视为具文。将此通谕知之。　　

○甲申。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭颢佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。王以下文武大臣官员、蒙古王公等、行庆贺礼。　　

○裁长芦沧州运判、兴国场大使、山东胶菜运判、登宁场、信阳场大使、五缺。移天津运同驻沧州。从盐政钟灵请也。　　

○准江西安福帮船因风亏缺米一千四百八十余石。分年买补。　　

○乙酉。太祖高皇帝忌辰。遣官祭福陵。　　

○上临仪慎亲王永璇第赐奠。　　

○谕内阁、朕伯仪亲王、老成醇谨、叠蒙恩礼。恪慎自持。数十年如一日。本日朕亲临赐奠。悲惋实深。特申优眷之忱。益笃展亲之典。其子贝勒加郡王职衔绵志、于百日孝满后、著承袭郡王。该衙门不必带领引见。所有应行事宜。著该衙门察例具奏。至殡送之日。著派惠郡王绵愉、代朕前往赐奠。并著送至暂安处、再行赐奠。以示笃念懿亲有加无已之至意。　　

○喀尔喀亲王车登巴咱尔、以母病请假回苏噜克省视。允之。命俟病痊侍养来京。　　

○丙戌。谕内阁、杨国桢奏、知县人地未宜、酌请对调一摺。据称中牟县知县黄元柱、年逾六旬。于河工修守事务、不甚相宜。请与嵩县知县秦时中对调。又汤阴县知县黄树烈、年逾六十。才具未能开展。请与宜阳县知县施熙对调。黄元柱等、如果未能称职。即当据实参劾。何得以人地未宜仅予调简。试思简缺亦有刑名钱谷之责。治理虽为较易。岂衰庸之员。所能胜任。况黄元柱任内有经徵未完降俸三案。施熙历俸未满三年。秦时中任内有承缉命案三参处分。均与调补之例不符。该抚无非见好属员、为此迁就之举。所请均不准行。又前降旨、令各督抚于所属保举数员。各省俱未奏到。自系为慎重遴才起见。该抚首先保奏至十员之多。所保各员内、即有朕所稔知未必堪膺是举者。可见所保亦未尽公允。该抚久任河南。于属员有举无劾。沽名钓誉。全不认真。岂实心任事之道。著通谕各督抚。嗣后于属员内、如有才不称职、年力衰庸。即当据实参劾。不得以人地未宜藉词请调。至所保人员、必实有操守廉洁。才猷卓著。素为民情爱戴。一登荐牍。众论翕然。方为不负所举。傥该省人员、祇能循分供职。并非殊尤出众。不妨据实直陈。断不准滥竽充数。用副朕求贤佐治循名责实至意。　　

○又谕、朱士彦等奏、二场查出乱号之顺天生员陈元晖、未经领卷先混入场之直隶生员徐最亭、均即逐出。办理尚属认真。向来派出稽察接谈换卷。有无情弊。从未查出具奏。可见沽名钓誉。讨好士子。全不以剔厘弊端为事。本年经朕降旨、谆谆诰诫。此次稽察、即有混乱场规之生员二名。而苟且混入者。仍所难免。嗣后该士子等、务须恪遵功令。毋以身试法。求荣反辱。其派出之大臣等、总当认真办理。不可视为具文。日久生懈。　　

○刑部奏、赵金陇逆属押解到京。得旨、著军机大臣会同刑部先行讯取确供具奏。　　

○直隶总督琦善奏、酌筹永定河漫口事宜。应俟水落料齐。再行堵筑。得旨、所奏自系实情。即依议行。办理善与不善。责全在汝。勉之。　　

○河南巡抚杨国桢奏、漳河盛涨情形。得旨、诸凡相机妥办。运道尤不可致令淤垫。务须加意。　　

○丁亥。上诣安佑宫行礼。　　

○遣官祭昭忠祠。　　

○谕内阁、申启贤奏、查出诈称误带四书之山东贡生贺澄元、希图幸免。情殊诡谲。未便遽予省释。著即斥革。枷号场前示众。以为士子不知自爱者戒。　　

