<!-- { "loadSidebar": true } -->
○吏部奏、改定赴任官员凭限章程。一、赴任官员。中途患病阻风。核计在正限以外。展限以内应准其扣展。一、发往各省人员。中途患病阻风照赴任官员一体办理。一、部选人员。该上司劄调闱差。有定限可计。准其照扣。其留省察看。及派委各项差使统限三个月。不得分扣一留省察看。及派委差使该上司应分别奏咨立案。如未经立案仅于缴凭文内声扣者。本员毋庸置议。将该上司参处。一、中途阻风患病。或已报明。或未及报明。不准两项分扣。统计阻风不得过三个月患病不得过两个月。仍按正限外展限内核办。一、正限已满。始声扣阻风患病者不准扣展其正限内声扣阻风患病。仍不得过三个月两个月之限。展限内声扣者。仍不得过两个月一个月之限。至展限外不得再扣。即所扣限内、阻风尚不及三个月两个月。患病尚不及两个月一个月。亦不准将展限外日期补扣。从之。　　

○以詹事府少詹事叶觐仪、充日讲起居注官。翰林院侍读张鑅、署日讲起居注官。　　

○丙寅。漕运总督杨殿邦奏、本标所辖守备、千总、及在淮候补者。约六百余人。贤愚不等。容逐细察看甄别。请先将专事钻营之蔡天保等四员革职。得旨、认真勉力。勿恤其他。　　

○免热河丰宁县屯户旧欠额赋、及旗租银。　　

○丁卯。上诣绮春园问皇太后安。　　

○引见乙巳科散馆及补行散馆人员。得旨、此次散馆之修撰萧锦忠、编修金鹤清、吴福年、业经授职。二甲庶吉士刘书年、罗嘉福、胡焯、孙鼎臣、李联琇、陈介祺、孟培桢、周寿昌、潘遵祁、徐元勋、胡瑞澜、呼延桭、曹骅、张守岱、黄廷绶、黄经、贡璜、蒋志淳、何廷谦、杨翰、王荣第、左瑛、郭骥远、吕序程、钟启峋、袁芳瑛、沈锡庆、皂保、沈炳垣、萧玉铨、宜振、冯琛、李梦周、童福承、张正椿、何桂芬、俱著授为编修。三甲庶吉士包炜、徐嵩生、徐鼒、奎章、俱著授为检讨。陈立、阎敬铭、罗宝森、丁士元、徐德周、胡家玉、阎翥鹏、恽世临、曹炳燮、姚光发、岳云衢、俱著以部属用。　　

○礼部以繙译会试中额请。得旨、京旗取中二名。各省驻防取中九名。　　

○直隶总督讷尔经额奏、阖省普得雨泽。得旨、览奏似可心慰。但京中虽得雨几次。尚欠深透。朕仍斋心叩祷也。　　

○以库车开垦新地。并究出私垦地亩。予印房章京特通阿等、升叙有差。赏六品伯克巴拉特等、五品顶带。花翎。七品伯克迈玛特等、蓝翎。　　

○戊辰。谕内阁、庆锡奏、筹议修补陵寝外围墙垣。并请严定私行越墙偷砍树株罪名一摺。此项围墙。俟交秋后即时兴修。著庆锡敬谨亲历详勘筹议具奏。至私越围墙。偷砍树株。应如何严定罪名专条。著刑部核议具奏。寻议、嗣后在围墙以内盗砍树株者。首犯拟发近边充军。先于犯事地方枷号两个月。其无围墙之处。在红桩以内盗砍者。照围墙以内科罪。在红桩以外。白桩以内。首犯杖一百枷号一个月。在青桩以外。官山以内。首犯杖一百。为从各犯减一等问拟。其围墙以外。并无白桩青桩等处。均照官山以内办理。从之。　　

○马兰镇总兵官庆锡奏、请嗣后拏获情罪较轻人犯。不必交地方官审办。即在署前枷责示儆。得旨、酌核认真办理。务挽颓风。勉之。　　

○以大学士宝兴、协办大学士吏部尚书陈官俊、礼部尚书魏元烺、吏部左侍郎季芝昌、礼部右侍郎吴钟骏、兵部右侍郎朱凤标、内阁学士黄琮、李嘉端、为殿试读卷官。　　

○己巳。策试天下贡士许彭寿等二百三十一名于保和殿。制曰。朕缵膺大宝。统御寰区。中外乂安。于兹二十有七载。仰荷昊苍眷佑。列圣垂庥。敕命时几。兢兢业业。深念通经致用之方。化民成俗之本。藏富裕国之模。除暴诘奸之法。期臻上理。延访维殷。尔多士拜献先资。对扬伊始。冀聆谠论。式赞嘉猷。自秦燔六经。微言中绝。汉兴除挟书之禁。遗籍间出。诸儒说经者。大抵皆孔门苗裔。商瞿受易。六传至田何。其间授受姓名。史记与汉书互异。何欤。子夏之诗。四传至大毛公。左氏受春秋。八传至张苍。二家相承之渊源。能备举欤。伏生治书。后仓说礼。俱不详所自出。或谓伏生受书于秦李克。信欤。承后氏之学者。能条其流派否。武帝广厉学官。各家皆立博士。至贞观正义之行。前代诸家。不复兼存。义归画一。说果善欤。自汉以后。师儒莫盛于宋。程张皆深于易。其传易弟子。可略陈欤。朱子诗礼二经弟子。其入室者何人欤。风俗为治平之本。而教化实风俗之原。古昔盛时。民生敦庞。怀忠抱悫。乡闾族党。比户可封。然犹以时读法。纠其过恶。异言异服则有讥。无授无节则弗纳。道德一。风俗同。左道乱众之徒。自无由煽诱以售其怪诞之说。自习尚浇漓。异端蠭起。敛财聚众。结党传教。愚民无知。转相渐染。岂果迫于饥寒。而乃甘冒重辟。以冀其幸免欤。抑牧民者教导无方。俾之陷于邪慝欤。何以使桀黠者革面洗心。愚懦者守分循法。而不为其所惑欤。孟子曰。经正则庶民兴。韩愈曰。明先王之道以道之。傥可丕变欤。积贮者。生人之大命。周礼仓人藏粟。旅师聚粟。遗人委积。储蓄甚备。汉耿寿昌筑常平仓。时称便矣。后汉刘般谓常平外有利民之名。内实侵刻百姓。其故安在。当境采买。固虞勒派。采自邻封。又添运费。果何以使官民两不受累欤。成周以后。义社二仓。立法最善。然行之既久。均不能无弊。社仓之法。隋唐行之。不久便废。至朱子而独有成效。能推本其良法美意欤。元史所载河西务十四仓。京师二十二仓。通州十三仓。即今制所由昉。顾天庾转输。丁胥丛杂。搀和之弊。何以杜之。今欲储积无亏。旱涝有备。转输之法。粜籴之宜。久贮之方。平价之道。不尤宜一一讲求欤。夫安民必先弭盗。弭盗莫如保甲。周官有比闾族党之制。管仲创轨里连乡之法。皆以里闬相习之人。察耳目最近之事。其法至为美备。惟是营汛堡墩之设。不能不寄之兵弁。寺院庵观之察。不能不责之吏胥。赏罚不明。则兵或纵盗。稽查不力。则吏或藏奸。有治法不尤贵有治人欤。至于洋面辽阔。岛澳险僻。匪徒出没靡常。迫之则潜踪伺隙。缓之则肆掠商旅。其何以绝其接济而捣其巢窟也。夫衣食足则礼义生。所以正本澄源者。果遵何道欤。凡厥四端。研经以裕儒修。训俗以端化本。储粟以充国赋。禁暴以卫民生。皆立政之大纲。经邦之要道也。多士学于古训。通知时事。以敷奏为明试。务收实用。毋摭肤辞。朕将亲览焉。　　

○以詹事府詹事孙葆元、为内阁学士。兼礼部侍郎衔。仍留江西学政任。　　

○贷江西上高、新昌、二县被旱、灾民耔种口粮。　　

○庚午。谕内阁、庆锡奏、现查树株情形。请将司员议处等语。内务府郎中穆明阿、承种之树。回乾太多。不思设法浇灌。尚复饰词卸责。著先行交部议处。员外郎扶哈禅、主事恒兴、有随同种树之责。咎亦难辞。著一并交部议处。　　

○调江宁将军英隆、为绥远城将军。绥远城将军奕兴、为江宁将军。　　

○赏会试年老举人先甲三等、十九名编修检讨学正衔有差。　　

○旌表守正被戕浙江淳安县民胡高大妻唐氏。　　

○辛未。谕军机大臣等、陆建瀛奏、密勘泖湖等处设防情形。绘具图说。先行覆奏一摺。事关扼要防守。必应筹画精详。布置周备。著俟李星沅到任后。详细会商妥筹定议具奏。将此谕令知之。　　

○壬申。上诣大高殿行礼。　　

○还宫。　　

○御乾清宫。召读卷官入。亲阅定进呈十卷甲第。　　

○修山东运河、泇河、上河、下河、泉河、五厅湖河堤坝各工。从河道总督钟祥请也。　　

○癸酉。上御太和殿传胪。赐一甲张之万、袁绩懋、庞钟璐、三人进士及第。二甲许彭寿等、一百十人进士出身。三甲李森等、一百十八人同进士出身。　　

○幸圆明园。　　

○诣绮春园问皇太后安。　　

○甲戌。上诣绮春园问皇太后安。　　

○谕内阁、卓秉恬奏、昨日升殿传胪。迟误未到。自请议处。并据连贵奏称、因卓秉恬届时未至。不揣冒昧。敬谨代为捧榜等语。升殿大典。礼仪攸关。卓秉恬迟误未到。著交部照例议处。礼部侍郎连贵、因卓秉恬迟误。代为捧榜。尚知大体。著交部议叙。　　

○礼部议准、署广西巡抚孔继尹疏报、采访北流县节妇余卢氏等十四口。请建总坊旌表。从之。　　

○乙亥。谕内阁、著于五月初一日。在圆明园正大光明殿、考试翰詹。应行豫备事宜。著该衙门照例办理。所有此次留馆人员。著毋庸与考。　　

○又谕、本日据兵部奏、遵议苏松镇水师总兵林明瑞、狼山镇水师总兵皂升、处分。加等议以降三级留任。自系照例办理。该总兵等于所辖洋面。先后被劫七案之多。未据报获一犯。且于营汛应议职名。延不查开。实属玩视捕务。林明瑞、皂升、俱著降为三品顶带。仍带革职留任。以示薄惩。　　

○又谕、花沙纳等奏、江浙两省商米。收有成数。现在商船进口。屡有脱帮一摺。花沙纳、陈孚恩、著即率同随带司员回京。以后续到米船。著讷尔经额督饬天津道、按照花沙纳等原办章程。详慎钩稽。认真查验。如有黑白搀杂。即分别驳令照数抵补。并扣缴价银。其给领米价。仍应当堂弹兑。概不准假手胥吏。致滋弊端。以昭核实而慎仓储。　　

○丙子。谕内阁、此次大考翰詹。所有上书房行走之詹事府少詹事叶觐仪、翰林院侍讲沈兆霖、均著不必考试。　　

○丁丑。孝慎皇后忌辰。遣官祭陵寝。　　

○谕内阁、仓场侍郎奏、捐米将次抵通。请饬责成解运委员。严为稽察等语。捐米运通。与商米事同一例。自应严防船户等沿途使水等弊。著讷尔经额遴委妥员。随时稽察。以专责成。傥用官剥船只。即严饬杨村通判。将未能妥善之船户驳回更换。仍责成该委员严为防范。毋令稍滋弊端。傥有查察不周、任其舞弊之处。即将该通判委员等从严参办。　　

○广东巡抚徐广缙奏报接印任事。得旨、奋勉有为。实心实力。以副简任。又奏、夷务条约虽定。而更变靡常。惟与督臣耆英、事事会商。相机筹办。固不可操切以贻患。尤不敢轻易以损威。批、尤当加意为之。　　

○戊寅。上诣黑龙潭神祠拈香。　　

○山西巡抚王兆琛奏报接印任事。得旨、一切核实认真。克副委任。　　

○命甘肃西宁镇总兵官杨昌泗、来京引见。调河州镇总兵官萨炳阿、为西宁镇总兵官。以直隶督标中军副将全喜、为河州镇总兵官。　　

