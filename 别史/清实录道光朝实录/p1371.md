<!-- { "loadSidebar": true } -->
○谕内阁、杨殿邦奏、漕船渡黄较迟。请豫筹截拨一摺。本年四塘漕船。指日可全入东境。惟节候已迟。必须于安陵地方。截拨转运。方可无误回空。著直隶总督、仓场侍郎、即饬天津道将杨村官拨抵补船只。迅速调齐。并酌量添雇民拨。飞咨漕运总督。询明应否迎至安陵守候。方免临事周章。　　

○又谕、徐泽醇奏、解司钱粮。查有搀铜情弊。请将验解不慎之知县。严加议处一摺。山东署平原县知县汪嗣绪、著即撤任。交部严加议处。并著该抚行提匠役人等。研审究办。　　

○又谕、徐泽醇奏、总兵督防洋面不力。请革去顶带一摺。所参是。山东登州镇总兵。管辖水师。巡洋是其专责。乃该总兵始则报称兵船遭风。继复旬日不出。显系托故迁延。德通、著革去顶带。即行解任。交徐泽醇提同应讯兵弁。将迁延各情。查讯明确。据实奏办。所有登州镇总兵、著胶州协副将安德淳署理。　　

○又谕、徐泽醇奏、拟调小米拨船。协济拨运一摺。本年南粮重运。在后十三帮军船。渡黄较迟。于回空期限。尤形迫促。若仅令直隶、山东、两省官民拨船协拨。恐致临时贻误。所有此次协济拨船。著该抚即会商漕运总督。调用山东小米军船四百五十只。并著直隶总督、将该省官拨船二千五百只。先期一并调赴临清闸外。以备装运。其山东小米军船。及雇用拨船。均请运至天津。即行放回。并请在临清闸外守候之处。著直隶总督、迅即会同该抚及漕督、妥商办理。总期不误回空。毋得互相推诿。又另片奏、借款支发军拨各船饭食等语。著准其暂于山东司库存贮杂款项下。借银二万两。届时支用。　　

○甲戌。太宗文皇帝忌辰。遣官祭昭陵。　　

○乙亥。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭显佑宫。东岳庙。城隍庙。　　

○上御慎德堂。皇子行庆贺礼。王公于正大光明殿廊下。御前大臣、军机大臣、大学士、于出入贤良门内。文武大臣、于出入贤良门外行礼。众官于午门外行礼。　　

○谕内阁、杨以增奏、甄别厅员。并严参玩工之守备一摺。扬州府河务通判孙沛、才欠开展。于要缺不甚相宜。著撤回。俟有相当缺出。再行酌量补用。高堰营守备薛瑶、于帮同抢办险工时。辄自私回清江浦寓。实属胆大可恶。著即革职。枷示河干。以昭炯戒。　　

○又谕、杨以增奏参厅营员弁一摺。本年南河外南厅吴城七堡。黄水盛涨。塌埽溃堤。当将该工迤上旧洩水处。挑通减涨。虽因人力难施。保全大局。而该管厅营员弁。究属抢护未能得力。淮安府外南厅同知王湘、外南营守备师长镳、清河县马头司巡检缪彬、南岸汛把总陈正平、上汛协防李万钟、著一并摘去顶带。暂行撤任。所有堵合洩黄缺口之费。著照议责令该员弁等全赔。以示惩儆。并责成淮扬道、督同文武委员。赶紧集料。一俟黄水畅消。即行兴堵。仍令该厅营汛、在工帮办。以重要工。　　

○给湖南武陵、龙阳、益阳、湘阴、沅江、临湘、华容、安乡、澧、九州县及岳州卫被水军民一月口粮。并房屋修费。　　

○贷湖南武陵、龙阳、益阳、湘阴、四县修民堤银。　　

○丙子。太祖高皇帝忌辰。遣官祭福陵。　　

○准江苏镇江、浙江台州帮旗丁、分限买补漂失米石。　　

○丁丑。上御勤政殿。礼部带领越南国使臣潘靖等三人。于阶下瞻觐。　　

○谕内阁、陆建瀛、傅绳勋奏、兵勇击捦盗船。现办情形一摺。剿办可嘉之至。浙洋盗匪。麕聚东窰山一带。乘间伺劫。经署上海县知县王绍复、先后缉获盗匪丁添来等。究出盗首姓名巢穴。知会兵勇。迅速掩捕多名。救回难民。候补千总胡维荣等、一经确探。即不分畛域。奋力击捦。此皆确有可据。不比空言击沈盗船落水无数。尽系粉饰之词。办理实觉大快人意。陆建瀛、傅绳勋、调度有方。均著交部从优议叙。王绍复、著遇有直隶州知州缺出。尽先升用。先换顶带。胡维荣、著以都司尽先升用。先换顶带。其余在事文武员弁。著该督抚择其实在出力者。酌保数员。候朕施恩。至盗首陈双嬉在逃。务即督拏。断不可令其兔脱。　　

○两江总督陆建瀛等奏、现办赈务。及省城水退情形。得旨、臣民之福。即朕之福。加以卿等殚心尽力。朕引领东南。方寸可慰也。　　

○己卯。谕军机大臣等、本日据刘韵珂由驿驰奏、定海镇总兵丁忧遗缺请简一摺。已有旨即令现委护理之游击周士法署理矣。既据该督称周士法熟谙洋政。勇干有为。是以即令署理。惟是缺地居海外。巡洋缉匪。关系非轻。若骤易生手。恐不能得力。著刘韵珂、于周士法到署任后。留心察访。该员果否于此缺办理得宜。俟届满一年时。据实具奏。毋稍迁就。将此谕令知之。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○辛巳。遣官祭关帝庙。　　

○以通政使司通政使程庭桂、为都察院左副都御史。仍留顺天学政任。　　

○壬午。遣官祭昭忠祠。　　

○谕内阁、陆建瀛、傅绳勋奏参、玩视抢案、延不缉究之府县营员。革职留任。并摘去顶带一摺。江苏常州府属武进、阳湖、二县灾民。藉灾抢掠。赃数较多。该府县等近在同城。不能禁止。又不即为审办。实属延玩。且乘机肆掠。未必尽属灾民。必应彻底根究。前署常州府知府洪玉珩、著摘去顶带。署武进县知县张广韶、阳湖县知县宋备恪、俱著革职留任。前署常州营游击沈鼐、前署该营中军守备陈大观、均著摘去顶带。勒限一个月。会同严缉首夥各逸犯。务获解究。傥限满无获。即著严行参办。　　

○以催漕挑河出力。予江苏知州魏源等升叙有差。　　

○给奉天锦州被水旗民一月口粮。并房屋修费。　　

○癸未。谕内阁、吴文镕奏、浙省武闱乡试。请展限办理等语。本年江南武闱乡试。曾经降旨准其展至来年三月举行。惟江南省城积水甚深。消退不易。文闱展限两月。节候已迟。且早经该督等陈奏。是以准其展限办理。浙江水退甚早。文闱祇展一月。情形不同。向来无此办法。所有浙江武闱乡试。著仍于文闱后举行。不得顾此失彼。　　

○谕军机大臣等、本日据吴文镕奏、浙省新漕。势难一律徵收起运。请饬于河北遣散游帮水手一摺。据称浙帮各船。增雇纤夫。及游帮水手。通计不下数万人。本届新漕。停运必多。一经归次。不特滋事堪虞。且食指浩繁。米愈少而价愈贵。请于河北全行截留。令其自谋生计等语。此等无业游民。本非安分之徒。明岁停运船只既多。诚恐其回至灾区。路经江南一带。藉端滋事。其应如何设法分起遣散。不致令其流离失所。而灾区又免滋扰之处。著陆建瀛、傅绳勋、吴文镕、会同杨殿邦、迅速妥商。会议具奏。务须和衷商搉。计出万全。毋存畛域之见。惟节候已迟。必应赶紧筹画。若各执成见。祇知为己。不恤邻封。日后咎有攸归。其各懔之勉之。　　

○甲申。顺天府以宗室乡试中额请。得旨、取中五名。　　

○乙酉。谕内阁、陆建瀛奏参、擅离汛地之守备。并督防疏懈之署游击一摺。江苏署常州营游击事督标中营都司沈鼐、常州营中军守备陈大观、前因疏防城内灾民打抢。降旨同该地方官、一并摘去顶带。勒限缉犯。兹据查明、该守备擅离汛地。仅予摘顶。不足蔽辜。陈大观、著即行革职。仍责令随同现署守备。会县严拏逸犯。务期全数弋获。解交审办。署游击沈鼐、因公出城。尚无不合。惟不能先事豫防。严饬陈大观在营弹压。实属督防疏懈。仅予摘顶。亦觉轻纵。沈鼐、著再交部议处。以示惩儆。　　

○又谕、陆建瀛、傅绳勋奏、请将偷安取巧以致典史淹毙之知县革职一摺。江苏金山县知县陈伟、于棍徒拦阻南汇县商贩米船时。毫无觉察。迨该委员等不能弹压。回县面商。该县仍不亲自前往查办。藉口查灾劝捐。辄委专管监狱例不准擅离职守之典史黄鹤年、越汛弹压。以致该典史呼应不灵。被淹毙命。实属偷安取巧。且被淹情形。该督等已层层驳诘。必应照摺内所指。逐层研讯确情。陈伟、著即行革职拏问。不准留缉。责令署事之员、勒拏逸犯。该革员即归案严究。勿任狡展。从重定拟具奏。　　

○以詹事府少詹事朱兰、左春坊左赞善玉山、充日讲起居注官。司经局洗马蔡宗茂、署日讲起居注官。　　

○准江西吉安等十帮、湖南头二三帮各旗丁缓交南粮余米。　　

○丙戌。命山西巡抚季芝昌、来京署吏部右侍郎。以直隶布政使龚裕、为山西巡抚。　　

○丁亥。以河南按察使吴式芬、为直隶布政使。病痊按察使郭梦龄、为河南按察使。　　

○戊子。世宗宪皇帝忌辰。遣官祭泰陵。　　

○以礼部尚书孙瑞珍、署翰林院掌院学士。　　

○己丑。谕内阁、现交穆彰阿等、会审案内被控之户部郎中现任江西抚州府知府丁芑诒、著该抚饬令迅即来京候讯。其自京随往之家人李姓、即饬带同北上。不准托故隐匿。并著沿途督抚。催令赶紧趱行。毋任耽延。所有抚州府知府篆务。著该抚派员署理。　　

○又谕、郑祖琛、闵正凤奏、土司边境。盗匪窜扰。督饬剿办情形一摺。广西盗匪。在毗连广东一带地方。聚众滋扰。前经两省会捕。捦获多名。兹复纠结夥匪。扰及土境。经该抚督饬镇道。选派兵勇。前往剿办。该匪等胆敢恃众抗拒。都司邓宗珩、带伤杀贼。乘胜前追。坠马殒命。旋经该镇道确探贼踪。督兵开炮。轰毙贼匪五十余人。追拏十一人。夺获铁炮十二位。并刀枪多件。该匪等势已大溃。纷纷逃窜。惟该处毗连两省。山径崎岖。难保该匪等不四出窜匿。乘间窃发。著该抚仍督饬文武。会同广东员弁。于各要隘合力兜拏。务期净绝根株。肃清边境。都司邓宗珩、身先士卒。奋勇捐躯。实堪悯恻。著加恩照参将例赐恤、以慰忠魂。　　

○福建按察使积喇明阿、因病解任。以广东惠潮嘉道陈阡、为福建按察使。　　

