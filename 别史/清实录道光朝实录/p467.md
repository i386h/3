<!-- { "loadSidebar": true } -->
○又谕、直隶省开州盗犯。纠众拒杀兵役。承缉各员。虽于限内拏获夥盗二十六名。其首盗季丙寅等五名。仍未弋获。若仅照寻常盗案疏防之例议处。未免轻纵。所有疏防承缉之开州知州张良志、开州州判李祖垚、均著革职留任。勒限一年缉拏。不同城之代理大名府通判事宜隶总督衙门笔帖式毓祥、署大名府事试用知府普俊、均著降一级留任。再限一年缉拏。不同城之大名道李德立、著罚俸一年。限一年催缉。并著该督仍遵前旨。二参无获。即行严参具奏。至前任该护督题参疏防。于此等纠众伤兵盗劫重案。并不即时扣限查参。殊属迟延。著该督查取职名。交部照例议处。　　

○刑部议驳陕西巡抚鄂山审拟赵儒英一案。得旨、部驳甚是。此案陕西永寿县民赵儒英、主使刘英、诬控王凤彩与弟妇吴氏有奸。致伊妺刘氏被休。差役黄进财、听许钱文。王凤彩等先后自缢。详核案情。刘英仅令赵儒英念听休书。何以辄行携去。迨王凤彩令子服礼。将刘氏接回。赵儒英尚复掯留休书。且于唆令刘英诬控时。王云步□□免人将刘英劝回。许伊钱文。抽还休书。赵儒英犹复嫌少。因不遂所欲。迫令刘英具控。是其唆讼索诈。情形显著。即谓王凤彩之自尽。系因痛子情切。不知王凤彩父子。若非赵儒英主唆诬告。即不致到官销押。被差婪索。王云步无由自尽。王凤彩亦何遽轻生。且既经被控乱伦。王凤彩亦当忿恨。不得谓其自尽之由。专因痛子。至王云步许给差役黄进财赃钱。业已松故项锁。若非差役翻悔。重复需索。何肯遽寻短见。其相验王云步尸伤时。何以并未取有王凤彩生供。散役李幅等供称王凤彩尸身有磕擦伤痕。原奏并未声明。是否死后致伤。亦未将原验伤单送部查核。案情既多疑窦。罪名尤关出入。著鄂山委员覆加研讯。务得确情。按律妥拟具奏。寻奏、赵儒英图财唆讼。致毙二命。遵旨改照诬告人因而致死者律。拟绞监候。至王凤彩尸身伤痕。系解救时磕擦所致。原奏未经声叙明晰。黄进财虽无翻悔重索情事。惟先经得受赃银。应仍照蠹役诈赃致毙人命不论赃数多寡律。拟绞监候。下部议、从之。　　

○命左春坊左中允翁心存、在上书房行走。　　

○丁亥。谕内阁、御史佛恩多等奏、经纪偷减漕粮。请立法示惩一摺。此次二进米石。运至大通桥。间有搀和偷减。经该御史等移会坐粮厅。将各经纪严行惩办。并请明定章程。以杜弊端。著仓场侍郎传集各经纪严行晓谕。并责令坐粮厅认真查察。毋得任听该经纪朦混舞弊。嗣后大通桥米石。如升合虽无短欠。而搀杂过多者。即由大通桥将抽掣米石驳回。并行文仓场衙门。将该经纪送交刑部治罪。其家产交地方官变卖著赔。并著该御史随时稽查防范。有犯必惩。不得稍涉宽纵。　　

○戊子。谕军机大臣等、据载三锡奏、雷波厅属熟夷胡烟干、因其胞侄胡穵黑、素行不法。缚交乡约张世贵、送官笞责。因病保释。其母舅生番纳子、纠率夷众。重赴张世贵家肆闹。张世贵闻信先逃。该夷匪将地邻吴同发等房屋焚烧。乘便抢掠。捆掳汉民三十四名。又拒伤田宗发、杨科友等十二名。田宗发即因伤身死。该夷匪已逃窜归巢。现经该管文武。将被掳民人陆续追回二十二名。仍饬委员会同地方官上紧勒追被掳人口赃物。并查拏滋事夷匪等语。四川省生番。屡有滋扰抢掳之案。兹复藉端纠众拒杀汉民。肆行捆掠。现虽将掳去民人追回过半。尚有被掳人口十余名未经追回。且滋事夷匪。亦未拏获究办。何以肃法纪而靖边圉。著琦善会同昇寅、桂涵、严饬委员及地方文武各官。一体上紧严拏务议。按律严办示惩。勿任一名漏网。并设法将被掳人口。悉数追回。妥为抚恤。将此谕知琦善、并谕昇寅桂涵知之。寻奏、捕获挟嫌纠众、致伤多人、造谋首恶之卢蜡鸡。并夥同抢劫伤人之喀咀、甲纳、按律分别问拟斩枭绞决下。下部议、从之。　　

○颁东河分水龙王庙御书对聊曰。星渎分流双派汇。云帆利济万艘连。　　

○旌表守正捐躯陕西华阴县民黄文学童养媳徐氏。　　

○免直隶南宫、新河、隆平、宁晋、四县积水地亩上年额赋有差。　　

○己丑。谕内阁、军机大臣会同刑部奏、审讯解任御史安明、沈巍皆、互相奏揭一案。已讯明该御史等、及书吏家丁人等、大概供情。安明复呈诉左都御史那清安、曾于本月十五日。遣经历景昌、传伊至私宅谕令将沈巍皆办错之案。告知各堂官商办。并向言及沈巍皆再四向伊子托情照拂之事。又于十六日接据知会。定于二十日到都察院公同商办。至期有京畿道满汉御史。向称看伊四人情面。不必陈奏。令沈巍皆陪罪认错等情。那清安既知该御史等意见不合。何以不会同该堂官等秉公查办。辄令京畿道御史等调处。是否有因沈巍皆请托情事。著那清安据实明白回奏。　　

○又谕、扎隆阿等奏、修建叶尔羌显忠祠工竣。请将旧尽节诸臣设位致祭一摺。此次喀什噶尔等四城大臣将士。并满汉各官兵。或效命行间。或捐躯殉节。自应循照旧章入祠致祭。并据查明乾隆年间旧祀各大臣将士衔名。现俱被焚失考。著礼兵二部将新旧尽节各大臣将士。详细查明。录咨该大臣等按名设位。于春秋岁暮致祭。以妥忠魂。　　

○又谕、扎隆阿等奏、请将尽节伯克回子附祠致祭等语。喀什噶尔、英吉沙尔、叶尔羌、和阗、四城。尽节伯克回子。前经加恩赐恤。著一体附祠。每逢春秋岁暮。遣令伯克致祭。以慰忠魂。至商民汉回随同官兵防御。抗志捐躯。情殊可悯。应如何赐恤之处。著礼兵二部核议具奏。　　

○谕军机大臣等、扎隆阿奏陈经理官铺现在情形一摺。喀什噶尔议设官铺。前经那彦成等酌议章程。尚须试行有效。经久无弊。方为尽善。兹据扎隆阿体察近日交易情形。已与初时迥异。自不得拘泥原奏。致滋流弊。此事可行则行。不可则止。朕亦不遥制。扎隆阿等惟当悉心体访。斟酌尽善。据实奏明办理。其叶尔羌情形。亦复相同。统俟汇核奏到时。再降谕旨。将此谕知扎隆阿、并谕额尔古伦、伊萨克、知之。　　

○刑部奏、审明殴毙奸夫。弃尸减迹。定拟请旨。得旨、此案张三等殴死奸夫王四。弃尸乐善园内。经步军统领衙门。密派中营千总邓朝梁、访出正凶。跟踪缉获。兹据刑部讯明具奏。邓朝梁著以应升之缺升用。所有管理乐善园内外之文武各官。失于觉察。著吏兵二部查取职名。照例议处。　　

○庚寅。上诣大高殿行礼。　　

○还宫。　　

○谕内阅、朕本年自盛京回跸。取道恭谒东陵。于十月二十一日还宫。所有一应事宜。著各该衙门敬谨豫备。　　

○谕军机大臣等、据奕颢奏、查明搭盖围席。并无办过成案。乾隆年间。礼部汉字咨文。与清字不符。是当时译汉错误无疑。所有搭盖围席之处著停止。将此谕令知之。　　

○又谕、本日召见保举堪胜陆路总兵之副将汤占先。朕见其人尚可用。已降旨将该员补授寿春镇总兵。其狼山镇总兵。即令姜长龄前往署理。姜长龄能否胜任。著蒋攸铦详加察看。据实具奏。将此谕令知之。　　

○以江南江宁城守营副将汤占先、为安徽寿春镇总兵官。寿春镇总兵官姜长龄、署江南狼山镇总兵官。　　

○朝鲜国使臣徐能辅等二人、于神武门外瞻觐。　　

○以孟秋时享太庙。自是日始。斋戒三日。　　

○辛卯。谕内阁、喀尔喀土谢图汗卫多布多尔济、所遗员缺。次子车林多尔济、虽于伊父在日。曾经豫保。而现在身有疾病。兼之年幼。恐将来不能当差。雅淩泰、系卫多布多尔济之长子。年二十七岁。既据该旗官员等。情愿保举雅凌泰承袭汗爵。所有汗爵。著加恩准其承袭。　　

○谕军机大臣等、宝华峪地宫上年夏秋间曾有积水。现届大雨时行。地宫内外。是否仍有积水之处。著黄文煜带同官弁人役。亲诣地宫。详加察勘。有无浸湿存水处所。暨宝城上下有无情形。据实覆奏。将此谕令知之。　　

○前任广东提督何君佐、以疾休致。赏食全俸。　　

○壬辰。谕内阁、蒋攸铦奏、审拟秦学建控案。应否照现讯供情拟结。抑或摘提人证解部覆讯等语。此案安徽建德县已革典史秦学建、所控各款。现经蒋攸铦提审数十次。就其指出证据。按款质讯。众供确凿。该犯于将次定案之际。犹复刁抗不服。蒋攸铦身任两江总督。于特旨交审之件。亲提屡讯。已将该犯挟嫌诬陷之处。逐一根究明确。自无不实不尽。此时若复将人证解京审讯。适以堕其拖累迁延之计。徒长刁风。所有此案定拟罪名。朕已批交刑部议奏。著即照蒋攸铦现讯供情拟结。毋庸解部覆讯。　　

大清宣宗效天符运立中体正至文圣武智勇仁慈俭勤孝敏成皇帝实录卷之一百五十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光九年。己丑。秋七月。癸巳朔。享太庙。上亲诣行礼。　　

○幸圆明园。　　

○诣绮春。园问皇太后安。　　

○谕内阁、朕亲政之初。曾降旨查办文武各废员。交该部带领引见。内有步军统领衙门、因刑讯张锜致毙、革职永不叙用之增柱、庆源、定住、三员。当经分别用为笔帖式。俱不准回原衙门行走。彼时皇考仁宗睿皇帝实录。尚未纂辑成书。该革员等缘事案由。朕无从深悉。而开列单内。亦未将其案情详细声叙。是以量予恩施。昨恭阅实录。内载嘉庆二十三年四月。钦奉谕旨。张锜实因刑伤溃烂身死。承审之员。锻炼多日。迄无确供。见人已垂毙。遂怂涌英和、奏交刑部。欲令张锜毙于刑部狱中。以卸其责。实属任意妄为。郎中增柱、员外郎庆源、主事定住、俱著照议革职。永不叙用。钦此。仰见我皇考平情执法。至公至当。必应恪遵。此时增柱等获咎案由。朕既已阅悉。核其情节甚重。岂可稍事姑容。滥膺官职。现任工部笔帖式增柱、兵部主事庆源、礼部笔帖式定住、俱著仍遵圣谕。即行革职。永不叙用。　　

