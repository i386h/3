<!-- { "loadSidebar": true } -->
○壬申。谕内阁、晋昌等奏、遗失供器。请将防守不慎员弁。交部审办一摺。兴京永陵殿内陈设供器。理应敬谨巡守。乃竟有遗失蜡台之事。非寻常疏忽可比现据访获正贼马甲讷尔锦。并案内人证。著交盛京刑部会同严审。按律定拟具奏。失于防范之值班掌关防官德泰、防御郭尔敏、舒鲁、俱著革职。外围防御扎蓝保、三音布、俱著解任。一并归案办理。其未能严查之外围总管、及失察该管各员。于定案时附参。所有寻获遗弃不全各件。著即送京。交内务府造办处如式成造。由该将军派员祗领。　　

○以扎萨克萨木丕勒多尔济、管理喀尔喀赛因诺颜部落卡伦。命总管恰克图西扎萨克图汗、赛因诺颜二部落卡伦之扎萨克多尔济扎布、再留一班。　　

○以扑救造办处玻璃库失火出力。赏御前侍卫前锋统领哈哴阿、大缎一匹。命在紫禁城内骑马。余赏赉有差。　　

○修福建连江营年久损坏军装器械。从总督赵慎畛请也。　　

○癸酉。谕军机大臣等、本日侍讲学士潘锡恩、奏陈借黄济运之弊。据摺内称蓄清敌黄。为相传之成法。大汛将至。急堵御黄坝。使黄水全力东趋。今年漕艘早渡。张文浩将御黄坝迟堵。以致倒灌停淤。酿成大患。且欲筹减洩。当在下游。乃辄开祥符闸。减黄入湖。坝口已灌于下。闸口复灌于上。黄水俱无出路。湖底淤垫极高。若更引黄入运。河道淤满。处处壅溢。恐有决口之患等语。本年南河黄水盛涨。帮船阻滞。皆因御黄坝堵迟所致。彼时节经孙玉庭等奏称、先将御黄坝上游祥符、五瑞、二闸。启放宣洩。嗣因日久消减甚迟。方议赶办王营减坝。虽漕船旋即趱渡。而洪湖北半。全为黄水垫高。堤堰石工。因之掣塌漫口。该学士奏、以为办理失当。著文孚等再行详查、张文浩前此议开祥符、五瑞、二闸。是否不应启放。并启放后、是否因此黄水直灌全湖。如果不应启放。则张文浩于御黄坝堵迟。既已坐失机宜。又复不守成规。妄行偾事。其咎更重。著即查访明确。据实具奏。至引黄济运。殊非善策。朕前旨甚明。文孚等务当悉心妥议。计及万全。不可将就了事。致滋后患。潘锡恩原摺。并著发给阅看。将此各谕令知之。　　

○以头等侍卫前任湖南提督祝廷彪、为陕西陕安镇总兵官。　　

○以乌噜木齐屯田丰收。予员弁议叙。赏兵丁一月盐菜银。　　

○予故直隶深州知州尹侃、李天培、入祀名宦祠。江苏故贵州遵义府知府胡钟、浙江桐乡县明处士张履祥、河南故贵州镇远县知县张远览、陕西故甘肃固原州学正张执中、各入祀乡贤祠。从前任总督颜检、孙玉庭、总督赵慎畛、巡抚程祖洛、总督那彦成等请也。　　

○以甘肃渭源县粮价增昂。命减价平粜仓谷。　　


大清宣宗效天符运立中体正至文圣武智勇仁慈俭勤孝敏成皇帝实录卷之七十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光四年。甲申。十二月。甲戌。以故三等承恩公孟住子智林、续顺公德通子玉山、一等男吉郎阿子蓝翎侍卫常善、崇伦侄博敬、范正容子一夔、瑞春弟庆春、告替三等男长和子德龄、各袭爵。赏故提督达三泰子员外郎那玛善、工部郎中。　　

○江宁副都统文泰、年老休致。以杭州协领岱麟、为江宁副都统。　　

○以喀尔喀扎萨克辅国公巴勒多尔济、为汗山副盟长。　　

○乙亥。谕内阁、晋昌等奏、筹议移驻京旗车辆价值一摺。双城堡移驻京旗户口。前经蒋攸铦议定章程。奏明由京雇觅长车。分段递送锦州。交盛京将军等、查照需用车辆数目。豫为雇备。届期更换。其锦州以东。由奉天府尹等、体察情形。斟酌办理。兹据晋昌等筹议具奏。著照所请。嗣后移驻户口。由京起程。行抵锦州。仍一体备雇四套大车。交替前进。奉天每站给价银一两六钱。吉林每站给价银一两四钱。所需银两。著于盛京将军等衙门、动项给发。咨部核销。　　

○又谕、琦善奏、清厘库项。查办需人。恳筹款酌给薪水等语。东省司库正杂各项。款目浩繁。其间此那彼借。轇轕已久。若不及早清厘。司书因缘为奸。将来益滋弊窦。据该抚奏明、自嘉庆十四年查办未竣案卷为始。接续钩稽。将正杂款项。分别议立章程核办。其有原查未清者。再行追溯细查。自应如此办理。惟年分久远。案牍繁多。现据该藩司另延熟谙库款之人。与委员书吏分投查对。所有应需薪水等项。著照所请。准其筹支闲款酌给。仍令该司按月呈报。务期认真稽核。逐款相符。毋得再有牵混。廘部知道。　　

○又谕、琦善奏、请定限残废兵弁报部支饷等语。山东省各营兵弁。因从前出师打仗受伤。陆续详报残废。支领守饷。此内有迟至十余年后。始行详报。以致一人找领动至数百。甚至有先报残废食饷。后已伤痊病愈开除。又复以残废支饷等弊。殊为冒滥。著照所请。除节次报部残废兵弁。仍照例给予守粮外。其现在未经报部者。嗣后不准再行续添。以示限制。　　

○以故察哈尔子车布德恩弟旺党呢玛、袭爵。　　

○以查拏山东盐枭出力。予知府郑家麟等、加衔升叙有差。　　

○旌表守正捐躯山东范县民陈伟女大姐。　　

○是日。乙酉年立春。顺天府进土牛、春山宝座。　　

○丙子。谕内阁、魏元煜奏、江浙截留帮船。守候日久。请再加调剂等语。本年应进京口之江浙二十四帮。除在前六帮业经归次外。其在后十八帮。共船五百五十八只。应俟徒阳运河工竣启坝。始行进口。为日更久。该弁丁等前次减半借给银两。不敷接济。自系实在情形。著加恩准其仍照初次请借数目再借银十五两。每船先后共借银三十两。自明年冬起。分两次扣还归款。以纾丁力。该部知道。　　

○谕军机大臣等、魏元煜奏、淮河洪泽湖水势情形。并催重运赶紧兑开一摺。据称高堰堤工掣通。水势旁洩南趋。湖中所存无几。现虽上紧筹堵。而冬令来源不旺。收蓄无多。是藉黄济运。诚属不得已之权宜。所虑河道今昔不同。并黄水长落变迁。非如清水能用人力节宣。且淮河自清江上下、以至平桥一带。亦多间段淤浅。非大加挑浚。一律宽深。则引黄入运。无以为受淤之地。现经估计兴挑。如果一律宽深。趁黄水不甚浑浊之时。竭力趱挽。尚不至十分掣肘。仍不论省分帮次。先到瓜洲口者。先提北上。如黄水入运畅行。即可加紧赶催。设黄水入运较小。亦可相机起剥等语。本年高堰掣塌。湖水宣洩过多。明春重运北上。清水浮送。不能得力。漕粮关天庾正供。断不能任其阻滞。借黄济运。本属下策。此数月内、能将闸坝赶紧集料。次第堵闭。收蓄清水。来春出口之路。并律深通。使重运得以趱行。自属甚妥。现据魏元煜奏、淮水洪泽湖水势情形。兼筹及清江上下。一律挑浚宽深。引黄入运。不致受淤。意在权宜办理。朕亦不为遥制。但河漕全局。关系重大。若祇顾目前之计。将来运河受病愈深。挑浚愈难。谁执其咎。文孚等接奉此旨。即著会同细心察看。通盘计画。筹及万全。务令军船早日北来。而运河亦无后患。方为至善。将此谕令知之。　　

○抚恤琉球国遭风难夷如例。　　

○丁丑。上诣皇太后宫问安。　　

○谕内阁、穆克登额等奏、勘明天坛围墙工程。所有东北面情形较重、及间段不齐之处。著工部覆加查勘。俟明岁春融。分别酌办。其墙内外沙土积聚。高与墙平。恐有夫役人等贪近行走。殊不足以昭严肃。著该部一并派员相度。将积土如何刨穵起除。查明核办。墙内回乾枯朽各树。除交内务府补种外。回乾树株。著太常寺会同该部、照例办理。　　

○又谕、陶澍奏、委员查勘被淹地方。帮办抚恤一摺。安徽省盱眙天长等县境。接近高堰。因堤工塌卸。猝被水淹。灾民多有失所。自应设法安置。兹据该抚委员前往查勘。著饬令认真经理。如有应需抚恤之处。准其就近在凤阳关库项下、动支借给。俟事竣、由司库解还归款。务使穷黎均沾实惠。毋任虚冒。　　

○协办大学士直隶总督蒋攸铦、奏报省城得雪。报闻。又批、京师至今并未得雪。晨夕叩祷。有求无应。朕深愧德薄。徒增忧闷耳。　　

○修江南督标中营军械。从大学士前任总督孙玉庭请也。　　

○戊寅。谕内阁、前据御史万方雍奏、刑部审拟文元殴死胞侄伊克唐阿一案。引律失当。特派托津等查核。兹据奏称、伊克唐阿致死之由。既经刑部讯明、系伊伯文元殴伤所致。伊弟奇里绷阿、实止听从帮殴有伤。应将奇里绷阿、照殴伤期服尊长本律拟徒。刑部照殴死胞兄律、拟以斩决。仍照听从下手之例、夹签声请。并将听从殴伤小功尊长之钮勒浑苏、亦照殴死例、问拟满流。均属错误。著刑部即将奇里绷阿、照殴伤期服尊长本律、改为杖一百。徒三年。系旗人、照例折枷鞭责发落。钮勒浑苏、亦著照殴伤小功尊长本律、改为杖七十。徒一年半。业已鞭责折枷。即予释放。所有办理错误之刑部堂司各官。著交吏部查取职名。照例分别议处。寻议上。得旨、刑部司员萨勒杭阿、叶文馥、降三级调用。再降一级留任。尚书那清安、陈若霖、侍郎凯音布、戴敦元、史致俨、署侍郎常文、部议降一级调用。姑念一时简用乏人。加恩改为降三级留任。仍罚俸六个月。　　

○又谕、御史王世绂奏、请编查沿海渔船一摺。据称直隶天津沿海州县。有渔船潜赴奉天私贩。并无照票。以致奸宄无可稽查。粮税全行偷漏。并有海商希图漏税。将商船改造渔船。请将渔船全数编号。官给照票。沿途稽查。仍令奉天省每船给予回票。傥私行出口。即行究办。如遇采买奉天米石时。与商船一律当差等语。著交蒋攸铦查照该御史所奏、编号给票、及一体当差之处。妥议章程具奏。　　

○署山东巡抚琦善奏、服阕届期。请给假葬亲。自重任山东。又经两载。仍复纤毫无补。得旨、加恩赏假一月。于明年开印后。来京营办葬事。山东巡抚。著讷尔经额暂行护理。又批汝在东省。实力实心。朕心嘉予。何必过自谦抑。　　

