<!-- { "loadSidebar": true } -->
○谕军机大臣等、魏元煜奏、立冬后黄水尚未消落、帮船久阻河北一摺。河口黄水高于清水。现在节交冬令。黄水尚未消落。本年回空船数。虽比往年较少。而守待日久。不能挽运入口。关系甚重。兹据魏元煜奏称、河督张文浩、已查照从前办法。酌将桃源县境内之祥符闸。挑穵引河。作减黄蓄清之计。但此时黄水太高。减之仍恐无益。须俟消落。再为相机办理。著孙玉庭等、会同详勘该处情形。上紧妥筹。务将清水设法擎托。足以敌黄。俾帮船及早遄行。各归水次。无误冬兑冬开之期。是为至要。将此谕令知之。　　

○户部议准、署浙江巡抚黄鸣杰疏报、开垦江山县积荒田塘地一顷七亩有奇。遂昌县积荒水冲田九顷六十八亩有奇。照例升科。从之。　　

○以江南粮价较昂。缓买江安苏松各帮丁行月等米。　　

○己未。谕内阁、中书长贵、荣汇、恭缮皇考仁宗睿皇帝圣德神功碑文清字。端楷敬慎。长贵、荣汇、著加恩每人赏给大缎二匹。笔二匣。墨二匣。砚一块。仍各赏给纪录二次。　　

○以江苏上年被灾较重。准苏松等属原缓白粮正耗米石分年搭运。　　

○给陕西沔、略阳、宁羌、西乡、四州县被水灾民两月口粮。贷安定、雒南、镇安、三县被水被雹村庄常平仓谷。并缓徵沔、雒南、二县未完本年钱粮仓麦。　　



大清宣宗效天符运立中体正至文圣武智勇仁慈俭勤孝敏成皇帝实录卷之七十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光四年。甲申。冬。十月。庚申朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○颁道光五年时宪书。　　

○谕内阁、据睿亲王端恩等奏、奉命恭送仁宗睿皇帝实录圣训。前赴盛京尊藏礼成。钦惟皇考仁宗睿皇帝、建极绥猷。文谟武烈。实录圣训。巍焕虎炳、亿载为昭。兹恭奉宝帙。尊庋陪都。兼旬周道。气候暄和。及尊藏成礼。风恬日丽。景象光昌。更欣年谷顺成。普庆登庆。钦惟在天神佑。懋典垂型。朕披览奏章。实深敬慰。所有派往护送之王大臣官员等。祗肃随行。恪恭排次。允宜特加恩叙。嘉与庆成。睿亲王端恩、侍郎辛从益、舒明阿、及乾清门侍卫、大门侍卫、暨派出随往之提调、纂修、收掌执事各官。均著交部议叙。其由京恭送至山海关之护军统领福勒洪阿、直隶道、府、副将等。自关外迎护之副都统伦图善、侍郎兼府尹齐布森、在途随护之副都统松福、长庆、福永、并关内外承办棚座桥道各官员。著查有一并交部、分别量予议叙。派出沿途护送满汉官员兵丁。并著查明。食俸官员。咨部议叙。食饷兵丁。每人赏给半月钱粮。以示朕锡类推恩、有加无已至意。　　

○除直隶承德府被水冲刷旗地、三顷三十亩有奇粮租。并减冲淤旗地粮租。　　

○除陕西咸宁、长安、武功、盩厔、韩城、五县被冲民屯更地、黄河滩地、七十九顷四十二亩有奇额赋。　　

○辛酉。上幸圆明园。　　

○诣绮春园问皇太后安。　　

○壬戌。伊犁将军庆祥奏、准喀什噶尔参赞大臣咨称。逆回张格尔、与其弟巴布顶、由霍罕逃出。纠约多人。欲由图木舒克、乌鲁克卡伦。来抢喀什噶尔。永芹已派官兵出卡截堵。但恐该逆裔声东击西。其沿边如图舒克塔什等诸卡伦。皆严饬镇静防守。如果尚需兵力。再由邻近各城。调派策应。报闻。　　

○蠲缓两淮中正场被水灶户本年钱粮。并缓板浦、临兴、三场应徵新旧折价口粮。　　

○癸亥。谕内阁、礼部查奏、扬州府学生员张锡嘏、呈控姚澍朦补伊故父岁贡遗缺一案。著交江苏巡抚张师诚、提齐人证卷宗。彻底清查。秉公核办。原告张锡嘏、交兵部解往备质。向例考贡。定有限期。不准逾限。该省造送岁贡册籍。迟延遗漏。致滋弊窦。嗣后各省学政。统于每岁考贡后。在封印以前。造册送部。如逾限一月。不行出咨。著礼部将该学政指参。交部严加议处。　　

○又谕、那彦成奏、酌增青海酬赏银两一摺。西宁办事大臣衙门。额设酬赏银一千两。现据该督查明。每年办理蒙古番子事务。及巡查兵役。并缉拏贼匪。均须厚赏鼓励。需费数倍于昔。额设之项。实属不敷。该管大臣。因措办维艰。支用养廉。殊非经久之道。自应量为增益。俾资办公。著照所请。于司库存贮各属旧草变价款内。提出银二万两。发交西宁府。就近发商生息。按年一分。可得息银二千两。以一千两解缴司库。统限二十年归还原款。以一千两解交西宁道库。供支青海酬赏之需。仍由青海衙门。归于酬赏案内。造册咨部核销。该部知道。　　

○管三库事大臣奏、查银库存银二百四十余万两。应拨盛京俸饷一百三十万。仅存百余万两。明春放项。亦应豫筹。请先拨给三十万两就近在盛京库贮内。动用一百万两。俟充裕时归款。从之。　　

○甲子。谕内阁、福珠隆阿奏、山东票引奏销应参职名、请免开送一摺。山东盐务废弛。前据琦善奏明无商行运情形。当经降旨。令福珠隆阿迅速佥商办理。兹据该盐政奏称、乐安等十三州县。于八月内、始招有新商。距奏销之期。仅止一月。各商赶运期迫。不能依限解缴。并非督销不力。自属实在情形。著照所请。准将乐安等十三州县、道光三年分督催盐引。免其核计分数。其应议职名。俱著加恩免其开报。该盐政仍严饬上紧催销全完。毋致贻误运课。　　

○以杭州织造六库郎中福德、为武备院卿。武备院卿克蒙额、为杭州织造。　　

○户部议准、署浙江巡抚黄鸣杰疏报、富阳、象山、宁海、乐清、瑞安、五县开垦沙涂田地、五十八顷二十二亩有奇。照例升科。从之。　　

○乙丑。上诣安佑宫行礼。　　

○谕内阁、蒋攸铦奏购买秸料、加增运脚银两、请照旧办理一摺。永定河上游八汛。岁修抢修各工。据该督查明。近堤一带村庄。产料无多。仍须远处购运需用。脚价倍增。自系实在情形。著准其循照旧案。每束加增运脚银二厘五毫。共银八千五百两。以备购运。仍俟来年体察情形。酌量裁减。毋使工员藉口浮冒。该部知道。　　

○又谕、蒋攸铦奏、祠宇工竣、请将续估银两、动项拨给一摺。京师大兴县左翼节孝祠。前经降旨准修。原估银五千八百六十余两。先经奏准于地粮项下动拨。嗣因未修之前。复有坍塌。其续估工程。适值户部奏准不许动用地粮银两。该省又无别款可筹。现在饬属垫办。一律完竣。该督奏请动项拨给。以免赔累。著照所请。准于司库地粮银内。将未领续估工银一千九百二十七两零。照数拨给。归还垫款。与原估银两。统案报销。嗣后别项工程。概不得援以为例。该部知道。　　

○谕军机大臣等、永芹等奏、守卡官兵轻敌。致有伤亡。并将弁即时击贼。纷窜卡外。分路追剿情形一摺。张格尔自阿赖地方。胆敢纠合二百余人。到乌鲁克卡伦。焚抢滋扰。官兵伤亡三十余人之多。经游击刘发恒排队放枪。连毙数贼。纷窜卡外。现经巴彦巴图派人追探贼踪。将卡伦赶紧整顿。带兵出卡。色普徵额亦带兵追贼出卡。张格尔一见官兵。即行遁逃。谅不出喀拉他什山左近。永芹等前派由伊尔古楚卡伦出去截堵之官兵。当已到齐。趁此雪未封山。即著巴彦巴图等上紧追捦。两路合围。自可得手。如能拏获张格尔、及伊弟巴布顶、明正典刑。永绝根株。实为妥善。傥该逆等杳无踪迹。亦不必带兵深入。总在该大臣等相机妥办。以靖边圉。朕亦不为遥制。此次守卡官兵。御贼被戕。殊堪悯恻。永芹等所奏侍卫一员。是否即系花山布。外委贾贵。格斗被伤。现在是否存亡。查明具奏。其阵亡满洲兵十三名。汉兵八名。通事回子七名。著该大臣等咨部、照阵亡例赐恤。至接运口粮、安汛传报等事。著酌量道路。派官兵协同回子、于紧要处所安置。务令声气联络。所奏自伊尔古楚卡伦、迤南至乌鲁克卡伦。每卡添兵四十五名。俱著照所请行其阿奇木伯克郡王迈玛萨依特。传派部落、并伯克等、带领布噜特回兵。在伊尔古楚卡外。协力堵截。豫备接济乌拉马匹。勇往急公。深知大义。可嘉之至。著永芹等查明该郡王出力之处。俟事定后据实奏闻。再降谕旨。至色普徵额现经出卡追贼。英吉沙尔地方紧要。即著章京全福、协同游击周悦胜、小心防守。并办理接运口粮。其余各卡伦。务饬官弁加意防范。毋得稍懈。致有疏虞。将此由四百里谕令知之。　　

○谕总管内务府大臣、嗣后内廷主位。乘用重顶礼车。总以二辆为率。不必按位分添造。如遇内廷主位乘用时。按照位分。换安车围。至圆顶车、仍按位分。照例打造。　　

○喀什噶尔参赞大臣永芹等奏、喀什噶尔有备贮银钱粮石。此次派出官兵、及回兵布噜特等。应给口粮。并酌赏出力之布噜特等银缎。查照成案动用。俟事竣奏销。得旨、如所请行。　　

○旌表守正捐躯江苏邳州民姬其和女郭丫。　　

○修河南两岸十三厅、山东曹河、粮河、二厅、及曹考厅曹上汛、堤堰。从河道总督严烺请也。　　

○丁卯。上奉皇太后幸同乐园。进膳。赐皇子及内廷王大臣食。　　

○以吏部左侍郎裕恩、署户部右侍郎、兼管钱法堂事务。宗人府右宗正定亲王奕绍、署管理钦天监事。内大臣和世泰、署正蓝旗蒙古都统。　　

○戊辰。上御同乐园。赐皇子及内廷王大臣食。　　

○谕内阁、顺天学政毛式郇、恭递皇太后万寿圣节贺摺。向来各省学政。恭遇圣节。例不呈递贺摺。该学政上年即未逞递。此次率行递摺。殊属冒昧。毛式郇著交部议处。　　

○以塔尔巴哈台屯田丰收。予员弁议叙。赏兵丁一月盐菜银。　　

○己巳。皇太后圣寿节。遣官祭太庙后殿。奉先殿。　　

