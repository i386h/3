<!-- { "loadSidebar": true } -->
○又谕、严烺奏、确勘豫东黄河两岸工程。择要减准一摺。豫东黄河两岸。估办堤堰坝戗各工。据该河督查明、分别减准。择其最为紧要者核实确估。计豫省两岸十三厅。估需例爨及津贴银共十四万四千三百余两。东省曹河粮河二厅。连曹考厅之曹上汛。估需例价及津贴银共一万七千一百余两。均系必应急办之工。著照所请、准其于河南山东两省藩库。分别照数拨发各道。转给工员。先期雇定夫车。交春兴工。照估坚筑。大汛以前。一律完报。该河督仍于来春查验工料时。挨工查看。傥有偷减草率。即行指名严参。毋许稍事姑容。至另片奏、现估土工津贴银两。未能遽省。请俟此后年丰粮贱。物价渐平。察看办理等语。河工津贴银两。原系于例价外加增。豫东黄河两岸堤工。自道光六年以后。增培之费。既已渐减。津贴一项。亦应随时斟酌裁汰。嗣后该督务当力求撙节。不得沿袭成案。致滋浮冒。该部知道。　　

○修直隶张家口石土坝工。纵总督那彦成请也。　　

○添备直隶永定河河工秸料一百九十万束。从总督那彦成请也。　　

○戊戌。谕内阁、御史何辉绶奏、请定保举御史章程一摺。所奏甚是。御史为风宪之官。必当慎重遴选。此次保送御史内、兵部郎中李熉、曾任湖北荆州府知府。因才不胜任。改用今职。刑部郎中钱学彬、前在福建泉州府知府任内。有意规避。以才不胜任。请改京职。部议革职。旋经捐复员外郎。推升郎中。复朦混截取繁缺知府。部议降调。又经捐复郎中。此等人员。何得滥行保送御史。李熉、钱学彬、均著该部即行扣除。毋庸带领引见。嗣后各部院堂官于所属司员内。凡因私罪降补京职、及不胜外任、特旨改用人员。不准保送御史。并不得截取外用。　　

○谕军机大臣等、成格奏、热河八旗官兵生齿日繁。每兵一分钱粮。养赡亲丁八九口至十数口。实属不敷。兼之近年物价较昂。生计倍形竭蹷。请添养育兵缺一百分。借银三万两。交热河道发商生息。以资调剂。所奏自系实在情形。然如此调剂。终非长久之策。朕思以君养人则不足。使之自养则有余。热河地方。非内地可比。如有可开垦之区。俾资生计。与其为外来流民占种。不若使该兵丁等藉以自养。较之添给兵糈。岂不更善。著该都统查明该处是否可行。悉心筹议。据实具奏。再降谕旨。将此谕令知之。　　

○赏广东戊子科乡试年老附贡生麦凤荣副榜。　　

○旌表守正捐躯山东馆陶县民张兴志妻李氏。　　

○己亥。上御懋勤殿。勾到河南山西情实罪犯。停决河南斩犯三人。绞犯十人。山西斩犯七人。绞犯六人。余六十人予勾。　　

○建河南邓州移驻弁兵衙署兵房。从巡抚杨国桢请也。　　

○庚子。谕内阁、特依顺保等奏、查明黑龙江官犯。开单请旨一摺。英和、著再扣满三年请旨。富纶、著释回。黄兆蕙、布里讷什、塔清额、韩元培、范树椿、阿萨拉、巴克唐阿、俱不准释回。　　

○修黄新庄、半壁店、秋澜村、梁格庄、四处行宫。从泰宁镇总兵官武忠额请也。　　

○辛丑。上御懋勤殿。勾到山东直隶热河情实罪犯。停决山东斩犯七人。绞犯六人。直隶斩犯六人。绞犯四人。热河斩犯二人。绞犯一人。余五十九人予勾。　　

○封未婚守节辅国公拉旺哩克森聘妻庄襄亲王绵课女为贞悯和硕格格。　　

○广东高州镇总兵官马骥、年老休致。以前任潮州镇总兵官恒安、为高州镇总兵官。　　

○以叶尔羌承办军台出力。赏伯克毛拉黑孜满等蓝翎。余加衔升叙有差。　　

○给奉天辽阳、凤凰城、新民厅、承德、广宁、五处被灾旗民一月口粮。缓徵锦县歉收民地额赋。　　

○以福建福安县粮价增昂。命平粜仓谷。　　

○壬寅。谕内阁、兵部汇题本内。议叙派管侍卫营房之头等侍卫吉龄阿、纪录一次。二等侍卫敬＜?穆-禾攵＞、按品升等。虽系照例办理。惟该员等同一管理三年期满。一则予以纪录。一则予以升阶。定例殊未平允。嗣后该管侍卫三年期满。均著纪录一次。无庸按品升等。此次吉龄阿、敬＜?穆-禾攵＞、俱即照新例。各予纪录一次。余依议。　　

○又谕、英惠奏、运粮官弁。支过驮折夫价等项。恳准报销一摺。前年回疆军兴。由乌噜木齐动运粮石至阿克苏。所有押运官弁。按照口外进征例。加给驮折夫价草乾等项。业经户部核咨。令其删赔。兹据英惠查明此次军需。该员弁随驼趱运。实属苦累。若令承办台员代为赔垫。未免向隅。著照所请、将前项运粮官弁支过驮折夫价草乾银九千五百八十六两零。准其报销。该部知道。　　

○以故四川牟托土巡检温清远弟清近、袭职。　　

○癸卯。圣祖仁皇帝忌辰。遣官祭景陵。　　

○上诣寿皇殿行礼。　　

○诣皇太后宫问安。　　

○马兰镇总兵官黄文煜奏、遵将苇子峪口门堵砌。改为涵洞。并种松树。报可。　　

○甲辰。上御懋勤殿。勾到朝审情实罪犯。停决斩犯三人。绞犯二人。余六人予勾。　　

○谕军机大臣等、本日步军统领衙门奏、江苏上元县民人白维一、喊告安徽湖北有西洋白莲邪教一案。已明降谕旨。将白维一解交蒋攸铦审办矣。讯据白维一供称、道光五年。赴安徽五河县行医。在文生员淩先立家居住。凌先立自称已入西洋堂教。劝其入教未允。六年四月。复至湖北行医。在麻城县属地方易家饭店居住。因染病服药。被易姓用药惑迷。亦是淩先立先期令人教使。并称有道士自称白莲教。又有教匪一二十人。鸣锣聚众。复呈出光中景盛铜钱二个。供系在安徽池州府钱铺易钱。及山东兖州府卖画钱内挑出等语。该犯所供习教。既指有淩先立其人。并呈出夷钱字样。与上年广东查禁夷钱字样相同。必须将夷钱来历。及此外有无搀杂行使之处。详细查明饬禁。其生员淩先立、有无习教情事。著蒋攸铦委员逐一细加察访。据实具奏。将此谕令知之。寻奏、查讯白维一、委因痰疾混告。淩先立并无习教之事。夷钱无凭追究。即行销毁。并饬严行查禁。以杜流弊。报闻。　　

○修山西省会城垣。从巡抚徐炘请也。　　

○乙巳。谕内阁、黄文煜奏、覆勘盘山行宫工程一摺。盘山四面云山外围大墙等处坍倒。并跨空淤沙各段。著交总理工程处派员踏勘办理。　　

○命署礼部尚书都察院左都御史潘世恩、户部左侍郎汪守和、礼部左侍郎史致俨、在紫禁城内骑马。　　

○丙午。上诣皇太后宫问安。　　

○以翰林院侍讲张岳崧、署日。讲起居注官。　　

○修江苏宝应县通湖闸工。从大学士总督蒋攸铦请也。　　

○丁未。上奉皇太后幸翊坤宫。　　

○谕内阁、禧恩等奏、查勘热河园庭行宫工程一摺。吉尔哈朗图阿穆呼朗图行宫等处库房值房。著暂缓修理。　　

○又谕、富俊等奏、议给拜唐阿外郎等银米一摺。前因奕颢奏称无饷拜唐阿外郎等、恳赏给银米。当交富俊核议。兹据查核旧案具奏。著照所请、嗣后永陵无饷拜唐阿十二名。每名准月食饷银一两。福陵昭陵无饷外郎四名。每名准岁支饷银十二两。饷米三十斛二斗。以示体恤而昭画一。　　

○又谕、兵部议覆、宗室存华请将防守尉缺改升为调一摺。山海关副都统所属喜峰口防守尉一缺。有兼辖罗文峪官兵之责。差务较繁。著照部议、嗣后遇有缺出。准该副都统于永平府冷口二处防守尉内、拣员奏调。所遗员缺。照例于所属五处防御内拣选补放。如永平府冷口二处防守尉。实无堪调之员。仍著于五处防御内拣选正陪。咨送京旗引见。候旨升补。总期于缺有裨。以收得人之效。　　

○又谕、长清奏、请鼓励阿克苏支发粮饷承办册案出力文员一摺。办理粮饷局事务。非军兴及筹办善后可比。该员等即能办理妥善。亦是分所当然。不应动辄破格乞恩。且德楞额曾任山西归绥道。前于补授宁远厅通判时。交接书吏。请托馈送。经刑部审明。奏请革职。朕岂遗忘。该大臣摺内仅称该员于道光七年缘事革职。殊属有心含混。长清著传旨严行申饬。所请将主事职衔德楞额、以同知尽先选用。先换顶带。及未入流刘万贵、俟得缺后以府经历县丞尽先即补之处。均著不准行。其另行请将吏书蔡国秀、张进忠、卜吉、兵书王久益、归部以从九品未入流二项掣签。分别扣满年限尽先选用。亦著毋庸议。　　

○又谕、朱桂桢等奏、回空漕船。全数渡黄完竣一摺。本年回空漕船。业已全数渡黄。经该督等先后派委员弁、分段催趱。可期及早归次。至来年系闰四月。办理新漕。为期较宽。仍须迅速兑开。趁黄水未涨之前。及早挽渡。著有漕各省督抚、督饬各粮道早兑早开。总令于前四月内、全数趱至清江。克期抵坝。以便渡黄北上。无许稍有延误。将此通谕知之。　　

○又谕、宗室淳池、捏控隐匿地册。以为干己情由。迨到案不能指实。辄敢捏词诬人情托。并牵扯上年朱潮弼已结之案。供有赃私重款。旋又具呈消弭。现经曹振镛等提集人证质对。审系虚诬。仍复抗不具供。该犯于道光二年。因在孙开成茶馆内肆殴。曾经问拟杖徒。折圈发落。此次复敢诬控妄供。怙恶不悛。情殊可恶。宗室淳池、著照新定条例。实发吉林安置。到配重责四十板。以示惩儆。余依议。　　

○予扈从东巡盛京王公纪录一次。尚书纪录二次。　　

○以阿克苏移建军台出力。赏甘肃游击穆隆阿、阿克苏伯克爱玛尔、花翎。伯克迈玛特萨里等、蓝翎。余升赏有差。　　

○戊申。谕内阁、那彦宝奏、请将鄂尔多斯准噶尔贝子年班。推于明年等语。鄂尔多斯准噶尔贝子察克都尔色楞、本年轮应年班。现在该旗有控案行提人证。须该贝子在旗办理。本年年班。著无庸前来。俟明年再令进京。　　

○又谕、那彦宝奏参、纵放应拏人犯之土默特参领一摺。鄂尔多斯图萨拉克齐台吉贡楚克多尔济、控告该台吉旺沁扎布即济克默特一案。经该将军派委土默特参领博克、前赴该游牧访拏。乃该参领见过济克默特两次。并不拏获。复敢空言搪塞具禀。辗转延搁。致令要犯逃匿。实属藐法玩误。情殊可恶。土默特参领博克著革职。仍勒限一月。令其戴罪在鄂尔多斯地方。协同该盟长派出之人。严拏务获。如再逾限。即著严参治罪。寻奏、济克默特。已由该参领等、于十二月初八日拏获。据济克默特供认谎用印信、强夺地亩、侵食差银属实。应发往新疆效力赎罪。从之。　　

