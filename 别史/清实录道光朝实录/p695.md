<!-- { "loadSidebar": true } -->
○又谕、有人陈奏、南昌府署幕友胡怀符等、与臬司幕友谢固斋勾结播弄一切。从九品胡升闻等、向其营求查夜差使。铺户畏其栽害。私给银钱实为江西省之害等语。各省幕友佐杂。最易滋弊若如所奏。劣幕之盘踞把持。佐杂之播弄讹索致有四大寇二十八喽罗名目。尚复成何事体。周之琦到任未及一年。无所用其回护。著即实力访查。按名从严惩办。以除积蠹而肃官方。毋稍姑息。傥因循消弭。存化大为小之见。将来科道参奏。或经朕别有访闻。则惟该抚是问。将此谕令知之。寻奏谢固斋等、无互相固结撞骗情弊。惟被人指摘。自系平日不能谨慎。应一并驱逐回籍。胡升闻等。性近躁妄庸劣。应予斥革。下部议。从之。　　

○以在京捐赈。赏广东刑部郎中潘仕成举人。一体会试。　　

○以拏获抢劫盗犯。予兵马司副指挥张玉藻升用。　　

○辛未。谕军机大臣等、那彦宝等奏官兵叠剿夷匪。清溪县境肃清一摺。览奏俱悉此次夷匪滋扰。经提督桂涵、密派将备带兵驰往沙坪、及几子山、水桶沟等处截击。官兵行至沙坪、三路并进。奋勇攻击。该匪踞险抵敌。我兵火箭枪炮齐发。杀毙贼匪一千余人。生捦十六名。烧毙及扑岩死者甚多。夺获器械无算。零匪分散。次日桂涵移营富林汛扼住要隘。闻山后香树顶、亦有贼匪派兵驰剿。该匪踞山掷石。官兵左右兜捦。施放枪炮。杀贼百余人。轰毙亦多。余匪奔窜。迨官兵进剿几子山、该处系贼匪眷属藏匿。聚匪无多。旋赴水桶沟摉捕。该处系马林住居寨堡。山梁险峻。墙垣坚厚。随放枪炮轰击。毙贼匪二三百人。马林房屋。当即焚毁。又有阿吾一支夷匪。约千余人。占踞山梁。前来攻扑。官兵三路绕道前进。枪炮火箭齐发。轰毙落岩无算。余匪从后山逃窜。官兵难以穷追引队归营。臬司花杰提讯各犯。据供马林等、意欲夺回汉民地亩。分给耕种。我们亦因汉民太多。占住地方是以随同焚抢。其马林一犯。佥供各自逃散。不知窜往何处。至清溪县避难民人。渐次归里。照常复业。该匪等并不占踞屯集。沿途禾苗。亦未蹂躏。办理迅速。颇合机宜。前经降旨令那彦宝前往督办。清溪县境。现已肃清。那彦宝可以无庸前去。惟马林一犯。必应严拏务获。从重惩办。该夷匪窜匿之处。虽系层峦叠嶂。路径纷歧。著该提督督率将备。躧探贼踪。设法摉捦首犯马林等、以净根株。勿留余孽。其阿吾地方。亦须屯兵以遏分窜之路。勿任漏网。亦断不许宕延时日。其大树堡夷匪、畏惧敛迹。峨边一路。现已派兵防堵。俟清溪夷匪歼除。即往查办。俾夷疆一律震詟。又另片奏、此次调集汉土官兵。应需口粮当饬附近州县、在常监仓内碾米拨供。其应支盐菜、制办军火、及驮运脚价等项。先经花杰在司库存贮义仓余谷变价项下、借拨银五万两、以备支发。此项未便再拨。请于司库备贮军需银两款内动拨等语。该官兵等、应支盐菜等项。著照所请、准其在司库备贮军需银两项下、动拨银十万两、以备军需支用。事竣核实报销。将此谕令知之。　　

○旌表守正捐躯山东郓城县民石兴家妻王氏。安徽宿州民徐宗礼媳赵氏。　　

○修浙江东西海塘柴石各工。从巡抚富呢扬阿请也。　

大清宣宗效天符运立中体正至文圣武智勇仁慈俭勤孝敏成皇帝实录卷之二百三十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。三月。壬申朔。谕内阁、现在国子监纂办志书。所有金石一门。必得通晓金石文字者。方足以资办理。著准其照例指传一二人。协同修理。不得过二人之数。　　

○谕军机大臣等、卢坤等奏歼捦盗首夥匪。洋面安静。及现在办理情形一摺。览奏均悉。越南国奸民陈加海、与内地游匪杨就富、冯生疔痣、吴三狗、先在夷洋狗头山啸聚。因乏食出巢。图越内地劫掠。经副将李元、游击李凤仪等、率带兵船。驶赴夷洋交界白龙尾。各匪船十余号驶来。林凤仪等迎截驶拢围捕。枪炮并施。击破匪船一只。夥匪落海三十余名。都司佘清、生捦大头目杨就富。并获夥匪炮械。余匪窜逃。官兵追至夷洋青蓝山。歼毙渠魁冯生疔痣、及夥匪王恶狗等。又打破匪船三只。获船四只。生捦头目梁尚添等二十余名。击伤匪党李亚吉等落海淹毙。又据商船宋敬利等、追入夷洋。认系盗首陈加海船。越南夷目亦带兵船赶到。匪夥落海淹毙过半。追至雾水洲。陈加海船撞礁击破。杀著名凶盗吴三狗、及段俚咸、并余匪多名。陈加海带妻属夥伴十余人。逃入深山。其胜发、黄亚喜、二船。打坏后望南驶脱。该土目捦贼匪潘亚八取供移送。其盗首莫亚吉、潜回东莞。亦经拏获解送。所办迅速可嘉。陈加海、虽经逃逸。已如釜鱼阱兽。不日当可就捦黄亚喜、胜发、两船。虽被枪炮击伤。现已望南驶脱。除恶务尽。必须绝其本根。亦著随时侦拏。勿任漏网。所有卢坤照会该国王咨文。尚为得体。现将师船渔船收回内地。照常各守边界。并稽查澳甲渔户。毋许越界采捕滋事。所办均妥。提督李增阶、在洋屡次遭风。几至沉溺。飘入琼州昌化港。始得收泊。幸获生全。其参将林开疆、遭风击损师船。飘至琼州澄迈县收泊。览奏稍慰。其督标中营二号米艇。阳江右营二号米艇尚无下落。著卢坤等飞饬沿海州县探明具奏。其在事文武员弁。俟定案时、择其尤为出力者核实保奏。候朕施恩。毋许冒滥。将此谕令知之。　　

○癸酉。上诣大高殿行礼。时应宫拈香。　　

○还宫。　　

○谕内阁、讷尔经额等奏、湖北宝武局鼓铸钱文。委员采办滇铜。因辗转改委羁迟。请照案暂时就近采买商铜济铸一摺。湖北宝武局。每年鼓铸钱文。额配滇铜二十三万余斤。原应按年采买。交局济铸。利川县知县王汝浵、委办道光十一年滇铜。因前委各员均有事故。辗转改委以致羁迟与他运委员不同。若此时责令领价赴滇。恐采买需时。缓不济急。有误鼓铸。既据该员访得各口岸商贩铜斤充裕。请照案改买商铜。以资接济。自系实在情形。著照所请、所有该员应买道光十一年分宝武局需用正耗余滇铜二十三万二千九百九十九斤零。准其在于附近各口岸。购买商铜。并照准销铜价运脚杂费等银。按数给发。即以领银之日起。勒限一年。陆续买运交局。事竣造册报部核销。如有不敷价值。亦著照案由该员自行措办。以归核实。　　

○谕军机大臣等、据瑚松额由四百里驰奏、抵台后探询大略情形一摺。览奏均悉。台湾南路凤山阿里港等庄。分类械斗。先经该道平庆、副将谢朝恩、带兵弹压。获犯无多。现经提督马济胜、带兵前往查办。如果该处余匪尚敢滋扰。必应尽法惩办。该将军等、务当剀切晓谕。令粤籍总董人等早将首夥各犯。按名交出。傥怙恶不悛。即当痛加剿捕。彼时后悔无及。反覆开导。俾各庄居民。不敢容隐。至闽粤各庄。既有夙嫌。恐将来乘机复发。必须妥为解散。使彼此日久相安。方为久安长治之策。傥或畸轻畸重。稍涉瞻徇。难保日后不再滋事端。其起衅根由。前屡经降旨令该将军等详查。著仍遵前旨秉公查明。务得确情。据实具奏。又片奏、前任提督王得禄、情愿亲往嘉义。联庄捕匪。俾免余灰复燃。该提督急图报效。著准其前往如果始终勤勉。著据实具奏。至闽民呈递呈词。控告粤庄进士黄骧云、串通举人曾伟中、监生李寿、起衅滋事等情。是否属实。或另有别情。断不可将就了事。著该将军等、一并详查据实具奏。将此由四百里谕令知之。寻奏、在籍主事黄骧云、彼时在郡城海东书院教读。并未回乡。且经函寄粤人。劝其不可攻庄滋事。即粤庄各生监。于官兵到庄时。亦多有指拏凶犯者。似可信其未经同谋。报闻。　　

○以陕西承办兵差出力。予候补知县朱大源等议叙有差。　　

○旌表守正捐躯陕西郃阳县民王有河妻杨氏。　　

○以湖北搭运归还截留漕粮。准加给旗丁行月银。　　

○甲戌。谕军机大臣等、兴科等奏、博窝生番滋事。委员查办一摺。察木多属迤西之硕板多汛。边垻汛、鄂博外生番部落博窝。不归唐古特管属。向来尚属安静。道光元年。该处头人宜玛结布故后。未遗亲丁。属下小头人扎木旺鲁二人。各占地土。致起衅端。连年争竞。互有杀伤。上年秋间。该生番争执不休。经商上拣派卓呢尔罗桑坚参前往查办。讵该生番妄生猜忌。竟将卓呢尔罗桑坚参、并边垻番官杀毙。以致属下顽夷。藉势在硕板多、边垻、所管地方。抢掠牛马粮食。骚扰番民。现派驻防前藏游击孙如藻、拣带弁兵四千名。督同噶布伦敦珠卜多尔济策垫夺结等、各带所属土兵数十名驰往查办等语。唐古特界外生番部落甚多。蛮触相争。原可置之不问。若扰害番民。必应严行惩办。以儆凶顽。该生番因争夺头人。构衅滋扰。历任大臣。因循未办。此次胆敢杀毙番目。属下顽夷。藉势出巢。在边垻、硕板多、地方扰害。该处系进藏通衢。为往来文报必由之路。岂容该生番在彼出没。设使扰及塘汛。或至酿成别故。尚复成何事体。著该大臣等、严饬该游击孙如藻等、迅即前往硕板多、边垻、适中地方。妥速查办。居地抚绥。务使边界肃清。生番畏法。尤不可稍滋扰累。致生事端。前降旨令兴科来京补授山海关副都统。此时如尚未起程。著暂留该处会同隆文办理。傥业经起程。即著隆文速将此案查办完竣。不必俟徐锟到任。致有稽延。至该生番每年夏间出巢市易一事。亦著该大臣等明定章程。妥议具奏。将此谕令知之。　　

○直隶总督琦善奏、顺天府属粮价。得旨、已届谷雨。未获甘霖。春麦秋田。何能播种。览各属粮价。增多减少。今岁若再荒歉。可忧处不堪设想也。朕曷胜焦切之至。　　

