<!-- { "loadSidebar": true } -->
○谕内阁、给事中安诗奏、请严专阃之令。以肃戎行一摺。国家养兵给饷。岁以为常。不下数千百万。各省督抚提镇、宜何如实力从事。严明纪律。整饬戎行。方可一兵得一兵之用。若如该给事中所奏、兵不足额。至以羸弱充数。甚至将领有克扣之弊。兵弁长告讦之风。陆路则旷误巡缉。水师则虚报出洋。更或豢养夥贼。卖放巨盗。种种弊端。实堪发指。总由统师之员。平时既训练无方。临事又庸懦畏葸。营伍废弛。尚安望其整顿捕务、严肃边防乎。嗣后各直省大吏。阅兵时务须严申军令。不得奉行故事。置纪律于不问。并严饬统师将领各员、洁己奉公。身先士卒。如有弁丁干犯号令。即治专阃以约束不严之罪。庶几水陆营汛。一律严整。盗贼不敢窃发。边圉由是肃清。该督抚提镇等、身膺重寄。具有天良。其咸思公忠体国。实力认真。以副朕设兵卫民之至意。切勿视为具文也。将此通谕知之。　　

○又谕、给事中安诗奏、请绝州县之弊。以拯民生一摺。国家设官分职。所以为民。州县为亲民之官。必宜深悉民隐。曲体下情。洁清自矢。严绝一切弊端。庶朝廷赤子。不至为地方官所脧削。若如该给事中所奏、州县徵收。任意取盈。并蠹书垫仓封廒。勒派折色。如此多方剥削。小民其何以堪。至库款不容短少。乃长芦虚报库存。动拨则无实贮。各省亏空。大率类是。又如上年江浙偶形歉收。几至全请蠲缓。此又因噎废食。果能实惠及民耶。该督抚等惟当查察地方确实情形。认真整顿。湔除积习。务将各项弊端力为禁绝。如查有仍复玩泄。或勒折浮收。或捏报灾分。誊黄则匿不张贴。徵收则藉称赔累。以致不均不平。民情未能悦服。立即纠参。严行惩办。傥漫不加察。致令民困不苏。定将该督抚等严惩不贷。勿谓言之不豫也。　　

○壬辰。上诣大高殿行礼。　　

○幸圆明园。　　

○诣安佑宫行礼。　　

○奉皇太后居绮春园。　　

○赏乾清门行走喀喇沁贝勒德木齐扎布、双眼花翎。　　

○癸巳。上诣绮春园问皇太后安。　　

○甲午。上御奉三无私殿。赐皇子亲藩等宴。　　

○朝鲜国王李焕、遣使表贺万寿冬至元旦三大节。进贡方物。赏赉筵宴如例。　　

○琉球国王尚育、遣使表贡方物。赏赉筵宴如例。　　

○乙未。上御正大光明殿。赐朝正外藩等宴。作乐赐酒。如除夕仪。　　

○丙申。上御正大光明殿。赐大学士尚书等宴。　　

○丁酉。以吏部右侍郎福济、署户部左侍郎。兼管三库事。　　

○命湖北布政使朱士达、原品休致。以陕西按察使唐树义、为湖北布政使。调广东按察使严良训、为陕西按察使。浙江按察使李璋煜、为广东按察使。江苏按察使周祖植、为浙江按察使。以江苏苏松太道宫慕久、为按察使。　　

○戊戌。上诣绮春园问皇太后安。　　

○谕军机大臣等、寄谕两广总督耆英广东巡抚、有办理夷务之责。前有旨将徐广缙调补。该员于此缺是否相宜。能否帮同该督办理夷务。著俟该员到任后。由该督详细察看情形。据实具奏。将此谕令知之。寻奏、遵查新任广东巡抚徐广缙、精明强干。办理一切夷务。亦能虚心商搉。可期和衷共济。报闻。　　

○展缓浙江富阳、嘉兴、秀水、嘉善、海盐、平湖、石门、桐乡、归安、乌程、德清、武康、十二县上年被水被旱村庄积欠额赋。　　

○己亥。上御山高水长。赐王公大臣、蒙古王、贝勒、贝子、公、额驸、台吉、及外藩使臣等食。　　

○谕内阁、刘韵珂奏、游击自戕殒命讯因总兵牵制。请旨革审一摺。浙江温州镇总兵汪士逵、于该管中营游击赵凤翔、接受前任交代。并不严饬清交辄私函属令商办。并于该游击巡洋时请发兵粮。俱未允准。从中牵制。以致赵凤翔自戕身死。且该营钱粮。向归游击经管。该镇何以提至镇署。自行收放。尤难保无营私情事。汪士逵著先行革职。交梁宝常督同原审各员、提集全案人证。秉公严审确情。据实奏办。　　

○闽浙总督刘韵珂奏、遵查洋盗伪托夷船。既须详辨。尤贵严拏。庶夷人不致别启事端。盗匪自不敢恣情劫掠。得旨、所议尚好。认真督办。　　

○以江苏督标中军副将富尔逊布、为浙江温州镇总兵官。　　

○庚子。谕内阁、杨殿邦奏、疲帮丁力难支。请仿照成案办理一摺。江南大河卫前帮。丁贫屯薄。造船本属赔累。雇造并举。丁力更觉难支。加恩著照所请、所有大河前帮九运军船。准其援照成案。免其雇募。按照加一留次配造。粮洒通帮装带。其应支行月漕赠等项银米。分给造运各丁请领济运。其九运事故船只。亦著照成案加一轮减免雇。以纾丁力。　　

○修湖北武昌府江堤。从总督裕泰等请也。　　

○辛丑。孝穆皇后忌辰。遣官祭陵寝。　　

○谕内阁、户部奏、珠尔山闲荒地亩。请照凉水泉旧案停止认种。一律封禁一摺。吉林一带地方。为根本重地。官荒地亩。不准开垦。例禁綦严。所有珠尔山闲荒地五万六千余晌。除现在招垦地二千六百二十六晌。既经查明各民佃花费工本。姑准垦租交租外。实賸闲荒地五万三千三百七十四晌。自应查照凉水泉地亩封禁原案。画一办理。著该将军副都统、亲往各该处统行查勘。此外尚有存賸闲荒共若干万晌。一律自本年为始。各于扼要处所。赶立封堆。永远禁止。毋任彼此影射。稍涉含混。以致有名无实。并令各边口严遏流民。毋许阑入。嗣后傥再有展越偷种情弊。除该地方官从严惩办外。定将失察之将军副都统、一并严行惩处。以肃官常而昭法守。　　

○命翰林院编修萧时馥、提督河南学政。　　

○免云南铜厂民欠无著工本银。　　

○壬寅。谕军机大臣等、现在壁昌应行来京陛见。所有两江总督篆务。已有旨著陆建瀛兼署矣。其壁昌等前奏筹防泖湖等处事宜。并军机大臣遵旨密议各一摺。又续经壁昌奏请于斜塘口等处设卡安炮。并堆用碎石等语。事关扼要设防。必应相度地势。审择机宜。固不可稍有疏虞。尤不可少露形迹。所有各摺片及图、均著发给陆建瀛阅看。该署督惟当通筹全局。慎密访查。总期不动声色。而于设防固守之策。仍自节节周备。方为不负委任。又给事中朱昌颐前奏江浙奏报缓徵。似未确实。请旨饬查。并明定章程一摺。所指各条。是否实有情弊。亦著陆建瀛逐件确查。据实具奏。毋稍瞻顾。朱昌颐摺并著钞给阅看。将此谕令知之。　　

○云贵总督李星沅奏、缅匪聚散无常。不值劳师糜饷。拟行团练之法。人自为卫。农即为兵。既有裨于边备。仍无藉于军需。得旨、所见极是。妥实相机而行。　　

○以郑亲王端华、喀尔喀亲王车登巴咱尔、为总理行营事务大臣。　　

○以都察院左副都御史灵桂、吏部左侍郎季芝昌、知贡举。　　

○以江苏巡抚陆建瀛、兼署两江总督。　　

○命户部右侍郎花沙纳、仓场侍郎陈孚恩、赴天津督买续到海船商米。　　

○浚江苏丹徒、丹阳、两县运河。从署巡抚程矞采请也。　　

○癸卯。孝圣宪皇后忌辰。遣官祭泰东陵。　　

○谕内阁、本年轮应查阅直隶山西陕西四川甘肃等省营伍之期。直隶著即派讷尔经额。山西著即派王兆琛。陕西甘肃著即派布彦泰。四川著即派琦善。逐一查阅。认真简校。如查有训练不精、军实不齐者。即将废弛之将弁据实劾参。毋得视为具文。　　

○荆州左翼副都统忠灵、因病解任。以西安协领托恩东额、为荆州左翼副都统。　　

○修福建龙溪、南靖、二县被冲堤岸。从总督刘韵珂等请也。　　

○甲辰。谕军机大臣等、御史戴絅孙奏、直隶清查荒地。请防扰累一摺。荒田劝垦。本以下恤民艰。上筹国赋。其地界纷错之处。若专责之州县申报。恐多不实不尽。不得不委员详细履勘。惟该委员等于各县乡向未身习。其地亩之熟荒。难以臆断。往往争长见好。复济以蠹役奸贪。以无为有。以熟代荒。既滋弊端。即增扰累。直隶省现在办理劝垦。亦不可不防其弊。著讷尔经额悉心筹度。傥该处牧令碍难凭信。不得已派委贤员前往分办。断不准令轻率喜事之员藉端扰害。至新垦之田。应如何升科。亦著该督酌中定制。务令轻重适宜。以杜流弊。原摺著钞给阅看。将此谕令知之。　　

○乙巳。谕军机大臣等、寄谕云贵总督李星沅。御史杨铭柱奏、滇省回匪不靖。请饬速办一摺。据奏滇省匪势骄横。厂匪川匪勾结益多。肆行掳掠。抗官殃民等语。匪徒纠众滋事。自宜痛加惩创。毋令蔓延。著该督将摺内所指各情节确查。如果实有其事。务当严饬地方文武各官相机筹办。毋稍延玩。断不准迁就了事。致贻后患。原摺钞给阅看。将此谕令知之。寻奏、惟当择吏练兵。无论汉回。有犯必获。庶知儆畏。得旨、所论均是。总在实力认真。　　

○丙午。命保送河工刑部员外郎张道进、工部主事郭礼图、发往南河。右春坊右赞善方墉、吏部主事孙瑞龄、发往东河。差遣委用。　　

○戊申。上诣绮春园问皇太后安。　　

○以因病告替西藏辅国公策旺珠美子扎喜热布丹、袭爵。　　

○展缓山东盐商未完正杂课银。　　

○己酉。孝仪纯皇后忌辰。遣官祭裕陵。　　

○以光禄寺卿黄赞汤、为宗人府府丞。　　

○庚戌。上诣大高殿行礼。　　

○还宫。　　

○谕内阁、耆英等奏、捐建九龙城寨炮台等工、现办情形一摺。此项工程。现在核计捐数。已属有赢无绌。其官绅捐输。著即停止。仍俟工竣后。核明本案工程外、尚有赢余银若干两。再行奏明拨归该省藩库。以备要需。　　

○命户部左侍郎柏葰、工部右侍郎明训、会同盛京将军奕湘、查勘盛京边外山场。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百三十九

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

