<!-- { "loadSidebar": true } -->
○遣官祭孝穆皇后殡宫。　　

○遣官祭端慧皇太子园寝。　　

○谕军机大臣等、扎隆阿等奏、接阅伊犁撤兵摺稿。词涉张皇。所议三条。亦未可行。据实剖陈一摺。所奏甚是。抚驭外夷之道。务在示以威重。结以真诚。汰劣克等部落。距喀什噶尔不远。该参赞等所奏该布噜特等恭顺情形。较为真切。所陈不应自行惊疑。恐激成事端。转添边患。及固结人心。不在专行小惠。并指驳玉麟等所议三条。以为不特有碍边情。抑且涉于轻议。所见俱为正大。览奏深为嘉悦。至因此次换防官兵旋回。恐伊犁讹言不息。特令锡伯营防御富隆阿、带领满洲索伦锡伯兵丁四名。前赴伊犁。将自那林旋回目击情形。面禀将军参赞。并令传谕各兵家属。俾令安心。所办亦好。该参赞等惟当坚持定见。加慎加勉。固不可轻听人言。亦不可稍形疏率。以期永靖边陲。仰副委任。将此谕令知之。　　

○又谕、昨因伊犁派赴喀什噶尔换防官兵。本年暂停。已属权宜。明年断不可再停。如恐兵力单弱。或酌添一二百名。朕思换防官兵。经行布噜特地方。由来已久。若遽添兵力前往。不特易启外夷疑虑。且恐狡黠之徒。既知本年防兵。中途撤还。明年又多添兵力前往。以为我兵怯懦。互相传播。岂不令群夷轻视。该将军等于明年换防时。即酌添兵力一二百名。亦可不必。玉麟等惟当于领队中。遴派一员管带。照常行走。无庸再令湍多布前往。将此谕令知之。　　

○以办理直隶磁、邯郸、二州县地震灾务妥协。布政使颜伯焘等下部议叙。余升补有差。　　

○以修筑喀什噶尔新建满洲城沿河堤岸出力。赏六品顶带回子呢雅斯等、蓝翎。余赏赉有差。　　

○免乌噜木齐官兵应赔前在军营倒毙乌里雅苏台驼只。　　

○辛未。谕内阁、阮元等奏、请将粮道库现存米价银两。报拨充饷一摺。云南云南府昆明县二仓额徵粮石。系供省标兵米。向例备贮三年。岁有盈余。存为平粜赈恤等项之用。兹据该督等查明。该仓地气潮泾。米易霉变。向归经管之员赔补。自嘉庆二十三年。将赔缴米价报拨充饷后。迄今十有余年。陆续赔缴例价。除随时买补外。截至道光九年秋季止。积存粮道库米价银一十一万五千九百四十三两零。该仓现存米谷。足敷备贮三年兵米之用。加以每年积余。不至短缺。所有霉变米石。毋庸买补。著准其援照成案。即将现存粮道库赔缴米价银一十一万五千九百四十三两零。照数解交藩库。报拨充饷。该部知道。　　

○谕军机大臣等、前据蒋攸铦等奏、仪徵巨枭黄玉林、熟习贩私路径。又与枭徒相识。带同夥犯船只。赴官投首。自愿随同官弁。引拏私枭。效力赎罪。适当鹾务凋敝之时。禁私尤为紧要。是以姑允所请。原系权宜办理。惟自五月间降旨之后。至今将及两月。未据该督等将如何责令缉私。销引有无起色。及其夥党等若何安置稽查。详悉具奏。此等枭徒。原非善类。如果实能引缉私贩。使官引得以畅销。自可宽其既往。若日久并无成效。不过该犯等冀图苟免。即当另行筹办。岂容稍涉颟顸。致失政体。陶澍现以巡抚兼管总督。有管理盐务之责。务将现在缉私销引情形。及将来于鹾务有无裨益。并该犯等应如何妥为安置。不致别滋事端之处。据实由驿覆奏。如此事办理未能妥协。既无成效可图。又使奸徒无所儆畏。或致养痈贻患。该署督自问。咎将谁属。懔之慎之。将此谕令知之。　　

○以故喀尔喀贝勒伊锡喇克巴子旺楚克喇布坦、袭爵。　　

○壬申。月食。　　

○谕军机大臣等、托津等审讯假照一案。据揽捐人李汝岩、供出庞煐之弟庞湘、亦为其办捐。庞湘捐纳从九品。分发湖北。于上年十月到省。著该督等即行严密查提。派委妥员。迅速解交刑部。归案审办。毋稍疏纵。将此谕令知之。　　

○旌表守正捐躯四川江油县民李春妻唐氏。　　

○修云南大关厅、镇雄州、运铜桥道。从巡抚伊里布请也。　　

○癸酉。谕内阁、禧恩等奏、各关应赔税银。逾限未缴、及已缴未清各员。请旨饬追一摺。各关徵收税课。亏短银两。必应依限完缴。即承追之员。亦当实力严催。前任山东临清州知州杨嗣曾等、应赔各关少收税银。久逾统限。经户部节次咨催。仍未全数完缴。殊属延玩。著山东浙江河南江苏安徽福建陕西各巡抚、并顺天府府尹、即将未完各银两。严饬各员迅速埽数全完。毋得再迟。并将拖延不缴。及承追不力各员职名。查取送部核议。此后傥复意存延宕。即著该部将承追之该管巡抚等查参。并将欠缴各员严参惩办。不稍宽贷。　　

○又谕、禧恩等奏、两淮奏销。未据题报。请饬催一摺。两淮己丑纲盐课。例应本年二月奏销。前据蒋攸铦等。以赶办不及。恳请赏限。经朕加恩展至五月。为期已属宽展。自应遵照奏限。造册具题。乃现届七月。尚未据题报到部。课款攸关。何得任意迟逾。著陶澍、福森、迅将己丑纲盐课、造册奏销。毋得再有延宕。致干咎戾。并将因何迟逾之处。据实具奏。　　

○又谕、御史邵正笏奏、委员知县妄拏无辜。刑逼毙命。请旨查办一摺。据称浙江五月内、查拏任松守时。有会稽县差役薛彪、陈锐、捏造银信。假送刑部山西司经承任明达家中。诱令收受。旋即有委员南塘通判吴嵰、会同署山阴县知县杨时雍、会稽县知县张霄、带领差役多人。将家产全行抄没。锁拏任明达之父任肇基、到会稽县署严讯。勒认任松宇系其亲子。根究逃逸下落。非刑淩逼。三日毙命。并诬及其戚陈大萃、藏匿任松宇。极刑拷问。足成残废。兼将伊亲族邻友等二三十人。并拏到案。锁押班馆。日夜熬审。所奏情形。是否属实。著孙尔准确切访查。提讯人证。据实具奏。　　

○户部议准、山西巡抚徐炘疏报、浑源州开垦旱田三十三亩。照例升科。从之。　　

○甲戌。谕内阁、禧恩等奏、请酌拨银两一摺。内务府办公银两。向由两淮等处。将应交之项解交时发给。兹据查明开单具奏。近年两淮欠交正项、及各项利银、共银一百九十二万七千一百余两。以致用项不敷。著户部将粤海关监督应解户部关税盈余银两内。酌拨银三十万两。每年即由粤海关监督委员解交广储司银库。以济公用。俟广储司银库进项敷用。有余存银两。即行另款封贮。至两淮历年拖欠薓斤变价、及各项利银。著两淮盐政赶紧催徵交纳。以清款项。无得延宕。　　

○又谕、汤金钊等奏、查出嘉庆二十一二三四四年、户部捐册内。有册内无名。稿内窜入者。共一百八十二名。其稿俱系于接扣接缝处钤印。假饰显然。前后总数。俱有涂改。又有册内有名。稿内无名者。有单名改作双名者。必有抽换情弊。著将原稿四十六件。咨送刑部、交托津等归案审办。又于稿内查出黏改者二十四名。俱由嘉庆二十一年。改为二十年以前。溯查从前稿案。与所改年月相符者二十名。尚有数名。未经查出。具有未经盖印之处。著将原稿一并咨送刑部核办。　　

○又谕、前据御史范承祖奏、仓场衙门。举错不公。当降旨令祁＜?土贡＞等查明。该仓场侍郎等保留本裕仓监督高学治、因何前后奏咨两歧。兹据祁＜?土贡＞等奏、查明该侍郎等、曾于道光八年三月九月。以高学治办事甚软。两次咨部。至本年五月。又以该员熟习仓务。奏准再留三年。虽据查访并无情弊。惟于原奏内不行据实声叙。实属疏漏。至富新仓监督恒龄患病一节。朕令军机大臣查传面询。传到该员之子。据称该员染患痈痪病证。现尚未愈。不能前来。该监督既患病。不堪任事。该侍郎等自应随时甄别。乃并不即令开缺实属有意姑容。松廷、邱树棠、俱著交部议处。寻议降三级调用。得旨、著以三四品京堂候补。　　

○礼部奏、正途出身主事。补缺无期。垦量为变通。下吏部议。寻议、各部汉郎中员外郎选缺。旧例咨一留二。嗣改为咨二留一。原以宽主事之升转。俾候补者渐次疏通。第咨缺多。留缺少。升途较隘。得缺甚迟。应如所请、汉郎中选缺。照旧留一咨一。其应留缺内。定为留补二次。题升一次。如候补无人。专以应升人员题升。选缺员外郎。改为留二咨一。其吏兵户工各部。选缺郎中员外郎、俱照礼部复旧章程办理。至刑部郎中员外郎、向例不分题选。六缺一周。第四缺指补捐班。指补无人。准其题升。亦请嗣后遇轮至第四缺。指补有人。则第五缺准题升。如指补无人。则第四缺已经题升。第五缺仍行归选。从之。　　

○乙亥。谕内阁、礼部奏、朝鲜国王李玜、差赍咨官李应信、赴京投咨。称该国王世子李旲病故、请照例备物遣官致祭等语。朝鲜国王恪守藩封。岁修职贡。于属国中最称恭顺。今闻其世子病故。深为悼惜。著加恩于例。赏祭品之外。加一倍赏给。以示优恤。该国王正在壮年。亦不必过伤。俟得有子嗣。即行奏明册封世子。承续宗祧。用延国庆。　　

○谕军机大臣等、御史宋劭谷奏、请查禁公局幕友一摺。据称贵州抚藩臬各衙门。上控案件。多系发交首府审办。首府另设发审公局。延请幕友。一切案情。听其主裁。是为公幕。现在贵阳府公幕朱七即朱琅、揽权纵恣。与劣幕刘昆之弟刘嵩、互相盘踞。表里为奸。刘昆先因声名狼藉。逐出黔境。嗣仍私回。刘嵩资其财势。于省城广设行肆。盘剥官债。包揽词讼。与朱烺结姻。以为党援。凡遇官员到省。一面放债。一面勒荐私人。刘嵩以市井棍徒。乘轿出入上下衙门。朱琅揽刑幕之总。人因其转移不测。号为舵客。并在省城置产营屋。邀请官员。赴宴观剧。人所共见共闻等语。著杨怿曾等于云南审案元竣后。路过贵州。将所奏该幕等项劣迹。详悉查明。据实具奏。将此谕令知之。　　

○丙子。上诣绮春园问皇太后安。　　

○御勤政殿听政。　　

○谕军机大臣等、李鸿宾等奏、暹罗国王遣使豫期恭赍贡品。候祝辛卯年万寿。现已行抵粤东等语。暹罗国王因朕明年五旬万寿。豫期遣使入贡。诚悃可嘉。该贡使现已抵粤。著即令其于本年封印前到京。俟明年元正朝贺时。随班叩庆。已足以展其祝嘏之忱。俾令及早回国。以示体恤。将此谕令知之。　　

○命兵部尚书松筠。驰往缓远城。会同将军昇寅审案。　　

○调吏部右侍郎保昌、礼部左侍郎史致俨、为仓场侍郎。刑部左侍郎钟昌、为吏部右侍郎。盛京刑部侍郎特登额、为刑部左侍郎。转礼部右侍郎杨怿曾、为左侍郎。以内阁学士龚守正、为礼部右侍郎。　　

○以大理寺卿吴椿、为都察院左副都御史。　　

○以盛京兵部侍郎那丹珠、兼正黄旗汉军副都统。　　

