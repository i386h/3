<!-- { "loadSidebar": true } -->
○又谕、栗毓美奏、估筑拦河大坝。豫筹收水一摺。东省微山湖本年启坝。存水本已短于定志。江南邳宿运河水势。又复短绌。节经添启湖板接济漕行。截至五月初一日止。该湖存水仅九尺二寸五分。其未入东境军船。尚有三十余帮。仍须迎济北上。不免续有递消。于本年回空。及来年重运储济。恐有不敷。自应豫为筹备。著照所请、准其于韩庄闸上朱姬庄迤南、估筑拦河大坝一道。俾上游各路泉河。及运河南注之水。全行拦入微山湖以资储蓄。该河督即饬厅员、购办工料。俟重运过竣。回空未来。赶紧堵筑。收符一丈四尺定志。即行启坝通舟。所有估需银一千三百七两零。准于道库节省八束项下支销。该部知道。　　

○又谕、裕诚等奏、铜运中途沉溺、及交局短秤。请即旧章量为变通一摺。滇省办运京铜。准带余铜一项。或补短秤。或补沉溺。例文与章程向未画一。近来各运委员沉溺过多。若准余铜先补短秤。俾免短折处分。易启玩视公务之渐。于京局额铸。大有关碍。嗣后遇有沉溺之运。俱著将所带余铜。尽先抵补沉溺。抵收有余。方准添秤以示节制。此次运员陈步贤等、所短秤头铜斤。著即行文该省。责令该员按数赔缴。并著云贵督抚、迅即饬令按限完缴。买铜补解。以清款项。严饬各该运员、以后务须小心管解。毋致疏虞。如各该运遇有遭风沉溺等事。即著沿途各督抚派委道府大员、亲往履勘。严督上紧打捞。毋任捏报隐饰。至折耗铜斤。秤不足数。著户工两局统合该运额解铜数计算。照例办理。以归画一而昭公允。　　

○旌表守正捐躯浙江诸暨县民袁富媳赵氏。　　

○丁巳。谕内阁、梁章钜奏、实缺总兵久未到任一摺。广西右江镇总兵满承绪、于上年十月间简补该镇员缺。何以迄今尚未到省。著该旗查明该员于何时出京。并著直隶河南湖北湖南沿途各督抚、查明该员因何逗留。现在何处。饬令迅速赴任。毋再迟延。　　

○谕军机大臣等、本日据伊里布等奏、缅甸内讧情形一摺。缅甸国王孟既袭国已久。现因病废。欲让与其弟孟萨鸦布低袭国。近复有亲属目官鬨闹之事。前曾遣目至九龙江。欲令车里土司带练赴缅镇抚。经迤南道会镇晓谕该目。内地土司。从不越赴外域。办理尚为妥协。该国袭替。内地向不置问。惟现在是否已定让袭。有无另滋争端。著该督抚严饬腾越文武各员、督饬土司抚夷查探明确。并于沿边关隘率练巡防。毋许出边滋事。傥有目夷窜至。立即谕遣。毋得任听一人入边。其普洱一带。亦著分饬文武各员、督率土司目练一体巡查。无稍疏懈。以重防守而靖边圉。将此谕令知之。　　

○戊午。免塔尔巴哈台被灾蒙古部落赔补牲畜。　　

○己未。福建巡抚魏元烺疏报、闽、侯官、海澄、彰化、四县开垦田三十一顷五十七亩有奇。照例升科。从之。　　

○庚申。旌表守正捐躯河南商邱县民翟之文妻韩氏。　　

○辛酉。上诣绮春园问皇太后安。　　

○壬戌。谕内阁、琦善奏、请饬铜铅船只停让漕船等语。铜铅船只。鼓铸攸关。原属紧要。惟较重运军船。关系回空归次新漕待兑者。究属有间。现当河道浅涸之时。自宜权其轻重。著经额布遇有铜铅船只。即令在临清闸内外河面宽阔处所。暂行停让军船。将来水势增长。再令插档前进。以期无碍漕行。　　

○谕军机大臣等、前据栗毓美奏、请严闭临清闸板。以资蓄水养船。俟汶卫见长。再行相机并塘打放。已有旨依议行矣。本日据琦善奏称、现在军船挽入直隶境者。仅止三帮。第四帮船。行至戴家闸地方。浅搁顶阻。迄今二十余日。尚未行动。似此节节脱空。压前积后。将来回空限迫。始行衔尾北来。直隶河道宽阔处少。既难方舟并行。同时拥挤前来。沿途所雇民剥。难期轮转。即仓场起卸。每日亦不过三万余石。断不能克日完竣。又该河督前奏、既称闸外添筑草坝九道。节节擎蓄。又何至启放闸板。即至一泻无余等语。漕粮为天庾正供。抵坝回空。均有定限。该河督前请严闭闸板。自系为浮送在后军船起见。惟现经出闸各帮。梗塞河干。专待水长。若不及早筹画。俾得接续遄行。亦未免顾此失彼。该河督惟当不分畛域。通盘筹议。赶紧设法济运。现届大雨时行。河水自必涨发。迅即相机妥办。毋得拘泥前奏。稍滋延误。如将来到坝拥挤。起卸不及。以致回空逾限。朕必重治栗毓美办理贻误之罪。决不宽恕。并著琦善、经额布、严饬所属相度机宜。认真挽运。并多雇船只。源源迎剥。断不准藉口水短。稍存诿卸。将此各谕令知之。　　

○癸亥。孝恭仁皇后忌辰。遣官祭景陵。　　

○谕内阁、昨据都察院奏、民妇穆陈氏、以伊夫穆齐贤在惇亲王府内囚禁等词。赴该衙门呈控。当即派载铨、奕纪、联顺、隆文、分往惇亲王寓园府第。将开单各犯按名查拏。本日据载铨等覆奏、并开单呈览。所有寓园起获原单有名者十三名。单内无名者三名。府第起获原单有名者三十一名。单内无名者二十九名。及现获之全顺即安保、全路即定保、希孟、著交军机大臣会同刑部隔别严讯。务期水落石出。断不准稍有不实不尽。其未获之太监李秋澄、并寓园单内有名未获之扎拉杭阿、王姓、张三、太监王安、府第单内有名未获之寿普、全安、塔克清阿、曹姓、柳姓、德隆、太监庞眉、张如瓶、著步军统领衙门顺天府五城迅即严拏务获。归案审办。　　

○又谕、福泰等奏、援照裁撤成案。请量为调剂一摺。此次酌裁热河官兵。前经赏给随缺地亩。兹据福泰等奏、此项地亩。俱系佃户耕种。视为恒业。若令将地退还。恐官兵得地而不蒙实惠。民佃退地而势必流离。自系实在情形。著照所请、所有此次裁撤官兵。准其援照道光十二年成案。暂食原饷。遇有缺出。即行扣除。毋庸挑补。其随缺地亩。挑补余丁。以资养赡。即于奉旨之日为始。遇有应裁处所官兵缺出。即行扣裁。现悬苑副二缺。即由在裁处所之苑副内拣选转补。所遗之缺。并现悬外庙千总一缺。一并扣裁。均俟扣足酌裁额数。遇缺再行拣选引见。该衙门知道。　　

○又谕、本年江西吉安帮船行抵清江浦。失火延烧帮船六只。实属疏于防护。总运官江西广信府同知徐澂、著降一级留任。清河县知县唐汝明、著罚俸一年。旧城汛千总查炳荣、著照例每只罚俸一年。两江总督陶澍、遭运总督周天爵、河道总督麟庆、未能先事豫防。著各降一级留任。所有各员应得处分。俱不准其抵销。　　

○以拏获盗犯。予浙江知县陆模等议叙。　　

○甲子。以拏获太监李秋澄等。赏八品番子陈裕、七品衔。　　

○乙丑。谕内阁、赛尚阿等奏、马群亏短。援案酌筹办理一摺。太仆寺右翼马群。被灾倒毙一千八百九十一匹。据该都统查明、请照例按款筹买。以符原额。著照所请、准其在口北道库贮闲款项下拨借银一万四千两。每匹照例作价银五两五钱。即著赛尚阿等派委妥员、协同该总管等、如数采买膘壮马匹。分补被灾各群。以资牧放。其余银三千五百九十余两。著赏给被灾穷苦蒙古。俾资生计。所借银两。自应于亏短马匹之正黄镶红二旗官兵俸饷内坐扣归款。惟该翼本有前借口北道库贮。并户部坐扣马价银两分限接扣。若将此次借项银两。与前项并扣。各蒙古生计未免拮据。著俟部扣马价完竣后。再将此次所借银两。与前借口北道库贮银。均自道光二十四年起。统予限十四年。每年扣还银二千二百八十五两零。以清款项。所有倒毙马皮。即赏给被灾蒙古变价。以示体恤。该总管翼长等于马匹被灾亏短。均难辞咎。所有前经交部议处之四品总管那木扎布、著先行降为五品顶带。五品翼长巴雅尔济尔噶勒、著降为六品顶带。均仍听候部议。正黄旗委署固山达巴图孟克、镶红旗护军校兼牧长德木伯哷勒、及牧长等、均著暂行革去顶带。并将牧长牧副牧丁人等、分别鞭责示惩。仍著加恩准食原俸。俾得坐扣分赔借项。如将来息多耗少。再由该都统等查明奏请开复。　　

○又谕、本日据礼部议准、四川成都驻防旗学添设廪增额数。已依议行矣。各省额设驻防。相沿已久。立意深远。自应以骑射清语为重。其中果有文艺优长。固当勉加鼓励。而操练弓马。学习清语。是其本业。嗣后各将军等于驻防人员、务当饬令认真学习操练。俾臻纯熟。不得抛荒本业。毋负朕谆谆训诫至意。　　

○又谕、前据善英奏、乍浦战船有顶补误操情弊。复据桓格奏称、善英于战船损坏。咨覆先后两歧。叠经降旨交钟祥查明据实参办。兹据该督讯明、浙江乍浦营参将姜希佩、因风坏一船。辄即回明副都统借船顶补。迨船被潮击。犹敢捏报遇飓。实属有乖职守。署守备童载瑜、扶同捏禀。亦属玩误。姜希佩、童载瑜、均著革职。以示惩儆。外委张维扬、陈伦贵、高贵三、首先捏禀。均著斥革。乍浦副都统善英、看演水操。于巩字号内配有同安一船。如果明知顶补。当时并不举发。事后辄以究出为词。率行饰奏。固属有心朦混。若竟未经看出。尤为愦愦。且于查奏谧字战船一案。亦有不实。难胜副都统之任。著交部严加议处。先行开缺回旗。听候部议。杭州将军桓格、于姜希佩面禀风势不顺。并不亲往察看。即所奏善英函覆两歧。亦系该将军失查致误。桓格著交部议处。　　

○又谕、钟祥奏、遵旨查验战船。请将修不如式之承办同知革职勒赔一摺。浙江嘉兴府海防同知吴方文、承修谧字战船。尚无侵欺别情。惟修理未能如式。咎实难辞。著即革职。并勒令将原领大小修银两。全行赔缴。交接任之员兴修。　　

○予故大学士原任伊犁将军长龄、入祀惠远城祠。从将军奕山等请也。　　

○丙寅。谕内阁、昨因都察院奏、民妇穆陈氏呈控惇亲王府第寓园囚禁多人。当即派载铨等前往分查起获各名。较之所控单内。几至两倍。现已交军机大臣会同刑部审讯。该王理应具摺请罪。乃于次日呈递摺件。并求召见。朕未经允准。本日朕在出入贤良门阅看兵部引见人员。该王亦未免冠叩头请罪。实属胆大无礼。惇亲王绵恺、著交宗人府先行议处。嗣后该王如有呈递摺件。奏事处不准接收。傥在军机处递呈。军机大臣等亦不准接收。　　

○吏部以大学士王鼎应定何殿阁请。得旨、穆彰阿、著为文华殿大学士。潘世恩、著为武英殿大学士。王鼎、著为东阁大学士。　　

○丁卯。给热河被水官兵房屋修费。　　

○戊辰。上诣绮春园问皇太后安。　　

