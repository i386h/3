<!-- { "loadSidebar": true } -->
○湖广总督李鸿宾奏、前于衡州府设立总店、试售官盐。并于衡山县分设子店、三郡民人、皆得就近买食。减价敌私。著有成效。惟路隔重湖。船户盗卖搀和各弊。商人不能约束稽查。致有赔累。查湖北宜昌府。亦为淮纲门户。由该府盐捕通判、领运分销应仿照此例、责成衡州府盐捕通判、每年领运十万包。按季接运。毋使间断。盐价亦照例每包减银一分二厘。按十分销数严定处分。其衡州耒河总口、系堵缉粤私总隘。应将文职委员裁撤。归通判就近募役查缉。至衡州以上之永州府、水陆卡巡五处。系邻私入衡门户。严饬该通判、与驻卡文武、及下游州县、认真防堵。互相稽查。不但该府额销可足。且为全省益固藩篱。并令汉商仍留衡居。酌带商夥。帮同缉捕。庶立法愈臻周密。下户部议。寻议、官运、减价、设卡、会营、均如该督所奏办理。惟查衡州永州宝庆三府。额销盐八万余引。与宜昌额止三千余道者不同。兹仅请运十万包。何足以敷民食。摺内声叙未明。碍难悬定。应令查明覆奏。再行核议。又所称酌留商夥一节。恐在彼影射夹带。借官营私。应无庸议。从之。　　

○又奏、遵旨密查盐道查清阿、近日情形。该道简约自持。不蹈需索商人恶习。年逾六十。精力甚健。所不足者。明察未周。其他尚无不妥。报闻。　　

○以安徽上年水灾办赈劝捐修堤采买米石各员。经理妥善。知县常景周等升叙有差。　　

○旌表守正捐躯山东平度州民王幅祥母高氏。　　

○除江苏金山县坍没田五顷五十九亩有奇额赋。　　

○以湖北粮价增昂。贷卫昌德安二营兵丁仓谷。　　

○辛巳。上幸万寿山。诣广润祠拈香。　　

○大学士戴均元、以年老吁请解职。允之。赏食全俸。　　

○以湖北郧阳、宜昌、施南、襄阳、四府所属各州县距省较远。命嗣后秋审及遣军流徒各犯。由该管道就近审勘。限期处分。照臬司例。从总督李鸿宾请也。　　

○壬午。谕内阁、恩铭、常英、以二品大员。与市井匪人往来交结。以致董椿向其嘱托公事。又不即时举发。常英于董椿投案之前。先至伊家。该侍郎并不奏明送案。均属有玷官箴。恩铭、常英、俱著照部议革职。那清安、于董椿托情。并不即时奏请究办。即照部议降调。亦属咎所应得。姑念尚未允许。其咎较轻。所有部议降三级调用之处。著加恩改为降四级留任。　　

○谕军机大臣等、朕前派瑞亲王、恭诣昌陵。于本月二十五日敬谨致祭。本日夜雨滂沱。刻尚未止。沿途河桥道路。恐多阻滞。朕心深为轸念。现在瑞亲王未知行抵何处。断不可冒险前进。已另有旨谕绵清、如瑞亲王届期雨阻未至。即著绵清敬谨致祭。瑞亲王接奉此旨、察看情形遵行可也。将此谕令知之。　　

○调工部右侍郎敬徵、为户部右侍郎。兼管钱法堂事务。转兵部右侍郎耆英、为左侍郎。兼国史馆清文总校官。调理藩院右侍郎凯音布、为兵部右侍郎。以内务府大臣广泰、为工部右侍郎。兼管钱法堂事务。都察院左副都御史那丹珠、为理藩院右侍郎。　　

○调正白旗汉军副都统明志、为正蓝旗满洲副都统。以奉宸苑卿容照、为正白旗汉军副都统。刑部右侍郎多福、兼正蓝旗汉军副都统。　　

○命礼部左侍郎舒英、管光禄寺事。　　

○以察哈尔、额鲁特、两部牧放驼畜、足额膘壮。给额鲁特领队大臣硕隆武等、纪录有差。　　

○革前任广东惠潮嘉道现在刑部行走惠丰职。归侯际清赎罪案审讯。　　

○命停止江西、湖北、湖南、三省制备苫盖闸河粮船篾篷。从仓场侍郎博启图等请也。　　

○修山东运河厅属鱼台汛西岸堤工。从河道总督严烺请也。　　

○癸未。谕内阁、琦善奏、庙工交商生息银两、请勒催完解一摺。山东省捐备工需银三十万两。前经发交两淮长芦盐商生息。为各工修理之需。近年各商所欠息银。自分纲分限以后。至今仍未完缴。以致年久各庙工、俱未能随时修理。兹据该署抚查明、本年夏间、曲阜县猝被大风。各庙坍塌更甚。势难延缓。著该盐政即严饬各商。将所欠道光三年以前息银、并本年淮商应完息银二万六千两、东商应完息银一万三千两、迅速追缴。以应工用。傥商人营运维艰。著予限一年、追还本银、解交山东、另发当商生息。傥逾限不交。该盐政即行奏明治罪。毋得藉词疲乏。再有延宕。致干咎戾。　　

○福建巡抚孙尔准奏、台湾商民、运米十四万石、前赴天津。请准其半糖半米匀载。目前台湾米价并无增长。嗣后应截止招募。为海疆民食留其有余。报闻。　　

○以捕蝗迟延。革山东署滋阳县知县张志彦、临清卫守备陈庄等、顶带。　　

○缓徵山东日照县被雹村庄新旧额赋。并临德等仓民佃盐课。　　

○甲申。大学士托津等奏、原任刑部尚书韩崶亲供、与盛思道、董椿、原供。全不相符。大员未便质证。恐其坚不吐实。请暂行革职。以便提同质对。得旨、尚书韩崶、著暂行革职。交托津等、即提同盛思道、董椿、三面质对。　　

○乙酉。谕内阁、御史程德润奏、请调剂直省知府一摺。国家治理之要。总在督抚大吏、于所属知府、实力稽查。随时整顿。遇有贪劣、及徇庇属员者立即奏参。自可收察吏安民之效。兹据该御史奏称、知府养廉。惟山西为优厚。请照山西之例、酌量议增。不惟仓库无亏。即一切命盗案件。亦必随时清厘等语。近日山西省阎思虎一案。该府沈琮、即在养廉优厚之列。于属县吕锡龄、骫法营私。有心回护。不能据实平反。又将何所藉口。可见知府之贤否。不在养廉之厚薄。况各省官员、自雍正年间、量其缺之繁简。增设养廉。遵行百有余年之久。从无以养廉为不敷办公者。若纷纷议增。成何政体。该御史所奏、断不可行。著无庸议。　　

○闽浙总督赵慎畛奏、遵查闽省棚民。惟延建等府所属较多。因向办联甲章程有效。仍照办理。得旨、所奏均悉。务要实力行之。切勿有名无实也。又奏、台湾匀销内地南靖、长泰、两县官运盐额一万二千石。并照台地课则、加补五千石。因该府缉私整顿。各贩户情愿代销缴课。汇同原额经徵之余课、埕饷抵兑失饷。其未奉文以前。缺销六日。仍饬南靖、长泰、两县自行赔补。下户部议。寻奏、自此次奏准奉文日为始。责令按年给照督销。此后该二县引数愈轻。整饬自易。务令承办之员。年清年款。余均如所奏办理。从之。　　

○改派工部左侍郎舒明阿、恭送仁宗睿皇帝实录圣训尊藏盛京。　　

○丙戌。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、兴京盛京陵寝宫殿、著睿亲王端恩、侍郎辛从益、舒明阿于祗送皇考仁宗睿皇帝实录圣训、前诣盛京、恭奉全书、安庋后。就近将该处宫殿、周历详视。即敬诣三陵叩谒。并查阅陵寝宫殿户牖、及缭垣梐枑各工。是否一律完整。据实具奏。其随带之侍卫、及执事人等、送书安设事毕。即令其先行回京。　　

○命睿亲王端恩、礼部右侍郎辛从益、工部左侍郎舒明阿、于恭送实录圣训尊藏盛京礼毕、就近监收奉天官庄谷石。　　

○命盛京将军晋昌等、敬修昭陵省牲亭、菓房。　　

○以直隶北运河新修朱家马头月堤、汛水汕漫。革原办委员通判徐鎕、主簿徐敦义、顶带。勒令赔修。　　

○旌表守正捐躯河南滑县民王添贵女娇姐。　　

○丁亥。上诣绮春园问皇太后安。　　

○湖南巡抚嵩孚奏、查明各属仓谷短缺确数、共二十九万余石。已据缴银谷共合十二万余石。仍分别有著无著、勒限归补。得旨、户部议奏。又批、天良二字。以当世而论。甚可寒心。设若辈天良俱在。亦毋庸费此一番盘查也。　　

○命前任库车办事大臣嵩安、仍以内阁侍读学士候补。　　

○旌表守正捐躯直隶安平县民王得妻韩氏。　　

○戊子。谕内阁、前据程含章等奏、直隶治水大纲。请先筹拨银一百二十万两。当经部议奏准、于广东、江西、浙江、三省。共拨银四十万两。余解八十万两。俟广东等三省、续收捐监银两。尽收尽解。以备支用。兹据程含章等奏、工需紧要。现拨银两。骤难到齐。实属缓不济急。必须另行筹拨。方可及时兴办。自系实在情形。著户部查明、前拨江西地丁银二十万两。同现拨江西、浙江、银二十五万两。俱径行解交直隶。其广东省十五万两。内除捐监银五万两。已准截留解到外。所拨封贮银十万两。著户部咨催该省、即行起解。至此外不敷银两。著户部于长芦盐课、及山东、河南、山西三省内。酌拨银四十万两。于今冬解到直隶。迅速妥议具奏。其余银二十万两。仍催广东等省、续收捐监银两。尽收尽解。以期无误要工。　　

○浙江巡抚帅承瀛奏、建德县村庄被水情形。得旨、妥为查勘。据实奏闻。寻奏、山水消退甚速。所有冲刷田亩。无碍秋成。经该县查明贫户。捐资酌给。无庸再加抚恤。报闻。　　

○以江南狼山镇总兵官萧福禄、为浙江提督。江宁督标副将曹兴邦、为狼山镇总兵官。　　

○予故浙江提督三等伯许文谟祭葬如例。谥壮勇。　　

○修浙江西塘李家汛、翁家汛、闲段柴埽各工。从巡抚帅承瀛请也。　　

○己丑。命江苏巡抚、查拏侯际清赎罪案内应讯之前署介休县知县丁垣、归案质审。　　

○以疏防察木多三暗巴地方夹坝抢劫随摺物件。游击沙保山等、下部议处。　　

○庚寅。裁贵州贞丰州属乐发亭、者党亭、沙布亭、土外委缺。从巡抚程国仁请也。

　　

大清宣宗效天符运立中体正至文圣武智勇仁慈俭勤孝敏成皇帝实录卷之七十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

