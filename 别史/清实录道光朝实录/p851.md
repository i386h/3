<!-- { "loadSidebar": true } -->
○谕军机大臣等、昨因有人参奏、上年阳金城由广东回京。携带行李。连车重载。白让卿有大箱二只。托广东省城银号司事之石纶亭代为寄京。其箱箧之多。不能尽带。已可概见。其为苞苴馈赂。似属无疑。当降旨著恩铭等查访审讯。即密查崇文门收税号簿。上年二月初二日。阳金城行李进城。果系大车四辆。箱十七只。夹板一副。匣二件。包卷二十七件。输纳税银三十一两三钱七分。与原奏数目相符。毫无疑窦。阳金城系随带司员回京。何以箱箧如此之多。显有贪婪踪迹。著恩铭等切实研究。毋任狡赖。如该员再敢强词支饰。则是罪上加罪矣。阳金城已显有贪婪踪迹。则所参白让卿之事。断非无因。且其托银号寄箱。尤为巧诈。著恩铭等于石纶亭到案时。严加审讯。并此外有无寄顿。及该员等前在广东、如何得受苞苴之处。仍遵昨降谕旨。密加访查。如得有实据。即传旨将该员等革职。一面据实具奏。毋许稍有瞻顾。以副朕惩儆官邪之至意。将此谕令知之。　　

○旌表守正捐躯江苏山阳县民陶万顺妻韩氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百八十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。五月。癸未朔。谕军机大臣等、据兴德等奏、霍罕伯克差额尔沁前来呈递禀帖。开导晓谕一摺。克什米尔巴达克山。并非霍罕所属。其人在此贸易多年。素称驯顺。长龄从前所给谕帖。祗准伊等设立呼岱达。约束伊等买卖人安静贸易。并无准向克什米尔巴达克山抽税之词。该伯克遣人前来呈递禀帖。欲求抽税。殊属可恶。兴德等反覆开导。严切晓谕。该额尔沁无词置辩。既已输服。照旧筵宴赏赉。并给该伯克谕帖。护送出卡。所办俱妥。惟霍罕犬羊性成。变诈叵测。经此次晓谕之后。傥或贪心不足。遣人再来递呈。惟有据理斥驳。兴德等总当督饬所属。勤加操演。务使兵力精锐。备豫不虞。仍不时巡察边卡。加意防范。并密谕喀什噶尔阿奇木伯克作霍尔敦、差派妥靠回子。出卡侦探。该夷使回去如何光景。据实具奏。将此各谕令知之。寻奏、密谕作霍尔敦派委七品伯克阿布都热希特、出卡侦探。旋据回称该夷使密尔杂阿玉普、妄造谣言。霍罕伯克并未听信。张格尔兄玉素普、已于六月间病故。又据叶尔羌卡外色哷库勒阿奇木伯克库尔察克禀称、有霍罕头目布古奇带领安集延布噜特数百人。前来滋扰。抢取牛羊。经该伯克率众抵御。杀贼二十余名。将牛羊夺回。报闻。　　

○改铸江苏金山县张堰司巡检印信。从巡抚林则徐请也。　　

○甲申。谕内阁、邓廷桢奏、请将降调总兵留省差遣一摺。广东高州镇总兵万荣、因将伊子更换籍贯。收入本标。部议降调。系属私罪。该督辄藉晓畅营伍为词。奏请留省差遣。实属冒昧。两广水陆各营。人材不乏。如果该督留心训练。足资差委。何必以获咎之员。违例奏留。邓廷桢著严行申饬。所请不准行。　　

○又谕、苏勒芳阿等奏参、协领亏空库项。畏罪逃匿。并现已自行投回各一摺。此案广州驻防掌理右司关防协领海明、亏短库项至一万七千六百余两之多。及闻知委员盘查。又复畏罪逃匿。实属目无法纪。现已自行投回。著先行革职销除旗档。交苏勒芳阿、邓廷桢、提同应质人等。悉心研鞫。确切究办。正白旗满洲佐领讷尔金、正红旗满洲佐领阿青阿、正红旗满洲防御广太、镶白旗满洲防御达淩阿、正红旗汉军防御朱元鉴、有无通同分盗情弊。俱著暂行解任。交苏勒芳阿、邓廷桢、逐加研讯。务得确情。分别定拟具奏。至苏勒芳阿、伦忠、自请严议之处。著俟定案时再降谕旨。该部知道。　　

○谕军机大臣等、本日据毓书奏、现在查办哈萨克伊扎噶土带领多户复入乌梁海情形一摺。哈萨克私越开齐。入乌梁海潜居。上年经富呢扬阿派员会同塔尔巴哈台委员、及乌梁海官兵、前往驱逐。伊扎噶土带领六百余户。藉词推诿。不肯搬移。复经富呢扬阿调取土尔扈特、乌梁海、二处官兵弹压催逐出境。兹据毓书奏称、伊扎噶土带领数百余户哈萨克。于本年三月二十二日夜间。复渡博尔济河。在乌尔图布拉克地方潜居。抗拒不移。伊扎噶土不过一梗顽哈萨克。即所带数百余户。人数无多。毓书惟当严切晓谕。驱逐出境。一面知会塔尔巴哈台、乌梁海、会同弹压。傥仍抗拒不遵。自当示之以威。但须体察情形。妥为办理。如控制失宜。或致激成事变。惟毓书是问。将此谕令知之。　　

○又谕、据内务府奏称、本年薓斤。应照例发交两淮等处变价。此项银两。支应各款。协济办公。历年俱有成案。断不容稍有短绌。查两淮变价薓斤。自嘉庆十二年起。每两递有加增。惟鹾务情形。今昔不同。自应量加体恤。著该督体察酌量。傥准其仍照嘉庆十二年以前交价。该商等是否能照数交纳。年清年款。不致延宕迟逾。有误例限。著陶澍即行查明。据实具奏。将此谕令知之。　　

○以贵州大定协副将赵浩、为广东南韶连镇总兵官。　　

○乙酉。孝诚仁皇后忌辰。遣官祭景陵。　　

○谕内阁、嵩溥奏、研讯控案。查出贿嘱各情。请暂行革审一摺。翁牛特旗镇国公桑噶巴拉、著暂行革去公爵。交嵩溥提同案内人证。彻底根究。该衙门知道。寻奏、贿嘱承审司员。系护卫济克默特起意。桑噶巴拉询不知情。所控扎萨克郡王二十八款。研审皆虚。惟系听从济克默特教诱。且被毕什勒图诈索不甘。可否开复公爵。交理藩院严加议处。翁牛特扎萨克郡王喇特纳济哩第、失察梅楞毕什勒图乘机诈取。应请一并交理藩院严加议处。已革护卫济克默特诱主犯法。请发往乌里雅苏台充当苦差。毕什勒图婪赃舞文。请革去梅楞。发往乌噜木齐充当苦差。下理藩院议。寻议、桑噶巴拉请革去公爵。毋庸开复。喇特纳济哩第应罚扎萨克俸四年。余均如所议。从之。　　

○丙戌。上诣绮春园问皇太后安。　　

○谕内阁、前据给事中常大淳奏参、河南睢州吏目孙联辉、声名狼籍。贪婪不法各款。当降旨交桂良查明参办。兹据该抚奏称、该州额徵活税。向俱饬委吏目代徵。相沿已久。并无落地税名目。其悬挂木牌。系为贸易人等便于投税起见。惟以现任吏目。辄与盐商霍均选交易往来。实属不知检束。孙联辉著即革职。该部知道。　　

○河南巡抚桂良覆奏、归德府捻匪陈方等逞凶扰害情形。并请嗣后严立科条。从重问拟。得旨、桂良奏、审明捻匪结夥讹抢。谋杀差役各确情。按例定拟一摺。著刑部速议具奏。至该省归德府属。嗣后遇有凶徒结夥持械之案。该抚请严定科条。照南阳等府州定例惩办。著该部核议具奏。寻奏、陈方抢夺妇女。起意谋杀捕役。例应斩决。传首犯事地方示众。以昭炯戒。再该抚奏称、归德府民情犷悍。请照南阳汝宁陈州光州棍徒例一体惩办。应如所请、嗣后归德府凶徒结夥三人以上。但有一人持械伤人。除实犯死罪外。其余不分首从。改发极边足四千里充军。如聚众至十人以上。执持器械。无论曾否伤人。应不分首从。改发云贵两广极边烟瘴充军。俟下届修例时。纂入例册。永远遵行。从之。　　

○以四川芦山县汉平襄侯姜维祠祈祷灵应。列入祀典。从总督鄂山请也。　　

○除甘肃平罗县水冲地三顷三十八亩有奇额赋。　　

○丁亥。上诣大高殿行礼。　　

○还宫。　　

○授一甲一名进士林鸿年、为翰林院修撰。二名何冠英、三名苏敬衡、为翰林院编修。　　

○命大学士阮元、协办大学士吏部尚书穆彰阿、教习庶吉士。　　

○以夏至祭地于方泽。自是日始。斋戒三日。　　

○戊子。谕内阁、本日引见新进士。内正白旗满洲进士庆廉一名。形同残废。步履甚艰。因思我朝录用旗员。首重骑射。八旗士子应试。必先试以骑射。合式者方准入场。此乃一定之例。不可废者也。庆廉既有残疾。岂能考试马步箭。适据御史永桐奏、请饬查核实等语。著兵部查明派出监射之王大臣。如何定为合式。准其会试之处。秉公据实具奏。并著监试王大臣及咨送考试之正白旗满洲都统等明白回奏。　　

○又谕、御史刘梦兰奏、州县经徵钱粮。请责成道府严饬随徵随解。以杜亏那一摺。各直省州县属库。向无封贮银款。其上下忙徵收钱粮。除存留俸工役食外。例应尽徵尽解。不准丝毫存贮。若如该御史所奏、近年外省参追银款。动至盈千累万。总由差务供应繁多。加以平日不知节省。那垫应用。该上司冀其弥补。不即举发。迨至万难弥缝。乃成参案。虽查封备抵。而所抄者在寓不过破旧衣服。在籍不过零星房产。其以官为家者。房产全无。祇取族邻甘结一纸了事等语。各省钱粮银款。国帑攸关。岂容州县官任意亏缺。与其惩之于既事之后。不若防之于未事之先。著各督抚转饬各该道府、于所属州县钱粮启徵以后。按限亲提串根红簿。查明已徵若干。内应存留若干。起运若干。先尽起运。后尽存留。催令陆续具批。随徵随解。不准丝毫存贮属库。其不作分数钱粮。州县无考成可顾。更当严催批解。该上司等尤应以俭率属。公事过境。务须严束家丁。毋任挑斥供应。更不得强荐幕友。轻派委员。及并非乐输、勒派摊捐等弊。至常平仓谷。出陈易新。粜价例应即行解司。俟买补日赴司请领。尤当遴委妥员。会同本管府州盘查结报。毋得通同徇隐。上司因公过境。仍当不时抽查。傥有前弊。严参惩办。庶仓储充裕。不至有名无实也。将此通谕知之。　　

