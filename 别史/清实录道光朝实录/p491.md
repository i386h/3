<!-- { "loadSidebar": true } -->
□亭灶土□亭本池客池之别。灶土□亭客池。多极贫户。若银归其手。然后官徵其课。必至以多报少。甚至有售无徵。一、淮引地连六省。若任客商自便。则邻私侵越。行销短绌。未售之盐。何能责穷灶纳课。必至灶盐日积。售私尤甚。课额益亏。一、随处贩卖。不凭引目。官私莫辨。必有占踞垄断。夥众逞强者。为地方害。一、向来盐课归商。灶丁止纳折色。每遇蠲缓。在折色不在盐课。若课归灶户。偶遇偏灾。不能与折色同办蠲缓。必至藉口灾荒。日久课归无著。一、数十场无城可恃。钜万盐课。置诸海滨。若随徵随解。日日佥差。程程护课。无此政体。一、根窝既裁。捆工箕秤等人又裁。一时失所穷民。不下数十万。恐利未兴而害先见。得旨、所奏均悉。　　

○旌表逼嫁捐躯山东鱼台县民王迎妻姜氏。　　

○丁丑。谕内阁。朕闻安徽学政胡开益。考试各属。士论未能翕服。降旨令蒋攸铦密行察访。兹据奏胡开益上年考试徽州宁国二府属歙县泾县等处。取进文童。每有家资富足。文理平常之人。一时士论。未能翕服。即无贿嘱情弊。而雇倩枪替。怀挟钞袭。在所不免。是胡开益扃试场规。不能严肃。已难辞咎。岂能胜学政之任。著来京以翰林院侍读侍讲降补。　　

○又谕、福克精阿等奏、甄别总管一摺。察哈尔镶白旗总管常德。不识满洲蒙古文字。于公事未能明晰。不胜总管之任。著饬令仍回本营当差。太仆寺右翼牧群总管都噶尔。前因马匹倒毙过多。降为六品顶带。该员近来办理牧务。仍多废弛。尚无别项劣迹。著降为翼长。仍留该翼候补。以观后效。各该处总管。有统辖一旗之责。似此不识满洲蒙古文字者。安能办理公事。嗣后各该旗营保送总管及拣选之王大臣。务须认真考察。毋得以不识满洲蒙古文字之员。滥竽充数。　　

○谕军机大臣等、御史程焕采奏称、江西南安府属之上犹县。有营前水安二处。僻处山岩。道途险峻。居民别无生业。惟以烧炭铸铁营生。俗尚顽悍。向为奸宄藏匿之区。近来会匪丛集。纠党联盟。毫无顾忌。且妄布邪言。诸多狂悖。愚民被其欺诱。稍知退避者。又复藉势胁从。肆行抢劫。往来行旅及本处铺户。无不受其扰累等语。前因江西吉安府属泰和、万安等县、私枭会匪。为害地方。曾经降旨、饬谕蒋攸铦等、通饬严缉。兹据该御史所奏、较泰和等处为害滋甚。著吴光悦委员确查。如有会匪纠约肆劫。即饬属认真查拏净尽。严行惩办。勿任养痈贻患。又据该御史另摺奏称、吉安府知府刘体重、出示严禁匪徒贼盗。责成乡约留心察访。该乡约等藉称官有此禁。遂尔武断乡曲。欺吓愚民。聚众敛钱。私立公所。即张挂该府告示。并于告示中盖用乡约某人钤记。且有大乡约副乡约之名。互相勾结。供其呼唤者。多则百余人。少亦数十人不等。有指为偷窃者。辄于公所用刑审讯。且将蔑篓包裹。沉入深潭。更难保无诬枉无辜、及挟嫌致毙情事。受其害者。多不敢经官控告。即有时控告。该乡约众口一词。州县亦无从申理等语。各州县设立乡约。原为约束乡里。稽察牌保。如有盗窃及不法匪徒。即应送官究治。岂得擅行处断。著吴光悦察访该乡约等。有无藉词扰害。及致毙人命之事。如有前项情弊。立即严拏惩办。并饬所属于派充乡约时。慎加遴选。以资董劝而靖闾阎。将此谕令知之。寻奏、该御史所奏。均实有其事。现已派员逐细查访。严拏惩办。报闻。　　

○以肃亲王敬敏、署管理圆明园八旗内务府三旗官兵事。　　

○命兵部左侍郎朱士彦、提督安徽学政。以礼部右侍郎杨怿曾、署兵部左侍郎。　　

○修山西平阳府帝尧庙。蒲州府帝舜庙。从巡抚徐炘请也。　　

○戊寅。举行道光九年大计。热河卓异官二员。奉天年老官一员。吉林卓异官一员。直隶卓异官十六员。罢软官一员。年老官六员。有疾官三员。才力不及官二员。浮躁官三员。江苏卓异官九员。不谨官二员。罢软官一员。年老官四员。有疾官二员。才力不及官一员。浮躁官一员。安徽卓异官八员。不谨官一员。年老官三员。有疾官一员。才力不及官三员。浙江卓异官十二员。不谨官二员。年老官三员。有疾官二员。才力不及官一员。福建卓异官十员。不谨官一员。年老官四员。有疾官二员。湖北卓异官十员。罢软官一员。年老官三员。有疾官三员。才力不及官二员。湖南卓异官十员。不谨官二员。年老官五员。有疾官二员。才力不及官一员。浮躁官一员。河南卓异官十二员。不谨官一员。罢软官一员。年老官一员。才力不及官二员。山东卓异官十三员。不谨官二员。年老官四员。有疾官一员。浮躁官二员。山西卓异官十二员。不谨官六员。罢软官一员。年老官二员。有疾官五员。才力不及官二员。浮躁官一员。陕西卓异官九员。年老官四员。有疾官二员。才力不及官二员。浮躁官二员。甘肃卓异官八员。年老官五员。有疾官一员。才力不及官一员。四川卓异官十五员。年老官四员。有疾官三员。才力不及官三员。广东卓异官十三员。不谨官二员。罢软官一员。年老官二员。有疾官二员。才力不及官一员。云南卓异官九员。不谨官一员。罢软官一员。年老官二员。才力不及官二员。浮躁官二员。南河卓异官三员。年老官一员。有疾官一员。东河卓异官一员。年老官一员。分别议叙处分如例。　　

○己卯。军机大臣等奏、据奕颢咨、上年皇上巡幸盛京。交出仁宗睿皇帝御用鞍辔威禽枪木杆枪等件。未系皮签。恳请补给。谨照数缮写清汉合璧字样进呈。候交奕颢分别拴系。敬谨存贮。得旨、遇便发交盛京。　　

○旌表守正被戕云南丽江县民和苴女阿加。逼嫁捐躯浙江义乌县民陈世权妻朱氏。　　

○庚辰。谕内阁、讷尔经额奏、审讯副将提贮中军都司银柜。都司禀揭失实一摺。此案撤任山东文登营都司刘兴隆、于领到兵丁红白银两。并不存贮公所。迨兵丁请领。不按旧章。随时散放。多方查察。虽无克扣情弊。而兵丁不能及时应用。经该管副将饬令制造银柜提署。督同支发。辄敢率行禀揭。禀词又复失实。刘兴隆著交部严加议处。撤任副将范树桐、因该都司支放银两迟延。恐有情弊。饬令制造银柜。提贮该署备放。意存慎重。并非自行经管。惟既知属员办理未妥。未即申请核办。亦有不合。范树桐著交部议处。　　

○谕军机大臣等、有人奏、河南省驿站额设马匹。多则十存四五。少则十存二三。除草料工食。仍照旧报销侵蚀入己外。复依额设数目。勒买民间草料。所发钱文。照时价减半折扣。名曰管价。并有不给分文。逼令空具领状。抑或按地亩摊派。竟用印票徵催。且交纳之时。各处需索规费。稍不如意。料则一石仅作数斗。草则数斤祇作一斤。余賸大半。均按官价加倍折纳。稍稽时日。即斥为抗违。笞杖交加。其科派车马。大河南北。则有飞车、牌子车、举人车、银两车、红差车、麸子车、坐马、支号马等名目。豫省西南附近祥符等县。凡有牛驴之家。无不编派。竟有终岁未曾当差。按日勒其纳价。合计一年差费。不啻正项钱粮。各属佐杂等、因而效尤。每年各包揽车马若干。作为正项出息等语。各处驿站马匹。遇有不敷。原应随时买补足额。其雇觅民车。本有例给银两。豫省州县各驿。马匹既多缺额。派用民间车马。并不照例发价。又复从中渔利。杨国桢身为巡抚。岂竟毫无见闻。臬司麟庆、管理驿站。是其专责。著杨国桢、督同麟庆、将各处驿站逐一清查。缺额者勒限买补。不得于民间派借。遇有驿递额车。实不敷用。雇觅民车。即例给价。不许扰累闾阎。如查有缺额不即买补。及藉差侵蚀勒折等弊。即行据实严参惩办。傥查办不力。仍有前项弊端。或经朕访闻。或有人参奏。惟杨国桢、麟庆、是问。将此谕知杨国桢、并传谕麟庆知之。　　

○旌表守正捐躯直隶束鹿县民靳小扶妻强氏。　　

○辛巳。谕内阁、英惠等奏、请补放防御。所拟骁骑校人员名内。有应敬避之满洲字。并未避写。实属粗心。该骁骑校之名。业经令其改写齐克唐阿矣。著玉麟通行西北二路将军大臣等、嗣后该管官员兵丁名内。傥有应避字样。俱令改写。　　

○又谕、赓音岱奏、吐鲁番收获十五石细粮之官员兵丁等给予议叙。并赏给盐菜银两。带领谢恩转奏一摺。每年多收粮谷官员兵丁。议叙赏赉。不过照例加恩之事。他处亦未有以此等事件具奏之案。即彼处新放帮办旗务之伯克爱哈特巴黑谢恩。遇有应奏公事之便具奏。亦无不可。兹赓音岱以此等无关紧要之事。辄劳驿马由报奏闻。殊不晓事。赓音岱著传旨申饬。　　

○壬午。上诣绮春园问皇太后安。　　

○贷成都驻防官兵俸饷银。修理衙署兵房。　　

○癸未。谕内阁、孙尔准等奏、漳州台湾二厂。前任道员积压未修各船。请饬分别遣丁赍价修办一摺。前护汀漳龙道富信任内。有应修船五只。盛安任内有应修船四只。年久愈形朽坏。必须另造。计富信名下不敷例价银一万三千余两。盛安名下不敷例价银八千余两。又糜奇瑜前在台湾道任内。积压未修船。除裁改外。尚有八只。已解到银四千两。尚未解银一万二百余两。战舰关系海洋缉捕。岂可任听久延。著该部即饬催富信、盛安、暨糜奇瑜、各旗籍。迅速遣丁赍带津贴不敷银两到闽。该督等檄饬藩司、核给各该船应领例价。一并发厂。责成现任道府。督同该丁属赶办完竣。交营配缉。毋许再有延误。　　

