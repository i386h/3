<!-- { "loadSidebar": true } -->
○又谕、本日都察院奏、山东长山县监生王凤廷。以叠弊剥害等情具控一案。据称上年春间。王柏吉、王树吉、嘉庆二十四年完粮执照。较历年各多派银一两。当经禀县。不为审理。上控院司。批县究办。户书马元聪、勾串官亲门印等、压案不审。又伊兄王振声、于二十四年九月间。为本县承办官米二百一十石。每石定价京钱六千五百文。应发价值。至今延未给领。有本县朱笔完米票、并监收之姜汛官可证。至开徵漕米。马元聪等、以现奉有合勺成升新例。任意浮收。经伊兄禀请示禁。横被管押。伊弟赴局折价。应完米五斗七升四合二勺。收去京钱八千九百四十八文。历经在藩司巡抚衙门具控。未蒙审办等语。东省吏治。废弛巳久。现当力加整顿之时。乃地方官于徵收钱粮。尚敢任意浮收勒派。朘削民生。不可不严行究办。以惩贪蠹。著徐炘、琦善、秉公确查如果该县实有违例加徵。及该管上司延不审办有袒护属员、罔恤民隐情事徐炘等务即一并据实参奏。不可稍涉瞻徇。将此传谕知之。　　

○引见翰林院、及各衙门、保送御史人员。得旨、董国华、杨希铨、马步蟾、吴杰、贺熙龄、沈兰生、任伯寅、刘尹衡、曹熊、罗宸、张志廉、尹济源、佘文铨、俱著记名以御史用。　　

○以喀尔喀镇国公吹忠扎布、为车臣汗部落副盟长。　　

○己丑。上诣皇太后宫问安。　　

○遣官祭关帝庙。　　

○谕内阁、前次拟定避写朕名。遇上一字。于字傍加点书写。遇下一字避写呢英。凡书写单字。应遵照避写。乃近阅各处奏摺内。或将宁温连写呢英温。夫清语皆系原定旧话。连写巳久。今勿改写。不但不成字样。且有避写者。有不避写者。亦不画一著通行晓谕。嗣后凡应连写清语。仍照旧制书写。若书写单字。遇朕名上一字。仍依前次所定。于字傍加点书写。遇下一字著避写呢英。　　

○又谕、蕴端多尔济等奏、赍送赏赉哲布尊丹巴呼图克图金册。或照旧例由京派大臣赍送。或送至库伦。令蕴端多尔济等转赏。请旨一摺。赏赉哲布尊丹巴呼图克图金册。若由京派大臣赍送。往返路途遥远。该喇嘛蒙古等、备办驿站乌拉。未免多费著交蕴端多尔济等、将此次应改镌之金册。即送该部。由部照例改镌后。著理藩院派司官一员送至库伦转赏。所有赍送金册之大臣。届期由该院将库伦办事大臣衔名。开列具奏。朕由蕴端多尔济等二人内、酌派一人赍赏。以示朕矜恤蒙古臣仆之至意。　　

○谕军机大臣等、成龄等奏查明豫省漕务情形一摺。河南省兑运漕粮各旗丁得项。每船可得银一百一十三余两。米一百石有零。巳属有盈无绌其各州县交运漕粮。亦有例给车价。不致有赔累之苦。据该漕督等查明。此时无所用其调剂。著交该漕督巡抚随时稽查。如旗丁需索立即严拏究办。州县有浮收勒折情弊。即据实参奏。毋稍姑息。傥日久因循。潜滋弊端。惟该漕督等是问。将此谕令知之。　　

○以奈曼郡王阿宛都瓦第扎布、帮办昭乌达盟长。　　

○予福建捕盗伤亡游击李天华、祭葬恤荫、兵丁李得胜、赏恤如例。赏获盗多名贡生王云鼎、七品小京官。　　

○修浙江严州府城垣。从前任巡抚陈若霖请也。　　

○抚恤日本国遭风难夷如例。　　

○庚寅。新授安徽巡抚李鸿宾奏、南行途次接奉谕旨。查办该省亏空。先行恭摺覆奏。俟抵皖后。督同藩司张师诚、悉心察核得旨、所奏清查情形。甚属明晰允当。务期实力为之。勿避嫌怨。方不负委任之意。事有关前抚臣者。尤当据实秉公办理。毋存回护之念。慎勉为之。　　

○命甘肃凉州镇总兵官博勒忠阿来京。以督标中军副将马腾龙、为凉州镇总兵官。　　

○辛卯。上诣观德殿几筵前供奠。　　

○遣官祭昭忠祠。　　

○谕军机大臣等、松筠奏、热河闲散壮丁。生齿繁多。酌拟屯田。俾资生计。并请赏借银三万两。每年所得息银三千六百两。以一半归还库款。其余一千八百两。为移驻壮丁经费等语。热河驻防八旗闲散。生齿日多。应为筹画生计。现既查有汗特穆尔旧东哨门内、东至大山一带闲地。可以开垦屯田。洵为经久长策。著松筠于夏间查闱时会同围场总管富明、亲往履勘。该处地界宽广若何。将来垦种地亩。约计可得若干顷。盖造房间可以移驻闲散若干户。并查明于围场牲畜事宜。有无妨碍。妥议章程。详细声叙具奏。俟奏到之日。再降谕旨将此谕令知之。　　

○又谕、庆保奏、永北厅属夷匪、聚众滋事。派兵堵缉。驰往督办一摺。云南招喇阿止得一带。此□力＜?此夕＞犭□罢夷猓猡、聚集千余人之多。焚烧村寨。杀伤汉民。亟应查拏究办。庆保接据禀报后知提督张凤、总兵高适、巳调派官兵。前往堵缉。即兼程驰往督办此事应先饬知沿边营汛。周密堵御。勿令该夷匪扰及内地。一面责成土司子文俊、高善、自带土练。捦拏首犯。毋令蔓延。办理边外野夷。总须先将滋事渠魁、及煽惑汉奸。按名捕获。明正刑诛。其附和胁从者分别惩办。断不可纵令带兵将弁、张大其事。贪功妄杀。滇南天气早热。若至瘴疠一生。诸多棘手。该督尤当督率镇将等、迅速办理。是为至要现巳谕知蒋攸铦、檄派官兵。于川省边界。协同堵截。该夷匪等、谅可不至远窜。致该处土目。既将地土典给汉民。被其盘剥。何以不行控理。辄即聚众滋事。而梅依老十、以四川夷人。何致因滇省夷产之事。从中煽惑。滇省夷人。何以即听其纠约。群相附和。肆行焚劫。其中或另有别情。庆保于到彼后。逐一根究明白。据实奏闻。不可稍存隐饰。将此由五百里谕令知之。　　

○又谕、据庆保奏云南永北厅属夷人。因与寄居夷地之汉民、典地起衅有四川会理州夷人梅依老十、即谷朝得、从中煽惑。以致招喇阿止得一带地方。此□力＜?此夕＞犭□罢夷猓猡、聚集千余人。将阿喇山旧衙坪、并附近村寨焚烧。杀伤种山汉民甚多。已派兵驰往堵缉。并飞咨川省。派兵协同堵截等语。永北地方与四川会理州接壤。逼近雷波。恐该夷匪被剿情急。窜入川境。潜相勾结。蒋攸铦计巳将抵川省。接奉此旨。著即于途次、劄调川省得力将弁。酌带兵丁。迅速驰赴会理州一带。督同沿边营汛。悉力堵御。一有滇省夷匪窜入。即行协力捦捕。勿令扰及川境为要。将此由五百里谕令知之。　　

○班禅额尔德尼、遣使呈进贡物。赐敕褒奖。赏赉如例。　　

○壬辰。孝廉章皇后忌辰。遣官祭孝陵。　　

○谕内阁、御史郭泰成奏、山西采办锡斤。官民滋累。恳请调剂一摺。此事上年曾经成格奏、请将山西额解锡斤。改派产锡聚锡省分办解。降旨交议。经管理三库大臣、以办解已久、未便更张、议驳。兹又据该御史奏称、晋省委员赴楚购运。赔累甚钜。通省津贴官民交受其累等语。山西既非产锡之地。又非聚锡之区。本系实在情形著交管理三库大臣、再行酌筹。应如何调剂。务归平允核实妥议具奏。寻议请将山西额解高锡一万五千斤。改派福建添办五千斤。湖北办解一万斤自道光二年为始。山西免其办解从之。　　

○理藩院奏、查蒙古例载偷窃牲畜。事犯在各扎萨克所属地方者。虽遇恩诏。不准援减。在内地者。准援减等语。前经刑部于恩诏案内。奏准悉予援免。今热河都统奏请仍照旧例。事属两歧。应请将从前巳经援免者毋庸议外。其现在未经题覆之案并嗣后蒙古窃劫。仍分别犯事地方。照旧例办理。以归画一从之。　　

○癸巳。谕内阁奕颢奏、围场上演习三十善猎人员内曾经射中布靶、及围场内射牲跪递、赏给蓝翎长护军校人员。今升迁后、可否仍准戴用蓝翎。请旨一摺。从前该省每年派出围场演习三十善猎人员内射中布靶、及围场内射牲跪递之人赏给蓝翎系虚衔蓝翎护军校蓝翎长原因在围奋勉、鼓励旗仆之意。惟蓝翎长护军校所戴之翎均系职所应戴非特赏蓝翎可比。如升迁后仍准戴用。则反无区别矣是以从前该护军校蓝翎长等升迁后均不准戴用蓝翎。奕颢并未详查。即含混具奏请旨显系有心在属员前见好沽名。嗣后赏给护军校蓝翎长人员升迁后仍不准戴用蓝翎外。奕颢等著申饬。　　

○甲午。上诣皇太后宫问安。　　

○谕内阁富和奏、请将科布多所属各边卡官兵应领半粮及各满洲蒙古绿营官兵应领之粮均停折一半银两。咸以本色放给一摺。科布多仓贮粮米傥若一万余石不敷支放。则照旧例放给各边卡官兵等一半茶烟其一半粮米。折给银两其余各满洲蒙古绿营官兵。应领一半粮米折银给与。今彼处仓贮粮米。巳有二万八千七百余石。著即照富和所奏。于道光元年起。所有各边卡官兵应领半粮。并各满洲蒙古绿营官兵应领之粮均著停折一半银两。咸以本色放给。俟粮米不敷支放时。再照从前之例办理。　　

○谕军机大臣等、本日都察院奏山东民人吴鹤龄李永福具控二案。巳降旨交琦善审办矣。此两案均关人命。到官在嘉庆二十二三年之间。并各于二十四年来京控告。先后发交该省审办今吴鹤龄李永福仍复赴控。是其心总未输服。是否审断不公。抑系始终刁健。著琦善秉公研讯确情。如果有偏勘枉断之处。即行据实平反。不可因原问官及审转之府司巡抚、均干吏议。稍涉瞻徇回护。将此谕令知之。　　

○河南巡抚姚祖同奏、谨遵谕旨、以上天垂象示儆。不可不思患豫防协同河臣、董饬河工及地方官。巡查防范加意抚绥。得旨、总在实心实力。防护河工绥靖地方使无意外之虞百姓免流离之患我君臣时时惕厉各尽厥职。常存安不忘危之心。视民如伤之念庶可感召天和潜消灾沴。汝当加意慎勉毋稍疏忽。　　

○修直隶易州城垣从总督方受畴请也。　　

○展缓河南衡工睢工马工仪工加价。陶北河沁河贾鲁河并各处堤工摊徵银有差。　　

○乙未。谕军机大臣等、朕闻江苏淮徐一带饥民甚多。该处民风素称强悍。现当青黄不接之时。恐灾黎糊口无资或至流而为匪。著孙玉庭、魏元煜、督饬地方官、将该府属连年歉收之区。详加体察。应如何设法赈恤、妥为安抚之处。即行奏明办理。俾穷黎得资接济不致失所。用副朕轸念灾区至意。将此谕令知之。　　

○以故扎萨克镇国公达什格埒克子多尔济帕拉木、辅国公索诺木扎布子霍罗齐、各袭爵　　

○降年力就衰湖北布政使温承惠、六部郎中。以江苏按察使廉敬、为湖北布政使。调湖南按察使诚端、为江苏按察使。江西按察使嵩溥、为湖南按察使。以广东高廉道戴敦元为江西按察使。　　

○旌表守正捐躯山东单县民张耀妻曹氏。　　

