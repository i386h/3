<!-- { "loadSidebar": true } -->
○壬申。谕内阁、庆惠奏、拏获偷牲匪犯。并究出弁兵勾结贿纵一摺。风水重地。附近居民。肆行结夥弋猎。已属藐法。外委崔思通、及该处兵丁。巡查地方。是其专责。竟敢招致匪徒。引入红桩以内。言明得牲后卖钱分赃。尤为可恶。经该总兵派委弁兵拏获多名。究出实情。甚属认真。可嘉之至。崔思通著革去经制外委。同兵丁杨大成、李秉端、及已获贼犯何洪、戴宽、苗泳玉、高士得、李应秀、戴八、张勤、何亮、张秉顺、张召、张得荣、张秉和、李起怀、何真等十四名。并起获鸟枪等件。均解交刑部严审定拟。在逃兵丁崔得玉、及偷牲首犯李五、并各逸犯。著饬属严缉务获。归案惩办。该匪犯两次均由老厂沟所管地方。偷入红桩界内。该汛把总张毓秀、事前毫无觉察。事后又不认真查拏。实属阘茸无能。著先行革职。予限一月。令其带罪缉犯。俟限满有无弋获。分别办理。并将失察兵丁。查明责革。此案业已获犯多名。并将勾结贿纵各情。根究得实。所有失察兵丁串匪分赃。奏请议处之中军游击塔克兴阿、右营守备苏兆瑞、著加恩改为察议。失察贼匪出入。奏请察议之左营守备栗昆、墙子路都司富隆阿、镇罗关把总陆振元、俱著加恩宽免。其缉匪出力之经制外委王殿元、并兵丁等、著该总兵分别奖赏。遇有应升之缺。随时拔补。以示鼓励。至该贼犯等所执鸟枪。并未报官编号。该地方官亦有失察之咎。姑念其派役协拏。认真讯办。功过尚足相抵。遵化州知州白明义、著加恩免议。　　

○谕军机大臣等、前据琦善奏、降调河北道邹锡淳、才识远大。处事明决。于河务机宜。实心讲求。堪胜河督之任。本日召见该员。询以河工事宜。尚属明晰。惟察其器局。仍须再加历练。若遽畀以重任。恐不足以资统率。朕前召见山东按察使梁章钜、明白安详。曾任淮海道三年。该督抵任后。自必留心察看。该员于河工能否虚衷实力。办理妥协。谅已稔知。著即据实由驿覆奏。现在河务正当吃紧之时。全在河督洞察机宜。权衡缓急。能用人而不为人所用。固不可偏执自是。亦不可随声附和。方能与该督斟酌尽善。相与有成。即日桃汛将临。该督务督同各河道、于一切应培应筑、及切滩挑河各工。详加履勘。覆实估计。奏明妥速兴办。勿稍观望迟延。此为至要。将此由四百里谕令知之。　　

○癸酉。上诣绮春园问皇太后安。　　

○谕内阁、前因喜峰口管驿传事理藩院员外郎诚格勒、私离职守。降旨交理藩院确查讯办。兹据奏、传到诚格勒之子前锋乌勒希苏、询明该站员并未回家。亦不知潜往何处等语。诚格勒系管站司员。本属热河都统所辖。著那清安确查该员下落。严行传讯。据实参奏。　　

○以拏获逸贼。予甘肃游击丁玉柱、议叙。赏阿里克百户拉沁纳木济勒、蓝翎。　　

○赏福建乙酉科乡试年老附生庄人瑞、举人。　　

○甲戌。上启銮。恭谒西陵。　　

○诣卢沟桥龙神庙拈香。　　

○谕内阁、道光七年九月十三日。奉移孝穆皇后梓宫。二十二日行奉安礼。著派英和、汪廷珍、禧恩、穆彰阿、阿尔邦阿、专司其事。所有应行一切事宜。著各该衙门先期详查妥办。　　

○又谕、琦善奏、覆勘黄河八滩以下两岸堤尽处、按筑长堤。八滩以上坐湾过甚处、取直挑河。并将两岸堤工增培高厚。共估需银六十六万八千四百三十余两。除该省河库存有上年添备大汛工需、并备放王营减坝二款、节省银三十万两。先行动发赶办外。尚不敷银三十六万余两。著户部速议具奏。　　

○谕军机大臣等、琦善奏、通筹河湖情形。先将接筑长堤取直挑河。并增培堤岸各工。核估请帑赶办一摺。此次工需银两。除已由河库所存节省银款动支外。其余不敷银三十六万余两。已交户部速议奏拨矣。黄河受病日深。尾闾既不畅达。而中膈又复停淤。该督既知落低河身。为釜底抽薪之策。是于目下情形。已得机要。现距桃汛不远。惟当督饬道厅等、先将勘定之九套、何家社、切滩挑河、及接堤培堤等工。妥筹赶办。勒限汛前一律全竣。务使黄河渐次消减。俾清水得以畅出。以收蓄清敌黄之效。其关家滩孟家滩两处。现无河头可以引注。著将关家滩民堰。即饬起除净尽。其余应办各工。现已会同张井亲往履勘。当择其紧要有益者。详筹妥办。总期河湖运道可复旧规。方为不负委任。至御黄坝堵闭已久。本年回空南下。即应启放。令漕艘归次。明年重运。更必须照旧遄行。不能复筹他策。此事责成该督一人尽心督率经理。勉之慎之。将此谕令知之。　　

○以故四川龙茂道属鄂克什安抚使苍旺杨玛尔甲子苍旺讷尔结、永宁道属大羊肠噜咯土百户庾儿子木租、各袭职。　　

○旌表守正捐躯河南项城县民冯堂妹群姐。　　

○免跸路经过地方本年额赋十分之三。　　

○是日。驻跸黄新庄行宫。　　

○乙亥。谕内阁、那彦成奏、清查旗地全竣、酌议善后章程一摺。直隶近京各州县额徵八项旗租。自嘉庆十二年清查以后。历年复有官侵吏蚀民欠。而接续入官之地。亦未全行议租入额。以致每年徵解。不敷赏给八旗兵丁之用。前经该督督饬藩司、将前后部催各案地亩。勘明定议。兹据将该州县呈报顷亩四至租数。及鱼鳞细册。逐一查核。厘定纲目。并令佃有执照。管有里书。以杜隐匿影射诸弊。其地租细数。向有与奏销未符之处。核之总数。尚无盈绌。著即以此次所查之数为准。将来奏销。照此更正。以免歧异。所有应减重租地方。著照所请、无分新案旧案。除房园地基等租、仍照原额徵收外。其余地亩。凡三钱以上最重之租。酌减三成。二钱以上次重之租。酌减一成半。此外武清县承安名下入官地亩。原定租银一钱三分。并照所请减为五分。统共应减租银二万六千一百二十三两零。现届春徵之期。著即刊刻誊黄。遍行晓谕。悉照核减之数徵纳。并将带徵租银。亦照减定之数徵收。以归画一。至应徵节年民欠、及花利银两。除嘉庆二十五年恩诏以前者、悉予豁免外。其道光元年以后欠款。应如何分年带徵追缴。著该督督同藩司分别妥议。奏明办理。此外应徵杂项旗租。并著照查办八项旗租之例。接续彻底清厘。勿任日久延宕。余俱照所议章程办理。该部知道。　　

○以拏获福建台湾积年盗匪。予候补县丞熊飞、遇缺先补。　　

○是日。驻跸半壁店行宫。　　

○丙子。驻跸秋澜行宫。　　

○丁丑。遣官祭历代帝王庙。　　

○遣官祭贤良祠。　　

○谕内阁、阮元等奏、审讯京控案件。屡次虚捏。仍盘踞山谷。不遵勘丈。情形刁横。请委员多带兵役。彻底勘办一摺。广东嘉应州民李益干等、京控职员萧晋连等、欺隐地亩。将徐振维杀死。并未拟抵。及押毙多命一案。现据该督等查明、职员萧晋连等族内祭田。向佃与该州村民李庾三等耕种。连年抗租。转将田主殴掳关禁。迨控经该州。差拨兵役往拏。竟敢持械拒捕。伤及兵差。辄将兵丁抵毙之徐振维、指为萧晋连等耸州妄拏致毙。并牵砌多词。遣抱告赴京屡次捏控。现在要犯李庾三等、藏匿山内。抗提不到。恃险负嵎。藐视官长。若不严加惩办。何以警顽抗而息刁风。著该督等即饬地方文武大员、多带兵役。前往查拏。一面剀切晓谕。使各佃知威畏法。将萧姓田亩指引勘丈。彻底查明。秉公讯结。永断葛藤。一面严饬将要犯李庾三等、缉拏务获。按律究办。如仍敢恃众阻丈抗拒。即当严行惩创。以昭炯戒。　　

○又谕、云南已革典史吴贻谷、因令军犯汤林在署充当夫役。时加淩虐。并诬指其挟嫌谋毒本官。用石灰揉瞎其目。已属残忍。迨闻该县揭参。复捏砌赃款。妄行诬告。尤为乖谬。吴贻谷著改为发往新疆充当苦差。以示惩儆。署永平县知县戴泽三、失察典史淩虐军犯。及门丁诬控典史奸情。著交部照例议处。　　

○赏跸路经过看守各行宫弁兵半月钱粮。　　

○是日。驻跸梁格庄行宫。　　

○戊寅。孝昭仁皇后忌辰。遣官祭景陵。　　

○上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员均随行礼。　　

○谕军机大臣等、那彦成奏、访获藉治病为由、敛钱惑众各犯一摺。邪教敛钱惑众。最为风俗人心之害。该犯胡犄角即胡之机、约同张茂等立会治病。据供系得自容城县教匪张俭、传说有犄角马匹名目。并学舞刀扎针等邪术治病。应彻底究讯。以绝根株。著该督逐一严切审讯。务得确情。饬属将首恶张俭、及各逸犯严拏务获。讯明定拟具奏。并一面出示剀切晓谕。勿任愚民为其所惑。固不可稍事宽纵。亦不可累及无辜也。将此谕令知之。寻奏、拏获张俭供认前情不讳。张俭、胡犄角、曾经供奉飘高老祖。及收藏经卷。按发边远充军例上加重。改发新疆。张茂听从入会。按例拟杖徒。下部议。从之。　　

○旌表守正捐躯安徽阜阳县民张公海妹居姐。　　

○是日。回銮。驻跸秋澜行宫。　　

○己卯。谕内阁、申启贤奏、查明剥船起运北仓囤贮滞漕情形、并酌留剥船以待海运一摺。北仓囤贮滞漕。前经该侍郎等筹议。先用官剥船二千五百只。尽运一次。卸空候拨海之漕粮。本年冰冸较迟。北仓起运已晚。海运沙船。现已开行。计日即可抵津。据申启贤筹议。先用剥船二千只。起运滞漕五十万余石。余俟东豫漕船回空接运。现留剥船五百只。候接海运。著即照所议办理。并饬拨运滞漕船只。迅速卸竣回棹候剥。总期海运抵津。随到随剥。不准停斛待船。稍形延滞。该侍郎即严饬坐粮厅、稽察吏胥经纪人等、勿得刁难需索。有犯严惩。无稍宽贷。　　

○是日。驻跸半壁店行宫。　　

○庚辰。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○旌表守正捐躯安徽阜阳县民汝垛妻李氏。　　

○是日。驻跸黄新庄行宫。　　

○辛巳。上还圆明园。　　

○诣绮春园问皇太后安。　　



大清宣宗效天符运立中体正至文圣武智勇仁慈俭勤孝敏成皇帝实录卷之九十六　　

