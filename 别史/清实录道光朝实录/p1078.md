<!-- { "loadSidebar": true } -->
○谕军机大臣等、本日据奇明保等奏、镇海失守一摺。已授奕经为扬威将军。哈哴阿、胡超、为参赞大臣。驰驿前往浙江办理军务矣。杭州省城紧要。刘韵珂著驻劄杭州。会同奇明保、恒兴、督率满汉兵勇。协力防堵。并于定海镇海两处。招集散亡。安抚居民。仍严防奸宄溷迹。以杜内应。所奏保护绍兴等处。已饬臬司蒋文庆带兵前往。并委另补知府王寿昌。带银雇募乡勇等语。均著照所议办理。据奏余步云现尚无恙。著仍移驻宁波府。督同鹿泽长、邓廷彩、招集两处兵勇。协力固守。俟克日大兵抵浙。会同攻剿。所有前调江西湖北安徽各兵。已由六百里加紧谕知裕泰、吴文镕、程楙采、饬令带兵各员迅即赴浙。并令胡超带领陕西官兵。先行抵浙。应用军需。已饬户部速议矣。其镇海失守情形。著即查明迅速奏闻。将此由六百里加紧谕令知之。　　

○又谕、本日据奇明保等驰奏、镇海夫守。已有旨授哈哴阿为参赞大臣。赴浙办理军务矣。哈哴阿著即驰驿来京陛见。所有山海关现调各官兵。及防堵事宜。即著交倭克精额。富勒敦泰管理。将此由六百里加紧谕令知之。　　

○又谕、本日据奇明保等驰奏、镇海失守。已有旨授胡超为参赞大臣矣。胡超著即带领陕西头起官兵。迅速起程。径赴浙江军营。办理防剿事宜。毋庸来京请训。所有该省后起官兵。已降旨令讷尔经额、杨国桢、富呢扬阿、饬催速行。该大臣途次遇见续到官兵。并著管带前往。以资调遣。将此由六百里加紧谕令知之。　　

○又谕、本日据奇明保等驰奏、浙江镇海失守。所有前调陕西兵二千名。已饬令胡超将所带头起改赴浙江军营。其二三起无论行抵何处。著富呢扬阿饬令管带之员。带同迅速赴浙江军营。沿途著讷尔经额。杨国桢。迅即催往浙江。毋稍迟延。将此由六百里加紧各谕令知之。　　

○又谕、前因逆夷在浙滋事。有旨令裕泰挑选湖北黄州协等处精兵一千名。吴文镕挑选江西九江镇精兵一千名。迅速赴浙。又经裕谦奏准、将调赴闽省之江西兵二千名。截赴浙江。并飞咨程楙采。调用安徽寿春镇兵一千名。本日据奇明保等奏、逆夷猖獗异常。镇海复又失守。所有前调湖北江西安徽各兵。著裕泰、吴文镕、程楙采、飞饬带兵镇将。迅速驰赴浙江。以次堵剿。毋得稍有迟误。将此由六百里加紧各谕令知之。　　

○又谕、前任福建水师提督陈阶平、本日已明降谕旨仍以提督用。饬令驰驿迅赴浙江军营矣。朕闻陈阶平现在清江一带。麟庆接奉此旨。即将本日谕旨给看。饬令迅赴浙江。毋稍迟延。将此由六百里加紧谕令知之。　　

○杭州将军奇明保等奏报、接据宁波府知府六百里禀称、逆夷攻犯镇海。钦差大臣裕谦、督兵堵御。不能抵当。随即殉难。被百姓救护出城。送至郡城。昏迷不醒。镇海业已失守。得旨、愤恨之至。　　

○命协办大学士吏部尚书奕经、为扬威将军。正蓝旗蒙古都统哈哴阿、固原提督胡超、为参赞大臣。驰赴浙江办理军务。　　

○命前任福建水师提督陈阶平。仍以提督用。驰赴浙江军营。命陕甘总督恩特亨额拨银七万六千八百四十两。解赴喀什噶尔、英吉沙尔。六万四千九百四十五两。解赴叶尔羌、巴尔楚克。备道光二十三年经费。　　

○丙辰。谕内阁、前经降旨将颜伯焘宽免治罪。仍交部严加议处。兹据该部议请革职。已属从宽。姑念厦门业已收复。著加恩孙为三品顶带。革职留任。以观后效。　　

○又谕、托浑布参奏带兵都司一摺。山东临清营都司奎英。奉派带兵驻防。胆敢宿倡聚赌。藉端滋扰。种种不法。甚属可恶。奎英著与同犯奸宿之所辖千总马国庆、一并革职。交托浑布先行重责四十板。再于防所枷号三个月。满日发往伊犁充当苦差。以示惩儆。　　

○谕军机大臣等、托浑布奏、密防曹郡匪徒等语。山东曹州府地方。时有捻匪出没。现值豫省黄河漫口。与该府壤地毗连。难保无被水灾民。流徙入境。勾结滋事。著托浑布严饬所属文武员弁。稽查弹压。遇有外来灾民。即行妥为资送。如有本处匪徒。乘间窃发。务当严密查拏。按律惩治。毋致养痈贻患。以靖地方。将此谕令知之。　　

○又谕、颜伯焘以封疆大吏。责在守土。前因防堵不力。厦门失守。本应治罪。姑念旋即将厦门收复。已明隆谕旨将该督加恩降为三品顶带。革职留任矣。闽省为海疆要区。厦门尤为全省关键。诚恐逆夷复来滋扰。现在该督等招募水勇。转练乡民。已有成效。仍著加意训练。激励众心。同御外侮。本日已派广东巡抚怡良、作为钦差大臣。会同颜伯焘、刘鸿翱、办理军务。颜伯焘身罹重谴。经朕格外施恩。弃瑕录用。应如何激发天良。力图报效。傥夷船驶至。必当设法攻剿。转败为功。庶可稍赎前愆。如仍前畏葸无能。贻误大事。必将该督加等治罪。治不宽贷。懔之慎之。将此由五百里谕令知之。　　

○又谕、昨日据刘韵珂等驰奏、浙江镇海县城失守。当即由六百里加紧谕令余步云等、督率满汉兵勇。协力防堵。本日据余步云奏、镇海失守情形一摺。著仍遵前旨。招集散亡。安抚居民。严防奸宄溷迹。以杜内应。据奏现在退守宁波。会同道府督率文武。收集散兵。著加意防堵。毋令逆夷窜入郡城。一俟大兵云集。再当协力进剿。至摺内所称裕谦退回郡城。随即起程前去等语。究竟裕谦现在何处。著查明具奏。其阵亡镇将兵弁。亦著确查咨明该抚办理。将此由六百里谕令知之。　　

○又谕、逆夷猖獗。镇海失守。现已命将出师征剿。著鄂顺安迅速挑选河南精兵一千名。派委曾经出师之将弁。管带前赴浙江军营。听候调遣。沿途严加管束。毋许滋扰。将此由五百里谕令知之。　　

○又谕、昨已降旨将所调陕西兵二千名。改赴浙江军营。并谕讷尔经额于该省官兵过境时。催令迅速前进矣。现在山海关兵力较单。所有前次所拨直隶兵一千名。著毋庸裁撤。如已起程。即著饬令迅速折回。以资防堵。将此谕令知之。　　

○又谕、据耆英等奏、已到沈阳之黑龙江官兵。分起撤回一摺。黑龙江官兵。前经谕令撤回。昨已有旨著棍楚克策楞。仍令前调兵一千名。迅即前往盛京。著该将军仍遵前旨。派赴锦州分拨防堵。至所奏奉天南路西路各海口。均已分派兵勇。水陆分防。并将一二千斤以下小炮。分布要隘。俟逆夷登岸。出其不意。用炮轰击。办理均属周妥。该将军务当随时侦探。严密豫防。不得以海口封冻届期。稍存大意。将此谕令知之。　　

○又谕、寄谕浙江巡抚刘韵珂。昨因镇海失守。已由六百里加紧谕令该抚妥筹办理矣。因思大兵指日至浙。必应设立粮台。广为储备。方足以联众志而壮军心。著该抚妥为筹画。应设立何处。最为妥协。该抚总理局务。其派管之员。即著遴选藩臬监司。专司稽核。傥浙省大员。不敷差遣。即著奏明请旨。此事关系重大。务使源源接济。毋误军糈。傥临时迟误。惟该抚是问。将此由五百里谕令知之。　　

○命广东巡抚怡良、为钦差大臣。驰往福建。会同总督颜伯焘、巡抚刘鸿翱、办理军务。　　

○赏头等侍卫富僧德、副都统衔。命驰往山海关。会同阿勒楚喀副都统倭克精额、山海关副都统富勒敦泰、办理防堵。　　

○赏已革马兰镇总兵官容照、三等侍卫。命驰往浙江军营。交扬威将军奕经等差委。　　

○命御前头等侍卫明庆、二等侍卫西淩阿、乾清门四等侍卫伊昌阿、蓝翎侍卫穆腾阿、随扬威将军奕经、驰往浙江听候差委。　　

○以理藩院尚书恩桂、署吏部尚书。步军统领。吏部左侍郎麟魁、署礼部尚书。户部左侍郎文蔚、署都察院左都御史。　　

○以镶白旗满洲都统僧格林沁、署正黄旗满洲都统。　　

○以河南巡抚牛鉴、署两江总督。署河南布政使鄂顺安、署巡抚。　　

○命贵州镇远镇总兵官荣玉材、驰驿来京陛见。　　

○释已革大学士琦善、发往浙江军营效力赎罪。　　

○释遣戍黑龙江已革户部尚书奕纪、发往广东军营效力赎罪。　　

○予广东剿办逆夷阵亡都司王世臣、王怀贵、守备胡国顺、聂发、千总田宏盛、满长顺、李文炳、翟向阳、刘钧荣、欧占魁、高云龙、罗起龙、李士恒、邓发甲、把总宋开选、巨文泰、唐致斌、万士和、史乐章、王万春、外委张必得、万大鹏、周正朝、姜成、刘宏玉、毕开琥、蓝翎马兵腾传受、龙延凤、祭葬世职。　　

○丁巳。上诣绮春园问皇太后安。　　

○遣官祭历代帝王庙。　　

○谕内阁、御史松年奏、请饬各省办巡人员。认真安集流民一摺。各直省偶遇偏灾。朕不惜帑金。谕令地方官随时抚恤。无如不肖州县。视办灾为利薮。朘削脂膏。自肥囊橐。遂至灾黎失所。荡析离居。弱者转于沟壑。强者流为盗贼。因此酿成事端。不可不严加整顿。著责成各直省督抚饬令属员。于办理灾务。核实稽查。认真散放。勿致遗漏。遇有流民过境。尤当加意安抚。随时资送。勿令转徙流离。傥查有侵渔浮冒等弊。立即指名严参。毋许稍有瞻徇。该督抚务当实力奉行。勿视为诰诫之具文也。将此通谕知之。　　

○谕军机大臣等、奕山等奏、相机克复香港一摺。据称现在粤省内外不能兼顾。自系实在情形。惟水陆义勇。既有三万余人。加以所留各处精兵数千名。兵力不为单薄。一有可乘之隙。自当相机攻剿。动出万全。所云招回汉奸数百名。固可为耳目之用。此最要之机。间不容发。务宜奖励激劝。妥速为之。以收实效。至炮位为行军要需。趁此暇时。督率工匠赶紧兴铸。无论大小铜铁。总期质地精纯。试放适用有准。是为至要。将此由五百里谕令知之。　　

○又谕、昨已明降谕旨。将颜伯焘降为三品顶带。革职留任。并由五百里谕令该督会同怡良妥筹剿办矣。本日据该督奏筹办堵御一摺。又另片一件。巧言宛转。无非饰其不敢举动之非。现在该夷船大帮去后。所留无几。正当乘机整旅。痛加攻剿。况据称水勇乡勇及调集各处兵丁。共计已有三万余名。较之夷匪已多数倍。不乘时激励众心。歼除丑类。尚复何待。著即督率将弁乡勇等迅速设法攻击。痛加剿灭。使逆夷首尾不能相顾。自必知惧知儆。稍形敛迹。傥仍迟延退缩。藉词支吾。必将该督加等治罪。决不宽贷。懔之。将此由五百里谕令知之。　　

