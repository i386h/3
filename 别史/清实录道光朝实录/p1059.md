<!-- { "loadSidebar": true } -->
○丁酉。谕内阁、军机大臣会同内务府大臣奏、遵旨筹议添设兵额一摺。此项入官生息银两。筹画妥善。既可以裕旗兵生计。兼于武备亦有裨益。著即于圆明园添设兵丁四百名。每月饷银。即在入官生息项下按名支放。并派赛尚阿、恩桂、督率练习。务使技艺俱臻娴熟。毋得有名无实。始勤终怠。所有挑补一切章程。著赛尚阿、恩桂、妥议具奏。寻奏、请饬直隶总督于教演擡枪武弁内拣派二三名。来京训练。并于入官生息项下每月领银一百两。作为公费。另拟操演章程。一、鸟枪营请由营总正参领内派翼长二员。副参领内派鸟枪夸兰达四员。委参领每旗各一员。鸟枪护军校各四员。副护军校各四员。作为专操。免在堆拨该班。一、新添兵丁。由八旗十八岁以上马兵养育兵闲散内挑取。作为枪甲。如有不敷旗分。由别旗挑补足数。一、演放鸟枪擡枪。春季自二月至四月。秋季自八月至十月。于西马厂迤南。每日两旗试演一次。春秋合操各三次。余日在本旗教场操演。一、擡枪鸟枪。每日各演放五出。铅丸火药等项。由兵工二部领取。一、每旗酌挑附学枪甲十数名。学习擡枪。以备充补。一、请于八旗护军内挑取鸟枪兵一千名。以四百名常川操演。不必进班。以六百名作为循环两班。下班之时。令其操演。一、遇皇上临幸各处。常操之兵。不必派令管道。即由下班兵派往。一、圆明园善扑、贯跤、骗马、大披箭各营兵丁。除现充该营教习及得有等第者。暂留此缺外。余概撤归本营当差。一、鸟枪护军外。应设鸟枪档子。由本旗档子兼充。设旗长队长。由操枪熟练者挑取。遇鸟枪营副护军校缺出。与鸟枪护军一体挑补。至本旗副护军校缺。应归本旗入班挑取。一、各旗鸟枪护军缺。俱由枪甲内挑补。各旗护军马甲缺。亦准枪甲入于本甲喇内挑补。至鸟枪副护军校缺。除鸟枪档子、鸟枪护军、旗长、队长外。不准别项兵丁挑补。一、圆明园八旗马甲。向不在堆拨该班。今挑出鸟枪护军。常川操演。该班人数较少。应令马甲与护军一体该班。从之。　　

○以理藩院尚书赛尚阿、管圆明园八旗内务府三旗官兵进班。　　

○戊戌。上诣黑龙潭神祠拈香。　　

○谕内阁、德春等奏、买赔米石出城一摺。据称上年闸运掣欠漕粮。经户部予限六个月买补。该经纪等现由城内粮店买足待运。经巡视南城御史以米石出城。碍难照办移驳。现在期限已届。请饬转运完交等语。京城米石。向例不准出城。此次买赔掣欠漕粮。何得率由城内购运。巡视南城御史执法斥驳。甚属可嘉。该侍郎等并不查照成案办理。辄因限期甚迫。余米无多。率由城内买补。奏请转运。殊属非是。德春、王炳瀛、著交部议处。所有应赔米石。著展限两个月。照例购齐补交。现买米石。著颗粒不准出城。并著步军统领衙门、巡城御史、严密稽查。如有弊混。据实参奏。　　

○谕军机大臣等、伊里布家人张禧即张喜、现据伊里布奏称、于三月间回直隶天津县原籍。已飞咨山东直隶各督抚、并牌行经过州县截拏等语。该犯现有应行查讯之处。既由江苏回直隶原籍。著讷尔经额、托浑布、裕谦、程矞采、密派妥员访拏务获。无论行抵何处。即行押解入京。交刑部收审。断不准任其逃逸。伊里布现已起程来京。并著讷尔经额等密饬押解各员。毋令张禧与伊里布见面为要。将此各谕令知之。　　

○己亥。命翰林院侍读学士戴熙、仍在南书房行走。　　

○庚子。以恭修永陵启运殿成。遣官祭如仪。　　

○上诣绮春园问皇太后安。　　

○辛丑。孝端文皇后忌辰。遣官祭昭陵。　　

○谕军机大臣等、梁章钜奏、云南广南府野猫洞地方。聚有黑沙人滋扰。抗拒官兵。并在广西所属之西隆州各处散布揭帖。希图抢掠等语。滇省匪徒滋事。难保不窜入粤境。西隆州等处。既有揭帖散布。广西本境。不免藏奸。该抚现饬文武员弁、于滇省交界要隘严密堵缉。如有滇省窜入匪徒。及土匪勾通情事。立即捦拏解究。该抚务当持以镇静。密加防范。固不可稍形疏懈。尤不可张皇滋扰。是为至要。将此谕令知之。　　

○壬寅。谕内阁、奕山等奏、焚剿省河逆夷兵船一摺。剿办甚属可嘉。据称逆夷兵船。自大黄＜?氵窖＞、二沙尾两路。连樯近逼省垣。该将军等于四月初一日。饬令将弁挑选熟习水勇一千七百余名。交都司胡俸伸等带领。分起攻剿。暗藏火器。乘驾快艇。埋伏各处。并督令官兵在沿岸乘势轰击。该弁勇等分为三队。先抄后路。攻其左右。该逆四面受敌。同时火发。弁勇伏身水上。直扑船底。钩住船身。抛掷火器。须臾烧毁西路白鹅潭大兵船二只。大三板船四只。小艇三板船数十余只。东路二沙尾小三板船数只。逆夷被击及溺死者不计其数。总兵张青云等、复于西炮台督兵开炮。其逆夷上岸。均被杀毙。次日该逆驾船救援。又被官兵开炮击沈三板船一只。逆夷始退等语。逆夷自去冬猖獗以来。毒焰渐张。经此惩创。足以快人心而励众志。著奕山等仍加意防守省垣。毋令逆夷兵船驶入。各紧要口隘。督饬将弁分段严密防堵。毋稍疏虞。其应如何设法进剿之处。即著趁机筹画。计出万全。迅奏肤功。以膺懋赏。奕山、隆文、杨芳、祁＜?土贡＞、督率有方。著先行交部从优议叙。发去白玉翎管一个。四喜搬指一个。带钩一个。黄辫珊瑚豆大荷包一对。小荷包二个。著奕山祗领。白玉翎管二个。搬指二个。黄辫珊瑚豆大荷包两对。小荷包四个。著隆文杨芳祗领。在事出力文武员弁。著该将军等查明核实保奏。候朕施恩。所有伤亡兵弁水勇。著分别咨部办理。　　

○癸卯。旌表守正捐躯陕西郿县民段泳让妻许氏、妹金华。　　

○甲辰。谕内阁、值年旗大臣奏、拣选察哈尔总管。所有各旗蒙古侍卫章京内。并无通晓蒙古文字人员。请旨一摺。此次拣选察哈尔总管。各旗蒙古既无通晓蒙古文字侍卫章京。即照从前办过章程。于现在住京之东三省人员内。无论满洲蒙古旗分。咨取通晓蒙古文字之头等侍卫章京。及该处保送之雅哩木丕勒等三人。一并拣选引见。　　

○谕军机大臣等、前据吴文镕片奏、接到琦善咨会。现在＜?口英＞夷遵照缴还定海。已给咨该夷官由海道驰赴浙江。统撤师船回棹。并给发照验。沿途准其购买食物等语。琦善既经咨照闽省。该抚曾经阅看。自必存有案据。著颜伯焘、吴文镕、即将琦善所发照验。包封由驿呈览。如并未存案。著将其照验内如何措词之处。详晰具奏。毋许稍有隐饰。将此谕令知之。寻调任湖北巡抚吴文镕奏、前在闽接琦善咨会。＜?口英＞夷赴浙撤师。发给照验。沿途准买食物。如逾正月十五日程限。作为废纸等语。闽浙总督颜伯焘奏、闽省接琦善咨会后。并无＜?口英＞夷持照买物。显系诡谋狡诈。藉令粤省弛备。以致虎门失守。谨将咨文照验呈览。均报闻。　　

○又谕、前据海龄奏称、于文移内知＜?口英＞逆在粤。以缴还定海为词。恳请恩施。琦善即准该逆自粤赴浙沿途购买食物。发给照验一纸等语。该副都统所称移文。系接据何处移咨。琦善所给逆夷照验。曾否咨会江苏。著详细查明。其照验底稿。该副都统如已存有案据。即钞录由驿呈览。如未有存案。即将照验内作何措词之处。详晰具奏。将此谕令知之。寻奏、前署两江总督裕谦、准琦善咨会转行。以＜?口英＞夷自粤赴浙。沿途准买食物等语。谨将裕谦原文呈览。报闻。　　

○以大学士王鼎、协办大学士吏部尚书卓秉恬、礼部尚书龚守正、户部右侍郎许乃普、刑部右侍郎德诚、内阁学士李品芳、李煌、通政使司通政使慧成、为殿试读卷官。　　

○礼部尚书奎照、因病解任。以绥远城将军色克精额、为礼部尚书。兼镶红旗汉军都统。　　

