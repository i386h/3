<!-- { "loadSidebar": true } -->
○又谕、扎隆阿等奏、拏获纠众谋抢粮饷局逆匪。并究出曾经另案抢掳得赃各犯。分别办理一摺。此案高连升以释罪遣犯。因病逗留。前曾乘机抢劫阿奇木衙门元宝衣物。漏网经年。尚未获办。复敢勾结新兵罗兴海。辗转纠约。谋抢市集。恐致期远事洩。起意先行放火劫库。现经扎隆阿等。闻报密饬查拏。讯明分别正法。所办甚好。换防蓝翎马兵冯敏。因案犯罗贵两次往寻。诘出欲纠各情。随即前往探实逆谋。立时密禀查拏。随同侦获各犯。实属能知大义。奋勉出力。著以千总即行超补。以示奖励。换防马兵马永和、先报风闻。随同获犯出力。著以经制外委即行拔补。代理中营游击凉州协副将赖允贵、一有风闻。即行严备。不动声色。密速查拏就获。尤为出力。著交部从优议叙。该管右营署千总恩骑尉王进才、把总于士魁、经制外委马继武、于兵丁罗兴海勾结谋逆。毫无觉察。著一并斥革。王进才恩骑尉世职。并即革去。所遗各缺。准其于在防出力人员内拣选拔补。该管城守营游击阿克敦保、管理台市。是其专责。乃平日不能查逐流民。迨高连升等纠结谋逆。漫无觉察。著交部议处。其该管右营将备及台市备弁。均经随同先事获犯。著免其议处。　　

○命和阗领队大臣武隆阿来京。赏盛京工部侍郎诚端、副都统衔。为和阗领队大臣。　　

○礼部议准、安徽巡抚邓廷桢疏报、采访凤台县贞节妇女陈沈氏等六百九口。请建总坊旌表。从之。　　

○户部议准、陕甘总督杨遇春疏报、乌噜木齐所属开垦田九顷六十亩。照例升科。从之。　　

○乙未。谕内阁、御史王铸奏、请严禁州县书差扰害一摺。国家设官在于安民。安民莫切于州县。州县中扰害百姓者。莫甚于书差。书差之弊不除。州县虽洁己奉公。百姓终不免于扰累。如该御史所奏。州县书差奉票传人。必向两造需索差钱。差役需钱。至百余千及数百千之多。书吏所索。必加一倍。其欲不饱。必多方勒索。遂其所欲而止。又于地方殷实之家。搭台扰害。每每结连讼师土棍。平空捏造事端。商令一人出控。随令数人说和。诈钱分用。鱼肉乡愚。至州县办理命案。传讯邻佑。期得实情。书差辄借查传邻佑之名。将同村居民挨门传唤。用言恐吓。并扰及数里之内。名曰飞邻。致无辜滥行拖累。至匪徒结夥营私。必不能瞒书差耳目。书差受其成规。代为包庇。或潜通消息。是以州县缉捕虽勤。匪徒每不能即时弋获。种种扰害情弊。不可不严行查禁。著通谕各督抚严饬州县。于书差人等务须严加约束。遇有前项情弊。立即彻底根究。按例惩办。毋得稍事姑容。并令该管道府不时留心查访。以除积蠹。　　

○又谕、御史范承祖奏、刑部现审案件。请按限审结以免拖累。刑部现审事件。例有定限。如有逾限不结者。视其迟延月日。定以处分之轻重。载诸令甲。原以刑部总理庶狱。不准例外拖延。致滋弊窦。近来该部于奏交之案。尚不致过于稽延。而寻常咨送案件。藉端延宕。在所不免。该堂官从未将承审逾限司员。查明参处。定例几成虚设。该御史所奏不为无因。嗣后该堂官于现番案件。不特奏交之事。当饬承审司员赶紧鞫讯。即各衙门咨送事件。亦须依限审结。如有人证不齐。或正犯患病。必须展限者。务即呈堂存案。不准藉端扣展。傥逾限不结。或藉词延宕。即将承审司员参处。以清讼狱而免羁累。　　

○谕军机大臣等、寄谕陕西巡抚鄂山。有人条奏、陕西同州府属之朝邑县。数年之内。除盗窃不计外。前后掘冢取财者。至数十案。如附近县城之白家社、田子村、寺后社、东林村、严伯村等处。或二三起。或五六起。均报案未经获贼。又道光六年。有长随黄升。自直隶回籍。经过朝邑。被人劫杀取财。凶犯至今无获。尸亲催缉。转被掌责。又大荔、浦城、间有无赖棍徒。名曰刀客。皆系械斗余党。因平时抵御回民。练习拳勇。无事则掖刀游食。散居各邑市镇。结交捕役。每一招呼。百十为群。奸民得所倚仗。良民被其逼胁。如县令严明。则刀客不敢入境。或招告摉拏。遂相率迭窜。又西安府属之临潼、渭南、同州府属之大荔、蒲城、朝邑、一带毗连之处。名羌白镇。该地方回汉杂居。因事械斗。无岁无之。前年临潼县回汉互杀之案。甫经办结。又有大荔县八女井械斗之事。均距羌白镇不远。缘春初麦苗发生。回民兴贩羊只。千百为群。持铁鞭斧刀等物。乘夜牧放。肆行践踏。汉民防护田苗。截断羊只。因此纠结相斗。至冬间回民盗砍树木。汉民追捕。又至相斗。彼此各集数百人。并有鸟枪铅药兵器。伤害多命。经地方官缉拏。而械斗自若。莫可禁止等语。发掘坟冢。及劫杀取财之案。如果地方官上紧缉凶。何至日久无获。至刀客结交捕役。聚众生事。逼胁良民。最为地方之害。著该抚查明、责成该州县迅速严拏究办。毋任远扬。其回汉械斗。相寻不已。成何政体。地方文武所司何事。自应设法严禁。并著饬属认真稽查。其纵容之县令。即行参劾。随时惩创。以靖闾阎。若畏难苟安。一味宽纵。贻患将来。责有攸归。朕不能稍为宽贷也。将此谕令知之。　　

○丙申。遣官祭历代帝王庙。　　

○谕内阁、兵部议覆杨遇春奏、筹款生息。增设甘肃凉州、庄浪、满洲营余兵。请照该省驻防满洲营闲散。酌补附近绿营兵缺。可期行之久远。著该督即于凉州、庄浪、二处绿营额兵内。酌量马步之多寡。均匀挑补二成。以资调剂。其所请筹款生息。增添余兵之处。著毋庸议。　　

○又谕、蒋攸铦奏、失察兵丁聚赌拒捕伤官之该管前任都司。请交部议处等语。所参是。此案如皋县营兵杨必耀。在家聚赌。经如皋县主簿陈德培巡夜查拏。胆敢令伊子杨殿魁等赶夺。复将陈德培诬奸挟制。据该督查明。系前任都司在任姑息。以致营兵藐视官长。酿成巨案。除该管都司孙万清、现在饬查照例咨参外。其前任都司升署江南苏松镇外海水师中营游击俞大铨、著交部先行议处。以示惩儆。　　

○又谕、喀什噶尔阵亡之原任护军校德保之妻。孀妇无嗣。又不愿朱克特恩为嗣承袭。著照例赏给云骑尉半俸。以养余年。　　

○谕军机大臣等、禧恩等奏、覆看各山情形一摺。梁格庄西南之郎山等处。及涞水境内山势。经禧恩等详加相度。均难备选。半壁店左近。尚有山地。禧恩等履看后。回京覆命可也。将此谕令知之。　　

○命御前侍卫吉伦泰、乾清门侍卫庆敏、武备院卿容照、恭诣西陵。查看红桩。并周围风水墙垣。　　

○铸给山西平定州县柏井驿丞兼管甘桃驿条记。从巡抚徐炘请也。　　

○以校刊安徽省志完竣。予州判龚钺等升叙有差。　　

○丁酉。上诣大高殿行礼。　　

○还宫。　　

○谕内阁、嵩孚奏、已革宝庆协副将周添章、于兵丁酗酒滋事。不即责革。辄听受挟制之言。罚经历演戏。该督前请革职。咎所应得。惟该员曾在军营出力。且宝庆协任内操防尚属勤奋。著降为都司。归部选用。宝庆府经历邵廷熙。因李希得出言顶撞。量予责惩。与擅受不同。惟听从受罚。殊属不合。著交部议处。邵阳县知县甘庆增、听从调处。劝令演戏。著交部察议。　　

○戊戌。谕内阁、朕于本月十四日启銮。领侍卫内大臣。祇余玛呢巴达喇等四人。著派绵偲、博启图、随同领侍卫内大臣进班。绵偲同福克津、轮流带领后扈侍卫随扈。　　

○又谕、昇寅等奏、拏获抢夺西藏商人等货物之贼番一摺。前藏贸易番目纳木云达克等、被四川果洛克贼番抢夺货物牛马。枪毙人命。前经降旨令该将军等派员缉拏赃贼。兹据昇寅等奏、已将首犯桑珠蚌等躧拏。该犯于被拏时。辄敢纠众拒捕。当经官兵将抗拒之桑珠蚌等当时格杀。其现获之亦当笑等、于审明后业已分别斩枭。各按罪名定拟。所有摉获原赃。著照向例饬司委估变价。解交西宁。饬令番商承领。　　

○又谕、兵部议覆裕恩奏、调剂热河驻防闲散。请移驻吉林双城堡屯田。以资养赡。事属可行。所有现在情愿移驻之闲散一百余户。著准其前往。其移驻章程。著户部核议具奏。至挑补绿营兵额。前经该部议定十分之二。自应遵照原议章程办理。该都统所请酌加三成。及成格前请添设养育兵之处。均毋庸议。　　

○又谕、山东候补道员王殊渥、上年试用期满。降旨留于该省以简缺道员酌补。兹据讷尔经额奏、山东道员。并无简缺。现在南漕将次入境。派令该员弹压照料。可否将该员留于东省差委。遇有相当道员缺出。酌量奏请恩施等语。该抚既称东省道员。均系请旨简放之缺。并无简缺可补。又称遇有相当道员缺出。将该员奏补。实属自相矛盾。且该省催趱漕船。尚不乏人。岂必需该道在彼。方能照料。所请不准行。王殊渥著即饬令赴部。照例铨选。　　

○河东河道总督严烺奏、河南兰仪厅属兰阳汛八堡东柴坝头埽。水势湍激。请添抛碎石以资盖护。从之。　　

○己亥。孝贤纯皇后忌辰。遣官祭裕陵。　　

○上耕耤。诣先农坛行礼。更服。至耤田所。躬耕三推。复加一推。御观耕台。命睿亲王仁寿、豫亲王裕全、成郡王载锐、各五推。吏部右侍郎白镕、户部右侍郎李宗昉、礼部右侍郎杨怿曾、兵部右侍郎桂轮、刑部右侍郎祁＜?土贡＞、工部左侍郎奕经、都察院左副都御史铁麟、通政使司参议恩铭、大理寺卿德厚、各九推毕。顺天府府尹率农夫终亩。赏赉农夫耆老如例。　　

○诣关帝庙拈香。　　

○幸圆明园。　　

○庚子。上诣绮春园问皇太后安。　　

○修热河河屯协左右两营兵房。从都统裕恩请也。　　

○辛丑。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○谕内阁、理藩院额外主事扎克当阿、著照部议降三级调用。不准抵销。步军统领衙门主事宝和、典置房契。误填佐领。不得诿为不知。且不将原契收存。咎有应得。乃不遵旨听候部议。率以傥被降革糊口无资等词。在吏部呈诉。意在求轻处分。实属不安本分。此风断不可长。未便仍照不应重私罪律降三级调用。宝和著即革职。以示惩儆。　　

