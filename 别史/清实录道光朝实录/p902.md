<!-- { "loadSidebar": true } -->
○戊子。谕内阁、各省将军副都统。皆系朕特加简用之人。于旗营一切利弊。原当和衷商搉。认真查办。方为无忝厥职。近来该将军副都统内。固不乏遇事敢言之员。而求其实心任事。同寅协恭者。亦不多见。前因苏勒芳阿、孟魁、互相攻讦。各执一词。哓哓不已。特派宝兴驰赴广东。会同邓廷桢秉公查究。嗣据宝兴等逐款查明。据实覆奏。其短少库银一节。本非苏勒芳阿任内之事。惟既经查出。并不奏明办理。辄以为数无多。率行摊扣。办理实属错误。是以照部议降一级调用孟魁所讦各款。现经查明虚实参半。惟悬赏招告。意图倾陷。居心险诈不正。原当重治其罪。非仅予革职所能蔽辜。姑念其平日于应办公事。尚能留心。是以部议上时。加恩免其革职。仍赏给二等侍卫。在大门上行走若并无悬赏招告一节。则遇事敢言。虽未尽实。尽可不加深责朕赏功罚罪。一秉大公。各省将军副都统等、惟当仰体朕意。湔除积习。遇有旗营紧要公事。务当虚心商办。期于共济。不得稍存成见。互相攻讦。尤不得因此案分别降调。遂尔扶同徇隐。缄默不言。致公事或有贻误。傥经此次谆谕之后。仍有玩泄从事。不肯认真经理者。别经发觉。必当加等治罪。决不宽贷。勿谓诰诫之不豫也。将此通谕知之。　　

○谕军机大臣等、寄谕协办大学士署直隶总督琦善。有人奏、直隶乐亭县地方。有匪徒聚赌。开设花会。而新寨一庄为尤甚。该匪徒等聚集数十人。开场诱赌。绘成图样。创立鬼名。如级品青云上高等名色。每一会开。远近村民。趋之若骛。甚至老幼在家安坐。即有匪徒往来传信。输赢无不毕悉。相距或五七里。或十数里。顷刻立至。名曰跑封。地方官欲行惩治。而差役弁兵。往往从中包庇等语。匪徒开场聚赌。煽惑愚民。最为风俗人心之害。若不认真查拏。傥日久蔓延。必致酿成巨案。著该督密派明干道府大员。前往该地方确加访查。如有开设花会匪徒。即著严拏惩办。务期毋枉毋纵。以杜奸萌而安良善。将此谕令知之。寻奏、缉获石花、杨连生等犯。据石花供称、起意开设花会。旋纠邀杨连生等聚众诱赌。其赌法分为三十七门。每门选造二字名目。写成纸卷。任人猜压。以分输赢。妇女幼孩。不能亲自到局。倩人代压。以致愈聚愈多。石花拟发边远充军。杨连生杖一百。流二千五百里。余犯或在局共赌。或在外跑封。该村地保知情容隐。分别流徒枷杖。知县陈炳常交部议处。下部议。从之。　　

○云贵总督伊里布奏、越南夷匪内鬨。现饬巡防边界。得旨、慎密防范。严戒沿边文武。断不准贪功妄动。　　

○己丑。谕内阁、钟祥等奏、筹款留备公用一摺。福州驻防八旗兵丁月饷。旧有因公摊款。据该署将军等查明、摊捐虽系因公。日久恐滋流弊自应分别删免。另筹备用。著照所请、自本年六月为始。每旗每月准领马价息银十二两。八旗每月共准领银九十六两。统计一年。共准领银一千一百五十二两。作为学堂等项公用之费。不准再于兵饷摊扣。所用银两。著随时稽考支发。免其造册报销。　　

○又谕、朕于本年八月初四日为始。阅看左右两翼前锋营、八旗护军营、兵丁步射。著该前锋统领、护军统领、于前锋营、每翼豫备前锋校蓝翎长前锋二十名。八旗护军营、每旗豫备护军校蓝翎长护军四十名。每日著十五名在朕前步射。至此次在朕前步射。除将上次步射人等、毋庸豫备外。俟朕阅看后。仍将已经步射之该兵丁花名造册。呈报军机处备查。　　

○又谕、特依顺奏、请分设鸟枪以固根本一摺。直隶玉田、三河、昌平、顺义等四州县所设官兵。仅止操演马步箭。俱未设有鸟枪。著准其于密云驻防原设钻把拉特鸟枪四百八十杆内。挑选尺寸较长、打靶有准者。每处拨给二十杆。发交各该防守尉等承领。令其专习准头。至密云操演大阵时。即由排枪内拨入八十杆。以符原数。其玉田等四处操演日期次数。即照古北口旧章办理。所需药铅火绳等项。著工部照数发给。自道光十八年起。即于密云请领春秋二季药铅之便。一并附领。年终照例报销。该副都统惟当于每年前往较阅时。认真查看。傥竟不能得力。著即随时确查奏明。勿稍回护。　　

○又谕、特依顺奏、豫筹拣选骁骑校。以免迁就等语。著照所请、嗣后古北口骁骑校缺出。即照该处拣选防御之例。不论旗翼。于八旗委骁骑校暨领催内。通行拣选补放。　　

○改铸山东钜野营守备条记。从巡抚经额布请也。　　

○礼部议准、安徽巡抚色卜星额疏报、采访望江县贞节妇女龙宋氏等一千三百七十八口。请建总坊旌表。从之。　　

○旌表守正捐躯直隶交河县民刘庭碌妻李氏。　　

○庚寅。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○谕军机大臣等、本日据讷尔经额奏、湖南衡永郴桂等处、与粤东壤地紧接。鸦片烟最易偷越入境。现饬府县会营先后缉获广东烟贩九起。人犯二十余名。鸦片烟三千余两等语。鸦片烟流毒最甚。全在地方文武。随时严密查拏。庶不至蔓延各省。著邓廷桢、祁＜?土贡＞、严饬出粤入楚所在地方文武员弁。一体实力截拏。有犯即惩。毋稍疏纵将此谕令知之。　　

○湖南巡抚讷尔经额奏、酌拟巡防永明县属塘下源、雷洞源、上木源、白云冲、四处山场章程。一、永禁垦种以杜民猺争端。一、设兵驻守。以防复聚。俟奸民实无私种。再行议撤。一、责成各该管员弁、亲赴各山稽查。以防徇隐。一、筹给驻守弁兵口粮盘费。一、责成附近居民团练。协兵巡守。并严禁私批佃种。从之。　　

○辛卯。上诣绮春园问皇太后安。　　

○谕内阁、前据御史李莼奏、请将东河甎工。暂停烧造。当有旨派敬徵驰往查办。并命李莼随同前往。兹据该尚书查明具奏。所议甚是。据称道光十五年。该河督栗毓美、因原阳一带堤工吃重。本系无工处所。物料不备。即时收买民甎。抛筑攩护。试有成效。因欲多办甎工。以期减埽节费。该尚书周历履勘。下北祥河等厅、抛成蛰定之工。压盖碎石。跟浇土戗。现在尚属整齐。并据各道厅密禀、水浅溜缓之处。抛甎压石。以及保滩护厓。均堪得力。其水深溜急之处。有甎石并用。放手加抛。始经站定者。有屡抛塌。改用埽工。方能稳固者。用甎抢办险工。未可深恃等语。治河之法。不外以土制水。取其柔能抵刚。碎石质重体坚。用以防风护埽。亦得刚以济柔之义。甎本土成。原可济料石之不足。于河工亦不无裨益。该河督前请沿堤立窑。烧造新甎。本为抢办要工起见。惟土性沙碱。坯难坚实。且近堤例有取土之禁。近料宜防意外之虞。行之日久。流弊滋多。是烧甎不如采石之无弊。用甎不如用石之一劳永逸也。著栗毓美即将已抛甎工。酌量压石浇土。以期稳固。所有未抛之甎。并严饬道厅员弁确切报明。存贮河干。以备应用。毋庸再行烧造。以符旧制而杜弊端。　　

○又谕、敬徵、栗毓美奏、酌议改办碎石章程一摺。东河试办甎工。现据敬徵查勘明确。议请分别存贮。暂停烧造。自应以豫办碎石为急务。著照所请、所有本年五月间、奏准豫提戊戌年例拨防险银十万两。准其尽数改办碎石。其置窑烧甎。即行停止。并著酌定各厅用石多寡。分派及时开采。限于明年桃汛前先完一半。伏汛前全数运工。由该河督核实验收。指示抛办。傥有藉词延缓。限内运不足数者。即行参处。其例办六成碎石。仍照常于霜降后扣明添料存数。再行发办。此后每年查勘情形。酌核增减。于七月内奏明豫提银数。发厅备办。以期源源接济。工用不匮。　　

○又谕、关圣保等奏、请将疏防盗犯、办理不善之守备革职一摺。乍丫汛守备徐自发身为营员。弭盗安良。是其专责。乃不能先事豫防。致把总彭友泉等中途被劫。已有应得之咎。及前往查拏时。复不能约束番民。以致互相杀伤。迨番目仓储巴等解送阿陇等到案。仍不察虚实。辄信为案内正贼。率行禀报。种种错谬。实属有乖职守。徐自发著即行革职。以示惩儆。守备龙启骧、当徐自发查拏之时。并未同往。及闻仓储巴等拏获正贼。不行查明。冒昧禀报。亦有不合。著交部议处。其殴劫把总彭友泉案内正贼。著该大臣等饬令接任之员。严密访缉。务获究办。　　

○旌表守正捐躯直隶平山县民习才妻王氏。　　

○壬辰。以故土尔扈特扎萨克郡王散达克多尔济子多诺罗布多尔济、袭爵。　　

○以土尔扈特扎萨克副盟长贝子车林多尔济、为盟长。　　

○户部议准陕甘总督瑚松额疏报、乌噜木齐拨给民户地三十九顷。照例升科。从之。　　

