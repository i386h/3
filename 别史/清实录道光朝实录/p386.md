<!-- { "loadSidebar": true } -->
○又谕、陈若霖等奏、途次接奉谕旨。即改道前往江西一摺。据称案内萧三一犯。尤为紧要。恐该犯闻风逃匿。自应先期查拏。不任兔脱。所见周到之至。已有旨令韩文绮密拏羁禁矣。现在天气严寒。发去黑狐马褂一件。交陈若霖祗领。将此谕令知之。　　

○又谕、长龄等探明首逆确纵。分饬截拏防堵一摺。张格尔窜赴库库苏地方。闻拏逃至阿坦台等处。意欲纠合各布噜特。再来抢喀什噶尔。并抢乌什卡伦。阿坦台等将张逆留住。又据奇里克爱曼布噜特比萨底伯克等愿往托古斯托罗。设法捦拏。此等情节。俱不可尽信。惟该夷犬羊成性。难保不随同附和。萨底伯克等或以报信为名。探我虚实。均未可定。自应周密严防。长龄等赏给银牌等物。谕令捦献。并遣色布星额等由彼确探。严谕阿坦台等。兼谕乌什布噜特截拏。所办俱是。达淩阿尚未行抵阿克苏。即著折回。带乌噜木齐官兵四百五十名。并留防阿克苏官兵五百名。赴乌什驻劄。并著移咨德英阿。遣协领前赴哈萨克。谕令阿布拉协力截拏。又另摺奏、善后大概情形。所请喀什噶尔另建城垣。在迤南二十余里之喀喇哈依地方。已于九月兴工。并将逆产银八万三千六十两拨用。俱著照所奏办理。惟所称英吉沙尔、叶尔羌二处。另筑新城建盖兵房衙署情形。殊未明晰。著各该大臣勘定分别办理。由长龄分晰具奏。所请一切科派陋规。永远革除。不准藉差摊派。译写简明告示张贴。并著勒石以垂久远。系必应查办之事。至留兵一万八千名。自系未经接奉前降谕旨。著俟长龄等覆奏到时。再行核办。再前此谕旨内巴尔楚克未准驻兵。惟查此地系叶尔羌前往阿克苏要路。著长龄等酌量。是否应留弁兵驻守。据实具奏。所奏大河拐一带屯田。及裁撤卡伦侍卫、改设绿营备弁两条。著大学士军机大臣会同兵部议奏。所请口外田地不能科亩。房屋俱系土筑。难照内地造册报部。著照所奏办理。其新城东南建筑土堡。驻劄伊犁满兵。并将所占新城回子庄田。俟叛产拨还。并每户赏给银两。以为迁移之资。俱著照所请行。前因四城办事大臣。俱经简放有人。是以降旨令长龄回京供职。现在武隆阿患病开缺。所有一切善后事宜。应办者甚多。长龄著暂缓来京。督同杨芳等悉心办理。如已启程。即行赶紧折回。礼部新铸喀什噶尔参赞大臣印信。著附便发去。长龄等转饬该参赞祗领。将此由六百里加紧谕令知之。　　

○喀什噶尔参赞大臣武隆阿、因病乞解任。命即在喀什噶尔调理。赏库车办事大臣那彦宝、副都统衔、为喀什噶尔参赞大臣。以和阗办事大臣果良额、署库车办事大臣。　　

○丙午。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○命皇长子奕纬、祭孝穆皇后陵寝。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○命直隶总督那彦成来京。以刑部尚书明山、署直隶总督。协办大学士理藩院尚书富俊、署刑部尚书。　　

○以都察院左都御史那清安、署正黄旗汉军都统。　　

○戊申。谕内阁、全善保奏、因病骤难痊愈。恳请开缺一摺。全善保人甚勤慎。前在谙达任内。宣力有年。是以加恩挑在御前侍卫上行走。洊擢副都统护军统领。兹既因病奏请开缺。所有护军统领佐领。俱系专职。必须专司得人。方于公事有裨。即照所请、准其将护军统领佐领开缺。所遗护军统领员缺。已有旨另行补放矣。其佐领一缺。应由该旗照例办理。至伊所管正蓝旗满洲副都统。著加恩不必开缺。俾在家安心调理。俟病痊时。再行销假当差。　　

○以故阿巴哈纳尔扎萨克贝子棍布旺扎勒子伊达木扎布、扎噜特扎萨克多罗达尔汉贝勒干珠尔扎布子萨达尔、各袭爵。　　

○以正白旗满洲副都统富兰、为正白旗护军统领。正白旗汉军副都统恒龄、署正蓝旗满洲副都统。　　

○以前任广西右江镇总兵官王雄。为山西太原镇总兵官。　　

○己酉。以江苏劝修吴淞刘河等处水利有效。知府李景峄等、下部议叙。　　

○浚江苏吴淞江井亭渡至曹家渡工段。并免穵废荡田钱粮。从大学士总督蒋攸铦请也。　　

○抚恤琉球国遭风难夷如例。　　

○庚戌。给直隶总督那彦成钦差大臣关防。驰往喀什噶尔。会同扬威将军大学士长龄筹办善后事宜。并命乾清门头等侍卫舒伦保等随往差委。　　

○命直隶布政使屠之申、护理总督。刑部尚书明山无庸往署。以按察使戴宗沅、署布政使。清河道陶梁、署按察使。　　

○辛亥。上诣皇太后宫问安。　　

○谕内阁、蒋攸铦等奏、已革河工通判呈请捐复原官一摺。南河已革中河通判万承紫、前因承办工程草率。经该河督等奏参革职。兹该督等复以该革员年力未衰。在工素称勤奋。奏请捐复原官。实属先后矛盾。若准其所请。则办公草率之员。尚复何所儆畏。所请将万承紫捐复通判原官、仍留南河差委之处。著不准行。　　

○又谕、张井等奏、移建中河厅盐闸一摺。中河厅属旧设盐闸。蓄洩机宜。甚关紧要。近因黄水擡高。清水为所顶托。上游涨发。跌成深塘。有碍启闭。据该河督等奏请改建双孔石闸一座。并将闸下三合土舌。俱改砌大石。一律接长。以资经久。自应照议兴办。惟摺内仅称酌发银两。购运料物。并未声明勘估银数。系拨何项给发。殊属含混。此项闸工。著该河督等将估需银若干。于何项酌拨。确实具奏。并著勒限来年春融兴工。汛前完报。仍责成淮海道随时查催。不准稍有草率延误。其应筑束水堤工。及临河钳口柴坝。亦著一并估办。　　

○谕军机大臣等、张井等奏、此次用倒塘之法。灌放回空军船。较上届重运倒塘。工用稍多。俟分别核准。另行报销等语。本年回空军船。倒塘灌放。因沙随船进。易致淤垫。一切工用。未免增多。著该河督等即查明确数。核实报销。至来岁新漕。现将苏松等府州海运停止。全漕俱由河运。饬令早兑早开。于四月初十日以前。全数抵坝。届期总当启坝通行。不得仍恃倒塘灌放。前经降旨令该河督等将拦黄埝以内清水塘河底增淤处所。大加挑穵。该河督等务常恪遵前旨。设法挑浚。总期一律格外加深。俾重运经临。克期启坝遄行。毋致一帮阻滞。傥恃有倒塘灌放之法。稍涉大意。致使临时掣肘。朕惟该河督等是问。将此谕令知之。　　

○又谕、前据长龄等奏、西四城及阿克苏、乌什、酌留满汉官兵一万八千名。著照所请行。内吉林劲旅留五百名。黑龙江劲旅留五百名。已降旨令哈哴阿、吉勒通阿、于所带凯撤官兵内。挑选得力精锐。折回喀什噶尔。哈哴阿等行抵何处。即著杨遇春、鄂山、徐炘、传谕该二员。挑选劲兵。每员分带五百名。折回喀什噶尔。听候长龄等差遣委用。总兵成玉、亦系带兵得力大员。伊行抵何处。亦著杨遇春等传谕该镇令其折回。听候差委。将此由五百里各谕令知之。　　

○旌表守正捐躯安徽亳州民楚大喜妻史氏。河南林县民吕保林妻房氏。　　

○壬子。谕内阁、富俊奏、来年冬季奖赏该班护军。傥有不能弓开六力者。请旨毋庸给赏等语。每年冬季。特派大臣将紫禁城内外该班护军校护军等考验给赏。原系由各门该班护军校护军内考其勤劳。分别奖赏。并非操演可比。来年钦派大臣等考验时。若该护军校护军等弓力过软。自难滥予。如尚可观。仍属可行。总之骑射清语。为满洲根本。俱应熟习。近年屡经降旨训谕。乃护军人等仍有弓力较软者。总由该前锋统领护军统领等平日操演挑补。并不实心考验。草率从事所致。著两翼前锋统领护军统领等嗣后将所属官兵技艺。务使操演悉臻精锐。如遇挑选前锋护军时。尤须秉公择其弓力精强、骑射娴熟、通晓清语者挑取。毋许瞻徇情面。滥以弓软人劣者充补。　　

○谕军机大臣等、寄谕署陕甘总督陕西巡抚鄂山、昨因元恶未除。西四城尚须暂留官兵驻守。用壮声威。已降旨酌留满汉官兵一万八千名。并派那彦成前往喀什噶尔。会办善后事宜。现计军营留兵尚多。应需粮饷。必当豫为筹备。前拨军饷。计运到大营者若干。起运在途者若干。此后应如何筹画。务期源源接济。勿致短绌延误为要。将此由五百里谕令知之。　　

○赏八旗兵丁一月钱粮。　　

○癸丑。谕内阁、宗室硕海、前因屡次犯案拟绞。缓决减流。复因捆拴官兵。照凶恶棍徒加拒捕罪。发黑龙江严加管束。年满释回盛京。兹复图事后酬谢。因代人讨保不遂。辄敢直入县署。击鼓闹堂。辱骂职官。实属怙恶不悛。硕海著并其家口。俱发往黑龙江。交该将军严加管束。再敢滋事。即著该将军锁禁。向来宗室犯案。原不应率予板责。惟硕海本系屡经犯罪之人。此次肆闹公堂。实属目无法纪。经该县饬役板责。辱由自取。承德县知县保定、著加恩免其议处。管理宗室营主事常咸、奇善、失察硕海擅入县署滋事。俱著交部察议。　　

○谕军机大臣等、鄂山奏、筹画暂留回疆防兵经费一摺。据称此次军需。最后部拨银一百万两。及陕省调拨银三十万两。均已解到。前后共收银一千一百十六万五千两。除解往乌噜木齐等处外。实解大营银五百六万两。现存司库银八十一万九千余两。以备供支凯兵过境、及各处找领之需。所解大营饷银。接长龄来信。足资接济等语。所奏均悉。惟现在因元恶未除。降旨暂留满汉官兵共一万八千名。明岁一年经费。断断不可支绌。鄂山此次覆奏经费。所称岁需盐菜银十四万二千二百两零。口粮岁支白面三百九十一万三千二百斤。需小麦三万六千二百三十三石零。系就八千名核算。今又增兵一万。盐菜口粮。又需增至一倍有奇。著鄂山督同该藩司颜伯焘、再行核算留兵一万八千。明岁一年应需盐菜口粮若干。除本省报拨银二十余万两、及由乌噜木齐等处运往并在各城采买粮石外。不敷若干。务须通盘筹画。核定章程。以期源源接济。断不可偶形短绌。以致临时周章。一经议定。即速由驿奏闻。候朕降旨。将此由五百里谕令知之。寻奏、官兵一万八千名。计一年盐菜银及采备半年粮石。请敕部添拨银一百万两。甘肃拨银二十万两。方足支应。下部速议。寻议、甘肃藩库可拨银二十万两外。请于山西河南拨银五十万两。其余五十万两。随后筹款拨解。从之。　　

○旌表逼嫁捐躯河南鲁山县民赵遂妻魏氏。　　

○甲寅。圣祖仁皇帝忌辰。遣官祭景陵。　　

○上诣寿皇殿行礼。　　

