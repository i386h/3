<!-- { "loadSidebar": true } -->
○谕内阁、前据御史许球奏、两淮盐务办理支饰情形。当降旨交户部查核具奏。兹据奏、两淮历年题报额徵课款。核算癸巳纲徵完银数。较辛卯纲实少徵银二十三万余两。较壬辰纲实少徵银四十四万余两。其自癸巳纲起。停止加带。配割正引。未完正杂课银。仍有三十余万两。并未能多交银一百七八十万两。较辛壬两纲。又少完加斤银四十余万两。核计自嘉庆十二年至道光六年。牵算每年解过银四百余万两。道光七年。解过银六百万两。核与该御史所奏比较各款银数。均属相符。至帑利等银。向系分解京外各衙门之款。总未据造册报部。现据在京各衙门。均有奏催之案。著陶澍仍遵前旨。迅即按款造报。以备稽核。又据查该御史所奏赶销积引。毋误奏销。并筹及票盐各情形。均系淮鹾紧要关键。核计壬癸未运各引。实已积至一纲有余。现在已届年终。傥尚有未清积引。势必年复一年。愈积愈多。又开牵混之门。永无清厘之日。更复成何事体。两淮盐课奏销。例有定限。前据该督将辛卯奏销。奏请展限。经该部议覆。予限四个月。自应运清积引。依限奏销。并逐渐提归二月原限。断不可再有迟延。又滋轇轕。著该督即将未清积引。埽数销完。其新纲奏销。仍确遵奏定限期。不准稍有迟逾。以正纲分而免积压。至淮北现行票盐。该督前奏试行有效。并请推广办理。若如该御史所奏现在抢案纷纷叠出。核与该督前奏。情形迥有不同。傥稍滋流弊。因盐务而累及地方。所关甚钜。著该督认真查办。将如何稽查防范。不致滋生事端。并现在有无抢案叠出之处。据实具奏。毋稍含混。两淮盐务。改归总督兼辖。疏销缉捕。呼应较灵。且裁革浮费。清厘积欠。截前杜后。永断葛藤。正应剔除弊端。年清年款。提归每年二月奏销原限。乃正杂各课及帑利等银。逐年短绌。旧欠未完。新亏又积。年复一年。伊于胡底。朕综理庶政。惟知赏功罚过。视乎其人之自取。从前曾燠、张青选、福珠隆阿、福森、办理不善。立予罢斥。即系前车之鉴。该督如有天良。即当实力疏销。通盘筹画。振刷精神。勉图自效。傥稍存回护。混饰弥缝。苟且一时。毫无实效。帑课攸关。岂容因循贻误。朕惟有执法从事。治以应得之罪。断不稍为宽贷。懔之慎之。　　

○又谕、户部奏、办供京铜低潮。请酌核改煎章程。此次滇省癸巳年正运一起委员汪之旭所解京铜。户工二局。共挑出低铜六万一千余斤。值此铜务吃紧之际。若不严予参处。则此后办供京运。势必至每运搀有低潮。著吏部将该委员及滇省承办铜务各员。查取职名。分别加等议处。以儆将来。嗣后到京各运。如挑有低铜。再行核参。所有此次挑出低铜。俟户工二局。汇同从前节次低铜煎炼后。核计逾折火耗等项银两。著落滇省各员分赔归款。至每年挑出低铜。在京煎炼。不若即由滇省改煎。可免赔累。如谓改煎需时。恐误起运。著即将该厂贮备他省应领高铜。先尽协供京运。而以续行改煎之铜。通融补拨。自可两无贻误。其应如何相机办理之处。著云贵总督、云南巡抚、会同妥为筹画。勿任铜色仍前搀杂。亦勿令款项少涉虚糜。总期历久可行。永杜低潮而资鼓铸。　　

○以郑亲王乌尔恭阿、庆郡王绵慜、工部尚书敬徵、兵部尚书奕颢、镶红旗蒙古都统哈哴阿、为内大臣。命克勤郡王承硕、贝勒奕絪、都察院左都御史恩铭、黑龙江将军奕经、散秩大臣盛贵、在内大臣上行走。　　

○浚湖北石首、潜江、汉川、三县支河。从总督讷尔经额等请也。　　

○癸丑。大高殿设坛祈雪。上亲诣行礼。　　

○御瀛台勤政殿。赐蒙古王贝勒贝子公额驸台吉、及外藩使臣等宴。并赏赉有差。　　

○阅冰技。　　

○以礼部尚书载铨、兵部尚书奕颢、工部尚书何淩汉、吏部左侍郎桂轮、充经筵讲官。　　

○赏喀尔喀贝子贡格多尔济、双眼花翎。翁牛特镇国公桑噶巴拉、郭尔罗斯辅国公阿勒坦鄂齐尔、科尔沁扎萨克土谢图亲王诺尔布林沁子公衔头等台吉色登端噜布、科尔沁冰图郡王林沁扎勒赞子头等台吉阿玉锡哩、花翎。命色登端噜布、在乾清门行走。　　

○命王默特扎萨克贝子德勒克色楞、在紫禁城内骑马。　　

○布古尔三品阿奇木伯克迈玛第敏等二人、和阗四品阿奇木伯克迈玛特等四人、喀什噶尔四品商伯克密尔哈色木等二人、叶尔羌五品阿奇木伯克呢雅斯等二人、赛哩木五品噶杂纳齐伯克阿布都勒依木等二人、沙雅尔五品商伯克斯底克等二人、伊犁五品噶杂纳齐伯克鄂斯满等二人、吐鲁番协理旗务伯克爱哈特巴和依等二人、霍罕伯克爱连巴依等二人、朝鲜国使臣李翊会等三人、琉球国使臣向如山等二人、暹罗国使臣呸雅唆滑里巡段呵叭腊车突等四人、于西苑门外瞻觐。　　

○甲寅。协办大学士云贵总督阮元奏、遵议流民租种苗田章程。一、外省流民私佃苗田。应严明立禁。一、客户勾引流民。续入苗寨。应严行究办。一、近苗客户。不得续行当买苗产。一、续来流民。豫宜盘诘递送。稽查游棍以安苗境。得旨。览所议原属周妥。但有治人无治法。务须行之以实。持之以久。苗人果能乐业。永无衅端。方为不负委任。若一奏了事。徒成纸上空谈。日后稍有不靖。朕惟尔督抚是问。懔之毋忽。　　

○乙卯。孝庄文皇后忌辰。遣官祭昭西陵。　　

○上诣寿康宫前殿行礼。后殿问皇太后安。　　

○孝慎。皇后殡宫豫行岁暮大祭并月祭。遣官行礼。　　

○谕军机大臣等、前据陶澍奏、请缴辛卯纲未用活计银两。并遇有传办活计。即由造办等处采买。其现在咨取楠木。或由工部。或由内务府采买。当交总管内务府大臣议奏。兹据奏称、乾隆年间奏定章程。两淮每年应徵传办外支两款。共银十万五千四百余两。除交办活计动支外。如有余賸。解交内务府。自丙戌以及庚寅。应解之款未据报解。道光三五两年。传过楠木二次。该盐政如何采办。未据咨报。现在无案可稽。本年銮仪卫应修五辂。需用楠木。经造办处咨行该督办运。自应遵照乾隆年间奏定章程。动款置办等语。楠木非北方所产。若由京委员赴南购办。不特更张旧制。且亦无此政体。此次传办楠木。需价不过四百余两。何难就近发价采办应用。著陶澍即由传办外支款内。照数动用。采买运京。至辛卯年应徵之款。迟至本年始行奏解。殊属延玩。嗣后务当按年解到。庶遇有承办活计。不致垫用别款。将此谕令知之。　　

○丙辰。谕军机大臣等、前据特依顺保奏。酌拟沿边巡查会哨章程。当降旨著苏清阿于到伊犁后。会同体察情形。悉心妥议。兹据特依顺保等会议覆奏。意见相同。请按照原奏章程办理。并据称各边卡伦。相去窎远。中间旧设了墩。间有坍损。不足以资守望。各卡马匹。向系散牧荒滩。难以固守。请饬令各卡修理马圈。朝放暮收。加意堤防。将各卡了墩。随时严整。照依向例。令该管卡员派令健壮兵丁。轮流坐守。不许刻离。见有贼迹。立即禀报。如各卡官兵稍有疏懈。立予严惩。其应行修整之处。饬令该领队大臣。督率各营认真查办。仍严饬管领巡兵之员。选派精壮兵丁。各带鸟枪器械。按期会哨。遇有私越贼犯。协同守卡官兵。就案捦拏。不准轻出。以杜衅端等语。该将军等自为沿边辽阔。加意防范。务须认真办理。期于边务实有裨益。现既酌定巡卡会哨章程。立法俱属妥善。其选派兵丁坐守了墩。逐日轮流防范贼匪。事匪朝夕。如果行之有效。永无流弊。方可历久遵行。似此暂时办理。不难力求整顿。俾各兵丁专心守望。但日久兵丁有无苦累。或致有名无实。该将军等亦当计及久远。随时细心体察。不可以陈奏在先。稍存回护。如有变通。不难据实再奏。其历年积余税租银两。发商生息。既系照案办理。将来不至虚悬无著。即著照所议行。至哈萨克等夷情。现届冬令。均属安静。总须加意防备。相度边情。临时酌办。镇静抚绥。其于有备无患。方为不负委任。将此谕令知之。　　

○钦差都察院左都御史吴椿奏谢留浙办工恩。得旨、汝系特派之人。专办塘工。必应常驻工次。任劳任怨。以副朕简用之意也。勉益加勉。　　

○上以岁暮祫祭太庙。自是日始。斋戒三日。　　

○丁巳。谕内阁、吴椿等奏、请将办工疏忽之县令摘去顶带一摺。浙江海塘兴举大工。全在承办各员。认真经理。兹据吴椿等查明、石塘一丈。例应于塘底钉椿一百五十根。其椿数及围圆尺寸。俟委员验明合例。方准砌石。署秀水县知县刘礼章、承修经府二号石塘四丈。于钉桩齐全后。尚未禀候查验。率任匠人累石修砌。虽非意存偷减。究属疏忽。刘礼章著先行摘去顶带。责令立时拆起。听候验桩。再行另建。傥仍不知愧奋。并工程不能如式。即著据实参办。该部知道。　　

○又谕、桂良奏、豫省本年请缓新旧粮赋各县。查无那移捏饰情弊一摺。所奏是。本年河南请缓新赋者。安阳等六县。请缓新漕者。荥泽一县。据该抚查明所缓银米。与被水地亩应徵银数。核对俱属相符。内惟汤阴县被水各村。实应缓徵未完民欠银四千一百余两。该县误报七千八百余两。银数舛错至三千余两之多。虽经该县禀请更正。办理究属疏率。汤阴县知县黄树烈、著交部议处。以为玩忽公事者戒。该省各州县。向于查办缓徵时。先祇查报应缓村庄。即由该抚据情入奏。迨各属陆续查齐户名顷亩银数。已将届奏销之期。为时过久。易启那移牵混之弊。嗣后该省设遇有请缓之处。著将被灾户名。与村庄一并开报。该抚即遴委明干大员。督同地方官详细查勘。分别办理。俟奉旨后。即将应缓顷亩银数。勒限核实题报。不准再蹈因循积习。该抚务当督令各州县实力催科。傥仍催徵不力。即查明照例参办。毋稍姑容。该部知道。　　

