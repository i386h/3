<!-- { "loadSidebar": true } -->
○丁酉。谕军机大臣等、各省营伍之设。原期缓急足恃。然必通筹于先事。方可责效于临几。近自海疆多事以来。凡一切练兵储饷之要。诘戎经武之方。屡经朕再三训谕。该督抚等自能认真督饬。实力讲求断不至仍前废弛。不知振作。惟思患豫防要在操防无懈。尤贵呼应皆灵。固不可少有疏虞。更不得稍分畛域。以目前而论。东南各省夷情虽皆就范。而粤东民情浮动。且华夷杂处。难免忿争设一旦激生事端。所恃以及时徵调者。惟江西各营较近。前因办理夷务。所调该省兵丁多不得力。此皆训练未精、纪律未明之故。著李星沅接奉此旨。务就江西各营将弁、随时随事不动声色。加意整顿。军实必备。技艺必精、汰其老弱、振其颓靡。总期有勇知方。共得劲旅二三千名。傥遇粤省偶有调遣。无难一呼即至。庶顾此并不失彼。御侮即以庇邻。乃为周妥。谅该督定能曲体朕意。筹及万全。不仅为固守一隅之计也。将此谕令知之。　　

○又谕、寄谕两江总督李星沅。陆建瀛覆奏、密勘泖湖等处设防情形。先行绘具图说一摺。朕详加批览。如所议斜塘口、拦路口等处。豫置已旧粮艘。贮石浮舣。以备临时凿沈。遏阻夷船来路。因思此项船只。虽以无用之物。为有用之备。然各口门俱系往来出入要路。无端多设粮艘待沈。不惟有事无以制寇。即平时船只往来。亦多窒碍。是欲阻寇而先以自阻也。且移运粮船。亦易启夷人之疑。而究之于拦阻夷船。恐不足恃。所议似出下策。其所称两岸口门。用竹篓碎石镶做裹头。及炮位毋庸豫设等议。亦未周妥。著李星沅到任后。会同陆建瀛再行酌度情形。悉心筹画。妥议具奏。将此谕令知之。　　

○云南巡抚程矞采奏、谢兼署云贵总督恩。得旨、署任本任。均当认真妥办。以副重寄。　　

○戊戌。直隶总督讷尔经额奏、通省得雨深透。得旨、京师连得透雨。无不沾足。　　

○旌表守正捐躯河南河内县民妇李王氏女遂姐。　　

○己亥。谕内阁、耆英奏、获犯审明营饷被窃实情。赃经照数赔补一摺。前因广东东涌营署、被窃饷银衣物。署守备王应凤捏报图劫拒伤。该管副将王鹏年、未经确查。误信转禀。降旨将王应凤革职严审。王鹏年革职留任。被窃饷银。饬令赔补。仍勒限缉拏赃贼。兹据奏称、审明该革弁王应凤被窃后。匿情捏报。意存规避。尚无那移侵蚀重情。业经革职。著毋庸议。大鹏协副将王鹏年、因在洋接禀。未及确查。尚非扶同捏饰。复将饷银照数赔补。且被参后督同拏获本案首夥各犯十三名。尚知愧奋。所有原参革职留任处分。著准予开复。　　

○谕军机大臣等、前因广东虎门炮台被夷人乘机扒上。钉塞炮眼。当降旨交耆英将疏防各营弁查明严参。兹据奏称、虎门海口。夷船出入。事所恒有。该夷就抚以后。毫无衅隙。此次扒上炮台。钉塞炮眼。实非意料所及。该督与赖恩爵、均自以咎无可辞。请交部严加议处。其疏防各弁。请暂行免议等语。炮台疏防钉塞炮眼。实非寻常疏忽可比。本应严加惩办。以儆怠玩。惟既据该督查明、该弁兵等实非意料所及。著准其暂行免议。该督等处分亦著加恩宽免。此系朕权宜参变。格外从宽。该将弁等当如何益知激励。时时严加防守。傥再不能振作。仍复有似此疏防之事。即将该督及在事员弁从重治罪。盖夷人就范之后。祇可禁其挑衅。断不可懈于守防。若登台钉炮。仍复袖手旁观。则将来何所不至耶。又片称、近年以来。各弁兵于海防颇为得力。该夷或欲藉钉塞炮眼。令其获咎。以肆奸计等语。朕思换易生手。年余便悉臻熟习。若果夷人有此畏心。朕亦甚愿。但恐情形不确。或其中别有隐情。未易明言。著据实密奏。毋稍隐饰。至炮台关系海防。尤为紧要。该弁兵等自宜实力巡防。严行侦守。嗣后当剀谕兵弁。凡与夷人交涉。固不可轻启衅端。亦不得藉口抚绥。直是犯而不校。总须有备无患。能战能守。方为训练之师。至所称虎门炮台添兵等语。夷至而炮台无守。夷去而议添兵。示弱之形。在所不免。傥该督以为必须添设兵弁。朕亦不为遥制。务须筹画万全。所有添盖兵房。拨给粮饷。统俟筹议奏明后。再降谕旨。又据称民夷不协。请令地方绅士于民夷交涉事件。随时襄办等语。该处民情。本与夷人未协。间有匪徒构煽。易滋衅端。夷人即藉口生事。地方绅士与民人较为亲切。开导劝谕。易于信从。著即责成该绅士、纠合良民。互相保卫。于民夷冰炭、匪徒挑拨之处。设法排解。以杜争端。仍于绅士中择其品望素著。通达事体者。酌派数人于民夷交涉事件。随时襄办。以资得力。原摺各件。由驿递封还。将此谕令知之。　　

○又谕、前有旨将潘仕成简放广东盐运使。因该员籍隶广东。当经降旨、令耆英体察情形。将有无窒碍难行之处。据实具奏。兹据覆奏、该员籍隶本省。其族姻交好。多以盐务营生究属窒碍难行。因思潘仕成留于广东以道员差遣。该督可收臂指之助。惟本省道员有无窒碍。仍须体察情形。据实覆奏。如果无窒碍。俟覆奏后。当降旨以布政使衔充补道员。至于何缺相宜。何员堪以道缺拟升盐运使。均著该督察看。奏明请旨。毋稍迁就。将此谕令知之。寻奏、潘仕成充补道员。似属未便。可否以候补盐运使留于粤东差委。俟修造船只、及一切事务大定。再请旨作何简用。至盐运使篆务。现委督粮道赵长龄署理。策疲剔弊。不遗余力。惟未敢擅行拟升。得旨、潘仕成著以候补盐运使仍留广东。交耆英差遣委用。所遗盐运使员缺。著赵长龄补授。　　

○添设广东虎门专汛额外外委一员。兵丁四十名。由阇西山汛抽拨。从总督耆英等请也。　　

○礼部议准、安徽巡抚王植疏报、采访英山县贞节妇女段牛氏等四百九十二口。宿州赵陈氏等一百四十一口。河南巡抚鄂顺安疏报、睢州王罗氏等十八口。各请建总坊旌表。从之。　　

○庚子。上诣绮春园问皇太后安。　　

○谕军机大臣等、江西九江、南赣、二镇地方扼要。一切训练操防。必当认真讲求。方期有备无患。现任总兵清保、德坤二员。平日能否申明纪律。俾技艺悉臻精熟操防果否留心。设遇调遣。能否得力可靠。著李星沅于到任后。随时留心察看。据实具奏。毋稍瞻徇。将此谕令知之。寻奏、江西兵额惟九江、南赣、二镇最多。前据抚臣吴文镕来咨、挑选精兵三千四百七十名以备调遣。至德坤前任汉中镇时。曾与相处。嗣因领兵赴浙。复于苏省接晤。乍浦之战。该镇颇以身先。向来操防勤慎。虽未通晓兵法。尚不失为中材。清保曾任湖北将官。前面询督臣裕泰、据云该镇在崇阳军营。甚属出力。及过九江接见察其年力方壮明晰周妥。似可望为干城。近复叠饬所属各营。设法整顿。认真挑备。断不准有名无实。得旨、随时认真察访。阅伍之时。细心校阅。万一有所调遣。不能得力。责有攸归。懔之毋忽。　　

○旌表守正捐躯山西汾阳县民魏椿补妻王氏。　　

○缓徵山西临汾、洪洞、襄陵、曲沃、太平、翼城、浮山、乡宁、永济、临晋、猗氏、荣河、万泉、虞乡、解、安邑、夏、平陆、芮城、绛、闻喜、稷山、垣曲、河津、赵城、二十五州县被旱本年额赋。并展缓垣曲县上年被雹村庄带徵旧赋。　　

○辛丑。孝恭仁皇后忌辰。遣官祭景陵。　　

○壬寅。谕内阁、廉敬奏、遵旨议覆四川民人前赴回疆种地一摺。前据布彦泰条奏、内地民人。前赴回疆领地耕种。由各省官为资送。经军机大臣会同户部议覆。请旨敕下陕甘、四川、陕西、山西、各督抚详细体察。妥议具奏。兹据廉敬覆称、若官为资送。则无业游民。势必藉赴回疆为名。希图领费。甚至不肖之徒。或半路折回。或潜往他处。既不能按户查追。又不能逐程押送等语。所议甚是。现在四川安县彭县二处。既有呈报愿携眷属前往种地民人。著即照该署督所议。由该地方官印给路票。发交该民自行前往。庶办理无所窒碍。而边疆可望招徕。　　

○又谕、庆锡奏、节省仓项银两。请归公用等语东陵永济仓每年截运米石例领脚价。现因银贵。足敷办公所有节省加价银两著自明年为始分款作为东陵岁修零项工程、及岁修外围大墙、并永济仓岁修廒座各工之用。尚有余賸。另款贮库。俟数年之后。积有成数。奏明将围墙大修一次。嗣后银价平减。再行酌量办理。　　

○又谕、庆锡奏、筹议恭修陵寝外围墙垣一摺。此项墙工应需银两。据奏永济仓每年运米脚价。支领直隶藩库银内撙节办理。可省银二千六百两。著即照议归公。作为修理墙工之用。并免其造册报销。至西南西北两面围墙。今年方向不宜。著俟明春再行兴修。　　

○以缉获四川匪徒纪四帽顶等。赏都司颜朝斌等、蓝翎。知县程祖润等、升叙有差。　　

○癸卯。宗人府刑部奏、审明御史乌淩阿奏宝坻县民白堃殴母一案。讯系虚诬。并鞫出贿嘱各情。按律定拟。得旨、此案已革御史乌淩阿、职司风宪。辄比昵匪人。听受贿嘱。妄行陈奏。虽据讯明。仅止听许虚赃。并未入手。惟以言官贪婪卑鄙。著即照部议从重发往新疆充当苦差。遇赦不赦。已革编修吴嘉宾、身列词垣。辄与匪人往来已属不知自爱。又复听受嘱托。代为探询公事。尤为有玷清班。仅予革职。不足蔽辜。著加重发往军台效力赎罪。其拏获此案要犯之中城兵马司吏目高桐业、缉捕尚属勤能。著交部从优议叙。镶黄旗族长宗室玛尚阿、能将送信之吴国干盘获。俾庆芬不致远扬。办事亦属认真。并著交宗人府从优议叙。至此案业经刑部研究得实。所有该部堂官失察笔帖式常泰、私自出京。及主事全寿、听从嘱托。自请议处之处。著加恩宽免。　　

