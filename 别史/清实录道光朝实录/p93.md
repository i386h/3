<!-- { "loadSidebar": true } -->
○又谕、安福等奏、筹议量展青桩章程一摺。墙子路所立青桩。相距遥远。界限不清。著照所请、自杨老石塘附近之榆林子沟起、至大马蹄子沟口止。仿照火道铲削明界。择树截为青桩。明书禁令。俾青桩内外、地界分明。便于防守。除杨老石塘旧有拨汛外。大马蹄子沟口、及水泉沟、俱著增设拨汛。专司防守青桩。归墙子路管辖。其杨家堡汛官山。著于旧设拨汛外、添设窟窿山、猫儿洞、苇坑、米铺、四处拨汛。专司防守官山。归杨家堡管辖。并著于古北口提标守兵内、拨归墙子路十五名。拨归杨家堡四十名。以资缉捕。其杨家堡旧设把总。不足以资弹压。著与墙子路千总对调。再向来青桩外官山界内、盗伐树株。例无治罪明文。应如何妥议定罪、及弁兵疏防贿纵、分别议处治罪之处。俱著该部核议具奏。　　

○以拏获偷运木植逸犯。予直隶参将那苏图等、议叙奖赏有差。　　

○己卯。谕内阁、内外臣工、陈奏事件。原不应有副封关会该管衙门。自嘉庆四年钦奉圣谕饬禁之后。各省督抚提镇等、俱各懔遵。将另咨军机处副封奏底、悉行禁革。乃理藩院衙门、向有新疆西北两路将军都统大臣、及驻藏大臣等、将奏事摺底、另用副封关会者。至今尚未裁革。殊属非是。著再通行晓谕。该将军都统大臣等、嗣后陈奏之事。除审案供招、应咨该衙门查核外。概不准以副封摺底、仍前关会。傥不祗遵。理藩院堂官、即据实参奏。将关会之员、交部议处。若理藩院堂官不行参奏。将来别经查出。定将该堂官一并惩处不贷。　　

○又谕、琦善奏、请借项修筑堤堰各工一摺。山东东平州境内堤堰。为民生运道攸关。据该抚查明、上年夏秋之间。该州山水涨发。大小清河南北两岸、马家庙等处草坝、及汶运两河西岸、罗家漫等处民堰、被水冲决。并有单薄险工、及改建月堤工段。其运河西岸、吴家漫一带民堰、亦多残缺。俱应及时修筑。惟该处工程较钜。又值上年被水歉收。若令民间自为兴办。恐民力实有未逮。所有估需银三万六千五百八十七两零。著准其于司库地丁项下、先行动支借给。饬令该州集夫赶办。并责成运河道督催迅速完竣。核实验收。仍照例分年摊徵还款。如查有偷减草率者。即严参著赔。以示惩儆。其另片奏、民堰无赔修之例。难保无承修官办工偷减、及刁徒书役挟制包揽等弊。所论俱系实在情形。甚为允当。著照所请、嗣后该省运河民堰。除民修民办、仍循其旧外。其借帑修筑、官为经理各工。即照官堤之例、三年内陡遇冲决、原报工程坚固者、著承修官赔修四分。余准摊徵还款。如原修本未坚固。以致被水冲决。即将承修官革职。责令全行赔修。工竣奏明办理。其调任及有事故各员。亦著照数追赔。本年东平、汶上、所办借项修筑各堰工、及此外该省有关运道各湖民堰。如系借帑兴办、官为承修者。即著照此办理。该部知道。　　

○又谕、琦善奏、知县被控索借银两。复查有亏缺库项。请查抄严审一摺。此案已革宁阳县知县银能元。屡向商人索借银二千两。且亏缺库项三千七百余两、抗延不交。似此贪劣不堪之人。实堪痛恨。著交琦善彻底严讯。毋得任其狡展、稍为宽纵。该革员寓所资财。现经查封。其原籍家产。著湖南巡抚、一并查抄备抵。　　

○以大学士托津、署镶白旗满洲都统。　　

○修河南沁河两岸堤工、及拦黄埝。从巡抚姚祖同请也。　　

○庚辰。以故奉恩将军成章子恩隆、袭职。　　

○予故四川布政使、前任梁山县知县方积、入祀名宦祠。从总督蒋攸铦请也。　　

○辛巳。旌表守正捐躯湖北京山县民妇阮何氏女阮氏。　　

○壬午。谕内阁、长龄等奏、剿捕番贼。已就肃清一摺。青海口外野番。抗不回巢。经该督等率领官兵、奋力追剿。屡获胜仗。该野番分窜雪山。长龄督饬镇将、不避艰险。入山摉捕。尽数歼除。迅速蒇功。甚为可嘉。览奏欣慰。允宜渥沛恩施。长龄、著加恩赏戴双眼花翎。交部从优议叙。并亲书御制诗扇一柄赏赐。用昭优眷。　　

○江西巡抚毓岱、因病解任。以浙江布政使阿霖、为江西巡抚。降补六部主事、前任山西巡抚成格、为浙江布政使。　　

○科布多参赞大臣富和、缘事革职。以吐鲁番领队大臣那彦宝、为科布多参赞大臣。哈密帮办大臣长庆、署吐鲁番领队大臣。　　

○以剿捕番贼功、予提督齐慎优叙。西宁办事大臣松廷、总兵官马腾龙、穆兰岱、议叙。赏总兵官多隆武、道员杨翼武、副将德克登额、参将如柏、徐华清、游击存住、都司周佐胜、何斌伏、托克通阿、守备王国辅、米兆元、花翎。都司刘秉均等蓝翎。余加衔升擢有差。　　

○再贷剿捕番贼各官半年俸银。并兵丁银。　　

○疏浚安徽凤阳县小溪沟河。从协办大学士总督孙玉庭请也。　　

○癸未。上诣皇太后宫问安。　　

○谕军机大臣等、前因恭修裕陵隆恩殿。需用黄松大件木植。当经开明柱柁各项丈尺。降旨交晋昌派员、于不碍风水之边门以外、择其木性坚实、长径停匀、比所开原柱尺寸、较为宽大者、赶紧采办。业经两月有余。尚未据该将军覆奏。现在工程需用紧要。该将军曾否派员前往、查看该处木料长径丈尺。是否足敷应用。著即先行覆奏。一面委员采办。毋任稽延。将此谕令知之。　　

○山西巡抚邱树棠奏、请将襄陵令朱炯、改用教职。得旨、叶世倬护理巡抚时、曾经奏过、查有凤台县赵炘、宁乡县徐品山、皆属庸懦无能。太平县曾守一、年力衰迈。灵石县江心筠、性情诡谲。皆系应行降黜之员。未及查办。已简放福建巡抚矣。汝可留心访查。如果不胜任。即据实奏明办理。慎勿姑容。　　

○甲申。谕内阁、大学士、军机大臣、会同九卿核议具奏、仓场盘查利弊章程一摺。仓储为天庾重地。欲杜亏那。立法必臻妥善。大学士等、议请随时派员抽查。不为无见。朕思剔奸厘弊之法。总须按照仓廒实贮清册、逐廒查验见底。俾新陈不能牵混。难于掩饰。自不如以放代盘。事归简易。仍照户部原议。自本年七月为始。务使盘放之三仓、陈米颗粒不存。验明、再进新粮。以后挨次盘放。递至三年。即可全竣。果能实力奉行。不特目前那移可杜。即后进新粮、册档可稽。众目共睹。如有亏缺。责有攸归。如此立定章程。于仓储实有裨益。至所议闸坝桥仓、转运不继、恐有阻滞。届时著派英和前往弹压。勿令壅积。如有办理不善之处。惟英和是问。仓场侍郎莫晋、于盘查事宜。所议皆属因公。惟与户部意见不同。经朕令其明白回奏。犹复负气辩论。殊失敬事办公之道。朕断不肯因其负气辩论、挑斥于语言文字之间、从重治罪。此非施恩于莫晋。深恐后来言事者、动辄避忌、不尽实情。于国是大有关系。莫晋、无庸交部议处。著降为内阁学士候补。户部原议以放代盘。所议皆是。但屡次措置失宜。亦难辞咎。所有户部堂官。著交部议处。　　

○谕军机大臣等、昨据长龄等奏、官兵捕摉野番。旬日均可肃清。已降恩旨分别奖赉矣。此次河北插帐野番。狡黠背约。抗不回巢。希图盘踞抢掠。今经官兵大加剿戮。穷摉殆尽。黄河以北、悉就肃清。俾蒙古边氓、各安生业。该督等自已将善后事宜、详筹妥议。第思青海蒙古。素本怯懦。不能自固藩篱。以致该番族心生觊觎。肆其剽掠。屡经官兵代为捦捕。并加晓谕。该蒙古等、总未能力图振作。著长龄等、再行通谕青海蒙古王公扎萨克等、以尔等部落、列入版图以来。世受天朝渥恩。豢养生成。因尔等不能自振。每遇番族滋扰。辄调集官兵、驱逐惩创。不惜重费帑金。为尔等曲加保护。现因刚咱等族野番、盘踞抢掠。业经痛加剿除。并将所获牛羊牲畜、交尔等分领。俾资生计。嗣后当知感知奋。勉思保卫。并当于属下之人、优加体恤。使之各饶生计。严行管束。务令各守法律。永承恩泽。如仍不知奋励。再有番贼扰及之事。岂能调集官兵、常为办理。尔等将何以自为捍卫耶。如此剀切晓谕。俾蒙古等、渐知奋勉自强。边圉永臻安谧。方为妥善。将此谕令知之。　　

○调刑部右侍郎张映汉、为仓场侍郎。以兵部右侍郎陆以庄、署刑部右侍郎。　　

○乙酉。上诣大高殿行礼。　　

○谕内阁、张映汉、现补授仓场侍郎。所有承修地坛牌楼石枋、及周围泽河等处工程。著改派初彭龄、会同廉善、敬谨承修。　　

○又谕、御史黄中模奏、请通饬州县认真缉捕一摺。各直省地方官、于民间呈报盗犯。往往虑干处分。有心讳饰。捕役等又复豢贼养奸。知情故纵。以致贼盗毫无畏忌。如该御史所奏、本年闰三月、河南邓州、有打劫行车之事。直隶邯郸县、亦有巨盗持刀入室、摉劫钱铺银两。缉捕废弛已极。甚非戢暴安良之道。著颜检、姚祖同、查明有无报案。督饬该州县勒限严拏。按律究办。毋任稍有疏纵。并通饬各直省督抚。分饬所属州县、遇有盗案、即派役立限严拏务获。分别劝惩。并责成该管道府、密加访察。如州县有讳盗情弊。立即揭参。傥该管道府代为徇隐。即著该督抚据实严参。以靖闾阎而安商旅。　　

○又谕、御史黄中模奏、请查禁各省州县私设班馆一摺。各省命盗、及寻常案犯。或应暂行禁押。或应取保听传。总在该州县权衡轻重、归于至当。不可任听胥役、意为高下。若私设班馆。羁押无辜。久经严设例禁。岂容改换名目、仍前设立、为胥吏诈索之地。该御史所奏、虽系申明旧例。亦不可不随时警觉。著申谕各督抚认真查禁。如有不遵定制、改名私设、拖累无辜者。严参惩办。毋得视为年终汇报具文。漫不经意。致多牵累也。　　

○又谕、文干等奏、藏台营汛应需公费、请筹款生息一摺。前后藏江孜定日等处驻防绿营官兵、修制军械。需费较多。后藏营汛及前藏弁兵、向无公费。遇有差操。均须自行筹备。其江卡等汛官兵支领台库盐折饷银。往返需费。例无开销。弁兵俱形竭蹶。自系实在情形。著照所请、准其移咨四川总督、于司库应解西藏银内扣留一万两、发商生息。将每年所得息银解藏、作为公费。仍于西藏夷情司员衙门备贮库银、拨抵川省藩库扣留生息之数。所有解到公费。并著立定限制。撙节动用。余存银两。仍交备贮库收存。陆续补还拨项。其每年用过银数。咨部查核。以杜浮冒。该部知道。　　

