<!-- { "loadSidebar": true } -->
○谕内阁、国家岁糜钱粮。养育兵丁。原以偶遇兵戎。共奋剿贼。保卫善良。近来逆回安集延、布噜特等、深负曲宥重恩。纠合霍罕、偷入卡伦。在喀什噶尔等处猖獗。戕害官兵。实为罪大恶极。爰命大学士长龄、督率三万有余官兵剿办。复调吉林黑龙江二千兵丁。此属俱系精锐。一至军营。乌合贼众。自必计日除灭。功竣凯撤。该官兵等受朕恩施。何荣如之。惟经由四省地方。恐有无知之徒。偶因车辆食物细故。肆向驿站争闹。沿途扰累闾门。卫民而害民。乌乎其可。傥有此等不知体统。妄为滋事者。该领队副都统等。即一面拏交地方官严行圈禁。一面据实参奏。朕必将犯法之徒。按军法办理。决不宽贷。领队副都统等。徇庇不行奏闻。致被督抚参奏。不惟犯法之人。从重治罪。必将该副都统等、一并严加议处。著此次监放官兵赏食王等、于吉林黑龙江官兵到日。即将此旨。自副都统以及官兵、按名明白晓谕。俾各遵行。　　

○又谕、伦布多尔济等转奏、库伦哲布尊丹巴呼图克图等、闻逆回安集延、布噜特等、在喀什噶尔地方猖獗。呈请愿进一千驼只。实出伊等诚悃。朕深嘉念。惟军营需用驼只。现据鄂山等备妥。足敷使用。呼图克图等徒众甚繁。蒙古生计。均资牲畜。如收此项驼只。朕心殊觉不忍。又兼路途较远。及抵该处。必至疲乏。且昨据叶尔羌办事大臣壁昌等奏称、本城官兵。已将逆回杀获数百余名。大兵陆续到齐。此等贼匪。必可立即扑灭。著伦布多尔济传谕呼图克图等、所进驼只。无庸豫备。加恩赏给哲布尊丹巴呼图克图、黄哈达一方。以示朕加惠呼图克图等至意。仍将官兵已获胜仗之处。一并晓谕呼图克图等、俾各欣悦。　　

○又谕、伦布多尔济等转奏、喀尔喀扎萨克土谢图汗、车臣汗、二部落汗、王、贝勒、贝子、公、扎萨克台吉等、呈请进驼二千只。具见诚悃。甚属可嘉。惟军营驼只。足敷使用。且库伦距新疆路途较远。若将此项驼只递解古城。该汗王等不免糜费。著伦布多尔济传谕二部落汗王等、停其豫备。以示朕加惠蒙古世仆矜恤至意。　　

○谕军机大臣等、向来河东河道总督、每年秋间。除照例备防秸科外。又添购备防岁料二千五百垛。派员于岁内购办齐备。运至工所堆贮。近年习以为常。即遇工程平稳之年。亦无减少。此时已届冬令。该处料垛。应俱陆续采办齐全。运贮工次。著钟昌、杨怿曾、于湖北审案完竣、路过豫省时。不可稍露端倪。到彼将此项秸料、逐垛抽查核验。如有虚松短少情弊。即行据实密奏。毋得稍有徇隐。将此谕令知之。　　

○以前任黑龙江将军富僧德。署镶红旗蒙古都统。　　

○赏调赴军营吉林副都统倭楞泰等、银两有差。　　

○壬辰。谕军机大臣等、本日据成格奏、乌噜木齐运粮至阿克苏。三十余站。每石例需脚价银十余两。计运粮五万石。约需运费银七十余万两。现在道州库贮经费。借动无存。已照上届章程。饬令迪化州向商民会兑秋季标银二十万两。除拨给喀喇沙尔银四万两外。余银支发运粮脚价。并归还垫款。业经全数用尽。嗣后节节起运。需用浩繁。惟望内地拨银接济。若拨解稍迟。不特粮运停阻。且恐驼只守候需时。办理愈形竭蹶等语。著杨遇春、鄂山、即将前调安肃道库银二十万两。飞速解送。以应急需。至该处会兑标银二十万两。已由该都统出给印领。交该商等持赴内地请领。并咨明陕甘总督、暨照会安肃道、查照核发。著即于续拨银五十万两内、如数兑给。其余银三十万两。即行赶紧解赴乌噜木齐。俾支发不致短绌。粮石得以源源滚运。无误要需。将此由五百里谕令知之。　　

○又谕、据成格奏、南路官兵进剿口粮。前经筹拨粮石。委员前赴各城。分段挽运。并将头二起面斤起运。现又雇觅驼只。分为八起。相继挽运等语。此次官兵所需粮石。前据杨遇春、奏请各归各城办理。叠经降旨饬办。各该大臣等想已赶紧采买妥协。现据成格奏、乌噜木齐已运过大营口粮白面七十余万斤。合粮七千余石。阿克苏、及库车、喀喇沙尔、采买粮石确数。尚未据奏到。指日大兵云集。需用浩繁。必须宽为筹备。著长清将阿克苏现在实已豫备粮若干石。是否足敷兵食、据实奏闻。即行咨会成格。并著常格、萨迎阿、各将现已采买若干石之处。一面奏闻。一面飞咨成格、遵照核办。军行粮运最关紧要。该大臣等务当通盘筹画。先期备办。总须源源接济。断不可稍形支绌。将此由五百里各谕令知之。　　

○癸巳。谕内阁、给事中徐法绩奏、直省悬宕款目日多。有妨经费。请饬认真钩稽一摺。国家经费有常。自应随时确核。按款清厘。不准稍有悬宕。如该给事中所奏、直省每年正杂钱粮。多不能逐案清结。或开除在数年前。报销在数年后。或暂行借垫。久忘归款。或多年挂搭。未经剔出。上司以闲款充私用。属员以新款弥旧亏。间有动拨不发。则以别款支销为解。名为拨空。虽经户部行查。外省延不登覆。吏蚀官侵。久皆无著。如现任官员积欠。不于有力完缴时著追。而于去官身故后始行参出。又借支养廉。往往服官多年。尚未扣缴。此外若清查咨查抄产变价。款目繁多。户部应查不查。应催不催。并有漏查漏催者。又如地方各项工程。一经奏准。外省即列入开除。而工部行查。有一二十年尚未核减者。户部咨查工部。不准报销。此项历任交代。著落何处。节年报部清册。归入何项。其中必有腾那牵混之弊。自应早为整顿。嗣后著责成户部详选勤慎司员。将外省节年悬宕文案。及一切未完各款。细加检查。分别勒限严催。如有仍前玩延。即据实参奏。其外省著责成各督抚认真确查。将现任官员名下未完各项。设法催提归款。亏短之数。按年弥补。核归实存数内。依限报部。务须实力奉行。以清积弊。　　

○又谕、御史慕维德奏、请严禁民间私藏火器一摺。民间私藏擡枪鸟枪等项。前经降旨通谕各省、出示晓谕。予限呈缴。如逾限不缴。将私造私藏之犯。于按律拟杖外分别枷号。兹据该御史奏、日久玩生。近时民间私藏者。在在皆有。而江南凤颍淮徐一带为尤甚。即如本年七月霍邱县汉回械斗。皆系用擡枪对放轰毙。其礼拜寺房屋。亦系擡枪鸟枪连环轰焚。又沿江一带。盐枭出没。亦皆恃有火器等语。擡枪鸟枪。查禁已久。鸟枪尚可藉口守御。器小易藏。至擡枪乃阵前应用。且为器长大。若如该御史所奏。一村之地私藏。竟可对放连环。平日地方官所司何事。积习相沿。恐不独江南为然。必应严行查禁。著申谕各省督抚、严饬所属、出示晓谕。凡有私藏火器者。仍予限半年、勒令缴官。傥有逾限不缴。日后发觉者。照旧例加等治罪。失查官亦加等议处。至擡枪更非民间应有。如有私造私藏者。照私铸私藏炮位例治罪。失查官亦照失查私铸私藏炮位例议处。至江南凤颍淮徐。毗连河南光州一带。凡有演习刀枪长杆者。亦应一体严禁。著责成该地方官晓谕查拏。该督抚等务当饬属认真查办。不许扰累闾阎。总期加意整顿。俾强悍知所儆畏。如日久视为具文。仍致有名无实。一经发觉。必将该督抚严惩不贷。　　

○又谕、御史慕维德奏、请明定五城审案限期。按月报都察院注销一摺。五城审办案件。向例按三八日呈报都察院。每月两次注销。近来日久玩生。并不按期呈报。核对注销。以致稽查无凭。任意延宕。著通谕巡视五城御史。嗣后承审枷杖以下等罪。务遵定例。勒限十日完结。其有人证未齐。正犯患病。及展限追欠追赃各情。俱随案声明。并注明收呈完案各日期。详报都察院。每月按上半月下半月定期注销。比照各衙门注销题奏例。于月终具题一次。如有无故逾限。及注销迟误匿漏者。即随本声明参处。以清讼狱而免拖累。　　

○谕军机大臣等、据给事中吴式敏奏、各省行销官盐均有地界毗连之处。官盐价贵之省。即受邻私浸灌之害。欲杜邻私。必须严画界址。江西省赣县所属之攸镇地方。逼近淮界。因粤盐比淮盐较贱。粤商即多方垄断。以遂其浸灌淮盐之计。前经降旨、令将邻店移撤三十里外。若照定例。三百六十弓为一里。攸镇实距淮界三十里以内。必应移撤。而粤商捏禀、以二百四十弓为一里。攸镇反在四十里以外。即可希冀不撤。且不从该处东界官塘大路丈量。必欲丈量西界溪山僻路。任意朦混。因此辗转迁延。多年不决。以致淮纲受累。又该处近来多闻子店。私设熬锅至一千数百口之多。并容留枭匪。致有烧卡捆殴兵丁等事。尤为地方之害等语。江西赣县攸镇、界连淮粤。邻私浸灌。不可不严定界址。著李鸿宾。吴光悦、遵照前旨。会同查明该处应移地界。按照例定弓尺。丈量明确。迅即移撤。毋致遂其垄断营私之计。并著严拏私开熬锅、容留枭匪之商。按律惩办。毋任漏网。以靖奸私而肃鹾务。将此各谕令知之。　　

○又谕、有人奏、本年七月霍邱县汉回械斗一案。原奏内仅毙四命。风闻伤毙百有余人。皆系用擡枪对放轰毙等语。著陶澍确切访查。将该处械斗案内实毙命若干名之处。据实具奏。无稍隐饰。将此谕令知之。　　

○甲午。皇太后圣寿节。遣官祭太庙后殿。奉先殿。上率王公大臣官中诣绮春园行庆贺礼。奉皇太后幸同乐园。进膳。　　

○谕内阁、穆馨阿等奏、请将备拨马匹。先期调集。以便更换。并将换下乏马。均照成案上槽餧养等语。哈密备拨马匹牧放。距城较远。若待兵到调取。势有不及。必须先行调集。以备官兵随到随换。近城牧场缺少。难资牧养。又换下乏马。除残废外。亦须歇息餧养。俾壮健可用。此二项马匹。俱著准其照上届成案。暂行交营餧养。作正开销。务须一律膘壮。以利遄行。俟将来大兵告竣后。仍将所余马匹归厂牧放。　　

