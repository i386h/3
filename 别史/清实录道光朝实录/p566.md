<!-- { "loadSidebar": true } -->
○辛亥。谕内阁、穆彰阿等奏、履勘万年吉地形势。遵旨酌拟工程规制一摺。前经选定万年吉地。降旨名为龙泉峪。所有建立规模。因地制宜。一切俱从简约。现经穆彰阿等前往详勘。著照前降谕旨。酌改宝城规制。方城、明楼、穿堂诸券、琉璃花门、石像生、俱著撤去。大殿三间。单檐成做。甬路不必接至大红门。至地宫宝顶、月台、丹陛、并建石牌楼一座。俱照所议办理。宫门前著建一路三孔桥。其太监营房。毋庸建造。该承办大臣等务当仰体朕意。概从撙节。以副朕黜华崇俭之初志。又据片奏、请于双峰?地方建立妃衙门。亦著照所请办理。　　

○谕军机大臣等、穆彰阿等奏、查明易州所属管头村地方。在龙泉峪案山之右风水界内。该处居民应行迁移。从前风水界内占用地方。办理俱有成案。此次应行迁移之管头地居民户口房间坟茔数目。及圈入红桩内田亩树株各若干数。并现有庙宇。应如何办理之处。著琦善派委妥员详细查明。并将应行拨给房基地亩。拟定地方。及应赏银两。一并具奏。再降谕旨。将此谕令知之。　　

○旌表守正捐躯河南商水县民王畛媳陈氏。　　

大清宣宗效天符运立中体正至文圣武智勇仁慈俭勤孝敏成皇帝实录卷之一百八十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。五月。壬子朔。除河南汤阴。内黄。二县开治新卫河所占地亩额赋。　　

○以福建大田县米价昂贵。命平粜仓谷。　　

○癸丑。上御勤政殿听政。　　

○遣睿亲王仁寿、定亲王奕绍、庆郡王绵慜、分诣天神坛。地祇坛。太岁坛。惠郡王绵愉、诣宣仁庙。祈雨。　　

○河南巡抚杨国桢奏、准户部来咨、京仓黑豆充盈。除前次改徵粟米外。将应徵黑豆。再行酌加成数。改徵粟米。拟将豫省应徵黑豆五万七千一百余石。自本年为始。再行改徵粟米十分之二。下部知之。　　

○以翰林院侍读学士文蔚、为詹事府詹事。　　

○以派往阿克苏防堵出力。释回遣犯一百二十八名。　　

○甲寅。孝诚仁皇后忌辰。遣官祭景陵。　　

○谕内阁、禧恩等奏参、回子郡王衔贝勒克克色布库、昨日误班一摺。克克色布库、平日差使疏懒。朕昨日御门办事。伊胆敢旷误。懒惰已极。克克色布库、著交理藩院议处。　　

○乙卯。上诣绮春园问皇太后安。　　

○遣成郡王载锐、诣密云县白龙潭神祠祈雨。　　

○谕内阁、满洲谙达斐森布、弓箭谙达富尼雅杭阿、随侍谙达富英阿、阿隆阿、钟灵、锡图勒浑、德升额、平日教习随侍。一切差使。漫不经心。交传事件。未能合宜。珠属非是。此事若在当时发觉。定将伊等从重治罪。今事属已往。姑免深究。斐森布。富尼雅杭阿。富英阿。阿隆阿。钟灵。锡图勒浑。德升额。俱著降一级。以示薄惩。嗣后再有似此等事。定将该谙达等从重治罪。决不宽贷。　　

○谕军机大臣等、寄谕两广总督李鸿宾、闽浙总督孙尔准、湖广总督卢坤、云贵总督阮元、浙江巡抚富呢扬阿、福建巡抚魏元烺、湖北巡抚杨怿曾、湖南巡抚苏成额、广东巡抚朱桂桢、云南巡抚伊里布。御史冯赞勋奏、广东濒海通洋。向有匪徒拜盟结党。伊祖籍该省。习闻会匪之风。近又访获图样一纸。闻匪徒纠结多年。勾连凡五六省。名曰三合会。其党分为五房。福建为长房。广东为二房。云南为三房。湖广为四房。浙江为五房。每房各有头目。以五色分为旗帜。入会者授以口号。各执图一张。愚民多堕其局中。吏役兵丁。半皆羽翼。请饬严密访拏等语。会匪结党聚众。久干例禁。如该御史所奏、勾结五六省。执有旗帜。授以口号。尤应严行查办。著各该省督抚通饬所属。不动声色。密访严拏。务将为首匪徒缉获。按律惩办。散其余党。以绝根株而安良善。如不认真察办。将来傥养痈贻患。惟该督抚等是问。将此各谕令知之。　　

○大学士曹振镛、以丧子乞假。得旨、曾振镛赏假十日。伊长子户部郎中曹恩汴、原得一品荫生。加恩给子曹振镛次子曹恩濙承荫。以示体恤。　　

○黑龙江副都统多隆武、因病乞解任。允之。以齐齐哈尔驻防协领全淩阿、为黑龙江副都统。　　

○实授钟祥云南布政使。　　

○丙辰。予英吉沙尔阵亡守备郜万得、郭尔明阿、云骑尉张伦、陈尚仁、千总郝延龄、吴兆魁、把总刘大明、张珩、马得功、效力武举杜永康、米润万、段辀、外委张权、黄钰、王祥、郑廷玉、冉成绪、盛元、马永和、陈昌、刘保安、墨魁、马骐、赵光、杨福、樊启元、祭葬世职。　　

○戊午。山西巡抚阿勒清阿奏、严禁永济县南北二滩私晒盐斤。解州盐池。私枭敛迹。减撤原设枪手。得旨、剔弊除奸。当时要务。勉之又勉。毋被人欺朦。为第一要著。　　

○己未。谕内阁、陶澍奏、筹议粮船夹带私盐。请扼要稽查一摺。江西湖南湖北安徽等省军船。往往于回空时夹带私盐。必应严行查禁。据除澍奏、天津一带于家堡、杨柳青、独流等处。及沧州之甎河地方。现经直隶委员巡查。著琦善严饬该员等查拏私艇。堵截囤贩。有犯必惩。以杜透漏。迨入江南地界。著该督派委徐州镇道大员严密迎查。兼防河北漏私。至杨庄勾水起卸渡黄后。应于扬州之摉盐厅停泊待查。惟该处河道窄隘。易致阻碍行船。著该督酌派文武员弁。量择上游河道稍宽之处。照例摉查。随查随放。如有例外夹带盐斤。悉行起除。根究出本贸盐之风客。加等严治。帮弁旗丁。一并参惩。至驶出大江以后。著将瓜洲仪徵摉查委员派至九江芜湖等处。会同各该关监督按船严查。所有水手人等。向遇摉查严紧。辄弃船四散。以图挟制。委员恐误归次。往往敷衍了事。遂致肆无忌惮。自应申明定例。一船之内。丁舵为主。水手有犯。责在旗丁。如有逃匿。一面严拏究惩。一面督饬弁丁另雇水手驾船。赶帮受兑。不致有误。该督务当督饬所属认真稽查。俾粮私净尽。以清弊源而收实效。　　

○又谕、陶澍奏、淮北商力积疲。请暂筹借项。官督商运等语。淮北商力疲累已久。此时招商佥办。难得其人。且各处需盐孔迫。不得不先筹运济。据该督查明永丰坝现有存贮历次运库发银收买官盐九万一百七十二引。应择试实商人。借给水脚。领运分赴各岸。并遴员督运。俟其到岸售有课解。收回应凶钱粮及盐价借项。缴库归款。其各滞岸销盐无多。即由附近畅岸随时拨往接济。所需运脚银两。著照所请、准其在于己丑残引加斤案内带徵课银。催商赶紧交完。先行酌动银二十万两。以十二万两为前项运脚之需。其余八万两。因海州分司所属板浦、中正、临兴三场。运商久不捆盐。灶户困苦。著查照上年原奏办理。赶紧收买。即将收买之盐存贮各场。俟本年秋单。发运至坝。饬商领运。缴价还库。所有收买发运事宜。即责成淮北监掣同知陈在文。妥为经理。仍赶紧招商接办。以肃鹾政。　　

○又谕、巴哈布等奏、筹款采买布匹一摺。塔尔巴哈台贸易亭、向用官库布匹等项。购换哈萨克牲畜货物。如库布不敷。即采买布匹。令官兵商民领买。缴价归款。所得息银。以备办公之需。嗣准商民自贩交换。报明贸易亭。官为取息。惟奸商祇知牟利。往往私换欠赊。所有息银充公一项。辄致悬宕。不敷办公。兹据该大臣等查明。请复旧章。并筹款采买布匹。著准其于上年所收官兵等请买?布茶封变价、及官厂牲畜扣价项下。除动支养廉盐菜银两外。余银五千余两及官布铺原存本银二千余两内。将银七千两暂借支给。该大臣等即遴派委员。前往伊犁乌噜木齐等处购办布匹。仍准军民领买。每岁所得息银。除备拨充公外。著饬令随时撙节。即将前项动支银两按年陆续归款。以复旧章而济办公。　　

○宗人府奏、大阿哥贝勒奕纬之嫡福晋苏完瓜尔佳氏。应否追封。得旨、即行追封。又奏、现在之福晋乌朗罕氏。应否请封。仰仍俟五年一次办理。得旨、大阿哥贝勒奕纬现在之福晋。于二十七个月释服后。即行请封。不必俟届五年再行办理。　　

○赐皇长子贝勒奕纬谥曰隐志。　　

○展缓江苏富安、安丰、梁垛、东台、何垛、丁溪、草堰、刘庄、伍祐、新兴、庙湾、十一场水灾带徵灶课。　　

○庚申。上诣绮春园问皇太后安。　　

○谕内阁、成格奏、撤参县令具禀挟制一摺。甘肃绥来县知县周庆曾。前因被控撤任。兹据该都统奏、商民所控科派病民等款。已究出该员贿嘱户民张伯伏、纠约侯会同等。控告田珍恃势聚众情事。迨拘传该员应质家人。辄敢抗不交出。并禀称前此接收珓代。揭报亏短。该管道州抑勒接收。又以该商民杨毓秀控案。成格署中幕友。嘱令该员贿和。具禀挟制。必应彻底根究。绥来县知县周庆曾、著即革职。派甘肃臬司惠丰、带同委员。前往乌噜木齐秉公审讯。务得确情。并令该革员将应质家人即行交出。一并审明。详报杨遇春、按律定拟具奏。寻奏、周庆曾徵收粮石。欲更旧章。迨撤任质审。牵禀交代亏短。尚非有心挟制。惟失察家丁需索铺户。诬控商民。实属昏庸溺职。业经奉旨革职。应毋庸议。从之。　　

