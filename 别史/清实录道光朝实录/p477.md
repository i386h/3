<!-- { "loadSidebar": true } -->
○御崇政殿。扈从王公大臣官员蒙古王贝勒贝子公额驸台吉盛京文武官员朝鲜国使臣等。行庆贺礼。礼成。颁诏天下。诏曰。朕惟典纪巡方。备著隆仪之懋举。礼崇报本。尤思基绪之丕承。故勤展觐于珠邱。恪修禋祀。更布精诚于玉瓒。敬迓蕃厘。缅夫辽海隩区。陪京旧迹。弓剑肇开夫骏业。车书式廓夫鸿图。在昔虎踞龙蟠。实钟瑞气。迄今瓜绵椒衍。永迪前光。溯夫圣祖三巡。高宗四谒。皇考御极以后。再诣桥山。恭申景慕。朕寅承大统。笃念贻谋。仰缔造之宏规。懔显承于盛烈。幸际时调玉烛。岁奏金穰。况乎巨憝生捦。肤功告蒇。感昊苍之甄贶。庆寰海之镜清。皆由世德作求。重熙累洽。兹者钦承懿命。恭侍安舆。虔举馨香。聿追孝享。于道光九年秋。祗谒永陵。福陵。昭陵。蠲洁升歆。诞膺多祜。谨循成宪。爰莅留都。胪茂典以遵行。昭上仪之景铄。用施闿泽。特沛恩纶。所有合行事宜。条例于左。一、随从王等、纪录三次。大臣官员。及奉天文武大臣官员。三陵守卫官员。俱加一级。一、随从兵丁。及内务府执事人等。俱赏一月钱粮。所赏钱粮。俱在盛京给发。一、奉天及山海关文武大臣官员兵丁。三陵守卫官兵。俱赏赉。一、奉天居住之宗室觉罗。及国戚子孙。并移驻宗室。俱赏赉。一、奉天府属应徵道光十年分地丁银两。全行宽免。一、奉天旗民男妇。七十至九十以上者。分别赏赉。一、盛京试职官员。俱准实授。一、奉天吉林黑龙江等处。除十恶死罪不赦外。其余死罪俱减等。军流以下宽释。一、奉天内务府庄头。所有道光八年以前积欠。俱宽免。于戏。告武成于九庙。继序毋忘。彰孝治于八埏。承庥罔替。萱闱集庆。允膺祉福之增。蔀屋胪欢。共抱尊亲之戴。布告天下。咸使闻知。　　

○赐扈从王公大臣蒙古王贝勒贝子额驸盛京吉林将军等食。并赏赉有差。　　

○谕内阁、此次恩诏内。随从王大臣官员俱加一级。著该部查明。此内如旧有降级留任处分。在降三级以下者。加恩准其以所加一级。抵降一级。　　

○又谕、此次考试习文宗室。取列一等之福恒、吉瑞、著各赏?二疋。取列二等之常兴、寿泰、著各赏?一匹。其名列三等之伸海、恩成、诚元、景丽、俱著无庸赏给。　　

○又谕、杨遇春奏、筹拟改设凉州庄浪营制。尚应酌留官兵。及原设将备各官。暂缓裁撤一摺。前据那彦成等奏、请以甘肃凉州镇总兵。改为喀什噶尔换防总兵。其凉州镇营。以庄浪协副将移驻。并将凉州中营游击。移驻庄浪。所有凉州改镇为协。应裁额兵一千五百名。分拨督标、及循化、保安、起台等营。兹据杨遇春查明。凉州镇额兵七千六百余名。除分设各营外。存城仅有马步守兵二千四百九十三名。若遽行裁撤一千五百名之多。则操防弹压。殊形单薄。著照该督所议。止裁马步守兵一千名。仍留原设额兵五百名。以资捍卫。其裁汰之兵。并著先尽空缺事故退革各名粮。由该营确查。知会应增之督标。循化。保安。起台各营。以次募补。原设将备千把外委等官。统俟兵丁全行裁撤后。再行酌量应裁应撤。并一切未尽事宜。分别题咨。请旨办理。现在赖允贵已补新改凉州协副见。李遐龄已补庄浪营游击。所需印信。著该部先行颁发。俾资钤用。该副将游击二缺。设处边疆。地方紧要。俱如所议。作为题缺。至赖允贵。前据扎隆阿奏请暂留喀什噶尔一二年。办理营务。业经降旨允准。所有凉州协副将。著杨遇春派员署理。　　

○赐朝鲜国王李玜、御书扁额曰缵服扬休。加赐御书福字寿字。并赏赉国王及使臣如例。　　

○赏还礼部左侍郎舒英花翎。　　

○以巡幸盛京。各城旗员并地方官当差效力。开复因公降罚处分。修山东中东两路墩汛营房。从巡抚讷尔经额请也。　　

○丁巳。上诣清宁宫祭神。　　

○诣介祉宫问皇太后安。进胙。　　

○赐扈从王公大臣蒙古王贝勒贝子公额驸、并盛京吉林将军等食胙。　　

○谕内阁、朕恭谒祖陵。驻跸盛京。八旗官兵等承办差务。先经奕颢等奏准、每员借给一年俸银。每兵借给半年饷银。于盛京库贮银内动支。分作四季坐扣。于二年内归款。但念该官兵等。踊跃趋公。若将借项按限扣缴。转无以示体恤。所有奉天官兵。此次借支俸饷银九万六千七百二两零。著加恩宽免银四万六千七百二两零。其余银五万两。著分作十年。于该官兵俸饷内扣还。其借支盛京户部库贮银。仍照嘉庆十年之例。先于薓余项下。分年如数拨还归款。　　

○又谕、前据奕颢等奏、请借拨薓余银三万两。交各州县承办桥梁道路。分年扣还归款。该地方官办理差务。一切畚锸埽除之役。不能不资民力。今此项借支银两。若责令依限清完。该员等廉俸无多。安得余资归款。甚或再向民间摊捐洒派。不免重累闾阎。且恐假手吏胥。致滋扰累。所有此次各州县借领薓银三万两。俱著加恩免其缴还。以示朕轸怀民瘼至意。　　

○又谕、奕颢著赏银一千五百两。常明、左廷桐、奇明保、多山、凯音布、那丹珠、特登额、著各赏银四百两。诚端、兴科、彭浚、著各赏银三百两。总管金奇贤、德勒启善、花良阿、掌关防官书昇、倭什珲、讷们达赉、盛京内务府佐领克兴额、庆龄、明奎、著共赏银一千两。　　

○又谕、朕此次巡幸盛京。所有御前行走郡王那木济勒旺楚克、布呢雅巴拉、贝子玛哈巴拉、均已随扈多日。著伊等行抵旧边。于十月初一日早膳请安后。各回游牧。本年年班。著无庸入都。亲王诺尔布林沁、虽于中途缘事回伊游牧。而随扈当差。业经数日。诺尔布林沁本年年班。亦著停止。至此次护送贡马之王贝勒贝子公台吉塔布囊、此内如有轮应本年年班者。俱著无庸入都。俟下届年班。再行进京。用示朕体恤蒙古臣仆至意。　　

○又谕、吉林将军瑚松额、著行至常家屯。于十月初四日早膳请安后。即行回任。所有随扈行营当差之吉林官兵。仍照上次。于上海关送驾后。再行遣回。　　

○予随扈军机大臣内务府大臣、各加二级。　　

○予总理行营事务御前大臣禧恩、玛呢巴达喇、大学士长龄、吏部尚书文孚、各纪录四次。　　

○予吉林将军瑚松额、及吉林当差官员、各加一级。　　

○戊午。上诣地坛行礼。　　

○考慈高皇后忌辰。遣官祭福陵。　　

○诣介祉宫问皇太后安。　　

○临直义公费英东墓赐奠。　　

○谕内阁、费英东系开国功臣。朕本日亲临赐奠。追念旧勋。允宜推恩后嗣。一等公委散秩大臣盛桂。著加恩授为散秩大臣。并赏戴花翎。銮仪卫冠军使盛筠、著加恩赏戴花翎。并赏穿黄马褂。　　

○又谕、特登额奏、奉天吉林黑龙江等处。犯事签发各省。已经到配军流人犯。可否与未到配各犯。一体查办一摺。著准其一体查办具奏。　　

○又谕、朕本月三十日。自盛京回銮。奕颢、奇明保、多山、那丹珠、诚端、兴科、俱著随扈至山海关外红墙送驾。不必至丈殊庵驻跸处所。其余盛京文武各官应送驾者。俱著于西关外跪送后。即回本任供职。　　

○阿克苏办事大臣长清等奏、新增防兵。全数到防。遵旨严饬将备。实心实力。勤加操演。得旨、汝是曾经患难之人。实心操练兵丁。整饬边备。自无庸朕谆谆告诫。但须常存安不忘危。日加慎勉之心。朕无虑矣。　　

○改铸乌什副将关防。从办事大臣常德等请也。　　

○己未。上诣介祉宫问皇太后安。奉皇太后诣清宁宫。侍食。　　

○御大政殿。赐扈从王公大臣官员蒙古王贝勒贝子公额驸台吉、及盛京文武官员朝鲜国使臣等宴。赏赉有差。　　

○谕内阁、朕此次亲诣盛京。恭谒祖陵。章嘉呼图克图、由京随扈。一切差使。实心奋勉。章嘉呼图克图、著加恩照前赏用九龙坐褥。　　

○又谕、孙尔准等奏参、短缺仓库之勒休知县一摺。各省州县亏短仓库钱粮。均应奏请革职拏问。福建建阳县勒休知县尚连城。亏缺正杂各款银一万余两。谷米二千余石。既据该督等查明参奏、何以不照例请旨。尚连城著革职拏问。交该督抚提同经手丁胥人等。严审究办。该革员寓所资财。及原籍家产。一并查封备抵。　　

○谕闽浙总督孙尔准、闽浙总督福建巡抚每年秋间。例贡蜜浸荔支。是物并无供献之需。恐发热。朕又不尝。实属无谓。著自明年为始。永行停止。并谕韩克均知之。　　

○军机大臣等奏、审明锦县长随王明、于州县承办差务。包揽图利。诓骗钱文。应发近边充军。加枷号一个月。已革厩长福明、因王明许以分肥。代为请托。应杖一百徒三年。庆丰司厩长皂住。实不知情。请免置议。从之。　　

○命浩齐特扎萨克郡王额林沁诺尔布、在乾清门行走。　　

○缓徵河南延津、封邱、考城、原武、兰仪、仪封、祥符、武陟、临漳、安阳、内黄、十一县积岁歉收新旧额赋。并出借牛具耔种仓谷口粮。　　

○庚申。孝敬宪皇后忌辰。遣官祭泰陵。　　

○上诣介祉宫问皇太后安。　　

○谕内阁、盛京清宁宫大清门两处。本年应行修理。因朕临幸陪都。为日已近。是以止令择要黏补。油饰见新。此项工程。俟一二年后。仍应勘估兴办。著传谕奕颢。将来兴修时。一切规模物件。仍照旧制。敬谨修理整齐。不许稍有更改。以示前猷俭德。世昭法守至意。　　

○又谕、理藩院转奏、御前行走郡王那木济勒旺楚克、布呢雅巴拉、贝子玛哈巴拉、恳请随扈送至山海关一摺。巴林郡王那木济勒旺楚克等。自山海关接驾。逐日随扈。均属奋勉。兹复呈请随扈送至山海关。具见诚悃。殊属可嘉。惟是再令伊等远送。不免浮费。著仍遵前旨。于十月初一日。在旧边早膳请安后。各回游牧。以示朕矜恤蒙古臣仆至意。　　

○又谕、特登额奏、审拟贼犯偷砍树株之徇纵官兵一摺。已革骁骑校富来。奉派坐卡。辄敢受贿。纵令于二毛等。在围场界址砍伐木植。复将拏获割草人犯杨青山等。受贿责放。实属不法。富来著发往新疆充当苦差。并于犯事地方枷号一个月。满日解部转发。已革领催艾辛珠、范懋忠、均系应捕之人。代于二毛等向本管官求情。过付钱文马料。复听从分赃。艾辛珠、范懋忠、均著解部。酌发驻防省城当差。范懋忠虽系亲老丁单。不准查办。富来等及案内各犯罪名。均不准援免。　　

