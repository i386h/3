<!-- { "loadSidebar": true } -->
○又谕、申启贤奏、请将折扣放债之知县革职。并牵控之吏目解任质审一摺。此案候选知县晏象和、呈控已革山西沁源县知县王廷桂、欠银不偿。被沁州吏目刘振璧从中舞弄。并牵告王廷桂做寿收礼。摊派军需等情。据该抚查明晏象和以候选知县辄用短票折扣。违禁取息。已属有玷官箴。且因索欠不遂。牵告不干己事。意图挟制。尤为玩法。晏象和著即革职。吏目刘振璧并著解任。交该抚提同已革沁源县知县王廷桂、并全案人证。到省研讯。断不可颟顸了事。务须严审确情。按律定拟具奏。以儆官邪。　　

○大学士长龄等议覆御史章炜奏请议处司员章程。嗣后各衙门办理事件。如有案情重大。错误太甚者。请仍遵乾隆年间钦奉谕旨。将该司主稿及随同画稿各员。一并声明咨送分别议处。若祇系寻常错误之案。应由本衙门堂官秉公核实。各按掌印主稿管股司员应得处分。开具职名。咨送吏部。核其公私情罪。分别议处。至掌印主稿及随同画稿司员处分。现经片查吏部。核称例内并无一体议处及分别议处明文。嗣后应作何分别。轻重等差之处。应由吏部核议。下部议。寻议、嗣后各部院衙门办理错误事件。如事归掌印主稿专责者。其帮印帮稿之员。即由掌印主稿应得处分上减议。如事归承办之员、及管股司员专责者。其掌印主稿及帮印帮稿之员。即由承办管股之员应得分处上减议。从之。　　

○命陕甘总督瑚松额拨银八千两。解赴库车。备道光十八年经费。　　

○添拨东河防险银二十五万两。从河道总督栗毓美请也。　　

○庚寅。谕军机大臣等、前有人奏、广东候补通判朱橒、兄弟盘踞把持。并会同县知县赵荥、与琼州府知府富尔崇阿互揭之案。久未定谳。当降旨令恩铭等严加惩办。兹据该尚书等查明具奏。仅止大概情形。未经结案。且尚有应提人证。恩铭等现已有旨饬令回京。朱士彦、耆英、到粤后。计人证早已提集。著即按照摺内所指各情。秉公彻底根究。不得以恩铭等审办在先。稍存回护。原摺著钞给阅看。将此谕令知之。　　

○以修筑库车堤坝等工。予同知文瑞等升叙。赏回子郡王伊萨克孙阿密特等翎顶有差。　　

○礼部议准、四川总督鄂山疏报、采访各属州县贞节妇女傅张氏等一百八十八口。请各建总坊旌表。从之。　　

○辛卯。孝懿仁皇后忌辰。遣官祭景陵。　　

○谕内阁、前据给事中富彰回奏、兵部保题汉缺。遴选正陪。不尽允协。当交长龄、穆彰阿查明具奏。兹据长龄等查明兵部保题汉缺。遴选正陪。历届并无不合。朕详加披阅。所叙原委。均属有案可凭。是兵部遴选正陪。于题选两途毫无歧视。科道职司言责。外省事件。尚可以风闻未确为词。至如部院大臣。如果有不公不法。舞弊营私情节。见闻确实。自应据实指参。朕方为之嘉许。被劾之员。必当审明重治其罪。若指摘一二案件。不问是非虚实。有意吹求。及至降旨令其明白回奏。仍复坚执前说。以怀疑不解等词。哓哓置辩。似此攻讦不已。尚复成何事体。富彰不胜给事中之任。著以员外郎降补。以示薄惩。嗣后各科道遇有事关国计民瘼。惟当据实敷陈。不得以捕风捉影之谈。遽形奏牍。经此次训诫之后。如再有似此劾奏各项事件。查无实据者。即将言事之人惩处不贷。　　

○又谕、乌尔恭额奏参审办盗棺案件。全属错谬之承审委审各员。请解任备质一摺。此案浙江孝丰县职员施锦心故媳王氏、棺盖撬缝被窃。该署县孙天枢、并不亲往勘验。遽委典史会勘。已属违例。迨施锦心查获赃贼。先认后翻。该府淩泰封等并不平情核讯。辄向施锦心一味刑求。审为诬诈。兹据该抚查明被窃属实。并非施锦心装点图诈。是承审委审各官。于审办此案。全属错谬。湖州府知府淩泰封、前署孝丰县现任武义县知县孙天枢、孝丰县知县翟文锦、署乌程县知县王鼎勋、著一并解任。提同候补同知方秉、并未到犯证。交该抚饬令司道切实督审。如有故纵故勘等情。著即据实查参。从严惩办。不准稍有迁就。　　

○旌表守正捐躯四川巫山县民黄文才妻冯氏。　　

○壬辰。上幸万寿山。诣广润祠拈香。　　

○谕内阁、御史刘梦兰奏、粮船积惯匪徒。号为青皮。偶值汛丁捕役查拏。本帮运丁运弁。辄向该丁役等饰词容庇。往往已获之犯。仍行释放等语。嗣后帮船过境。沿河州县应如何亲身带领捕役。协同汛弁上船确查之处。著漕运总督有漕督抚会议具奏。　　

○礼部奏、八月初十日。万寿节应行礼仪。得旨、照例行礼。　　

○停止筵宴。　　

○癸巳。谕内阁、前因高喀鼐以在京一品大员。内廷行走多年。辄以私信嘱托公事。且有牵涉九卿户兵二部代为通融等语。□恩胆大。自取罪戾。业经将伊并其二子一同革职。发往热河充当苦差。以示惩儆。因思东三省暨西北两路、以及各直省大员。与在廷诸臣书信往来。亦所时有。其间干预公事。私相嘱托。未经举发者。实不能保其必无。在廷诸臣。于地方应办紧要公事。如果确有把握。不妨据实奏闻。傥可采纳。朕必立见施行。若以私书嘱托公事。挟持地方官意在必行。玩法辜恩。莫此为甚。封疆大吏。均经朕特加擢用。自当各矢公忠。不避嫌怨。方为不□委任。嗣后傥有似此干预嘱托。一经举发。高喀鼐即其前车之鉴。地方大吏。傥受其嘱托。或代为徇隐。不即据实参奏。别经发觉。一并执法严惩。决不宽贷。将此通谕中外知之。　　

○又谕、前据邓廷桢等奏、拏获形迹可疑之游僧。认有首逆蓝正樽在内。当降旨交该督等严讯实情。兹据花杰奏称、再三研鞫。并非蓝正樽正犯。是该犯匿迹潜逃。稽诛已久。不特楚省箐深林密之处。易于潜藏。即各直省地方辽廓。亦难保无改换姓名。诡秘溷迹之所。著讷尔经额、裕泰、周之琦、并各直省督抚不分畛域。一体严拏。务当认真躧缉。罪人斯得。不准迁延月日。任其远扬漏网。致稽显戮。　　

○又谕、琦善奏、部驳豁免民欠存留一款。援案仍请豁免一摺。所有直隶省嘉庆二十三年起。至道光十年止。实在民欠未完存留地粮银七万三千七百八十六两零。既据该督查明乾隆嘉庆年间。有两次豁免成案。著加恩准其豁免。至嘉庆二十四年之案。尚未按限详题。除藩司陈崇礼到任未久。免其议处外。所有历任正署藩司。著查取职名。咨部分别议处。　　

○又谕、琦善奏、请将运弁先行革职。解交直隶归案质讯等语。松江白粮帮运弁豫升、于滋事水手高立强抢妇女一案。该运弁听其匿迹帮船。咎已难辞。迨经被拏。犹复出为阻挠。实属有意庇护。著先行革职。并著恩特亨额委员解交直隶。一面责令淮安二帮弁丁交出侯棒、及倡妓李张氏等。一并移解归案质讯。分别究办。　　

○谕军机大臣等、有人奏、河南武陟县知县新升广西西隆州知州赵铭彝、贪酷性成。肆行无忌。莅任以来。声名狼籍。远近咸知。该县士民。编其劣迹十条。赴河北道衙门呈控。有案可查。著汤金钊、文庆、于陕西审案完竣后。行抵河南。查访确实。即提该员并各案要证。逐款研讯。以儆官邪。无稍疏纵。原摺著钞给阅看。将此谕令知之。　　

○又谕、本日据花杰奏称、研讯游僧刘才修改名吴本林、实非蓝正樽。并讯明前获贺六昌供认系程孔固。现已解楚审办等语。该抚接到该护抚咨文。所有各犯供词。并起获各种违例经卷物件。务当悉心严究。讯出实情。该省现有逆犯家属监禁。解到提讯。真赝立分。该僧人既非蓝正樽。是否知情同逃。或另有不法党羽。其蓝正樽藏匿之处。该僧人或有见闻。至贺六昌供词。与楚省咨开情节。不甚相符。是否即系教匪程孔固。著裕泰即提监候之程恒忠、细心质讯。无难得实。该犯既认习青莲教。自必辗转传徒。总当究诘根原。不得任其支饰。至蓝正樽一犯。罪大恶极。岂容日久稽诛。务要督饬文武员弁。认真追踪严拏。并移会邻省。一体缉获。毋任漏网。将此谕令知之。　　

○又谕、琦善奏、讯据现获之镇江帮水手李＜?氵凤＞阳、陈玉堂等供称、江苏江都县人杨成、向充河路捕快。在邵伯一带往来。与水手素相交好。本年重运抵淮。镇江前后两帮。均将器械交给杨成代藏。俟摉查之后。仍复取回等语。杨成以在官人役。胆敢将粮船私带器械。代为隐匿过淮。甚属藐法。可恶可恨。著林则徐即将该犯密速查拏务获。交恩特亨额严行究办。将此各谕令知之。　　

○甲午。谕内阁、御史董宗远奏、请饬禁各省班馆一摺。州县为亲民之官。办理词讼。务宜速审速结。小民庶免拖累。即地方囹圄之设。所以待有罪。寻常案件。原不准其私押。近来外省州县。竟有设立班馆。羁押人证。甚至经年累月。随意拖延。以致胥役勒索。民冤莫伸。不可不严行查禁。以靖闾阎。著直省各督抚督饬各州县、毋得设立班馆。审理词讼。务须遵照定限。即行审结。傥仍有久羁未结案件。即将该州县据实严参。本管道府扶同捏饰。即由该上司一并参处。决不宽贷。将此通谕知之。　　

○又谕、钟祥奏、河南拏获教犯夥党。请解东质审一摺。此案郓城县教犯黄上选之师首犯李芳春、潜回东省。业经曹州府知府访获。解省审办。其夥党朱洪宗等、已由河南拏获。著桂良即将该犯等解往山东。交经额布提同现获之李芳春等确切质究。务尽根株。至山东习教之风。曹州东昌等府为尤。此外各府所属。亦难保无传习煽惑情事。不可不妥密访查。期无漏网。现据莱州府属之即墨胶州等处。访获教犯鲁文灿等。经额布抵任后。著即将该犯等提省审讯。实力根追。毋稍疏纵。以免蔓延。寻奏、讯明李芳春等妖言惑众。将李芳春处斩枭示。黄上选等拟斩监候秋后处决下部议。从之。　　

○又谕、已革镇筸镇总兵向尊化、徇庇属员。那移公项。平日驭兵不能约束。甚至聚众滋事。酿成戕官重案。镇筸中营游击陈存泰、失察书识得赃。那用变价银两。其于所辖兵丁。毫无约束。以致聚众挟借。滋事戕官。该部仅拟将陈存泰革职。与向尊化发往军台效力赎罪。不足蔽辜。向尊化、陈存泰、俱著发往乌噜木齐效力赎罪。以示惩儆。　　

○乙未。上诣绮春园问皇太后安。　　

