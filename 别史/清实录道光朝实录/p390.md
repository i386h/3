<!-- { "loadSidebar": true } -->
○谕军机大臣等、本日据兵部奏、十二月初一日。接递扬威将军等限行五百里军报。传牌内注有附报黄布公文口袋一个。缴部火票木匣一个。部中仅收公文口袋。短少火票木匣。查咨文内开木匣所贮。系自上年七月。至本年十月。应缴兵部火为票九十九张。复查传牌上有库车底台黏贴红签。注写十一月十二日接收时。并无火票木匣字样。未经注明何站遗失。传牌黏单系自哈密境内始行填注日时等语。军营文报。全以部中火票。为往来查核凭据。若任其沿途遗失。则文报迟误舛错。无从查考。现据库车底台黏签。并未接收木匣。显系库车以西沿途遗失。何以该台员弁。仅于传牌签注。其该管大臣。曾否饬查上站各台。并未声叙。殊属含混。著长龄转饬库车办事大臣。详查此项木匣。究于何站遗失。照例办理。并著传谕各城大臣。通饬台站员弁。凡军营往来文报。务须随到随查。于牌票内逐站登注。傥有遗漏物件。随时查办。以重军务。将此谕令知之。寻奏、遵查缴部火票木匣。系马夫焦自铭背负。行至新地庄军台马匹滑倒受伤。致将木匣落后。尚非有意稽留。请免其治罪。惟外委吴连贵未经禀报。当即责惩。报闻。　　

○修福建龙溪、南靖二县被水冲塌河堤。从总督孙尔准请也。　　

○戊寅。谕内阁。工部奏、查勘堂子外围护墙。系道光元年赔修之工。今又坍塌七十余丈。未逾保固期限。著责成原修之员赔修。其东南西三面。墙顶坍塌。墙身臌闪。著俟明岁春融。一律修筑整齐。其墙垣前后。俱系车路。附近居民。易滋践踏拆损。著步军统领严谕该管官。督率兵丁。实力巡查。以昭慎重。　　

○又谕、孙尔准奏、提督以汛弁私离职守咨请斥革。查讯该弁等。齐口呼冤。请饬交浙江巡抚就近查办一摺。此案把总李世禄等、是否汛守空虚。抑该提督萧福禄有意苛求。现据查讯情节。与该提督原咨不符。并经李世禄供出萧福禄家丁李文全、与千总李绳淦、赴汛雇船之事。必须彻底究明。以成信谳。著刘彬士就近亲提人证。秉公研鞫。务得确情。据实奏明办理。　　

○刑部奏、御史吴其泰参奏、候选道员曹堃、与伊叔曹六典、挟优醉毙一案。审明定拟。得旨、此案候选知县曹六典、以职官挟优饮酒。有乖行止。复于优人醉毙后。贿嘱官人隐匿不报。希图掩饰。尤为荒谬。著即革职。发往军台效力赎罪。曹堃以候选道员。不知检束。狎比优伶。实属有玷官箴。著即革职。以示惩儆。　　

○以贵州永安协副将富森泰、为山东兖州镇总兵官。　　

○以留办万年吉地工程出力。予奉宸苑员外郎英诚等升叙有差。　　

○己卯。上幸瀛台。阅冰技。　　

○谕军机大臣等、杨遇春奏、长龄前请留满汉官兵一万八千名。业将吉林黑龙江劲旅。各挑精锐五百名。留吉勒通阿、阿勒罕保、二员管领。足备调遣。哈哴阿请仍令管带吉林官兵回京。登州镇总兵成玉、亦请管领山东官兵凯旋等语。哈哴阿前已自河南阌乡途次。折回大营。应无庸议。成玉计已将次入关。大营现无该镇可带之兵。并有以总兵即补之副将胡超、郭继昌二员。足资差遣。成玉著即回登州镇本任。无庸折回。再据杨遇春奏、乌什留防乌噜木齐马队五百名。颇形软弱。著长龄等于应撤步队内。挑选精锐。改留五百名。仍凑足一万八千名之数。以节帑项而收实用。将此由四百里谕知长龄、那彦成并谕杨遇春知之。　　

○赏喀喇沁扎萨克亲王衔都楞郡王满珠巴咱尔子二等塔布囊布彦图、花翎。在乾清门行走。　　

○庚辰。加赏捦获贼目吉林协领富尔松阿、缎匹。　　

○旌表守正捐躯广东南海县民罗祥可妻简氏。　　

○辛巳。上诣皇太后宫问安。　　

○谕内阁、富俊等奏、审拟达桑阿等呈控喀勒冲阿。克扣钱粮一摺。此案已革读祝官达桑阿呈祥控告蔡宣侵用豆草变价。并计赃在一千两以上现在审明止侵用京钱三百十千零。已属诬轻为重。复于互控后。闻奕奎等欲行参办。遂假捏继昆书信。赴继昆私宅面递。欲探听央求。显系有心挟制。达桑阿著发往乌噜木齐呈祥著发往伊犁。效力赎罪。已革主事喀勒冲阿冒领口分。私自侵用钱文。且承办圈务。倒毙牛只过多。著发往军台效力赎罪。郎中德云、员外郎额林布、伊浧阿于喀勒冲阿侵用口分。不行理阻。额林布复将公项致送分资德云、伊浧阿、著交部议处。额林布著交部严加议处。主事瑞麟、冒认无主旗地。又在营房演戏狎优。有玷官箴。亦著交部严加议处。奕奎、继昆、武忠额于喀勒冲阿等互禀各案。本经参办。率准两造撤禀。疲软已极。著交宗人府会同该部议处。寻议、武忠额、奕奎、继昆均照徇庇例。降三级调用。奕奎继焜各罚世职公俸九半年。德云伊浧阿。照徇情隐匿例。额林布照不应重例。均降三级调用。瑞麟照违制例革职。得旨、武忠额、著加恩改为降三级留任。降为三品顶带。奕奎继焜、改为各罚世职公俸六半年。　　

○谕军机大臣等、有人参奏、江苏著名劣幕平二愚即平衡。前于嘉庆年间。在两江督署。婪贿招摇。被参驱逐。嗣又在两淮盐政幕中。营私舞弊。经前督臣孙玉庭押逐回籍。近年复在参商黄潆泰家办理商务交通当事。前盐政曾燠为其所惑。致鹾务毫无整顿。上年张青选到任后。又加信任。所有引销事宜。及一切奏摺。俱系该劣幕在黄潆泰家主办。总商等听其指挥。每年帮送万金。复遇事婪索。前后所得款私。不可计数。伊侄平翰、以佐杂候补。不数年洊升知县。伊子亦援例报捐等语。各直省衙门。延致幕友。帮办文案。原不许擅自出入。致滋弊窦。该劣幕平二愚即平衡。若系盐政幕宾。衙署例有关防。不应在外居住。仍代商人办事。若系商夥。又何得与盐政往来。干预章奏事件。两淮盐务。日形敝坏。或竟由若辈欺朦把持所致。不可不严行查禁。著蒋攸铦等将所参情节。严密访查。如实有在外干预盐政事务。欺朦婪索情弊。即一面将家产严密查抄。不准任其寄顿隐匿。一面从重定拟具奏。将此谕知蒋攸铦、并传谕福珠隆阿知之。　　

○又谕、德英阿等覆奏、察勘道路情形一摺。所奏甚是。将军等出卡巡查。自应酌带兵力。惟现在张逆潜逃。附近各地方。未免人心惶惑。若因履勘道路。带兵远出。骇人闻听。致外夷妄生疑惧。所关匪细。况自伊犁之格根卡伦至那林桥。一千数百余里。经过生熟布噜特游牧。始达喀什噶尔地界。必须裹粮三月。中间并无更换歇乏接济之处。军行实多不便。此路竟可无庸置议。其冰岭迤西。可通乌什之路。既据查明。亦系布噜特游牧。久经封闭。已派员前往踏勘。俟奏到时再降谕旨。朕意冰岭路虽险峻。近年往来络绎。已与大路无殊。将来设有缓急。自应仍由冰岭一路为是。特兵遗神速。必须豫筹便捷之法。断不可如上年祥云保等、援兵过于濡滞。以致缓不济急。乃于军务有益。至另片奏、据哈萨克公阿布拉禀称、今年秋收后。有霍罕伯克、带人在皮斯格克筑城。寄信哈萨克前去游牧。伊并未允从。且愿拏献张格尔。差伊弟台吉伊赖里、与将军递马情词恭顺。出于至诚。殊属可嘉。该将军等面加奖励。甚为得体。现发去敕谕一道。并颁赏内府物件。德英阿等接奉后。著于二三月派员巡边之便。赍往颁给。并面谕阿布拉等、大皇帝因尔不为霍罕所惑。特颁赏件。尔务在卡伦外。督同部落人等安居乐业。断不可被外人引诱迁移。致受盘剥。自贻后悔。并须设法严缉张格尔。以膺重赏。至霍罕筑城一节。虽系布噜特地方。但距伊犁、喀什噶尔均不甚远。亦应密加访查。以期边圉有备无患。将此由四百里谕令知之。　　

○敕谕哈萨克公阿布拉。据伊犁将军德英阿等奏、接据扬威将军大学士长龄咨称。探明张格尔要由布噜特哈萨克路径、逃往布噶尔之信。即发谕帖。给阿布拉。务将张格尔围住。以便官兵督同拏获。据阿布拉禀称、今年秋收后。有霍罕伯克、带人在皮斯格克筑城。寄信哈萨克前去游牧。并未允从。情愿拏献张逆。特差台吉伊赖里、与将军递马等语。情词恭顺。具见悃诚。自尔祖父投诚天朝。世笃忠贞。甚为出力。朕所深悉。尔游牧地方。距霍罕甚近。霍罕带人在皮斯格克筑城。尔能深明大义。不肯前往。朕甚嘉焉。兹颁赏蟒袍一袭。大缎四匹。用昭优贶。霍罕狡谲性成。恐此后仍不免多方引诱。尔须持以定见。不为所愚。庶不致受其盘剥。自贻后悔。尔当督同部落人等。安居乐业。不可轻易更动。傥张格尔窜至附近地方。尔能侦获。缚送伊犁。朕必照赏格赏尔元宝二千锭。晋封尔以王爵。永承恩眷。延及子孙。尔既受兹宠锡。益当感恩出力。永为天朝屏翰。仰副朕抚远绥来至意。　　

○命喀尔喀扎萨克贝子伦布多尔济子二等台吉德木楚克多尔济、在乾清门行走。　　

○赏赉回疆凯撤黑龙江官兵。　　

○壬午。广东陆路提督何君佐、因病解任。调贵州提督刘荣庆、为广东陆路提督。以四川重庆镇总兵官余步云、为贵州提督。甘肃永昌协副将胡超。为重庆镇总兵官。　　

○缓徵江苏上元、江宁、江浦、六合、萧、句容、山阳、安东、海、阜宁、清河、桃源盐城、高邮、泰东台、江都、甘泉、仪徵、兴化、宝应、铜山、邳、宿迁、沛睢宁沭阳、二十七州县及淮安、大河、扬州、徐州、四卫水灾节年旧欠额赋。　　

○癸未。旌表守正捐躯江苏宿迁县民赵荣近妻焦氏。　　

○甲申。上御乾清门听政。　　

○谕内阁、英惠现丁母忧。自应令其来京守制。惟伊承办军需事件。尚未完竣。著在任所穿孝。　　

○刑部奏、四川民人谢成贵、以审结之案。又复来京翻控。请解回原省。交成都将军就近研鞫。得旨、谢成贵以京控发交该督审结之案。又复来京翻控。是否实有冤枉。抑系架词耸听。著交瑚松额督同署臬司吉恒、亲提人证卷宗。秉公审鞫。务得确情。如究明伊父实系被人殴毙。装点堕岩情节。该员等辄将尸属刑拷。逼具悔结。即应严参究办。毋稍徇纵。傥所控虚诬。亦应按律严惩。以儆刁顽。原告谢成贵、著该部照例解往备质。寻奏、讯得谢成贵之父谢友益、委系跌伤身死。并非张先林殴毙。先经呈递妄控悔状。乃复被唆翻控。应依律拟杖流。下部议。从之。　　

○予回疆阵亡守备李吉昌、把总李如会、外委甘俸、曹喜、焦士贤、祭葬世职。奉差淹毙外委王鸿禧、军营病故骁骑校隆庆、和图汪、及兵勇六十八名。分别赏恤如例。　　

○修皇城内外一带墙基。及各门内外城墙。并桥座泊岸等工。从步军统领耆英等请也。　　

