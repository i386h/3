<!-- { "loadSidebar": true } -->
○丁未。谕内阁、怡良等奏、缉捕洋匪之文武。请加鼓励等语。福建长乐县知县龙大惇、著交部从优议叙。长乐营都司题升陆路提标前营游击张宁、著交部议叙。该员等傥能缉捕不懈。续获盗犯。准其再行保奏。因思此等出力人员。自宜稍加鼓励。但该督等既知闽省洋匪充斥。该管文武。平日必有废驰之故。仅知保奏缉捕人员。并未将废弛各员随时参劾。何以持赏罚之平。嗣后务当严饬所属。力加整顿。如有平日缉捕懈弛各员。即严行参处。毋稍姑容。　　

○吏部议驳已革扬威将军奕经奏、浙江奉化县知县金秀堃宽免处分。查该员守城失事。未便因其事后出力。遽予量减。应照例革职。交刑部议罪。至疏防被放监犯。应请饬下巡抚查取管狱官职名。一并送部核办。寻刑部议奏、金秀堃应照例拟斩监候。未获监犯。由该抚缉获日另结。从之。　　

○命科布多参赞大臣固庆、乌里雅苏台参赞大臣盛贵、驻藏大臣孟保、伊犁领队大臣凯明阿、来京。赏户部郎中果勒明阿、副都统衔。为科布多参赞大臣。以正红旗蒙古副都统乐斌、为乌里雅苏台参赞大臣。驻藏帮办大臣海朴、为驻藏大臣。赏通政使司通政使讷勒亨额、副都统衔。为驻藏帮办大臣。乌噜木齐协领都广、副都统衔。为伊犁领队大臣。　　

○以成都驻防军政年逾六十官三员精力未衰。命留任。　　

○戊申。上诣绮春园问皇太后安。　　

○谕内阁、前因山东秋审情实册内语言调戏致本妇女羞忿自尽者。共有五起。恐系该地方官于定案时避重就轻。特通谕各直省于此等命案。详鞫实情。毋或枉纵。本日阅看河南秋审册情实三十三起。内语言调戏致本妇羞忿自尽者。又有六起之多。此种情节。不过偶尔有之。何至一年之近。一省之中。层见叠出。难保非该地方官因此等案犯。向予免勾。遂尔缘饰案情。豫为开脱地步。试思办理刑名案件。总宜核实。人命重情。尤不容稍有出入。傥惑于救生不救死之说。致令应行抵偿之犯。幸逃法网。何以持刑法之平。特再申谕各直省督抚督饬臬司及各地方官。嗣后遇有关系人命之案。虚衷研鞫。不厌精详。务期宽严行中。情罪允当。以副朕钦恤用刑之至意。　　

○谕军机大臣等、奕经奏、拨动军需银两一摺。已将原摺发给刘韵珂阅看。并有旨谕令核实报销矣。摺内有应划归江苏报销。并江苏动垫浙省军需。及捐款银两。应移解浙局归款之项。著耆英、程矞采、按款确查。核实造报。毋任稍有含混。又上年发去武功赏牌。及花翎蓝翎等件。现据奕经奏明。尚存赏牌七百十张。计银九万四千七百两。并花翎二十五枝。蓝翎二十五枝。搬指四十个。翎管二十个。小刀四十四把。火镰三十七把。六品顶三十个。七品顶四十个。并火器图说一部。并著耆英向奕经收取。同将军参赞印信。一并遇便赍京恭缴。将此谕令知之。　　

○又谕、耆英奏、勒限追拏捻匪余犯。并陈明营伍废弛一摺。据奏捻在滋事。其始不过数十人。总由地方文武不能协力兜捕。以致酿成巨案。现在首犯纵红已获。余犯马淙禹等、亦已访有踪迹。著即严饬所属设法摉拏。期于必获。以净根株。毋任养痈贻患。据奏两江各营兵丁积习。拟将庸劣镇将备弁严行参办等语。所见甚是。外省营务废弛。总缘该管将弁性耽安逸。一味因循。任令老弱充数。视操演为具文。地方偶有匪徒。即已恇怯退避。何怪一闻寇警。不战先逃。朕痛恨之余。寒心尤甚。若再不加整顿。将来何所底止。耆英甫经简任。无所用其回护。所有各营积习。务当逐渐破除。遇有庸劣之员。严行参办。固不可操之太急。尤不可再任因循。以期挽颓风而肃营伍。将此谕令知之。　　

○又谕、前有旨谕令刘韵珂将奕经等提用军需局银两。饬令该将军等经手各员。造册汇交总局核销。奕经。文蔚。现已问罪解京。所提军需项下银两。本日据奕经奏称、自上年设立随营粮台之日起。至本年六月二十六日。带兵赴江南以前。均归浙局军需项下报销。六月二十六日以后。至撤局之日。划归江苏军需项下报销。已有旨谕令耆英等将奕经在苏提用军需。按款详查。核实造报矣。其在浙提用银两。著刘韵珂仍遵前旨。饬令经手各员详细造册。汇交总局。毋任稍有牵混。其内有赏需、盘费、及随营密制、三款银两钱文。据称均归捐输项下开除。请免造册报销。所余银两钱文。解交总局。亦著该抚详查核办。至奕经等打造车炮鸟机炮。并鸟枪藤牌及号衣火箭等一切军械。俟收缴齐全。著特依顺、刘韵珂、察看。应归旗营者即归旗营。应归绿营者即归绿营。其历届抢获夷衣等件。并著分别存贮。收回之圆成炮十五位。子母炮六位。著遇便解京。所有捐造炮位药饵。及雇募壮勇。购买船只等之各官绅朱炘等。均属急公好义。著刘韵珂即将该官绅所捐原案查核。奏请鼓励。将此谕令知之。　　

○命襄办浙江军务前任提督陈阶平、告养布政使郑祖琛、各回籍。　　

○缓徵两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴、十四场被水被旱歉区新旧额赋。　　

○己酉。谕内阁、讷尔经额奏请大沽设立海防同知一员。作为题缺。稽察入口出口船只。查验票照。有无夹带违禁货物。及兵民强买盗买漏税等弊。准理兵民客商词讼。其命盗重案。仍归县办。照海疆三年俸满本例升转。即于本省简僻同知通判内酌裁一缺等语。著照所议办理。所有善后经费。该督请于芦纲加价银内酌拨二十五万两。以五万两作为购备商船建造衙署之用。以二十万两发商生息。以八千两陆续归本。以一万六千两作为岁费。如有赢余。年终报查。尽数存贮天津道库。归入交代等语。准其酌拨筹办。　　

○谕军机大臣等、据穆彰阿等奏、详议天津善后章程一摺。朕逐条披阅。所请将沿海营兵。择其善于凫水。勤加教练一节。各省水归积习。仅于近海处所。虚放枪炮。遇有匪船滋扰。不能出奇制胜。辗转效尤。几成故套。此次所练水兵。著讷尔经额明定操期。酌筹赏项。饬属勤加训练。仍以时亲往简阅。期于谙习风潮。驾驶得力。切勿装点虚文。仍循陋习。所称购备商船。固属因地制宜。惟平时操演。临敌进兵。能否资以为用。仍著悉心筹议。大沽望楼。高至六丈有余。本赖以登高瞭望。朕意现在既设巡哨兵船。如果水兵得力。自可随时侦探著该督于明年夏秋间体察情形。或将望楼拆卸。其木料留抵别项工用。至马队资以冲突。务须分合得宜。炮火利在攻坚。期于施放有准。酌定防守班期。以恤兵力。收贮设伏器具。以实军储。均著如所议行。再本地商船。不准偷越外洋。闽广商船。即在葛沽停泊。听候查验。及上海宁波等处商船。酌定稽查章程。此三条系为杜渐防微起见。有应移咨江浙等省者。即著该督咨行各该省。按照现议章程。一体遵办。惟商渔船只。由该县出结报查。验明执照。编列字号。开具清册。并葛沽派委员弁。严禁船户勒掯偷盗。并上海宁波商船。由地方官取具甘结等事。恐该管官视为具文。虚应故事。并胥吏藉端需索。著该督一并移咨江浙等省。饬属认真稽查。严惩需索。务于盘诘奸宄之中。仍存体恤商旅之意。方为尽善。新设总兵一员。应在何处扼要驻劄。著该督另议具奏。至天津关厢内外。分堡设局。团练义勇。及场灶民夫编查年貌二条。既经行之有效。自应照旧办理。至天津永平等处官荒地亩。如何分饬各府州县清查。招垦纳租。以资津贴。以本处地利。作本处防费。较之加价生息。尤为正大。著讷尔经额查明奏办。以上一切章程。有治人斯有治法。总须行之以实。特之以恒。此外如有未尽事宜。即由该督居时筹议。奏请施行。将此谕令知之。　　

○又谕、天津添设兵丁六千余名。合之原设额兵。为数已属不少。其分拨海口巡哨。及存城各兵。均应时加操练以资熟习。现在海疆安静。而思患豫防。不可一日无备。自当熟思早计。安不忘危。设或烽燧告警。总以火炮为先。其一二百斤之炮。尤为适用。多多益善。次之以擡枪鸟枪。次之以刀矛。又济之以马队。应如何分布。如何会合。两旁如何抄袭。后路如何策应。埋伏兵丁。如何出其不意。潜起夹攻。无事则分列各营。有事则联为一体。务期号令指挥。捷若指臂。临阵方能得力。著讷尔经额即伪照速战阵式。谆谕各将备。务将新旧兵丁勤加练习。并申明纪律。俾知临敌皆有进无退。庶几人人用命。不致临事张皇。至用炮轰击。固赖熟谙炮手。方能命中。而统率之将弁。尤不可不专其责成。南北炮台。尤应拣派精能妥干武职各一员。专司稽察。平日与看守炮台兵丁。讲究方略。庶胆气日壮。施放有准。自可呼应便捷。无坚不摧。用收有备无患之效。将此谕令知之。　　

○又谕、前据讷尔经额奏、天津善后章程内巡哨一条。称每年开河起至封河止。分为两班。按月轮转。南至山东。北至山海关奉天等处。船只各编字号。出哨回哨日期。报明镇道核详等情。当交军机大臣查核具奏。兹据穆彰阿等奏称、请饬奉天等省一体会哨等语。奉天山东原有会哨之例。现在直隶既有巡哨兵船。则三省洋面连为一气。于巡查哨探。自可益形周密。著禧恩、托浑布、严饬该弁兵等酌定日期。会同直隶巡洋兵弁。一体梭查。傥有洋匪窃发。果能于出洋会哨之时。捦捕击获。准予加等鼓励。其有畏怯风涛。仅知泊船近洋。不能驾船远探者。一经查出。即行严加惩处。务使稽查得力。洋面肃清。是为至要。将此各谕令知之。　　

○缓徵江西南昌、新建、进贤、建昌、安义、德化、瑞昌、湖口、彭泽、雩都、鄱阳、万年、星子、都昌、德安、余干、清江、新淦、丰城、新喻、峡江、庐陵、吉水、泰和、二十四县被水村庄新旧额赋。　　

○庚戌。上御洞明堂。勾到河南山东情实罪犯。停决河南斩犯一人。绞犯七人。山东斩犯六人。绞犯二人。余六十人予勾。　　

