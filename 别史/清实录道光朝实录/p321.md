<!-- { "loadSidebar": true } -->
○谕军机大臣等、据琦善等奏、减坝迤下正河。原拟挑深一丈有余。现因顺黄坝上下河身较前跌深。估挑正河。俱须一律加深。确估经费。稍有加增。而河底较前深通。于河漕大有裨益。总冀工用一归撙节。工程随处认真等语。此次开放减坝估挑正河。不惜数百万帑金。原为一劳永逸之计。现自减坝开后。顺黄坝上下河身既已跌深。自应将减坝迤下挑工、普律加深。庶将来挽复正河。畅达东注。永收清水刷涤之益。方不致帑项虚糜。该督等既知工用撙节。随处认真。但不可因意存节省。或致工程稍有草率。亦不可名为认真。仍滋工员浮冒积弊。总须言行相符。方为尽心国事。所请工费三百八十万两。前据奏称、统计挑河筑坝、堵合口门、及一切土埽各工。共需此数。至何项工程估需若干。并未分晰声明。此时虽不能得各工实用确数。当可约略估计。著将一切挑河筑坝等工。何项约需银若干。分晰开单具奏。其增培大堤。前已饬发银一百七十七万余两。谕令遴派公正明干道员。专司其事。此时湖水虽已少落。正值西北风司令之时。保护尤关紧要。现派何员督办。何日兴工。尚未据该督等奏及。两年来种种费帑兴工。病民累漕。皆因高堰石工不固所致。若此番增培大堤。再不能一律坚实。照常蓄洩。该督等自问当得何咎。现在淮扬及安东海沭一带。皆成巨浸。小民荡析离居。饥寒交迫。该督等能无蒿目伤心。不但昭关等坝亟宜堵合。即王营减坝亦不能日久开放。致下游田亩无涸复之日。再误来年耕种。前经降旨饬将下河归江归海之路。设法疏通。若不急于疏治。无怪昭关等坝之不能速堵。至减坝堵合之期。原视正河挑竣之迟早。该督等一面速饬委员等疏治下河。堵闭闸坝。一面督饬将正河挑工。克期如式完竣。即速将王营减坝堵合。黄流挽复故道。俾下游民田早一日涸复。灾黎早一日复业。方为不负委任。将此谕令知之。　　

○江苏巡抚陶澍奏、筹办抚恤灾民事宜。得旨、朕正深谨注。览奏精详周妥。朕心稍慰。务要随时妥行督办。勉副朕恫瘝在抱之心。有应奏者。据实奏请可也。又奏、现在力疾办公。一面调治。不敢稍萌诿卸。批、为臣不易。朕岂不知。然朕用人之苦心。汝亦不可不谅也。无改前辙。佐臻上理。慎勉无懈。　　

○准前任户部尚书黄钺、致仕回籍。并赏食半俸。　　

○以办理海运出力。江南副将汤攀龙、关天培、道员邹锡淳、李湘茞、下部议叙。赏安徽知府庆玉、道衔。余升赏有差。　　

○旌表守正捐躯山西代州民宫连英妻刘氏。　　

○蠲缓江苏上元、江宁、句容、江浦、山阳、阜宁、清河、安东、盐城、高邮、泰、东台、江都、甘泉、兴化、宝应、海、沭阳、沛、邳、溧水、六合、桃源、仪徵、铜山、丰、萧、砀山、宿迁、睢宁、赣榆、华亭、奉贤、上海、南汇、青浦、川沙、丹徒、丹阳、金坛、溧阳、太仓、镇洋、嘉定、四十四厅州县并淮安、大河、徐州、三卫被水军民新旧额赋。及各项银米有差。赈上元、江宁、句容、江浦、山阳、阜宁、清河、安东、盐城、高邮、泰、东台、江都、甘泉、兴化、宝应、海、沭阳、十八州县并淮安、大河、二卫被灾军民。赏沛、邳、宿迁、三州县贫民一月口粮。并拨藩关道库银一百四十五万两备赈。　　

○乙丑。谕内阁、军机大臣会同兵部奏覆试中式武举章程一摺。旧例覆试停科。下届仍令覆试。积至三次。即行斥革。固觉过重。惟概免其再令覆试。迨补行殿试时。仍不合式。转致纷繁。自应循照旧例。量为变通。仍令随同新科武举覆试。宽其斥革之罚。与以登进之阶。嗣后武乡会试。著该考官悉心甄别。除弓刀石三项皆系三号者不准合式外。如有一二项头二号者。固为合式。即有一项头号、二项二号、并三项俱系二号者。俱准合式。仍以三项头号为最优。取中覆试时。即照初次填注字号。认真考校。所有中式武举覆试技勇不符、及覆试合式殿试技勇不符、罚令停科者。下届概令随同新科武举覆试。积至三次覆试不能合式。即将中式字样注销。仍留武举。准其入营差操。按照该武举科分。照例铨选。其该武举等初次覆试。因何项不符罚科者。下届即覆试何项。以归简易。至取士必严初进。各直省考试武童。亦宜慎重遴选。向来取进童生。原有缺额勿滥之例。乃近时每因人数不敷。辄以技艺软弱之人。取充学额。何以杜幸进而拔真材。著通谕各省学政。嗣后考试武童时。务须一体严加选择。如人数不敷。即行缺额。毋得滥竽充数。　　

○又谕奕绪等奏、请饬催永济库租银。宝兴奏、请饬催筹备库租银各一摺。直隶丰润县欠交永济库节年租银一千三百十三两零。蓟州欠交永济库上年租银五百三两零。三河县欠交永济库上年租银三十八两零。又丰润县欠交筹备库节年租银四百五十五两零。屡经严催。并未解到。实属迟玩。著直隶总督严饬该州县、将未完各租银。迅即如数解库。以备支用。毋任再有延宕。　　

○又谕、琦善等奏、石工风掣各员。历次奏请惩处。参撤离任。另委承办。本员反得置身事外。且以候补各员接替。转恐贻误要工等语。此次王廷彦等五员。已照所请、准其各带原参处分。分别留任留工。嗣后石工续有掣塌各员。即著照此办理。勒限赔修。傥有玩误延缓。查明加倍治罪。该部知道。　　

○又谕、陶澍奏、申禁帮船加索津贴。并酌拟调剂旗丁一摺。向来兑漕州县。有津贴旗丁一项。原为帮船领运漕粮。沿途过闸起剥等项之用。近来积习相沿。帮丁辄藉口疲累。托词多索。著该抚严行申禁。如帮丁等于酌定津贴外。辄行需索。即从严究办。以儆刁风。至漕委各员往往藉催重趱空为名。任意添派。员数太多。难免婪索。殊为帮丁之累。各省军船行走。沿途催趱稽查。办理已属严密。何必增派多人。徒加纷扰。著扬懋恬查明漕船经过地方。酌定章程。派委员数。分别重运回空。开单奏明立案。总期可省则省。无得多派。致滋扰累。其帮船本有例带土宜。该抚请量为加增。自属权宜调剂。事尚可行。惟携带过多。恐船身笨重迟延。于漕行不免有碍。并著该署漕督体察情形。每船除例带石数外。约可添带若干。核定具奏。一面通饬各帮照办。俟漕运照常。丁力稍裕。仍照旧例携带。以符定制。　　

○又谕、从前伊犁等处协领。年满后果能奋勉。堪膺简用。或仅胜协领之任。不堪简用者。均由该将军等分别出具考语。送部引见。至各省驻防协领。年满送部引见。亦应照此办理。著交各省将军都统副都统嗣后各驻防协领。六年十二年期满送部引见时。或堪膺简用。或仅胜协领之任者。俱分别出具切实考语。一并咨部。不可稍涉瞻徇。如该协领等记名补用后。才力不及。不能胜任。或操守平常。并犯私罪。惟原保之人是问。决不宽贷。　　

○谕军机大臣等、琦善等覆奏、现办河漕灾赈事宜一摺。览奏均悉。此次开放减坝。屡经降旨垂询挑河潴湖、及来年重运各事宜。据该督等叠次熟商奏办。自必期于周妥。惟既有人条奏。不厌详慎。是以发交该督等阅看。据奏现将长河积水。设法疏消。一面将拦潮坝赶紧兴筑。日内涸滩露底。亟应切实估挑。插金□欣赶办。惟顺黄坝上下河身较前跌深。自应将河底配平。一律加深。俾得挽复故道。畅达东注。不致如前淤垫。若挑穵仍不深通。致下游高仰。将来去路不畅。又生他患。不但钱粮尽属虚糜。即本年海州一带。徒受淹浸之苦。该督等不惟不敢。谅亦不忍出此。所有挑办工程。道里绵长。据奏现派公正道府分段查催。务须勒限完竣。挑工早竣一日。减坝即可早堵一日。下游亦早涸复一日。原期乘时兴办。次第蒇事。并非克期催令即堵。转将挑工草率了事也。海运既不可屡行。此时亦办理不及。本年军船。现已全数渡黄。河北无船可拨。明年重运。该督等自能料理北来。现在清水既旺。与前年清水全涸时不同。自以无令倒灌为妙。即使黄水少有阑入。清水足资荡漾。漕船不致阻滞。惟堰盱大堤。必须增培坚实。务保无虞。其昭关等坝。亦宜赶紧堵合。仍遵前旨将归江归海之路。设法疏通。以备清水旺盛时疏消顺畅。俾下游田庐不致屡被淹浸糜帑病民。总之该督等于河漕应办事宜。必须言行相符。尽心办理。以副信任。其灾赈事宜。昨经降旨加恩分别给赈蠲缓矣。将此谕令知之。　　

○京口副都统额勒经额、因病休致。赏食全俸。以杭州协领穆朗阿、为京口副都统。　　

○丙寅。上诣时应宫拈香。　　

○御紫光阁。阅中式武举马步射。　　

○谕内阁、琦善奏、仪徵县北薪洲等处文武衙署。难照原议移改一摺。所奏是。江广盐船。停泊仪徵县老河颈。系私贩出没之区。距该县文武驻劄地方较远。经前督臣奏准、将奇兵营游击、及该县之县丞巡检衙门、移驻北薪洲等处。俾资巡缉弹压。兹据该督勘明该处沙土松浮。江水时有漫淹。碍难移建。奇兵营游击原建衙署。与捆盐洲近接。一经移建。不免顾此失彼。著仍照旧章。停其移改。所有议改衙署之案。该部即行注销。至北薪洲等处。巡缉亦关紧要。著该督督营饬司妥议章程。酌派员弁兵役。轮替严密巡守。即以该处之龙王庙作为驻缉公所。该部知道。　　

○以吐鲁番屯田丰收。予员弁议叙。赏兵丁一月盐菜银。　　

○缓徵湖北江陵、沔阳、云梦、汉川、天门、京山、钟祥、潜江、应城、枝江、江夏、黄冈、荆门、当阳、汉阳、孝感、十六州县。暨屯坐各卫水灾新旧正杂额赋。　　

○丁卯。上御箭亭。阅中式武举技勇。　　

○御乾清宫。引见中式武举。亲定甲乙。　　

○谕内阁、福绵奏、分路购办驼只。拟由内地行走。前因军营需用驼只。令福绵于杀虎口归化城等处如数购备。并酌由何地行走。迅速解送肃州应用。兹据奏现届冬初。驼只分赴各路驮运商货。请于归化城一带、及通省各府州县一体购觅。分派四处验收。以四百只为一运。由南北两路解入陕境等语。现当军需孔亟。此项驼只。著即分投购备。由陕境解送前往。所需驼价。准其循照乾隆年间成案。每只给银二十二两。务须一律膘壮。俟凑足一运。即作一运起解。并饬沿途妥为供支。无致疲瘦稽迟。前有旨令伦布多尔济、酌拨乌里雅苏台存驼四千只。并阿拉善王进驼一千只。此时当已迅速解往。该省应购驼只。自可稍从节省。著福绵迅即飞咨鄂山等通盘筹画。该省现在实需解送驼只若干。再定确数。一面先行赶紧购解。无稍迟误。　　

○命前任湖南提督阎俊烈、以原品休致。　　

