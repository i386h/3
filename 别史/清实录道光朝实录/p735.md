<!-- { "loadSidebar": true } -->
○又谕、有人奏、苗疆侵吞扰累各积弊。请饬按款据实查办一摺。据奏湖南凤凰、乾州、永绥、古丈坪、保靖、五厅县为苗疆要地。该处界连黔蜀。距省最远。该管道厅各员。恃督抚见闻难确。弄巧营私。扶同隐饰。复有本地充当屯长之劣衿。迎合舞弄。以致屯苗事宜。诸多败坏。即如凤凰厅额设备战练勇一千名。挑取三百名。作为教习。岁需加赏银一千余两。近来辰沅道翟声焕、并不尊照办理。报销时捏造足额报部。此外侵吞各款。如修葺沿边各碉卡。及修理各项水冲沙压田土耕工银两。并修复占叛田土、修复苗弁等呈出田土各项内报销谷石。以及各厅县完解屯粮。巡阅五厅县苗寨准销赏号谷石。均经该道任意冒销。又苗疆设立屯长苗官等。近来但知迎合厅县。借势朘削。如永绥厅总屯长候选未入流杨浚、为前任厅员刘重霄、田永丰、任内采买苗兵口粮。均系串合苗守备龙八月、欧得胜、石记三、龙凝吾、石冬保等、折发售卖。以致苗兵生计日蹙。又苗疆均屯案内。奏准屯丁以屯田为世业。不许外来之人搀杂占补。近来各厅员挑丁授田。听从贿嘱。擅紊旧章。如前署永绥厅同知胡廷仪任内。即以本署差役。改名充补屯丁。该厅员署任最久。倚信书役。肆扰讹索。有苗举人石永魁、以纵盗殃民等词。在本道具控。并未究办。又前任永绥厅同知刘重霄任内。以在署充当缝匠之九溪人充补屯丁。又如永绥厅收支所总屯长杨浚、捏名报充屯丁至四户之多。为该道所信任。交结厅员。藉端科敛。尤为民苗切齿。又苗人椎牛祭鬼。本干例禁。如上年署保靖县知县谢元模任内。因向瓮窠寨苗外委吴姓、苛敛陋规未遂。辄派役串同该管苗守备梁士金、将该苗外委锁拏押禁。该寨苗人积愤聚众。该道委试用未入流高以庄、到县说和。释放息事等语。凤凰五厅县屯苗。自嘉庆年间奏定经久章程。历次筹添未尽事宜。立法至为周备。总由该地方官奉行不力。以致日久弊生。必应力加整顿。著该督抚即遴派明干大员。将苗疆侵吞扰累各情弊。按款逐一访查。据实具奏。从严核办。如果实有此等情弊。必应分别重惩。毋稍徇隐回护。致干咎戾。懔之慎之。将此谕令知之。　　

○山东道御史常大淳奏、湖南苗生乡试。宜与边卷汉文生隔别号舍。以杜代倩。下部议行。　　

○四川道御史达镛奏、请饬各衙门考察等第。严明举劾。并将候补人员随时甄别。下部议。寻议、查各项学习人员。三年期满。分别咨留。奏留后。如有始勤终怠者。原厅各堂官随理甄别示惩。该御史系申明旧例。应如所奏办理。至各衙门题选缺出。均于合例人员内拣补。京察一等。向以贤否勤惰为凭。非拘缺分之题选。满洲主事题缺。曾于嘉庆十一年奏明暂时调剂。一升一补。后复仍照旧例。由该堂官酌量保题。所奏一等笔帖式与进士分班轮用之处。应毋庸议。从之。　　

○丙申。浚直隶河西务汛运河。从总督琦善请也。　　

○除江苏靖江县坍没田六顷二十八亩有奇额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百四十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。十二月。丁酉朔。礼部奏、明年元旦应行礼仪。得旨、是。照例行礼。奉皇太后懿旨、停止筵宴。其在外福晋命妇进内行礼之处。并著停止。　　

○盛京将军宝兴等覆奏、近来历有拏获花会匪徒。惩办咨部。现在境内实无花会。得旨、随时认真访查。断不可置之度外。　　

○命热河总管阿灵阿、副总管长良、查勘旱河工程。　　

○户部议准、浙江巡抚富呢扬阿疏报、龙泉县开垦荒田一顷八十八亩有奇。照例升科。从之。　　

○礼部议准、河南巡抚杨国桢疏报、采访详符、延津、宝丰、三县贞节妇女马司氏等七百六十九口。请建总坊旌表。从之。　　

○戊戌。上诣皇太后宫问安。　　

○谕军机大臣等、本日据兵科奏、山海关协领六十一等、禀讦副都统孟魁一案。已明降谕旨、派宝兴、赛尚阿、会同查办矣。宝兴于十一月二十三日自盛京起程。计此时当已进关。途中接奉此旨。无论行抵何处。即著折回山海关。俟赛尚阿到彼。会同秉公逐款查讯。无稍含混。所有六十一等原呈一件。孟魁摺二件。俱文赛尚阿带往。将此谕令知之。　　

○调直隶大名镇总兵官海淩、为正定镇总兵官。正定镇总兵官马金魁、为大名镇总兵官。　　

○停阅本年八旗内务府三旗冰技。仍给半赏。　　

○户部议准、浙江巡抚富呢扬阿疏报、象山县开垦荡田一顷四亩。照例升科。从之。　　

○礼部议准、陕西巡抚史谱疏报、采访咸宁、高陵、咸阳、安定、卢施、保安、甘泉、扶风、宝鸡、郿、岐山、南郑、洋、榆林、怀远、葭、府谷、大荔、韩城、华阴、朝邑、郃阳、砖坪、白河、洵阳、石泉、平利、淳化、乾、武功、鄜、中部、洛川、清涧、米脂、吴堡、三十六厅州县孝子义民王永勉等一百三十七名。贞节妇女王李氏等八千六百七十五口。遭寇殉难士民妇女萧腾蛟等二百四十九名口。请各建总坊旌表。从之。　　

○己亥。谕内阁、武忠额奏、西苏尼特王布尔呢锡哩、喀尔喀王拉苏咙巴咱尔等、互争界址一案。现因冰雪碍难查丈。请移交新任接办等语。此案著凯音布到任后。俟明年春融。即行前往查办。　　

○以礼部右侍郎文庆、署刑部右侍郎。镶黄旗护军统领安福、署镶红旗蒙古副都统。　　

○缓徵浙江坐落江苏下砂头、下砂二三、青村、三场歉收灶田新旧额课。　　

○展缓浙江德清县歉收村庄旧赋。　　

○庚子。谕内阁、绵清等奏、总管期满。请暂行留任一摺。宝华峪原设总管业普肯、五年期满。著暂留原任。俟孝穆皇后梓宫奉移后。再行奏明请旨。　　

○缓徵江苏太仓、镇洋、嘉定、宝山、四州县及太仓、镇海、金山、三卫歉收庄屯新旧额赋。　　

○辛丑。谕内阁、本日召见福建陆路提督马济胜、年届七旬。精神强固。朕心甚为嘉悦。上年冬间。台湾逆匪张丙等、聚党滋事。分股肆扰。戕害官弁。惟时全台官兵一万四千余名。不能得力。该镇等婴城固守。请调兵三万赴援。马济胜经魏元烺派往。独带兵二千渡台接仗。身先士卒。所向克捷。以少胜众。十战成功。各股贼匪。纷纷溃散。逆首陆续就捦。不烦内地兵力。当瑚松额等未经渡台以前。全局戡定。厥功甚伟。前经赏给御书忠勇严明四字扁额。二等男爵世职。双眼花翎。兹来京陛见。允宜优加懋赏。笃眷酬庸。马济胜、著加恩赏晋二等子爵世职。在御前侍卫上行走。紫禁城骑马。并赏御书福寿字各一方。宝蓝绀丝蟒袍一件。缨纬两匣。大卷八丝缎两件。大卷江?两件。颁给祗领。以奖忠勤。再台湾一役。福建巡抚魏元烺、于奏请调兵时。稔知台湾府城为极本重地。一面奏闻。一面派马济胜带兵前往。迅奏肤功。办理甚合机宜。魏元烺、著加恩赏戴花翎。仍交部从优议叙。以示朕论功行赏、权衡至当之意。　　

○命升任刑部右侍郎江宁布政使赵盛奎、暂留江苏办理灾务。　　

○以修伊犁河限。并添筑大河柴坝。予领队大臣湍多布等开复赏赉有差。　　

○以阿克苏屯田丰收。予员弁议叙。赏兵丁一月盐菜银。　　

○赏故郡王衔贝勒叶尔羌阿奇木伯克阿布都尔满银五百两。命其子头等侍卫迈玛特爱孜斯、以三品伯克留叶尔羌候补。　　

○壬寅。孝惠章皇后忌辰。遣官祭孝东陵。　　

○谕内阁、孝慎皇后神牌。著于道光十五年春间敬制。俟奉安后、再行升祔典礼。　　

○又谕、昨日兵部将贵州边俸俸满古州营守备伍国祥一员带领引见。该员于陈奏履历后。忽奏称嘉庆八年八月、在孙子坪古佛硐地方。生捦头目张思从。未经得有奖赏。当交兵部查明具奏。并派军机大臣提传该守备讯问。据供张思从系四川白莲教头目。在四川太平县古佛硐拏获。该员受伤数处。因前在达州城门上看见悬赏告示。如有拏获张思从者。赏戴花翎。赏给巴图鲁名号。赏银一千两。伊拏获后未经得赏。是以于引见时陈奏。又据奏兵部查明该员季报册内、嘉庆七年二月。在太平县属古佛硐地方生捦首逆张思从。节次攻克开县关口坪等处。进剿太平县属团包梁。打仗被贼矛伤右手膀。伤列三等。与该员所供年月不符等语。该员于引见时忽称届抑。实属胆大妄为。兵部请将该守备革职交刑部治罪。本系咎所应得。姑念该员生捦首逆。著有微劳。从前悬立赏格。未经给赏。系当年带兵大员办理不善。其伤列三等。实有其事。尚非捏造。伍国祥著加恩免其革职治罪。从宽降为把总。以观后效。　　

○以捐修陕西咸阳县城垣。予知县陈尧书等加衔议叙有差。　　

○癸卯。上诣皇太后宫问安。　　

