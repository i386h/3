<!-- { "loadSidebar": true } -->
○丁卯。旌表守正捐躯安徽寿州民张友妻郝氏。　　

○戊辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○己巳。遣官祭昭忠祠。　　

○以修补营船出力。予福建县丞黄宜之等升叙有差。　　

○庚午。顺天府以宗室乡试中额请。得旨、取中四名。　　

○以詹事府少詹事叶觐仪、充日讲起居注官。　　

○以云南开化镇总兵官吉昌、不胜任。命发往陕西以副将用。以山东胶州营副将塔清阿、为开化镇总兵官。　　

○添制赞把喇特鸟枪八十杆。从密云副都统双德请也。　　

○贷密云驻防修理兵房军器银。　　

○辛未。上诣绮春园问皇太后安。　　

○壬申。谕军机大臣等、寄谕盛京、直隶、江南、浙江、福建、山东、广东、七省将军督抚提督等。军机大臣等奏、密议耆英奏缮进陆贽守备事宜状。并练兵储饷等项事宜一摺。练兵储饷。为边防要务。洵宜准今酌古。实力讲求。唐陆贽缘边守备事宜状一疏。于理兵储饷再三致意。曲尽边防要领。著各该将军督抚提督等咸录一通。置诸座右。务宜惕目警心。反覆寻绎。斟酌以求其当。变通以适其宜。于筹策边防。自有裨益。至各营兵丁技艺之优劣。视将弁操演之勤惰。总在勤加训练。将弁得人。嗣后广东水陆各营。自副将以下。守备以上。著即责成该提督等督同该镇。随时考核。果能教练有效。兵丁悦服者。据实保举。由耆英覆核。年底密摺陈奏。候朕点出一二员。由该督给咨赴部引见。听候擢用。此外海疆各省。著照此认真核办。至储饷以备非常。必须豫筹。方免支绌。著该督抚等转饬各海关该管官。嗣后奏报徵收钱粮时。计一年税数赢绌。将徵纳尾银。酌留数万。或数千。核定数目。奏交各省藩库。另款存贮。以资储备。并著奕湘、讷尔经额、崇恩、按照各该省情形。分别轻重缓急。酌量筹办。务令积之既久。以裕军实。凡此训练储蓄。固为筹边要术。然总在平日恤之以仁。推之以恩。要之以信。制之以义。而复严号令。明纪律。公赏罚。德怀威畏。以固结人心。振作士气。俾上下一体。有进无退。方为有用之师。该将军督抚提督等。务须激发天良。深自刻励。毋稍苟安。于弁兵等体恤倍至。以实心待之。自可得其实心。而缓急可恃矣。至各处船只炮位炮台阵式一切事宜。均宜事事认真。各收实用。不得徒饰外观。有名无实。尤不得稍涉张皇。致启疑虑。总须不动声色。严密筹办。是为至要。再耆英此次密陈练兵储饷事宜片一件。现经钞寄。著各该将军督抚等收存内署。勿庸札行该属。致有宣洩。并著嗣后遇有密寄事件。俱毋庸札行该属。以昭慎密。将此各谕令知之。　　

○又谕、本日布彦泰奏、巡边大概情形等语。番匪扰及边界。自应先固藩篱。以杜窥伺。现据该督相度西宁一带地势。或因河为固。或扼险设备。著即择要筹防。妥为布置。所有哈喇库图尔之南山根南川营之青石坡等处。应如何移建营堡。及黄河北岸之头岱东信忙多等处渡口。应如何设卡严防。仍复旧制。均著于巡查甘凉肃州等处边卡完竣后。综核全局。悉心妥议具奏。总期训练认真。卡防扼要。俾番族无从偷越。致有顾此失彼之虞。方为妥善。将此谕令知之。寻奏、贵德厅所属西番。往往偷渡河北。从前设有防河官兵。河势纡亘。固不能周防。而有贼渡河。可以先得信息。即报察罕托洛亥等防城。互为防范。后虽屡次减撤。沿河尚有官兵。自道光二十三年富呢扬阿奏将防河之兵。全数裁撤。添设将军台会亭子二城。专恃防所堵御。遂令声息难通。于防堵并无裨益。自宜仍复防河旧章。请于察罕托洛亥等防城驻兵一千二百名内。拨出兵六百名。再于西宁河州二镇添派兵四百名。分布沿河扼要之头岱东信忙多等渡口。派令守备千把等弁分带严密防守。仍归察罕托洛亥驻防副将统辖。又西宁镇属哈喇库图尔营所管之南山根、南川营所管之青石坡两处山势峻拔。为野番必由总路。俱应安兵驻守。拟于南山根安兵一百名。亦由察罕托洛亥防兵内酌拨。并派千总一员。外委二员管带。轮替驻守。其青石坡安兵一百五十名。即由该管之南川营就近拨派。惟南川营额兵无多。拟先由西宁镇标照数派往。亦酌派千总外委等员管带驻守。应请于南川营酌添兵二百四十六名、在甘肃腹地事简营汛抽拨。仍归南川营都司管辖。拨定以后。青石坡即作为该营汛卡。以归简易。新设之将军台会亭子二城。应统归附近之察罕托洛亥防城管辖。西宁镇属大通永安等营、所管之都济石打板黑石头等九处。甘州提属永固协等营、所管之扁都口等十一处。肃州镇属嘉峪关内红崖等营堡、所管之石灰关等大卡十六处。凉州镇属永昌协等营、所管之白石崖等十一处。均属沿边最要口隘。应派弁兵自三四十名至百余名不等。悉令照数派往。常川驻守。其甘州提属扁都口外之野马川。即责成扁都口一带营卡严密防范。此外沿边僻小口隘甚多。势难概派弁兵驻守。查有旧挑坑堑。以遏贼马奔突。仍饬令附近汛卡。一体严防。下军机大臣。会同兵部议行。　　

○两江总督壁昌等覆奏、遵拏术诳幼孩匪徒。查无确据。得旨、审办此等案件。断不可意存成见。尤不可附和宣扬。以致惶惑人心。弄假成真。无忘人无衅焉妖不自作之语。详之慎之。静以处之。又奏、人情厌常喜新。道听涂说。以讹传讹。殊难凭信。批、今夏京中传闻此说。朕早洞悉。卿等不知耳。　　

○以剿捕番匪出力。赏甘肃游击富尔格讷、都司王定堃、德祥、守备辛殿甲、曹中选、千总赵维杰、马雒、江信、韩继绅、花翎。千总秦涌等蓝翎。余升叙有差。　　

○癸酉。上御阅武楼。阅八旗火器营操。　　

○甲戌。上御洞明堂。勾到上年新疆、云南、贵州、广东、广西、情实罪犯。停决新疆斩犯一人。贵州斩犯八人。绞犯二人。广东斩犯一人。广西斩犯一人。余五十六人予勾。　　

○谕内阁、贺长龄奏、军犯奋力效诚。请援照回疆遣勇将功赎罪成案、准其释回等语。所奏甚属谬妄。内地与回疆情形。迥不相同。在配军犯。自宜严加管束。不得藉端遽请免罪。致使妄生希冀。该督总制两省营伍。不惟云南之兵。归其统辖。即贵州各营。亦无难随时檄调。此次办理□＜?麻骨＞回匪。何必藉一军犯之力。练勇相助耶。所请著不准行。贺长龄办事毫无见识。懦弱无能。有负朕望。著传旨严行申饬。仍交部议处。　　

○以叶尔羌参赞大臣赛什雅勒泰、为内阁学士。兼礼部侍郎衔。　　

○乙亥。世宗宪皇帝忌辰。遣官祭泰陵。　　

○上诣安佑宫行礼。　　

○谕内阁、上年云南回匪滋事。经贺长龄亲往督剿。办理果协机宜。何至本年复有蠢动。现在虽据该督奏称连获胜仗。地方安谧。惟究未能及早筹防。优柔从事。致复劳师糜饷。已属咎无可辞。甚至以总督重任。两省营伍。皆其统辖。岂竟调遣乏人。转藉一军犯之力。练勇助剿。谬妄无能。莫此为甚。贺长龄不胜总督之任。云贵总督、著李星沅补授。即驰驿前赴新任。江苏巡抚、著陆建瀛调补。李星沅未到任以前。云贵总督、著陆建瀛兼署。俟李星沅到后。即驰驿前赴江苏巡抚新任。陆建瀛未到任以前。江苏巡抚、著陆荫奎署理。藩臬两司。即著派员递署。云南巡抚、著张日晸补授。亦著驰驿前赴新任。贺长龄著即降补河南布政使。均无庸来京请训。　　

○丙子。谕内阁、壁昌等奏、请将要缺知府援案改为调缺一摺。江西赣州府一缺。向系请旨简放。兹据该督等奏称、该处与闽粤接壤。匪徒出没靡常。必得在省年久素悉民隐之员。方能藉资整顿。著准其将赣州府一缺。改为调缺。于通省知府内。遴选人地相宜之员。奏请调补。其所遗之缺。仍请旨简放。以符定制。　　

○谕军机大臣等、赛什雅勒泰等奏、布噜特贼匪突入山口。抢掠回庄。拒杀军台弁兵。即时窜匿情形一摺。此次布噜特贼匪胆敢扰掠军台。拒杀弁兵。必应大加惩创。虽据该大臣等奏称派兵追剿。业已即时窜匿。难保不复出滋扰。著该大臣等咨会各城。督饬员弁伯克等。选派精壮兵丁。严密防堵。如有贼匪窜入。务即认真督剿。或设法兜捦。或断其后路。总期悉数歼除。使该匪等望风慑服。傥既经逃窜。不必出卡穷追。仍应严守卡隘。并相度机宜。斟酌妥办。被戕弁兵。著该部照例议恤。所请将伊斯玛依勒革去伯克。及伊斯玛依尔革职留任之处。均毋庸议。其自请严加议处。亦著加恩宽免。该大臣等惟当激励将弁。事事认真。既不可过事张皇。尤不可稍形疏懈。又另片奏、讯出贼首有的瓦年、及与贼匪夥聚之苏赖满、究系何处回子。此二人形迹均属可疑。务须严密查拏。一经缉获。著即切实根究。有无煽惑诡谋。并其中是否另有指使之人。一并严拏究办。毋令漏网。将此谕令知之。　　

○命陕甘总督布彦泰、拨银七万六千两有奇。解赴喀什噶尔、英吉沙尔、备道光二十八年经费。　　

○丁丑。上诣绮春园问皇太后安。　　

○谕内阁、那桑阿年逾六旬。精力就衰。华山泰身体过笨。那桑阿、华山泰、均著退出乾清门。在外办理旗营事务。二等侍卫巴图隆阿、现年亦逾六旬。精力就衰。惟在乾清门行走二十年。于差使并无失错。著加恩赏给头等侍卫。退出乾清门。在大门上行走。　　

○拨直隶热河道库银六千两。发商生息。修避暑山庄城墙。及官兵堆拨房间。从总管乌明阿等请也。　　

○修浙江奉化县城垣。从巡抚梁宝常请也。　　

○戊寅。谕内阁、梁宝常奏、浙西善后案内。续建要工。筹款兴办一摺。浙江乍浦当南溟之冲。为浙西第一门户。该处城垣衙署等项工程。均关紧要。著即赶紧修建。以资捍卫。所需工料运脚银十四万余两。即在善后捐输余存银钱内支用。总期工归实用。费不虚糜。一俟全竣。仍由该抚核实验收。傥查有草率偷减等弊。著即指名严参惩办。断不准视为具文。稍存姑息。至此项工程。既据该抚奏称、节省可为铸炮之用。即饬一面制模设厂。务须拣选铁料、并熟练工匠。如法铸造。造成后拣派熟习晓事之员。监视演放。总期一炮得一炮之用。不致有名无实。徒滋糜费。　　

