<!-- { "loadSidebar": true } -->
○续纂通礼书成。御制序曰。安上全下。莫大乎礼。王者端制心制事之原。循勿二勿三之轨。向明出治。万物洁齐以相见。胥于礼乎是赖。夫礼者理也。千古所不易之经。通者同也。古今民共贯之义。历时久而其间有因者。即不能无损与益。要之斟酌损益之中。正所以善厥因也。通礼一书。于乾隆元年。皇祖特命儒臣博采前闻。广摉往册。越二十四年己卯告成。亲制序文。冠诸卷首。全书具而法制详。大典昭而休明备。凡夫冠婚丧祭时巡搜狩柴望军容。莫不理器兼贯。经曲毕该。洵乎美善必探乎源。敷锡咸归于极矣。顾行之数十年来。或时事异宜。或质文异用。虽大经大法。固已酌古今而定厥中。而尽制尽伦。有当观会通以神其变。是以我皇考于嘉庆二十四年。允臣工之请。命礼臣重加修辑。予践阼以来。敬绍先志。万几之暇。亲为观览。并予指授。俾令分门别类。增入四卷。汇为五十四卷。兹以蒇事。礼臣请序于予。予谓礼之时义大矣哉。经纬乎天地。综贯乎人伦。自天子以至于庶人。未有不由乎礼。秩叙所以通幽明。寅清所以肃董劝。范围之而不过。曲成之而不遗。措之天下而皆安。施之百世而无弊。岂仅山龙藻火。玉节金和。徒以饰观瞻哉。若夫六合同风。不肃而成。制治保邦。百族同体。则岂予所敢冀焉。愿与天下臣民共勉之。是为序。　　

○谕内阁、奉皇太后懿旨、全妃晋封为全贵妃。祥嫔晋封为祥妃。所有应行事宜。著各该衙门察例具奏。　　

○又谕、向来考试翰詹。钦派大臣阅卷。自当按其文字之优劣。定等第之高下。其有违式、及平仄不谐失黏错误者。例应定置四等不列等。以昭公允。此次考试翰詹各员。阅卷大臣等拟定名次进呈。颇有违式之卷列入二三等中者。未经签出。仅将文理荒谬之二卷列为四等。经朕披阅。始行看出。亲加更定。分为四等四员。不列等四员。诸大臣于考校大典。颠倒错乱。显系瞻徇情面。不肯指出纰缪。为见好地步。设非朕亲加厘定。其列在二等者。转可幸邀迁转。必启外边议论。如殿试朝考试卷二百数十本之多。朕何能一一披览。若如此草率从事。尚复成何事体。该大臣等皆系朕特派简校。随意率定。殊失委任之意。嗣后诸大臣派出阅卷。务各秉公持正。期于允协。如再有拟定等第前后舛错者。定当惩处不贷。　　

○辛未。太祖高皇帝忌辰。遣官祭福陵。　　

○谕军机大臣等、此次恭送皇考仁宗睿皇帝实录圣训前赴盛京尊藏。敬择于九月初二日由京起程。前已降旨、派盛京副都统伦图善等、先期迎至山海关。敬谨接送。所有直隶应行护送之员。无庸派委藩司。著蒋攸铦于道府内遴委妥员。沿途小心照料。送至山海关。再由伦图善等接送至盛京。以昭慎重。将此谕令知之。　　

○壬申。上奉皇太后幸同乐园。进膳。赐皇子王公大臣及蒙古王贝勒等食。　　

○遣官祭昭忠祠。　　

○癸酉。上诣安佑宫行礼。　　

○大学士长龄、因病赏假。以兵部尚书玉麟、署经筵讲官。镶白旗蒙古都统和世泰、兼署镶白旗汉军都统。　　

○修山东泇河厅属滕汛减水闸二座。从河道总督严烺请也。　　

○甲戌。谕内阁、前据兵部奏、惇亲王门上二等护卫恒廉、遗误膳牌。咨部革退。经该部查明旧例。王等所属五品以上官员。如有过犯应行斥革者。该王等参奏后交部查议。入于半月汇题。自嘉庆三年以后。王等从未参奏交部。该部亦即据咨斥革。归入汇题。与例不符。当经降旨、仍照旧例办理。惟思此项官员。究系王府所属。遇有过犯。该王等动辄奏闻。未免烦琐。其应如何变通成例。分别应奏不应奏之处。著兵部妥议具奏。寻奏上。得旨、嗣后王府所属长史司仪长等官。遇有过犯应行斥革者。由该王等据实参奏。奉旨交部查议。由兵部专案具题。至护卫五品典仪以上等官。应行斥革者。毋庸具奏。即由该王等转咨兵部核议汇题。并著兵部于接到该王等咨文时。仍核其过犯情节。如果轻重悬殊。该部即行据实奏闻请旨。其六品以下等官。如有过犯应行斥革者。仍照旧例咨行兵部革退。并著该部纂入则例。　　

○贷河南城守尉修理衙署银。　　

○丙子。谕内阁、前因御史王赠芳条陈五城吏目归正指挥统辖。当交吏部都察院会议。兹据吏部议准。而松筠等另摺奏称、正指挥专司命案。事已极繁。若再添管吏目所司事务。势必顾此失彼。吏目本不准理词讼。其斗殴赌博等事。不过详城叙供。该御史欲以叙供之事。归正指挥办理。而命案转委代验。未免轻重倒置。且拣发各员。并无印信。书差又非本管。稽察难周。弊端滋甚。至吏目向归巡城御史考察。今作为正指挥属员。令其考察。岂能贤于巡城科道。必启瞻徇之弊。所奏较为明晰。著即照都察院堂官所议仍循照旧章办理惟在该堂官及五城御史破除情面。随时实力稽查。如有不称职及贪婪情事。立即严参惩办。不在纷更官制。转滋流弊也。所有吏部议准该御史所奏、及调剂吏目铨选之处。均无庸议。　　

○丁丑。上诣大高殿行礼。　　

○还宫。　　

○以镶黄旗领侍卫内大臣赛冲阿、为内大臣。工部尚书禧恩、为镶黄旗领侍卫内大臣。　　

○戊寅。以举行仲秋经筵。遣官告祭奉先殿。传心殿。上御文华殿经筵。直讲官英和、王宗诚、进讲论语节用而爱人。讲毕。上宣御论曰。易曰节以制度。不伤财。不害民。盖用度既侈。浮靡必多。以天生有用之财。轻弃于无益之地。初未尝显然有取于民。而民脂民膏。自必暗受其剥削也。是以爱民之君。必慎修俭德时防奢侈。量入为出屏除繁缛时懔卑宫菲食之戒。常殷已饥已溺之怀。或能心正意诚。检身若不及。凡一切纵欲从奢之举。容悦便佞之人。无从窥伺。则治理日见其上矣。试思奢侈之原。总由于骄满。心志既盈。何所不至。任性挥霍。仅供一时之娱悦。独不思追呼嗟怨之苦况耶。矧夫百姓足。君孰与不足。百姓不足。君孰与足。为君之要道。先存不以天下奉一人之心。躬行节俭。民隐周知。所以缓徵薄敛、多方振恤者。非干百姓之誉。正所以养元气、固邦本、行爱人之实政也。可无慎乎。直讲官穆彰阿、陆以庄、进讲书经三载考绩三考黜陟幽明庶绩咸熙。讲毕。上宣御论曰。伊古建官分职。各率其属。所以宰制万方、奠安庶姓者。胥在于是。而其人之贤否不可不察。功过不可不考。故有虞四岳九官十二牧。畴咨诰诫。至再至三。劝其敬事奏功。各扬其职。然政绩之优劣。必得经阅岁时。方能论定故三载考绩以核其功过。历三考而示以赏罚。则贤能者不致淹弃。庸凡者亦不能滥厕矣。是以周以六计弊群吏。汉以六条定官常。晋则委任达官。各考所统。魏则三岁一考。考即黜陟。唐之四善二十七最。宋之四课七事。皆所以定其考课而申黜陟。理明义备。洵万世之良规也。呜呼。世道之污隆不一。而人心之情伪不齐。考核之文。具在方策。得其实者。十无二三。盖统察之人。不能公正乃心。视国事如家事。无非按序就班。奉行故事。或逞一己之爱憎。或沽一时之名誉。甚则夤缘奔竞。是非颠倒。考最者竟有昏墨不职之人。如此何以肃官方而清吏治。兴言及此。愧恨交加。今而后深愿有位之士。各正乃心。各修其职。懔激扬为国政之大典。进贤退不肖乃用人之通经。慎勿偏存私见。德怨报修。更不可心知其非。曲意依同。佐朝廷务收得人之效。而成庶绩咸熙之上治。我君臣当共懔之慎之。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○诣绮春园问皇太后安。　　

○谕内阁、庆祥奏、查办塔尔巴哈台领队大臣扎克桑阿、佐领巴克坦布、先后揭告参赞大臣哈齐香阿各款大概情形一摺。扎克桑阿与参赞大臣、因审讯伊勒东阿控案。不能和衷。究竟承审各员。办理有无错谬。自应调齐原卷。彻底根究。现在扎克桑阿是否挟嫌揭告。哈齐香阿是否有意摉求。尤当详悉查办。以成信谳。哈齐香阿、著先行解任。交庆祥提同人证。质讯明确。定拟具奏。所有塔尔巴哈台参赞大臣。著硕隆武暂行署理。　　

○谕军机大臣等、据英桂奏、接据乌什驻防参将官海禀词。内称乌什屯田兵丁。因制办农具。借贷铺户钱文。富纶查询时。铺户张步明、浼托印房额书周胜英代为求情。诈受银两。并馈送富纶家人鸦片烟。富纶不令与家人质对等情。此案前据富纶参奏、已降旨将官海等革职。交永芹派委大臣。前往会同富纶审讯。现据官海禀称、既有富纶家人得受饭送之事。富纶者不必会审。所有案内应讯人证。著专交永芹提至喀什噶尔。秉公研鞫。务得确情。按律定拟具奏。官海禀词。著钞给阅看。至阿克苏回子郡王哈迪尔、寄信阿奇木伯克穆萨清厘伊恩赏地亩一案。本日复据哈迪尔具摺陈辩。并著永芹确切查明。据实具奏。富纶亦不必会同办理。哈迪尔原摺。一并钞给阅看。将此由四百里谕令知之。　　

○两淮盐政曾燠奏、淮盐岸分纲食。课有轻重。每遇积滞请融。均经奏明升课。兹查嘉庆十四年全椒句容二岸。借运江西纲岸代销盐八千余引。又嘉庆二十等年上江等岸。借运太平纲岸代销盐四万余引。其时因各食岸滞销。暂行借运。阅今多年。案悬不结。应即照融销成案。勒令升课完案。于各本商名下如数追缴。下部知之。　　

○己卯。谕军机大臣等、哈迪尔奏、声明乌什回子等占伊地亩细故。伊自行寄知乌什阿奇木伯克穆萨缘由一摺。哈迪尔因系伊家地亩。并未报乌什办事大臣富纶、祇寄彼处阿奇木伯克。尚属可行。此案曾有旨、著交永芹秉公查办。哈迪尔无论行抵何处。接奉此旨。即妥为照料霍罕来使、及各城年班回子伯克等来京。　　

