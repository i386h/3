<!-- { "loadSidebar": true } -->
○谕军机大臣等、昨有旨、改于三月初三日启銮。讷尔经额、前赴马兰镇一带查道。计此时距京不远。著谕知该督再行来京具摺请安。将此谕令知之。　　

○命乾清门侍卫副都统巴雅尔、在御前行走。　　

○壬戌。上诣绮春园问皇太后安。　　

○谕军机大臣等、御史江鸿升奏、河员习尚奢侈。亟宜湔除一摺。两河每岁抢修。及另案工程。需项浩繁。原为捍御水灾。保卫民生而设。若如所奏、厅员奢侈挥霍。已成风气。间有二三朴实自好者。共指为不合时宜。试思该员等岂能自出己资。无非滥行支领。克减工程。以资糜费而饱私橐。殊属可恶。著潘锡恩、钟祥、各饬所属。力除积习。如有用度过侈。查明实在劣迹。严参惩办。仍于每岁查工时。严密查察。傥有料垛虚松。工程克减。一经查出。立即参处。无稍姑容。原摺钞给阅看。将此各谕令知之。寻江南河道总督潘锡恩奏、属员贤否。随时访察。如有用度过侈者。即据实参惩。至料垛亲自点验。工段逐细丈量。务期浇风尽革。料足工坚。得旨、勉力振作。又批、此系拔本塞源之道。勿视为泛常。必应核实。勿受蔽混。河东河道总督钟祥奏、通饬所属。一体钦遵。务期实用在工。则奢侈私肥之弊。不除而自除。得旨、知之匪艰。行之维艰。言顾行。行顾言。懔之勉之。　　

○癸亥。孝昭仁皇后忌辰。遣官祭景陵。　　

○谕军机大臣等、耆英奏、江苏善后机宜。首在消弭伏莽。固结民心。操练士卒。江北遣散壮勇。勾结棚民。群聚为盗。阜宁县境内有匪徒拒伤把总之案。当经捦获各犯。烧毁巢穴。又于海州续获三十余犯。始行解散。浙江长兴县之白龙山。有匪徒盘踞。出没于江浙交界之处。肆行劫夺。又太湖土匪。乘间伺劫。现在分案严办等语。匪徒肆行无忌。总由营伍废弛。将庸兵惰。操演等于儿戏。何能御侮折冲。耆英自任两江总督以来。督饬省标陆路各营将备。挑选弁兵。弓箭务求挽强命中。枪炮务求捷速有准。藤牌务求滚护有法。杂技务求舞击得势。现在已渐改观。其水师则以巡为操。责成各营将备。亲督弁兵。无分风雨梭巡。如值两船相遇。或与邻境兵船会合。即各逞其能。互相比较。不准将操练巡防。分为二项。亦不准止巡内江。不巡外海。所办均属妥协。著壁昌等即照耆英所定章程。勤加训练。俾水陆皆成劲旅。以期有备无患。至战船一项。据奏惟放大＜?舟古＞船、江海均属相宜。最为合用。拟就善后案内。酌量造船一百数十只。就原额三百二十九船之例价。均匀增给。在江宁苏州两处设厂。照市价核实办理。不敷银数。由外捐补等语。著壁昌等察核情形。如能于操防得力。并无窒碍。即行酌核妥办。傥成造之员。办理未能如式。验收之员。索费拖累。均著严参惩处。至沿江炮台。据称筑以甎石。则工费浩繁。若以土筑。又虑风雨剥蚀。不久即为平壤。似宜节省建筑之费。移为造船练兵之用。又新设福山镇。及所属衙署兵房。应驻劄福山。以守全江门户。已饬徐州道查文经等、会镇覆勘等情。均著壁昌等体察情形。奏明妥办。又总兵顺保、那用营款一案。业经讯明属实。亦著从严惩办以肃营伍。至上海通商。目前虽甚安静。但夷人惟利是视。全在收其利柄。不可倒持以授之。耆英所见。甚属有识。总之兵练船固。伏莽自消。民心自定。果能众志成城。自可渐收实效。不至日形涣散。方为妥善。孙善宝、到江宁接篆时。谅耆英已将应办机宜。详细告知。先为筹办。俟壁昌到任后。仍著会同孙善宝、及提督尤渤、分别查办。并通饬各镇总兵。不分水陆。认真训练。毋稍懈弛。是为至要。将此谕令知之。　　

○调盛京刑部侍郎花沙纳、为礼部右侍郎。盛京工部侍郎德厚、为盛京刑部侍郎。礼部右侍郎博迪苏、为盛京工部侍郎。　　

○赏浙江等省癸卯科乡试年老诸生郑世火□冈等、一百三十四名举人副榜有差。　　

○旌表守正被戕江苏吴江县民沈格堂妻陈氏。　　

○甲子。遣官祭贤良祠。　　

○以吏部右侍郎侯桐、为国史馆副总裁官。　　

○乙丑。谕内阁、前据祁＜?土贡＞等奏称、广东琼州廉州一带。近接夷洋。嗣后遇有匪徒。请知照越南国员弁。一体堵拏等语。当交军机大臣、会同该部议奏。兹据奏称、夷洋交界处所。遇有盗贼游奕劫掠。即责成沿海文武员弁。认真督缉。尽力捕剿。不得意存观望。傥侦知窜入夷界。即行檄令捦获解回。其夷匪逃进内地。亦即拏解该国。自无虑其此拏彼窜。著即照所议办理。至该前督等请知会越南国一体堵拏。是中国应行缉捕匪犯。借资外夷兵力。不但无此体制。且沿海兵船。恃有外夷协缉。转致懈怠军心。废弛武备。又安用设立水师将弁为耶。祁＜?土贡＞、程矞采、所奏实属冒昧。著交部议处。　　

○丙寅。谕内阁、此次恭谒东陵。著四阿哥奕詝五阿哥奕誴、六阿哥奕?、恭代行礼。即于初三日起程前往。初八日回圆明园。著派内务府大臣裕诚、随同前往。　　

○丁卯。谕内阁、朕每届谒陵。于跸路经过州县。均经随时加恩。本年恭谒东陵。业已先期降旨。现在虽不亲行。而沿途地方。业经备办。所有跸路应行经过之大兴、通州、三河、蓟州、遵化、五州县地方应徵本年钱粮。仍著加恩蠲免十分之三。　　

○又谕、此次派出随扈之兵丁。已领马价银两。著加恩免其缴还。以示体恤。　　

○又谕、此次直隶备办桥道各项。一切应行报销之款。著仍准其照例开销。


大清宣宗效天符运立中体正至文圣武智勇仁慈俭勤孝敏成皇帝实录卷之四百三

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十四年。甲辰。三月。戊辰朔。赏休致副都统朝善全俸。　　

○己巳。上诣绮春园问皇太后安。　　

○遣官祭先蚕之神。　　

○谕内阁、前据御史雷以諴奏参、天津运使陶士霖、在浙江温处道任内。有侵销军帑、偷减船价、私局病商、滥徵勒罚、并徇庇属县、姑息营卫各款。当令王植、吴钟骏、会同该抚据实查参。并续令梁宝常于到任后。会同吴钟骏秉公查办。兹据梁宝常等、逐款查明具奏。该员前因温郡设防。禀领军需银一万两。事阅一年。所用仅千两。余俱缴还总局。其给发永嘉县制造军器银两。据该县供称先经详领工价。奉驳后即将此项移交后任解还。并无坐扣陋规、冒销军帑情事。其承修温属军船。均系如限完工。现尚在洋配缉。查无游击催造文移。亦无营船遭风案据。至津贴雇船应差。相沿已久。现确询该司事等、系地方公举。收发各项道员既不与闻。无从侵用。其于罗协和等、漏税罚货系属照例。并非滥徵。并据该商家属结称实无勒令缴银之事。至守备陈廷贵、验无烟瘾。亦无惧炮躲避各情。卫守备云中鲲、现以重听被劾。营卫备弁。非道员所属。即无考核之责。无所用其姑容。以上原参各款。据该抚等详细讯明。该员并无贪纵营私之弊。惟瑞安县报修营房一案。未经勘估。遽尔垫修。该员奉委覆勘。自应饬驳捐赔。乃因修工已竣。率请准销。虽无回护别情。究属不合。陶士霖著交部议处。　　

○又谕、讷尔经额奏参、临差捏病规避之游击一摺。直隶提标右营游击乌勒喜速、经该督奏明派往科布多接办防务。即据禀跌伤左腿。提督委员查验。病势不实。实属规避。乌勒喜速、著即革职。以示惩儆。　　

○又谕、布彦泰等奏、审办窃马贼犯一摺。此案哈萨克莫界。听从库歹私进开齐。偷窃马匹。实属目无法纪。除库歹一犯业经正法外。莫界著发遣烟瘴地方。仍照例刺字。辉番卡伦佐领讷松阿、失察哈萨克私进开齐窃马。本有应得之咎。惟能随同访获正贼原赃。功过尚足相抵。讷松阿著免其议处。　　

○谕军机大臣等、麟魁等奏、体察新工情形一摺。据奏黄河挟淤夹沙。势甚雄猛。豫省又俗名坡河。伏秋盛涨。非二百丈口门。不能容纳。现在口门仅宽三十余丈。恐致下壅上溃。且引河头之拦黄坝。亦虑刷塌受淤等语。著钟祥、鄂顺安、即将挑水坝择要加培。保护西坝埽占。其东坝出水埽面。准其暂行拆除。展宽口门。仍择可用料物。作为加镶之用。其拦黄坝即著竭力保守。无使引河淤垫。以致挑穵过费。该河督等务须随时相机。设法补救。俾将来兴办堵合费省工速。以赎前愆。将此谕令知之。　　

○予故湖南提督长春祭葬如例。　　

○庚午。谕内阁、此次派出随扈之兵役、已领减马赏、并车价路费银两。均著加恩免其缴还。其察哈尔上驷院太仆寺送马驼各官兵来往盘费。俱准其照例开销。　　

○谕军机大臣等、据德兴奏、河北番贼偷渡分抢。当饬青海盟长派兵追捕。行至乌兔一带。遇贼十一人打仗。杀死五名拏获六名。又于色尔开地方枪毙番贼二名。割获首级二颗。据捦获番贼供有千户完的他尔。所获首级。认系灭什卡族贼首噶布藏等语。上年富呢扬阿等、督兵剿办声明河北近边肃清。河南番贼畏法献贼。将官兵陆续撤回。并留西河两镇官兵一千名。稽查余匪。何以此次复有番贼偷渡分抢之事。著富呢扬阿确切查明。据实具奏。将此谕令知之。　　

○以直隶宣化镇总兵官石生玉、为湖南提督。贵州铜仁协副将春福、为宣化镇总兵官。　　

○以捦捕甘肃河北番贼。青海郡王车淩端多布等、下部议叙。赏左翼副盟长贝勒罗布藏济木巴、双眼花翎。台吉巴木巴勒达什隆都布、喇木棍策勒格扎勒、图萨拉克齐纳卷噶布藏、章京格窝花翎。　　

○修浙江仁和、海宁、二州县海塘。从巡抚梁宝常请也。　　

