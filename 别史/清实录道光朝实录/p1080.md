<!-- { "loadSidebar": true } -->
○又谕、昨因逆夷占据浙江定海、镇海。已降旨授奕经为扬威将军。文尉为参赞大臣。驰驿前往办理矣。浙江夷务紧急。著特依顺无论行抵何处。迅即折回。由驿驰赴浙江。同奕经等办理军务。特依顺参赞大臣关防。即由扬威将军奕经带往面交。将此由六百里谕令知之。　　

○又谕、昨经降旨、令胡超将所调陕西官兵。带领一千名。迅赴天津。其后起官兵一千名。著原派之将备管带赴浙矣。天津毗连畿甸。防备尤为紧要。所有陕西后起兵一千名。仍著富呢扬阿饬令前赴天津。以资调遣。并著胡超管领。与所带头起一千名到后。并作为后路应援。该提督仍遵前旨。会同讷尔经额商定屯驻地方。以期得力。傥陕西后起官兵行抵山西。即著杨国桢饬属沿途截回天津。毋稍迟误。将此由六百里谕令知之。　　

○命参赞大臣特依顺、无庸前往广东。改赴浙江办理军务。正蓝旗蒙古都统哈哴阿、无庸作为参赞大臣。仍回山海关办理防堵。　　

○命户部尚书祁寯藻、在军机大臣上行走。　　

○实授牛鉴两江总督。　　

○命伯都讷副都统福勒洪额、驰往山海关外。会同墨尔根城副都统乌淩额、管带黑龙江官兵。办理防堵。　　

○以正红旗满洲副都统关圣保、署正黄旗护军统领。镶蓝旗蒙古副都统恩华、署镶白旗护军统领。　　

○庚申。固原提督胡超、谢授参赞大臣恩。得旨、朕因浙省兵将。立时不能到齐。汝先赶到。亦碍难进剿。而天津一带口岸。距京不远。最关紧要。沿海虽经讷尔经额布置周妥。但后路一无接应。陈金绶、石生玉、又不克分身。朕十分放心不下。知汝忠勇自矢。又率本省之兵。于天津迤北。或一处二三处。择要屯驻。既可沿海接应。又为京师屏障。甚属有裨。汝其尽心尽力。慎勉防守。如有动作。务要计出万全。勇加百倍。朕实有厚望于汝。但切忌恃勇轻率。毋忽。　　

○赏扬威将军奕经、参赞大臣文蔚、文绮、侍卫等治装银有差。　　

○命已革户部尚书奕纪。改发天津效力赎罪。不准进京。　　

○修浙江仁和海宁二州县海塘。从巡抚刘韵珂请也。　　

○辛酉。谕军机大臣等、本日据奇明保等驰奏、宁波府城失守。防御绍兴府及省城一摺。据奏八月二十九日。夷船八只。驶进郡城。连开大炮轰击。城内兵数无多。即行失陷等语。览奏愤恨之至。所奏曹娥江为紧要关隘。饬令在籍藩司郑祖琛、会同总兵李廷扬、该道鹿泽长等、协力堵御。并令臬司蒋文庆驻劄声援。安设粮台等语。均即照所议办理。所调江宁旗兵八百名。尚恐无济于事。省城募练民勇。势不能分。寿春江西湖北等处官兵。尚未抵浙。著刘韵珂先就现在情形。妥为筹办。至省城地方。关系紧要。业已命将调兵。惟总须两月内外。方能抵浙。仍著刘韵珂会同奇明保、恒兴、相机设法。竭力保守。以待大兵之至。其提督余步云实在下落。著查探明确。据实具奏。毋稍含混。另片奏、招集邻省乡勇。恐致勾结土匪。所见大有深意。既据移咨麟庆、程楙采、缓为遣发。亦著依议办理。已谕知麟庆、程楙采、即行停止。浙省所调湖北江西安徽河南兵共七千名。已由六百里加紧分谕各该督抚令其兼程赴浙矣。将此由六百里加紧谕令知之。　　

○又谕、本日据刘韵珂等奏、宁波府失守。现在防御绍兴。及保守省城一摺。该省兵力甚为单弱。朕心焦急之至。前所调湖北兵二千名。江西兵三千名。安徽河南兵各一千名。著裕泰、吴文镕、程楙采、鄂顺安、迅即派委曾经出兵将弁。管带起程。即交刘韵珂等分拨防堵。官兵早一日至浙。浙省早得一日之用。著裕泰等谆饬带兵各员。兼程赴浙。沿途毋许逗留。仍严行约束。毋任滋扰。将此由六百里各谕令知之。　　

○又谕、前据裕谦奏明、饬委舒梦龄雇募凤阳颍州二府乡勇。并飞咨麟庆、将徐州府乡勇招募赴浙备遣。本日据刘韵珂奏、＜?口英＞逆在浙滋扰。大兵指日云集。无须假力于邻省之民人等语。著麟庆、程楙采、即行停止雇募。将此各谕令知之。　　

○又谕、海龄奏、请豫筹防堵一摺。江浙洋面毗连。现在逆夷在浙猖獗。江苏海口。必应严密防堵。京口为入江门户。本年江苏江潮涨旺。尤应加意严防。现经海龄派拨旗营官兵炮位。分布要隘。惟水师营弁兵。除调防及守汛外。仅数百名。兵力尚单。著布勒亨、兴伦、于江宁驻防内酌拨兵弁。协同防堵。将此各谕令知之。　　

○礼部奏、十月初十日。皇太后万寿圣节应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○命贵州安义镇总兵官段永福、驰往浙江。随同扬威将军奕经、办理军务。　　

○赏已革安徽布政使管遹群、六品顶带。随同扬威将军奕经、前往浙江办理粮台。　　

○命江西南赣镇总兵官长春、四川川北镇总兵官韩振先、绥宁协副将杨开云、贵州松桃协副将达腾超、甘肃中卫协副将哈拉吉那、湖北施南协副将岱昌、驰驿来京听候召见。　　

○湖南提督杨芳、因病乞假。并回籍省墓。允之。　　

○命已革大学士琦善、发往军台充当苦差。无庸赴浙江军营。　　

○释已革浙江巡抚乌尔恭额、发往军台充当苦差。　　

○壬戌。上诣绮春园问皇太后安。　　

○谕内阁、本日召见载铨、步履尚未照常。著赏假安心调理。其所管一切差使。无庸派署。　　

○以兵部左侍郎朱嶟知武举。内阁学士王炳瀛、为武会试正考官。都察院左副都御史帅承瀚、为副考官。　　

○命怡亲王载垣、在御前大臣上学习行走。　　

○命青州副都统德珠布来京。以乌噜木齐领队大臣穆特恩、为青州副都统。　　

○命伯都讷副都统巴雅尔、西安左翼副都统齐哴阿、来京陛见。　　

○癸亥。谕内阁、自上年＜?口英＞逆犯顺以来。滋扰广东福建浙江三省。沿海居民。惨罹锋镝。或被抢掠一空。或致流离失所。朕统御寰区。恫瘝在抱。每阅各处奏报。为之寝食不安。已命奕经为扬威将军。特依顺、文蔚、为参赞大臣。调集各路精兵。克期进剿。大兵到浙。自必迅速蒇功。惟各路所调官兵。经过郡县地方。恐或约束不严。藉端骚扰。著责成该将军等严饬管兵各员。分饬所属。谨守纪律。秋毫无犯。违者即以军法从事。如有纵容徇隐。另经举发。惟该将军等是问。其沿海各处乡村。均宜自行团练乡勇。联络声势。上为国家杀贼。下即自卫身家。其有奇才异能。足备御侮之用者。许赴军营自行投效。该将军等量才器使。遇有出力之处。随时保奏。候朕施恩。从前三省教匪滋事。尽有由义勇出身。擢至大员者。该将军等务当多方激劝。咸使有勇知方。一技一长。毋稍屈抑。凡兹薄海臣民。皆系朝廷赤子。二百年来食毛践土。具有天良。当此逆夷不靖。自必志切同仇。断不可为奸夷所惑。自外生成。其或被胁陷贼。自拔来归。亦即宥其既往。予以自新。俾得同赞肤功。共享太平之福。著沿海各督抚刊刻誊黄。遍行晓谕。用示朕外攘内安至意。　　

○又谕、前有旨将琦善、乌尔恭额、发往军台充当苦差。兹据兵部奏称、军台祇有效力赎罪。并无苦差可以充当。既系向办成案。琦善、乌尔恭额、均著改为发往军台效力赎罪。　　

○谕军机大臣等、讷尔经额奏、遵旨筹拨兵马一摺。又另片奏、豫备铅丸火药。及沿海择要防范等语。所办均属周妥。惟北塘海口。前经该督将山海关撤兵六百名。拨赴该处协防。现已饬令折回山海关。是该处兵力。尚嫌单薄。不足以资守御。仍著该督相度形势。再行添拨官兵。务期得力。所奏牛革拒炮。已经演试。不能抵拒等情。览奏已悉。所有给事中朱成烈前奏御炮之法。著毋庸议。将此谕令知之。　　

○又谕、前因逆夷在浙滋事。有旨令吴文镕挑选九江镇精兵一千名。迅速派员管带赴浙。此项官兵。现在无论已未起程。俱著即撤回归伍。其前经调赴闽省后又截赴浙江之江西兵二千名。仍著催令速往。将此由六百里谕令知之。　　

○又谕、＜?口英＞逆在浙猖獗。宁波失守。已授奕经为扬威将军。出师征剿。著宝兴迅速于四川建昌松潘两镇属内。挑选精兵。其该省屯兵有可调用者。亦著一体挑选。共足二千名之数。派委曾经出师之镇将管带前赴浙江军营。听候调遣。沿途严加管束。毋许滋扰。将此由六百里加紧谕令知之。　　

○又谕、奕经等奏、请调派员弁赴浙差委一摺。四川省游击张富、李嘉猷、都司许超、梁有才、守备伍玉琳、张定川、颜朝斌、千总郑心广、王国英、李超、刘炳、熊翥飞、把总彭友泉、朱暐南、刘天培、陕甘省除游击田大武、王贵、本日据富呢扬阿奏明现派带兵外。参将唐璥、雷捷凯、游击谢天贵、吴珍、都司赵秉喜、守备刘奇、李俸举、牟成烈、陈芝兰、甘贵、千总曹正喜、李尚凤、沈仁贵、罗文聪、竹秉元、叶荣、颜长春、把总黄国才、毛喜、朱京美、李洪升、马永泰、罗得、邹步云、李荣、陆俊德、张映川、河南省都司刘天保、外委罗锦川。著宝兴、恩特亨额、富呢扬阿、鄂顺安、即劄饬该员弁等、各酌带精壮亲信劲兵十数名。速赴浙江军营。听候差委。此内如有先经带兵前赴他省。与现有事故。未经在营当差者。即著毋庸派往。其已调赴浙江者。即著遵前旨催令速往。将此由六百里各谕令知之。　　

○命乾清门三等侍卫伊兴阿、随扬威将军奕经等前赴浙江。听候差委。　　

○以副都统衔头等侍卫富僧德、为正蓝旗蒙古副都统。　　

○甲子。谕内阁、桂轮奏、查办匪徒放火廷烧房屋大概情形一摺。热河平泉州属回子地地方。被匪徒多人放火延烧房屋。该州英宝。与知县仲淳。所禀情形互异。显有不实不尽。此案放火人犯。著即饬令承德府知府上紧缉拏务获。交该都统提同应讯人证。究明何处匪徒。是否矿匪挟嫌谋害。严行惩办。傥该地方文武各官有诿卸消弭情事。即著据实参奏。毋稍姑容。　　

