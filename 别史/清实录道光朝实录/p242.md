<!-- { "loadSidebar": true } -->
○谕军机大臣等、昨据琦善奏、漕运总督出缺。已有旨令穆彰阿驰驿前往署理。穆彰阿未到任以前。著琦善兼署。现在南漕未渡帮船。有应行盘坝。及豫筹军船回空等事。正关紧要。琦善既经兼署。责无旁贷。著将一切事宜。妥为筹办。勿致稍有贻误。勉副委任。将此谕令知之。　　

○赏安徽实力办公之宿州知州苏元璐同知衔。　　

○以查拏下瞻对抢劫拒捕贼番迅速。都司何占魁等下部议叙。　　

○修四川懋功安阜两营堆卡房屋。从总督戴三锡请也。　　

○抚恤朝鲜国遭风难夷如例。　　

○丁丑。谕内阁、京察为激扬大典。自应一体加以鼓励。嗣后京察一等之宗室理事官。各部院宗室郎中。引见圈出后。著准其一体复带引见。候朕酌量录用。其副理事官等员。仍照向例办理。如有不称职之员。亦著随时甄别。　　

○以兵部左侍郎宝兴、顺天府府尹朱为弼、监临顺天乡试。　　

○准江西前任浙江巡抚降补礼部郎中杨頀、重赴鹿鸣宴。赏四品顶带。　　

○戊寅。谕军机大臣等、前据英和奏、通筹漕河全局。请暂雇海船。以分滞运。酌折额漕。以资治河。当交各该督抚等悉心议奏。兹据程含章查照英和原奏。详晰筹议。所奏俱悉。浙江乍浦海口。内河外海。中隔石塘。塘外积有铁板沙涂。海船不能停泊。其宁波府甬江口。可以收泊海船。惟由有漕州县剥运至宁波。中隔两江三坝。必须盘剥五次。耗费甚钜。浙江明年之米。该抚请仍由运河运送入京。自系实在情形。其酌折额漕一节。亦据该抚奏窒碍不可行。所有浙江明年全省漕米。仍著徵收本色。该省海运折色二条。均毋庸议。将此谕令知之。　　

○浙江巡抚程含章奏、西塘翁家汛至戴汛柴工。情形险要。请借项修筑。从之。　　

○己卯。遣官祭火神庙。　　

○谕内阁、庆祥奏、筹办不敷官茶一摺。新疆官茶。向由甘肃积贮陈茶内拨运。于官兵应领饷下。按月搭放。扣价归款。自嘉庆十三年以后。遇闰之年。并未加调。皆将下年之茶垫放。历闰既多。支垫愈夥。现不敷茶四万四千九百余斤。若仍由甘肃补调。运脚等项。转多糜费。伊犁茶价。现在平减。著照所请、自本年为始。每岁以两个月散放全饷。令官兵自行买食。毋庸搭放茶斤。统计三年。将不敷之茶。全数补足。所有每年应扣茶价饷银一千五百余两。既不搭放茶斤。即应由正项发给。著先于积存兵饷项下支放。仍将道光元年兴办河工、借项生息、奏准八年归款之本银二万两。准其展限生息四年。至道光十三年。再将本银归款。其多得息银。按年收入正项造报。嗣后官茶。著年清年款。遇闰毋庸搭放。即以全饷支发。亦毋庸加调茶斤。以归画一。该部知道。　　

○又谕、陶澍奏、劝设义仓章程一摺。国家养民之道。足食为先。而裕民之原。积贮尤重。前年安徽偶遇荒歉。赈抚兼施。该抚请设立义仓。为未雨绸缪之计。所议章程。如州县中每乡村公设一仓。秋后听民捐输。岁歉酌量散给。出纳悉由民间经手。不假官吏。防侵蚀以禁骚扰。矜贫寡而杜争端各条。著即移交新任巡抚。照议妥为经理。仍督饬各州县实心实力。劝导有成。总期经久无弊。不必另立仓名。至另片奏、青阳等县绅耆。克知大义。捐输谷石。查明请旌表等语。著俟捐有成数。查开姓名银数。照例题咨。量予旌奖。以示鼓励。其劝捐出力之青阳县知县李晓林、铜陵县知县孙荣、望江县知县尹作翰、太平县知县续瑞、怀远县知县周天爵、俱著加恩交部议叙。该部知道。　　

○谕军机大臣等、本日都察院奏、浙江嘉兴白粮帮水手李成益等、呈控匪徒纠众行凶一案。已明降谕旨。交程含章严讯矣。此案前据魏元煜等奏、拏获滋事水手李明秀等七十三名。又据讷尔经额奏、拏获刘五等七名。先后解浙审办。兹据李成益等、呈控李明席明等。聚众结拜老官。自称钱安教名目。计一百零二名之多。琦善等接奉此旨。不可等候粮船归次。即按照单开名姓。按名缉拏。迅解浙江。归案究办。勿任一名漏网。程含章将现获解到各犯。详细研鞫。并饬属严拏逸犯务获。按律定拟具奏。将此各谕令知之。　　

○前任安徽巡抚陶澍奏、饬属收缴鸟枪凶器。由缉捕经费内给价。报闻。　　

○以礼部右侍郎刘彬士、为江南乡试正考官。翰林院侍讲学士陈用光、为副考官。詹事府少詹事龚守正、为陕西乡试正考官。翰林院编修李泰交、为副考官。　　

○以福建宁洋县米价增昂。命平粜仓谷。　　

○庚辰。谕军机大臣等、上年据延隆奏、浒墅关南北商船。每多偷漏出海。以致内河各关税课。不能足额。当令孙玉庭等严禁偷漏。本年复据御史熊遇泰奏、江苏织造衙门胥吏。私雇巡船。藉端讹索。遇有重载商船。逼令内河行走。当降旨令该督抚等详加确访。所有贩往北省茶船。及不在出洋例禁商贩货船。于出口时验明。照例纳税放行。兹复据延隆奏请量为变通。凡客商制贩南杂布匹茶叶纸张等物。前赴上海出口者。如实在行销关东登莱青等处字号。娄齐门挂号旧册有名者。仍照旧免税验放外。其旧册无名。本系影射关东等处者。免其截留。惟令于雇船装运之时。将各货赴关报明。按浒关则例。完纳钱粮。即由娄齐门签验给串放行。听其绕走海关。给照出口。其豫东所产黄豆。并海州青口所产豆饼等物。及江广桐油药材烟叶等北货南销。皆浒关应徵之税。如有越漏。照旧于太仓浏河一带查拏。将该商押赴浒关补税。其浙闽土产。在苏销售。并由苏城贩往浙闽。南装南卸。浒关例不收税等语。延隆所奏。自系为关税足额起见。惟设关收税。所以裕国通商。国课固宜充盈。而商贩亦不可紊乱。著陶澍会同该织造查照所奏各条。秉公妥议。是否可行。据实奏闻。再降谕旨。该抚等虽各有职守。总期彼此两有裨益。勿得稍存私见。将此谕知陶澍、并传谕延隆知之。　　

○辛巳。上诣绮春园问皇太后安。　　

○谕内阁、龚守正现出试差。著朱士彦暂在上书房行走。授大阿哥读。　　

○旌表守正捐躯陕西富平县民张花狗儿妻张氏。　　

○壬午。谕内阁、福绵奏、河东盐池。时有抢窃拒捕。请照江西省行销淮盐之例。派出缉私员弁兵役。携带鸟枪一摺。山西省河东盐池。地方辽阔。近来时有贼匪多人。夤夜入池。抢窃盐料。拒捕伤人。自应严密防范。著照所请、即饬解州、安邑县、各拨壮役二十名。运城营内派兵二十名。外委二员。督率巡查。派出员弁兵役。每名准其携带鸟枪一杆。编列字号。官为给发。遇有大夥抢窃贼匪。持械拒捕者。许令施放抵御。若零星小窃。及虽属大夥而非持械拒捕。不得擅行放枪。俟贼匪稍知敛迹。即将鸟枪收缴。　　

○又谕、昇寅奏、审讯骁骑校德淩阿、控告协领德庆克扣兵饷等款大概情形。并究出马甲乌福兴阿、将德淩阿辱骂属实。乌福兴阿、既得受伊子五品封典。即不应仍充马甲。乃竟敢僭用四品顶带。滥充马甲。实属违例。乌福兴阿、著即革退马甲。并将原请诰命追夺。交昇寅提同案内人证。将德淩阿列控各款。严讯确情。按律定拟具奏。寻奏、德庆讯无私扣兵饷情事。惟纵令兵丁刨取边城甎土。修理营房。应杖一百流三千里。系旗人折枷。乌福兴阿、鞭责发落。下部议。从之。　　

○旌表守正捐躯江苏睢宁县民周本妻吴氏。　　

○癸未。上诣大高殿行礼。　　

○还宫。　　

○谕军机大臣等、阮元奏、粤海关监督七十四、精神未能照察。关税颇有迟欠。已另简达三、前往监督粤海关税务矣。监督之贤否。该督本应稽察。据实入告。不必如此秘密。嗣后该督于新任监督抵粤后。仍当留心查察。如未能称职。即随时奏闻。傥有劣迹。更应列款严参。不可少有瞻徇回护。隐忍不言也。将此谕令知之。　　

○调奉宸苑卿福森、为上驷院卿。以内务府郎中明禧、为奉宸苑卿。　　

○修广东番禺东莞三水三县营房。从总督阮元请也。　　

○以孟秋时享太庙。自是日始。斋戒三日。　　

○甲申。谕内阁、琦善奏、江广未渡军船。请提用江南首进回空船只接运一摺。前因运道受淤。粮艘阻浅。经孙玉庭等奏请截留米一百万石。存贮淮扬。并借给军船。量为平粜。朕以办理种种贻误。降旨令琦善悉心妥议。另筹良法。兹据查明本年江南无须平粜。借给军丁。亦无实济。淮扬现无空仓可贮。搭运必多亏烂。孙玉庭等所议囤贮出借平粜三条。均属窒碍难行。著无庸议。该督于万难措置之中。力筹盘运之法。请将本年首进军船。自淮安头帮至江淮九帮。并例不过淮之淮安三、江北长淮四等帮。共船一千一百八十六只。接运江广漕米一百二万九千余石。按船匀装。径抵通仓。现在雨水较多。闸河行走。自可迅速。将来帮船回空。亦不致中途停滞。所有接运漕粮之帮丁。按石照民船给值。俾免苦累。将来首进军船。即令在北岸临黄运河停泊。由江省多备民剥。渡黄运交。其江广重运船只。即令将货物起卸。俾得就近盘剥。所办俱好。著讷尔经额即饬令豫东接运民船。暂行停让。并著佥派妥干员弁。严催首进回空帮船。飞挽南下。以备接运。无得稍有迟误。所有业经渡黄之二进帮船。将来回空归次。及此次接运首进帮船回江守冻。分派员弁稽查。并酌量回空事宜。俱著照所奏妥办。　　

○又谕、琦善奏、请派林则徐等、赴上海筹议应办事宜等语。现在堰盱石工。已砌至七分以上。林则徐、邹锡淳、著于石工届竣时。前赴上海。督同该县。将应办事宜。逐一筹议。该督抚等查明核定具奏。章程既定。饬交该地方官循照妥办。林则徐即饬令回籍守制。邹锡淳著仍赴直隶差委。　　

