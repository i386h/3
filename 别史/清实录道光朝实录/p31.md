<!-- { "loadSidebar": true } -->
○谕军机大臣等、本日吴烜奏、接据告假回籍御史王云锦信称、去冬过河。由阳武、原武、一带地方。审视河堤。高如上岭。及至堤内。则堤又甚卑。向来堤高于滩者。约有一丈八尺。自马营坝开口。河水涨漫。滩上淤沙数尺。高者积沙丈余。由南堤至北堤。中间相距二十里之宽。树木则淤至树杈。房屋则淤至房檐。堤之高于滩者。不过八九尺。昔年滩上之水。必高至一丈八尺方与堤平。今则水高九尺便与堤平。合龙以后较去年未合龙以前。水势之聚散强弱不同。若不急于加堤恐夏日河水涨漫。不免出堤之患等语。大堤为长河保障。今该御史所述。目睹河堤滩面。情形若此。著张文浩、姚祖同、会同前往周历履勘。应如何设法办理务须及早筹画。即日大汛经临。总期堤工巩固。河身足资容纳。保守安澜其作何办理之处。并著先行覆奏。吴烜所录该御史原信。即著发给阅看。将此谕令知之。　　

○又谕、据御史梁中靖奏、阳曲县知县武告成。前经丁忧。希图坐补原缺。先具呈告病开缺。俟上司批准后。始报丁忧。现即坐补阳曲县。又介休县知县陆元鏸。前因河东盐务、有举报新商之信。豫传富户。声言送往充商。行贿求免者。自数百金至数千金不等。该员得贿至七八万之多等语。官员匿丧黩货。均属大干法纪。著巡抚成格按察使陶澍、秉公确查如武告成、陆元鏸实有前项情弊。务即据实严参。按律定拟具奏毋得稍有徇隐。该御史摺。著发给阅看。将此谕令知之。寻奏、武告成患病在先。丁忧在后。惟其始因亲病危急。惑于流俗。擡棺冲煞豫凶非礼。致启讹言请降三级调用。陆元鏸招商纳贿。事无确据。惟年近六旬渐形衰惫。请勒令休致。从之。　　

○以故四川建昌道属瓦述余科安抚使俄木桑珠子噶尔藏却札、袭职。　　

○旌表守正捐躯河南息县民妇王余氏女志姐。　　

○修山东运河厅属鱼台县五汛堤工。从署河道总督张文诰请也。　　

○甲辰。上诣皇太后宫问安　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神昆明湖安佑普济沛泽广生龙王之神密云县白龙潭昭灵广济普泽龙王之神　　

○命皇长子奕纬、祭圆明园惠济祠。河神庙。　　

○谕军机大臣等据庆保奏、永北厅属夷匪复遣人潜赴接壤之大姚县勾结。该督于回滇后即驰往督办等语。永北厅边外野夷滋事前尚在金沙江外兹复遣人潜赴大姚县。勾结拉古鱼所两处此□力＜?此夕＞肆行抢杀。则已扰至金沙江内。该夷匪既已过江。与内地州县。境壤毗连。庆保驰抵该处。既会同张凤等、相机剿办其所调官兵。已有三千七百余名。并有募集土练。足敷派拨。务择扼要之区。严密堵缉不可任其奔突。致滋蔓延。一面探明首逆所在。鼓励兵练。奋勇进剿。上紧扑灭以靖边圉至金沙江内。先派有官兵堵御匪徒等何以竟能偷越过江。勾结滋扰该督业已饬查。著将疏防员弁。查明据实严参。勿稍徇纵。其雇募练勇、及支给兵练银米。玉辂前已拨解银四万两。交迤西道谢凝道、动支筹办。如有不敷。再行奏明接济毋误要需。将此由五百里谕令知之。　　

○大学士托津等、遵旨会议御史王家相奏、考试荫生。严密关防一摺。应如该御史所请。考试各生。列坐上谕馆内。试卷钤印以防抽换。检点人夫以杜夹带。司员人等不准往来接谈。以绝枪代。派出大臣。令在内阁阅卷。以示回避。应用桌凳茶水等项。吏部按名豫备。得旨、所奏毋庸议。仍照旧例办理。　　

○旌表守正捐躯四川富顺县民李世林媳马氏。　　

○户部议准。陕甘总督长龄疏报、乌噜木齐头屯所等处、开垦地一十六顷八十亩。照例升科。从之。　　

○免江西丰城、进贤、德安、瑞昌、德化、彭泽、六县节年出借农民耔种口粮未完谷石。　　

○乙巳。上御紫光阁阅挑选侍卫马步射。　　

○谕内阁孙玉庭等奏、淮扬河务道员。仍以苏兆登请补一摺。淮扬道为专管河务要缺。前以苏兆登未习河防。降旨令孙玉庭、黎世序、会商更调。兹据奏、淮扬道与河道总督同驻清江。一切机宜。可以面商如果认真学习讲求。即可渐臻熟谙现在江南道府内、亦无谙习河务之人。著照所请。淮扬道一缺。仍以苏兆登补授。　　

○谕军机大臣等、据秀堃奏、布噶尔伯克色依特额密尔爱达尔、致信阿奇木伯克额依默尔。内称该伯克。前于嘉庆二十一年。差回子贡进方物。所有给回物件。及松福发给谕帖。均未接到。案查前次回赏物件。系交密尔里木、亲身带回。现在喀什噶尔境内。并无密尔里木其人等语此事检查军机处档案。前经松福具奏。并奉有谕旨。其回赏该伯克缎匹等件当即交来使带回。何以事隔数年之久。该伯克乃云未经接到。其中恐有别情。著秀堃确切查访。前项缎匹。当日曾否实发该来使祗领。或系章京通事人等、从中乾没。抑或前任参赞大臣、办理不实。如该来使实巳领去。或另有遗失侵欺情弊。务须查有实在凭据。详悉具奏此事关系外夷观听。若含糊了事。该伯克必心怀不服。秀堃务当秉公确核。勿稍徇隐。将此谕令知之。　　

○协办大学士两江总督孙玉庭等奏、恪遵谕旨。以上天垂象示警。督率河员。加意修防。得旨、刻刻留心。相机筹办。总宜先事豫防。有备无患。所谓尽人事以感天和。慎之敬之。　　

○旌表守正捐躯陕西韩城县民武申妻程氏。　　

○疏安徽灵壁县减黄引河。并筑堤堰。从协办大学士总督孙玉庭请也。　　

○丙午。上诣观德殿几筵前行月祭礼。　　

○以故喀尔喀郡王巴图鄂齐尔子托克托瑚图噜、袭爵　　

○拨广东陆路提标外委一员。兵五十名驻连平州城。又外委一员。兵五十名。驻河源县城。各建外委住房一所。兵房二十五间。拨归善县城守备一员。老隆汛外委一员兵一百二十名。驻龙川县城。改守备简缺为繁缺龙川千总衙署、为外委住房。建守备衙署一座。卷房三间。兵房六十间。军装火药局、箭亭各一座。拨龙川汛千总一员。兵二十名。驻老隆汛。建千总衙署一座。兵房十间。并改徐闻营题缺守备为选缺。从总督阮元请也。　　

○修安徽巢县城垣楼座。从护巡抚张师诚请也。　　

○丁未。孝章仁皇后忌辰。遣官祭景陵　　

○谕内阁、御史郭泰成奏、请严禁晋省私贩鸦片烟一摺。鸦片烟一项。败坏民风久经饬禁。兹该御史奏称、山西太谷、介休、等处。竟有富商大贾。贩此牟利者。著成格饬属严查。将贩卖之人拏获。按律惩治勿令渐染成风。有害民俗。　　

○戊申。上御紫光阁。阅挑选侍卫马步射。　　

○谕内阁、阮元奏、粤西盗案内发遣各犯请不准援赦免罪一摺。广西省与粤东地界毗连。近来内河盗劫之案较多。并有会匪滋事。与别处不近海疆省分、情形不同。若照部议恩赦条款。概准援免。恐该匪等怙恶不悛。复行纠劫贻害闾阎。该督等援照旧章请与粤东一律办理。著照所请。将内河陆路行劫、把风、接赃、免死发遣之犯。及其余罪应斩决、改为军遣各盗犯。俱不准援赦免罪。以惩凶顽而靖地方。该部知道。　　

○广西巡抚赵慎畛奏、盘查司库无亏。报闻。又批、朕闻田州知州郁献琛、滥刑多伤。登时毙命前已奏覆降旨。此外如有任性苛酷之处。仍著明白回奏。寻奏、林有升实系滥刑毙命。惟郁献琛复狡称受刑后病发身死。更恐平日尚有别案刻酷之处。俟提齐质讯。密访确查。批、务当彻底严究。毋稍庇纵。　　

○赏喀尔喀郡王托克托瑚图噜、三眼花翎。　　

○己酉。上诣皇太后宫问安。　　

○御紫光阁。阅挑选侍卫马步射。　　

○谕内阁、庆祥奏、遵旨查明逆回张格尔等、滋事缘由。及审拟回子伯克、控告斌静家人张得幅等、讹诈等款各一摺。张格尔纠约苏兰奇等滋事。实因穷苦。起意抢掠。并非由斌静激变。现据众伯克出具甘结。尚属可信。惟斌静以参赞大臣。镇守边疆。年老昏愦。行止乖方。于家人废员等、通同婪索伯克等赃物并恐吓淩辱。以致众心不服。毫无觉察。实属辜恩负职。除贾炳、张得幅、二犯业经正法外。斌静著发往黑龙江效力赎罪。色普徵额到任未久。即带兵在外。其失察情尚可原。业经革职。已足蔽辜著免其置议。绥善身系职官。结交奴仆。饮酒宿娼。卑鄙无耻。著枷号一年。满日发往伊犁效力赎罪。　　

○又谕、蕴端多尔济等奏、管理哲布尊丹巴呼图克图商上事务之喀尔喀车臣汗部落公齐旺多尔济。及管理该部落十四边卡之扎萨克车木伯勒多尔济。俱经五年期满等语。齐旺多尔济、兼管哲布尊丹巴呼图克图商上事务。办理尚属勤勉。且更换乏人。著即照蕴端多尔济等所奏。令其再住一班车木伯勒多尔济之缺。著派扎萨克达木迪音车林管理本部落边卡。至车木伯勒多尔济、管理边卡五年。尚属奋勉。其应得加级著加恩赏给。　　

○谕军机大臣等、据秀堃奏、酌裁接济换防官兵口粮一摺。回疆久隶版图。已成康庄大道。与当年荒远情形不同。现在换防官兵。按例于经过各回城。支领回粮。可以无须接济著即照秀堃所议。喀什噶尔、接送乌噜木齐、及伊犁换防官兵。并接送绿营官兵之侍卫伯克备办口粮。均永行裁革其伊犁换防官兵到境。既有领队大臣带领接送。并伯克随往支搭桥座。足资照料。其旧派侍卫亦著裁撤。该大臣当妥为经理。俾兵丁回众等均免扰累。永远相安。将此谕令知之。　　

○以云南龙陵协副将高万春、为安徽寿春镇总兵官。　　

○免云南委员遭风沉溺运铜、五万二千五百斤　　

○庚戌。上诣观德殿几筵前供奠。　　

○谕内阁、前据御史邱家炜奏、请考试月选分发人员。当交吏部议奏兹据奏分发人员。向无考试之例。如有才不胜任者。原应随时甄别。至月选官系按月拟铨。定制已久。若按四仲之月考试。则未选人员。与续到人员。势难夤集。如得缺后、令其守候考试。更必悬缺旷职。于选法大有窒碍部议甚是。该御史所奏、断不可行。著仍照旧例办理。嗣后科道等、若如此乱言政令。罔顾是非。朕不得不加以惩治勿谓告诫之不早也。　　

