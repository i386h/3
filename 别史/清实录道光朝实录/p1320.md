<!-- { "loadSidebar": true } -->
○谕军机大臣等、本日据奕山奏、喀什噶尔贼匪分窜。现已解围。回城业经收复一摺。览奏已悉。据称贼匪虽经逃窜。该处回庄甚多。且距边卡较近。难保该匪等不勾结藏匿。复行窥伺滋事。仍著奕山督饬兵弁详细摉查。务令余匪净尽。边圉肃清。仍不惊扰良回。殃及无辜。此次调赴喀什噶尔各兵。该大臣即酌留千数以备防剿。其余各兵。均令撤回归伍。领队忠泰、及各协领。著奕山择其带兵得力者。酌留数员。随同防守。期免疏虞。开明阿、丰伸泰、坐失机宜。遇贼先败。已明降谕旨、著奕山派委妥员、解交布彦泰审办。所有应行质讯之人。著一并解往。以便研究确情。其开明阿、丰伸泰、因何肇衅。又临时败退。是否因伊两人意见不合。进退失据。或刚愎自用。或不得兵心。或临阵畏葸。致误事机。及一切废弛情事。该大臣仍一面明查暗访。据实密奏。毋稍瞻徇。断不准令伊二人知之。至另片奏、阿奇木伯克伊斯玛依尔、捐办面斤草料等项备赏兵勇之处。亦著该大臣于事竣后。声明请奖。此次各城伯克。尚有捐备军需者。著一并查明具奏。候朕施恩。又另片奏、请饬布彦泰前往商办善后事宜等语。此次二城本无疏失。即善后应办各事。谅亦无多。即著奕山、毓书、会商吉明、赶紧妥办。总期周密无遗、是为至要。奕山著俟办理善后事竣。再回本任。将此由六百里加紧谕令知之。　　

○又谕、本年回匪滋扰喀什噶尔。初起事时。人数无多。开明阿等身任大臣。坐拥重兵。不难立时殄灭。乃竟因循观望。遇贼即败退入城。被贼围困数月。毫无措置。及奕山大兵已到。目击贼匪逃散情形。尚不知率兵夹击。其庸懦无能。实属可恨。已明降谕旨。将开明阿、丰伸泰、均解任。著奕山解交布彦泰审明严办矣。该员等平日既训练无方。临事又首先溃散。以致坐失事机。劳师糜饷。且恐有刚愎自用。或不得兵心。或临阵畏葸。诸事废弛。致启边衅情事。著布彦泰于该员等解到时。严行讯究。务得确情。如有狡展推卸。即著奏参革职。设有提同该处章京兵弁对质之处。即飞咨奕山、按名解赴甘肃。详审究拟。据实具奏。毋稍徇隐。至二城现已解围。喀什噶尔换防总兵。已派锡喇布暂署。仍著布彦泰于陕甘两省总兵人员内。择其熟谙边情。能胜领兵之任者。奏明派往更替。以重边防。将此谕令知之。　　

○又谕、据萨迎阿奏、请将派出各员。仍留印房会办事件等语。此时大兵克捷。南路各城解严。伊犁军粮局。既经裁撤。所有前经派出之各处当差人员及废员等。一应咨覆事件文案。谅亦无多。著该将军饬令仍回本处当差。将此谕令知之。　　

○又谕、擡枪为军中利器。最为适用。其带往军营。或存贮各城备用各擡枪。如有残缺损坏。不堪使用者。著奕山、萨迎阿、饬令随时检齐解回内地。不得留贻口外。致为回人所得。并著传谕各该城大臣一体恪遵办理。将此各谕令知之。　　

○湖广总督裕泰奏、清查苗疆屯田。并惩究无赖痞苗。得旨、善者抚之。恶者惩之。不肖之文武黜之。一切悉秉公正。自可永无事矣。切记勿忽。　　

○除江苏常熟县因公占废田六十七亩有奇额赋。　　

○甲戌。上御洞明堂。勾到江苏河南山东情实罪犯。停决江苏斩犯四人。河南斩犯七人。绞犯八人。山东斩犯三人。绞犯一人。余六十六人予勾。　　

○乙亥。谕内阁、每年各省办理秋审。详核律例。原为慎重民命起见。然往往惑于救生不救死之说。迁就定谳者。恐亦在所不免。即如语言调戏。致妇女羞忿自尽之案。山东河南两省。前曾于一年之中多至五六起。虽案情间或相同。亦何至如此之多。难保非该地方官因此等案犯。向免予勾。遂尔缘饰案情。豫为开脱地步。叠经降旨。令各该督抚等于此等关系人命之案。详细推鞫。断不可使死者含冤。乃本年秋审招册。经朕详加披阅。河南一省。语言调戏。致室女本妇羞忿自尽之案。又复多至八起。仍恐地方官办理此等案件。避重就轻。难免狃于积习。大非朕明慎用刑之意。特再申谕各直省督抚、督饬臬司及各地方官。嗣后遇有似此案情。虚衷研鞫。务得实情。期于毋枉毋纵。按律定拟。以除锢习而平刑章。　　

○谕军机大臣等、本日据吉明等奏、恭报喀什噶尔城垣解围。停止未到官兵。现办各情形一摺。览奏均悉。喀什噶尔城中仓存储备军需粮料。既足敷应用。所有叶尔羌尚未起运之粮料。著即行停止拨运。其前议按台滚运章程。著毋庸议。草地各台站。亦即裁撤。至奎里铁列木庄藏匿贼匪。已大半逃窜。该大臣等现饬派弁兵前往摉捕。该庄回户。均系惰兰。叠次从逆。自不可仍令居住该庄。著吉明等酌量情形。严行查办。该回子家属等、应如何分别迁徙。妥为安插之处。著咨商将军萨迎阿妥行办理。其由喀什噶尔、及奎里铁列木庄、陆续逃回之叶尔羌伯克回兵及探信回子。共二百数十名。该大臣已饬押解来城审讯。此项回子。本无知识。不能以内地之法绳之。著即详细研鞫。如情有可原。尚可贷其一死。该大臣等惟当审度情形。分别核办。总期无枉无纵。以惩奸慝而靖边隅。是为至要。将此由六百里谕令知之。　　

○又谕、喀什噶尔地居关外极边。界连安集延、布噜特等处回庄。该城办事领队大臣。有控驭抚绥、防守边卡之责。员缺最为紧要。得人简任。方不至有辜职守。布彦泰前在新疆年久。于各该城领队办事大臣及协领之贤否。谅所深知。其有堪胜喀什噶尔之任者。即著据实奏闻。候朕简用。将此谕令知之。　　

○又谕、德龄奏、贼匪逃窜。英吉沙尔业经解围一摺。此次回城收复。所有善良回众。著即加意抚绥。毋令失所。余匪尤宜摉查净尽。贼匪所筑炮台。即行拆毁。城外暗穵地道。著即赶紧填堵。所有应办各事宜。该大臣务当督饬弁兵认真妥办。次第经理。毋稍率忽。是为至要。将此谕令知之。　　

○两广总督耆英奏、防堵湖南会匪。得旨、密速查拏。勿留余孽。　　

○以镶蓝旗护军统领珠勒亨、管健锐营事。　　

○丙子。上诣安佑宫行礼。　　

○谕内阁、昨日兵部带领引见期满二等侍卫二等子爵降旨以副将用之马凤图、系原任提督马济胜之子。马济胜曾经出师。著有劳绩。马凤图著加恩遇有各省副将缺出。即行补用。　　

○蠲缓安徽凤阳、灵壁、五河、怀远、定远、盱眙、怀宁、潜山、宿松、望江、铜陵、泗、天长、无为、合肥、寿、宿、凤台、颍上、滁、来安、和、桐城、太湖、贵池、青阳、建德、东流、当涂、芜湖、繁昌、庐江、巢、阜阳、霍邱、亳、太和、含山、建平、三十九州县及屯坐各卫被水被旱灾区新旧额赋有差。　　


大清宣宗效天府运立中体正至文圣武智勇仁慈俭勤孝敏成皇帝实录卷之四百四十九

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。十一月。丁丑朔。谕内阁、前据御史毛鸿宾奏、山东藩司疏于约束。库款恐不可问等语。当交柏葰、陈孚恩、严密查访。兹据柏葰等访查具奏。所有山东藩库实存现银。核计封贮。及正杂各款。是否相符。并收发例借抵拨各名目。著山东巡抚迅取具藩司衙门清册。奏交户部确切查核。有无亏短据实覆奏。至该藩司王笃家丁王瑞、接办该署中事务难保不遇事招摇不安本分。据讯称因病回京。著步军统领衙门。按照住址将该家丁王瑞拏获。送交刑部审办。山东藩库大使刘继瑞、虽讯据供称并未干预公事。惟该员职司藩库启闭。恐尚有应讯之处。刘继瑞著即撤任。交该抚派委看管。俟户部核明具奏后。再由该抚定拟办理。另片奏、查出该藩司幕友王壬熙、违例充幕等语。山东候补运库大使王壬熙、以分发本省官员。不知避嫌。久居藩幕。难保无招摇情事。王壬熙著即革职。亦交该抚派委看管。统俟户部覆奏后再行查明核办。　　

○以成都驻防军政年逾六十官四员、精力未衰。命留任。　　

○贷绥远城、右卫官兵修理衙署兵房俸饷银。　　

○戊寅。上诣绮春园问皇太后安。　　

○御乾清门听政。　　

○谕内阁、李星沅奏、请将巡洋不力之总兵革任留辑一摺。江南苏松镇总兵林明瑞、于海洋劫掠多案。既不能先事豫防。迨经降顶革留。仍复不知愧奋。以致旧案既多未获。新案又复频仍。辄敢称疾回署。并不竭力督拏。当此捕务吃紧之时即革任留缉。亦不足以资驱策。林明瑞、著即行革任。饬令回籍。　　

○命山东布政使王笃、来京。以湖南按察使徐泽醇、为山东布政使。调湖北按察使程焕采、为湖南按察使。以服阕按察使常大淳、为湖北按察使。　　

○以福建闽安协副将沉河清、为江南苏松镇总兵官。　　

○以河南驻防军政年逾六十官二员、精力未衰命留任。　　

○缓徵两淮富安、安丰、梁垛、东台、何垛、丁溪、草堰、刘庄、伍佑、新兴、庙湾、十一场被旱被水灶户旧欠额课。　　

○蠲缓河南祥符、陈留、尉氏、洧川、中牟、兰仪、荥阳、荥泽、汜水、禹、密、新郑、郑、汲、新乡、获嘉、淇、延津、封邱、考城、滑辉、浚、修武、原武、阳武、济源、武陟、温、洛阳、偃师、巩、孟津、登封、临漳、安阳、汤阴、汝、长葛、武安、内黄、孟、河内、杞、许、鄢陵、商邱、宁陵、永城、鹿邑、虞城、夏邑、睢、柘城、林、涉、宜阳、嵩、淮宁、西华、太康、扶沟、郾城、息、六十四州县被旱村庄新旧正杂额赋有差。　　

○己卯。谕内阁、现在如皇贵妃患恙尚未痊愈。惠亲王绵愉、著留圆明园侍奉。俟除夕入城。至初二日食肉后。即行回园。所有该管一切差使。免其到班。　　

