<!-- { "loadSidebar": true } -->
○又谕、程祖洛奏、查明豫省军船。向无设教挟制等事。并附陈稽察南漕水手。处分科条。不宜过严。期于法在必行一摺。前因粮船水手。有设教敛钱滋事之案。降旨令有漕省分督抚筹议章程。兹据程祖洛奏、豫省漕船。为数本少。程途复近。与南漕迥不相同。每年所用水手。均系随时暂雇。计自开赴水次以至抵通。乐随雇随即遣去。由运弁开造姓名籍贯。送粮道等查核。易于约束。从无立教争执等事。是豫省军船章程。毋庸另议更张。惟在该抚严饬粮道、及押运丞倅运弁、慎密稽查。勿稍疏懈。至所奏江浙等省粮船水手。向有老官之名。设教拜师等事。其设教本为敛钱树党。与实在习教匪徒不同。一经滋事。官弁等畏葸讳匿。藐法者益众。其弊不在立法之不善。而在行法之无人。现在核定章程。处分似应从轻。科条不可太重。惟在实力稽查。有犯必惩等语。前此程含章议奏稽查水手章程。意在从严。而程祖洛所奏。又以处分科条既重。则讳饰消弭之弊愈深。各省情形不同。总期归于一是。著吏兵二部将程含章及程祖洛所议各摺。应如何立定章程。折衷详核。另行妥议具奏。寻议奏、粮船水手。人多势众。易生事端。傥畏葸不拏。必致肆行无忌。自应将该管各官、严定处分。明示奖劝。请嗣后遇有水手纠众残杀之案。押运领运、及地方文武各官、畏葸不拏。均照溺职例革职。若立时拏获。免其失察处分。并将办理妥速之员。按其所获名数。每名给与纪录一次。拏获四名者。加一级。所有河南巡抚程祖洛、奏请科条不宜过严之处。应无庸议。从之。　　

○癸亥。太宗文皇帝忌辰。遣官祭昭陵。　　

○上诣绮春园问皇太后安。　　

○谕内阁、前据英和奏、通筹漕河全局。请暂雇海船以分滞运。酌折额漕以资治河。当交有漕省分各督抚等悉心议奏。嗣据各督抚等详晰筹议。安徽、江西、湖广、离海较远。浙江乍浦宁波海口。或不能停泊。或盘剥费钜。惟江苏上海商船。据琦善等奏、可以暂行海运。已有旨交议筹办矣。其折色一节。据程含章奏、窒碍难行。请仍收本色。琦善、李鸿宾、陶澍、杨懋恬、嵩孚等、均以为弊窦丛生。请收本色。由州县变价归工。惟成格、张师诚、因全收折色。不便于民。请以本折各半徵收。朕以漕粮为天庾正供。徵收本色。由来已久。改收折色。易滋弊端。所有江苏、安徽、浙江、湖广、折漕一节。已降旨毋庸议。并将该督抚等变价归工。及本折兼收之议。概予驳斥。仍令江西省再行妥议。尚未奏到。现当秋获登场。各省将次徵收漕米吃紧之时。若耽延时日。不早定议。恐不肖官吏。藉端影射。舞弊病民。所关甚钜。著通行晓谕有漕省分各督抚。所有应徵漕粮。仍照向例徵收本色。毋得藉口折漕。致滋扰累。并著琦善、严烺、体察情形。明年各省军船行抵江境。应如何渡黄运通。自应早为计及。通盘等画。据实具奏。并咨会各该省督抚。妥为办理。俾不致临时周章。总期无误开兑日期。又能全数抵通。方为妥善。将此通谕知之。　　

○大学士直隶总督蒋攸铦奏、查天津自开海运以来。原有商船五百余只。请领船票粮照。前赴奉天采买粮石。此外又有渔船五百余只。船身大小不等。应请将梁头一丈以上之渔船、照商船领给票照。前往贩运。其梁头一丈以下船只。如有不畏航海。准其领照贩粮。至专业捕渔。不敢航海。未领粮照者。若潜赴奉天贩粮。查出究办。并许当差商渔各船。指名禀首。得旨。依议妥办。务要认真。　　

○甲子。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭显佑宫。东岳庙。城隍庙。　　

○上诣安佑宫行礼。诣绮春园皇太后前行礼。　　

○御正大光明殿。皇子、及王以下文武大臣官员、蒙古王公、并越南国使臣等、行庆贺礼。　　

○御同乐园。赐皇子、及王以下文武大臣、蒙古王公、并越南国使臣等食。　　

○谕军机大臣等、昨有旨令各省有漕督抚。漕粮仍照例徵收本色。毋得藉口折漕。致滋弊窦。本日复据成格奏、江西额漕。核计七十万有奇。距河距海。均千余里而遥。且地极卑湿。若仍徵本色。恐来年停运。存贮易致霉变。请全数改徵谷石。如明春照常济运。即飞饬各州县赶紧礲碾上兑。如仍有阻滞。责成州县变价。银钱并解。其谷石不及变价者。妥为存贮。以待下次礲碾搭运等语。漕粮徵收米石。由来已久。今欲计米徵谷。恐不肖官吏以改折为名。藉端浮收。势所不免。若谓该省卑湿。米石不能存贮。试思京通各仓。分贮漕米。陈陈相因。积至数年之久。尚不致遽行霉变。且徵收谷石。届时始令动碾。势必缓不济急。再州县多此一番礲碾。夫工饭食。又将藉口赔累。至所称银钱并纳。必至抑勒纷扰。所奏著毋庸议。该抚仍遵前旨。照例徵收本色。随时咨查江南湖河情形。如明春照常济运。即全数开兑启行。傥少有阻滞。仍著妥为存贮。以俟下年搭运。或米石不堪久贮。再行筹议变价。解归司库。听候动拨。不得轻率改易旧章。致滋流弊。江西省收漕较早。该抚现已调任广东巡抚。如接奉谕旨。业已起程。即移咨护理巡抚嵩溥、遵照办理可也。将此谕令知之。　　

○乙丑。太祖高后塝忌辰。遣官祭福陵。　　

○缓徵长芦盐政所属盐山、青、二县并严镇、海丰、二场。被旱被水灶地额赋。　　

○丙寅。秋分。夕月于西郊。遣顺承郡王春山行礼。　　

○署漕运总督穆彰阿奏、清查未结控案。严催速讯。得旨。所奏均悉。因循疲玩之习。永不悛改。甚属可恨。汝当力挽颓风。一切从实办理。勿稍姑容。勉之。　　

○丁卯。上诣安佑宫行礼。　　

○诣绮春园问皇太后安。　　

○谕内阁、琦善等奏、覆勘水利工程。查验如式。并将办工各员覆核定议一摺。江苏兴办太湖水利。前据魏元煜等奏、验收黄浦一路。挑工完竣。请将办工各员分别留工议处议叙。降旨交琦善等覆核具奏。兹据该督等查验各工。并无偷减虚糜情弊。访查承办各员。尚属认真。惟所办工程。较原估祇四分之一。工段无多。所有苏州府知府额腾伊、前任松江府知府杨树基、前署青浦县李宗颖、前署华亭县王青莲、及随同办工之嘉定县县丞姚大成、均著毋庸议叙。至总催工程之苏州府总捕同知范博文、专司总局之知州衔长洲县知县现任苏州府督粮同知俞德渊、经理均属得宜。俱著交部从优议叙。其咨补靖江县巡检周恭寿、青浦县巡检方景雯、候补主簿陈德培、随同估浚。始终竭力。周恭寿、方景雯、俱著尽先升用。陈德培、著无论繁简、遇缺即补。降调道员沈惇彝、估催工段。尚为出力。亦著交部议叙。毋庸留工差委。即饬令该员赴部候选。娄县知县徐梦熊、承办工段。尚无贻误。惟办理稽延。著交部察议。该部知道。　　

○谕军机大臣等、陶澍奏、吴淞江口所建石闸。有害无利。老闸甫成。即起新闸。亦止虚设。难于下版。徒有岁给闸夫银两。毫无实济。应行拆除等语。吴淞江为江浙水利关键。原建闸座。本为御潮而设。若果如该抚所勘情形。不但不能御潮。转足以阻碍船行。停滞沙泥。自应拆除以利水道。惟当时屡次建闸。自非无因。且现有议以为利者。亦未可遽行拆法。著该抚与琦善、再行详勘情形。细心商搉。如果必应拆除。另行饬司妥议。确估办理。此闸经历有年。且现在南河兴举要工。即从缓办。亦无不可也。将此谕知陶澍、并谕琦善知之。　　

○改直隶易州州同、为分驻上陈州同。宣化县鸡鸣驿丞、为化稍营巡检。怀安县万全驿丞、为柴沟堡巡检。怀来县土木驿丞、为多伦诺尔厅白岔巡检。青县流河驿丞、为迁安县沙河巡检。裁上陈驿丞、并宣化府司狱二缺。从大学士总督蒋攸铦请也。　　

○戊辰。以翰林院侍讲罗家彦、充日讲起居注官。编修聂铣敏、署日讲起居注官。　　

○己巳。谕军机大臣等、程含章奏、臬司王惟询自缢一案。续访据巡抚署内茶夫沈泳等供称、该臬司自尸场赴院禀见时。与该署抚黄鸣杰谈论。两人声气皆大。黄鸣杰拍案生气属实。并询据伊家人方桂等供称、该臬司审讯徐蔡氏婢女时。令其比试自缢情状。即有将来我亦如此之言。迨福建仵作。比试□□客死情形。该司即比□□客其颈。神情恍惚。行坐不安。该家属昼夜防范等语。王惟询因特交审办之案。检讯未得端倪。遽尔轻生。原非情理所应有。惟既据该抚历次访讯情形。并无逼迫致死根据。即续访黄鸣杰向该臬司拍案生气。实有其事。亦何致逼毙其命。是该抚所奏、该臬司实由情急心迷所致。尚属可信。黄鸣杰现已另案革职。著免其再议。至徐蔡氏一案。该抚自到任以来。审讯已三月有余。且已覆行开检明确。何难定谳奏结。乃任听该犯等供词狡展。迁延观望。至数月之久。瞻前顾后。畏首畏尾。实属不成事体。著该抚督饬该臬司祁＜?土贡＞、速行严鞫。务得确情。即据实定拟具奏。不得再有延宕。致干咎戾。懔之慎之。将此谕令知之。　　

○浙江巡抚程含章奏、嘉白杭三两帮粮船水手滋事案犯。饬委降调粮道李宗传、已革嘉兴府知府罗尹孚、秀水县知县徐起渭、副将庆康、都司吉元志等、购线缉获多名。得旨。查拏甚属认真。但其中又不免有取巧之处。　　

○庚午。谕内阁、英和现往查工。步军统领、著绵课暂署。　　

○辛未。上诣绮春园问皇太后安。　　

○谕内阁、本年乙酉科顺天乡试。皿字号应广额十五名。南北皿著各广额七名。其零数一名。即作为中皿广额。　　

○壬申。谕内阁、长龄等奏、请将经理边防之同知、量加鼓励等语。云南车里土司刀绳武、前因缅目诱往该国。逗留日久。经腾越同知胡启荣、晓以天朝法度。俾缅夷即派目将该土司护送进关。洵属急公能事。据长龄等查明该员建筑碉堡。置买练田等项。控驭边防。经理得宜。请以应升之缺升用。该员前已准升腾越同知。奏明展限赴部。著俟引见后再降谕旨。该部知道。　　

