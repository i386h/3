<!-- { "loadSidebar": true } -->
○又谕、传谕长芦盐政沈拱辰、本日户部奏长芦参商、欠交正项。必须速筹归补一摺。商课正杂银两。动关国帑支发。误运之商。固应参革。而参革之课。必须筹补。据奏长芦自道光二十四五两年奏销。各扣参商未完银两。已形亏短。现在二十六年分、参商欠课。复扣银至十五万六千余两之多。似此情形。课项日就短缺。即如上届奏销案内、参课徵收银七万三千余两。已尽为归补参遗帑本。及拨补参商未完帑利之用。此外更无余银。又何从归补参商未完正项。所议另筹拨补之说。仍属有名无实。该盐政不将通纲大局情形。悉心筹画。认真补救。日事因循。何所底止。著即赶紧设法。将参商未完课银。核实归补。并令将参悬引地。迅即招商领运。并将短缺引数。速筹补运完课。毋得徒托空言。致正项终归无著。如再迁延贻误。该盐政其能当此重咎耶。将此传谕知之。　　

○辛丑。谕内阁、惠丰奏、遵旨确实查明覆奏等语。热河八旗闲散人等。年及十八岁。方入丁册。行知京旗。其未及岁之闲散人等。向不行知京旗。前因联芳袭职。经该旗行查热河咨报。时扎拉丰阿年甫三岁。故未入于丁册。既据惠丰查明、其中并无别项情由。即著准将扎拉丰阿过继承荫为嗣。该旗照例办理。　　

○壬寅。以正蓝旗汉军副都统德兴、署镶红旗蒙古副都统。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百五十六

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十八年。戊申。六月。癸卯朔。谕内阁、李星沅等奏、海运有未到船只。请先行收买余米交兑等语。海运沙船进口八百余只。其未到各船。当亦接踵而至。惟现在南粮将次到津。自未便因守候海运尾数。致令拨船拥挤。所有海运未到米石。该督等拟令查明筹买补额交兑。著委员等照数办齐。颗粒无亏。即责成朱凤标、德诚、如数验收奏报。以重仓储而免守候。　　

○以山东布政使徐泽醇、为巡抚。按察使刘源灏、为布政使。云南迤南道蒋霨远、为山东按察使。　　

○以拏获海盗。予江苏知州陈介眉、以知府升用。并赏花翎。　　

○予故山东巡抚张澧中、祭葬。　　

○补行道光二十七年军政。福建卓异官九员。不谨官一员。年老官一员。才力不及官二员。浮躁官一员。分别议叙处分如例。　　

○甲辰。谕内阁、前据彭蕴章奏、裁减漕船帮费。当交户部议奏。兹据该部核议具奏、漕粮为天庾正供。自应裁减浮费。杜绝弊端。庶使小民乐于输将。州县易于交兑。源源转输。仓储日裕。乃近来自州县之徵收。沿途之转运。以及各仓之出纳。节节视为利薮。致使旗丁需索帮费。每岁加增。几成积重难返之势。因而绅衿之包庇。船户之偷窃。胥役之侵渔。种种弊端。相沿日甚。若不从严整顿。流弊何所终极。著有漕省分各督抚、暨河道漕运各总督、仓场侍郎等。悉心体察。力清其源。源之不清。流从何止。在督抚等则应先行出示。本年徵收漕粮。只准循照旧章。不得丝毫增益。兼须剀谕旗丁。不得需索州县。该州县等禁其取之于民。何能为尔辈鱼肉。其在漕运河道总督。又应严禁委员闸官巡漕等员。告以旗丁既无所利。该员等如敢诈取分毫。准旗丁立即喊诉。其有藉端需索及勒不放闸等弊。从严治罪。至于仓场侍郎。尤应饬令坐粮厅洁己奉公。禁止收受漕规。并严查经纪人等勒索旗丁财物。旗丁不取之于州县。何能为经纪等所挟持。总之一气相通。其利全散之于乌合之众。而其害则滴滴归源。皆掊克于吾民也。该大臣等岂无一二见及此者。特日久相沿。因循滋甚。又不能联为一体。互相提撕。遂使天庾之供。岁形短绌。该大臣等若不振刷精神。趁此诰诫之时。狂澜力挽。将来官民交困。有误正供。其将何术以补救耶。悔之晚矣。著有漕各督抚。即将此次谕旨。遍示各州县。剀谕各村庄。河道漕运各总督。及仓场侍郎。亦遍示官吏军民人等。一体懔遵。勿干功令。傥有违者。迅即惩办。务使层层去朘削之害。小民有苏息之时。该州县等尚敢藉口于兑费之日增。而重敛吾民乎。另片奏筹办全漕等语。漕务浮费太繁。州县无所赔偿。以致报灾减运。希图节省。近年招商采买。本年又试行海运。岂能恃为长策。若明岁新漕额数。仍复短少。何以筹裕仓储。上年有漕各督抚。及漕运仓场衙门覆奏减费等事。其浮费每岁裁革若干。未据切实声明。而漕额之果否能足。尤未议及。著即体察中外大局。通盘筹画。将从前一切浮费。如何革除。嗣后各省全漕。如何起运。悉心会议。详晰联衔具奏。务期令行禁止。弊绝风清。朕以爱民为心。该大臣等以正供为念。断未有令不行而弊不绝者。懔之懔之。　　

○又谕、新授山东巡抚徐泽醇、著仍照例兼提督衔。毋庸戴用花翎。其现任各省巡抚兼提督衔者。仍著戴用花翎。嗣后遇有巡抚兼提督省分、更换之际。除特旨赏戴花翎外。余俱毋庸戴用。　　

○乙巳。上诣绮春园问皇太后安。　　

○谕内阁、林则徐奏、现乘凯撤大兵。分投捕获历年窜扰要犯多名。审明立置重典一摺。林则徐此次督兵进剿。于永昌七哨慑服军威后。复乘凯撤大兵。将历年永顺云缅军营剿散余匪。摉捕多起。究出戕害掳禁员弁拒杀兵丁练勇各要犯七十六名。审明立置重典。自足大快人心。永昭炯戒。此外尚有夥同支解赵发元之姚老五一犯。虽据现犯供称已被击杀。恐难尽信。仍著该督派员密访确踪。毋任捏饰。幸逃法网。其前在永昌军营阵亡之署守备赵发元。既据查明道光二十六年驻守飞石口时。贼匪马无二等、央其让路。该署守备大骂不允。并发矢射中贼首张富唇吻。致贼匪支解。穵心吞食。情实可惨。且该署守备本系回人。深知大义。敌忾捐躯。尤堪嘉尚。赵发元前已有旨赐恤。著加恩照参将例赐恤。所有该部前遵谕旨议恤之处。著即撤销。并赏银三百两。即由该地方官支领库银。交该故员家属收领。以慰忠魂。其余查明应行议恤之各员弁兵丁。均著该督咨部照例核办。余著照所拟办理。至永昌镇道等已据查明。并非甘心困辱。亦无激变情事。免其治罪。其应得处分。著该督核其轻重。定拟具奏。寻奏、腾越镇总兵拴住、迤西道王发越、永昌府知府李恒谦、署保山县知县韩捧日、协同访获要犯四百余名。并未敢置身事外。惟究系失于觉察。应请交部议处。从之。　　

○丙午。命协办大学士两广总督耆英、留京。管礼部事。以广东巡抚徐广缙、为钦差大臣两广总督。接办夷务。布政使叶名琛、为巡抚。按察使李璋煜、为布政使。盐运使赵长龄、为按察使。　　

○赏辽阳城守尉耆瑞、副都统衔。署镶红旗蒙古副都统。　　

○丁未。谕军机大臣等、前据张澧中奏、体察东省情形、酌拟缉捕章程一摺。当交该部速议具奏。兹据各该部悉心核议。分别准驳具奏。自应照议办理。惟是条教仅属虚文。奉行必应实力。言之匪艰。行之维艰。经此次妥议之后。著徐泽醇查照章程。督饬各属认真遵办。断不可徒托空言。仍致有名无实。总期捕务加严。盗踪净绝。方为不负委任。至现议章程条款内。如时过境迁。尚有格碍难行。及应变通之处。著徐泽醇随时酌核具奏。毋稍因循迁就。将此谕令知之。　　

○戊申。谕内阁、户部奏、闽省耗羡未完钱粮。请饬遵例开列二参等语。各省额徵耗羡。随同正项钱粮。统计分数。开列初参。其仍未完解者。办理地丁二参时。一并揭报。惟福建省耗羡多年未完。从无二参册籍送部。经该部行催。未据造报。以致欠项积至二三十万余两之多。殊属任意疲玩。嗣后该省耗羡钱粮。著该督抚统计分数。除当年奏销随同正项开列初参外。其参后未完者。著于办理地丁二参时。将耗羡米耗二参各员职名。一同造具册籍送部查参。以昭画一而清积欠。　　

○又谕、王兆琛奏、请动司库生息归本钱文。再行发商生息。以备练兵赏需一摺。著照所请、准其在于司库生息归本项内。动出钱一万串。发给阳曲等八县各当商。按年一分生息。仍以二十六年秋季为始。每年应得息钱。按季解司。以备加赏精兵饭食等用。余著照所拟办理。　　

○谕军机大臣等、有人奏、江苏省城盗案叠出。请饬拏严办一摺。近来盗风日炽。总由各该地方官玩视捕务所致。况省会重地。尤应严密稽查。岂容盗劫肆行。若如所奏。本年正月至五月。江苏元和等县。城内城外盗劫横行。其中明火执仗、拒伤事主之案。多至十余起。或犯无一获。或讳盗为窃。甚至该处盗匪。即在各县衙门投充捕役。似此勾串包庇。无所不至。若不及早查拏。贻害何可胜言。著陆建瀛迅即遴委干员。按照原奏各案情节。严密访拏各犯。并查明白龙山有无盗匪盘踞。勿任闻风远扬。不准一名漏网。至盗匪投充捕役。较之窝贼更为可恶。窝贼仅止包庇一二案。若任其挂名充役。是凡有盗案。皆不能破。尚复成何政体。著陆建瀛密为设法。净尽根株。慎勿受其朦蔽为要。原奏著钞给阅看。将此谕令知之。　　

○命长芦盐政沈拱辰、解任。以盐运使候补。毋庸兼三品卿衔。以江宁织造崇纶、为长芦盐政。未到任前。以直隶总督讷尔经额兼署。　　

○己酉。以甘肃按察使云麟、为广西布政使。湖北汉黄德道陶梁、为甘肃按察使。　　

○以故四川成绵龙茂道属水草坪巡检土司苏国珖弟国荣、袭职。　　

○庚戌。谕内阁、梁宝常奏、知县徵解轻赍银两迟缓。请交部先行议处一摺。本年苏松太漕粮。改由海运。浙省帮船。大半提归二进。其轻赍银两。自应提前赶解。方期无误要需。浙江嘉善等四县。未能先期批解齐全。实属不知缓急。署嘉善县知县缪步瀛、署海盐县知县邓辉珍、石门县知县熊光煦、署德清县知县吴春棠、均著先行交部议处。傥有迟误。即行照例参办。　　

○辛亥。上诣绮春园问皇太后安。　　

