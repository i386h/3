<!-- { "loadSidebar": true } -->
○谕军机大臣等、据卢坤等奏、酌议军需应付事宜一摺。览奏均悉。省城设局。有鲍步墀等六员。其永州总局。派员祇期敷用。所办是。现在所调湖南北两省官兵八千一百余名。余步云又带贵州兵一千名。其军需一切款目繁杂除可以节省概行删除外。所奏因地制宜。量予变通者五条。朕详加披阅。尚属可行。著照所请、副将以下等官及马步守各兵。照例载行装银数。概予减半借给。其各营官兵。无论进剿留防。准其一律按例支给盐菜口粮。至随同官兵剿堵之乡勇。亦著一体支给。并制给号衣器械。以资防御。其江华、新田、宁远、常宁、蓝山、嘉禾、桂阳各州县。均须逐处安设粮台。雇用站夫及随营长夫。自应于远处州县雇募。以防奸诈。每夫一名。给安家银二两。沿途行走。日给路费银二分。每三十名。设夫头一名。给予工食口粮。令其管束。至运送军火粮饷器械。除水路外。其自衡州至永州、及永州至道州、江华、宁远、新田等州县。必得改由陆运。自衡至永。以七十里为一站。每站给夫价银五分。口粮米一升。其自永州至道州、江华、宁远、新田、蓝山、嘉禾、桂阳、常宁八州县。以四十里为一站。自到站当差之日起。每名每站。支给夫价银八分。口粮米一升。回空口粮折银八分。闲空之日。每日给米一升。不给工价。其随营长夫。照站夫例给予工价口粮。其逃出难民。无论大小男妇。著加恩照脤济水旱灾民之例。逐名散给口粮。本折兼放。并搭盖棚厂。暂资栖止。其被贼焚烧房屋。著俟逆猺平定之后。查明有力无力。给与修费。国家经费有常。此系朕体恤该省情形。量予施恩。该督等务严饬办理各员。激发天良。核实经理。毋许稍有浮冒。傥有侵蚀及混行开销之处。一经朕别有访闻。该督等自问当得何罪。懔之慎之。将此由四百里各谕令知之。　　

○又谕、本日据卢坤等驰奏、酌议军需应付事宜。开列清单呈览。业经降旨准行。国家经费有常。不可不力图节省。著禧恩等到彼后。即将该督等办理各条。确切查明有无浮冒之处。以昭核实。原摺原单。著钞寄阅看。将此由四百里谕令知之。　　

○又谕、陶澍奏、接据南赣镇总兵张佑溪等禀报、湖南猺匪滋事。该镇道已劄饬别属文武于交界各处防堵。俟漕船督催抵坝。如未全靖。即当亲赴江西相机堵剿等语。江西南安、文英龙泉、永新各营。均与湖南接壤。现在大兵剿捕。难保不东奔西窜。著该督飞饬南赣镇总兵张佑溪、督率弁兵。严密防堵。毋任猺匪一名窜入。仍随时探听。傥贼势披猖。该督即于所辖提镇大员中飞调一员。赴彼协同堵剿。此时该督毋庸前往江西。仍赶赴清江浦会同张井、苏成额、督率放塘渡黄。务须以速补迟。毋误重运。此为至要。将此谕令知之。　　

○又谕、据户部奏称、前于道光二年六月。准军机处奏明、将各省历年密奏摺件。因帑项攸关。部中无从查核。发交部户钞录备案。查前任两广总督百龄等密奏、内称广东省各属支用捕费、及那垫无著。共有例不准销银一百四万二千六百余两。在于通省各官名下。每年按成扣廉归缴。自嘉庆十六年起、至道光四年底。已扣完一成养廉银十六万四千七百六十两。二成养廉银三十八万四千两零。尚有应扣三成养廉。续据前任两广总督阮元奏明减半扣捐。于道光五年起、至道光十年止。已扣完银十四万八千五百九十余两。尚未扣银十六万四百余两。又应著追银十八万八千六百余两。内除免追银一千四百余两外。已完银五万三千四百二十八两零。尚未完银十三万四千余两并据该督奏、除仍追银一万七千五百余两。尚有无著应追摊廉接扣银十一万六千五百余两。应俟减半三成捕费扣足后。再行接续扣解。又州县垫解民欠粮银四十八万九千六百八十三两。因奉豁免无从催徵。亦经前任两广总督阮元等密奏、令各州县分限摊捐完款。自嘉庆二十四上年起、至道光八年止。业已按数扣完清款。以上捕费民欠二项。统计银一百五十三万余两。内已经扣解并追完共银一百二十四万余两。查此项奏明扣追银两。皆系从前各属那动已徵应解之款。系属公项。均应存贮司库。既据历次密奏按年扣追分别随同正项钱粮提解司库。并饬各属领回归款惟所完银两解存藩库。归还何款其各属领回。亦系应行批解之项均应分别款目。造报候拨等语著李鸿宾等严饬藩司确切查明此项扣追各款现在存贮司库若干。各属领回后曾否批解司库。及应追银两逐款造具详细清册。迅速报部并将已经扣追解司银两。应入拨者。即行造入拨册。应备支者。即行列入本款实存。其尚未届限归还银两。嗣后按年扣缴追完。亦将归入何款。应拨应存。分晰造册报部。又另片奏、广东省历年买补缺谷。及提存谷价津贴各银两。从前因系密奏。部中难以稽查。著该督等嗣后每年提解津贴银两若干。买补缺谷若干。动用原存谷价若干。随同该省常平仓动存谷石各册。详悉报部。以凭稽考而归核实将此谕令知之。　　

○甲午。上御勤政殿听政。　　

○谕内阁、朕本日御门办事。兵部右侍郎王楚堂入班错误。著交部议处。　　

○谕军机大臣等、卢坤等奏、这兵堵剿严密。逆猺无可窜逃。指日捦渠奏凯一摺。据称白水洞杨家铺两股贼匪。会合常宁黄峒猺匪。同窜至羊泉地方。该处街长数里。贼即盘踞固守。三月二十二日蜂拥攻夺羊泉营卡。经都司郭宏升等带领兵勇追杀。斩获首级十七颗。伤毙无算。夺获炮械等件。卢坤飞饬官兵。严申戒备。罗思举令官兵齐赴该处。层层兜围。于二十九日三鼓。乘其不备。冒雨进兵。衎前街尾两下夹攻。逆猺四五千人。居中并力死守。经官兵歼毙一百余人。罗思举亲督将弁。尽力围攻四昼夜。设法烧毙猺匪不少。又每日歼毙约共八九百人。据委员李铭绅等、捦获绿袍头目黎阿四等、供称赵金陇现以被围。欲乘空窜往两粤。已饬将弁四面堵剿。惟功在垂成。需用大炮攻击现飞催赶运。此时贼势。已如釜鱼阱兽。一俟大炮轰开墙壁。即可一鼓作气埽数歼除等语。现在逆猺困守羊泉。该处街长数里。地处平衍非山峝险要可比。仅恃民房石墙。以为负嵎之计。不难迅就翦灭。计此刻余步云业已到彼。所需大炮火药铅丸等项。亦可解到。该督等惟当乘此贼势穷蹙之时。并力轰击务须将该逆赵金陇、及其眷属、一并生捦解京。尽法惩治。以彰国宪而快人心。切不可稍涉疏懈。致令乘空逸出。窜入两粤坐失事机该督等迅即妥速蒇事。立奏肤功。朕专盼捷音之至。将此由四百里谕令知之。　　

○又谕、据卢坤等奏、官兵堵剿严密。逆猺无可窜逃一摺。当即降旨令该督等妥办矣此时猺匪两股会合。同窜至羊泉地方。官兵四面兜围无可逃躲俟运到大炮攻开墙壁。不难指日捦渠。著禧恩等到彼后。与该督等妥筹办理。务将首逆赵金陇生捦解京。并将赵金陇之兄弟子侄家属人等、按名查拏。勿使漏网。其随同滋事之余匪。著摉拏剿洗。不可令其东奔西窜。致留余孽。是为至要。将此由四百里谕令知之。　　

○礼部以满洲繙译会试中额请。得旨、取中三名。　　

○大学士富俊奏、请挑选考验各官。均以六力弓较射。兵部绿营堂考。一体照办。并明定章程。以示劝惩。下部议。寻议挑选兵丁。与考验官弁不同。兵丁以勇力为上至挑选官弁、及考验军政。必以守洁行端、办事勤慎、弓马娴熟者。方登上考。请嗣后考验时。如有挽强中靶者、即列为上选。其余仍请照旧办理。总以中靶为合式。兵部绿营堂考人员。亦即照此出考办理。至军政赏罚。卓异人员内有弓马平常者。照旧办理。其应行留任人员。如有马步俱属可观。记有双圈者。给与纪录一次。其马步平常。记有双直者。即行文该旗大臣。令其勒限训练。先将本员罚俸六个月。以示惩儆。从之。　　

○以宗人府府丞朱为弼、为都察院左副都御史。詹事府少詹事帅承瀚、为太常寺卿。翰林院侍读学士何彤然、为詹事府詹事。　　

○以翰林院侍讲学士祁寯藻、充日讲起居注官。右春坊右赞善朱襄、署日讲起居注官。　　

○乙未。赏会试年老举人马秉钧等十七名司业编修检讨学正职衔有差。　　

○丙申。谕内阁、王老头子即王法中、先经听从已故之申老叙、学习白阳教。复创为旗门即佛门之说。传徒多人。并敛钱来京煽惑。藐法已极王老头子即王法中、著照例拟绞、即行处决。已革马甲唐八即尼莽阿、身系旗人。辄因图借银钱。听从王法中入教。并写给阎老得等诗扇。迨阎老得等以狮子卧佛啍哈二将军旗大人等词。妄加此拟。既不呈首。复将书信收藏伊女衣内。实属丧心昧良。任意妄为。若因其年逾六十。照为从例拟军。未免轻纵。唐八即尼莽阿、著销除旗档。发往新疆给官兵为奴。遇赦不赦。再加枷号三个月。该犯非寻常案犯可比。其子孙著一并销除旗档。以示惩儆。　　

○又谕、科道风闻言事。原应以重大事件入奏。于国计民生俾有关系。方为不负厥职。所有会匪王老头子即王法中等习教一案。系给事中隆勋、于上年冬间访闻奏请拏办。兹据军机大臣等会同刑部审出该犯等拜师传徒、敛钱惑众实情。分别定拟。复究出尹老须、姬三白等犯、习教重情。尚在研讯。此等匪徒。任其潜匿煽惑。日久蔓延。为害闾阎不小。若非隆勋奏请惩办。该犯等反得幸逃法网。实非戢暴安良之道。且所关甚钜。消恶于未萌。实有裨于国家非浅。足见隆勋于此种重大案件。颇能留心访察。不愧言官。殊堪嘉尚。隆勋著加恩超擢太常寺卿。以示奖励。　　

○山东按察使苏廷玉奏沿途情形。得旨、诸事以诚以实。外官一切恶习。均当屏除。否则即系自暴自弃矣。勉慎行之。　　

○以大学士曹振镛、富俊、吏部右侍郎汤金钊、户部右侍郎李宗昉、刑部右侍郎恩铭、工部左侍郎吴椿、理藩院右侍郎奎照、都察院左都御史白镕、为殿试读卷官。　　

○以失察马甲唐八习教。前任镶蓝旗都统文孚、现任都统惇亲王绵恺、副都统阿勒罕保、下部分别严议议处。　　

○修山东运河、上河、下河、泇河、各厅土石埽工。并减水闸座。从前任河道总督林则徐请也。　　

○命碾运山东仓谷。接济江南上年被水各属灾民。　　

○丁酉。上奉皇太后幸慎德堂。进膳。　　

