<!-- { "loadSidebar": true } -->
○以前任翰林院侍讲秦承业、为侍讲学士。命在上书房行走。　　

○赏降补六品赞礼郎前任内阁学士常亮、头等侍卫。三等侍卫前任伊犁总兵官哈丰阿、二等侍卫。已革内阁学士恒伯、四等侍卫。已革云南临元镇总兵官托云泰、蓝翎侍卫。　　

○添设寿康宫膳房三等侍卫总领一员。蓝翎侍卫副总领一员。笔帖式二员。拜唐阿十五名。茶房三等侍卫总领一员。蓝翎侍卫副总领一员。笔帖式一员。拜唐阿十一名。　　

○修筑浙江上虞、萧山、二县坍卸塘工。从巡抚陈若霖请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

嘉庆二十五年。庚辰。九月。己巳。上诣观德殿几筵前行大祭礼。　　

○奉皇太后居景仁宫。　　

○遣官祭历代帝王庙。　　

○谕内阁、朕久闻外省地方官。浮收勒折。科敛民财。日甚一日。而总以俸廉坐扣。不敷办公为词。朕抚恤黎元。岂能置之不问。然使不戒视成。遽绳以法。则地方官之办公竭蹶。实亦不免苦累。是以昨降谕旨。令各该督抚将所属陋规。逐一清查。应存者存。应革者革。期于久远可行。此朕爱民之心。不能不兼以恤吏也。然立法伊始。尤当计及万全。稍一不慎。其后必滋流弊。各省地方情形不同。其所取陋规。亦名目不一。而地方官每岁办公之费。又视乎其缺之繁简。总在该督抚藩司。悉心查核。就各府州县情形。通盘筹画。须知朕此次降旨交议之意。原因爱惜民力。为闾阎多留盖藏。非为不肖有司头会箕敛。取赢于民也。凡议存之项。必当酌盈剂虚。上无伤乎国体。下悉协乎舆情。祇期该地方官足敷办公而止。于平日滥收滥取之数。有所减。无所增。方为允协。国家取民之道。一丝一粟。皆有常制。此次议存之款。因其相沿已久。名为例禁。其实无人不取。无地不然。与其私以取之。何如明以与之。且示以限制。使此后不敢加增。若该地方官视此为分内应得之项。复于此外设法巧取。更或以奉旨准取陋规。因之竭民脂膏。益无顾忌。该督抚不加查察。则与朕意大相迳庭。朕非姑息之主。必当执法惩治。不稍宽贷。各督抚受国重寄。当为百姓计及久长。使官吏共饬廉隅。小民永免朘削。方为不负委任。慎勿苟且塞责。或畏难推诿。一听掩耳盗铃。于民生日敝。吏治日偷。皆漠然不一动念。其各仰体朕意。力矢公忠。详查妥议具奏。　　

○谕军机大臣等、据庆保等奏、贵州思南属婺川县、于五月间山水陡发。冲塌城墙。并淹毙人口。水消后已补种杂粮。勘不成灾等语。婺川县山水陡发。淹毙男妇至五十余名口。虽经地方官捐赀抚恤。但附近田禾。已有损伤。恐收成不免歉薄。著庆保等再行确查。如有应行加恩之处。查明据实具奏。不可稍存膜视。至令穷黎失所也。将此谕令知之。　　

○颁发太学、阙里文庙、及各省府、州、县、学宫、御书扁额曰圣协时中。　　

○命五城于冬春二季设厂煮赈。　　

○是日始。上居咸福宫苫次。　　

○庚午。上诣景仁宫问皇太后安。　　

○始御西厂幄次引见官员。　　

○谕内阁、国家立政。首重人才。我朝列圣御极之初。均于三年大比之外。特开乡会恩科。广罗俊乂。今朕缵承大统。宜遵成式。嘉惠士林。著于道光元年、举行乡试恩科。二年、举行会试恩科。用副朕兴贤育才至意。　　

○又谕、御史朱鸿奏、筹清积弊一摺。据称吏治未振。民生未裕。士习未端。宜除因循之弊。杜讳饰之风。惜民之财。励士之品。其言均不为无见。然祇能指陈其致弊之由。而无切实整顿之方。未免徒托空言。凡臣工建言。必有关于国计民生之大。补偏救敝之实。方能于事有济。若但泛言其弊。而无除弊之方。亦复何裨国是。嗣后言官条奏。指陈弊端。务将如何措施。可以挽回积习之处。切实敷陈。以凭采择。毋仅以虚言塞责。徒博建白之名也。　　

○谕军机大臣等、吴璥等奏、仪封口门溜势渐弱。现在择吉兴工一摺。本日正交霜降节候。吴璥等择于今晨吉时兴工。黄流平缓。事机甚为顺利。前已勘定坝基。兹据称引河即可普律插金□欣。料物亦源源运送到工。吴璥等即督率道将厅营。催趱兵夫人等。及时赶办。挑穵引河。务须深通如式。镶压裹头。接续进占。于迅速之中。仍当倍加慎重。以期步步坚实。早蒇大工。将此谕令知之。　　

○以吏部左侍郎恩铭、署京营右翼总兵。　　

○辛未。上诣观德殿几筵前供奠。　　

○壬申。上诣景仁宫问皇太后安。　　

○谕内阁、孙玉庭等奏、循例借项挑浚河堰工程一摺。江南徐州府属、睢宁县境内、峰山滚坝以下引河。因上年伏秋汛水涨盛。启放宣洩。以致河身淤厚。碎石坝、及两岸堰工。冲刷残缺。设遇分减之时。必致漫溢为患。该督等察看情形。应先期挑浚河身。加培堤岸。以资利导。著照所请办理。所有估需银三万二千三百九两零。准其在藩库正项内动借。仍按睢宁、邳州、灵壁、三州县受益民田。分作六年摊徵归款。该督等即督饬所属。如式兴办。毋得稍有草率。用副朕保卫民生至意。　　

○谕军机大臣等、前据庆祥奏、惠远城外伊犁河。急须疏筑。派令温承惠、协同领队大臣绥福、图博特、查勘办理。现将温承惠释回。该处工程。本有绥福、图博特二人。著庆祥另于伊犁废员内。拣派一员。帮同经理。该将军接奉此旨。即饬令温承惠迅速起程来京可也。将此谕令知之。　　

○以故辅国将军文谦子祥善、降袭三等奉国将军。　　

○改江南邵伯汛把总为千总。原设把总拨归三江营管辖。移扬州营驻防外委驻马家桥。添设马家桥北坝汛外委二员。水北汛额外一员。从总督孙玉庭请也。　　

○癸酉。上诣观德殿几筵前供奠。　　

○谕内阁、本日据永锡代奏、宗室承绵封口一摺。朕拆封阅看。据称恭读大行皇帝遗诏内繙译字句。间有错误。与清文不能吻合。请饬更正等语。承绵所指遗诏内清文二处。核与汉文并无歧异。不过文气长短。微有不同。毋庸更正。承绵以闲散宗室。率递封章。本应照例治罪。姑念伊本意祇于自炫其留心繙译。所言尚无谬妄之处。著加恩免其治罪。但越分言事。此风实不可长。著通谕宗室觉罗八旗闲散及士庶人等。嗣后如再有本无言责。擅递封章者。均照例治罪。不复宽贷。　　

○又谕、军机大臣会同翰林院、户部、工部、议覆御史陈鸿条奏、缮进经史讲义。及兴修水利营田二事。轮班缮进经史讲义。行之日久。徒成具文。无补实政。所驳甚是。至兴修营田水利。雍正年间。于近京设局经理。曾著有成效。农田为足食之本。而沟洫之利尤大。使灌溉有资。宣洩有备。即间值水旱。可资救御。若能于北省多辟水田。兼收南方粳稻之利。实与民生有裨。所有直隶境内。著方受畴饬委妥员。相度各河淀水势。仿照雍正年间成规。设法经理。并多方劝导。能使水田岁有增垦。收获渐多。则小民必乐于从事。其山东、山西、河南、并著该督抚各就境内。一体筹画。其可以经理水田之处。各劝谕农民。次第兴举。需之岁月以观其成。不可视为具文。用副朕惠民重食至意。　　

○甲戌。上诣景仁宫问皇太后安。　　

○谕内阁、十月初十日。皇太后圣寿节。朕恭奉皇太后懿旨。本年十月初十日。尚在百日之内。著停止行礼。几筵前执事官员人等。令仍服缟素。朕仰遵慈训。不敢有违。其未释服之王公大臣。是日著与已释服之王公大臣官员。俱服青长袍褂。帽缀缨。　　

○又谕、庆僖亲王园寝工程。著阿克当阿专办。英和不必兼管。　　

○乙亥。上诣观德殿几筵前供奠。　　

○谕内阁、据理藩院转奏、蕴端多尔济。恳请成服百日一摺。蕴端多尔济。曾受皇考大行皇帝深恩之人。著施恩在御前行走。准其成服百日。伊子多尔济喇布丹。俟本月二十五日二满月祭毕。即著释服。　　

○又谕、御史张圣愉奏、请查禁漕粮积弊一摺。漕粮为天庾正供。必须乾圆洁净。始堪久贮。若如该御史所奏。不肖旗丁。以石灰洒入米上。暗将温水灌入船底。复藉饭火薰蒸。希图米粒发涨。每石余出数升。盗卖获利。以致贮仓之后。易于霉变。不可不严行惩治。著通谕有漕省分各督抚、暨漕运总督。严饬督运道厅等。认真查验。并令巡漕御史随时访察。仓场侍郎、督率坐粮厅。于验收时。一体详查。如有前项情弊。将该旗丁从重治罪。并将容隐之押运官弁。一并参处。　　

○谕军机大臣等、本日据斌静等奏、色普徵额、带兵出卡剿捕。贼匪苏兰奇等、带领匪众。由山僻处奔窜。追至巴勒滚山内。杀贼三十余名。捦获活贼二十余名。讯供后俱已正法。又拏获布噜特岳哈西第一名。讯据供称系图尔第迈莫特之堂弟。因孜牙墩谋逆案发。逃至安集延爱玛尔地方。本年七月间。会同张格尔等犯卡。杀伤官兵。因官兵追捕。奔出卡外。色普徵额、将该犯解交斌静审办。斌静将前此拏获逆匪八十余名。均于取供后即行正法等语。此案苏兰奇等、纠结谋逆。仅有贼众三百余名。连次据斌静等奏报。剿杀生捦者已有一百余名。其余贼众无多。何以至今尚未扑灭净尽。逆首苏兰奇、张格尔、亦无下落。其所获活贼。自应先将起衅缘由。讯问明确。并查明孰为起意。孰为胁从。分别办理。乃色普徵额将卡外所获之贼。全行正法。但云俱系情罪重大。并无切实犯供。恐系斌静等因事激变。此时转妄行杀戮。希图灭口。边陲重地。所关甚钜。庆祥接奉此旨。自己带兵驰往。即迅速前进。赶抵该处。速将贼首苏兰奇等。设法捦获。埽除余氛。并细访起事根由。该处回民众多。必不能掩人耳目。庆祥察访真确。如实有激变及妄杀情事。即行据实严参。不可瞻徇讳饰。斌静等摺。著发给阅看。将此由六百里谕令知之。　　

○命实录馆总裁官汪廷珍、敬谨专勘稿本。　　

○命停止续增武陟捐例。　　

