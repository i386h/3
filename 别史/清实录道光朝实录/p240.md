<!-- { "loadSidebar": true } -->
○谕军机大臣等、据孙玉庭等奏称、现在盘运。水势短绌。重船难以挽行。半月来仅盘运米八九万石。此尚系停泊淮安以北之帮。若淮安以南。运价更增。非但经费不敷。并恐稽迟时日。请查照成案。暂截淮扬所属州县存贮。或下年搭运北上。或借给回空帮船食米。及量为平粜。三款办理等语。前因运道浅阻。不得已借黄济运。屡经饬谕孙玉庭等、将能否令全漕重运渡黄北上。悉心筹办。据孙玉庭等覆奏、自启放御黄坝后。运河水势一律深畅。现距夏至尚早。计可不误限期。如黄水已长。不过将在后三进数帮。再筹接运。及至奏请盘坝。则有未渡之船四十帮。即使盘坝之米。悉数抵通。已属糜帑病民。乃复据奏仅能剥运米一百万石北上。尚余米一百万石。又请照案截留。孙玉庭、颜检、并不通盘筹画。行一步。算一步。至此时方计及经费时日。天良何在。可谓丧心之至。魏元煜前此会同筹议。一味扶同迁就。已不能辞咎。琦善系新任总督。无所用其回护。著将现在未渡军船。究能尽力全数盘运与否。抑或别有筹办之法。即行悉心从长妥议。由驿速奏。若再不能详议尽善。妥速办理。魏元煜自问当得何咎。琦善亦责无旁贷。懔之慎之。孙玉庭等摺著发给阅看。将此由四百里谕令知之。　　

○兵部奏、已革世职。留营效力。除督抚未经题奏自行批准。并咨部请留者。一概不准外。其奏准留营效力者。应令该督抚于奉旨之日起限。照世职甄别之例。试看三年。如果始终奋勉。方出具切实考语。给咨送部引见。或以原官补用。或降等补用。声明请旨。从之。　　

○署河东河道总督张井覆奏、察看开归陈许道麟庆、实堪胜任。无庸更调。得旨、果能如是。朕心何等嘉悦。嗣后若稍有变迁。断不可回护前言。总要还朕一实字。无误国事为要。识之。　　

○丁卯。谕军机大臣等、据御史贺熙龄奏、请饬禁濒湖圈筑私垸。并请照旧委员巡缉湖面各一摺。湖南洞庭湖。为川黔楚粤诸水总汇。向因民间筑围成田。侵占湖面。每致泛溢为患。历经严禁私筑。其存留未毁者。不准复修。兹据该御史奏称、小民趋利。既不肯听其坍塌。不行补筑。而近来地方官。又复意存姑息。凡有私筑。不肯究办。间或委员查勘。亦第受规费而去。如湘阴之莲蓬赛、杨林赛、傅家山、上下塘等处。俱系乾隆年间奏明刨毁之私垸。现闻莲蓬赛杨林赛更名复修。此外各州县之违禁私筑者。尚复不少等语。是以已行之禁令。任其因循废弛。致民间增占湖地。阻塞水道。水发之时。或淹及官围民庐。贻患不小。著李鸿宾、嵩孚、即行遴委贤员。督同该地方官详悉查勘。除旧准存留围垸外。如有新筑围田。阻碍水道之处。即剀切晓谕。令其拆毁。并严饬该地方官实力查禁。傥有受贿朦结者。即行参办示惩。至洞庭湖面宽阁。界分两省。向有宵小出没。为害商旅。据该御史奏称、百龄前在湖广总督任内。曾饬各州县捐解巡湖经费。选派文武员弁。带领兵役。分往东西二湖。昼夜巡缉。办理认真。十余年来。盗匪敛迹。其巡湖经费。计湖南通省捐解。每岁共千余金。每州县约十余两二十余两不等。为数无几。于地方甚为有益。近闻此项经费。业已裁汰。并停止巡湖委员。缉防渐疏。宵小乘间窃发等语。派员巡哨。乃弭盗良法。何以近年以来。并不派员驾船巡缉。在该州县捐款无多。当不致藉口赔累。即或因系捐款应行裁汰。亦当另筹办理。岂得因噎废食。或此时另立有缉捕章程。始将委员停派。著李鸿宾、嵩孚、详悉查明。据实具奏。如系竟行裁撤。仍著筹议照前按季派委文武员弁。各带兵役。梭织巡查。勿得视为具文。以靖地方而安行旅。将此谕令知之。　　

○吏部以大学士蒋攸铦、应定何殿阁请。得旨、著为体仁阁大学士。　　

○戊辰。上诣绮春园问皇太后安。　　

○谕内阁、富俊奏、请将长白山望祭殿等工。就近委员勘办一摺。吉林地方。春秋致祭长白山神。建设享殿。向由盛京工部派员估修。徒滋跋涉。仍不能工归实用。著照所请、此次应修望祭殿工程。估需银一百九两零。即动支正项银两。由该将军派员敬谨修理。仍另缮估册。咨报工部查核。嗣后望祭殿工程。即由吉林就近勘估。奏咨办理。著为令。　　

○又谕、户部奏、宝泉局库贮铜斤。为鼓铸要需。所有在途铜船。请饬该督抚设法趱运等语。京运滇铜。攸关鼓铸。现在江南一带河道淤浅。铜运船只。恐不免沿途阻滞。著琦善等即饬经过地方文武员弁。相机催趱。迅速前进。务令将抵境铜船。设法运京。依限交纳。无误要需。并于运员出境之日。随时报部查核。　　

○又谕、那彦成等奏、边要地方。请拨添弁兵。增设塘汛一摺。甘肃西宁镇属之康家寨堡。为汉回番民杂处之区。且山后插帐野番。往往勾结熟番。乘间出没。地方最为紧要。据该督等查明该处旧设弁兵。除分拨屯防守卡分巡外。该营堡存兵无多。不足以资防缉。著照所请、准其在该镇属标路各营。抽拨经制外委一员。马步守兵五十名。连原设额外外委马步守兵。共有一百一十五员名。于控制缉防。两有裨益。其巴燕戎格厅属之日兰木地方。为河北渡口要津。南岸野番。尤宜加意防范。并著准其于该处添设塘汛一处。就近派拨巴燕戎格营外委一员兵十名。随时更换稽查。务期周密。毋得日久生懈。余著照所议办理。该部知道。　　

○护山东巡抚讷尔经额奏、东省接运南粮军民船只。前经奏定除日给口粮、并津贴食米外。仍每石每里给水脚银二毫。嗣因津贴一项。江省奏请免于南丁名下查扣。议准济宁以北接运之船。每石给银一分二厘。核之东省原议食米稍觉宽裕。请将议给运脚二毫之内。酌减五丝。以节糜费。至民船修费。亦应照军船每百石给银一两五钱。责令自备篷缆绳索。俾免藉口而昭公允。报闻。　　

○以都察院左副都御史常文、为盛京户部侍郎。兼管移居宗室事。　　

○己巳。谕军机大臣等、本日户部奏、请将孙玉庭等前请拨银内。扣出银四十二万两。并将此次滞漕剥价各项银款。令孙玉庭等分成赔缴一摺。据称孙玉庭颜检请帑不已。借黄而黄转病。济运而运更阻。其筹办盘运。奏准需银一百二十万两。先拨用一百二万两。此次仅能剥运漕米一百万石。计需银六十万两。所有多拨银四十二万两。应将安徽所拨三十万两。毋庸起解。如已起解。即交江苏藩库另款存贮。再于广东应解部银三十万两内。扣出十二万两。解江苏藩库另款存贮。其盘运米一百万石。将来到通。即照原奏核销。不得稍逾此数。如运不足数。总按实运到通米数核给。每日运米无多。所雇民船。尽归闲旷。按日给发食米。无非浮费。所有此次滞漕剥价。较前奏增出之费。及将来折耗米石。并雇船闲旷日期。给价食米等项银米。均不准开销。请饬新任总督俟将来事竣时。将各项银款。责令孙玉庭赔缴七成。颜检赔缴三成。以为误国病民者戒等语。前据孙玉庭等奏、察看帮船盘运情形。仅能剥运米一百万石。尚余米一百万石。请照成案截留。当降旨交琦善等将现在未渡军船。能否全数盘运。抑或别有筹办之法。妥议由驿速奏。兹据户部奏、孙玉庭等筹办盘运案内。先请拨银一百二万两。今既称仅能剥运漕米一百万石。计需银六十万两。即应扣出银四十二万两免拨。并令将滞漕剥价各项银款。责令照数分别赔缴。该部所奏、自系慎重度支。朕并不豫存成见。现在已经载米渡黄船只若干。前次奏准拨银一百二万两。解到若干。已用若干。现存若干。应扣出若干。如按照从前奏定章程。盘运米石。俱归实用。自应准其开销。此外如续经添出款项。虚糜国帑。不应准销各款。应如何责令孙玉庭等分成赔缴之处。著琦善、魏元煜、查明据实具奏。再降谕旨。至江广各帮。应如何筹办运法。著该督等妥议具奏。现当伏秋大汛。作何防御。海口应如何刷畅。河身如何疏通。已渡黄之船。能否回空。已卸载之船。曾否饬令归次。并著该督等通筹妥酌。奏明办理。户部原摺著发给阅看。将此谕令知之。　　

○又谕。据英和奏。南河革员沈浧、呈递修复南河旧规三条。并清摺说帖。据称祥符五瑞两闸。原以分洩洪湖盛涨。近年反放黄入湖。遂至溃决。又堰盱御黄堤坝等工。原系蓄清敌黄。本年引黄济运。以致淤阻漕行。又黄河抛石护险工程。以后不可效尤遗患。至所称海口积淤。宜仿浚船浚兵铁埽帚浚沙之法。现在湖水未充。当先导淮泗来源。应启放毛城铺各减黄闸坝一二处。澄淤为清。注湖济运。又石堰陡峻。易致坍卸。应修复坦坡。永保无虞。所用帑金。应照准扬赋税两项额加摊徵还款。为工帑两全之计。其搬坝剥载。及海运折色。皆不如漕运安善等语。又另摺所陈漕运情形七条。及利运行漕说帖。所言是否可行。著琦善、严烺、详细确查妥议具奏。沈浧原呈清摺说帖三件。俱著发给阅看。将此谕令知之。　　

○以署户部右侍郎王鼎、为浙江乡试正考官。户科给事中赵柄、为副考官。大理寺卿福申、为江西乡试正考官。京畿道御史李逢辰、为副考官。司经局洗马许乃普、为湖北乡试正考官。江南道御史王赠芳、为副考官。　　

○辛未。谕内阁、魏元煜奏、筹捐生息。调剂贫疲快丁一摺。江南全椒县额佥快船四十三只。每年共需运造各费银六千一百三十两。现在丁力日渐困乏。积欠甚多。据该属民快人等。情愿按粮捐输本银五万一千一百两零。发典生息。抵交运造二费。俾疲快不致借垫赔累。各丁亦可按期给领济运。于漕务大有裨益。著准其仿照江宁等县办过成案。将已捐本银二万一千三百两。先行发交安徽庐州和州滁州三属。转给各典生息。如期完解。其未缴银两。并饬于麦熟后催缴补发。该漕督即妥议章程。咨部备核。以纾丁力而免追扰。　　

○修广东平远县常平仓。从总督阮元请也。　　

○除直隶三河县坍塌官房租银。　　

大清宣宗效天符运立中体正至文圣武智勇仁慈俭勤孝敏成皇帝实录卷之八十四　　

