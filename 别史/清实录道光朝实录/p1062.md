<!-- { "loadSidebar": true } -->
○己未。引见新科进士。得旨、一甲三名龙启瑞、龚宝莲、胡家玉、业经授职外。何若瑶、张金镛、徐棻、俞长赞、蔡念慈、高鸿飞、周宗濂、徐墉、曾广渊、贾樾、陈洪猷、潘曾莹、刘琨、赵畇、洪毓琛、汪堃、郭礼图、李希彬、陈启迈、孙耀先、陈庆松、田树桢、高延绶、葛景莱、童以炘、孙锵鸣、徐玉丰、朱锡珍、覃振甲、葛高翯、梁绍献、杨式谷、文瑞、张振金、蔡徵藩、李湘华、张桐、刘廷榆、章琼、张晋祺、梁国瑚、郭凤冈、张樾、胡焯、卢庆纶、蒋达、彭涵霖、吴鼎昌、陈寿图、王凤翔、马品藻、张炜、张兴仁、张衍重、沈大谟、宗室载龄、颜培瑚、青麔、李光彦、杨元白、姚光发、钟世耀、张舒翰、宗宗锡龄、毕道远、陈鉴、俱著改为翰林院庶吉士。贺霖若、何国琛、王大宗、卢定勋、吴祖昌、麒庆、刘齐衔、许兆培、甘晋、吴艾生、钱宝青、边葆淳、宝珣、顾文彬、陈桂籍、陈象沛、廉昌、洗倬邦、刘兆璜、陈浚、李瑞章、宗室秀平、王锡振、张承谏、夔达、郑于蕃、汤成彦、马晋如、何绍瑾、毓禄、俱著分部学习。高本仁、沈寿嵩、侯云登、俱著以内阁中书用。曹源、夏承煜、赵培之、邵秉中、王瑞庆、单懋德、杨裕仁、徐台英、余锦淮、张宗世、邓元资、丁璜、赵樾、袁廷燮、徐杨文保、刘齐衢、吴之观、贾廷藩、郭廷肇、牛树梅、刘芳云、曹汝赓、吴荣楷、谭承礼、王维桓、谢廷荣、杨德懿、汪藻、郑芳兰、张堉、胡廷弼、尉光霞、李棻、王范、龚衡龄、万兆霖、萨克持、郑邦立、张自植、张炳堃、多仁、常山凤、孙德耀、李仲祁、刘步亭、王铭鼎、张兆辰、张宝镕、马振文、齐德五、秦聚奎、叶逢春、徐良梅、杨安国、郭汝诚、姚锡华、赵林成、喻秉醇、朱汝鹏、吴调元、吴世春、马映阶、吴启楠、联凯、张建翎、陈鉴、陈秉信、安庆澜、孙濂、甯宪、尚鸣岐、封颢民、张淳、余兆仑、盛昺、郭先本、卜葆鈖、孙家铎、谢方润、郑元善、田福谦、桂楙、张书玺、刘家达、彭鸣盛、朱元增、俱著交吏部掣签。分发各省以知县即用。户部候补员外郎吴若准、兵部候补员外郎梁逢辰、礼部候补员外郎联捷、著以员外郎即用。户部候补主事王炳勋、著以主事即用。内阁候补中书葛良治、著以内阁中书即用。余著归班铨选。　　

○调山海关副都统扎拉芬泰、为正黄旗蒙古副都统。以散秩大臣绵悌、署镶红旗蒙古副都统。　　

○惇恪亲王绵恺、安葬园寝。命惠亲王绵愉、前往赐奠。　　

○庚申。谕内阁、讷尔经额奏、赈借动用谷石。请分别开销徵还一摺。上年直隶青县、静海、沧州、三州县大赈。动过豫谷四万三百八十九石零。著准其照案开销。其沧州出借豫谷八千石。著于秋后照数催徵还仓。如有无著之户。仍责成该州赔补。以昭核实。　　

○又谕、颜伯焘奏、请将藉词推诿之副将、及性耽安逸之署都司革职一摺。浙江台州协副将庆存、于奉文调拨防兵。竟敢藉词推诿。署乐清协都司事提标左营守备吕平蛟、奉委测量海口。并不亲身前往。复敢饰词申辩。现在防剿逆夷之际。似此不遵军令。观望迁延。仅予革职。不足蔽辜。庆存、吕平蛟、均著革职。于海口枷号一个月。满日发往军台效力赎罪。以为玩视军务者戒。　　

○谕军机大臣等、据颜伯焘奏、夷船两次滋扰铜山。已飞咨前任提督王得禄、迅赴澎湖驻劄防守等语。所办是。铜山一岛孤悬。兵力单薄。业经该督酌调官兵。驰往防守。惟澎湖地方。为台湾厦门咽喉。更非铜山孤僻可比。该处仅设有副将一员。恐不足以资镇守。王得禄熟习海疆情形。前经降旨。著该提督协同台湾镇道办理防堵事宜。现在澎湖防堵紧要。著即驻劄澎湖。督同该将备等严加守御。毋稍疏忽。至台湾有该镇道等驻守。所有应办事宜。仍可就近相商。王得禄受恩深重。定当不负委任。又另片奏、盗匪出洋肆劫。业经捕获三百八十余名等语。此等匪徒逞凶不法。傥与逆夷勾结。或至为彼所用。甚有关系。慎勿轻视。务须檄饬各属文武员弁严密巡哨。设法兜捦。毋致养痈贻患。是为至要。将此各谕令知之。　　

○辛酉。修浙江仁和、海宁、二州县海塘柴埽各工。从巡抚刘韵珂请也。　　

○壬戌。上诣绮春园问皇太后安。　　

○癸亥。谕内阁、国家设立兵丁。勤加训练。所以严武备而戒不虞。总督有统辖之责。必应于平时认真督率将备。加意练习。使之有勇知方。一旦猝遇外侮。何患不破敌摧坚。立功奏凯。道光十二年。两广总督李鸿宾、广东提督刘荣庆、因办理军务。临事不能得力。平素毫无整顿。曾经遣戍。前任两广总督邓廷桢、履任多年。懈惰因循。不加整顿。所设排炼。空费钱粮。全无实用。以至该省兵丁。柔懦无能。诸多畏葸。虎门之役。竟有为夷匪买通者。思之殊堪痛恨。前任两广总督林则徐、经朕特给钦差大臣关防。办理广东事件。继复令其实授总督。全省军务。皆其统辖。既知兵丁染习甚深。便应多方训导。勤加练习。其于夷务。亦当德威并用。控驭得宜。乃办理诸未妥协。深负委任。邓廷桢业经革职。林则徐著革去四品卿衔。均从重发往伊犁效力赎罪。即由各该处起解。以为废弛营务者戒。　　

○又谕、梁章钜奏、查明带兵官在途办理不善。请旨议处一摺。广西桂林营守备沉德英。奉派带兵前往广东。沿途自应严肃安静。乃负气嚷骂。致令人言籍籍。实属不合。沉德英耆即撤任。交部议处。以示惩儆。　　

○谕军机大臣等、本日据奕山等奏、夷船退出省河。缴还炮台。并义勇剿杀汉奸及滋事夷匪各情形。览奏均悉。现在夷船已陆续退去。大黄＜?氵窖＞猎德各炮台。已派兵防守。提督吴建勋、已赴虎门查收炮台。所有善后事宜。自应次第筹办。著该将军等于夷船退出外洋后。亲历各海口要隘。相度形势。妥议章程。以资保障。至此次夷船闯入省河。俱是汉奸引道。业经该将军等传谕乡勇。分路摉杀汉奸及夷匪二百余名。夷目二名。稍示惩创。此外形踪诡秘。潜匿各处者。当尚不少。务须趁此大兵云集之时。分饬兵勇实力摉拏。毋使漏网。断不可稍存姑息。盖内地少一汉奸。即夷匪少一援应。于办理善后事宜。允有裨益。其在南海县属村庄乘势抢劫之汉奸土匪。尤应痛加惩办。至所称于南岸捦斩之夷目口□伯唛、是否即系领兵之伯麦。该义勇绅士等在何处捦获。均著查明具奏。所有各炮台及散失炮位。亟须补筑添铸。其应如何变通之处。该将军等相度情形办理。总期适用。各海口沈失炮位。苟可捞获。亦应修整备用。其抚恤被火民人。招集流亡。堵塞河口。分兵弹压各路。俱著照所议妥速办理。一切善后章程。即著该将军等会同悉心妥议具奏。要期行之无弊。堪垂永久。方为不负委任。将此由六百里加紧各谕令知之。　　

○调四川按察使李星沅、为江苏按察使。湖北按察使张日晸、为四川按察使。以江西吉南赣宁道赵仁基、为湖北按察使。　　

○旌表守正捐躯山东滕县民杨文生媳邓氏。　　

○甲子。以故二等镇国将军绵□□宾子奕＜?雨澍＞、袭职。　　

○除江苏通州坍没沙田九十二顷五十三亩有奇。滩地一百三十三顷一十五亩有奇额赋。　　

○乙丑。谕内阁、前据裕谦奏、浙江宁波府知府邓廷彩保守镇海。恳恩赏戴花翎。当经降旨允准。兹据给事中陈光亨奏、州县失限城池。不同城之道府。例应住俸戴罪催剿。保守他城。祇可将功抵罪。该大臣复行保奏。恐致趋避徇情等语。固属申明定例。惟定海一县。系孤悬海外。较之内地不同城之知府。自有区别。邓廷彩保守镇海。在事出力。经该大臣保奏赏戴花翎。奖励亦未为过优。该给事中所奏。著毋庸议。　　

○以户部右侍郎麟魁、为武英殿总裁官。　　

○旌表守正捐躯河南获嘉县民张传道女大姐。守正被戕直隶蠡县民梁振邦女青儿。王春女昆儿。　　

○丙寅。上奉皇太后幸观澜堂。进膳。　　

○遣官祭关帝庙。　　

○丁卯。贷绥远城将军修理衙署厅廨廉俸银。　　

○戊辰。谕内阁、前据颜伯焘等奏、请将福建前任平和县丁忧服满知县陈文起、暂留闽省。帮同防堵口岸。当经降旨允准。兹据给事中巫宜禊奏称、该员虽经服满。究系丁忧尚未回籍守制。即与丁忧人员无异。不应奏留等语。陈文起著不准留于闽省。即行饬令回籍。　　

○己巳。上诣绮春园问皇太后安。　　

○以右春坊右庶子孙瑞珍、署日讲起居注官。　　

○辛未。谕内阁、前据御史杜彦士奏、河南睢州知州阎应德贪鄙不法。巨盗刘玉玑纠党抢劫等情。当经降旨著麟魁驰赴该省访查参办。兹据该侍郎查明告病睢州知州谄应德。讯无徵粮加价。勒派车辆钱文。其修理城垣。亦系民捐民办。讯未敛钱肥己。惟绅民捐修城工。事竣后例得奖叙。该州并不将筹办缘由。通详核办。又于该首事凑用旧甎。亦未明立文案。使周世平藉词上控。致滋物议。实属粗疏。又承缉接缉发冢三案。赃贼无获。各事主控经该前抚批司提捕亲比。该州延不批解。屡催亦未申覆。经该抚饬府严究。始行解府究比。殊属徇延。阎应德著交部议处。并据查明刘玉玑本系夥抢妇女案内逸犯。复身带刀剑。搭棚赌博。屡经该省奏明勒缉未获。实属著名匪犯。仍著该抚督饬所属。不分畛域。一体严密侦缉务获。按律惩办。其恒春等被抢被窃各案。仍著勒缉赃贼究办。至李保一犯。据供并非刘玉玑夥党。是否属实。有无不法别情。并著该抚覆查核办。　　

○谕军机大臣等、赛尚阿等奏、圆明园八旗操演阵势。应用白蜡杆。必须宽为豫备等语。著牛鉴迅速派弁在该省地方采买白蜡杆二百五十杆。运交圆明园八旗验收。将此谕令知之。　　

○又谕、据奕山等奏、查明续烧夷船。及义勇捦斩夷目一摺。览奏欣悦之至。新安县武举庾体群、义勇颜浩长、龙国昭等、先后在洋面焚烧夷船。砍倒逆夷先锋口□霞哔。并斩红旗夷目一人。黑白夷匪十余名。该义勇绅士等志切同仇。实堪嘉尚。并前次斩获口□伯唛之义勇绅士等。著该将军等于派员查验明确后。一并按格奏赏。以昭激劝。又另片奏、夷船全行退出虎门。已将虎门横档各炮台收复等语。夷船现仍寄碇伶仃洋迤东之裙带路地方。著奕山等即饬提督吴建勋。将炮台基址。及残缺炮位。踏勘情形。派兵防守。以便委员查估办理。该将军等仍亲历查勘省河。堵塞要隘。以期层层固守。将此由六百里加紧谕令知之。　　

