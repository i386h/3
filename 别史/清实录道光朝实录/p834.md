<!-- { "loadSidebar": true } -->
○壬午。以岁暮祫祭。遣官祭太庙中殿。后殿。　　

○谕军机大臣等、有人奏、请筹备灾区民食一摺。山东省登莱青三府所属地方。本年秋收稍歉。前据该抚奏明分别粜借捐资。妥为筹计。复降旨饬查来春应否接济。业经该抚遵旨覆奏矣。因念该处青黄不接。为日方长。小民口食维艰。亟应妥为设法。著该抚再行体察情形。悉心筹画。或量加赈济。或借给常平仓谷。务当先事豫筹。总期民食有资。各安本业。无使一夫失所。将此谕令知之。　　

○命喀尔喀扎萨克贝子德勒克多尔济、在御前行走。赏科尔沁和硕额驸多布沁喇布斋、花翎。在乾清门行走。　　

○调陕西河州镇总兵官任贵邦、为陕安镇总兵官。以甘肃永固协副将徐华清、为河州镇总兵官。　　

○旌表守正捐躯陕西商州民郭秀理妻冀氏。　　

○展缓陕西绥德、米脂、清涧、吴堡、四州县被旱歉区带徵额赋。　　

○癸未。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○遣官祭太岁之神。　　

○谕内阁、每遇朝祭大典。唱乐各官。均应敬谨将事。本日祭祀唱乐官柏林、因感冒先期告病。经该堂官另派普光唱乐。该员于仪节虽无错误。惟声音不甚洪亮。自属平日未经练习。嗣后著该堂官认真督饬各该员。务令随时练习。均臻＜?女间＞熟。俾接替有人。以隆祀典而昭慎重。　　

○又谕、御史豫泰奏、请饬禁奸商买空卖空积弊一摺。各直省于每月奏报粮价。稽查有无增减。原以防奸商市侩。罔利居奇。道光十二年间。因直隶玉田遵化等州县。有奸商买空卖空诸弊。曾经降旨通行饬禁。兹据该御史奏称、奉天锦州等处。复有奸商开设太和天和恒盛各字号。邀群结夥。买空卖空。悬拟价值。转相招引。空有钱期米期。循环互易。行中藉以抽分。价随意长。以致粮价日贵。民食愈艰。产谷之区。商贩闻风不前。邻省市价。亦因之昂贵。此等恶习。于穷黎大有关碍。著盛京将军奉天府尹确查严办。因思奉天省如此。他省恐亦不免。并著各直省督抚等严饬所属州县。实力查拏。并于各村镇商贾辐辏之处。剀切出示晓谕。如查有此项情弊。立即惩办。俾奸商咸知儆惧。以裕民食而平粮价。将此通谕知之。　　

○给事中寅德奏、京城巡捕五营兵米。中营坐劄丰益仓。余四营多不劄仓。请饬部核办。下部议。寻议、以后五营兵米。除中营外。其南北左右四营。请自十六年夏季起。照禄米等十一仓次序。专劄一仓轮放。以归画一。从之。　　

○甲申。上御保和殿。筵宴朝正外藩。科尔沁、喀尔喀、巴林、喀喇沁、奈曼、浩齐特、敖汉、鄂尔多斯、阿巴噶、乌喇特、翁牛特、郭尔罗斯、苏尼特、青海、克什克腾、土尔扈特、乌珠穆沁、阿巴哈纳尔、土默特、扎噜特、赛因诺颜、阿拉善、绰罗斯、和硕特、额噜特、王、贝勒、贝子、公、额驸、台吉、及朝鲜暹罗国使臣等。随文武大臣。依次就坐。诸乐并作。上进酒。召左翼科尔沁卓哩克图亲王巴图、科尔沁郡王多克默特、巴林扎萨克郡王那木济勒旺楚克、奈曼扎萨克郡王阿宛都瓦第扎布、敖汉扎萨克郡王达尔玛济尔第、苏尼特扎萨克郡王布尔呢锡里、阿巴噶扎萨克郡王阿尔塔什第、敖汉郡王干咱巴拉、科尔沁扎萨克贝子济克默特、右翼喀尔喀赛因诺颜扎萨克亲王车林多尔济、喀尔喀扎萨克亲王车登巴咱尔、阿拉善扎萨克亲王囊都布苏咙、青海扎萨克郡王棍楚克济克默特、翁牛特扎萨克贝勒宝拜、喀尔喀扎萨克贝勒那木济勒多尔济、喀喇沁扎萨克贝子玛哈巴拉。喀尔喀扎萨克贝子德勒克多尔济、至御座前。赐酒成礼。　　

○命青海扎萨克郡王棍楚克济克默特在乾清门行走。赏土司哲郎桑尔嘉斯嘉、花翎。　　

○是年。旌表孝子、江苏等省附贡生钱震文等十七名。孝友、福建生员连位三等二名。孝义、山西等省李本诚等三名。孝女、浙江等省梁氏等十口。孝妇、江苏钱卢氏一口。守节合例、宗室广魁妻白雅拉氏等十一口。满洲佛保妻乌尔古陈氏等一百六十三口。蒙古云骑尉春祥妻赵氏等四十三口。汉军陆和福妻陈氏等九十一口。内务府员外郎吉拉敏泰妻叶氏等十八口。各省驻防领催乌尔兴额妻关氏等二百四十五口。奉天等省范显荣妻李氏等一千八百八十九口。夫亡殉节、江苏等省许世芳聘妻左氏等五十九口。未婚守志、满洲领催乌尔棍泰聘妻伊尔根觉罗氏等二口。江苏等省黄廷相聘妻吴氏等二十五口。百岁寿民妇、江苏等省韩介眉等六十六名口。五世同堂、山东等省官际盛等五十四家。各给银建坊如例。　　

○一产三男、直隶等省李禄等八家。　　

○会计天下民数谷数。直隶等省通共大小男妇四万一百七十六万七千五十三名口。存仓米谷三千五十三万一千九百八十二石六斗五升一合一勺。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百七十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。春。正月。乙酉朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣、诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐亲藩等宴。　　

○丙戌。上御紫光阁。赐蒙古王、贝勒、贝子、公、台吉等宴。并赏赉有差。　　

○缓徵山东邹平、长清、长山、新城、齐河、济阳、海丰、商河、滨、利津、沾化、蒲台、濮、范、平度、昌邑、潍、胶、高密、即墨、济宁、高苑、博兴、乐安、汶上、菏泽、钜野、聊城、茌平、邱、寿光、三十一州县并济宁、东昌、临清、德州、四卫上年被水被虫庄屯本年上忙额赋。及各项银米。　　

○展缓直隶霸、保定、大城、清苑、安肃、博野、容城、蠡、雄、祁、安、高阳、河间、献、肃宁、任邱、景、吴桥、东光、静海、青、沧、南皮、盐山、南和、大名、钜鹿、任、冀、南宫、新河、武邑、衡水、隆平、宁晋、深、武强、饶阳、安平、定、深泽、四十一州县上年被水被雹村庄旧欠额赋。　　

○展赈奉天广宁等处上年被水旗民一月。　　

○丁亥。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○贷甘肃皋兰、金、陇西、宁远、安定、通渭、西和、平凉、安化、清水、泾、崇信、灵台、镇原、十四州县上年被雹被水被旱灾民口粮耔种。　　

○贷陕西沔、略阳、洋、南郑、府谷、榆林、葭、神木、孝义、九厅州县上年被水被雹灾民口粮。　　

○贷山西阳曲、太原、保德、兴、临、汾阳、文水、交城、宁武、武乡、河曲、定襄、阳城、陵川、沁水、十五州县上年被水被雹灾民仓谷。　　

○戊子。给浙江义乌、丽水、缙云、三县上年被水被旱灾民一月口粮。　　

○贷江西南昌、新建、丰城、进贤、上高、清江、新喻、新淦、峡江、庐陵、吉水、泰和、万安、东乡、鄱阳、余干、万年、星子、都昌、建昌、安义、德化、德安、瑞昌、湖口、彭泽、武宁、高安、宜春、分宜、萍乡、万载、莲花、永丰、安福、永新、永宁、临川、金溪、崇仁、宜黄、乐安、南城、玉山、贵溪、弋阳、乐平、浮梁、安仁、德兴、新城、五十一厅县上年被旱被雹灾民耔种口粮。　　

○贷湖南华容、安乡、澧、临湘、四州县上年被水被旱灾民耔种。　　

○上以上辛祈谷于上帝。自是日始。斋戒三日。　　

○庚寅。上诣南郊斋宫斋宿。　　

○辛卯。祈谷于上帝。上亲诣行礼。　　

○世祖章皇帝忌辰。遣官祭孝陵。　　

○诣皇太后宫问安。　　

○谕军机大臣等、前据陶澍奏、江广盐多滞销。又据讷尔经额奏、楚岸盐斤短缺。两省同时具奏。情形互异。当降旨著陶澍将江广各口岸实在情形。查明据实覆奏。兹据陶澍奏称、查明湖广全省年额。应销七十七万九千九百余引。春夏二季。仅销过三十万四千四百十四引。尚未及年额之半。秋冬二季。未据报到。该省奏称该岸祇賸盐一万八千二十七引。未将已销之数提及。无从核算。此时汉岸之盐。似因场运偶稽而不继。未必尽因多销而见缺等语。盐务以转运疏销为要。若销路不畅。转运为之不灵。据陶澍奏称、上年江广口岸额销引数。查春夏二季。尚未销及年额之半。讷尔经额则称截至十一月二十日止。除销过盐六十三万五百五十六引。现祇賸一万八千二十七引。此项引盐所销。究系何纲。著陶澍、讷尔经额、查明据实具奏。至口岸销盐。各有定数。两淮总司全局。必应赶催接济。无误转运。嗣后赶运不速。著陶澍实力催提。至口岸疏销。责成讷尔经额认真经理。随销随核。总期岸销大畅。以资转输。务须不分畛域。核实办理。以期盐务日有起色。方为不负委任。陶澍行抵该省。将盐务应办事件。与讷尔经额悉心妥筹实力赶办。无误鹾纲全局。傥办理不善。惟该督等是问。咎有攸归。懔之慎之。将此各谕令知之。　　

○以捐办赈务出力。予安徽训导需雷俊等升叙有差。　　

○癸巳。谕内阁、本月十五日保和殿筵宴。所有应行入宴之王大臣。俱著穿蟒袍补褂。执事王大臣官员等。俱穿蟒袍貂褂。　　

○又谕、本月十五日保和殿筵宴。所有呼图克图喇嘛等。均著毋庸入宴。应赏食物。著由内务府照例赏给。　　

○甲午。享太庙。遣定亲王奕绍、恭代行礼。　　

○上诣大高殿行礼。　　

○幸圆明园。　　

○奉皇太后居绮春园。　　

○诣安佑宫行礼。　　

○遣官祭太岁之神。　　

○乙未。上诣绮春园问皇太后安。　　

○还宫。　　

