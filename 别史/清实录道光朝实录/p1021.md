<!-- { "loadSidebar": true } -->
○谕军机大臣等、本日据伊里布奏、剿办逆夷机宜一摺。据奏＜?口英＞夷占住定海。其船聚于港口。分泊要隘。据险拒守。并于经由各岛屿设炮守兵。拦截抗拒等语。该夷船身坚大。枪炮便利若在海洋接战。骤难制胜。所请赶造船只之处。恐缓不济急。徒劳无功。著毋庸议。现有夷船驶至天津。投递诉冤禀帖。已降旨令琦善妥为办理。该大臣于抵浙后必须访察明确。谋定后动。断不可急图收复。冒昧轻进。该夷人如有呈递字件。即著派员接受。将原件由驿驰奏。将此由四百里谕令知之。　　

○又谕、本日据邓廷桢奏提督统兵赴浙剿办一摺览奏已悉前有旨令该督驰赴泉州。巡防海口并因台湾澎湖地方紧要。谕令招募练勇训习防堵计该督此时业已行抵泉州备防矣。此次＜?口英＞夷沿海游奕倚恃船坚炮利。厦门虽获有胜仗。仍须持重谨慎。著邓廷桢统率将弁。认真巡防。遇有夷船驶至。不值在海洋接仗。傥敢进口登岸。即著合击痛剿。或该夷人呈递说帖。并无桀骜情形。即派员接收。将原递之件由驿驰奏。其澎湖备防事宜。著遵照前旨妥为布置。所有福建陆路提督。即著曾大观代办将此谕令知之。　　

○又谕周悦胜奏、防堵海口情形一摺。览奏已悉。昨据琦善奏到。＜?口英＞夷船只现已起碇他往。降旨令琦善相机办理。该提督驻劄古北口地方。亦关紧要。所有调拨兵丁防堵之处。著即派往周悦胜接奉此旨。无论行抵何处。即行折回。将此谕令知之。　　

○钦差兵部尚书祁寯藻等覆奏、遵查已革惠安县知县陈偕灿、尚无故纵丁差扰累。及滥派军流人犯充当民壮情事惟于前任移交添雇猎户未经裁撤。轿夫抢夺民间什物并不按例治罪。已发新疆。毋庸再议轿夫张火等、分别杖徒。又奏、晋江县蠹书许吉永春州蠹役陈彩藉案诈赃。均在十两以上。拟发近边充军。尚有被控各款。犯证未集。监禁待质下部议从之。　　

○以故奉国将军庆林子龄瑞、降袭奉恩将军。　　

○调浙江定海镇总兵官吴建勋、为福建海坛镇总兵官起丁忧总兵官葛云飞、署定海镇总兵官。　　

○丁巳。命山东学政翰林院修撰刘绎、陕甘学政编修孙瑞珍、驰驿来京供职。　　



大清宣宗效天府运立中体正至文圣武智勇仁慈俭勤孝敏成皇帝实录卷之三百三十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十年。庚子。八月。戊午朔。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○谕军机大臣等、周天爵等奏、郧房二县地方匪徒捏造谣帖一摺。据奏郧阳房县匪徒。张贴谣帖。指明康灿翁元等家。必系其附近有嫌之人。不难从此切究来历。周天爵现往该处查阅营伍。著即督饬所属。严慎防备。并密拏造谣之人。穷究党羽。务获惩办。总期尽绝根株。毋任养痈贻患。其帖内所指西安洛阳等处。已谕知牛鉴、富呢扬阿、密查究办矣。此案查办完竣。该督尚有堵筑抚恤事宜。湖南应阅营伍。著准于明岁补行校阅。将此谕令知之。　　

○又谕、据周天爵等奏、湖北郧房二县地方。有匪徒捏造谣帖。现饬查办一摺。已有旨交周天爵等查拏严办矣。其谣帖内载有接到西安省秦成公密札。八月十五日要到洛阳。会楚仲王议事。并有八月十二日要在洪门铺石□匽河武阳安阳等处。办齐粮饷等语。此等匪徒造言生事。原不足信。然亦不可不防。著牛鉴、富呢扬阿、派委妥员。不动声色。严密访查。如有捏造谣帖之人。即行严拏务获惩办。以绝根株。将此各谕令知之。　　

○己未。命礼部右侍郎冯芝、提督顺天学政。通政使司参议成观宣、提督江西学政。翰林院编修陶恩培、提督福建学政。编修张鑅、提督湖南学政。编修许乃钊、提督河南学政。编修李汝峤、提督山东学政。湖广道御史焦友麟、提督山西学政。翰林院编修沈兆霖、提督陕甘学政。侍讲何裕承、提督四川学政。司经局洗马单懋谦、提督广东学政。翰林院修撰钮福保、提督广西学政。编修叶觐仪、提督云南学政。户部员外郎钟裕、提督贵州学政。太常寺少卿刘谊、为奉天府府丞。兼提督学政。江苏学政毛式郇、安徽学政车克慎、浙江学政季芝昌、湖北学政朱凤标、均留任。　　

○以詹事府詹事慧成、为通政使司通政使。　　

○庚申。以祈雨灵应。颁发广西广福王祠御书扁额曰神功普济。　　

○辛酉。谕军机大臣等、耆英等奏、夷船潜入奉天洋面游奕。带兵督防一摺。据奏＜?口英＞夷来船二只。在八岔沟外洋游奕。该将军带兵督防等语。览奏均悉。此次夷船驶至奉天。如情词恭顺。另派小船投递禀揭等件。该将军不必遽开枪炮。仍遵前旨派员接收。将原件由驿驰奏。傥有桀骜情形。断不准在海洋与之接仗。盖该夷之所长在船炮。至舍舟登陆。则一无所能。正不妨偃旗息鼓。诱之登岸。督率弁兵。奋击痛剿。使聚而歼旃。乃为上策。该将军务当谨慎持重。相机妥办。将此由四百里谕令知之。　　

○又谕、御史焦友麟奏、风闻叶尔羌地方。有旱路与＜?口英＞咭唎夷人交易之处。当设法岩防等语。奸民私贩焰硝。本干例禁。况与外夷交易。情罪更重。著恩特亨额确查叶尔羌地方。如果旱路可通。尤宜妥为防范。毋稍疏纵。将此谕令知之。　　

○以内阁学士毛树棠、署礼部右侍郎。盛京户部侍郎惟勤、署盛京副都统。　　

○壬戌。谕内阁、嗣后紫禁城内牺牲所。著仍照旧例。奏请拣派值年。至营造司庆丰司六库官房租库乾果糖斤等处。所有应办事件。即由该总管内务府大臣等公同办理。毋庸另派值年。　　

○又谕、昨据太常寺奏、现出有赞读官各缺。咨取应挑人员拣选。镶黄旗蒙古误将骲头匠哈清阿咨送。并据该佐领富升图片声覆有含混等情。当交军机大臣传到富升讯问。据供咨送哈清阿。系署佐领阔淩阿经手办理。传讯阔淩阿。自认不谙定例。以致误送。至出具图片书写拜唐阿字样。富升亦自认疏忽。办理均属错误。富升、阔淩阿、均著交部严加议处。太常寺承办司员。未经查出。著交部照例议处。所有该寺学习读祝官一缺。著即扣除。另行拣选。　　

○谕军机大臣等、前因有人奏、江西与闽广交界。两省游民。成群结党。每起皆有头目。诘其去向。语涉支离。当经降旨令该署督等密派干员查拏究办矣。兹又有人奏、风闻该民人等于经过地方。公然开镫吸烟。且每队中俱有数人扛擡巨簏。询以所载何物。即明言系贩卖之烟等情。现在查办鸦片烟正当吃紧之际。该匪等竟敢明目张胆。结队游行。吸食贩卖。实属暋不畏法。必应从严惩办。以戢刁风。著裕谦、钱宝琛、仍遵前旨。派员严密访拏。如果有吸烟兴贩情事。即著按律究治。不准稍有疏纵。将此各谕令知之。　　

○癸亥。上御勤政殿听政。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、前因鸿胪寺卿金应麟奏、请饬禁漕政积弊。并将漕运事宜量为变通一摺。当交两江总督有漕督抚等议奏。旋据林则徐、乌尔恭额覆奏。复降旨将林则徐所议四条。饬令伊里布妥议。兹据伊里布、裕谦议奏。著该督抚等会同漕督和衷共济。恪守旧章。去其太甚。以冀渐革积弊。傥官弁军民有敢争持延玩误公者。立即重治其罪。毋得托诸空言。日久懈怠。所有金应麟、林则徐等原奏各条。均毋庸议。又另片覆奏、铁麟条陈帮船调次展增年限等语。著该督抚督同司道随时稽查。如有刁劣帮丁。立即斥革。贫疲各帮。裁撤归并。以期漕务日有起色。所有铁麟原奏。亦著毋庸议。　　

○又谕、载铨等奏、续改则例内条款。请旨定夺。嗣后除从前移居宗室。应照旧例充当族学长、升任主事外。其自嘉庆二十年以后。各项作为移居宗室之人。均不准挑补族学长、升补主事。若从前移居宗室。户口无多。不敷升用。其该营内弹压移居宗室主事之缺。并正副族学长之缺。均著以盛京久住宗室充当。即由该将军拣选照例补放。　　

○又谕、翰林院应行保送御史。现在历俸三年以上合例应保者。人数无多。著将从前曾经保送未经记名各员。与应行保送之员。一体带领引见。　　

○谕军机大臣等、本日据邓廷桢由驿驰奏、留兵防堵情形一摺。览奏均悉。该夷船往来游奕。桅挂红旗。踪迹诡秘。难保无奸民暗为勾引。著邓廷桢仍遵前旨。严密防范。不必在洋与之接仗。我兵外示镇静。以逸待劳。如果登岸。再行剿除。毋庸汲汲图功。恐有挫失。是为至要。又保昌等另片奏添铸炮位等语。著准其赶紧添铸。以资捍卫。免其报销。铸成之后。施放果否有准。致远能及若干里。均著遇便详细据实具奏。将此由四百里谕令知之。　　

○又谕、本日据余步云奏、请调拨兵丁一摺。现在余步云计应到浙。著伊里布详察情形。悉心商酌。应否调拨之处。具奏请旨。余步云原摺著钞给阅看。将此由四百里谕令知之。　　

