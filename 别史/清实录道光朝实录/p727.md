<!-- { "loadSidebar": true } -->
○又谕、陶澍奏、查缉漕船夹私。正以远趱回空。未便任带芦盐。致使盐漕两误一摺。所议甚是。前据贵庆奏、筹议江广回空军船。酌增食盐。给票交课章程五条。朕即觉其不可行。惟以盐漕并重。不厌精详。当交部议。旋据户部奏、增买芦盐。有妨淮引。降旨陶澍悉心妥议。兹据该督于未奉谕旨之先。接该漕督咨文。即力陈误盐亦且误漕。甚为明晰。漕船回空带私。为历来之痼弊。并有随帮风客。除本分利。坐占淮南数十万引纲额。勾引枭匪。肆行无忌。漕船停泊买私。尤有误于趱运。前经陶澍派委文武大员。于黄河南北及淮扬等处、严密迎查。并令漕员会同押空帮弁。于直隶山东隘口、认真堵缉。即寓催趱于查缉之中。回空归次。亦较前迅速。粮私既绝。官引自销。江广等省。虽连值水灾。销数尚增。本年漕船。实由兑运艰难。以致稽缓。尽可严行催趱。以速补迟。若将漕弁撤退。则帮丁舵水人等。俱知禁令已弛。必至放膳买盐。明纵透漏。既害鹾纲。欲速反迟。尤误漕运。至该漕督请于例买食盐四十斤外。请在长芦加买。过扬纳课。不但有误回空。并且有误重运。况漕务水手。素称桀骜。加以顺带官盐。必有枭犯出资附和。以天庾正供之船。为聚集莫党之薮。且所销尽长芦之私。所缺尽淮南之课。实为自坏藩篱。至丁情苦累。准带土宜津贴。以鹾纲为丁舵沾润之计。国家无此政体。著直隶总督、山东巡抚、长芦盐政、天津镇总兵、仍严督沿河营汛州县。查拏枭匪窝囤。堵截私盐透上漕船。并著署漕运总督恩铭、仍派干练漕弁。于各要隘会同帮弁、堵截摉查。其有已经议撤者。仍行添设。不准带私停留。务期迅速南下。其楚西纲岸。不致于歉岁滞销之后。再受粮私侵占。并著责成陶澍实力整顿。以期盐务日有起色。不至滞销。庶盐漕均有裨益。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百四十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。冬。十月。戊戌朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫孝慎皇后殡宫。　　

○遣官祭端慧皇太后园寝。　　

○颁道光十四年时宪书。　　

○以吐鲁番屯田丰收。予员弁议叙。赏兵丁一月盐菜银。　　

○己亥。上幸圆明园。　　

○诣绮春园问皇太后安。　　

○庚子。谕内阁、史谱奏、岳庙全工告竣。请颁额联一摺。陕西华岳庙。自三代以来。即为望秩之地。规模宏壮。体制尊崇。溯查康熙四十二年。翠华西幸。发帑兴修。工竣之日。曾经御书扁额。洎乾隆四十二年发帑重修。又复御书额联。尧文羲画。炳耀辉煌。实足增重名山。昭垂万世。朕寅绍丕基。恪遵成宪。聿新庙貌。用答神庥。自应特制额联。恭悬琳宇。兹照该抚所开尺寸。御书额联。另行颁发。著该抚祗领。敬谨悬挂。以昭崇规而光秩祀。寻颁御书扁额曰。灵通帝座。联曰。碧耸三峰。肤云同泰岳。贡流九曲。掌露润坤维。　　

○以右春坊右中允王煜、署日讲起居注官。　　

○蠲缓直隶曲阳、三河、唐、景、故城、沧、盐山、永年、大名、隆平、宁晋、十一州县被水被雹村庄新旧额赋有差。赈曲阳县灾民。　　

○缓徵陕西葭、神木、府谷、榆林、绥德、请涧、米脂、吴堡、汉阴、安康、平利、洵阳、白河、石泉、紫阳、宁陕、孝义、十七厅州县灾歉村庄新旧额赋。　　

○辛丑。谕军机大臣等、有人陈奏、泊江杭州府属。有不安本分士子。恃符滋扰。名曰鞾党。其众著者。则有举人徐廷策、廪生邱宗宪、附生龚润、吴必祥、职员许祖兴、吏员吴葆生即小渔、尤为乡闾侧目。此辈或藉词因公。联名挟制。或事非干己。挺身扛讼。或先后互寻其衅。或彼此相助为攻。或阴为挑唆。阳为调处。或名为息事。实为埋根。甚至设为影射之词。污蔑妇女之名节。巧构株连之局。倾覆良懦之身家。地方官循谨者玦恐撄其锋。而公事为之掣肘。其贪墨者且将利为媒。而从中恣其勒诈。蠹胥猾吏。奸奴劣幕。联为心腹。请将著名鞾党密切究办等语。案关士子干预教唆。最为恶习。事隶浙省。该抚富呢扬阿忠厚有余。刚断不足。朕所稔知。若交该抚惩办。虽不敢化有为无。必致受属员朦蔽。程祖洛现任总督。浙江亦所兼辖。接奉此旨。不必亲往杭州。于所属各员中。不拘道府厅县。总须结实可靠之人。密行派往。暗访明查。是否实有其人。实有其事。如有确据。即将鞾党指名查拏。按律惩办。毋稍姑息。此外各州县各案。如举监生员及捐职人等有干预教唆者。一律惩治。以儆刁风而清讼源。将此谕令知之。寻奏、正在遵委妥员查办。适浙抚已经访拏。查明龚润是钱塘县举人。讯系附生龚自泰托名嫁祸。余俱按名弋获。究出滋扰讹诈多案。请照办讼棍例。发极边烟瘴充军。下部议。从之。　　

○又谕、据御史朱逵吉奏、湖北连年被水。必有致患之由。该省之水。江汉为大。欲治江汉之水。以疏通支河为要。堤防次之。近日支河淤塞。诸湖受水之区。其洲渚亦多被民间侵占。以致水无所容。江水横决为灾。请疏江水支河。使南汇于洞庭湖。疏汉水支河。使北汇于三台等湖。并疏江汉之支河。使分汇于云梦七泽之间。堤防自可渐固。水患亦可稍息。闻前任总督卢坤曾议开浚支河。委员查勘。已有端绪。因经费未裕。未及奏办。有案可稽等语。洞庭湖界北南二省。为众水聚汇之地。江汉支流有所汇归。自不致冲决为患。该御史所奏开浚支河。以工代赈。亦属一举两得之计。卢坤前在湖广总督任内。是否委员查勘因经费不允。未及办理。著讷尔经额、尹济源、吴荣光、体察情形。遴委明干大员。相度地势。咨访舆情。清出支河故道。傥查明亟应兴修。即在该督等前请拨邻省银二十五万两内。趁此水落归槽之际。择要兴工。以工代赈。庶于水利民生。两有裨益。将此各谕令知之。寻讷尔经额、尹济原奏、虎渡口支河。即前督卢坤议开之河道。先经勘明兴修。嗣又查出黄梅县各地方溃堤十九处。及各属应修堤塍。分别著赔。毋庸动款。前拨饷银。除放赈外尚余十万两有奇。应请封存备用。吴荣光奏、查湖南湘、澧、沅、蒸、鼎、资、萧、七水归湖之道。尚无壅溃。惟近湖私垸。不免增筑占碍。仍应饬属严勘。均报闻。　　

○壬寅。蠲缓山西代、应、阳曲、怀仁、岢岚、五州县被水被雹被霜村庄新旧额赋有差。给代州灾民一月口粮。　　

○癸卯。上诣安佑宫行礼。　　

○甲辰。上诣绮春园问皇太后安。　　

○谕内阁、凯音布等奏、南粮挂欠。续行交纳一摺。本年头二三进南粮。多有挂欠。前经降旨分别催追。兹据该侍郎等查明。三进南昌前等四帮。扬州头一帮陆续补交正耗米五千七百三十一名。著准其收纳。转运进仓。其未完及完不足数各丁。著交该署漕督恩铭实力追比。以清挂欠。　　

○贷广州驻防官兵修理衙署兵房俸饷银。　　

○以广东省城被水。粮价增昂。拨司库银采买广西米石。并购洋米平粜。免各关津米税。　　

○展缓墨尔根、齐齐哈尔、黑龙江、呼兰、布特哈、特木得黑、博尔多七处歉收兵丁旧欠银粮。给黑龙江、额玉尔、墨尔根三处兵丁银粮。　　

○乙巳。旌表逼嫁捐躯安徽灵壁县民刘学先妻王氏。　　

○丙午。上奉皇太后幸同乐园。进膳。并赐内廷王大臣等食。　　

○丁未。皇太后圣寿节。遣官祭太庙后殿。奉先殿。上率王公大臣文武官员。诣绮春园行庆贺礼。奉皇太后幸同乐园。进膳。并赐内廷王大臣等食　　

○谕内阁、瑞郡王奕约、著加恩在内廷行走。伊年尚幼。俟及岁时再行随班当差。　　

○又谕、瑞郡王奕约、著施恩改名奕志。以示引而近之之意。　　

○戊申。礼部议准、河南巡抚杨国桢疏报、采访伊阳、汲、柘城、三县贞节妇女杜刘氏等三百七十九口。请建总坊旌表。从之。　　

○己酉。旌表守正被戕直隶玉田县民崔勇子妻马氏。　　

○庚戌。谕内阁、理藩院奏、内外扎萨克蒙古等、因界址不清。互相争讼。请旨就近派员勘办一摺。西苏尼特扎萨克郡王布尔呢锡哩、喀尔喀王拉苏咙巴咱尔、及接壤之四子部落王伊什齐当。三旗交界。自嘉庆六年。经察哈尔都统宝兴查明之后。近年以来。俱各恪遵奉行。因何复以界址不清。互相争讼。著察哈尔都统武忠额、带领妥干文员。轻骑减从。前往两旗交界。逐细丈量。查明是否与嘉庆六年所办相符。务须秉公妥为定拟。俾两造人等俱各心服。出具甘结。永息争端。该院将原摺钞录一分。发给武忠额查办。　　

○谕军机大臣等、朕勤恤民隐。惟日孜孜。遇各省水旱。该抚等奏请抚恤。无不立沛恩膏。分别蠲缓给赈。第思国家旷典。所以惠黎元。而非以饱溪壑。如果实惠及民。虽多费帑金。朕亦何吝。乃近来江苏安徽山东河南江西湖北等省。虽丰歉有时。几于无岁不缓。无年不赈。为大吏者。遇有灾歉。匿不以闻。诚非为民父母之义。惟国家经费有常。岂容以展缓旷典。年复一年。视为相沿成例。此必不肖之州县。不堪之胥吏。希图沾润。于勘不成灾者而报灾。即于例不给赈者而捏赈。视灾区为利薮。藉民瘼为身图。任意侵吞。以完作欠。而该督抚等又不肯为国任怨。不以国计为亟。是国家徒有加惠之名。而百姓无受惠之实。无非官吏私充囊橐。大吏博取声誉。尚复成何事体。嗣后遇有水旱偏灾。该抚等务须遴派结实可靠道府大员确查。并责成藩司认真稽核。断不可讳灾。亦断不准捏报。傥以展缓殊恩。视为奉行故事。一经科道参奏。或经朕别有访闻。惟该抚等是问。懔之慎之。将此各谕令知之。　　

○以光禄寺卿李振祜、为太常寺卿。　　

○以河南麦收歉薄。暂行改徵粟米。　　

