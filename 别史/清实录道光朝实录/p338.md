<!-- { "loadSidebar": true } -->
○又谕、那彦成奏、原拨水师营津贴公项。恳请改拨陆路各营一摺。前因裁撤天津海口水师。添改大名中营官兵七百余员名。该督请将原拨水师营津贴公项。改拨陆路各营。经户部议以地租应归内务府兑收。生息银两。仍存运库报拨。未便留营动用支销。其叛产地亩。亦未便改拨。兹据该督奏、陆路各营。原设经费。实不敷用。前将天津水师营改归陆路。兵数并无裁撤。原拨水师营地租生息银两。均非正项钱粮。改为津贴陆路。仍属以公济公。查直隶营务。需用较繁。著照所请、所有原拨水师营天津县挂甲寺官庄地亩、所收租银一千二十余两。租粮自数十石、至百余石不等。除完赋外、余给各兵食用。其地租留归天津镇经管。分给葛沽海口。并所辖运河各营汛。作为催漕缉私、并看守炮台弁兵津贴之用。原拨盐斤加价项下运库生息裁賸银二千五百六十余两。分拨正定镇银一千两。河间开州两协银各三百两。顺德、广平、磁州、东明、杜胜、长垣等六营银各一百两。宣化镇银三百六十余两。并将正定镇所收叛产地租银四百七十余两。改归大名镇就近取租。分别办公。各镇协营。有此津贴之后。该督更当督饬查察。随时修整军械。务须坚利适用。每年动支银数。仍核实造册报部查核。毋得稍滋浮冒。致干参办。　　

○辛巳。修福建金门镇左营、铜山营、战船。从巡抚韩克均请也。　　

○展赈两淮丁溪、草堰、刘庄、伍佑、新兴、庙湾、中正、板浦、临兴、九场上年被淹灶户。并贷富安、安丰、梁垛、东台、河垛、五场灶户一月口粮。　　

○贷江西莲花、萍乡、宜春、庐陵、永新、五厅县上年被水被旱灾民耔种。　　

○以湖南醴陵、茶陵、攸、三州县上年被水。拨附近州县仓谷三万八千石。分给减价平粜。　　

○代山西萨拉齐厅、上年被水村庄常平仓谷。　　

○贷河南原武、阳武、浚、武陟、四县被旱被水灾民一月口粮。并贷修武、封邱、二县被灾村庄仓谷。　　

○贷甘肃洮州、皋兰、渭源、会宁、西和、伏羌、张掖、武威、古浪、平番、宁朔、西宁、秦安、礼、两当、镇原、十七厅州县上年被水被雹灾民口粮耔种有差。　　

○壬午。上诣大高殿行礼。　　

○幸圆明园。奉皇太后居绮春园。　　

○诣安佑宫行礼。　　

○癸未。世祖章皇帝忌辰。遣官祭孝陵。　　

○上诣绮春园问皇太后安。　　

○谕内阁、琦善等奏、筹备灾缺兵恤等米。请截留漕粮支放一摺。江苏省上年因成灾蠲缓。所有应放道光七年旗营绿营兵粮局恤等米。均皆缺额。加恩著照所请、江藩司属灾缺七年分兵恤等米。准其截拨江宁、扬州、通州、常州、镇江、熟田起运漕粮。并兴化县徵存缓漕。共米五万一千余石。苏藩司属灾缺七年分兵米。准其截拨上海、南汇、青浦、三县熟田起运漕米七千六百石。就近分别截留。以供支放。统俟各属按限带徵拨还。搭运归款。此项灾缺兵米。例应于成熟地方发价采买拨放。今暂准截借漕粮。嗣后不得援以为例。　　

○又谕、戴三锡奏、酌拨营兵经费银两一摺。四川新设之绵州营。地处极冲。原定公费。不敷支用。经该督在督提二标公费内、各裁拨银一百两。共拨银二百两。为贴补差费之用。著自嘉庆二十五年起。所有该营添拨公费银两。准其照数拨销。　　

○四川总督戴三锡奏、川省盐岸滞销。向准交他岸代办。盐厂枯涸。亦准向彼厂采配。现在体察畅滞情形。循照旧章变通改代。并请限以二三年之期。以滞引配销完竣为率。得旨、认真妥办。　　

○予告户部尚书黄钺到籍谢恩。得旨、朕五旬之岁。待卿来京欢晤。卿其善体朕意。随时自重。　　

○贷江苏川沙、镇江、南汇、三营兵丁一季银米。青村、孟河、吴淞、刘河、金山、太湖、杨舍、福山、八营一季饷银。　　

○甲申。谕内阁、琦善等奏、查勘正河挑工分数。及趱催惩办一摺。此次挑河。为全河转机所系必积弊悉除。庶可工归实用。现据该督等奏、上段中段。日内即可全竣。下段划派较迟。关孟两滩。裁湾取直。挑穵较难。约开印前后。可以一律蒇事。其首先完竣各员。尚属奋勉。俟通工全完。该督等分别保奏。至睢南守备秦盛、宿北守备刘橚、扬河守备王拱寿、署海安守备张必扬、及文武汛弁等、业经该督等摘去顶带。分别责惩。其候补布政司经历邵墱、候补从九品范兆沂、任意延宕。工程止有四分。实属有心玩误。邵墱、范兆沂、俱著革职。留工赶办。如再逾限。即著枷号示惩。铜沛协防杨富、前因垫崖斥革。仍令戴罪办工。乃怙过不悛。尤为胆大。该督等将该弁枷号工次。必应如此从严惩治。以儆通工。仍将所糜帑项。于工竣后严行核追。　　

○署陕甘总督鄂山等奏、野番乘隙偷渡黄河。抢劫青海蒙古牲畜。现在酌派官兵追捕驱逐。报闻。　　

○乙酉。享太庙。遣皇长子奕纬、恭代行礼。　　

○遣官祭太岁之神。　　

○谕内阁、前据陆以庄等奏、顺天府四路同知。任重事繁。请加鼓励。当交吏部核议。兹据奏四路同知。向照各府同知、历俸十年以上。调取引见。固觉漫无区别。若照陆以庄等所请、照大宛两县正佐各官。三年俸满引见。即归照例班内升用。亦觉过优。著照部议、嗣后四路同知。历俸三年期满。如果缉盗安民。著有成效者。准该府尹等、会同直隶总督。出具切实考语。送部引见。俟奉有谕旨。准以应升之缺升用。仍令回任候升。由吏部将该员归入卓异班内、与卓异人员、统较奉旨日期先后。按班升用。仍著该府尹等、认真查察。必须实有循绩。方准保送。毋许稍滥。　　

○谕军机大臣等、据长龄等接奉密谕。覆奏回疆八城形势。甚属明晰。览奏俱悉。著该将军等、留心物色。妥为办理。现在武隆阿前往乌什查看道路情形。长龄到阿克苏。已经三月。自必详审熟筹。或分正奇兵为三路。抑或分为二路。当已早有定见。至奇兵行走。意在掩其不备。从后拦截。勿令窜逸。不拘一路二路。总在该将军等相机办理。断不可令正兵先入。而奇兵未到。转驱该逆使遁也。吉林黑龙江头起马队官兵二千。计正月初必到。各官兵裹带行粮。谅已充足。征兵马匹疲乏者。当亦餧养膘壮。交春后自可迅速进兵。计此时该将军等、奏报进兵日期之摺。当已在途。固不可轻率前进。更不可日久耽延。致令老师糜饷。进兵时、何路系某某管带。每起满汉兵若干。阿克苏后路存留若干。务即详细奏报。以慰廑注。至现在从逆之伯克博巴克阿布都拉等、既访探伊等之心。已不向张格尔。正可趁此机会。设法用间。收为我用。或令为内应。或密为拘绊。惟在该将军等运筹周妥。同心协力。一鼓集事。必须将首逆歼捦。勿令逸出卡外。将此由六百里加紧谕令知之。　　

○以柯尔坪剿捕逆回功。赏参将刘允忠、游击李遐龄、都司李万余、冉贵、徐福、守备高玉连、花翎。守备范履中等蓝翎。余分别升用。并予已革佐领德克精阿等降补有差。兵丁六百余名。免罪开复。　　

○免云南铜厂民欠无著工本银。　　

○是日立春。顺天府进土牛春山宝座。　　

○丙戌。上御奉三无私殿。赐皇子亲藩等宴。　　

○丁亥。谕军机大臣等、寄谕署浙江巡抚刘彬士。有人陈奏浙江闹漕之案。起衅情节。与该抚程含章原奏不符。据称此案肇衅。由于仁和县漕书蒋姓、已革复充。县令徐云笈、受其朦蔽。乡民负米上仓。漕书勒折每石制钱四千七百余文。复加至四千八九百文。每米一石。祇准作四五斗。乡民完米。竟须二石有余。始作一石。因此口角鬨闹。该令迁延一日。仅面禀闹漕。而不将书吏构衅之由禀出。即所禀始称徐凤山等运米入仓。又称必须将沈培政等释放。方肯完粮。朦禀已可概见等语。该县徵收漕粮。自有一定章程。不容任意加增。所称该仓书勒折浮收。是否该县属完粮花户。一律办理。抑仅将徐凤山等应完漕粮勒加。以致起衅争闹。该县前禀徐凤山等聚众滋闹。声言必将沈培政等释放。始肯完纳各情节。是否属实。必须逐一根究明确。方足以服众心而成信谳。该署抚甫经莅任。无所用其回护。务当确切查访。秉公审讯。如果该县徐云笈、任听漕书革役复充。格外浮收勒折。以致酿成重案。则闹漕之要犯。必应重惩。酿案之官吏。亦当严究。务使官民两得其平。不可稍有偏徇枉纵。原摺著钞寄阅看。将此谕令知之。寻奏、查仁和县漕棍徐凤山、与已获拟结漕棍沈培政、均系徐寿高之壻。该犯起意包漕渔利。不遵本县派定完米日期。胆敢纠约姚应添等多人。运米入仓。不许查验米色。并欲将应完耗米格外减少。先用妄言挟制。声称如要照额完纳好米。必须将沈培政徐寿高释放。漕书王槐清等向阻。被徐凤山等捆缚。并用木篙殴伤。时已昏夜。县仓又在城外。书役不及禀报。该县徐云笈、于次早得信后。始面禀前抚臣。派委杭协副将徐庆超等、带兵会同该府县前往弹压。徐凤山竟逼令余匪、将该县徐云笈、及各员弁关闭仓内。并喝令姚应添等将副将徐应超、及兵丁邵廷彪、书役张庆等殴伤。现已讯明首犯徐凤山、照例拟斩立决枭示。余俱照例定拟。已获漕棍沈培政、讯无主使情事。仍照原拟发配。已革漕书蒋汝为、讯无更名复充。浮勒起衅情弊。现充漕书王槐清等。亦讯无浮收勒折。应均无庸议。该县徐云笈、具禀稍迟。尚非有心延缓。亦应毋庸议。下部议。从之。　　

○仓场侍郎张师诚、因病解任。以署礼部右侍郎朱桂桢、为仓场侍郎。　　

○戊子。上还宫。　　

