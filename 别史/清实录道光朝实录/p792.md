<!-- { "loadSidebar": true } -->
○谕军机大臣等、前据兴德奏、查明六年间逆回滋事案内、发遣伊犁等处为奴男妇各回犯。除释回外。现存回犯三十六名。均系情愿告存该处。永远为奴。已饬该大臣无庸查办。兹据兴德等奏、遵旨查明分给各城伯克为奴回妇子女。请援案概予释回。开单呈览。此项回妇子女。据称于九年间分给各城伯克为奴。统计一百九十八名口。除情愿告存、及脱逃病故外。其余一百五十一名口。现据询明均属愿回。此项回犯。是否即霍罕夷使所称一半未回、恳求释回之犯。著该大臣等详查原案。其内果有奏准释回、未经放回各犯。俟该夷使爱连巴依回抵该城。著兴德等即将恩旨传知。并将询明愿回本处男妇各回犯。交该夷使自行带回。傥非该夷使所求放回之犯。既经援案概予释回。著照所议、俟各城回妇子女解到时。查照旧案。分给各伯克管束安置。均系缘坐回犯。毋庸资送出卡。亦著照议办理。将此谕令知之。寻奏、查明此项回犯。均系喀什噶尔英吉沙尔等城回子、道光六年逆回滋事案内缘坐之犯。并非卡外霍罕、安集延回子。毋庸交霍罕夷使带回。报闻。　　

○以伊犁将军特依顺保、为镶蓝旗汉军都统。未到任前。以刑部尚书成格署理。　　

○以镶红旗汉军参领孔广安、为镶白旗汉军副都统。正白旗蒙古副都统盛贵、署正白旗汉军副都统。　　

○修湖北潜江县护城堤。从总督讷尔经额等请也。　　

○戊子。停止本年仲春经筵。　　

○谕内阁、本月二十九日赐奠大学士曹振镛、著惠郡王去。　　

○又谕、大学士曹振镛。先朝耆旧。久直内廷。端谨老成。靖共正直。十四年余。嘉谟嘉猷。深资倚赖。前因溘逝。特崇楙典。用奖前勋。业加恩赐谥文正。并准其入祀贤良祠。伊子曹恩濙、服阕后以四品京堂补用。朕追维良辅。叠沛隆施。兹复派令惠郡王前往赐奠。伊孙曹绍桐、著赏给举人。准其一体会试。将来灵柩回籍时。著沿途地方官照料。妥为护送。用示朕笃念耆臣、有加无己至意。　　

○又谕、吴椿等奏、请将运料未竣、及遗漏错报各员。摘去顶带一摺。浙江署湖州府同知马兆椿、所购块石。尚未运工。即行注单开报。候补运副吴臣敔、于摺报时。不以实在到工之数为准。遗漏率转。马兆椿、吴臣敔、均著摘去顶带。仍勒限将块石埽数运工。并将抛失之数。赔运齐全。如逾限不足。即行严参。　　

○福建巡抚魏元烺密奏司道各员贤否。得旨、邓传安人虽可靠。究属年老。随时查看。断不可曲为将就。致令误事也。　　

○贵州巡抚裕泰密奏司道各员居官政绩。得旨、谷善禾如有操守不谨之处。断不准姑容。即据实参奏。　　

○赏河南省等甲午科乡试年老诸生任峻峰等五十二名举人副榜有差。　　

○修山东运河、泇河、上河、三厅堤闸各工。从河道总督吴邦庆请也。　　

○修浙江仁和、海宁、二州县海塘。从巡抚乌尔恭额请也。　　

○己丑。孝仪纯皇后忌辰。遣官祭裕陵。　　

○孝慎皇后殡宫月祭。遣官行礼。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百六十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。二月。庚寅朔。裁安徽凤阳关符离税口。从巡抚邓廷桢请也。　　

○壬辰。遣官祭文昌帝君庙。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○免云南铜厂民欠无著工本银。　　

○癸巳。浚热河旱河。从都统嵩溥请也。　　

○甲午。遣官祭先医之神。　　

○乙未。谕内阁、陶澍奏、豫筹经费银两。带徵停止纲分。并递年轮垫等语。此项筹备银两。著仍留为外支。递年轮垫。以应急需。免致那动正款。俟挽正纲分。年清年款。此项均属有著之款。著该督即行奏明办理。　　

○又谕、陶澍奏、加带旧纲残引。请仍照案停止。俟积滞疏通。再行摊带一摺。两淮加带己庚残引。前经户部具题。饬令遵照前奏照常带徵。兹据陶澍奏称、新旧并运。实形吃重。且致占碍正纲。请于甲午开纲时。仍照奏准原案停止加带。著准其将己庚未完残引。暂予停运。俟盐引畅销后。再行酌带。以正纲分而利疏销。惟停止加带旧纲残引。原为疏通正纲地步。甲午新引。现已开纲。该督即督饬赶紧督运。以符奏销期限。务归年清年款。且停止加带。于本纲正额。既无占碍。该督更无所藉口。正宜趁此疏销。断不准再有积压。傥旧引已停。而新纲又滞。是始终以虚词搪塞。恐该督不能当此重咎也。懔之。　　

○礼部议准、江苏巡抚林则徐疏报、采访无锡金匮二县贞节妇女张邵氏等一千八百七十六口。前护河南巡抚栗毓美疏报、兰仪睢二州县卞陈氏等一百四十口。湖南巡抚吴荣光疏报、沅陵县徐张氏等九十口。各请建总坊旌表。从之。　　

○修江苏江宁府城社稷坛。御碑亭。从总督陶澍请也。　　

○丙申。孝淑睿皇后忌辰。遣官祭昌陵。　　

○谕内阁、长清奏、试收茶税展限期满一摺。古城增设税局。抽收茶税。原议一年徵银八千两。嗣因徵不足额。奏请展限三年。再行定额。兹据该都统查明现在三年期满。每年抽获税银一万一百、至一万五千余两不等。较原定额数。有赢无绌。惟商贩之往来。售销之盈缩。难以豫定。若照前奏酌中定额。恐将来抽收不足。既难著赔。且遇茶饭畅销。易启抽多报少之弊。不足以昭核实。著照所请、仍责成奇台县知县。尽收尽报。按季批解。该都统即督饬镇迪道、查照茶税章程。务将正副税票查验核对。以杜弊端而利商民。　　

○两广总督卢坤等奏、遵查洋商实无私增税银。并现办夷欠事务、仍遵奏定章程。每年夷人回帆时。将洋商有无欠帐未清。注明银数商名。据实结报。即将商欠夷帐。勒催归偿。如不先行报明。即属私借。一概不准追赔。庶夷人无拖欠之虞。众商亦无摊赔之累。报闻。　　

○赏户部左侍郎奕纪、二等镇国将军。命在紫禁城内骑马。　　

○命广东布政使吉恒、以三品顶带休致。以广西按察使阿勒清阿、为广东布政使。浙江盐运使宋其沅、为广西按察使。　　

○以捐修山西平阳府、忻州、城垣庙宇书院考棚。予知府王茂松等奖叙有差。　　

○丁酉。祭先师孔子。遣大学士文孚行礼。　　

○以捐修山东潍县城垣。予捐职刑部司狱陈夔龙等议叙。　　

○戊戌。祭大社。大稷。遣定亲王奕绍、恭代行礼。　　

○以科尔沁扎萨克郡王僧格林沁、礼部尚书载铨、充总谙达。　　

○以正黄旗护军统领忠山、管善扑营事。科尔沁扎萨克郡王僧格林沁、礼部尚书载铨、管虎枪营事。　　

○己亥。以恭修福陵隆恩殿。遣官告祭福陵。及后土之神。　　

○遣官祭关帝庙。　　

○命协办大学士云贵总督阮元、为大学士。管刑部事。户部尚书王鼎、协办大学士。　　

○以云南巡抚伊里布、为云贵总督。陕西布政使何煊、为云南巡抚。顺天府府尹牛鉴、为陕西布政使。安徽按察使蔡世松、为顺天府府尹。调江西按察使周天爵、为安徽按察使。以直隶通永道陈继昌、为江西按察使。　　

○拨陕西司库银一万五千两。作为南北两山州县缉捕经费。从巡抚杨名扬请也。　　

○庚子。孝康章皇后忌辰。遣官祭孝陵。　　

○谕内阁、吴邦庆等奏、筹议移筑囊沙引渠沙坝。以减停淤等语。十字河西岸囊沙引渠内。向有沙坝一道。长十九丈。底宽六丈。高一丈一尺。距西河唇十九丈。该督等奏请量为变通。移筑于三十五丈之外。高与原坝相平。俾坝外引渠展长。既能容沙。仍可蓄水。于旧制十字形势。更属相符。除新坝仍归该厅兵夫擡筑外。其坝外每年挑穵积淤。统归抢修案内。与囊沙引渠。一体疏浚。所有引渠沙坝。著准其移筑。即自本年为始。赶紧办理。俟一二年后。察看情形。如果有利无弊。再将修守章程。咨部立案。以期永远遵循。其粮船纤道。即著另造浮桥。以通往来。至十字河为微山湖收水之路。今既移筑沙霸收水。自应定以限制。著该督等督饬该厅随时察看。如微山湖存水在一丈三尺以外。则沙坝无庸启除。若消至一丈三尺以内。俟重运报完。即酌量挑启。以资收蓄。逮符定制。仍即堵筑以昭核实而利漕运。　　

○以大学士文孚、署户部尚书。协办大学士吏部尚书穆彰阿、署步军统领。定亲王奕绍、署镶蓝旗满洲都统。礼部尚书载铨、署管理户部三库事。理藩院尚书禧恩、署管理奉宸苑事。　　

○以锦州副都统奇明保、署黑龙江将军。盛京副都统察隆阿、署锦州副都统。　　

○以太常寺卿李振祜、署顺天府府尹。　　

○改派理藩院尚书禧恩、敬谨办理泰东陵工程。　　

○辛丑。遣官祭昭忠祠。　　

○壬寅。谕军机大臣等、本年十月恭逢皇太后六旬万寿圣节。和世泰理应进京同诸大臣祝嘏。和世泰接奉此旨。即自宁夏起程。九月中旬。可以来京。其将军印篆。著副都统存华署理。将此谕令知之。　　

○癸卯。谕内阁、本年九月间。孝穆皇后梓宫。由宝华峪奉移至龙泉峪。自京城迤北经过。届时应行致祭。所有典礼。著军机大臣会同礼部议奏。寻奏、本年九月初七日。孝穆皇后梓宫。自宝华峪启行。十一日至太平营第五宿芦殿。请于十二日早。在太平营芦殿内读文致祭。所有致祭典礼。应请比照奉移礼。所有恭送孝穆皇后梓宫。并在京之王公大臣官员及福晋命妇等、豫先齐集祗俟。届时皇上亲临奠酒。众皆行礼。毕。皇上目送孝穆皇后梓宫启行。至致祭礼仪。礼部届期另行具奏。从之。　　

○修江西南昌县文庙。从巡抚周之琦请也。　　

○甲辰。旌表守正捐躯四川安县民妇唐王氏女黑女子。河南息县民郜万年妹小女。　　

