<!-- { "loadSidebar": true } -->
○谕内阁、近来内外满汉诸臣。能实心实力。不避嫌怨。为国宣勤者固不乏人。而因循观望。遇事浮沉者。亦复不少。即如山西阎思虎一案。非特旨调京发部覆讯。几至烈女含冤。淫徒漏网。又有浙江总清县之案。经年累月。未成信谳。若非特简抚臣臬司、加以严饬频颁。复命军机大臣王鼎会同覆勘。焉能罪人斯得。冤案平反。凡此皆因官官相护。罔顾天良。罔尽心力。祇知窃禄肥家。置民瘼于弗问。言念及此。愤懑何堪。朕深愧一时未能尽除此等阘茸贪劣之员。朕之过也。甚则有若孙玉庭、魏元煜、颜检、张文浩、受国厚恩。身膺重寄。或摸棱取巧。或阿附同和。误国殃民。深辜职守。虽皆按律惩治。朕自咎无知人之明。此皆外任养尊处优。不肯殚尽心力之恶习。至于京中各部院衙门。向来承办公务。尚属遵例认真。乃日前礼议奏浙江监生徐晋、钞录旧文。中式后自行检举。请照该抚原奏、将该生注销举人、仍留监生等语。已有旨谕矣。此事当巡抚程含章具奏时。朕已觉其失之于宽。逮交部议。而部臣并无驳正。依样葫芦。甚属非是。试思该革生头场因病未能完篇。是以录旧。若果偶膺疾病。心神不清。不能写作。原不出乎情理。但该革生既能钞袭旧文。复加窜改。而二三场经策。文理亦称清顺。此非重大之疾。已可概见。在部臣则当执法而行。议以斥革。并将该省巡抚附参。方为正办。不思及此。反为一人委曲周旋。又开一条门路。且因病录旧一语。出于何典。更不成话矣。再科场条例。穆克登额、舒英、容或不谙。若汪廷珍、韩鼎晋、奎照、刘彬士、均系科甲出身。何得诿为不知。故为此有意从轻。以邀名誉之举耶。且为大臣者。务思大者远者。不可因一人增添例文。因一事留遗弊端。多制之讥。岂不闻乎。总之不能持公秉正。动辄畏首畏尾。自顾之心重。竭诚之念轻。朕为天下主。岂不欲人人而悦之。试问能乎可乎。矧士为四民之首。如有不遵法度者。必当按律惩创。不容末减。此非薄待士子。正所以端士习、厚风俗、久远之谋也。嗣后内外满汉大小诸臣。务要共矢丹忱。佐予图治。不可染玩愒之习。不可存推诿见好之心。庶至于大法小廉。纲举目张。是予之至愿也。毋忽。所有此次率行具奏之该省巡抚程含章、著交部察议。不行按例议驳之礼部尚书穆克登额、侍郎舒英、著严行申饬。尚书汪廷珍、侍郎韩鼎晋、奎照、刘彬士、俱著交部察议。　　

○又谕、博启图等奏、筹议剥船转运章程。据称明年河冻初开。先尽北仓囤贮滞漕、赶紧运通。随到随卸。计平斛六十余万石。二月底可以运完。其余存仓未运之十余万石。即令东豫卸空之船。赶回北仓剥运。约用三百余只。即可竣事。著照所议妥速办理。　　

○严定私入陵寝重地偷牲失火例。先是马兰镇总兵官庆惠奏、酌议私入红桩、偷打牲畜、失火延烧、分别拟罪。得旨、军机大臣会同刑部核议。至是议奏、凡私入红桩火道以内偷打牲畜。为首者枷号两个月。满日改发极边烟瘴充军。为从枷号一个月。杖一百。徒三年。若因偷牲失火、以致延烧草木。为首者枷号两个月。满日发遣新疆。酌拨种地当差。为从枷号一个月。杖一百。徒三年。如延及殿宇墙垣。为首者绞监候。为从杖一百。流三千里。从之。　　

○调仓场侍郎博启图、为工部左侍郎。仍在御前侍卫上行走。吏部右侍郎百春、为仓场侍郎。兵部右侍郎贵庆、为吏部右侍郎。盛京刑部侍郎武忠额、为兵部右侍郎。以都察院左副都御史多山、为盛京刑部侍郎。　　

○调正蓝旗满洲副都统明志、为镶白旗汉军副都统。以工部左侍郎博启图、兼正蓝旗满洲副都统。　　

○修浙江钱塘县属袁家浦东江闸。从巡抚程含章请也。　　

○拨淮北甲申纲未运额盐二十六万六千六百四十二引、融入淮南。分乙酉丙戌两纲代运。　　

○拨长芦盐课银六万余两。贷漕督给北仓运费。　　

○以浙江禾苗被风。准向徵粳米之海宁、嘉兴、秀水、嘉善、海盐、平湖、石门、桐乡、乌程、归安、长兴、十一州县籼粳并纳。　　

○乙卯。上诣时应宫拈香。　　

○幸北海。阅冰技。　　

○谕内阁、御史廖敦行奏、审理命案宜慎初验一摺。所奏是。地方人命案件。既重落膝初供。而其要尤在当时相验。初验一真。即可就伤痕以究其致死之由。与情节之真伪。若如该御史所奏、州县积习。惧担命案处分。往往意存消弭。于报案后故意迁延。不即亲身往验。或先令书差下乡。押令贿和。迨不能寝息。州县官始行往验。经数日延搁。遇盛暑尸身发变。相验多有不真。凶犯希图脱罪。因而避重就轻。甚或贿嘱仵作。隐匿伤痕。暗买见证。扶同讳饰。每致酿成巨案。实为近今积弊。州县相验迟延。例有应得处分。该管上司果能认真查察。何致任意稽延。著直省督抚严饬各州县。一遇命案呈报到官。即责成该管知府督饬该州县、立即亲往相验。或地方印官公出。刻即照例详请邻封州县。迅速往验。傥有无故迁延。押令贿和销案。或邻封意存推诿者。即行严参究办。以挽颓风而清讼狱。　　

○又谕、武隆阿奏、清查案内、已豁未豁亏缺年款清册。勒限查造一摺。山东省嘉庆十九年清查案内。各员报亏银两。先经定限奏追。嗣于嘉庆二十五年恩诏豁免。汇案造册咨部。其中有银数未符。暨原籍结报家产尽绝。由部咨查。是否在恩诏以前。迨该省咨覆。已在户部奏明停止之后。概不准豁免。行令与不应豁免款项、一体著追。兹据该抚奏称、该藩司已分饬各州县。将解存司库银两。详查底案。开造年款。送司核对。业经拨正银五十四万一千三百余两。现已将次办竣。其已豁未豁银两未造年款者。数倍于追存贮库之款。事隔多年。官经数任。款目纷繁。此外尚有专参续亏各案。请一并勒限查造。著照所请、即将清查司案底册。按每州县卫所、照钞一分。饬发该管府州。饬调现任携带底案。由该府州就近督同按任按款、彻底钩稽、将某员原亏、系何年何款。抵款抵除、系何年何款。下賸实亏、系何年何款。逐一分晰。以奉文之日起。勒限三个月。造具年款清册。出具并无假捏印结。该府州覆核加结送司。再将司中原报底册。及历年奏销各案。与现送之册。详加较准。造册咨部。其直隶州年款。责令该管道员督办。如有舛错瞌误。必须驳查另造者。再勒限三个月登覆。统限半年。一律查办完竣。各该州县卫所。傥有狃于积习。仍不赶紧查造。及该管道府州、并不实力督催。著该抚即行分别严参。以重库项而清积案。该部知道。谕军机大臣等、据善庆奏、盛京实胜寺估请兴修等语。朕此时并未定期前诣盛京。所有实胜寺御座房三间。著暂缓修理。其念经堂三间。如系该喇嘛栖止之所。亦只须酌量黏补。毋庸大加兴修。将此谕令知之。　　

○又谕、御史杨殿邦奏称、江南地方。私枭充斥。所在多有。而洪泽湖口。尤为伊等必经之处。大夥枭徒。每起百余人或数百人不等。水路则船数十只。陆路则车数十辆。为首者谓之仗头。俱有鸟枪器械。拒捕伤人。更有一种枭匪。在泗州谓之黑头批。在和州谓之白抢子。平日或结会拜盟。或强抢行劫。各分党类。互相争夺械斗。甚至将人支解。其最著名之李大本、尤为凶横。肆行无忌等语。江南枭徒充斥。深为地方商民之害。琦善等前此虽奏获枭匪多名。而渠魁首恶未能捕获。自难尽绝根株。著该督等即遴委干员、将著名匪犯李大本、密速查拏务获。严究党羽。按律惩办。此外为首枭徒。务当访明窝巢。按名悉数躧缉净尽。以靖奸宄而安良善。将此谕令知之。　　

○以接运漕粮出力。予山东同知汪霖等升补有差。　　

○修湖北潜江县城外土堤。从总督李鸿宾请也。　　

○丙辰。谕内阁、鄂山奏、酌量口外营制情形。请将原议裁改兵丁。变通办理一摺。前据那彦成奏、请于陕甘两省提镇马步兵裁改守兵。将节省银两为驻防及会哨之用。兹据该署督奏称、乌噜木齐巴里坤二处。向无额设守兵。其马步兵差使。较内地繁剧。若以马兵遽改守兵。既于生计有碍。且马匹内复有摘缺缓补一项。难与内地一律裁改。自系实在情形。著照所请、乌噜木齐巴里坤二处。在于摘缺缓补无马之马兵内、每处裁改步兵一百四十六名。计多裁改马兵六十九名。少裁马六十九匹。以多裁马兵之粮饷。抵补少裁马匹之草乾。于奏定节省银数。有盈无绌。而兵额亦无减少。以重边防。该部知道。　　

○调西安右翼副都统乌尔卿额、为凉州副都统。宁夏副都统卓尔珲保、为西安右翼副都统。以河南城守尉福克精阿、为宁夏副都统。　　

○命叶尔羌办事大臣常德、乌什办事大臣和桂、和阗帮办领队大臣哈丰阿、回京。赏头等侍卫印登额副都统衔。为叶尔羌办事大臣。以凉州副都统庆廉、为乌什办事大臣。仍带副都统衔。赏头等侍卫桂斌、副都统衔。为和阗帮办领队大臣。　　

○以国史馆恭修仁宗睿皇帝本纪告成。予前任提调兼总纂官内阁学士朱方增等议叙有差。　　

○赏故和硕特扎萨克头等台吉积尔罕家属银三百两。　　

○缓徵奉天宁远州被旱地亩额赋。给锦州府属被旱被虫灾民口粮。　　

○丁巳。谕内阁、琦善等奏、会筹海运应办各事宜一摺。江苏现届新漕启徵。商船陆续归次。来年二三月间。即可次第兑运开行。著责成苏松督粮道、会同苏松太道、查验米色。兑交商船。并封贮样米。随船带赴天津。由交米委员、送交钦派大臣。比对米色。按册交收。其到津以后过剥事宜。责成坐粮厅、带同经纪人等一手经理。押运赴通。所有江省交米委员。在津将漕粮兑给剥船。即已交卸竣事。无庸再至通仓。以免推诿。惟剥船自津赴通。盘量不无折耗。有例应给丁耗米十八万余石。业经奏准拨给商船十二万余石。尚有节省耗米六万余石。除此项搭运节省耗米内、应划给商船外。实存米五万九千六百余石。随正启运赴津。所有天津剥船盘耗饭米等项。该督等请于此项节省耗米内酌量拨给。著仓场侍郎会同直隶总督妥议办理。至直隶雇剥不敷等款。著该督等查照户部议覆直隶总督具奏银数。分别筹拨。解赴直隶备用。该部知道。　　

