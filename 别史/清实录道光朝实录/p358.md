<!-- { "loadSidebar": true } -->
○谕军机大臣等、据刘彬士奏、浙江鹾务内商纲一款。每年计输银三万两。专为备贡而设。备公一款。每岁计输银六千余两。系为摺差路费、及一切公用而设。历年以来。商纲备贡之外。可节省银二万两。备公路费之外。可余银四千余两。历任抚臣。皆取以津贴办公。余则为善举之用。本年端节应提商纲。库存祇二千两。其上年溢完商纲银一万三千余两。应为本年备贡之用者。俱为程含章提用。历查程含章及帅承瀛、黄鸣杰、任内。每次提商纲银五千两内外不等。现应提备贡银五千两。除现存商纲银二千两外。尚不敷三千两。先于备公项下提用。又署任应支一半养廉。不敷幕友修膳之用。照案应提用节省商纲。亦因商纲无存。遂提备公银二千两。又赔修被焚房屋。因半廉不敷支用。暂提备公银三千两。总计自正月至五月底。共提商纲二千两。备公八千两。比较程含章每岁札提商纲备公两款至三万余两者。有减无增。惟所以提用备公者。由于商纲不敷之故。而商纲所以不敷者。由于上年有溢完商纲。为程含章尽数札提之故。又据另片奏、程含章在浙江巡抚任内一年八个月。有额输商纲银五万两。备贡之外。可节省银三万五千余两。除拨善举二万三千两外。尚余银一万二千两。溯查帅承瀛任内节省银八万两。全行拨为善举。两相比较。程含章提用津贴。已不无糜费。乃于上年十二月初八日。接奉谕旨。调任山东。旋于初九日札提商纲一万两。又于十二日札提商纲八千两。四日之内。提银一万八千两。此内有溢完商纲一万三千余两。系在丙戌年额输商纲三万两之外。是程含章上年一岁之中。札提四万三千余两。其在任一年八个月。共札提六万三千余两。实属额外溢支。且既有溢完商纲。必有溢完引课。既有溢完引课。必有漏完余价。而程含章但知提用溢完商纲。独不知查引课以追余价。何至颟顸如此。种种情节。俱有案牍可查等语。浙省商纲备公两项。原资该抚办公之用。历任每年提用。皆有赢无绌。何以程含章尽数札提。致后任办公不敷。至于上年业经调任山东巡抚。何以四日之内。又提银一万八千两之多。且将溢完商纲一并提尽。而于该商等漏完余价。并不追偿。迨刘彬士到任。始将漏完余价奏追。显系卸事在即。藉充私橐。著程含章即行据实明白回奏。无得稍有支饰。重取咎戾。将此谕令知之。　　

○癸丑。修山东运河、上河、泉河、三厅属土石闸坝各工。从署河道总督严烺请也。　　

○甲寅。谕内阁、本年九月。孝穆皇后梓宫奉安地宫。福晋命妇及姻戚女眷等。俱著无庸奏派前往。　　

○丙辰。上诣绮春园问皇太后安。　　

○谕内阁、御史阿成奏、请饬禁凯撤官兵沿途骚扰一摺。前因回疆四城收复。克期凯撤。特谕该将军等先期严行申禁。毋许该兵丁等沿途滋生事端。兹据该御史奏、大兵归伍。道路绵长。恐带兵官员约束不严。致兵丁有肆扰闾阎、及携带子女等事。著再严切申谕带兵各官。务须宣示律令。恪守科条。并著沿途各督抚等随时严加稽察。傥有不肖兵丁。私携男女幼孩、及途间扰累官民铺户。查明立即按律治罪。并将该管官员参奏。从重惩处。决不宽贷。　　

○丁巳。疏湖北汉川县草庙口、消涡泾、湖口水道。从总督嵩孚请也。　　

○戊午。谕内阁、昇寅奏、请禁蒙古各旗招民开采煤窰一摺。所奏是。蒙古地方辽阔。开采煤窰。匪徒聚集。每易滋生事端。自应严行禁止。著理藩院转行喀喇沁、土默特等旗。除前经奏准开采煤窰。仍准照旧开采外。其未经奏准出煤山场。著永远封禁。不准私招民人开采。以杜流弊。　　

○谕军机大臣等、本日据萧福禄奏、前护温州镇标中军游击钱芳耀、先经温州镇杨继勋、以该员办理中军不能裕如。经该提督函商总督撤回改委。原任总督赵慎畛、未及劾参卸任。现在钱芳耀已题升黄岩镇标中军游击。再副将以至守备升调各员。该提督不能先事与闻。不过拜疏后准咨备案。循例书题盖印。而于该员能否胜任。碍难参酌。千总以下弁缺。例由提镇遴弁拔补。近来多由总督补放。上年衢州镇刘廷斌、曾将考校情形具奏。嗣准部覆。行令照例办理。仍不遵照。至公事由提督核转者。总督先据镇营详禀核办。上年部中行取豫保水师守备千总。该提督调考选择。将堪膺豫保之员。咨会总督核定。乃总督不候提督咨文。先据署提督暨三镇禀保具题。所保各员。有千总二弁。先经提督考验材技平常。而提督所保人员。孙尔准因阅兵案内考过一员。仅中步箭一矢。未邀保荐。种种掣肘等语。闽浙总督。节制两省提镇。遇事须和衷共济。若以护理不能胜任之员。转令升补。安望其能称职。是否系孙尔准任内之事。该提督曾否先有札商。至副参游守。自应人地相宜。何以不先行商酌。该提督既不与闻。准咨后何以书题盖印。所称请委守备一缺。不能允准。自必实有其事。其千把外委。经部覆准。何以不行遵照。至豫保水师守备千总一节。孙尔准既据署提督杨继勋等禀保具题。何以所保之员。内有千总二弁。系该提督考验材技平常、未经保荐之人。又该提督所保人员内。孙尔准于阅兵案内考过一员。因步箭仅中一矢。何以并不计其人材可观。缉捕出力。辄行扣除。孙尔准接奉此旨。著照该提督所奏各情节。据实覆奏。毋稍含混。将此谕令知之。　　

○又谕、本日据萧福禄奏、上年十一月内。仁和县民闹漕滋事。调任巡抚程含章、两次饬调杭协等营官兵一千名。前往弹压。并不知照提督。又程含章在任时。于所属将备黜陟委署。均系自主。并不先事商酌等语。浙江提镇各标营。俱兼受巡抚节制。遇事须彼此虚公参酌。程含章即因仁和县民闹漕。调兵弹压。一时不及知会。亦应于饬调后补行提督查照。何以竟不行知。至该提督所奏将备黜陟委署。均系该抚自主。是否仅止巡抚管辖各营。抑系提标所辖将备。著程含章据实明白回奏。毋许含混支饰。致干咎戾。将此谕令知之。　　

○己未。赏故巴林扎萨克亲王衔郡王索特纳木多尔济、银五百两。遣贝子庆敏驰往赐奠。　　

○旌表守正捐躯河南淇县民妇秦侯氏女春姐。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。闰五月。庚申。上幸静明园。诣龙神庙拈香。　　

○谕内阁、德英阿奏、已经起运粮石。现在停运。存贮各台。请分别办理一摺。伊犁起运军粮。因大兵克复喀什噶尔。停止转运。分贮各台。兹据德英阿查明、此项停运粮石。距城较远。若仍令运回核计运脚需费较市价多至数倍。自系实在情形。著照所请。所有离城较近各台存粮。准其分给八旗兵丁、自行运回。酌抵月粮。每石减去二成。俾资运费。其离城较远各台存粮。尚与额鲁特游牧相近。准其饬令该部落就近分领。照采买市价酌减四成。分限三年。于应领钱粮内、陆续折抵充饷。归入俸饷按年报销。该署将军仍俟分领完竣。即将粮石银两细数。先行咨部。以备稽核。至前经运到噶克察哈尔海粮石。除已运赴大营外。其余存贮粮石。准令阿克苏回民照市价买食。该部知道。　　

○举行本年军政。侍卫处、銮仪卫、并满洲、蒙古、汉军、各旗营。卓异官一百十八员。年老官二十六员。有疾官十六员。才力不及官四员。分别议叙处分如例。　　

○旌表守正捐躯山东汶上县民刘松妻辛氏。　　

○辛酉。湖北布政使徐承恩、因病解任。以湖南按察使吴光悦、为湖北布政使。广西左江道龚鲲、为湖南按察使。　　

○壬戌。上诣绮春园问皇太后安。　　

○谕军机大臣等、御史钱仪吉奏称、江南办漕州县。津贴旗丁运费。前经该督议定数目。每船二百两、至四百两不等。旗丁并未遵依。转更多索。州县以浮收在前。受其挟制。十数年来。逐渐增加。向日每船间有多至七八百两者。今则各船多至千两。以此项帮费。济目前运务。无庸额外请帑。固属至便。若以政务言之。实为该省一大积弊。所当亟议减除。帮费既重。则浮收亦多。今欲严办浮收。诚为正论。但帮费不除。州县从何取给。若使酌中定数。不问绅民良莠。一概均匀敷派则竟以私费为正供。尤断不可行。若竟不加限制。习为故常。强索者不敢违。困弱者不加恤。官方何由两肃。民力何由而继。上年办理海运。闻苏松各属。因无旗丁之累办公宽裕。间补旧亏。然使河工厎定。仍复河海分运。恐漕费未必果减。而运务亦渐滋弊。请饬该督抚详察情形。妥议章程等语。江苏漕务积弊。较他省为尤甚。在各旗丁则藉口于长途之繁费。在州县则藉口于帮丁之需索。而刁绅劣衿。因得持其短长。有所挟制。惟安分士子。良懦乡民。则任其苦累而不之恤。尚复成何政体。著该督等将该御史所奏情形。悉心体察。如何尽蠲宿弊。官民媒可相安。旗丁足资办运。详细妥筹。奏明遵办。将此谕令知之。　　

