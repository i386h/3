<!-- { "loadSidebar": true } -->
○乙巳。谕内阁、山西榆次县民阎思虎、强奸赵二姑一案。前经赵添中以该知县当堂逼认和奸。致赵二姑忿激自尽等情、赴京呈控。降旨交邱树棠亲提严审。嗣该抚仍以和奸拟结。御史梁中靖参奏。复谕令将人证卷宗。提解刑部审讯。始据刑部审明、据实平反。并将该省承审各员、贿嘱舞弊各情。逐一究出。此案阎思虎强奸酿命。实属淫凶。著照例斩监候、入于本年朝审情实办理。赵二姑猝遭强暴。捐躯明志。洵属贞烈可嘉。著礼部照例旌表。已革榆次县知县吕锡龄、首先承审。胆敢骫法营私。致酿人命。昏墨欺朦。情殊可恶。著发往伊犁充当苦差。解任太原府知府沈琮、于所属知县、听从贿嘱各情。毫无觉察。及提府亲审。又复有心回护。其代庆纯等捏叙说单。为消弭刑逼勒结地步。尤属诡谲。沈琮著革职。发往乌噜木齐效力赎罪。解任忻州知州庆纯、平定州知州贾亮采、未能悉心推鞫。率照和奸取供。意存迎合上司。非寻常失出可比。庆纯、贾亮采、俱著革职。发往军台效力赎罪。解任太原县知县章颂椿、于填写尸格。迹涉含混。并误取犯供。实属无能溺职。章颂椿著即革职。按察使卢元伟、督审重案。所讯各情、均系轻重倒置。种种错谬。几成冤狱。卢元伟著即革职。巡抚邱树棠、以特旨交审之案。不即亲提审讯。任听属员草率迁就。颟顸入奏。实属辜恩溺职。即将该抚革职。亦系罪所应得。姑著加恩降为按察使。以观后效。刑部堂官、及承审此案司员、秉公研鞫。伸雪沉冤。使凶徒不至漏网。办理尚属认真。俱著加恩交部议叙。御史梁中靖参奏得实。著加恩赏给四品顶带。仍交部议叙。以示奖励。　　

○正黄旗护军统领吉勒通阿、以不胜任解职。以内阁学士奕经、兼正黄旗护军统领。　　

○以服阕巡抚张师诚、为山西巡抚。调福建按察使邱鸣泰、为山西按察使。以降调山西巡抚邱树棠、为福建按察使。　　

○丙午。谕内阁、嵩孚奏、采办木植内、有未获柏楠二木、实难购办一摺。前因恭建昌陵圣德神功碑楼。需用木植。业经湖南省将桅杉柏楠各木。办解工次。续又报获柏木楠木等件、亦即砍伐起运。此外尚有采不足数者。据该抚奏称、遍加寻访。与册开径丈不符。该省出产柏木本少。楠木亦难得大料。叠次严催。逾期未获。势必徒延时日。致滋迟误。自属实在情形。著乌尔恭阿、穆彰阿、果齐斯欢、查明碑楼工程所需木料确数。如果现在已获起运各件。足敷应用。即可将该省未获之柏木楠木、停其采办。傥实系必不可少之件。并著悉心妥议、奏明另行筹办济用。务期无误要工。而该省亦不致艰于摉觅。方为至善。　　

○又谕、嵩孚奏、省城书院、筹增课额膏火一摺。湖南省城南书院。自改为通省书院以来。各属士子、咸思肄业。因原定额课较少。经费不敷。于岳麓书院课额内、抽出拨补。但此增彼减。不足以广教育。现据该抚奏称、将岳麓书院拨出之额。仍行拨还。拟于该书院、增生监正课二十名。附课十名。应给膏火等项、每岁共需银六百二十两。查司库有从前绅士捐建贡院号舍余賸银两、及积存无关支用闲款。并盐道库节年支賸膏火各项内。共可提银六千二百两。发商生息。著将每年所得息银六百二十两。责成该盐道收支。妥为经理。俾生童等共资讲习。用副朕广育人才至意。　　

○改湖北白河厅抚民同知、为郧阳府分防督捕同知。九道梁巡检。甎磨坪巡检。仍归房县管辖。白河厅训导、为保康县训导。移白河厅丰溪巡检驻丰乐河、为钟祥县丰乐河巡检。改白河厅照磨、为谷城县张家集巡检、驻张家集。从总督李鸿宾请也。　　

○丁未。以湖北漕船猝遭雷火。命应赔正耗平米分三限交仓。从漕运总督魏元煜请也。　　

○戊申。上诣绮春园问皇太后安。　　

○谕内阁、蒋攸铦奏参、禀报飞蝗迟延之知县一摺。直隶安州等州县。间有蝻孽萌生。据该督将己未收捕净尽情形、分别具奏。著将未经扑净各处。委员查勘。赶紧收捕。勿令伤及田禾。其容城县知县何志清、于飞蝗入境。迟至数日。始行含混禀报。又不照例设厂收买。实属玩延。何志清著先行摘去顶带。勒限赶紧收买扑捕。毋再迟延干咎。　　

○查马大臣镶白旗护军统领高喀鼐奏、大凌河庄头应交草束银两。请量为核减。下内务府议。寻议上、关内庄头、给地三十六顷。岁交银四百三十九两。遇有革退。令各庄头分摊。关外给地五十四顷。交银不过一百八十余两。且现在缺额。已将应交银两开除。不必再为议减。从之。　　

○以故青海扎萨克贝勒扎木巴勒多尔济子那木喀旺扎勒、袭爵。　　

○己酉。谕内阁、明山等奏、铜厂积年删减未报油米炭本等欠、请分别追赔一摺。滇省各厂向系豫发工本。历年厂欠、叠将有著无著银两、分别豁免追赔。兹据奏称、造报厂欠外。尚有借放油米炭本等欠。自嘉庆二十年、至道光二年、共积至十余万两。虽系循照厂例借放。但不撙节支发。随时查扣。致成钜欠。经手厂员、既属办理不善。该管各上司、未能早为督饬追收。亦难卸责。著即查照从前滇省清查积欠四六分赔之案、分别追赔。所有前管汤丹厂员福珠理、经放未完银七万二千七百余两。前管凤凰坡厂员李端元、经放炉欠等款未完银二万六千六百余两。均属年久无可著追。即著该厂员赔银六成。各上司分赔四成。除各上司应赔四成银两、另行查明在任督管年月追赔外。其厂员福珠理、应赔六成银四万三千六百余两。著予限五年。李端元应赔六成银一万五千九百余两。著予限三年。均勒令分年完缴。傥限满不完。即行分别开参追办。至前管汤丹厂员杨镐、经放未完银三万七千七百四十余两。前管宁台厂员王栻、经放未完银三万七千一百余两内。均有道光二年之款。尚属可追。著再予限二年。令接任各厂员、代为追收。傥限满有无著之项。查明实数。亦即按四六分赔。将该厂员应赔六成银两。按照多寡。另行分限追缴。该员杨镐、现补临安府同知。著先行送部引见。俟回滇限满。核其完欠若干。再行分别办理。王栻业升刑部员外郎。因铜未运竣。奏明开缺。现在经放银两。既令接任代追。铜斤亦将次运清。著运竣后、即饬令赴部候补。如限满有无著之款。咨部追缴。嗣后各厂按年查办炉欠。该督等饬属认真稽核。其有实应调剂接济厂民之项。概令随时追收。以重帑项。至汤丹等厂、既有历年积欠。其余各厂。亦著该督等认真稽查。有无悬欠。另行核办。该部知道。　　

○旌表守正捐躯安徽亳州民李安妻江氏。　　

○筑山东韩庄闸拦河大坝。从河道总督严烺请也。　　

○庚戌。谕内阁、户部奏、查出各省未拨未解、及核定各省应拨应解银两款目、开单呈览。著各督抚盐政、督饬该藩道运司、及管关监督、遵照单开、将报拨银两、造入本年秋季册内报部、听候拨用。解部银两、于接奉此次部文之日为始。勒限两月。速即委员起解部库交纳。仍严饬所属府州县、将已徵未解司库各款银两。勒限提解到司。入拨解部。傥有迟延遗漏。即著该部严参示惩。至各省修理城垣衙署仓廒监狱等工。必须权其岁收多寡。分别缓急。酌量兴办。嗣后各督抚严饬所属、如遇有必不可缓之工。务派妥员查验确实。出具切结。方准具摺声明。次第请修。若稍可缓。均著一概停办。俟急工修竣。再行酌量兴举。所需工料银两。均照例于本款内动支。如本款实有不敷。再请动支耗羡。傥耗羡或有不敷之处。即将该工程停缓。总不准擅动地丁正项修理。其应动杂项银两。无论动用何款。均照动用耗羡章程银数在五百两以上者、专案奏明办理。不得题咨请修。以归画一而昭慎重。　　

○福建巡抚孙尔准奏、遵旨招募商人贩米、赴天津粜济民食。得旨、办理甚好。　　

○解张家口监督刑部郎中恩德、户部郎中盛思道任。归侯际清赎罪案内审讯。　　

○修建甘肃新设贵德厅照磨、循化厅主簿衙署。从总督那彦成请也。　　

○辛亥。调四川松潘镇总兵官唐文淑、为建昌镇总兵官。建昌镇总兵官德楞额、为松潘镇总兵官。　　

○命长芦盐政押解侯际清赎罪案内应讯之商人查有圻、归案质审。　　

○旌表守正捐躯安徽宿州民丁广霞妻孙氏。　　

○修建四川重庆府浮图关专汛衙署兵房。从署总督戴三锡请也。　　

○修浙江太湖各溇港塘闸桥坝。从护巡抚黄鸣杰请也。　　

○命浙江续碾仓谷一万余石、平粜余姚建德两县贫民。　　

○壬子。谕内阁、十九日召见军机大臣。问及审讯侯际清一案。长龄声称张星炜、董椿、所供刑部司员重喜、得赃之事。而梁纲坚不承招。董椿又非禁于熬审之人。言语之间。颇露芒角。朕于审办此案。岂有成见。然既有其事。虚实均应彻底根究。以儆官方而成信谳。至每日召见军机大臣、及特派之托津、英和、禧恩、汪廷珍等。俱经问及此案。诸臣中从未有稍露轻重之见。无非秉公执法之语。今长龄如此举动。于审讯此案。似非所宜。长龄著毋庸会审。至文孚、朕原可信其无他。然既有应避之人。究属有碍。亦著毋庸会审。其查有圻、本非案内紧要之人。曹振镛著不准回避。著添派玉麟、穆彰阿、会审。其现在承审司员、足敷委用。玉麟、穆彰阿、亦无庸另派司员。尔诸大臣务当平心静气。详慎推鞫。毋论堂司各官、暨诸书吏、总期无枉无纵。各得其实。是为至要。　　

○又谕、富俊奏、遵旨筹护双城堡建盖义学、严禁屯丁过江樵采一摺。吉林双城堡、移驻京旗闲散。年限未久。幼丁无多。据富俊查明、请于中左右三屯公所。各建义学三间。足资课读。著照所议、除中屯义学、前经动项办理、无庸另建外。其左右二屯义学各三间、准其于双城堡封堆内、边沿闲地官租项下、拨给钱四百串。饬令妥为修盖。并每年拨给三屯束脩膏火等项钱各二百串。于甲兵屯丁闲散内、择其通晓清汉文者。作为教习。责成该协佐领等、随时稽查。认真董率。务收实效。不可日久废弛。至双城堡西北沿江一带、屯丁前往樵采。每易滋生事端。著该将军严行禁止。如有私过江岸樵采者。即照私出边例治罪。　　

○护浙江巡抚黄鸣杰奏、遵旨饬查棚民保甲。并严禁居民勾串、私垦山场。得旨、随时认真稽查。不可日久生懈。致酿事端。　　

○吏部左侍郎镶白旗蒙古副都统常起、因疾赏假。以户部左侍郎裕恩、兼署吏部左侍郎。理藩院右侍郎凯音布、署镶白旗蒙古副都统。　　

○旌表守正捐躯安徽颍上县民王起顺妻周氏。　　

