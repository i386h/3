<!-- { "loadSidebar": true } -->
道光七年。丁亥。闰五月。乙巳朔。谕内阁、回疆八城。自入版图以来。任土作贡。岁有常经。该回户踊跃输将。争先恐后。上年逆裔滋事。喀什噶尔等四城先后陷没。经朕命将出师。现俱克复。该逆裔逃窜卡外。不难立就诛戮。大功指日告竣。因念阿克苏、乌什、库车、喀喇沙尔、四城自军兴以来。各回户协同防守。各路大兵经临。壶浆载道。效顺输诚。殊堪嘉奖。至喀什噶尔、英吉沙尔、叶尔羌、和阗、各城从逆回众。现已悉就歼戮。其未经从逆者。天戈所指。献款争迎。具见忱悃。且被贼滋扰多时。田园庐舍。蹂躏殆尽。亦复深堪悯恤。著加恩将回疆八城应徵上年并本年粮石布匹贡赋等项。一概普予豁免。用示朕休养生息、加惠回疆之至意。　　

○又谕、上年张逆滋事。曾经降旨、将年班应行入觐之伯克等暂行停止。令于本年入觐。今大兵进剿。四城克复。回疆全就荡平。正在陆续凯撤。该伯克等尚有应备差务。著长龄、德英阿、即转行各城大臣。饬令本年应行入觐之回子伯克等仍著暂缓来京。俟明年照例入觐。以示体恤。　　

○谕军机大臣等、长龄等克复喀什噶尔。已经三月。朕无时不悬盼捦获逆首捷音。今既拏获奸细巴依莫特等。摉出逆匪潜通信字。究讯张逆现在木吉地方潜匿。该将军等派令安福等四人、带兵二千余名。出卡掩捕。惟恐兵力尚单。应再于杨芳、齐慎、二人内添派一人。其周志林所带官兵五百名前往接应。必须声势联络。期于前敌有济。杨芳现驻和阗。摉捕零匪。如能迅速调令出卡最妥。或一时不能调集。乌什草路。距喀什噶尔较近。即令齐慎前往会同安福等妥速办理。伊萨克拏获形迹可疑之布噜特巴依莫特等四名。究出张格尔遁匿踪迹。甚为可嘉。伊萨克著加恩先赏给白玉翎管一个。白玉搬指一个。大荷包一对。小荷包四个。以示奖励。总兵余步云、追捕和阗逸贼玉努斯。副将胡超、追捕喀什噶尔逸贼左霍尔。悉就捕诛。所办甚好。余步云著加恩赏给提督衔。胡超著加恩以总兵即行升用。所有连次打仗受伤阵亡官兵。著查明咨部照例分别恤赏。此时四城已经克复。从逆零匪。摉捕殆尽。逆酋穷蹙逃窜。指日就捦。未便仍留全师。久驻荒徼。虚糜军饷。喀什噶尔现有该将军参赞等在彼驻劄。叶尔羌办事大臣。著派达淩阿前往署理。巴哈布著署理帮办大臣。英吉沙尔领队大臣。著派苏清阿前往署理。和阗领队大臣。著派成玉前往署理。史善载暂令帮办。该三城祇宜酌留官兵镇抚。无须多兵驻守。著该将军等悉心筹画。或将省分较远之四川省原调续调官兵。酌撤数千名。及东三省官兵三千名内酌拨二千名。派令带兵大员。先行统带各回原营。其余官兵。应先撤若干。酌留若干。该将军相度情形。一面妥办。一面奏闻。不必俟奉到谕旨。再令起行。其善后事宜。亦应熟商妥筹。豫为办理。现准该将军等所奏。饬令恒敬速赴喀什噶尔帮同经理一切。方载豫昨已有旨补授陕西臬司。并令即赴新任。无庸再令帮办。又据奏、伊犁民遣一千五百名。除各处民人暨已赦遣犯。照凯撤征兵资送回籍外。未赦遣犯九百三十九名。悉予免罪释回。尚无不可。惟请将无家可归者。分拨口内各营入伍。断不可行。该将军等应即传旨免罪释回。咨送该原籍。一面行知各督抚妥为安插可也。将此由六百里加紧加快谕令知之。　　

○又谕、恒敬奏、遵旨查明那彦宝等进山剿办布噜特情形。并称听从张逆勾结之库图鲁克。业已捦获。护解大营。所办甚好。此次拏获库图鲁克之出力官兵。著即咨报长龄等查明奏请鼓励。再本日据长龄等奏调恒敬前往喀什噶尔帮办一切善后事宜。恒敬著即前往帮同办理。多贵著署理乌什办事大臣。庆廉作为帮办大臣。该大臣等惟当遵照节次谕旨。镇静防守。如布噜特等并无抢掠不法情事。不可带兵轻出卡伦。致累无辜。将此谕令知之。　　

○贷湖北黄州协道士洑营兵丁谷石。　　

○丙午。谕内阁、刑部议覆嵩孚奏、湖北孝感县民丁庭青、京控该县粮书刘祥超侵吞运漕水脚银两一案。该县漕南粮米。嗣后著仍照旧章办理。惟运漕水脚解两。必应当堂给发。甲首总甲二役。亦由该船民自行举报。不准该县派充。并著该管上司及该县严加查察。如有书役侵扣勒派情事。随时据实惩办。毋稍宽纵。　　

○谕军机大臣等、昨因四城戡定。惟逆首张格尔穷蹙逃窜。即须派兵追捕。亦未便仍留全师。久驻荒徼。饬令该将军等酌撤官兵。并将善后事宜及时妥办。朕思杨遇春出关日久。陕甘总督事务紧要。凯撤官兵。亦不可无统兵大员弹压。所有应撤官兵。即著杨遇春分起督押启行。俟进关后先行来京陛见。再回陕甘总督之任。杨芳著补放参赞大臣。该提督素娴军旅。现既授为参赞。凡一切设谋用间、及调度追剿各机宜。必须尽心竭力。与长龄、武隆阿、知无不言。言无不尽。总期将张逆设法捦拏。务在必获。不可因有将军在前。意存迁就观望。方为不负委任。史善载无庸留驻和阗。著即回阿克苏。等候凯撤官兵到彼。酌分一起。管带进关。即回本任。昨据长龄等奏、令恒敬、方载豫、赴喀什噶尔帮办善后事宜。因方载豫已放陕西臬司。祇派令恒敬前往。著再调派诚端前赴该处。与恒敬帮同该将军等妥为经理。容安现已有旨补授阿克苏帮办大臣。其所解逆裔呵里雅。已谕令嵩惠迅速迎赴前途。小心押解来京矣。将此由六百里加紧谕知长龄、杨遇春、武隆阿、并谕杨芳知之。　　

○丁未。谕内阁、嵩惠来京后。著毋庸再回哈密。著果勒明阿为哈密帮办大臣。　　

○铸给直隶大名镇新设中营游击关防。从总督那彦成请也。　　

○戊申。谕内阁、各直省延致幕宾。帮办文案必须驾驭防闲。务绝弊窦。若以劣幕久占一署。情伪愈熟。舞弊愈工。以致罔顾声名。把持公事。朕风闻各直省幕宾盘踞省会。联络声气。招揽事权。所在多有。并有招致亲串。布散党羽。或倚仗上司。借声援以图影射。或勒荐属吏。分脩脯以遂私谋。甚至以不谙律例者指名推荐。亦必重资聘请。遇有重案。则包封送省代办。如各员另有延请。遇案件上详。多方驳饬。或行提官吏。藉图拖累。遂令幕友别图一馆。必先与伊等关通。各官别延一幕。必先托若辈照应。此等劣幕。本系无职业游民。一经盘踞。大为地方之蠹。不可不严行饬禁。著各省督抚大吏破除情面。密加访查。遇有此等劣幕。立即逐令回籍。不得以办事熟谙为词。致若辈互结党援。肆行无忌也。将此通谕知之。　　

○谕军机大臣等、寄谕湖广总督嵩孚御史程德润奏、请修复堤防以资保障一摺。据称湖北安陆府属京山县王家营堤工。于道光二四六等年屡次溃口。下游各州县连年被灾。而天门尤当其冲。民田庐墓、及城池仓库。多被淹浸。上年冬间。经该督奏明亲往履勘。并委各道府集议。博采众论。期为一劳永逸之计。现在上游居民。倡议废堤。纷纷聚讼。或废或修。尚在未定。本年四月。桃汛忽来所有上年被灾各处。又复汪洋一片。转瞬伏大汛经临。春麦既未登场。秋禾亦难播种。请饬相度修筑等语。该处王家营堤工。由庐城郭。攸资保障。若不及时修复。致令溃溢成灾。迨奏请抚恤缓徵。而居民业已失所。至称议废旧堤。必须另开河道。建筑新堤。工程经费。尤属倍蓰。著该督前赴该处履勘。相度形势。悉心筹议。设法修筑。务令堤防得资捍卫。而灾黎均各复业。是为至要。该御史摺。著钞给阅看。将此谕令知之。　　

○又谕、据张井等奏、淮水节经报长。现在高堰志桩。存水一丈六尺四寸。亟须减洩。已先将扬粮厅境下游桥霸。于四月十六七等日启放。使运河之水。分注归江。腾空高宝一带湖面。俾得容纳洪湖分减之水。旋于五月初一十四等日。将山盱之礼字河、仁字河、先后开放过水。其余各河坝。俟察看水势。相机酌开等语。前据奏近日清高于黄。御坝并未堵闭。是清水业已畅出。又经该河督等将礼字河先行启放。湖水仍未见消。志桩存水。较上年尤为旺盛。转瞬大汛经临。仍须堵闭御坝。而湖水亦必接续增长。堰工倍形吃重。自不得不豫筹宣洩之计惟下游各州县民田庐舍。上年因启放昭关等坝。业已全被淹浸。荡析离居。本年筹办宣洩事宜。虽据称现在严守车逻等坝。不致淹及民田。而此后湖水日见增高。必须思患豫防。俾堰工可保无虞。而下游亦不致被患。方可稍赎前愆。若使灾黎年年被淹。该河督等自问当得何咎耶。至堰盱土石各工。务须及早督催。工归巩固。其南北两岸临黄工程。亦应迅速勘办。以资保卫。毋得稍有疏虞。将此谕令知之。　　

○调绥远城将军奕颢、为盛京将军。盛京将军晋昌、为绥远城将军。　　

○己酉。上幸万寿山。诣广润祠拈香。　　

○户部议准、署陕甘总督鄂山疏报、甘肃正宁县开垦地八十亩。照例升科。从之。　　

○除甘肃皋兰县被水冲刷地十顷一亩有奇额赋。　　

○庚戌。上诣绮春园问皇太后安。　　

