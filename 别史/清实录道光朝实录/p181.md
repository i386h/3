<!-- { "loadSidebar": true } -->
○修复四川巫山县属大昌营衙署、营房、卡房、塘房、演武厅、军装库、火药局、碓房、仓廒。从总督陈若霖请也。　　

○甲申。谕内阁、黎世序奏患病未愈、请赏假调理一摺。黎世序尽力宣防。不辞劳瘁。现因患病未能速痊。恳请赏假。著给假两月。并加恩赏人薓五两。俾令安心调理。一俟全愈。即奏明销假供职。所有江南河道总督。著孙玉庭暂行兼署。　　

○谕军机大臣等、本日据黎世序奏、患病请假调理。已明降谕旨。给假两月。并赏人薓五两。俾得安心调养。河督事务。令孙玉庭暂行兼署矣。朕思河务一切事宜。与地方情形不同。非熟谙修防。实心任事之员。不能得力。总在平日留心察看。储养人才。方足以资任使。孙玉庭兼辖河务。黎世序职任总河。均已扬历多年。于河务人员自必周知有素。著于两江及豫东两省司道各员中。有通晓河务。结实可靠者。即密保一二员。据实具奏。将此各谕令知之。　　

○乙酉。孝穆皇后忌辰。遣官祭暂安园寝。　　

○谕内阁、户部奏称、向来豆石抵通。祇于旧太、海运、万安、储济、四仓存贮。每月劄放豆石。亦于该四仓并劄。该花户等每于旧豆未完。新豆已收。致滋勒索搀和。压陈放新等弊。自应将新豆另行派仓存贮。俾免新旧牵混。现在南新、北新、二仓空廒。足敷收贮。嗣后著于南新、旧太、海运、北新、万安、储济、六仓内。何仓先行放竣。即于何仓收贮新豆。其劄放豆石。按定仓口次序。以两仓并劄。俟一仓放竣。再按次接放一仓。并令该监督等出具并无颗粒陈豆印结。报部查核。由仓场侍郎派委妥员。查验属实。再贮新豆。以清积弊。至各仓满汉监督。著遵例一员亲坐廒口监察。一员在官厅检查米档。如有同坐官厅。但委胥役在廒口收放者。责令该查仓御史。指名参奏。傥该监督等有患病等事。毋得私相兼摄。即申报仓场派员署理。仍轮班值宿。以昭慎重。　　

○谕军机大臣等、本日据伦图善等奏、采办拨运直隶粟米、一面委员驰赴锦州、会同地方官采买、一面委员迎护解拨银两发价等语。前据蒋攸铦奏、请将筹拨奉天省采买银两。改拨直隶应用。业经降旨允行。令户部筹款拨给。并谕晋昌、明兴阿、将采买粟米五万石。即行停止。该将军等、即遵前旨。迅速饬知该地方官及委员等、停止采买。其户部拨解银十三万两。著即在盛京户部存贮。至伦图善等奏、奉天旗民仓贮粟米。现因市价较昂。未便买补。俟粮价平减。再行筹款采买。并著该将军等、随时体察情形。妥为办理。将此谕令知之。　　

○协办大学士户部尚书英和等奏、请将王公蓝白布甲。民公侯伯坐甲。六季稄粟米石。暂照例价折给。以裕生计。从之。　　

○丙戌。上诣大高殿行礼。　　

○还宫。　　

○诣皇太后宫问安。　　

○幸圆明园。　　

○调福建陆路提督许文谟、为浙江提督。浙江提督马济胜、为福建陆路提督。　　

○丁亥。孝圣宪皇后忌辰。遣官祭泰东陵。　　

○上诣恩慕寺、恩佑寺、行礼。　　

○谕内阁、本日据军机大臣、大学士、会同户部议奏、保送仓监督激劝章程一摺。所议是。各仓花户骫法。总由监督约束不严。自应慎加遴选。明示劝惩。不可仅应故事。务从其实。以收得人之效。嗣后各衙门保送监督。钦天监、太常寺、鸿胪寺、銮仪卫、各衙门司员。俱著毋庸保送。现任各员。不必撤回。仍责成该侍郎等随时甄别。未补各员。概予注销。其余各衙门。仍照向例。令各该堂官择其明白体面。兼有才具者。秉公保送。其结实可靠之员。准其奏留再任三年。傥始终奋勉。随时奏请。即予升途。至京察之年。并著添保一员。满汉相间轮保。务择才守俱优者。列为一等。不得先尽坐粮厅、大通桥监督。以昭公允。各仓监督。除舞弊得赃。随时严办。将原保堂官。交部议处外。其不实心任事者。著该侍郎随时参处。庸懦无能者。咨回原衙门行走。并著停升三年。虽俸满亦不准保送外任。至花户舞弊。系监督自行查出者。即专治花户应得之罪。监督失察处分。概予宽免。向例仓监督。给予养廉。祇领半俸。嗣后并赏给全俸。用资办公。即自本年春季为始。其万安、海运、二仓。事务本繁。著该侍郎于各监督内拣员调补。自此次立定章程之后。务各秉公选择。实心整顿。以杜积弊而慎仓储。　　

○又谕、本年系应行查阅湖北、湖南、云南、贵州、营伍之期。湖北、湖南、著即派李鸿宾。云南、贵州、著即派明山。逐一查阅。务各认真简校。如查有训练不精。军实不齐者。即将废弛之将弁。据实劾参。毋得视为具文。　　

○戊子。上幸万寿山。　　

○谕内阁、额勒经额奏参朦借兵粮各员一摺。京口驻防蒙古协领哈尔哈善等、豫向丹徒县支借官兵俸仓米石一月。经该署县王台折发制钱。出给钱帖。分散赴取。此内佐领浓荫额、复以折价较少。欲换本色米石。据该副都统查明。均属违例。令将各佐领下所借之项。一律缴出。因系年节。众官兵难于全数呈缴。恳恩准作五个月归楚。此案著交总督孙玉庭、会同江宁将军普恭、秉公查办。据实具奏。　　

○己丑。谕内阁、博启图等奏、续查出海运仓黍字、地字、二廒粳米。亏缺二千八百余石之多。从前该监督等如何接收交代。其中显有情弊。著刑部即监提已革监督雅隆阿、曹松龄、并革退花户纪永祥、李锐等、严切根究。按律惩办。该仓各廒存米尚多。必须逐一盘验。并著户部将米数较多之旗分。劄行该仓。按月接放甲米。俾得迅速放结。有无亏短。随时咨明刑部。归案办理。至新任监督。例限两月。具结接收交代。此时正在查办米石。自应彻底清厘。以后无从弊混。著准其暂缓结报。以昭核实。　　

○又谕、继昌奏、请将疏防外火道之千总外委、降革示惩一摺。外火道八仙桌子沟地方。有无知愚民。希图捉牲。延烧荒草。弁兵疏于防范。又未获犯。黄厓关千总张毓麟、著以把总降补。仍留该处巡缉。赤辖峪外委李国福、著降为兵丁。其黄乜子汛兵头目。并著责革。该管游击塔克兴阿、守备苏兆瑞、俱甫经到任。著从宽免议。继昌系统辖之员。著加恩改为交部察议。　　

○又谕、嵩孚奏、遵旨查明各属报修仓廒、分别酌议应修应缓应停一摺。前据左辅将湖南省湘乡等三十一厅州县仓廒。同时奏请兴修。当经降旨令嵩孚于到任后。派员查看实在情形。分别兴修停缓。据实具奏。兹据该抚查明湘乡、宁乡、衡阳、黔阳、保靖、石门、临湘、东安、八县仓廒。业经悉照原估拆修完固。所用银两。著准其报销。惟该县等于勘估后。并不听候部覆。辄即先行拆修。均属不合。所有率行领项拆修之前署湘乡县事湘乡县县丞冯宗炜、前任宁乡县知县张仲埙、前任衡阳县知县严焕、前署黔阳县知县杨志鷟、现任保靖县知县邱裕霖、石门县知县何正机、并率行垫项拆修之前任临、湘县知县林凤仪、前任东安县知县曾镛、俱著交部议处。前任藩司钱臻、于该县等请领银两。先行给发转详。前任巡抚左辅、照详批饬。亦属不合。并著交部察议。至湘潭、浏阳、江华、三县仓廒。现经勘明垫修完好。惟均未勘估详题。若仍准领项报销。殊不足以昭核实而杜浮冒。既据各该县自行捐办。著不准其开销。以示惩罚。余著照所奏办理。该部知道。　　

○修直隶果渠村大坝埽工。从总督蒋攸铦请也。　　

○庚寅。朝鲜国王李玜、遣使表贺万寿、冬至、元旦、三大节。及岁贡方物。赏赉筵宴如例。　　

○缅甸国王孟既、遣使表贡方物。赏赉筵宴如例。　　

○以故奉恩将军霍齐孔武子伊里布、袭职。　　

○辛卯。上幸静明园。诣龙神庙拈香。　　

○以大理寺卿刘彬士、为都察院左副都御史。　　

○修山东东阿县民埝。从署巡抚琦善请也。　　

○贷江苏泰兴营兵丁两月钱粮。　　

○壬辰。谕内阁、朕于二月二十日。恭奉皇太后驻跸南苑。二十五日回圆明园。随扈人等著俱穿行衣。所有应行豫备之处。交各该处照例备办。　　

○镶红旗蒙古都统哈迪尔、乞假回籍。以镶蓝旗蒙古都统奕颢、兼署镶红旗蒙古都统。　　

○癸巳。孝仪纯皇后忌辰。遣官祭裕陵。　　

○谕内阁、恭纂皇考仁宗睿皇帝实录。现届告成。所有皇史宬、盛京、尊藏本二分。首页应列前衔。著查照旧式。将监修总裁曹振镛、戴均元、英和、汪廷珍、四人衔名。排次缮写。　　

○又谕、据绵课等奏、恭修裕陵隆恩殿工程完竣。著派原估大臣穆彰阿、前往敬谨查验具奏。　　

○甲午。上还宫。　　

○诣皇太后宫问安。　　

○以宁夏副都统卓尔珲保、署宁夏将军。　　


大清宣宗效天符运立中体正至文圣武智勇仁慈俭勤孝敏成皇帝实录卷之六十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光四年。甲申。二月。乙未朔。谕内阁、蒋攸铦奏、仓廒逼近河岸。请添筑柴坝一摺。白沟河地方。万年仓廒。恭贮陵糈米石。据该督勘明逼近河岸。亟应建筑柴坝二道。以资保护。著准其在司库水利生息银内。拨给新城容城二县。赶紧购料分段承修。工竣核实验销。该部知道。　　

○实授继昌马兰镇总兵官。兼总管内务府大臣。　　

○展缓河南安阳、汤阴、临漳、林、内黄、汲、新乡、辉、获嘉、淇、延津、滑、浚、封邱、考城、武陟、修武、原武、阳武、荥泽、永城、杞、陈留、兰阳、仪封、虞城、睢、宁陵、二十八厅州县接徵河工加价银。　　

○上以祭社稷坛。自是日始。斋戒三日。　　

