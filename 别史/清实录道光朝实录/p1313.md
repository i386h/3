<!-- { "loadSidebar": true } -->
○乌噜木齐都统惟勤奏、据署叶尔羌参赞大臣吉明等咨称、该处官兵。足壮声威。拟将续派乌噜木齐官兵暂缓起程。又奏、阿克苏办事大臣扎拉芬泰、咨调乌噜木齐官兵二千名。前往防堵。查道光十年。阿克苏请调官兵前往该处防守。经前任都统成格、因业已派有援兵并未另派防兵前往在案。今查伊犁乌噜木齐派往满汉各官兵。以及伊犁遣勇土尔扈特蒙古兵。均已陆续前进。不日齐集阿克苏。即使该处必须派兵防堵。应由该大臣会同带兵大员体察情形。将援兵酌量留防。相机办理。此次自应援照十年成案。亦毋庸另行派兵前往防守。以节糜费。均报闻。　　

○戊寅。谕内阁、漕粮为天庾正供。节经降旨、令有漕各省督抚、严饬所属早兑早开。克期渡黄。毋稍迟延。乃近年重运漕船。不能如期抵坝抵通。以致归次受兑。节节耽延。总缘各该督抚、不肯破除情面、先期派员穵浅、临时实力催趱所致。即如本年三月。漕船甫经开行。陆建瀛即参奏逗留之文武员弁刘琅、邱咏恩、潘佐庭、刘椿龄等。及至八月。杨殿邦又奏借山东拨船协运。种种竭蹙情形。几以不误重运为侥幸之事。毫无把握可知。现在节逾寒露。水势渐消。著漕运总督、及沿途各督抚、分饬所属、严行催趱。务使各省回空军船。连樯南下。衔尾遄行。不准片刻停泊。庶几以速补迟。如期归次。至来年新漕转瞬届临。尤当赶紧办理。按限兑开。统限于四月初十日以前。全数趱至清江。克期抵坝。以便渡黄北上。无许稍有延误。傥意存怠玩。视为具文。各口浅阻之处。并不先事挑穵。仍致临事周章。有逾例限。定将该漕督及各该督抚严行惩处。决不宽贷。将此通谕知之。　　

○又谕、前据鄂顺安奏、筹画救荒章程。请招商贩运粮石。给票免税一摺。当交户部速议具奏。兹据该部奏称、该抚系为筹备民食、体恤商情起见。自应准其所请。所有商运赴豫米船。由水路经过之江苏淮宿关。及安徽之临淮正阳等关。著江苏安徽各巡抚、即行移知各该监督等、遇有贩运赴豫粮食。随时查验。给票免税放行。仍严饬胥役人等。不得藉端需索。留难阻滞。以利商贩而济灾区。　　

○谕军机大臣等、本日据户部议奏、鄂顺安奏招商贩运粮食。请给票免税一摺。已明降谕旨。照议准行矣。此项商贩米船抵豫之日。著鄂顺安饬令经过各州县查明迅即放行。以济要需。仍将前后共到若干只。每只若干石。详记数目。俟赈务办竣时。开单具奏。以昭核实。将此谕令知之。　　

○又谕、据舒精阿奏、派定蒙古兵丁起程一摺。并将期满笔帖式暂留差用等语。前据萨迎阿等奏、飞催援兵起程。又据吉明等奏、派往英吉沙尔援兵。击杀贼匪。得获胜仗。谅□＜?麻骨＞小丑。定已闻声胆落。奕山于八月下旬。必可行抵阿克苏。指日督兵进剿。不难一鼓歼除。舒精阿所派蒙古官兵一千余名。于八月二十六日起程。此时计已在途。如接到奕山知会。应止则止。又另片奏、请将印房期满之笔帖式吉拉敏、随同带兵各员。照料蒙古官兵。傥调兵停止。即著折回。将此谕令知之。　　

○己卯。谕军机大臣等、海枚奏、接准飞咨调兵。赶紧豫筹粮草车马一摺。此次所调乌噜木齐等处征兵。克日起程。经过之处。自应将粮草车马一切豫为筹备。据称回子郡王阿克拉依都等、来城面禀。情愿将回部双套车凑办四百辆。以供兵差等语。足见急公报效。应即准其所请。但此时停止关内之兵。所用车辆。自应少减。如必须供应转运。所有该回子郡王向义输诚之处。著该大臣于事竣后。据实具奏。候朕施恩。其车价转运无定。仍由官照例支发。以示体恤。将此谕令知之。　　

○命署陕甘总督兵部尚书文庆、刑部右侍郎张澧中、驰往河南。查办赈务。　　

○庚辰。上诣绮春园问皇太后安。　　

○辛巳。谕内阁、本日吉明、舒兴阿、由六百里驰奏、续派接应官兵。协同前派官兵。中途遇贼。合力攻击。大获胜仗一摺。览奏忻悦。叶尔羌前次派往救援官兵。中途遇贼。已有斩捦。因贼势太重。续派官兵驰往接应。该大臣等恐军行迟缓。即派署把总马连科、执持令箭。沿途催趱。前派带兵游击花沙布等、折回黑孜布依地方安营。随有贼众追来。四面围绕。并于附近营盘高阜。垒筑炮台。以回房多间。藏避枪炮。该游击双来、亲冒矢石。率领官兵。奋力向前。将炮台回房全行拆毁。接连五昼夜。极力抵御。随闻援兵继至。即率官兵出营堵截。防御爱陈布、守备平喜、亦即驱兵近前。两队合一。奋力追击。贼匪被伤落马者不计其数。余众窜散。现在大兵尚未到齐。哈城虽无确信。然发轫之始。即能令回众胆寒。深堪嘉尚。必应加恩奖擢。游击双来、著以参将即行升补。赏戴花翎。并赏给法福哩巴图鲁名号。防御爱陈布、著以该旗佐领升用。遇缺即补。守备平喜、著以都司升用。遇缺即补。均著赏戴花翎。署把总马连科、著以千总即补。并赏戴蓝翎。吉明、舒兴阿调度有方。甚合机宜。均著赏戴花翎。仍交部从优议叙。并发去花翎五枝。著吉明等祗领。所有奋勉出力之两次派出官兵伯克等。著查明开单具奏。候朕施恩。其阵亡带伤兵丁。著查明咨部照例办理。该部知道。　　

○又谕、前因回疆不靖。授布彦泰为定西将军。现据吉明等陆续奏报贼情。关外调集官兵。足资防剿。布彦泰现在带印驻劄肃州策应。杨以增著毋庸署理陕甘总督。仍回陕西巡抚本任。所有陕甘总督衙门日行事件。即著甘肃布政使宝清代拆代行。其未撤粮台以前。所有肃州粮台事务。即著布彦泰督饬严良训、明谊办理。　　

○谕军机大臣等、前因回疆贼匪滋事。关外之兵。足敷防剿。曾叠经降旨、停调关内官兵。令奕山督兵进剿。布彦泰暂驻肃州策应。本日据布彦泰奏、接奉授为定西将军谕旨。刻即起程。请饬筹拨银两各一摺。又据吉明等奏、续派接应官兵。协同前次官兵。合力击贼。大获胜仗。贼众奔窜。及现移兵驻劄要隘一摺。又据扎拉芬泰片奏、截留伊犁满洲三营官兵。赴叶尔羌应援。及办理军需支应各等语。已明降谕旨。将吉明等优加赏叙。并令布彦泰驻劄肃州策应。督率司道办理粮台。杨以增仍回陕西巡抚本任矣。关外救援官兵。叠获胜仗。大兵一到。自可立予歼除。布彦泰既不出关。则奕山专司进剿。傥有须接应之处。并著吉明后路应援。以壮声势。仍会同商办进剿之方。毋失机会。布彦泰著仍遵前旨。居中策应。俟杨以增将总督关防交还时。所有定西将军印。除已行文钤用外。著暂行封贮勿用。仍用陕甘总督关防办理一切。其所带官兵一千名。与台涌现带官兵一千五百名。著酌量情形。可止则止。其选派凉州肃州各营兵。即著停止前进。至土尔扈特兵丁。据布彦泰奏、向为回众所畏。亦著奕山察看情形。分别进止。贼众煽惑回民。妄称逆裔。无论有无。皆不可信。奕山务当坚持定力。遍谕军民为要。所需军饷。已由户部筹拨银百万两。著撙节动用。毋令稍滋糜费。关内粮台。原为转输关外军饷驮载而设。但目下情形。岂能仿照六年十年光景。动云数百万两。著仍遵前旨加意筹画。可撤则撤以节虚糜。吉明等奏、扎营之处。向有水塘。足供千人汲饮。被贼堵塞来源。夜间水复暗长。此皆我将士忠义之气所感。著该大臣等于事竣后。酌量如何仰酬神贶。妥议具奏。扎拉芬泰奏称、前截留伊犁换防满洲三营官兵二百四十余员名。调赴叶尔羌应援。又于各处调来援兵内。酌留二三百名。防守阿克苏。著奕山等一并通盘筹画。分布妥协。又奏阿克苏应行筹备军需粮石。著与海枚商同撙节支发。不准滥用。毋得扰及商民回子。以顺舆情。再爱玛特捐备军中器械。著于事竣后奏明施恩。将此由六百里各谕令知之。　　

○定西将军布彦泰奏、出征官兵。请支用车辆。得旨、著不准行。　　

○命御前侍卫珠勒亨、二等侍卫德冲额、毋庸前往军营。　　

○壬午。遣官祭历代帝王庙。　　

○谕军机大臣等、本日据惟勤奏、豫筹粮石。并咨商采买以节经费。又奏、汇兑商民银两。以备急需各一摺。此次回匪滋扰。调派官兵。该都统业已将粮石等项。妥为豫备。惟运脚需费甚繁。咨商阿克苏办事大臣。体察情形。就近采买。著即照议办理。如该处采买尚不敷用。再将现在筹备粮石。迅速运往。至乌噜木齐库贮银两无多。所有豫筹口粮车驼等项支发。著准其援照成案。汇兑商民银十万两。即著陕甘总督、在于伊犁将军奏拨乌噜木齐银两内提出。解交甘凉道库暂贮。以备商民给领。惟现在已停调关内之兵。关外之兵亦有酌量裁撤之处。该都统于一切筹备支发等项。固不可稍有迟误。亦应事先筹画。加意撙节。认真办理。如有赢余。即著提回存贮。勿谓业经奏拨。必以全行用尽为止。将此由五百里各谕令知之。　　

○又谕、本日据钟方等奏、请添军台夫马等项一摺。现在回疆不靖。军书驰递。最关紧要。哈密地处冲途。所有原设军台十二处。每台准暂酌添马四匹、或六匹、夫二名、或三名以资接济。向由军台运送各项官物。著改交该地方官雇驼挽运。其夫马盐菜草料、及驼脚价值。均准照成案。作正开销。惟此次军务。指日即可竣事。无得多事铺张。务当加意撙节。核实支销。随时体察情形。可撤即撤。以节浮费。将此由五百里谕令知之。　　

○命盛京将军奕兴、会同盛京户部侍郎庆祺、监收奉天官庄谷石。　　

○癸未。拨四川盐茶公存银十万两。发商生息。备缉捕经费。从署总督廉敬请也。　　

○甲申。遣官祭都城隍之神。　　

