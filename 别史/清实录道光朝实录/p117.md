<!-- { "loadSidebar": true } -->
○谕军机大臣等、那彦成奏、确查青海现在情形、并酌安卡隘、严拏汉奸一摺。据称长龄剿办野番。屡获胜仗。所奏尚非虚捏。惟撤兵太早。且察罕诺们汗、实系野番中祸种雉媒。长龄反为捍护。草率轻忽。已明降谕旨。将长龄撤去双眼花翎。准戴单眼花翎。仍交部议处矣。野番冥顽成性。蒙古虐其属下。其属下反投野番谋生。因导引抢掠其主。至内地歇家奸贩。贪利潜往贸易。无事则教引野番。渐扰边境。有兵则潜与报信。近年番势渐张。弊实在此。蒙古回民汉奸、皆能为番子衣冠。始仅勾结乡导。继或冒名肆掠。欲除外患。自应先绝内奸。其西宁之丹噶尔、哈拉库图、及贵德、循化、巴燕戎格、各属回汉民人。并熟番私贩茶叶火药口粮潜往贸易者。悉属汉奸。至各属蒙古番子歇家。择山僻处所。私开小店。销变赃物。亦所不免。此等回民熟番。与内地奸民。抢劫成风。甚属可虑。那彦成所奏、乃正本清源之道。然必须办理周妥。计出万全。以期一劳永逸。不可稍有疏失。其请分饬提镇。查明毗连番地卡隘。通衢要路。酌增防兵。多不过百名。山僻小路。增防兵二三十名。其路径丛杂。即穵断以防偷越。野马川一带。暂驻备兵数百员名。俱照所议行。傥番贼仍前占踞。明岁春融。即厚集兵力。痛加驱剿。至屯田一节。俟河北肃清后。再行妥议具奏。其各旗户下相近察罕诺们汗居住、及与野番杂处者。率皆从贼之人。不值复为庇护。所有蒙古口粮。向准在青海大臣衙门起票换买。惟每票定限一年缴销。现据那彦成与松廷筹议。著照所请、每票准用一次。所请用若干口粮。即注明粮数人数。及牲口数目。按程途远近。定以期限缴销。至另摺奏、查办匿名揭帖控造各款内。惟蒙古贝子喇特纳什第属下。被抢牛羊。及察罕鄂博卖运米面驮子被抢属实。其所称西宁孳生马厂。及凉属内地村庄被掠之处。均属子虚。至番贼抢劫肃州孳生马厂。并蒙古人等牛羊一节。肃州蒙古。并无报案。该厂弁兵。尚未提到。情节未能遽定。著该督即提到该厂弁兵。严行确审。如果亏短马额。捏报被抢。即将该镇及牧弁等严参。至所控西宁马厂、凉州村庄二案。现虽查无其事。仍恐该管员弁匿报在先。狡不吐实。俟获犯再行严讯。至匿名揭帖之人。于贼匪分股。何由得知。其为甘凉一带随营未得好处之弁兵。匿名揭告。已无疑义。著那彦成分饬严密查访务获。按律惩办。将此谕令知之。　　

○实授那彦成陕甘总督。蒋攸铦刑部尚书。以协办大学士英和、兼翰林院掌院学士。　　

○兵部左侍郎常福、因病解任。以户部左侍郎果齐斯欢、署兵部左侍郎。　　

○湖南布政使钱臻、以年老休致。调山西布政使戴敦元、为湖南布政使。以前任西宁办事大臣廉敬、为山西布政使。　　

○以睿亲王端恩、为阅兵大臣。　　

○调镶白旗蒙古都统索特纳木多布斋、为正蓝旗满洲都统。以前任闽浙总督庆保、为镶白旗蒙古都统。　　

○以署刑部左侍郎敬徵、兼镶红旗汉军副都统。　　

○庚戌。谕内阁、御史佘文铨奏、请革除部费名目一摺。所奏是。六部综理各省事件。应准应驳。自有定例。原不许私自关通。若该督抚任听所属、向部中书吏、贿托营求。成何政体。据该御史奏称、外省每遇奏销地丁。则向州县提取奏销部费。费销钱粮。则提取报销部费。并有由首府首县、行用印文催提者。甚至调一缺、题一官、请一议叙、及办理刑名案件。皆以部费为词。有打点照应招呼斡旋各名目。河工军需城工赈恤诸务。则曰讲分头。所需部费。自五六万至三四十万两不等。此等银两。非先事于公项提存。即事后于各属摊派。上司既开通融之门。属员遂多浮滥之用。克扣侵欺。弊端百出。且事后摊派。各州县焉肯自出己资。势必横徵苛敛。虐取于民。在部中书吏、受嘱舞弊。诚所不免。而外省司书幕友局员。串通京师奸猾。藉名部费。诈骗分肥者。尤居十之七八。殊于国计民生大有关系。自应严行饬禁。著通谕各直省督抚查明所属。如有倡为部费名目者。即指名参奏。并根究京中贿托何人。一并从严惩办。其事有今昔情形实在不同者。接奉部驳后。据实奏明办理。一切部费名目。概行禁革。以除积习而饬官方。　　

○谕军机大臣等、据史致光奏、腾越边外、栅油房地方。应添设一汛。抽拨右营兵八十名。派把总一员。带领驻守。平山地方。应将缅箐汛原驻外委一员。兵五十名。再于右营抽添兵二十名。一并发往驻劄。至沿边辽阔。应于可守之隘。每隘建设土堡一座。石碉三四座。每堡设练四五十名。每碉设练五名。约设土堡八九处。石碉一百数十座。恳请试办。俾固边隅等语。云南腾越厅边外。野夷出没滋扰。历经于剿办后安设土练。添建营汛。以资控驭。该督等覆查大坝马鹿塘二处内。惟大坝一汛。势属孤悬。与缅箐汛隔绝。应行添设移驻。并仿照黔楚苗疆碉堡屯练之法。互相防御。自属为捍卫边隘要区起见。著交明山体察该处情形。应否于栅油房添汛驻兵、及将缅箐汛移设平山地方。声势果否联络。防守有无裨益。悉心筹议。务出万全。其屯田团练。较雇募土勇。本为得力。惟应设碉堡各数。安设团练各处。亦须详细估计。毋致虚糜。该督总当确切勘验。于边境益臻周密。断不可有名无实。徒事更张。俟奏到时。再降谕旨。将此谕令知之。　　

○以故科尔沁辅国公诺尔布子博罗特、袭爵。　　

○辛亥。皇太后圣寿节。遣官祭太庙后殿。奉先殿。　　

○前期奉懿旨停止行礼。是日上诣慈宁宫。寿康宫前殿拈香。后殿皇太后前行礼。王大臣于慈宁门外、众官于午门外、行礼。　　

○谕军机大臣等、韩鼎晋奏、闽省学校事宜一摺。据称闽省文武生员缘事不结之案。新旧积至一百三十余起之多。久者一二十年。近亦数年不等。州县等因无关处分。任意延宕。应令学政将每年已销未销数目。查明汇奏。又地方官押令生员跟拘人犯。往往案据未明。不由分辩。擅押班馆。甚至责子拘父。责弟拘兄。大乖伦理。应请严行查禁。至生员犯案。必确有证据。始准详革。讯属无干。依限即时请复。其各属府试院试。士子由籍赴郡。远近不一。艰于旅费者甚多。请将府院连试等语。各直省士习。淳漓不一。其不守卧碑者、固宜严办示惩。而安分读书者、亦宜曲加体恤。以培士气。该副都御史所奏四条。是否可行。著赵慎畛于到任后。会同新任学政沈维鐈、悉心妥议。如各州县、有士子牵连控案。任听差役原告捏禀拖累、及率请斥革衣顶者。查明严禁参办。其府院连考。并著查明各属情形。酌量办理。韩鼎晋原摺。著发给阅看。将此谕令知之。　　

○命一等侯裕宽、在委散秩大臣上行走。　　

○壬子。上御乾清门听政。　　

○谕内阁、向来盛京等处军政举劾。俱系旗员。应用清字缮写。此次该将军等书写汉字。殊属不合。嗣后仍著缮写清字。以符定制。　　

○谕军机大臣等、本日刑部奏、审讯云南镇雄州民舒万程等。听从伊父舒淩捧、呈递条陈一案。已明降谕旨。交明山提同人证审讯矣。此案舒淩捧以乡曲愚民。妄陈时政。实属不安本分。无论所控虚实。均应治以应得之罪。其摺内指称镇雄州已故知州黄鑫、亏空未补。恩安县已故知县殴阳道瀛、修理监墙冒销。原任镇雄州今署南宁县蒋嗣璟、养优买妾。并著户书赖昌龄、彭洪锡、李彭、杨发、张魁元等。抽取观音山白黑铅锞。加增盐价。又州书陆鼎甲、王年等。谋缺贿充。又乡民杜之华、冒领老民顶带。又地棍蒋么、萧三太、蔡太和、陈万和等。在川滇交界叙永纳溪江门大坝。私设税口。书差斗级王新猷、胡锡龄等、舞弊各条。均干例禁。事关官吏地棍侵渔滋弊。如果属实。自应严切究办。惟舒淩捧系边省乡民。条陈时事。不远万里、遣子进京上控。或系挟嫌希图拖累。及另有主使别情。著明山于接奉谕旨后。提同舒淩捧、及一干人证。查明摺内指列各款。严切讯究。务令水落石出。分别照例办理。将此谕令知之。　　

○以协办大学士翰林院掌院学士英和、充日讲起居注官。　　

○以詹事府少詹事白镕、为詹事。　　

○赏候补四五品京堂朱勋、三品顶带休致。　　

○命候补三品京堂陈桂生、候补四品京堂曹六兴、程赞清、均以原品休致。　　

○以盛京军政、年逾六十官四十二员。精力未衰。命留任。　　

○以察哈尔军政、年逾六十官六十七员。精力未衰。命留任。　　

○赈江苏海州被水灾民。并蠲缓海、沛、萧、邳、睢宁、吴、六合、山阳、阜宁、清河、桃源、安东、盐城、高邮、江都、甘泉、宝应、铜山、丰、砀山、宿迁、沭阳、赣榆、华亭、奉贤、金山、川沙、宜兴、荆溪、金坛、溧阳、三十一厅州县及淮安、大河、徐州、三卫新旧额赋有差。　　

○癸丑。谕内阁、给事中王允辉奏、各省沿河堤岸卑薄、请严定该管官处分一摺。各省官堤民堰。原因保卫田卢而设。自应疏通增培。以资捍御。如该给事中所奏、岁修官堤。河员侵冒偷减。各处民堰。州县恃无考成。草率从事。应严定议处赔修章程。其另片内称、直隶河间一带。因河水涨发。道路阻滞。应令地方官赶紧疏销修垫。所奏不为无见。各直省河道工程。每遇岁修抢修之时。朕不惜帑金。责令该管河臣。认真修筑。惟本年灾歉州县甚多。蠲缓赈抚。在在均关紧要。若以嗷嗷待哺之民。仍令从事工作。朕心实有不忍。此时自应先其所急。以恤民艰。所有各处河道民堰各工。仍著该管地方官、届时兴修。如有克扣私派等弊。即据实严参。勿稍徇隐。　　

