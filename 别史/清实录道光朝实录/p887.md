<!-- { "loadSidebar": true } -->
○壬戌。复引见内务府京察圈出一等人员。得旨、此次内务府三院等处京察一等复带引见各员内。除文芳、庆瑞、无庸记名外。克明额、苏章安、普琳、那扬阿、琔珠、英敏、基溥、延祥、俱著交军机处记名。　　

○班禅额尔德尼、呈进丹书克。赐敕褎奖。赏赉如例。　　

○癸亥。春分。朝日于东郊。遣肃亲王敬敏行礼。　　

○谕军机大臣等、寄谕两江总督陶澍、江苏巡抚陈銮、有人奏、江苏扬州府地方。有一包姓。隐匿名字。混名包打滚。自谓精通风水。代人看视茔地。祇在地上仰卧片时。即知茔中是男是女。且人家数十代之祖宗面目。皆能绘出真像。每绘一像。取洋钱十圆。又复神奇其说。谓人一月内所为之事。可以豫先按日算定。人在数千里外所为之事。可以尽悉。其他奇异之谈。骇人听闻。竟有包神仙之名等语。匪徒诡托异术。煽惑愚民。最为地方之害。著该督抚等遴派委员。前赴江都县地方密加查访。有无包姓其人。假托邪说。蛊惑乡民。诓取财物。是否创立教名。辗转传授。如果密访得实。即行查拏究办。毋稍姑容。将此谕令知之。寻奏、委拏审讯。实系贫民看地鬻画。夸口骗钱。无传徒习教情事。照例枷杖。交地方官管束。下部议。从之。　　

○以御前大臣奕纪、总理行营事。　　

○以司经局洗马杜受田、充日讲起居注官。翰林院侍讲贾桢、署日讲起居注官。　　

○甲子。上诣绮春园问皇太后安。　　

○谕内阁、前据御史黄仲容奏、广东地方私用夷钱等情。当降旨令邓廷桢等查办。兹据该督等奏称、查明潮州府属。尚无私铸夷钱小钱等弊。惟南澳潮阳等处口岸。皆可寄泊海船。其店铺搀用夷钱。实所不免。现在筹议章程。设法收买。著该督等即通饬所属。于城乡设局收买。予限一年。责成保甲。令将市间行使小钱夷钱。一并缴出。由该地方官每斤给制钱一百文。依限缴销净尽。取具甘结存案。并出示晓谕。傥再有私藏行使等弊。一经查出。即从严惩办。并将铺屋查封入官。并著粤海关监督严饬各洋商。于夷船进口。详细验明。设有偷带夷钱来粤。即晓以天朝禁令。不准开舱。饬令带回。该国如违。惟洋商是问。并谕令各海口管关经书。于验货收税之便。一体严查。每月将查过海船、有无偷带夷钱情事通报。其潮州府属之南澳潮阳等处海口。责成该管道府。就近督饬地方文武各官。每遇海船到日。务须认真稽查。傥有夹带各项夷钱。立即严拏解究。如该地方文武奉行不力。日后查出。即著该道府指名揭参。傥敢受贿纵容。藉端需索。著照例严行究办。自此次明定章程之后。该督等惟当严饬所属。实力奉行。持之以久。毋得稍存玩泄。视为具文。　　

○又谕、前因广东南韶连镇总兵赵浩、来京陛见。察其才力。恐难胜任。当谕令邓廷桢察看具奏。兹据奏称该镇所辖。系通省最要之区。该总兵年力虽未就衰。惟于繁难要缺。不足以资整顿。实属人地未宜。赵浩著即撤任。留于该省另行酌量补用。该督仍当随时留心察看。据实具奏。毋稍迁就。该部知道。　　

○谕军机大臣等、前据嵩溥奏、审明蒙古民人互控一案。当交该部议奏。本日据刑部会同理藩院核议具奏。已有旨将程云加枷号两个月。发极边足四千里充军矣。该处界连奉天。岂容匪徒恃强盘踞。此案程云、胡强、以内地民人。胆敢在彼滋事。已照例将该犯等分别治罪。若仍令该犯等家属逗留该处。日久恐生事端。著嵩溥即严饬该县、务将该犯等家属确切查明。实力驱逐。毋许逗留。不准私自潜回。以靖地方。仍将驱逐净尽缘由。据实具奏。将此谕令知之。　　

○大学士潘世恩等议覆马兰镇总兵官容照奏、请派兵分汛专管东陵宝山后内火道地方。以专责成。陵寝地面。关系紧要。向祇轮派千把总巡查。并不常川驻劄。殊不足以昭慎重。嗣后天台山迤北。内火道迤南。由分水岭至昌瑞山梁。内左营分为八段。右营分为七段。请派千把总等官十五员。督率弁兵。巡防看守。认真稽查。傥有旷汛误差。巡防懒惰等弊。即由该总兵奏明究办。从之。　　

○两广总督邓廷桢奏、拏获匪犯多名。得旨、承平日久。生齿必繁。为匪之徒。日见其多。缉捕一事。海疆尤当亟讲。否则必致贻患将来。勉之又勉。　　

○以湖南常德协副将穆克登保、为广东南韶连镇总兵官。　　

○乙丑。以恭修孝陵隆恩殿。先期遣官告祭孝陵。及后土之神。　　

○谕内阁、惇亲王绵恺等奏、此次恭修玉牒。恳请展限。著准其展限一年。限二年办竣。该总裁等仍当督催在馆人员。敬谨纂办。妥速告成。　　

○又谕、御史万超奏、命盗重案。请责成官弁认真巡察一摺。京师为辇毂重地。岂容匪徒溷迹。因缘为奸。城内设立两翼翼尉步军校等官。城外设立司坊营汛等官。专司巡察。果能随时认真稽查。何至命盗赌博各案。层见叠出。若如所奏、该管地面官弁。或畏势徇隐。或需索包庇。积习相沿。任意怠玩。殊不足以戢奸暴而安善良。著步军统领衙门顺天府五城严饬所属。各就所管地面。实力查察。傥有无业棍徒。假冒宗室。或引诱怂恿。设局诈骗。一经访闻。即时呈报各上司衙门、严行查办。无稍容隐。至命盗重案。及一切赌博不法情事。尤当留心盘诘。随案惩究。夜间栅栏。务宜按时启闭。严诘匪徒。庶宵小无所潜藏。而地面益昭严肃。将此通谕知之。　　

○抚恤越南国遭风难夷如例。　　

○丙寅。谕内阁、前因御史刘梦兰奏、粮船积惯匪徒。运丁运弁。每多容庇。当降旨令漕运总督及有漕各督抚会议具奏。兹据裕泰奏称、嗣后该省粮船未开以前。由粮道督同厅弁。于各船严密摉查。并著饬令沿途州县。派役按段巡缉。仍责成该道督同押运厅员。加意巡察。如查有匪徒不法情弊。即著密饬所在州县。亲带捕役。协同汛弁。按名严拏。从重惩办。傥运弁旗丁。饰词庇护。兵役人等。听嘱释放。该州县等办理各犯。从轻了结。均著该道据实禀报。分别严参究治。以肃漕政而儆凶顽。　　

○浚山东运河厅济城塘河。从河道总督栗毓美请也。　　

○贷湖北荆州、荆左、荆右、沔阳、四卫帮丁灾缺办运银。　　

○丁卯。谕内阁、本日军机大臣议覆嵩溥奏围场章程一摺。热河查围兵丁。添置长枪。著准其筹款开销。　　

○谕军机大臣等、本日据讷尔经额奏称、上年楚省行销淮盐。共销引七十三万有奇。较之销数最畅之十四年分。尚多六千余引。且自辛卯纲每引加斤。计算已逾额销之数。实属大有起色。林则徐到任以后。自必稽核旧章。因势利导。仍当严饬各属。设法疏销。不可因甫有起色。稍形疏懈。至楚省行销淮南盐引。本属一气相通。各该省大吏。经朕委任。必应熟筹情势。于划清界限之中。仍有并行不悖之意。方称办理妥善。林则徐曾两署两江总督印务。于盐务素所熟悉。其楚省应销淮南盐引。早应成竹在胸。现当接任之初。尤宜尽心筹画。不分畛域。督饬文武员弁巡商。实力整顿。堵缉邻私。摉查夹带。庶官引日形疏畅。而国课益见充盈矣。将此谕令知之。　　

○礼部议准、江西巡抚陈銮疏报、采访赣县贞节妇女张谢氏等九百三十口。广西巡抚梁章钜疏报。郁林州苏文氏等三十三口。各请建总坊旌表。从之。　　

○戊辰。谕内阁、前据通政司参议刘谊奏、湖南镇筸镇练勇兵丁聚众滋事。该督并未亲身赴彼。督饬严拏。仅就捆送各犯。含混奏结。致令为首要犯。脱身事外。幸逃法网。当降旨著裕泰、杨芳、查明据实具奏。兹据该抚等查明练勇花名册内。并无田宗庆、滕宏远、包安焕、张正科、滕加烈、五人名目。其罗名成、黄在忠、秦兴贵、滕成玉、田祖典五名。或访获首夥各犯。或先期奉差赴省。均未在场滋事。其李奉良一名。亦据保邻人等供无聚众为首实迹。该督讷尔经额办理此案。尚无草率疏纵。著无庸议。　　

○又谕、钟灵奏、请清查运库悬款一摺。山东运库钱粮款目。据新任运司马光澜禀称、查前任交册内。有累年那垫实欠在商之款。自应盘查办理。著经额布就近派委妥员。前赴运库。检齐各册。按款详查。俟钟灵办理长芦加价完竣后。前赴山东。会同该抚切实严查。因何悬欠。究系何款。实欠何商。查明后或勒限参追。或封产变抵。分别妥议严定章程。奏明办理。　　

○抚恤朝鲜国遭风难夷如例。　　

○己巳。遣官祭历代帝王庙。　　

○谕军机大臣等、据奕山等奏、体察叶尔羌所属卡外色哷库勒地方被贼占据情形。并会同筹画办理缘由。暨续探卡外情形。又奕山奏、发给霍罕谕帖各摺。览奏均悉。天朝控制外夷。总当慎守边防。不可轻举妄动。致启衅端。叠次所降谕旨。该参赞等自当懔遵。况色哷库勒地方。距叶尔羌八百余里。系属卡外。现既探得列什格尔胡什伯克、业经旋回霍罕。所留仅止二百余人。应即谕知该回子等设法抵御。亟图收复。自固藩篱。该参赞等惟有操练兵丁。遥作声援。尤不宜轻议出兵。昧以逸待劳之义。设卡外回众。不胜蹂躏。情愿将家眷人口。搬在卡内居住者。著妥为安插。以示体恤。至霍罕明巴什迈玛萨依特与呼岱达之信。及作霍尔敦差派回子侦探之信。传闻异词。虚实难料。即该参赞等上年十月内传谕霍罕。未见回音。彼虏远在外夷。非比内地有期限可查。是否接到传谕。均难豫定。该参赞等此时祇宜严加防范。以备不虞。傥该夷胆敢进卡。肆意滋扰。势须调兵。即著体察情形。一面奏闻。一面调集各城兵丁。合力剿捕。以壮国威而靖边圉。将此由四百里各谕令知之。　　

○庚午。宗人府会同刑部审明庄亲王奕＜?土八买＞、契典贾玉之子演唱奸宿属实。得旨、庄亲王奕＜?土八买＞、拟以折罚亲王半俸九年。自系照例办理。惟情节甚属卑鄙。奕＜?土八买＞著实罚亲王俸五年。以示惩儆。　　

○山东登州镇总兵官周志林、以亲老乞养。允之。以陕西靖远协副将富桑阿、为登州镇总兵官。　　

○辛未。上诣绮春园问皇太后安。　　

○御勤政殿听政。　　

○遣官祭贤良祠。　　

