<!-- { "loadSidebar": true } -->
○谕军机大臣等、本日据张井由驿驰奏、黄河非常异涨、各工奇险叠出、分饬道将抢护、险工渐定一摺。本年黄河秋汛盛涨。为近年所未有。自桃南龙窝汛十三堡于家湾大堤被决。掣溜入湖。黄水骤落。而桃南北以上各厅、水势接续增长。铜沛厅徐城北门工志桩、积存至二丈九尺。两岸漫滩。势已不能容纳。又倚阴雨不息。临黄各工。塌埽溃堤。处处危险。该河督因洪湖水势已长至二丈以外。督令该管各道、赶启吴城七堡、及御黄坝、顺清河三处。俾湖水畅洩入黄。其徐城上下分洩闸坝、现已长逾定志。该道厅先将铜沛厅属天然闸犀□□放。黄水停长。其十八里屯滚坝。即未开放。所办颇合机宜。此次黄水被奸民穵堤。大溜全掣入湖。所患洪湖盛涨。宣洩不及。高堰便觉吃重可危。该河督赶启吴城七堡、及御黄坝、顺清河三处。俾湖水畅洩入黄。不令高堰吃重。此为正办。该河督即饬令道将厅营、加意防护。务保万全。不可稍有疏虞。其徐城上下黄水增长处所。犀□□放天然闸。黄水停长。即不放十八里屯滚坝。亦为妥协。总在该河替相机办理。应否启放。随时细心体察。朕亦不为遥制。所奏邳北厅董家堂汛、经该河督于春间在岔堤外。自庙山至羊山、估筑外越堤。长五百八十丈。足资捍御。又萧南厅萧汛外滩陈家庄、肥家庄、二处上接大提、估筑拦坝一道。长六百五十余丈。拦截滩水。甚为得力。又宿南厅蔡家楼汛金家庄地方、向无埽工。抢镶新埽九十余丈。其余各厅或旧埽补镶。或抛石抢护。自八月二十五日以后、险工抢护渐定。览奏均悉。惟此时距霜降尚有二十余日。来源仍虞续涨。该河督总须随时尽力防护。务保无虞。不可稍存大意。又另片奏、龙窝汛口门掣溜入湖。甚为平缓。恐上游豫省。必有漫溢分溜之虞。豫省八月十八日祥符下汛三十二堡滩水漫堤。本日据杨国桢奏到、大河水落三尺、滩水消退、口门不难断流等语。此外尚无漫溢之事。又本日据御史冯赞勋奏、龙窝决口、请加意守护一摺。奸民强穵官堤。携带鸟枪器械。捆缚巡兵。其潜蓄奸谋。已非一日。今既远扬。恐党类仍未解散。傥侦知文武官兵。专意龙窝。难保不乘机窃发。另起奸谋。若仍前兵夫寥寥数人。万一疏虞。耗费更甚。必须大为之防。著该河督、及该督、一面饬属严拏陈端陈堂等、务获究办。并通饬沿河州县厅营、于所属各处要隘、添派兵夫巡役。加意防守。毋稍疏懈。傥再有疏失。该河督等自问能当此重咎耶。懔之慎之。将此由四百里谕知张井、并谕陶澍知之。　　

○以故四川建昌道属巴旺宣慰司罗卜藏那木扎尔子衮却策丹、普济州长官司吉荣秋子维祺、永宁道属平夷长官司王元臣子朝柱、各袭职。　　

○庚戌。谕军机大臣等、有人陈奏、六安州城北六十里地名单家铺。有土豪张四条、聚党千余人。劫夺商旅。淫掠妇女。开场诱赌。拒捕贩私。种种不法。地方官不敢过问。又有霍山县监生朱文耀兄弟五人、勾串盐匪。抢掠蓝姓寡妇。图占家产。后寡妇逃回控告。地方官不为究办。此等淫凶恶棍。最为地方之害。如果属实。大干法纪。该地方官岂毫无见闻。何以不尽法惩治。一味姑容疏纵。甚至不敢过问。养痈贻患。实属废弛不职。著邓廷桢督同新任臬司怡良、将此二案严密查访确情。据实具奏。勿任闻风远扬。一经拏获。即亲提究办。毋许稍有讳饰。如该地方官实有姑容疏纵情弊。即著一并严参。毋稍徇隐。将此谕令知之。　　

○准回子郡王衔贝勒阿布都尔满、世袭罔替。　　

○辛亥。上御洞明堂。勾到广西、福建、奉天、陕甘、情实罪犯。停决广西斩犯五人。福建斩犯三人。奉天斩犯一人。陕甘斩犯五人。绞犯二人。余七十人予勾。　　

○谕内阁、李鸿宾、刘荣庆、俟押解到京、交刑部治罪。著大学士军机大臣会同刑部堂官审拟具奏。　　

○又谕、户部奏、江苏省办理平粜事宜、与原奏不符、请饬查一摺。江苏省崇明县额定食米、因上年秋禾被歉。采买维艰。该督等奏请截漕粜济。当经该部议覆奏准、于道光十一年熟田漕粮内、截拨米二十万石。按照时价运往发粜。并声明粜出价银、该督等提解司库另款存贮。仍于明岁秋成后、察看情形。发银买补搭运。或届期毋须买补。将价银解部。临时由该部奏明办理。兹据该部奏称、查明该抚本年咨报办理平粜事宜、核与原奏不符。且原奏指称崇明县冬季立需食米。何以迟至本年三月、始行粜给商人转运。是该县上年冬季并非急需接济。复查崇明县上年冬季月报粮价、三两九钱五分。现在三月摺报、二两五钱。何以悬殊若此。况截留漕粮。原为灾黎起见。如果难以运往。或可稍迟接济。自应赶紧据实陈明。并将核定价值。先期具奏。乃事阅半年。于米石粜竣之后、始将价值报部。似此办理平粜。殊非惠济灾黎、慎重帑项之道。且该抚此次所报粮价合银四十万两。与该部前咨该省合银七十九万两之数、大相悬殊。恐其中有不实不尽之处。著该督等按照该部所指各情节、确切查明。据实覆奏。毋稍含混。其粜过米石、著仍遵该部前奏、按照价银如数买补。于今冬一律搭运。著一并详晰声明具奏。寻奏、截漕之请。虽于上年十一月具奏。而部覆到苏。己在十二月内。州县徵收漕米。先求无误正漕。始能续徵截留之米。灾歉之后。辗转催徵。不能不延至本年三月。崇明孤悬海外。米商赴邻省买米。脚价甚钜。该县所报市价。系连运脚并计。故见其多。此次截漕。以所截之米。发交商人转运。其运脚系商人自备。不能并计。且官粜例须减价。不以牟利而以济荒。所以异于上年报价。现已设法饬令如数买足。一律搭运。下部知之。　　

○谕军机大臣等、据禧恩等奏、进剿猺匪、连获胜仗、各排冲缴械乞降、现筹剿抚兼施一摺。剿办甚属可嘉。朕心欣悦之至。已另降谕旨分别加恩矣。据称各排冲猺匪、闻大兵云集。不敢出山抗拒。有军寮马箭等排、约会火烧坪、大掌岭、里八峝、各排猺目猺老乞降。现饬臬司杨振麟、剀切宣谕。如果真心投降。必须将滋事首匪捦献。并将器械汇缴。出具情愿薙发摘环。不敢滋事甘结。否则仍当进剿。该猺目等陆续缴出器械。仍未将匪猺缚送。经禧恩等督兵进剿。连获胜仗。随有西路红泥田等十九冲猺众、出寨投诚。恳请免剿。禧恩等颁给降猺小旗。派员妥为安置。其大掌岭排后山猺众、因我兵进逼、甚为震慑。惟阳公岐一冲、尚有余匪潜聚。东路各冲猺人、亦愿出就抚。禧恩等派臬司庆林等查勘。有猫儿坪老寨、及六暗马头鬃等十九冲猺众、顶香跪迎。情愿出具保结。并愿将从前焚劫之民汛房间赔修。东路匪猺房鸭脚四等、俱经六暗冲良猺捆送到官。叠劫首匪房八等二十余名、已捦获正法。各冲投首自赎。情词真挚。当派委员弁、亲入猺寨晓谕。西路十九冲、亦已畏罪归诚。其余未经投出各冲、视大排为进退。大排除行祥一排。本未被胁、已妥为安抚外。其余七排、惟军寮、火烧坪、大掌岭、油岭、四排人数众多。良莠不一。马箭、里八峝、横坑、三排势已穷蹙等语。该猺匪如果震慑兵威。真心詟服。将著名各头目按名缚献。即当散其胁从。因而示抚。以收事半功倍之效。卢坤计已到彼。著即商同妥筹安抚。以期迅速蒇功。切不可将就了事。稍涉疏虞。致贻后患。是为至要。李鸿宾、刘荣庆、著禧恩等派委妥员押解来京。刘荣庆如已起身回籍。著咨明沿途湖南湖北等省。该革员行抵何处。即由该省督抚委员押解来京。将此由四百里谕令知之。　　

○又谕、已革广东提督刘荣庆、籍隶江苏泰州。如已回籍。著陶澍等即派委妥员押解来京。交部治罪。将此谕令知之。　　

○钦差大臣户部尚书禧恩等奏、连山军营发报。改由湖南宜章、郴州、至衡州驿递。较向由江西等省行走。可近千余里。从之。　　

○以进剿广东连州猺匪连获胜仗。钦差大臣禧恩等、得旨奖赉。下部议叙。赏总兵官曾胜子承禧、六品顶带。蓝翎。　　

○旌表守正捐躯陕西安康县民张玉才妻王氏。　　

○除直隶通州水冲官地一顷八十亩有奇租银。　　

○壬子。上诣绮春园问皇太后安。　　

○谕内阁、前以两淮盐务、自去年辛卯开纲后、截至今年四月、徵收课银尚未完三分之二。降旨询问陶澍、是否确有把握。无误限期。兹据奏称、本年奏销虽已办竣。纲引尚有存留。计九月初间、壬辰甫得开徵。以一年未竣之纲。应两年必须之款。办理实属竭蹶。并沥陈两淮鹾务疲敝情形。又以职任较繁。请另简盐政、专司课务。实属有心取巧。国家设官分职。岂容私意更张。朕以陶澍前任江苏巡抚、擢任两江总督。于两淮鹾务。自所熟悉。是以于前此请裁盐政改归总督管理之时、降旨允准。如果淮鹾疲敝。实难整顿。何以于奉命任事之时、未思及此。并无一言陈奏。迄乎兼辖两年、办无成效。又思更改。不过以专管兼管、其势甚相悬殊。为此避重就轻之计。非为委卸而何。如此居心办事。岂公忠体国者之所为。朕综理庶政。惟知赏功罚过。视乎其人之自取。从前曾燠、张青选、福珠隆阿、福森、尚无推诿情事。祇因办理不善。且立予罢斥。况以总督兼辖盐政、办理较易。责无旁贷。何得任意推卸。且据称请饬下湖广江西安徽等省各督抚、凡行销淮引之处、招商领运。该督既有此奏。即照所请、著湖广等省各督抚、一体招徕民商。由地方官给照到扬。承充领运。俾转运人众。可期起色。试思行销淮引之地。除湖广外皆其所辖。于缉私办运招商等务、本无掣肘。呼应较灵。尚且不能办理。岂改设盐政、转能办理裕如耶。若如此朝更暮改。不成政体。朕不能为。而朕亦不能对天下矣。陶澍著传旨严行申饬。该督如有天良。即振刷精神。勉图自效。傥办理不善。有负委任。朕惟有执法从事。治以应得之罪。不能稍为宽贷。曾燠等即系前车之鉴。懔之慎之。毋自贻误。致干重咎。　　

○又谕、陶澍奏参、误公之运判请勒令休致一摺。所参是。海州运判单壮图、于淮北改试票盐。辄因无利于已。屡生异议。冀惑众心。竟置场务于不顾。转藉催商捆运秋单为名。擅离任所。连旬之久。逗留扬州。屡经该运司催饬。该员忽藉词患病请假、托故支延。运判职任分司。场务系其专责。况海州试行票盐。发运伊始。该员竟敢带印远出。经月不归。场务凭何发运。票商必又趦趄。兼以海州地洼被雨。池荡受淹。该员既禀请委勘。并不会同勘办。实属任意旷延。玩视公务。该督仅请将该员勒令休致。不足示惩。单壮图、著即革职。以为贻误办公、有心推卸者戒。　　
