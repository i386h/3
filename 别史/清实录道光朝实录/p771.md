<!-- { "loadSidebar": true } -->
○谕军机大臣等、前因巴尔楚克、喀什噶尔、两处屯田。为筹边要务。回民能否相安。必当计及久远。斟酌妥办。当降旨谕令长清兴德、详细查核。无庸会衔各自切实具奏。并谕令苏清阿亲赴该处。详细履勘。现在试垦屯田。于回民生计。有无妨碍。可否即以回易民。令其就近承种。日后有无流弊之处。查勘明确。酌量办理。据实具奏。续据兴德覆奏、查明该两处屯田情形。巴尔楚克所开之田。在毛拉巴什赛克三地方。本系荒地。可以招民开垦。并无熟地可占。所垦之地。距坡斯坎木、哈尔喀里克等回庄。在数百里以外。与回地并未毗连。无从侵占。且以地势论之。将来续增屯民。尽有余地可垦。不致有妨回众生计。并查喀什噶尔屯田。约二百余顷。开垦试种。立定界牌。并未侵占回地。此外并无可开之田。是以无人续行认种等语。近因总兵唐俸陛见来京。朕于召见时详加询问。据称该两处屯田。喀什噶尔所开之地。本系立定界牌。并未侵占回地。此外并无可开之田。其巴尔楚克赛克三一带屯田。俱系开垦荒地。距回庄在数百里以外。与回地并未毗连。无从侵占。即将来日聚日众。亦不致有妨回众生计。与兴德覆奏情形。大略相同。现在苏清阿计可到彼。著会同兴德体察情形。妥为办理。不必因奉有谕旨在先。稍存成见。总须通盘筹画。计及久远。如果日后永无流弊。即可无庸更动。此次办理屯田。为筹边经久之计。该大臣等务当悉心商办。以重边陲。方为不负委任。苏清阿著俟会奏拜摺后。即赴伊犁参赞大臣之任。将此各谕令知之。　　

○给江西南昌、新建、进贤、湖口、星子、清江、德化、峡江、丰城、庐陵、吉水、泰和、万安、鄱阳、余干、都昌、建昌、德安、瑞昌、彭泽、新淦、上犹、崇义、新喻、万年、二十五县被水灾民一月口粮。房屋修费。并蠲缓新旧额赋有差。　　

○壬戌。赠广东查拏黎匪染瘴病故巡检娄汝楫主簿衔。予祭葬恤荫。　　

○旌表守正捐躯云南昆阳州民李汶茂妻郭氏。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百五十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十四年。甲午。九月。癸亥朔。谕内阁、近日朕看八旗前锋护军各营章京步射。见其一体穿用蓝色袍服。由此观之。率多竞尚虚文。何所取意。夫八旗营员。惟期技艺娴熟。衣服无关紧要。著管理八旗各营大臣等明白晓谕所属官兵。嗣后遇有射布靶及引见人员。惟期骑射娴熟。弓箭赍整。所穿袍服。?布俱可。不必再拘颜色。纵使不甚鲜明。亦无不合之处。该管大臣等务令所属章京兵丁。各期骑射精强操练。衣服毋尚奢华。以副朕敦本崇实之意。将此通谕遵行。　　

○贷福州驻防官兵修理衙署兵房俸饷银。　　

○甲子。谕军机大臣等、前据卢坤等奏、＜?口英＞咭唎国夷情谬妄。当经降旨令卢坤等镇静防范。傥访夷目阴蓄诡谋。不听约束。即行驱逐出省。示以兵威。本日又据哈丰阿等由四百里驰奏、八月初五日。有夷人巡船二只。乘风闯入内河。该处炮台。放炮攻击拦截。该夷船胆敢抗拒。施放连环大炮回击。现经左廷桐统带左司协领海明、杨承震二员。水师旗营佐领二员。骁骑校四员。兵三百五十名。于八月初十日。驾船前往猎德隘口。会同绿营将弁。实力防堵等语。此次＜?口英＞咭唎夷人口□律唠啤、自称夷目。来粤查理贸易事宜。不领红照。擅自来省。率递书函。既经卢坤等传谕封舱。停其贸易。自应悔悟恭顺。俯首认罪。何以胆敢闯入内河。我兵放炮拦截。该夷船竟敢放炮回击。彼此有无伤损。迨经带兵防堵。该夷船现在停泊何处。且卢坤既与该将军等面商拨派水师兵船。妥为堵御。何以此次摺内。卢坤等并不会衔。外夷准令通商。本系天朝体恤。＜?口英＞咭唎夷人犬羊性成。心怀叵测。由来已久。此次夷船仅有二只。夷人亦不过四百。若不乘此加以威慑。俾知畏惧。将来酿成巨患。重劳兵力。尚复成何事体。著卢坤暨该将军等悉心会商。通盘筹画。倍加留意防范。切勿轻祖。既不可稍事迁就。致滋后患。亦不可过涉张皇。肇启边衅。卢坤等接奉此旨。即著迅速查明。并将现办情形。由四百里据实覆奏。将此由四百里各谕令知之。　　

○乙丑。谕内阁、本日据卢坤等由驿驰奏、＜?口英＞咭唎兵船阑入内河。调兵驱逐一摺。此次＜?口英＞咭唎夷目口□律唠啤。来粤贸易。不遵法度。该夷兵船二只。番梢共三百数十人。寄泊外洋。经该督于六月间。即咨会水师提督李增阶、派委参将高宜勇前往海口防范。并檄行提标将弁。督饬炮台。严密看守。迨该督等照例封舱以后。又复咨令防堵。勿任夷船进口。乃竟疏于防御。致该夷兵船。于八月初五日乘潮水涨发。阑进海口。各炮台弁兵开炮轰击。该夷船放炮回拒。随拒随行。于初九日驶至离省六十里之黄浦河面停泊。现经该督等调派水师。严行驱逐。广东水师提标中军参将高宜勇。于六月间即经派往海口堵御。辄任该夷兵船驶入内河。已属疏玩。复据称夷船乘潮驶风。阻挡不及。更难保非有心掩饰。高宜勇著先行革职。枷号海口示众。仍著该督查明。如有玩纵掩饰情弊。即行从严参办。再降谕旨。所有守台怠玩各弁。既经派人接替。俱著先行枷号各炮台示儆。仍查明疏纵情形。一并严参。水师提督李增阶、海防是其专责。乃该夷船阑驶入口。径行越过各炮台。守台各弁兵。于两只夷船。不能击退。殊堪痛恨。看来各炮台俱系虚设。武备废弛。一至如是。该提督平日所司何事。李增阶既因病请假。亦断不堪起用。著先行革职。事定后再降谕旨。两广总督卢坤、既称于六月间咨商防堵。并非措手不及、事出意外者可比。自应遴派得力将弁。严行备御。何至任令该夷船驶入内河。不能防阻。是该督无谋无勇。咎无可辞。有捐国威。深负委任。卢坤著革去太子少保衔。拔去双眼花翎。先行革职。暂留两广总督之任。戴罪督办。如果办理迅速。诸臻妥协。尚可稍从末减。傥因循贻误。致滋后患。定当以军法从事。决不宽贷。懔之慎之。　　

○谕军机大臣等、本日据卢坤等由驿驰奏、＜?口英＞咭唎夷船阑入内河。调兵驱逐一摺。已明降谕旨将该督等分别惩处矣。此次＜?口英＞咭唎兵船停泊外洋。本年六月间。即经卢坤咨会水师提督李增阶、严密防范。果能实力堵御。何至阑入内河。乃于八月初五日。该夷兵船乘潮水涨发。阑进海口。各弁兵开炮轰击。胆敢放炮回拒。且虎门横档等处炮台。已被阑越。并于初七日直过大虎炮台。初九日驶至离省六十里之黄浦河面停泊。看来各炮台俱系虚设。两只夷船。不能击退。可笑可恨武备废弛。一至如是。无怪外夷轻视也。现据该督等奏称、调用大船十二只。每只用大石块十万斤。横沉水内。用粗大锚缆系碇。复用木排在水面阻塞。堵其入省水路。并调集提标大师船二只。军标大小师船六只。及新会顺德各营县。内河巡船二十余只。配兵备械。严密巡防。又调拨督标兵丁三百名。抚标兵丁三百名。提标兵丁七百名。府县壮丁三百名。整备枪炮。在两岸陆路防备。其大黄滘支河。派委参将卢必沅、带领巡船二十余只。在彼拦截。并用大木排堵塞河面。又于对河建设木闸。委都司洪发科、率领督标精锐兵五百名。水师兵一百名。运带擡炮及劈山威远大炮。以一百五十名防守炮台。以三百五十名扎营策应等情。卢坤恐澳夷西洋人为＜?口英＞咭唎夷人所惑。饬委副将秦裕昌、会同文员。晓谕布置。并一体防范。不致疏虞。该西洋夷人极为恭顺感激。情愿自行防守。极应如此办理。又另片奏、此时前路两处全行堵塞。后路亦在长洲岗地方。购备大石。派永靖营兵丁三百名。令游击玉禄、管带防守。一俟碣石等处师船驶入。即将大石堵塞河内。该夷船即无出路。并豫备大小船百数十只。暗藏硝磺柴草引火之物。为火攻之计等语。＜?口英＞咭唎夷人桀骜性成。心怀叵测。由来已久。此次夷船仅有二只。番梢亦不过三四百人。果能绝其进出之路。阱兽釜鱼。何难顷刻埽荡。惟该夷目口□律唠啤、既称来粤贸易。何以一经封舱。狡焉思逞。竟敢阑入内河。放炮回拒。殊出情理之外。恐尚有别项船只。遥为接应。必须确切查明。通盘筹计。该督等接奉此旨。务即悉心会商。妥速办理。如该夷目一经惩创。计穷力蹙。俯首认罪。尚可宽其一线。即饬洋商晓以利害。责其擅进兵船。擅用炮火。并诘以因何来省之故。傥仍执迷不悟。顽抗如前。该督等即整饬戎行。相机驱剿。务令该夷目震慑天威。悔悟恭顺。该督等傥仍前玩愒。酿成巨患。朕惟知执法从事。断不能幸邀宽典也。懔之慎之。将此由五百里各谕令知之。　　

○以江南苏松镇总兵官关天培、为广东水师提督。　　

○丙寅。谕内阁、钟祥奏、访拏乡试舞弊人犯。请将教职营员等革职严审一摺。乡试为抡才大典。防闲周密。方可遴拔真才。岂容奸伪之徒。勾通舞弊。兹据该抚查出该省乡试。竟有包揽传递。并私雕假印。包办飞卷等弊。即于场前坊获究办。查拏认真。可嘉之至。所有德平县捐职训导信会来、历城县捐职从九品钮华庭、抚标左营世袭云骑尉候补守备马德俊、右营候补把总朱士偀、俱著革职。邱县举人王敬敷、著即斥革。交该抚提同案内各人犯。严行审讯。勿任其狡展。勿有意开脱。务得确情。按律定拟。其在逃之浙江举人王洽、著浙江巡抚即速饬拏务获。归案办理。并饬各该县即将逸犯姜瀚生等按名弋获。解省审办。寻奏、讯明起意包揽私雕假印之经咸宜、依例拟斩监候。朱士偀、马德俊等发近边充军。钮华庭等杖流。王敬敷、信会来、杖责。下部议。从之。　　

○追封礼亲王全龄生母王氏为故礼亲王锡春侧福晋。　　

○以江南京口协副将田松林、为苏松镇总兵官。　　

○丁卯。上诣绮春园问皇太后安。　　

