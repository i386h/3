<!-- { "loadSidebar": true } -->
○庚子。谕内阁、给事中李远烈奏、各省州县营汛。怠玩废弛请饬力加整顿一摺。虽系风闻。所奏甚是。直省州县营伍。设立兵捕塘铺。原所以盘诘奸宄绥靖地方。不但饷鞘罪犯起解。藉以防护即行旅往来。亦资其捍卫。若如该给事中所奏。凡遇饷鞘及解犯过境。并不按例派拨兵役护送。车辆人夫。多不足数。罪犯俱在木笼外散行。赭衣刑具。强半朽坏。塘汛兵役。并不在值甚至并无兵役协解。私将解文付给雇夫。带投下站。种种情弊。懈弛已极。近来每有遗失饷鞘、疏脱罪囚之案。未必不由于此。著各督抚严饬所属。力加振作。如有前项情弊。即行严参惩办。傥解员有折车折夫情事。扶同徇隐。查察得实。一并附参。其烟墩戍楼。有应行修葺者。亦饬迅速勘办。务令斥堠相望。一律严整。以重差务而靖闾阎。　　

○辛丑。上诣绮春园问皇太后安。　　

○遣官祭贤良祠。　　

○谕内阁、朕此次恭谒东陵。礼毕。至孝穆皇后奉安处。亲行视奠。启銮后。著派定亲王奕绍、大学士托津、协办大学士尚书卢荫溥、都统赛冲阿、留京办事。　　

○又谕、蕴端多尔济奏、吁恳本年九月内由库伦起程。来京瞻觐。蕴端多尔济、自本年六月患病。迄今尚未就痊。朕心深为注念。兹届年班。若照例于十月内起程。彼时口外天气已寒。著加恩令其驰驿。于九月下旬。由库伦来京瞻觐。伊起程后。库伦办事大臣印信。著交乐善护理。　　

○护山东巡抚贺长龄奏、拏获假充王府差官恐吓知县之棍徒。请解京审办。得旨、所奏甚是。此等情事。断不可隐瞒。虚实俱应究办。所谓小惩大诫。杜渐防微之意也。又谕、此案克昇额、因东阿县民张连稳来京。欲控免差徭。恐难准理。辄与李祥商谋。假充王府差官。同往东阿。面见县官。捏称系汉军旗人。奉王府差令该县免派鞘车。如不应允。即回王府禀明参奏。当经该县究出假冒情弊。即行拏获。其同夥之张连稳等、已闻信逃逸。并据该犯供称、伊本名赵成恩。系大兴民人与惇亲王府太监杨进喜素识。常至王府。帮同餧马。改名克昇额。李祥系直隶臧家桥人。与伊素好。因张连稳许其酬谢。是以商谋同往。临行时有王府太监张连喜、因杨进喜先期逃走。闻在山东陵县境内。嘱伊顺道查访等语。该犯等行踪诡秘。尚恐另有为匪不法别情。现据该护抚将克昇额委员解京。著交刑部严行审究。务得确情。惇亲王府太监张连喜、著拏交刑部。一并审讯。其在逃之张连稳、李祥、及先期逃走之太监杨进喜、著直隶山东各督抚、步军统领顺天府五城、一体迅速严拏务获。归案审办。　　

○署喀喇沙尔办事大臣常格奏、喀喇沙尔军台卡伦屯工磨房等处。岁需拨补倒缺马匹。向系先期赴伊犁请领补额。明岁应领马一百五十匹。查前有索伦吉林官兵。交到疲乏驼马。其堪用者。派拨官兵雇觅蒙古牧放。现在实存马五百一十八匹。驼六十八只。已酌拨马一百五十匹。抵补明岁军台等处额缺。以免远赴伊犁请领。驼只拨交粮台委员驮运军粮。其余马匹即交城守营官厂牧放。报可。　　

○又奏、前因运粮驼只。夏令歇厂。经买造车辆。雇觅人夫挽运。兹值秋令。前项驼只。俱已出厂。业将人夫小车停止。以节糜费。报闻。　　

○以办理军需出力。准喀喇沙尔印房章京银格、以甘肃同知通判尽先升补。　


大清宣宗效天符运立中体正至文圣武智勇仁慈俭勤孝敏成皇帝实录卷之一百二十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。九月。癸卯朔。以恭修景陵隆恩殿成。遣官告祭如仪。　　

○甲辰。谕内阁、本月二十二日。孝穆皇后奉安地宫。先期于十三日奉移。十四日。朕至太平营临送视奠。　　

○又谕、此次派出恭送孝穆皇后梓宫之三品以下文武各员。于十九日送到后。并无执事者。著即于是日回京。其无差事之兵丁夫役人等。著原带之员即行带回。至王公及二品以上大臣。并派有执事之官员等。俱著于二十二日奉安礼毕。先行回京。不必随扈行走。　　

○署河东河道总督严烺奏、节逾寒露。各工镶护平稳。并周查两岸河形滩地。豫备来年修守事宜。报闻。又奏、卫粮厅阳武汛十九堡串沟、柳坝编成后。逐渐澄淤。原水深一丈四五尺者。今存四五尺。断不致有掣溜之虞。批、好。又奏、体察受淤情形。一过霜降。定可筑坝拦堵。批、机不可失。亦不可将就了事。又奏、沟水日就乾涸。祇须土坝拦堵。无庸柴料。缘沟口滩地平衍。筑坝无可生根。一交汛涨漫滩。两头仍必过水。且坝工切近大河。断难防守。惟勘得阳武十七堡堤南。旧有土坝一道。堪以加高帮宽。绕越坑潭。筑做坝基。再于东首串沟与顺堤河总汇之处。接筑土坝。跨压断流。统计新旧土坝。共长八百九丈。不独十九堡迤南串沟北注之水。得资拦截。即西首顺堤河由荥原东注之水。亦可拦御。俾由十九堡沟口入大河。所有阳武十八堡至封邱西圈埝六十余里之顺堤河。少此两路来源。暗险可冀潜消。批、果能如是甚好。　　

○以哈密承办军需出力。予知州赵宜暄等、升补加衔叙选有差。释回废员珠尔嵩阿。赏扎萨克台吉鄂尚、花翎。　　

○赠甘肃军营病故按察使源溥、光禄寺卿衔。予祭葬恤荫如例。　　

○旌表守正捐躯山西吉州民程如彪媳李氏。　　

○缓徵甘肃宁夏、宁朔、灵、三州县被水村庄新旧额赋。　　

○乙巳。上诣绮春园问皇太后安。　　

○遣官祭历代帝王庙。　　

○丙午。上幸静宜园。　　

○谕军机大臣等、蒋攸铦奏、筹备来年接运新漕。请先行借拨银两。为盘坝经费一摺。本年大汛已过。现交霜降。水势有消无长。黄河经汛水刷涤。较前畅顺。洪湖存水一丈五尺余寸。现将坝河全行堵闭。不致宣洩过甚。有此情形。明岁新漕抵坝。正可乘黄水未涨之前。照常开坝放船。则趱渡一帮。即免一帮之阻滞。傥或江广重船到时。汛水业已长发。不能启坝放行。亦可仍用倒塘灌放之法。俾令原船北来。省却无数周折。况今春倒塘渡船。均已全数抵通。有早无迟。何不可以仿照办理。而必急急议及盘坝。虽据奏水势长落靡常。恐致临时贻误。为万不得已之请。无非先占卸责地步。岂实心为国之道。若沾沾目前。并不为国是经久计。祇图自卸干系。则两江重任。尽人皆可为之。何必特加简畀耶。该督惟当遵照前旨。与讷尔经额等会同妥办。不得再议盘坝。所请先于江苏藩关各库借拨银六十万两。豫备应用之处。著不准行。将此谕令知之。　　

○大学士两江总督蒋攸铦覆奏、已革河兵徐开德、控问官非刑勒逼一案。现查明并无其事。得旨、随时留心查访。有则必惩。　　

○以故巴林扎萨克郡王索特纳木多尔济孙那木济勒旺楚克、袭爵。命在御前行走。　　

○追旌江苏江阴县明季殉节士民邵康公等妇女金黄氏等一百八十三名口。并阖门死节之中书戚勋、诸生许国泰、许用。谈新。史补衮、张明叙、林凤仪、黄楷、赵某、民人淩启芳、未见亭、方启明、薛耀明、徐步、陈士杰、蔡良臣、各家属如例。入祀忠义孝弟节孝祠。从巡抚陶澍请也。　　

○旌表从征病殁陕西参将钟维岳、及随任殉难陕西知县徐之龙子廷纶、宠纶、如例。　　

○修江南里河外河二厅、及邳州经管剥船一百二十九只。从大学士总督蒋攸铦请也。　　

○是日。驻跸静宜图。至辛亥皆如之。　　

○丁未。上御正直和平殿。勾到新疆云南贵州广东情实罪犯。停决新疆斩犯一人。绞犯一人。云南斩犯三人。绞犯一人。贵州斩犯九人。绞犯四人。广东斩犯八人。绞犯七人。余九十四人予勾。　　

○赏静宜园堆拨官兵、并苑丞苑副笔帖式拜唐阿丁役等银币如例。　　

○旌表守正捐躯河南裕州民李中和侄媳路氏。　　

○戊申。上御演武厅。阅健锐营操。赏蓝翎长达冲阿、前锋校。前锋伊克坦布等蓝翎。兵丁等给赏如例。　　

○遣官祭都城隍之神。　　

