<!-- { "loadSidebar": true } -->
○又谕、蒋攸铦奏、川省额兵、无可裁汰。并请将红白赏需、仍作正开销一摺。川省幅员辽阔。内连六省。外接蛮荒。所设营汛本多。额兵三万三千九百余名。并无冗旷。著照该督所奏。无庸再议裁减。其红白赏需。准其仍循旧例。作正开销。该部知道。　　

○谕军机大臣等、呢玛善奏、永北军务完竣。无须再添兵力一摺。正在降旨间。适又递到该将军前一日奏报、途次察看村寨夷人。已照常耕作。祇须摉捕余匪情形。呢玛善现已行扺永北。其所奏该处地方军务情形。均经目击。览奏堪释廑怀。该将军摺内所称、不敢存草率了事之心。亦不敢因奉有谕旨。稍事贪功见长。具见悃忱。深得大臣之体。其停调黔兵。所办亦合机宜。现在贼巢已破。首逆已获。惟傅添贵、及其妻谷氏、并贼目黄腾、杨老五四犯、窜匿未获。该将军已派委川省将弁、协同滇省镇将、入山摉捕。务即按名捦获。早正刑诛。以净余孽。至饬查张悫田之事。呢玛善以庆保前此未至永北。史致光甫经接任。均无所用其回护。请会同查办。著即公同察访。务须一秉大公。确切查明。据实具奏。不可稍有偏畸。至安抚难民。及善后各事宜。已饬庆保、史致光、会筹妥办。该将军俟摉捕事竣。察看地方安静。实可放心。即奏明回成都本任可也。将此由五百里谕令知之。　　

○又谕、据庆保等奏、永北军务已竣。无须调兵拨饷。飞咨停止。并筹办安抚事宜。正在降旨间。适又递到前一日奏报、攻克永北贼巢。捦拏首逆。摉捕零匪并讯取首逆唐老大供词各摺。大姚一股夷匪。前已剿办肃清。现在永北一股。亦已攻破贼巢。捕获渠魁。庆保等、因无须多兵进剿。本省军饷敷用。将前拨川省饷银、黔省官兵、俱飞咨停止。所办甚合机宜。惟要犯傅添贵、及其妻谷氏、并贼目黄腾、杨老五四犯、尚窜匿稽诛。其零星余匪。仍恐摉捕未净。庆保等、当督饬将弁、带领兵练、上紧侦探。于各处山谷峒寨摉查。务将傅添贵等四犯、逐一拏获。速正刑诛。不可稍留余孽。至抚恤难民。及一切善后事宜。均关紧要。史致光系本省总督。责无旁贷。庆保此次办理军务。诸凡妥协。并著将善后事宜、会同史致光悉心清理。务令汉夷悦服。永远相安。不致再生后患。方为不负委任。其首逆唐老大、罪大恶极。如已讯明。无须留质。即行凌迟处死。宣示夷众。以昭国法而靖人心。庆保俟诸务筹办妥竣。再行来京陛见可也。将此由五百里谕令知之。　　

○又谕、成格奏、酌定删除捐款章程。借银生息。以抵公用。及扣还司库垫项各摺。晋省州县、摊捐款项繁多。每年计共银八万二千四百余两。现经该抚酌定章程。删减银一万二千六百余两。开除银九千二百余两。请将藩库存贮息谷变价、及减半平余银两二款内、借银二十万两。发商生息。将息银一半归还借本。其余一半息银内、动拨九千二百余两。抵拨捐款。计连删除之项。州县每年可少捐银二万一千九百余两。著即照所议办理。每届年终。会奏一次。藩司另册交代。毋庸报部核销。其司库节年垫发捐款十九万四千余两。准其暂将州县养廉繁费二项。解司支放抵扣。俟垫项归清后。仍照旧留支。以杜牵混。该抚即督率藩司、核实办理。以节浮费而裕民生。将此谕令知之。　　

○又谕、方受畴奏、差务实在情形。及现在办理缘由一摺。直隶办理差务。现既查无格外苛派之事。其相沿旧规。原难遽议更张、勒令画一。惟此后差务概从节省。道段不须高厚。支应删去浮糜。则州县可以少派。即民力可以渐纾。著该督率同藩司屠之申、悉心筹画。爱惜民力。凡派办各务。总当酌剂公平。仍随时访察。如有不肖州县。借差浮派。病民肥己者。立即严参惩办。以挽浇风。不可稍存姑息。将此谕令知之。　　

○壬戌。遣官祭关帝庙。　　

○谕内阁、惇亲王、惠郡王、应制册宝印。及应得仪卫。并瑞亲王应得仪卫。均俟该王等分府时、著各该衙门照例办理。俟分府后、再行册封礼。　　

○以翰林院修撰陈沆、为广东乡试正考官。编修傅绶、为副考官。编修韩大信、为广西乡试正考官。检讨胡国英、为副考官。户部员外郎彭浚、为福建乡试正考官。翰林院编修赵柄、为副考官。　　

○以署正白旗汉军副都统多隆武、为墨尔根城副都统。　　

○癸亥。谕内阁、穆克登额、那彦宝、现俱出差。总理工程处。著那彦成、穆彰阿、暂行署理。　　

○命停各省情实人犯秋决。　　

○甲子。吏部以大学士伯麟、应定何殿阁请。得旨、伯麟、著授为体仁阁大学士。曹振镛、著授为武英殿大学士。　　

○乙丑。湖广总督陈若霖奏、接到廷寄。会同湖南巡抚左辅、筹办苗疆事宜。得旨、悉心查核。妥议具奏。慎毋匆忙。务期经久无弊。贪廉之吏。各据实以闻。以肃吏治。以靖苗疆。不可稍忽。　　

○旌表守正捐躯河南永宁县民刘便子妻段氏。江苏沭阳县民史保和妻浦氏。　　

○丙寅。皇后千秋节。宫内行礼如仪。停止筵宴、及在外公主福晋命妇行礼。　　

○赏还安徽布政使张师诚二品顶带、山东按察使琦善三品顶带。　　

○越南国王阮福晈、遣陪臣奉表请封。呈进方物。命留抵下次正贡。赏赉如例。命广西按察使潘恭辰往封。　　

○丁卯。上诣皇太后宫问安。　　

○谕内阁、此案已革佐领台清阿、私卖布特哈接济粮石。擅责领催霍礼善。于其自缢后。又改换所怀字迹。实属藐法。著发往新疆效力赎罪。其通同舞弊之副管兼骑都尉托克托恩、骁骑校车登、佐领依林保、骁骑校萨尔呼善、世管佐领兼云骑尉嫩善、均著革职。分买粮石之仓官巴图陇阿、监放骁骑校鄂罗善、佐领兼骑都尉鄂尔霍那、佐领兼轻车都尉罗托萨、监生棕福、均著斥革。分别折枷鞭责发落。墨尔根城骁骑校章佳图、著交部议处。　　

○谕军机大臣等、都察院奏、河南降补州同州判阮文焘、具控捏欠冒豁等词一摺、此案阮文焘于郑州知州任内、告病卸事。据称交代时、有徵存未解衡工加价银、一万二千五百六十一两。移交后任知州孙杰接收。乃孙杰并未批解。于嘉庆二十三年捏作民欠。冒请豁免。如果属实。该州隐匿已徵钱粮。捏欠侵欺。情节重大。必当彻底根究。若系虚诬。则该员因降补佐贰。架词捏控。其风亦断不可长。著王鼎、成书、于查办山东事件完竣。即就近驰赴豫省。饬提此案经徵交代案据。并当日监盘之员。及经手书吏。逐一秉公严鞫。务得确情。据实具奏。不可稍有含混。原奏、并阮文焘原呈、及呈出禀稿诗篇、俱著发给阅看。抱告阮坮、著该部迅速解赴山东。交王鼎等带往备质。将此谕令知之。　　

○命卓哩克图亲王噶勒藏栋罗布、为科尔沁扎萨克。　　

○戊辰。谕内阁、乾隆四十二年。皇祖高宗纯皇帝圣谕、以畅春园距圆明园甚近。事奉东朝。问安视膳。莫便于此。子孙当世守勿改。此旨恭录存贮上书房。朕从前曾经祗诵。惟是畅春园自丁酉年扃护以后。迄今又阅数十年。殿宇墙垣。多就倾敧。池沼亦皆湮塞。此时重加修葺。地界恢阔。断非一二年所能竣工。明年释服后。圣母皇太后临幸御园。不可无养志颐和之所。朕再四酌度。绮春园在圆明园之左。相距咫尺。视膳问安。较之畅春园更为密迩。且系皇太后夙昔临莅之区。居处游览。罄无不宜。于此尊养承欢。当于近奉东朝之旨。尤相契合也。著管理圆明园大臣、即将绮春园相度修整。敬奉慈愉。　　

○以湖南省粮价增昂。命减价平粜仓谷。　　

○己巳。谕内阁、御史许乃济奏、保举孝廉方正。请核实奉行一摺。国家颁发明诏。令府州县卫、保举孝廉方正。及荐举才品优长之士。原以广厉人材。冀收得贤之效。乃比来外省视为不急之务。或数郡不举一人。其所举者。又或牵于情贿。漫以衰庸充数。以致此事竟成具文。殊失拔滞显幽之义。夫乡举里选。古有其制。天下之大。岂无遗才。此次著各直省督抚、各饬所属。悉心采访。务得操履纯洁。才猷杰出。物望允孚。可备国家任使者。登诸荐牍。其行谊干略。各于名册内切实注明。咨部引见。以备录用。不得托言矜慎。率以无人可举为辞。若以伪乱真。所举不公。则国有常罚。谅各督抚亦不肯出此也。　　

○谕军机大臣等、本日据步军统领衙门奏、江苏嘉定县民人沉志忠、控告土棍王荣芳等、结党闹漕一案。已明降谕旨。交魏元煜审讯矣。此案据控土豪王荣芳、杨宝林、因太仓州牧。收漕斗斛甚大。纠约乡民。开写土棍二十八人、黏贴城门。欲行抢闹。该州赵知州闻知。令漕书王步亭说合。分给土棍等、每人银五十两。王荣芳等允从后。复又纠结二百九十余人结盟。取名八卦青龙党。约会闹漕等情。州县用大斗收漕。已干例禁。土棍等纠众讹取银两。又复拜盟结党。尤属目无法纪。著魏元煜严密确查。该州上年如何大斗收漕。土棍如何纠约挟制。该州如何遣人贿和。并现在有无八卦青龙党名目。事关阖邑。必不能掩人耳目。务须彻底查明。秉公惩办。不可稍有徇纵。将此谕令知之。　　

○以故奉恩将军连聪子承福、袭职。　　

○以热河都统松筠、为兵部尚书。马兰镇总兵官庆惠、为热河都统。吏部左侍郎恩铭、为马兰镇总兵官。兼总管内务府大臣。　　

○裁北郊大祀翊卫官二十八员、兵四百名雍和宫翊卫官十五员、兵四十名。　　

○旌表守正捐躯直隶交河县民贾泽魁妻傅氏。　　

○上以夏至祭地于方泽。自是日始。斋戒三日。　　

○庚午。以恭奉仁宗睿皇帝配地。先期遣官告祭天。地。太庙。社稷。　　

○谕内阁、孙玉庭等奏、查明未运残引。恳请一体停免加价一摺。盐斤加价。有妨正课民食。前经降旨、将淮南北纲食各岸盐斤加价、概行停止。兹据该督奏称、减免加价。应自辛巳纲为始。除辛巳以后。分纲带运各引。照正纲一体停加。及已运未销应赔银两、按引分摊外。惟淮北戊寅己卯。淮南己卯庚辰各纲。尚有未请未运未销之引。既未便照旧加售。使新残价值两歧。又未便令商人加纳。致转输更形竭蹶。亦系实在情形。著加恩准其将辛巳以前、未销残引。一律停免三厘加价。以归画一。该部知道。　　

