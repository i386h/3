<!-- { "loadSidebar": true } -->
○以户部右侍郎王鼎、为都察院左都御史。调工部左侍郎陆以庄、为户部右侍郎。以内阁学士周系英、为工部左侍郎。降补侍郎顾德庆、为兵部左侍郎。　　

○调正红旗汉军都统伯麟、为镶蓝旗满洲都统。以署正蓝旗汉军都统禧恩、为正红旗汉军都统。兼总理銮仪卫大臣。管理圆明园八旗内务府三旗官兵。　　

○以土默特贝子玛呢巴达喇、署正黄旗领侍卫内大臣。　　

○以吏部尚书松筠、为阅兵大臣。仍管总理行营大臣事。　　

○命镶红旗蒙古副都统博克顺、为銮仪卫銮仪使。毋庸在乾清门侍卫上行走。　　

○调正黄旗蒙古副都统额勒经额、为正红旗满洲副都统。以委散秩大臣成德、为正黄旗蒙古副都统。　　

○命惇亲王绵恺、管畅春园事。郑亲王乌尔恭阿、管钦天监事。贝勒绵志、管上驷院事。户部尚书英和、管三山事。总管内务府大臣广泰、管畅春园及三山事。贝勒奕绍、管武备院事。户部右侍郎穆彰阿、管会同四译馆事。　　

○壬申。朝鲜国王李玜、遣使表贺册谥孝穆皇后。又表谢赐祭。赐谥。并贡方物。命留抵下次正贡。　　

○旌表守正捐躯陕西高陵县民祁殿荣媳纪氏。　　

○癸酉。谕军机大臣等、前据富俊等覆奏伯都讷屯田各款一摺。当令曹振镛等、会议具奏。兹据奏称开垦屯田、专为移驻京城闲散而设。上年富俊奏定双城堡章程。经各都统等晓谕八旗。迄今已逾一年。愿移者仅二十八户。恐十五年内移驻三千户。必有届期展限之事。所盖住房、即不免先有闲旷。伯都讷移驻闲散。又在道光十八年以后。计日尚遥。其所需经费、不能不豫筹垫借。是否亟应筹办。应请钦派大臣、前往查勘等语。双城堡屯田。计可移驻京旗闲散三千户。今愿移者仅二十八户。人情不甚踊跃。若同时开垦伯都讷屯田、为计太早。且经费亦恐不敷。所有伯都讷屯田一事。毋庸派员查勘。著富俊即行停止筹办。并饬令文武员弁、严禁民人私垦。现在祇须专将双城堡屯田、妥为经理。以期经久无弊。至该将军原议、现在砍木备料。自道光三年为始。修盖住房八百间。以后每年盖房八百间。今旗人既观望不前。其多盖房屋。诚恐徒滋糜费。著俟道光四年移驻时、计若干户。著有成效。再行酌量情形。核实办理。将此谕令知之。　　

○又谕、据朱勋等奏、河北插帐之循化等处九族野番、及盐池一带穵盐番户。均狡黠背约。抗不回巢。又蕴依双勿两族、勾结循贵及四川野番、盘踞抢掠等因。现已令松筠接署直隶总督。著长龄将印务暂交屠之申、即行驰驿回任。会同松廷、将如何设法驱逐之处。相机办理。不可张皇其事。亦不可稍涉因循。总须熟筹妥计。速令迁移。朱勋另片所奏、添派卡防官兵、及每日酌给银两之处。均照所请行。原摺片著发给长龄阅看。将此谕知长龄、并谕朱勋、松廷、知之。　　

○又谕、据庆保等奏、闽省沿海各澳零星土盗。为害商旅。皆因奸民接济水米。不肖兵役、得规纵放。且有荒僻村崖、接水消赃。以致易于藏匿。现在严密查办等语。前因粤东闽浙各省。时有海洋行劫之案。已降旨令该督抚等、饬知水师提镇、督率员弁。实力侦缉。庆保等既已派员会同巡查。著即令于通海各口、认真盘诘。毋使奸民隐溷。接济匪徒。遇有劫掠案犯、上紧查拏审办。勿使一名漏网。如水师将备、及沿海厅县、有奉行不力、心存玩视之员。立即指名参处。以期洋面一体肃清。将此谕令知之。　　

○命协办大学士署直隶总督长龄、回陕甘总督任。以吏部尚书松筠、署直隶总督。刑部尚书那彦成、署吏部尚书。　　

○以镶白旗蒙古都统索特纳木多布斋、署镶黄旗蒙古都统。　　

○抚恤琉球国遭风难夷如例。　　

○甲戌。上诣皇太后宫问安。　　

○谕内阁、国家考绩钜典。原所以黜陟贤否。朕厘工熙绩。一秉大公。昨因吏部侍郎那彦宝、屡办河工。声名平常。业经特旨降黜。因思吴璥当时同往工次。列名在前。其不知洁己报效。声名亦与那彦宝相等。事属已往。姑勿深究。若竟以其致仕家居、置之不议。伊转得滥邀章服之荣。是与那彦宝同罪异罚。殊不足以昭示廷臣。协符舆论。吴璥著即革去翎顶。以示朕甄核持平之至意。　　

○荆州将军绵龄、副都统齐克唐阿、都明、覆奏操练章程。于每月常操十二次内、同看六次。并各分三日、轮看佐领日操兵丁。详核优劣。奖拔革退。余日责成协领稽查。如有偷安。随时惩治。得旨、所奏章程。尚属可行。务在认真训练。切勿徒尚虚文。满洲旧俗。总以马上、马步箭、鸟枪、为要。而马步箭、又以挽强命中为要。不可专讲式样。鸟枪则在便捷准头。果能施放迅速。而又有准。方能得用。尤不可工于架势也。汝其勤加训练。秉公去取。终始如一。务期尽成有用之兵。勉之慎之。　　

○以工部左侍郎周系英、为实录馆副总裁官。吏部左侍郎汤金钊、为国史馆副总裁官。　　

○命都察院左都御史王鼎、礼部左侍郎玉麟、湖南审案完竣后、驰赴江西。审已革守备徐富国控案。　　

○乙亥。孝仪纯皇后忌辰。遣官祭裕陵。　　

○修直隶永定河卢沟桥南北石土各工。从协办大学士署总督长龄请也。　　

○上以祭社稷坛。自是日始。斋戒三日。　　

○丙子。修江苏宝应县城垣。从巡抚魏元煜请也。　　

○修陕西延川县常平仓。从署巡抚卢坤请也。　　

○贷山西泽州府、及五寨、和顺、天镇、山阴、四县司库银。修理衙署。　　



大清宣宗效天符运立中体正至文圣武智勇仁慈俭勤孝敏成皇帝实录卷之二十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。二月。丁丑朔。祭先师孔子。遣瑞亲王绵忻行礼。　　

○引见京察三四五品京堂。得旨、太仆寺卿祝庆承、鸿胪寺卿周光裕、太仆寺少卿德恒、及因病未经引见之太医院院使张自兴、俱著以原品休致。余照旧供职。　　

○协办大学士陕甘总督长龄奏、交卸直隶总督印务。驰回甘肃。会同松廷、查办河北循化等处九族野番情形。并会同提督齐慎、酌带官兵数千名前往。得旨、齐慎原系可靠之人。卿可督同妥速办理。慎勉为之。松廷初膺外任。于西宁办事。是否相宜。留心察看。　　

○戊寅。祭大社。大稷。上亲诣行礼。　　

○诣皇太后宫问安。　　

○户部议准、陕甘总督长龄疏报、乌噜木齐所属塔西河等处开垦地六顷三十亩。照例升科。从之。　　

○己卯。遣官祭文昌帝君庙。　　

○谕内阁、理藩院奏、喀尔喀扎萨克和硕亲王车登巴咱尔之母。情愿率领伊子车登巴咱尔、在京居住。恳请教养。转为请旨一摺。拉旺多尔济、生前曾受皇祖皇考重恩。宣力有年。今伊孙理宜善为教养。车登巴咱尔。此时年齿尚幼。若夏令不能耐暑。或回该游牧居住。或仍居京城。皆听其便。但车登巴咱尔乃系稚子。必须专人照管训导。方为有益。著交索特纳木多布斋、玛呢巴达喇、留心照管。俟其稍长。即善为指教清语骑射。勿令虚延岁月。荒弃本业。车登巴咱尔、年至十四五岁时。如能当差。索特纳木多布斋等、即代为奏请。朕再酌量赏给差使。以示朕追恤勋劳蒙古臣仆之意。　　

○谕军机大臣等、福珠隆阿等奏、哈密协营兵马。向系副将专管。嗣后请于常操之外。办事大臣等随时操习等语。哈密为新疆重地。兵马尤宜勤练。提督总兵相距较远。其寻常操练。向系副将专司其事。该大臣近在同城。操习较便。著照所请、每月三八日期。该大臣等看操一次。除夏令停操外。每月看枪操二次。十月间看演放炮位二次。核其功过。饬令该副将分别劝惩。总当实力奉行。不可有名无实。日久疏懈。如遇提督总兵巡阅之年。仍著照旧巡阅。将此谕令知之。　　

○山东巡抚琦善奏参、惠民县知县朱奕勋、于奏准缓徵钱漕。复行摘徵。并亏缺兵米。无颗粒存仓。请革职拏问。得旨、贪官污吏。误国病民。可恶之至。必应彻底清查。严审定拟具奏。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、玛呢巴达喇等转奏、蓝翎侍卫苏尔慎、染患痰疾。不能在侍卫上行走。恳将蓝翎侍卫开缺调养等语。苏尔慎去年获罪甚重。今伊患病。恳将侍卫开缺。理应斥革。但苏尔慎前在军营屡次效力。曾蒙特赏巴图鲁名号。苏尔慎、著赏给二等侍卫。即以原品休致。令回原旗调养。其应如何给俸之处。著兵部照例办理。以示朕于旧劳臣仆。曲加恩施之意。　　

○辛巳。浙江提督王得禄覆奏、操练营伍章程。得旨、各营操练。务要认真。断不可日久生懈。视为具文。至于洋面巡缉。尤不可稍形疏懈。以副委任之意。勉之慎之。　　

○抚恤琉球国遭风难夷如例。　　

○壬午。上诣皇太后宫问安。　　

○遣官祭关帝庙。　　

○谕内阁、孟住等奏、请借项生息。资助旗籍举人会试一摺。广东距京遥远。驻防八旗文武举人进京会试。资斧维艰。加恩著照所请、准其于扣存兵丁马价存贮藩库银内。赏借一万两。发商行息。遇会试之年。每名除例赏水脚银二十两零外。加赏银三十两。赏賸余银。俟积有成数。陆续归还原款。年终报部核销。其骁骑校、领催、前锋、及笔帖式、进京引见各员。除原赏银二十两外。亦著加恩在筹备军装息银内。每名加赏银三十两。以示体恤。该部知道。　　

