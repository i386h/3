<!-- { "loadSidebar": true } -->
○谕总管内务府大臣等、前于道光四年。经内务府具奏、将宫内各处原设器械火药等项全行交出。更换木棍。其圆明园内、除技勇学所留长枪腰刀等项军器。并绮春园存留巡更鸟枪八杆外。其余鸟枪撒袋。均经交出。更换木棍。是宫内、圆明园、即不应另有收存军器。傥有私行藏匿。即属大干例禁。况太监等供奉内廷。尤宜安分守法。敬谨当差。岂得以违禁器械。任意携入宫禁。总由该总管太监等平日漫不经心。应查不查。遂致视为故常。致有自鸣钟太监刘得英、吴喜、在园内私放鸟枪之事。除此案交内务府严审定拟外。各处太监或不免有私藏军器之处。自应严加整饬。以肃宫禁。惟令立时概行交出。转恐该太监等心存畏惧。仍复隐匿。不能核实。著予限十日。令各该处首领太监等出具并无私藏器械甘结。报明本管总管太监。由总管太监于本管处所。复行逐细严查。核实具奏仍加结交敬事房、并总管内务府衙门存案。经此次查办后。除技勇学太监仍照前定章程。准其学习技艺外。如有愍不畏法。胆敢仍蹈前辙、私藏军器之人。查系弓箭弩弹等物。即照例治罪。傥竟敢将鸟枪火药金刃器械。仍前收藏。一经发觉。必将其人照违旨例加等问拟。即行正法。该管首领太监匿不随时报出。即照为从例治罪。本处同伴太监耳目切近。尤易知觉。果能立即告知该首领。不难随时败露。如经告知首领。首领尚为隐匿。则专治首领之罪。首报太监即应免究。若太监等心存瞻顾。不行举发。事犯时、本处太监无论知情不知情。一概照为从例治罪。其各门首领太监。于各处太监出入私行携带时、未能查出。一并从严究治。该总管太监等此时不行详查。将来别经发觉。一并严惩不贷。著通行晓谕宫内圆明园等处。将此旨恭录悬挂。俾各懔遵。著为令。　　

○库伦办事大臣蕴端多尔济等奏、恰克图前岁去岁支用公费银两数目。遗漏未经具奏。请交部议处。得旨、此项公费银两数目。理应每年具奏一次。今将前岁去岁支用公费银两数目。遗漏未经具奏。实属非是。即照所请、主事福克津、倭星额、著交部议处。蕴端多尔济、乐善、著一并交部议处。　　

○云贵总督阮元等奏、滇省安宁、云龙、抱母、香盐、恩耕、五井。卤衰课绌。酌减课银二万七千七百一十余两。在于溢销较多之石膏、元兴、永济、三井溢课项下抵补。通计额课。仍无短绌。又奏、新开子井。向于试办三年后。咨部定额。未定额以前。零星销售盐款。除添拨衰井缺额外。余以津贴本省公费等用。历来泥为外销之项。未经奏报。请嗣后一律归并造报。统作溢课。尽数入册奏销。每年划拨银三千两。以资公费。仍于奏销时另册送部查核。均从之。　　

○壬子。以恭修昌陵隆恩殿成。遣官告祭如仪。　　

○谕内阁、协办大学士礼部尚书汪廷珍、人品端正。学问渊博。嘉庆十七年。蒙皇考仁宗睿皇帝简用上书房师傅。与朕朝夕讲论。非法不道。迨二十三年受任总师傅。倍加勤慎。考古证今。深资启沃。朕亲政后。畀以左都御史。礼部尚书。擢襄纶阁。晋锡宫衔。凡所陈奏。均得大体。本年闰五月间遘疾。叠经赏假调理。遣医诊治。并赏给人薓。派员署理部务。犹冀克期就愈。倚任方长。遽闻溘逝。实深悼惜。著加恩晋赠太子太师。入祀贤良祠。赏给陀罗经被。派奉宸苑卿奕纪、即日赍往。并派大阿哥于初十日、带领侍卫十员。前往赐奠。由广储司赏给银一千两。经理丧事。其任内一切处分。悉予开复。所有应得恤典。该部察例具奏。伊次子候选主事汪报闰、俟服阕后遇缺即补。以示朕笃念耆臣至意。寻奏上。予祭葬。谥文端。　　

○命新调绥远城将军晋昌、即赴任所。毋庸在御前大臣上行走。实授郑亲王乌尔恭阿、正黄旗领侍卫内大臣。　　

○山西布政使张志绪、年老休致。以广西按察使叶绍本、为山西布政使。福建盐法道何煊、为广西按察使。　　

○以办理伊犁军需出力。予协领哈芬布等、议叙升补加衔有差。废员方士淦、免罪释回。　　

○癸丑。孝懿仁皇后忌辰。遣官祭景陵。　　

○谕内阁、德英阿奏、废员办理粮运无误、恳请奖励等语。伊犁废员恩德、到戍已逾二年。著届满三年。奏明请旨。雅隆阿、著再留二年请旨。至善、著准其释回。　　

○又谕、巴琫阿奏参、延不拏获凶犯以致脱逃之和硕特扎萨克布彦克什克一摺扎哈沁公车德布达什、呈报和硕特扎萨克布彦克什克之旗下人、到伊游牧地方。因争地亩。殴毙伊之旗下布拜等语。当交布彦克什克查拏。布彦克什克并未将凶犯拏解。复严饬交出。始称殴死布拜之喇嘛扎巴、已乘马脱逃。显系布彦克什克并未严拏。有意耽延。致凶犯脱逃。实属藐视人命重案。松懈已极。布彦克什克、著即照巴琫阿所奏。交部严加议处。　　

○谕军机大臣等、孙尔准奏、据浙江藩臬两司呈报、有已革温标右营千总魏大鹏、在浙江巡抚衙门呈控提督萧福禄来温阅兵。中营游击钱芳耀、派捐一千七百余金。酬送内使随员巡捕养马官、并提督酒席银两。魏大鹏之父、控经提督转委温州游击马殿魁查覆。借以铺垫变价为名。分还千把外委。威勒具结。颟顸讳罪等情。该提督陛见回闽。路过杭州。面嘱浙江臬司周之琦、会同藩司富呢扬阿、迅速确审。现尚未据该司等审明详覆等语。案关许告提督阅兵。所属营员。派捐银至一千七百余两之多。事经告发。始行借名发还。如果属实。大干法纪。必应彻底根究。游击钱芳耀、现经停其给咨送部。扣留候讯。著交刘彬士督同藩司富呢扬阿、臬司周之琦、提集一干人证。秉公严讯。务得确情。以成信谳。毋稍瞻徇。亦毋得稍有迁就。致干咎戾。将此谕令知之。　　

○闽浙总督孙尔准等奏、闽省早稻丰收。请停止商船赴浙买米。以重海防。报闻。　　

○福建福宁镇总兵官博勒果善休致。以广东龙门协副将程恩高、为福宁镇总兵官。　　

○琉球国王尚灏、遣使护送内地遭风难民到闽。赏赉如例。　　

○甲寅。上诣绮春园问皇太后安。　　

○谕内阁、嘉庆八年十月内。皇妣李淑睿皇后奉安地宫时。皇考仁宗睿皇帝钦遵祖制。亲行视奠。本年九月二十二日。行孝穆皇后奉安地宫礼。朕于十八日自宫内启銮。恭谒祖陵。礼毕。至孝穆皇后奉安处亲行视奠。二十五日回圆明园。所有应行典礼。各该衙门照例敬谨豫备。　　

○礼部奏、八月初十日万寿节应行礼仪。得旨、照例行礼。停止筵宴。　　

○添派礼部尚书松筠、恭办奉安孝穆皇后梓宫事宜。　　

○命兵部尚书玉麟、为上书房总师傅。　　

○以工部尚书王引之、为武英殿总裁官。户部右侍郎顾皋、管国子监事。　　

○乙卯。谕内阁、奉皇太后懿旨。大阿哥侧室福晋乌明罕氏、著封为福晋。所有应行事宜。该衙门照例办理。　　

○又谕、贺长龄奏、东省窃盗繁多。请将解审之例量为变通。定例寻常遣军流犯。均应解司审转。近来山东窃盗多于他省。已据先后陆续报获二百数十名。仍有闻风窜匿者。必当一力查办。惟所获各犯。多系积贼巨窝。罪应军流遣戍。各州县每办一案。自解司审转、以及审明发回。需费不少。据该护抚奏称、现当整饬捕务之际。获犯日多。若仍循旧章办理。恐州县赔垫难堪。缉捕又形废弛。自应量为变通。著照所请、嗣后山东省审办窃盗抢夺、及窝家问拟遣军流罪案件。除有关人命者。仍照旧例解司审转外。其计赃计次计人数治罪各犯。概免解省。统由该管府州审明。详解该管道核确后。将人犯发回候示。一面妥叙招册。送司覆核。专案请咨。傥有鸣冤翻异。及案情重大、办理未协者。仍由司分别驳提解审。经此次变通之后。该护抚惟当督饬各州县实力缉拏。毋任匪徒漏网。以戢奸宄而安良善。俟数年后该省盗风渐息。仍著遵照旧章办理。该部知道。　　

○谕军机大臣等、李鸿宾等奏、制造快船。弁兵巡缉有效。请筹口粮以期经久。广东黄博至处门一带。奸匪丛集。其船身长而狭。名曰快蟹艇。甚至用炮械抗拒巡兵。经李鸿宾等会同李增阶、议筹制伏之策。仿照快蟹式样。造船七只。分段巡查。与粤海关监督筹办经费造竣后。交提督选派精兵。实力巡缉。上年冬间迄今。该匪一遇巡船。即自弃其艇而遁。陆续夺获快蟹艇六只。余多自行凿沈。黄博虎门海口。渐就肃清。每船派弁一名。日给口粮银六分。每船派兵四十名。每兵日给口粮银四分。俱系该督等捐赀给赏。所办甚属可嘉。然必须行之以实。持之以久。始于地方有裨。此后每年弁兵口粮、及修理船只添备器械一切用费。按年约需银四千两。势不能常行捐办。亦不得请动库款。自应筹一经久之策。以期支用裕如。俾弁兵得资口食。出力缉捕。不致渐形废弛。著该督等妥为筹画。俟奏到时再降谕旨。该督等惟当认真经理。以期永远遵行。毋徒以空言塞责。将此谕令知之。　　

○刑部奏、审明领催刘三等、冒领告退病故兵额银两。定拟请旨。得旨、此案领催刘三、外郎富通、因本厅协尉交放钱粮。辄敢将告退病故兵额。隐匿虚悬。又复雇人顶替。种种舞弊。冒领赃银二十七两零。刘三著革去领催。富通著革去外郎。均照部议总徒四年。勒限监追。限满有无全完。照例办理。虽据该犯等供母老丁单。不准留养。已革步军校株尔杭阿、呈控刘三等侵吞钱粮得实。因不能将雇替之人。当堂悉识。情急自戕。尚非意存诈赖。著开复原官。仍交部议处。解任协尉德舒。失于觉察。著交部照例议处。　　

○两广总督李鸿宾等奏、本年四月内、闻越南国夷匪巴荣等、在该国水陆地方。肆行劫掠。粤东钦州及外海洋面。多与越南接壤。恐其窜入边界。当即飞咨水陆提督、拣派员弁防范堵御。现闻该国已将首匪捦获。仍令龙门协师船暂留防堵。俟越南全境无事。再行撤回。得旨、随时严密防守。水陆并重。不可稍涉大意。务要严饬各属文武。不准喜事贪功。致生边衅。戒之。　　

○护山东巡抚贺长龄奏、现在严密访拏窃匪贼窝。得旨、戢暴安良。时不可忽。勉之。　　

○以缘事革退四子郡王伊什楚克噜布弟伊什齐当。袭爵。　　

○以署兵部右侍郎钟昌、为盛京礼部侍郎。内阁学士福勒洪阿、署兵部右侍郎。　　

○以克复回疆四城。乌噜木齐迤西至伊犁一路军台。差务较简。撤洛克伦台至托霍木图十六台。增设马八十匹。兵四十八名。从都统英惠请也。　　

