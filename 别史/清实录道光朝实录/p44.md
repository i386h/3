<!-- { "loadSidebar": true } -->

○以京畿道御史沈学廉、为湖南乡试正考官。翰林院编修但明伦、为副考官。编修程恩泽、为四川乡试正考官。内阁中书徐瀚、为副考官。　　

○调正蓝旗汉军副都统佛安、为广州汉军副都统。以户部右侍郎成书、兼正蓝旗汉军副都统。　　

○赏前任甘肃凉州镇总兵官博勒庄阿、头等侍卫。在大门上行走。　　

○丙子。以直隶提督徐锟、为西安将军。调甘肃提督杨芳、为直隶提督。以陕西陕安镇总兵官齐慎、为甘肃提督。安徽安庆协副将达淩阿、为陕安镇总兵官。　　

○丁丑。上诣皇太后宫问安。　　

○谕内阁、孙玉庭等奏、查议海关茶船出口情形。仍请照例纳税放行一摺。江省江海关、向准茶叶出口。运往北省销售。嗣因防其载往闽广。禁止贩运。上年经该抚奏请弛禁。而给事中孙世昌、又以事多流弊。请仍饬禁。兹据该督等详查江海关出口茶船。与闽广浙省之船、可以利涉深洋者不同。舵水人等、又不能谙习南洋沙线。势难偷越。自系实在情形。著照旧例。凡北赴山东、天津、奉天、等处茶船。仍准其纳税放行。其向由内河行走输税者。著照旧禁止出洋。不容紊越。该督等即饬知管关道员。认真稽察。凡遇商贩出口船只。查明给与关牌税单。行知所往口岸。核实查验。如有携带违禁货物、偷漏出洋之事。即行截拏治罪。若守口员弁、私行纵放。一并严参惩办。勿得视为具文。　　

○又谕、成格奏、请仍裁驻防马匹。添设养育兵丁。以资调剂一摺。太原城守尉驻防。额设马二百五十匹。前据成格奏、请裁马一百匹。将节省草豆银两。加给裁存马乾。仍添设养育兵丁。并补孤寡养赡。经部议驳。兹据成格覆奏、太原驻防官兵。户口日滋。生计维艰。官给草豆。不敷拴养马匹之用。又无出青牧场。若酌为裁减。以资调剂。不特马归实用。于满营生计差操。均有裨益。所奏系属实在情形。著照所请。太原驻防额设官马。准其裁汰一百匹。其每年节省草折豆石。即照该抚前议。津贴裁存之马。所余银两。添挑养育兵四十名。按月支饷。仍有余賸。添给该营孤寡养赡。以裕生计。该部知道。　　

○谕军机大臣等、赵慎畛奏、查明地方官、实无虐民肇衅。并饬缉余匪一摺。前因廖五桂所造逆示内、有地方官剥削良民之语。降旨令该抚再行确查。兹据查明署宜山县知县詹坚、素行谨饬。询之绅民等、佥称并无扰民之处。即该犯廖五桂、亦坚供实系混捏等语。该署县詹坚、既查无虐民肇衅情事。无庸置议。其庆远地方。汉土杂处。良莠不齐。该抚现委知州宋庆和、前往署理。著即责成该署府、实力整顿。将前案未获逸犯、上紧严缉。并严查拜会匪徒。劝惩兼施。务令奸宄敛戢。以安良善。不可徒托空言。将此谕令知之。　　

○以广西缘事革职龙英土知州赵奉矩弟奉仪、因病告替阳万土州判岑裕子铭、各袭职。　　

○戊寅。谕内阁、王鼎等奏、查讯已革齐河县知县蒋因培、在巡抚官厅喧呶被劾一事。据钱臻称、系前任臬司童槐面禀、蒋因培曾因奏调十二州县。向伊当面争论。并据声称、蒋因培在巡抚官厅大肆喧嚷。此事是否童槐诬禀、抑系确有见闻。著童槐明白回奏。　　

○谕军机大臣等、昨降旨将达淩阿补授陕安镇总兵。因思陕安一镇。驻劄南山之中。地方险要。向多客民寄居。人情浮动。巡查弹压。非熟悉情形者、不能胜任。达淩阿系由安徽升任。恐人地未宜。著长龄、杨遇春会商妥酌。于陕西甘肃两省内、遴选一员。于此缺足堪胜任者。奏明调补。达淩阿、即留于该省另补可也。将此谕令知之。　　

○又谕、文干等奏、班禅额尔德尼等呈请、恭进贡物一摺。前后藏年班堪布进京呈递丹书克。乾隆年间曾有恭进皇太后贡物。此次尊上恭慈皇太后徽号。颁布恩诏到藏。班禅额尔德尼等、援照前例。咨请代奏。著准其恭备贡物。交年班堪布、一并带京恭进。一切均照乾隆年间成例办理可也。将此谕令知之。　　

○调广东陆路提督许松年、为福建水师提督。以广东雷琼镇总兵官李增阶、为陆路提督。南雄协副将闵怀希、为雷琼镇总兵官。　　

○调四川提督何君佐、为贵州提督。贵州提督罗思举、为四川提督。　　

○予故福建水师提督罗凤山祭葬如例。谥勤勇。　


大清宣宗效天符运立中体正至文圣武智勇仁慈俭勤孝敏成皇帝实录卷之十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。六月。己卯朔。谕军机大臣等、据王鼎等奏、查讯蒋因培在巡抚官厅喧呶一事。咨询钱臻。称系前任臬司童槐面禀。当令童槐明白回奏。兹据童槐奏称、去年在臬司任内。抚臣钱臻、酌调曹沂等处州县。其时署藩司福珠隆阿、曾议及蒋因培。钱臻恐其性情乖张。议已中止。蒋因培忽无故进省。至童槐署中。声言抚院要将我调滕县。不知何人坑我。若不替我阻止。我必一面告病。一面禀诉。声色俱厉。童槐用言开导。伊忿忿而去。随据首县韩公麟禀称、蒋因培到巡抚官厅禀辞。大肆喧嚷。声称此番更调。俱系极繁难之缺。众人何罪。必令其陷此火坑。次日司道进院。童槐即将蒋因培在臬司所言、及韩公麟所禀。据实转禀等语。现已传旨令童槐前赴东省。该侍郎等俟童槐到日。传齐各员。令其三面质对。无难水落石出。并将原奏内指参各条。逐一查讯明确。秉公定拟具奏。即由东驰赴豫省。查办交审案件可也。将此谕令知之。　　

○开采广西崇善县长旗金星山铁矿。从巡抚赵慎畛请也。　　

○庚辰。谕内阁、本年七月二十五日。皇考仁宗睿皇帝初周年大祭。朕恭奉皇太后敬诣山陵。躬亲奠献。用展慕思。先期于二十日启銮。二十三日驻跸梁格庄。二十四日恭谒诸陵。二十五日虔诣昌陵行礼。是日驻跸秋澜。二十八日还宫。所有一应事宜。著各该衙门及直隶总督敬谨豫备。　　

○又谕、穆克登额等、勘估昌陵圣德神功碑楼工料钱粮。并应办事宜。著交承修王大臣敬谨办理。　　

○辛巳。大学士托津等奏、相度昌陵五孔桥南神路正中、距五孔桥二十二丈五尺。子山午向。建立圣德神功碑。方位甚吉。从之。　　

○命广东巡抚康绍镛、来京。以安徽布政使张师诚、为广东巡抚。　　

○壬午。上诣皇太后宫问安。　　

○谕内阁、前据松筠奏、回疆军台回民差使繁重。请将商民租种棉花。官为收税。量行分给。当经降旨令庆祥会同乌噜木齐都统、喀什噶尔参赞大臣、喀喇沙尔办事大臣、吐鲁番领队大臣、查议具奏。兹据覆称、新疆南北两路。惟南路回民勤于种植。回民自种者。十居八九。汉民租种者。十之一二。若将棉花概行抽税。则回民于当差纳粮之外。又添税课。竟同加赋。无此政体。如专抽汉民花税。则为数无多。易滋影射。一经颁帖。假手牙行。官役倚势横徵。汉回交受其累。种棉者日少。必致棉价日昂。徒饱官吏之私橐。实苦耕织之良回。且据查明军台当差回子。十数年始轮一次。各有盐菜口粮。或拨给地亩养赡。不致苦累。无须调剂。庆祥虑及远大。所奏甚是。回疆抽收棉税一事。断不可行。所有军台一切章程。均著照旧办理。不可轻议更张。　　

○调四川布政使曹六兴、为安徽布政使。以四川按察使张志绪、为布政使。福建台湾道陈中孚、为四川按察使。　　

○以拏获邻境谋杀捕役盗犯。赏八品番子头目赵德兴、蓝翎。　　

○旌表守正捐躯江苏上海县民曹德宝女二姐。　　

○癸未。上诣宣仁庙。凝和庙。拈香。　　

○谕军机大臣等、王鼎等奏、审讯堂邑县生员许守宗控告浮收。在巡抚衙门自缢身死。尸子从中得贿大概情形一摺。此案许守宗之子许哲、于五月二十七日提解到省。审讯两次。据供得受钱文。旋于二十九日身故。现在案内人证尚多。总须隔别讯问。供词一一吻合。方足以成信谳。至原参摺内、有臬司童槐令历城县传到尸子给银完结之语。此一节尤关紧要。如果童槐以臬司大员。授意属员贿和尸亲。消弭命案。则其咎甚重。据实严参惩办。不可因许哲已故。遂存将就了事之见。若实无其事。亦当讯明剖析。不可使童槐横被污名。竟成不白。该侍郎等务当一秉大公。虚心研鞫。不可稍有枉纵。将此谕令知之。　　

○改铸浙江宁波城都司关防。宁波卫守备印信。从巡抚帅承瀛请也。　　

○添筑山东韩庄闸上朱姬闸南拦河大坝。从署河道总督张文浩请也。　　

○甲申。谕军机大臣等、据杨怿曾奏、湖北当阳县城外西北五里为关帝之陵。向建有祠宇。陵外相距数丈。即系沮漳二水汇流之处。甚为逼近。现在对岸已成沙碛。河势渐就洗刷。请饬查勘。捍以石堤。以资保护等语。我朝崇祀关帝。春秋致祭。载在祀典。今陵墓之地。沮漳汇流。逼近冲刷。自应亟筹捍卫。以奠神居。著陈若霖即派员前往详加查勘。应如何建筑堤工。俾资保障。并酌筹经费。奏明兴修。用垂永久。将此谕令知之。　　

○又谕、据杨怿曾奏、湖北襄阳郧阳两府。向有书院。日久废弛。经费缺乏。不能延师教读。该生童等亦无膏火之资。难以肄业。询查襄阳府属旧存入官叛产。尚有原估价值二万余两者。未经民人承买。请照陕西兴安之例。将叛产租银作为两府书院膏火等语。此项叛产。核计每年租银可得若干。是否可以作为该两府书院经费。著毓岱详细确查。如果事属可行。即行妥议章程。奏明办理。期于行之久远。不可有名无实。将此谕令知之。　　

○两淮盐政延丰奏、筹办收买淮北余盐。得旨、此事甚有关系。汝同孙玉庭细心核办。总在虚心实力。虑及久远。慎勉而行。又奏、庚辰纲江广引课。展限奏销。批、如此据实办理甚是。该部知道。又奏、详筹淮南疏引裕课之源。比灶产之火伏。严出场之斤重。定子包之抛耗。禁船户之夹带。批、此是要紧处。恐言之易而行之难也。又批、军机大臣会同户部详查妥议具奏。　　

○是日。安定门灾。　　

