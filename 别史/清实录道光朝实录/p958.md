<!-- { "loadSidebar": true } -->
○吐鲁番扎萨克郡王阿克拉依都等三人。科尔沁扎萨克贝勒扎木扬旺舒克等三人乌珠穆沁扎萨克贝勒达克丹等二人鄂尔多斯扎萨克贝勒棍藏喇布坦扎木苏喀尔喀扎萨克贝勒巴彦巴图尔等九人土尔扈特扎萨克贝勒巴图那逊巴林贝子索哩雅喀喇沁辅国公德里克呢玛等二人。归化城土默特辅国公齐噜布阿巴噶扎萨克头等台吉都噶尔布木。察哈尔扎萨克头等台吉鞥克博罗特等五人。青海扎萨克头等台吉布彦达赉等二人。沙雅尔三品阿奇木伯克二等台吉三等侍卫迈玛特等二人。英吉沙尔四品阿奇木伯克三等台吉迈玛特玛哈苏特等二人。喀什噶尔四品商伯克雅霍普等四人。和阗五品噶杂纳齐伯克伊米勒等二人。叶尔羌所属派斯谦庄五品密喇普伯克伊布拉依木等四人。伊犁六品密喇普伯克爱孜木沙等二人。土司宣慰司坚参生郎多吉等二十九人及朝鲜国使臣李羲准等三人。琉球国使臣章鸿勋等二人。于西苑门外瞻觐。　　

○辛卯。谕军机大臣等、本日据伊里布奏、贵州仁怀县匪徒穆继贤等、纠众滋事。据险抗拒。现在进攻未能得手。查核情形非厚集兵力。不能克期翦灭。已调提标及威宁、定广、永安、平远、长寨、毕赤等标兵二千二百余名分往协剿。并带同安义镇总兵阿精阿前往视经该提督与司道等分路进攻该处四面皆山形势险峻。山口路狭。人难连骑。又被该匪徒垒石树栅将路截断我兵枪炮兼施。杀毙数十人。我兵亦阵亡外委一员。兵丁数名。贼巢墙垣高厚。并用大木夹立栏栅。蒙以牛皮。坚固异常一时不能摧破等语此等么＜?麻骨＞小丑。众皆乌合。乃敢伤及官兵负嵎抗拒。亟应厚集兵力。聚而歼旃。该督等惟当催令未到各兵赶紧驰往。与提督及司道各员弁等、体察情形。分路攻剿。务使埽穴捦渠。迅速蒇事。不得令该匪徒等闻风逃窜致滋蔓延虽据奏称并未勾串苗民。仍当加意巡防。毋令乘间裹胁。又另片奏、请将署仁怀县知县王鼎彝、革职审讯等语。穆继贤、袁明伦、二犯。因何事拏获到案。到案之后。又何以复行出外滋事。现已明降谕旨、将王鼎彝革职审讯矣。著该督即提取原卷。确切根究。据实具奏。毋任饰词狡展。致有不实不尽。将此各谕令知之。　　

○内务府奏、请嗣后钱粮衙门庄头。投充革退后。除伊等子孙按例不准充当。即不准入丁外。其亲丁随丁。如本族尚无人接充以前。亦不准入丁。应俟本族有人。依限接充。出具保结后再行查核统归比丁之年办理。其现在拖欠钱粮并缘事革退庄头所有地亩钱粮既归地方官徵租解部。伊之亲丁随丁。除已在旗档者。准其及身而止。毋庸销除。其未载入旗档新丁。应即编入里甲。均不准再行续入。俾该州县得所统属且免钱粮衙门地去地存纷绕之患纂入则例遵行从之。　　

○实授赛尚阿理藩院尚书。　　

○赏吐鲁番扎萨克郡王阿克拉依都三眼花翎。　　

○壬辰。孝庄文皇后忌辰。遣官祭昭西陵。上诣寿康宫前殿行礼。后殿问皇太后安。　　

○谕内阁、载铨等奏銮仪卫恩利银库滋生银两典置地亩。本年应收租银。及节年拖欠银两。除已解交外尚未完租银十六万七千二百四十七两零。此项租银。系该衙门办公之用。自应按年徵解。不得任意拖欠。著琦善严饬各州县、将前项租银。迅速徵解归款。毋许稍有延宕。　　

○又谕、多尔济喇布坦等奏、拏获贩卖鸦片吸食人犯。请旨交刑部审办一摺。库伦系属边地。从前并无贩卖鸦片吸食之事。兹乃有此不肖民人。违禁贩卖吸食。殊属目无法纪。设使蒙古渐染恶习。尤属不成事体。此等恶习。若不力除。无以示众。著照所请、所有民人赵广璧李顺薛约贤、赵智、苏姓即二子等五人。著解交刑部严行审讯。其未获之民人刘建荣著交绥远城将军山西巡抚等。严拏务获。归案审办。寻奏、赵广璧售卖烟土。拟杖一百徒三年。余按律定拟。从之。　　

○谕军机大臣等、本日据关福等奏、哈萨克台吉苏完胡里、博克伊等将滋事首犯伊扎噶土、伊满、胡班拜等三名拏获。已将该台吉分别赏赉。并飞咨科布多暨沿途各大臣派员接解。逸犯和金木扎尔、仍严缉务获。所办尚属周妥。朕思此种冥顽梗化之徒。即概予诛戮。亦无足重轻但抚驭外藩。必应宽以济猛或可启其归化向善之心现在该三犯已解赴科布多地方。著毓书即将该犯等押往哈萨克边界。晓谕各部落、天朝驭下仁厚。该犯等冥顽无知。大皇帝格外施恩。贷其一死。尔等将三犯领回。痛加惩创。傥再滋事。万难幸逃显戮。并发去谕帖一件。著详细译出。剀切传示。总使各部落人等激发天良。各安本业。毋再滋扰。上次毓书所奏、拏获博克拜一犯。曾有旨监候待质。著一并释放。将此由四百里各谕令知之。　　

○以乌噜木齐屯田丰收。予员弁议叙。赏兵丁一月盐菜银。　　

○以喀什噶尔、巴尔楚克办理屯田完竣。赏已革同知同延芬六品顶带蓝翎余选用有差。　　

○以开垦地亩修筑回城出力予喀什噶尔阿奇木伯克二等台吉作霍尔敦散秩大臣衔。余赏顶翎有差。　　

○以拏获哈萨克滋事首犯。赏台吉苏完胡里、宝石顶双眼花翎博克伊二品顶带花翎余升赏有差　　

○癸巳。展缓浙江帮丁应扣留南余米变价银上以岁暮祫祭太庙。自是日始。斋戒三日。　　

○甲午。谕内阁、苏勒芳阿奏、请将蒙古人户移驻河北一摺。青海察罕诺们汗一旗。前因滋事驱逐过河。现据该盟长车淩端多布等体察情形该旗近来被抢穷蹙。该诺们汗年甫七岁恳请移驻河北等情。加恩著照所请所有察罕诺们汗一旗著即严饬贵德厅文武员弁乘此冰桥未冸将安分守法之人。妥为照料。移过河北。以示体恤。该盟长等既情愿承保著即责成车淩端多布代为管理并著随时留心稽察。如有滋事作贼之人。混行移过惟该盟长是问。　　

○谕军机大臣等、有人奏、江西署新昌县知县姚继绪、营私害理。违例病民以抑勒成其贪惏种种劣迹深为地方之害。又称人命重案得银勒销徵收漕米违例溢取纵容丁胥。藉端抑勒等语如果属实。均干法纪亟应彻底根究以肃吏治而安闾阎著钱宝琛即将摺内所指各情节、逐加体访秉公查核傥实有其事。即行据实严参。毋稍徇隐将此谕令知之。　　

○乙未以岁暮祫祭。遣官祭太庙中殿后殿。　　

○谕内阁、本日据吏部奏、遵旨照例议处请将姚元之降二级调用一摺在京部院大臣。于外省督抚举劾属员。本不容妄有干预。左都御史姚元之、以一品大员与南昌府知府张寅、系属姻亲乃于该员被参之案。指称该抚迹近挟私并将该员去任时百姓祖道甚多。生员胪陈政绩。代为陈奏实属冒昧非是。若使事关重大。必当严治其罪姑念姚元之究系言官。且其所奏。祇为张寅申辨。其事尚小。姚元之著照部议降二级调用。以示薄惩。　　

○又谕、本日据伊里布等由四百里驰奏、官军攻破贼巢。并歼捦首逆各要犯一摺。所办甚为妥速。可嘉之至此案贵州匪徒谢法真、假托降神捏造天书。聚众谋逆。伪封名号。穆继贤先为困山大王。嗣封川主统领众目。抗拒官兵。经伊里布等拣调兵弁。亲往督剿。该逆等仍敢恃险负嵎。突出迎敌。并于地道中暗放枪炮伤我兵丁。余步云及藩司庆禄等、筹添铁裹攩牌、及土囊柴草一切火攻器具。统率兵弁。四面协攻竭一昼夜之力。杀毙贼匪二百余人。并焚毁贼巢。烧毙压毙之贼。不计其数。坠墙投池及自行缢毙者。亦不下二三百人。复经各员弁分路扑攻四面摉捕。合计杀获首夥各犯。约及千名。其首逆谢法真、及穆继贤、袁明伦等、均已捦地方业已肃清。该督等悉心筹画。督率有方俾滋事匪徒。全数就获。不致蔓延各处。糜饷劳师。自应特沛恩施。以示嘉奖。伊里布著赏戴双眼花翎。仍交部从优议叙。并赏给玉搬指一个。玉翎管一个。双眼花翎一枝。黄辫大荷包一对。小荷包四个。玉鼻烟壶一个。余步云著晋加太子太保衔。仍交部从优议叙。并赏给玉搬指一个。玉翎官一个。黄辫大荷包一对。小荷包二个。贺长龄在省督办粮饷。经理得宜。著交部议叙。布政使庆禄、著赏戴花翎。仍交部从优议叙。其川黔两省自总兵阿精阿、张作功以下、在事之大小员弁兵丁。著该督择其尤为出力者。核实保奏。候朕施恩并将现在首先捦获首要各犯之员弁。分别查明。据实覆奏。其阵亡各弁兵。照例赐恤至署仁怀县知县王鼎彝、前因将穆继贤、袁明伦、因案拏获。复行出外滋事。革职审讯。仍著该督遵照前旨。确切根究。不得因现已蒇事。稍存迁就。将此通谕中外知之。　　

○以吏部右侍郎龚守正、为都察院左都御史。仍署礼部尚书。调工部左侍郎廖鸿荃、为吏部右侍郎。仍留浙江学政任。以内阁学士杜受田、为工部左侍郎。　　

○以贵州铜仁协副将鲍方灼、为江南徐州镇总兵官。　　

○丙申。祫祭太庙上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○遣官祭太岁之神。　　

○谕军机大臣等、有人奏、浙江水师操防巡缉。诸形废弛。战船亦多缺损。盗贼窥伺劫夺频闻。本年夏间有盗船数十只。停泊温州宁波等处海口。该道府均驰赴查看。而水师提督任意迁延。虽经该抚行催。并不督兵前往等语。提督统辖水师洋面。查缉巡防。是其专责。若如所奏、平日既因循废弛。临事复迁延畏葸。尚复成何事体。著钟祥即严密查访。本年夏间曾否有盗船游奕。该道府是否前往查看。该提督何以未往查办。据实具奏。不得稍有瞻徇至所称战船既多缺损。而乍浦缺损尤多。率皆以旧代新。不堪驾驶。祇凭一闲曹同知经管其事。往往假手书吏人等代办冒销。每滋流弊。著钟祥详细查明。应如何核实办理之处。妥立章程一并具奏。将此谕令知之。　　

