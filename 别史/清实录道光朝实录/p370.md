<!-- { "loadSidebar": true } -->
○又谕、本日李鸿宾等奏、筹议快船弁兵巡缉经费。已准借款生息。并照文连所请。每年准于关税平余等款内动支银二千余两。以资协济矣。此项巡缉快船。既经该督等会同筹办。试行有效。现又添备每年需用经费。必须行之以实。持之以久。方不负此一番规画。该督等当饬属认真经理。慎选弁兵。实力巡缉。勿任日久废弛。渐至有名无实也。将此谕知李鸿宾、并谕成格知之。　　

○改山西萨拉齐厅理事通判为调缺。从巡抚福绵请也。　　

○以祭社稷坛。自是日始。斋戒三日。　　

○丙子。谕内阁、广西临全埠。向由广东关配引盐。从水道运往销售。因河道滩多。每大包改筑三小包。以便转运。旋据御史周贻徽奏、临桂至柳浦一路。改包运行。恐商人藉端影射。经阮元议准、该商毋许改包。现据李鸿宾等奏、请循旧章、改筑小包转运。并称该省运盐。不能夹带于配运之时。自不能影射于改包之后。换用大包。诸多不便。自系实在情形。兹据户部议奏、该督等所请、为重课恤商起见。著准其仍循旧章。每一大包。仍分筑三小包。并著该督等转饬盐道及沿途文武员弁。随时实力稽查。该商等如有影射行私。即行按例严惩。毋滋弊窦。并将大包斤数若干。小包斤数若干。一并查明报部。以凭稽核。　　

○仓场侍郎百春、因病赏假。以内阁学士琦善、暂署仓场侍郎。　　

○丁丑。秋分。夕月于西郊。遣定亲王奕绍行礼。　　

○祭先师孔子。遣协办大学士卢荫溥行礼。　　

○谕内阁、徐炘奏、查明略阳县被水情形。现办抚恤一摺。陕西略阳县因雨后江河水涨。淹及城垣衙署。并居民庐舍。经该护抚委员携带司库银两。随同该护道详查抚恤。现已查明城内关厢。并沿江一带之白水江等十二村。实在乏食贫民一千五百五十五户。照例给予抚恤一月折色口粮。及淹损人口。冲坍房间。例给修掩等费。共需银三千七百三十余两。业经该护道督同妥员妥为散放。其该县西南乡续报被水处所。亦已就近勘办。应如何抚恤。著一并妥速散放。核实报销。又据另片奏、略阳县城。左河右江。水口壁立。频遭水患。据该护道杨名扬禀请移建。已委署藩司林则徐亲往确勘。著即饬该署藩司查明。是否应行移建。详勘定议。并将该县被灾户口。应否再予调剂之处。体察情形。奏明办理。　　

○又谕、蒋攸铦等奏、筹备挑浚吴淞江银款。及时兴办一摺。江苏省三江水利。前曾议准兴办。嗣因高堰兴办大工。集夫不易。仅将黄浦一路水道。先为挑浚。吴淞各工。暂行停办。昨据御史李鹏奏、请及早设法疏浚。当经降旨令该督等筹议勘办。兹蒋攸铦等于未经接奉谕旨之先。已议筹款挑浚。著照所请、准其将明年办理海运案内、节省苏松常镇太四府一州应徵赠五等米粜变价银。留为挑浚经费。先于本年平粜缓漕米价银内借动银二十余万两。及早给发领办。所借银两。俟明春将海运节省各款米石变价后。即行还款。该督等即遴派道府大员。详勘确估。如法疏治。务期农田水道。实有裨益。俟挑工完竣。著陶澍亲往验收。勿任草率偷减。核实报部查销。　　

○护陕西巡抚徐炘奏、佛坪地方。新设厅治。应建坛庙各工。请于司库耗羡银内动支兴办。下部知之。　　

○戊寅。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○驻藏大臣松廷等奏、廓尔喀额尔德尼王热尊达尔毕噶尔玛萨野、遣使表进年贡。报闻。　　

○乌噜木齐都统英惠奏、派办文案勤慎之已革河道总督张文浩、布政使朱锡爵、可否量予恩施。得旨、著无庸议。　　

○己卯。青海左翼正盟长郡王车凌端多布、因病告替。以贝勒那木喀旺扎勒、为青海左翼正盟长。　　

○以乌噜木齐承办军营后路粮运、及供支官兵过境出力。赏道员汤鼐花翎。余升叙加衔选补有差。赏废员黄家绅八品衔。张金等均准释回。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、贺长龄奏、东省旧案交代。渐次清厘。请宽免州县处分。山东省各属历年未结交代。前经奏明派员专司核算。两次奏结共一百六十余起。下余各案。自即可埽数完结。其造报迟延之各州县。既多缘事去任。现任之员。将旧案赶紧清厘。办理尚为妥速。所有应得处分。著加恩概予宽免。嗣后不得援以为例。自此次查办之后。该护抚务饬所属遵照例限。按款清交。傥再任意延宕。即著据实严参惩办。决不宽贷。　　

○以河南按察使阿勒清阿、为广东布政使。四川建昌道桂良、为河南按察使。　　

○辛巳。上奉皇太后幸同乐园。进膳。并赐皇子及内廷王大臣等食。　　

○遣官祭关帝庙。　　

○壬午。太宗文皇帝忌辰。遣官祭昭陵。　　

○户部议准、护山东巡抚贺长龄奏、东省闸内有漕州县。向系冬兑冬开。距水次既远。时日又迫。势不能不买米垫兑。旗丁藉此刁难勒索。苦累实甚。请嗣后准闸内各州县。届期有徵未足数、及赶运不及者。即于各水次就近买补垫兑。仍饬不得藉此概行折徵。并严禁旗丁挟制扰累。从之。　　

○癸未。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公等行庆贺礼。　　

○幸同乐园。赐皇子及内廷王公大臣蒙古王公等食。　　

○谕内阁、富俊奏、拏获朝鲜国越界偷捕牲畜人犯。此案朝鲜国越界人犯延必元、韩贞昌、二名。讯据供系奉伊本地州官派捕鹿茸。在不知地名山坡偷越。因失迷路径。不能回归。虽讯无为匪不法别情。恐在该国另有负罪潜逃情事。已经该将军咨送盛京礼部、转解该国收审。著礼部檄谕该国王、令其严究确情。自行惩办。并饬该国王严禁属下人等、嗣后不得私行越界打牲伐木。以肃边境。该部拟定檄谕。奏明后再行缮发。　　

○又谕、长龄等奏、官兵出卡剿洗逆党情形。前据长龄等奏称、探知张格尔逃往卡外。在达尔瓦斯之藏堪地方藏匿。杨遇春、杨芳、分带官兵。前往追捕。兹据奏于七月初七日。在塔里克达巴罕相近地方。遇见贼匪二千余人。当经副将郭继昌等督兵迎击。贼匪上山用枪扺拒。协领寿昌等直上攻击。毙贼二三百名。该匪复敢放枪抵敌。协领都凌阿、委参领郭全、首先攻上。均中枪阵殁。嗣经官兵击毙督阵红衣贼目三人。始败退后面山梁据扎。旋经杨芳督同领队安福等分路进攻。郭继昌等由贼后兜击。贼匪腹背受敌。拚死抗拒。官兵两面夹击。斩捦一千五六百名。脱逃者仅百余人。侍卫色克精阿、委参领巴尔江阿、守备蔡汝寅、及参领哲里善、均先后被伤阵亡。殊为可惜。该将军等既探知张逆藏匿地方。派兵出卡追捕。自应倍加慎重。乃虚延时日。糜费兵饷。竟令零星残匪。伤我官兵。纵将该逆党斩获多名。已属不值。长龄等调度失宜。办理不善。咎无可辞。长龄、杨遇春、杨芳、武隆阿、俱著交部议处。安福首先击贼。致受枪伤。著赏给誉勇巴图鲁名号。其阵亡之都凌阿等、著交部照例议恤。所有伤亡官兵。著该将军等查明咨部。照例赐恤。　　

○谕军机大臣等、据长龄等奏、官兵在卡外剿洗逆党。兵将间有伤亡。霍罕回禀。殊不足信。并筹议善后。请以逆裔管理西四城各一摺。大兵克复四城。已经数月。迄未得逆酋张格尔实在踪迹。虚延时日。糜费兵饷。祇遇逃窜卡外零星残匪。竟致损我官兵。虽据奏斩捦逆匪千余名。逃脱者不过百余名。而我带兵将弁及兵丁等、已伤亡数十人之多。殊为可惜。不借之至。外夷各部落内、声言效顺者。既知其为缓师图赏之计。乃犹称布噜特咸睹兵威。或将该逆拏献。岂非仍在梦中。其霍罕伯克之谲诈。又何待遣使来营求赏元宝。始为派兵捦渠。方知其妄。长龄等总不咎前此办理之失宜。迨接奉六月十六日所降谕旨。饬将卡外官兵酌撤。始为此奏。披览之下。愤懑殊深。大军久驻卡外。各布噜特势不能不自保其疆圉。即有逃窜零星回子依附其地。亦祇可待其来而歼之。何得堕其诡计。冞入其阻。况张格尔并不在其中。更不值轻劳兵力。致损国威而张贼势。至所奏善后之策。竟请以久经羁留之逆裔阿布都哈里、赏给职衔。放归回部。管理西四城回众。尤为纰缪之极。长龄老悖糊涂。一至于此。武隆阿随声附和。俱著严行申饬。为今之计。总当遵奉前旨。将西四城仍照旧章办理。一切分兵防守。及清查叛产、筹备粮饷、并种种未尽事宜。作速从长计议。务期经久无弊。方为妥善。其所奏传谕霍罕伯克、以张格尔系无足重轻回子。该伯克既不肯将其拏献。又不肯将其家属送出。即永远不准入卡贸易一节。尚为得体。稍合朕意。该将军等一面筹撤官兵。议及善后。一面设法捦拏张逆。小心防范各城。若再稍有挫失。首逆又不可得。试问能当此重罪耶。懔之慎之。将此由六百里加紧谕知长龄、杨遇春、杨芳、并谕武隆阿知之。　　

○移达尔欢霍洛卡伦于珲春西南四道沟。从前任吉林将军富俊请也。　　

○甲申。太祖高皇帝忌辰。遣官祭福陵。　　

○复还贵州永从县文童学额二名。廪生增生各四名。于锦屏县学内裁拨。从巡抚嵩孚等请也。　　

○缓长芦所属沧州、宁河县、并严镇场上年被水灶地额徵银。　　

○乙酉。遣官祭昭忠祠。　　

○调盛京礼部侍郎钟昌、为刑部右侍郎。刑部右侍郎特登额、为盛京礼部侍郎。　　

○以护军参领阴功保、为正黄旗汉军副都统。　　

○丙戌。上诣安佑宫行礼。　　

○谕内阁、那彦成奏、此次兵差过境。即饬藩臬及该管道府逐案清厘。现在兵差经由直隶之三十州县。已严密确查。实无丝毫亏短。冬间凯撤回兵差使。亦可仿照办理等语。向来军务完竣。设立军需局汇总报销。往往此牵彼混。直隶办理兵差过境各州县。办一案即清厘一案。现据那彦成查明各州县并无藉差那移库项情弊。所办甚是。其河南陕西甘肃三省。事同一律。著该省督抚仿照直隶。确查办理兵差各州县有无藉差亏短情事。其支发军需总局。务须立定章程。画清款项。按款报销。不许压请积后。以杜牵混轇轕之弊。　　

