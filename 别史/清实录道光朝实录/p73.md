<!-- { "loadSidebar": true } -->
○又谕、户部议驳吉兰泰盐斤请由水运一摺。吉兰泰蒙古盐斤。自嘉庆十七年、经大学士等议奏、以该处盐斤行于内地、充斥潞纲。查照旧章。止准陆运。不准水运。内地既无虞滞销。而蒙民亦不至失所。至今遵行已久。实系两无窒碍。自未便轻议更张。所有阿拉善王玛哈巴拉请仍复水运之处。著不准行。　　

○又谕、史致光等奏、黔省运贮楚局白铅、现在积存充裕。请停办趱运铅斤一摺。黔省岁办楚铅。向以汉局存贮之盈虚。酌核黔厂转运之缓急。嘉庆二十年、因汉口铅斤支绌。趱运癸甲乙丙四起楚铅。现在汉局存铅充裕。足敷各省三年采买之用。若再将丙子趱运、及借拨趱办乙亥之铅、按年踵运。亦不过久贮汉局。其水城、威宁两厂。年久硐深。攻采匪易。或厂地因此疲乏。转致有妨正额。该督等所奏、自系实在情形。著照所请、准其将未办第四起丙子趱运楚铅、停其办运。其已运乙亥趱办、系借拨正运楚铅。即抵本年壬午楚铅正运。所有乙亥丙子二起未运加趱铅斤、既无须办运。其未领工本、亦著停其发给。该部知道。　　

○谕军机大臣等、粤东闽浙各省洋盗。自蔡牵、乌石二等、歼捦之后。洋面早就肃清。近年该三省、复时有海洋行劫之案。该地方营县各员。若查拏稍形疏懈。必致肆相纠结。聚成大夥。为害商旅。不可不防其渐。著该督抚等、督饬所属。实力侦缉。并饬知该水师提镇等、董率舟师员弁。常川出洋。巡查防范。毋得畏难苟安。如有匪徒踪迹。立即跟踪躧缉。悉数捦获。务使洋面一体肃清。傥不认真查拏。以致养痈贻患。惟该督抚提镇等是问。将此谕令知之。　　

○刑部奏、审明正黄旗蒙古世袭男爵兼管佐领恒龄、商同民人王大等、印用假票。诓骗财物。得旨、此案已革佐领恒龄、商同市侩肆行诓骗。实属贪鄙。恒龄著交该旗枷号一个月。满日发往吉林当差。以示惩儆。　　

○己巳。孝圣宪皇后忌辰。遣官祭泰东陵。　　

○上诣慈宁宫寿康宫前殿行礼。后殿问皇太后安。　　

○谕内阁、琦善奏、查勘孔林应修各工、确估工料银两一摺。孔林享堂门楼墙垣。及两旁碑亭等处。多有坍损。现据琦善勘明、应分别拆修油饰。共估需工料银一万九千九百八十六两零。著照所请、在于司库庙工生息款内、如数动支。该抚即督饬原估之员。敬谨兴修。务臻巩固。以肃观瞻。　　

○又谕、琦善奏参知县摘徵灾缓钱粮、并查有侵那情弊一摺。山东蒲台县知县童炳然、于奏准缓徵村庄。将刊发誊黄匿不张贴。辄私自按亩分别摘徵。实属荒谬。并查明该县所徵历年正耗钱粮漕米、并未报解。又不存贮仓库。显有侵那情弊。章炳然著革职拏问。交该抚提同经书人等、彻底严审。按律定拟具奏。其另片奏称、蒲台县郑家庄等六庄、系嘉庆二十五年被水原缓钱漕。应于上年秋后启徵。既据查明系章炳然误行详请递缓。著仍照例徵收。该部知道。　　

○又谕、御史魏成宪奏、请明定现审章程一摺。户部现审处、管理旗民田土案件。其无地档契据者。原不准率行查办。至提讯人证。尤不应关传四出。扰累无辜。但例内并无明禁。诚恐书吏纳贿舞文。司员因循迁就。致乖清讼安民之意。嗣后呈控旗地到部。分别老圈契置。查档验契。确有凭据。方准究办。毋得仅凭呈控之词。据准审理。其应提人证。除近在大宛五城地方者、仍照旧票传外。若关提京外人证。概行具稿呈堂。用印行文。如有票仰司坊关提者。将承办司员参处。著户部纂入例册。永远遵行。　　

○又谕、姚祖同奏、豫省杂税银数、旧欠过多。恳请展限提解一摺。豫省节年未完杂税银两。前经户部奏明咨催。勒限六个月提解。并查取逾限不完、及提解不力各职名。送部核议。兹据该抚奏称此项银两、各州县现已陆续完解。惟积欠已经二十余年。势难责令一时全解。且前任迟延各员处分。已遇恩诏宽免。现任各员、正在上紧报解。尚非始终玩延。著照所请、此项杂税未完银两。仍责成各该州县赶紧报解。再准展限六个月。如稍涉怠玩。即将应议职名。咨部核办。至现年杂税。著督令按年全解。傥各该州县批解不前。或新旧税银俱形短绌。著该抚即据实参奏办理。以重库款而杜侵欺。　　

○山东巡抚琦善奏、运河冬挑津贴银两。本款不敷。所需银三万三千六百一十两有奇。请先于司库借拨。饬令运司严催各商、迅缴息银归还。报闻。　　

○以刑部左侍郎廉善、都察院左副都御史贾允升、知贡举。　　

○庚午。谕内阁、钱臻奏、查办衿棍把持漕务情形一摺。湖南醴陵县生监杨清枚等、为积年包户。揽纳漕粮。其在逃之匡光文等、因包揽不遂。辄行挟制官吏。阻遏花户上米。复敢诈传诏旨。骗敛讼费。经该县差拏。又复藐法抗拒。情节实为可恶。必应严加惩办。以儆刁风。著该抚左辅、按名严拏。固不可累及无辜。断不可使奸党漏网。务须侦捕速获。提同案内人证、彻底根究。从重定拟具奏。　　

○谕军机大臣等、朕闻署贵定县知县宋子鲁、贪而且虐。士民怨谤。清平县知县王衢、吃鸦片烟。民事废弛。著明山将该二员劣迹、细加察访。如果贪虐废弛属实。即据实参奏。勿稍徇庇。将此谕令知之。　　

○浙江巡抚帅承瀛覆奏操练章程。浙省各营。每有市井无赖、及衰弱之人滥充。应饬各将弁于初召募时、互相保结。方准收营。得旨、最系绿营恶习。必应力加整饬。又奏、将弁为兵丁表率。在将军督抚提镇、随时考校。务令步骑精娴。批、是。又批、随时认真训练。应整饬者、秉公办理。慎毋日久懈生。有名无实。勉力行之。　　

○命乌里雅苏台将军特依顺保来京。调黑龙江将军奕颢、为乌里雅苏台将军。盛京将军松箖、为黑龙江将军。以兵部尚书晋昌、为盛京将军。　　

○以都察院左都御史那清安、署兵部尚书。　　

○以上驷院卿广泰、为总管内务府大臣。　　

○广州满洲副都统额图珲、因病解任。以西安协领巴杭阿、为广州满洲副都统。　　

○辛未。谕内阁、三载考绩。乃国家激扬大典。朕仰承皇考付畀之重。兢兢业业。与内外诸臣、恪遵成宪。共图郅治。兹届京察之期。吏部将京外各大员、开单具奏。朕详加披阅。酌中核定。虽间有年老之人。察其精力尚不至衰颓。有误职守。仍堪留任。大学士曹振镛、户部尚书黄钺、办理部务。本属妥协。又自简任军机大臣以来。敬共所事。实力匡襄。礼部尚书文孚、在军机处行走有年。小心勤慎。克尽厥职。大学士伯麟、人品端方。管理部务。甚属尽心。吏部尚书卢荫溥、在军机处行走多年。恪恭匪懈。前因管理吏部顺天府需人。特旨调用。亦能尽心。户部尚书英和、管理部旗内务府事务。均臻妥善。且于步军统领衙门。尤能不避嫌怨。管辖严明。礼部尚书汪廷珍、品学兼优。承办实录底本。勤慎通达。尽心纂辑。两江总督孙玉庭、陕甘总督长龄、四川总督蒋攸铦、均能整理地方。察吏安民。克副封疆重任。江南河道总督黎世序、宣力多年。一切河务、经理得宜。永奏安澜之庆。俱著加恩交部议叙。吏部侍郎那彦宝、屡受皇考重恩。不知洁己报效。先后办理河工。声名甚属平常。著降为头等侍卫。前往吐鲁番、更换宝兴回京。不准具摺请训。礼部侍郎善庆、粗率无能。不胜侍郎之任。著回副都统之任行走。兵部侍郎吴芳培、年力衰迈。著以原品休致。左都御史顾德庆、人属平庸。著以侍郎降补。余著照旧供职。特谕。　　

○又谕、御史董国华奏、请严汰各部冗员一摺。所奏似是而非。各部截取外用简缺知府人员。其未经铨选以前。仍在本衙门办事。各有本缺职任。正可藉资练习。若概令出缺候选。是徒与该员以自便之途。既非所以造就人才。而于部务仍无裨益。所奏不可行。至京察注入三等人员。例得留任以观后效。该堂官原应随时察看。如该员果能奋勉。下届京察、尚准列为上考。若如所奏、必刻期分别去留休改。则三年后察典。转无可汰之员。于事理殊觉未协。所奏亦毋庸议。　　

○谕军机大臣等、本日理藩院奏、据西藏年班堪布贡噶扎木巴等、禀报喇嘛等进贡。自藏起程。于上年九月二十六日、行至西宁当噶尔地方。将自备牛只骡马、赶赴草厂牧放。至当噶尔城外二十余里。被番贼二百余人、抢去牛只骡马帐房等物。当经报明西宁办事大臣、陕甘总督、各衙门在案。今差旋在迩。恳转行该处、速行严缉等语。喇嘛进贡赴京。沿途被抢。既经报明。该督等自应即行查究。著朱勋、松廷、严饬文武官弁。迅速查缉。现届该喇嘛等差旋在迩。务须妥为筹办。俾得遄行无阻。用副朕轸恤远人之意。将此谕令知之。　　

○命嗣后行围。文职官员内、若因故不能射箭者。毋庸京察一等。　　

○刑部议覆、福建台湾镇总兵官印登额等、审拟编造逆词图洩愤恨逆犯、应如该总兵原拟凌迟处死。得旨、此案朱蔚因妻父相待情薄。辄敢编造逆词。图洩愤恨。狂妄已极。本应照律凌迟处死。惟该犯究系疯狂。年甫十八。并无另有夥党。及豫蓄逆谋情事。朱蔚著改为斩立决。嗣后不得援以为例。　　

○协办大学士两江总督孙玉庭等奏报凌汛安澜。得旨、欣慰览之。又奏、堰盱石工。应行补砌段落。现在一律估办。扬河厅属宝应汛西岸临湖石工。近筑碎石坦坡偎护。已有成效。现在槐楼对岸两处情形吃重。均分别估办。开篆后、即先赴上游。查勘徐城对岸展宽河道挑工。以及加砌石工。并上下各厅春修土埽工程。批、此系现在紧要工程。必须亲身督率。认真查办。　　

○河南南阳镇总兵官段琨、覆奏训练章程。于按期操兵之外。拟派兵弁、一旬之内加操三次。骑射固须娴熟。而鸟枪、长予、实为军中利器。尤须常川习练。必得进退如法。勾火、下子、挑拨、击刺、均要便捷。得旨、好。又批、训练士卒。固宜严而不宜宽。然必须随时审度。不可操之太急。反成无益。嗣后按汝所奏章程。尽心训练。务要宽严得当。赏罚公平。使人皆乐于从命。方能收其实效。慎勿始勤终怠。有名无实。必要一力而行。毋稍疏懈。勉之慎之。　　

○转吏部右侍郎常起、为左侍郎。调礼部右侍郎佛住、为吏部右侍郎。兵部左侍郎玉麟、为礼部左侍郎。工部左侍郎果齐斯欢、为兵部左侍郎。理藩院右侍郎明志、为礼部右侍郎。以正白旗满洲副都统舒明阿、为工部左侍郎。内阁学士色克精额、为理藩院右侍郎。　　

