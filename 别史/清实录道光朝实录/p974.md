<!-- { "loadSidebar": true } -->
○谕内阁、紫禁城内值班王大臣。例应于辰刻进内接班。其出班之人。应俟接班者进内。面行交替。始准散归。兹据济克默特奏、本月初五日。应行接班之王大臣内。共有五人。迟至申刻。甫经到班。殊属玩误。所有是日进六班之公永康、内大臣常喜、文职全庆、武职常恒、散秩大臣侯张淳、著交各该衙门先行严加议处。并著济克默特、将是日出班之王大臣等、何人于何时散值。是否守候进班之人进内。始行出班。逐一查明。据实具奏。至是日出班之庆郡王奕彩、侍郎溥治、副都统连贵、内大臣肃亲王敬敏、散秩大臣书桂、何时出班。曾否面见永康等交替。因何不行参奏之处。著各行具摺明白回奏。　　

○辛丑。遣惠亲王绵愉、诣天神坛。睿亲王仁寿、诣地祇坛。郑亲王乌尔恭阿、诣太岁坛。肃亲王敬敏、诣关帝庙。成郡王载锐、诣城隍庙。谢雨。　　

○谕内阁、前经降旨、旗人命名。若用汉字。仅准用二字。不准连用三字。若以满洲蒙古语命名。不成文者亦不准用。昨日镶蓝旗满洲都统将盛京应放防御人员带领引见。其拟陪之骁骑校庆丰阿。命名不合。著改名庆丰。将此申谕八旗都统副都统、各省将军都统副都统城守尉等。嗣后似此不成满洲蒙古语义。而汉字又三字不连者。概不准其命名。　　

○太子太傅予告大学士卢荫溥卒。晋赠太子太师。命成郡王载锐、带同侍卫十员。往奠茶酒。赏银一千五百两治丧。入祀贤良祠。予祭葬。谥文肃。并赏其孙光燮举人。一体会试。　　

○旌表守正捐躯河南舞阳县民陈印母张氏。　　

○壬寅。谕内阁、昨因禁城内值班大臣进班迟误。当降旨将永康等、交各该衙门严加议处。并著出班之王大臣、将是日曾否面见永康等交替。因何不行参奏之处。各行具摺明白回奏。兹据奕彩等回奏。未经守候交替。遽行先散属实。惟济克默特进班时。中山亦已先散。以禁城严肃之地。该王大臣等竟敢不候交替。任意纷纷散值。实属胆大违制。咎无可辞。庆郡王奕彩、侍郎溥治、副都统连贵、内大臣肃亲王敬敏、散秩大臣书桂、前锋统领中山、均著交各该衙门严加议处。至济克默特、于中山未经守候交替遽行先散之处。不行参奏。本应严议。姑念是日进班尚早。且此次奕彩等五人。均系该贝子指参。仅于中山早散。未及参奏。其咎稍轻。济克默特、著交该衙门议处。　　

○又谕、达洪阿等奏、摉捕逆匪。酌撤弁兵一摺。前据钟祥等奏、台湾匪徒胡布、聚众滋事。抢汛戕兵。经达洪阿等带兵捕获首从各犯。审明正法。当有旨令该督即责成该镇督兵摉捕内山余匪。以净根株。兹据该镇等奏称、督率弁兵。分路进剿。续获匪犯多名。内山巢穴。业已埽清。办理尚属迅速。达洪阿、姚莹、均著加恩交部从优议叙。其随同剿捕各员弁。著钟祥择其尤为出力者。酌量保奏。候朕施恩。毋稍冒滥。　　

○礼部议准、贵州巡抚贺长龄疏报、采访湄潭县节妇张邹氏等三十九口。请建总坊旌表。从之。　　

○癸卯。上诣大高殿行礼。　　

○还宫。　　

○谕军机大臣等、有人奏、湖北省职官吸食鸦片烟并营私各款。开单呈览。职官营私骫法。已干例禁。况当此查办禁烟之时。牧民者先不能表率。何以惩办军民人等。桂良甫经到任。无所用其回护。著按照单内所开各款。逐一密查。如果属实。从严参办。不得走漏风声。消弭瞻徇。致干咎戾。原单著发给阅看。将此谕令知之。寻奏、查照原奏单开。逐一讯究。武昌府知府崇善、讯无岁得盐规二万余两等事。惟失察幕友家丁吸烟。且徇庇属员。并不随时参革。已于另案拟发军台效力。盐道于克襄、与试用从九品官彤绅、系属表亲。率行派委查关。实属徇庇。业经另案奏请革职。其余单开之三十三人内。当阳县知县邱上东、现因详报不实。另案参办。州同沈兆鹏、巡检石裕禧、庆槐、未入流金恒、曾经吸烟。照新例勒令休致。巡检郑时彦、声名平常。布政司经历朱文谷、素非安分。均请革职。从九品官彤绅、不知引嫌。应请勒休。永不叙用。长阳县知县秦宪曾、于交代案内先行革职。从九品朱龄、祖籍浙江。幼随伊祖游幕楚北。应请饬部改发他省试用。其余均令回任。下部议。从之。　　

○以夏至祭地于方泽。自是日始。斋戒三日。　　

○甲辰。考试应开列试差满汉二品以下京堂各官于上书房。　　

○旌表守正捐躯河南虞城县军犯区亚炮义女大姐。　　

○乙巳。谕内阁、昨因紫禁城内值班王大臣。于出班进班。不遵定例。任意迟早。并有应参不参等情。当降旨将该王大臣等、交各该衙门分别严议议处。兹据各该衙门遵照嘉庆十九年谕旨。请将该王大臣等爵职一并斥革。实属各所应得。惟念年岁久远。积习相沿。恐以前旷班者。尚不止此数人。若但将永康等惩治。转不足以昭平允。姑从宽免其斥革。予以薄惩。永康、著罚公俸六年。觉罗常喜、著革去副将统并一切差使。仍罚世职俸四年、张淳、著革去散秩大臣。仍罚侯俸四年。庆郡王奕彩、著退出内廷行走。仍罚王俸六年、肃亲王敬敏、著革去宗令、内大臣。仍罚王俸六年。书桂、著革去散秩大臣。仍罚侯俸四年。常恒、全庆、溥治、连贵、中山、俱著降二级调用。济克默特、著加恩改为降四级留任。不准抵销。　　

○谕军机大臣等、据琦善奏、委员前往河南山东侦访前获揭帖情形一摺。直隶省城所获揭帖内。指称河南山东店铺名目。兹据委员千总白含章、葛鸣彪等、访得河南省城朱魁元饭店。及山东东昌府城许洪志诚店。均无诡秘形迹。即沿途经由各处。民间亦无浮言。此时原可毋庸张皇。惟直隶值此年岁歉收。尤须随时加意防范。该署督既派妥干员弁。分往顺天保定河间正定等府属。密行察访。并督饬镇道。各就所辖境内。严密巡防。总期有备无患。不得以访无别情。稍存疏忽。是为至要。将此谕令知之。　　

○大学士署直隶总督琦善奏、麦收分数。得旨、览奏殊深忧惧。惟叩祈天贶。通省速沛渥泽。庶秋成可卜。民生可卫。曷胜焦灼渴望之至。　　

○以定郡王载铨、为宗人府宗令。御前大臣户部尚书奕纪、为銮仪卫掌卫事大臣。　　

○赏降调右翼前锋统领中山、头等侍卫。仍在御前行走。　　

○以户部左侍郎文庆、兼右翼前锋统领。　　

○丙午。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○以内阁学士关圣保、为礼部右侍郎。仍留驻藏大臣任。已革兵部右侍郎倭什讷、为兵部左侍郎。　　

○调镶红旗汉军副都统松峻、为正白旗满洲副都统。以兵部右侍郎德春、兼镶红旗汉军副都统。调镶蓝旗汉军副都统扎拉罕泰、为镶红旗满洲副都统。以总管内务府大臣阿灵阿、兼镶蓝旗汉军副都统。调镶黄旗汉军副都统恩华、为正蓝旗满洲副都统。以内阁学士端华、兼镶黄旗汉军副都统。　　

○调镶白旗护军统领恩桂、为正黄旗护军统领。以工部右侍郎松峻、兼镶白旗护军统领。仍署镶蓝旗护军统领。　　

○以御前侍卫博多欢、为上驷院卿。　　

○丁未。遣官祭关帝庙。　　

○谕内阁、前次保举简放副都统人员。兹已简放完竣。著交大学士领侍卫内大臣尚书左都御史都统等。将头等侍卫八旗各营正参领给事中御史各部院郎中内。堪胜副都统者。各保一二员。出具切实考语。送交兵部汇总照例带领引见。毋庸专摺具奏。至所保人员。务须平素稔知品行端方、人体面。方准保奏。傥所保人员。于简放后或因公获咎。于原保人毋庸议。设营私犯罪。惟原保人是问。如知之不确。著毋庸保奏。　　

○军机大臣大学士穆彰阿等奏、议覆钦差大臣两江总督林则徐请定夷人携带鸦片烟土入口售卖治罪专条。拟请此后夷人如带有鸦片烟入口图卖者。为首照开设窰口例拟斩立决。为从同谋者。从严拟绞立决。由督抚审明。交地方官督同夷人头目。将各犯分别正法。起获烟土。全行销毁。以杜贪顽而严法禁。仍行文两广总督。以奉文之日为始。予限一年六个月。如于限内将烟土全数呈缴者。免其治罪。从之。　　

○以大理寺少卿黄爵滋、为通政使司通政使。　　

○以工部左侍郎文蔚、署正黄旗蒙古副都统。户部右侍郎善焘、署正黄旗汉军副都统。　　

○戊申。谕内阁、本月初五日。禁城内值班王大臣等。进班出班。均未面行交替。本应遵照嘉庆十九年谕旨。概行斥革。姑念岁久相沿。几成积习。此外未经发觉者。当不止此数人。是以恩宽格外。量予薄惩。因思该王大臣等散归太早。入值较迟。皆系怠惰习成。性耽安逸。朕何难恪守前谟。立予罢斥。惟伊等咎由玩愒。若竟置身闲散。转得遂其偷安自便之私。故不令废弃终身。俾可赎前愆而图后效。嗣后该班之王大臣等。如轮应进班。借词推诿。旷误不到。及出班之人。容隐不奏。俱仍照嘉庆年间谕旨。革去爵职。决不宽贷。其进班迟延。已逾限刻。及出班之人。彼此未经面晤。即自散归。并容隐不奏者。均酌量情形。仿照此次办理。该王大臣等。惟当各勤职守。夙夜在公。毋得日久玩生。仍蹈故辙。并著将此次谕旨。各录一道。悬挂该班处所。俾触目儆心。共知戒惧。懔之慎之。　　

○以翰林院编修张芾、为广东乡试正考官。兵部郎中潘铎、为副考官。翰林院编修江国霖、为广西乡试正考官。吏部主事阿彦达、为副考官。翰林院编修何绍基、为福建乡试正考官。江南道御史蔡家玕、为副考官。　　

○贷直隶紫荆关驻劄歉区弁兵米石。　　

○己酉。谕军机大臣等、据经额布奏、东昌府城北门内墙上。揭获黄纸匿名帖一张。词意大率系招聚匪徒。谋为不轨。又称河南中州城内。现有朱魁元馆息宾处。并历指匪党刘洸列等三十余人。俱籍隶河南。据该府县密查揭帖之人。毫无踪迹。现经派员前往豫省。慎密侦访等语。此案前据琦善、先后奏到。已派员将河南省城朱魁元饭店。及山东东昌府城许洪志诚店。确切访查。叠经降旨交琦善密行察访矣。志诚店近在东昌城内。何以该抚既经派员前赴河南侦访朱魁元下落。而于所指该省志诚店一节。转未奏及。是否该府县等因该店近在城内。有心消弭。不行禀究。总之此事必将张贴揭帖之人。速行访获。方可从此根究。俾此辈鬼蜮伎俩。立即败露。该抚惟当严饬所派各员。不动声色。密行体访。既不可过事张皇。尤不可稍有讳饰。一经访有端倪。著即据实具奏。将此谕令知之。　　

○以查办水灾、并捐修学宫出力。予贵州县丞辥荣等升叙有差。　　

