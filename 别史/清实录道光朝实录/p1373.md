<!-- { "loadSidebar": true } -->
○又谕、德诚朱嶟奏、查验湿米亏短一摺。浙江台州前帮到通漕粮。前因潮湿过多。降旨将该帮千总胡廷彪革职。仍责令总运桂琳、严饬该帮丁认真挑晾。兹据该侍郎等查明。前项湿米。除挑晾乾洁外。尚短欠米六千四百五十四石零。叠经饬催。延未清完。该旗丁等畏惧逃匿。饬拏未获。著漕运总督、浙江巡抚、即饬该管粮道、严拏逃丁。照数追比。革弁胡廷彪、仍押令回南措办。明年带运赴通。总运桂琳、所司何事。岂得置身事外。著交部议处。以示惩儆。另片奏、访闻帮船逗留积弊等语。帮船水手舵工盘剥帮丁。勒掯挟制。因而疲累不能前进。沿途文武、屡催罔应。其刁狡已可概见。若不破除积习。从严惩办。大为漕务之害。著漕运总督、江南浙江各督抚、查明前项弊端。加重惩治。务令每岁漕船。连樯南下。不致因累稽迟。方称妥善。　　

○谕军机大臣等、有人奏江苏苏州常州等府、均有饥民吁请平粜。禀府不理。致酿抢夺之事。现闻苏城各商。已公捐制钱十万千文备赈。常郡业已踊跃捐输。延挨数月。未闻放给。况平粜祇求减价出售。迥非强横勒索可比。何至遽干众怒。是该府等不能正已率属。措置乖方。已可概见等语。江苏苏州常州等府属灾黎。待哺嗷嗷。现办赈务。总以实惠早沾为第一要义。若如所奏、饥民吁请平粜。地方官置之不理。捐输已有成数。又复延未放给。以致灾民抢夺滋事。种种玩忽因循。何以苏民困而靖灾区。著傅绳勋、迅即遴委贤员。驰往各该处确查所参各情。是否属实。有无侵赈病民。及胥役中饱等弊。据实具奏。断不可稍涉回护。将此谕令知之。　　

○以盛京户部侍郎庆祺、为兵部右侍郎。都察院左副都御史书元、为盛京户部侍郎。兼管奉天府府尹事。　　

○以銮仪卫冠军使瑞昌、为正白旗汉军副都统。　　

○以缉捕出力。予马兰镇标千总王永等升擢有差。　　

○贷山西修理绥远城垣银。　　

○丙午。遣官祭都城隍之神。　　

○谕内阁、抽查漕粮御史联福、涂文钧参奏、奉旨严讯之员。日久未能定谳一摺。著改派文庆、祁寯藻、广林、查讯明确。定拟具奏。卓秉恬、陆应谷、及仓场侍郎、于特旨交办之案。办理颟顸。不以公事为重。均著交部议处。　　

○三品顶带署河东河道总督颜以燠、奏报秋汛安澜。命诣河神庙祀谢。赏颜以燠二品顶带。实授河东河道总督。出力员弁、升叙有差。　　

○以太仆寺卿罗惇衍、为通政使司通政使。　　

○丁未。旌表守正捐躯河南安阳县民吴万全妻张氏。　　

○戊申。两江总督陆建瀛、江南河道总督杨以增、奏报秋汛安澜。命杨以增、诣河神庙祀谢。陆建瀛、杨以增、均下部议叙。出力员弁、升叙有差。　　

○命署吏部右侍郎季芝昌、在军机大臣上行走。　　

○己酉。实授琦善陕甘总督。以山东巡抚徐泽醇、为四川总督。福建布政使陈庆偕、为山东巡抚。未到任前。以山东布政使刘源灏署理。　　

○庚戌。谕内阁、御史张廷瑞奏、米短丁逃。逼毙道员情由一摺。著军机大臣、会同刑部、覆讯定拟具奏。旗丁姚观五等在逃。著步军统领衙门、顺天府、五城、暨沿途督抚、并漕运总督、浙江巡抚、严拏解交刑部审办。该帮弁避匿。及奉委代办总运同知。著沿途地方官、查明一并截回。迅速送部。至伍丁汪龄、著顺天府饬委通州、迅速解部。毋任逃匿。　　

○谕军机大臣等、有人奏奉天有已革捐复刑部笔帖式宜钜、素行无赖。广修房宅。招集匪徒。聚赌蓄娼。大为地方之害。又抢夺重案。层见叠出。州县规避处分。十匿其九。吉林之北。强盗尤多。犄角争雄。戕害行旅。田庄台、没沟营两处。亦有回民垄断网利。啸聚械斗。并有知县被炮击坏坐车之事各等语。奉天为根本重地。吉林地方。均关紧要。必当法纪肃清。若如所奏、职官诱赌窝娼。匪徒肆扰。盗贼横行。为害地方。莫此为甚。著奕兴、倭什讷、书元、文俊等、各按原奏所指情节。遴委干员。确查密访。按名弋获。一一破案。其因循不力之州县。严参重惩。以肃纲纪而靖闾阎。如有应行知会直隶山东之处。亦著酌量咨办。将此谕令知之。　　

○以江苏按察使庆端、为福建布政使。山东盐运使联英、为江苏按察使。　　

○以经徵钱粮出力。予河南知县汪杰等升叙有差。　　

○辛亥。上诣绮春园问皇太后安。　　

○谕军机大臣等、赵炳言奏、拏获纠抢各犯。现饬严审究办等语。湖南岳州、常德、澧州、三府州。及长沙府属。上通黔粤。下达荆襄。其中港＜?氵义＞纷歧。最为盗贼窝藏之薮。其衡、永、郴、桂、各府州属。俱与两粤连界。亦多外来匪徒溷迹其间。诱胁良善。习教结会。肆行抢夺。叠经各该地方文武员弁获犯多名。均已随时分别惩办。现在酃县、安仁、茶陵、等州县。又复拏获匪徒谭叙亨等十八名。并起获令旗腰牌旗帜。刻刷八卦图纸片。及钞写兵法书本等件。讯据供认听从纠邀入夥。结盟拜会。希图抢劫。此等匪犯。暋不畏法。现既起获令旗兵书等件。即难保无另有谋为不轨别情。且恐该犯等辗转勾结。断不止此现拏之数。冯德馨到任后。赵炳言必将旧案移交。著将现获各犯。委员隔别研审。如有别项重情。即当尽法惩治。并究明党羽。分饬查拏。总期净绝根株。勿留余孽。该抚初膺疆寄。宜如何振刷精神。力求整顿。以无负委任也。将此谕令知之。　　

○朝鲜国使臣朴晦寿等三人、于大红桥瞻觐。　　

○壬子。谕军机大臣等、本日据徐广缙、叶名琛、密陈＜?口英＞夷追溯进城约期一事。恳乞代奏。并将照覆稿底呈览一摺。览奏均悉。进城一事。本年春间。已据该酋照会。以后不复辩论。乃现在复以该国王函询耆英定约。各国皆知。何以届期又经阻止。恳将此意速为代奏。自缘进城未能如约。怀惭寻衅。加以口□德酋回国。必藉口居功。归怨呅口□翰。以致呅酋再三谆恳。其情已可概见。业经该督等酌理准情。剀切照覆。该酋自亦无可置辩。惟将来或再有所请。仍须照覆。该督等可作为已意。谕以天朝抚驭外藩。向以诚实相待。入城之举。揆诸事势。百姓既不相容。夷人必受重创。岂肯不以实告。况罢议进城后。贸易渐旺。已有明徵。若复申前说。则商人之裹足不前。民人之同心共愤。又将如今春故事。该酋亦何苦自取困累耶。至前与定期。不过从俗从宜一时行权之语。日久相安。仍当以时为大。该国最重贸易。现在货物流通。又何必仍询前约。致令商民疑虑。诸多窒碍。天朝惟知上顺天心。下从民愿。以怀柔为本。断不任民人稍事欺淩。该国亦当体会此意。安心贸易。勿生枝节。上而督抚提镇。下而军民人等。旁及诸国。断无以不进城为羞辱之事。否则春间暂停贸易。各国何以将积贮货物。全交公使。责令赔偿。即此一节。可知诸国之心。亦不以进城为然也。经此剀谕之后。该夷自必就范。而阖城文武军民。戮力同心。屹然有不摇之势。朕何忧乎。现在情形若何。即由驿奏来。至新领事咆口□灵。为人是否晓事。一切能否循理。并著该督等随时察看。遇便具奏。将此各谕令知之。　　

○癸丑。谕内阁、舒兴阿奏、审明讳盗营私之革员。并行窃库银案犯。分别定拟一摺。此案印房章京汤武泰、并无监守责任。粮饷章京成庆、初次开库。即行查出。旋即访有端倪。与始终失察者有间。著与例得减等之委笔帖式阿察绷阿、经制外委王栋、一并免其议处。　　

○又谕、舒兴阿奏、请将另款余賸银两。豫抵经费一摺。阿克苏应需道光三十一年官兵经费银二万八百九十两零。据称现照部议。拨款豫抵。著即准其在于另款存贮粮台余賸银内。照数拨出划抵。以免拨解。　　

○国子监祭酒胜保、奏请酌收廛税。筹备经费。得旨。断不可行。　　

○甲寅。谕内阁、讷尔经额奏、请展缓查验拨船一摺。本年直隶拨船。迎拨漕粮。程途较远。又须续运奉天牛庄米豆。事竣节候更迟。若再查验。恐误归坞修艌。所有杨村续增拨船一千只。著准其展缓至来年漕竣后。再行奏请派员查验。以免贻误。　　

○以云南剿办野夷出力。予按察使张亮基等升叙有差。　　

○乙卯。上御洞明堂。勾到新疆、云南、贵州、广东、广西、情实罪犯。停决云南斩犯一人。贵州斩犯十二人。绞犯一人。余一百一人予勾。　　

○谕内阁、英隆等奏参、患病未报、致误卡伦之员一摺。骑都尉乌尔屯保、派出坐卡差使。并未报病。以致旷误卡伦。殊属不合。且由该处提省。胆敢不到。实属目无法纪。著照所请、骑都尉兼一云骑尉乌尔屯保、著即革职。以示惩儆。　　

○丙辰。上御洞明堂。勾到四川情实罪犯。停决斩犯十三人。绞犯二人。余八十八人予勾。　　

○谕内阁、陆建瀛奏参、支饰迁延。以致抢犯复出滋事之总兵。及该管署直隶州一摺。江南狼山镇总兵王鹏飞、署通州直隶州知州候补知府何森林、于该州匪徒纠抢场灶之案。经该督派委往拏。不难登时获解。乃该总兵安坐不出。以致节次肆抢。毫无畏忌。该署州仅以获犯数名。联名饰禀。殊属玩泄。王鹏飞、何森林、著一并摘去顶带。勒限督同分司汛弁等、将叠次纠抢各犯。按名悉数弋获。解省审办。毋许一名漏网。如再玩泄。即著从严参撤。　　

○又谕、陆建瀛奏参、擅责生员。禀报失实之游击一摺。江南江阴营游击福山、因巡夜误拏生员。并不送县查究。辄敢擅行杖责。致激众愤。实属狂妄。又复禀报不实。显系回护讳饰。福山、著即革职。交该督提同全案人证。严审确情。定拟具奏。寻奏、福山拏获不安本分之生员曹毓璘、并不送县讯办。辄冒昧擅责。又复禀报不实。实属荒谬。业经革职。应毋庸议。生员曹毓璘、业因犯奸本案斥革。免其杖责发落。下部议。从之。　　

○又谕、托明阿盛埙奏、派拨闲散演练枪炮。筹款津贴一摺。绥远城八旗官兵。添设擡枪擡炮。现经派拨闲散与甲兵一体入操。著准其筹款津贴。所有每年需银一千九百二十两。著准其在于该处地租生息、及撙节余賸房租两项银内支放。余賸银两。留抵遇闰支发、及岁修枪炮之用。该将军等务当认真训练。不可有名无实。日久生懈。　　

○丁巳。上御洞明堂。勾到福建、奉天、湖广、情实罪犯。停决福建斩犯一人。奉天斩犯三人。湖广斩犯八人。绞犯一人。余五十三人予勾。　　

○戊午。上御洞明堂。勾到陕甘、浙江、江西、情实罪犯。停决陕甘斩犯二人。绞犯一人。浙江斩犯一人。江西斩犯二人。绞犯一人。余六十五人予勾。　　

