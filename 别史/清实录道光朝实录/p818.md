<!-- { "loadSidebar": true } -->
○遣官告祭泰陵。泰东陵。昌陵。　　

○遣官告祭后土之神。永宁山神。　　

○谕内阁、此次恭送孝穆皇后梓宫孝慎皇后梓宫之三品以下文武各员。初三日送到后。并无执事者。著即于是日回京。其无差事之兵丁夫役人等。著原带之员。即行带回。王大臣及派有执事之官员等。俱著于初四日飨奠礼毕。即行回京。不必随扈行走。　　

○以孝穆皇后梓宫孝慎皇后梓宫奉移。予恭理事务王大臣等优叙。文武各员。分别议叙有差。　　

○以办差妥协。赏直隶总督琦善、花翎。予文武各员议叙有差。　　

○庚寅。孝穆皇后梓宫孝慎皇后梓宫前、行飨奠礼。上亲临奠酒。皇子及王以下文武大臣官员行礼。　　

○是日。回銮。驻跸秋澜行宫。　　

○辛卯。谕内阁、瑚松额奏、请将验审命案不实、并失察书役得贿匿报之知县、革职质讯一摺。甘肃靖远县知县永铨、相验李添荣尸身。既不详慎细验。致刑仵得以乘间舞弊。隐匿多伤。迨经研讯。复不虚衷推鞫。辄据蔡如兰捏饰供词。轻率具详。且于书役藉案得赃。以及王万有等营求贿嘱各情。漫无觉察。直同聋瞆。永铨著先行革职。交该督提同全案犯证。严讯确情。按律定拟具奏。寻奏、永铨失察刑仵舞弊。书役得赃。轻率具详。虽讯无听受怂恿。故纵捏详情事。究属粗率无能。业已革职。应毋庸议。下部议。从之。　　

○以直隶永定河防汛出力。予同知冯季曾等、加衔升叙有差。　　

○是日。驻跸半壁店行宫。　　

○壬辰。谕军机大臣等、程祖洛等覆奏、查禁台湾米石越口贩运一摺。据称台湾产米。素称饶裕。漳泉地方。赖以接济民食。本年据各口报称、运到台米二十万石有奇。核计该郡民食。所余不过此数。并查明沿海邻省米价。与台湾不相上下。客贩无利可图。自不舍近行远。似无违禁偷漏之事等语。菽粟为民食攸关。有无相通。原属酌盈剂虚之义。台湾米石。除本地食用外。如有赢余。不特运往本省漳泉各郡。在所不禁。即邻近之江浙各省。偶值米价昂贵。该商等运往贩卖。藉以平减时价。亦所时有。且以此地之有余。补彼处之不足。同系内地民人。原可准其通融办理。惟近来沿海各省。屡有＜?口英＞咭唎夷船往来游奕。兼之盗匪曾武、历久未获。抢劫之案。层见叠出。难保无商贩等越口贩运。资其食用。以致夷船恃以无恐。盗犯日久稽诛。不可不严行查禁。著程祖洛等严饬沿海员弁。实力稽查。并饬知台湾镇道等认真查察。傥有奸商偷漏渔利。暨兵役澳甲人等、得规故纵等弊。一经查出。立即从严惩办。毋稍姑息。不得日久生玩。视为具文。方为不负委任。将此谕令知之。　　

○是日。驻跸黄新庄行宫。　　

○癸巳。上御卢沟桥行幄。阅视演炮。　　

○还圆明园。　　

○诣绮春园问皇太后安。　　

○遣官祭都城隍之神。　　

○谕内阁、国家设立火器。原系准备征战防守之意。当日何其精捷威武。况满洲火器营炮位。尤宜灵便有准。每出必中。此次朕回銮之便。在卢沟桥阅看满洲火器营演炮。令其连放两次。固有中牌者。亦有未中而能致远者。亦有放出铅丸半道落地。未能到牌者。殊属不成事体。即云炮位年久。间有损坏之处。亦应随时早为修理。何至朕亲阅之时。尚复任意点放。致铅丸落地。竟未到牌。总由平日该管王大臣、并不尽心督饬官兵演放所致。殊属非是。嗣后务须严加训练。务使一兵即有一兵之用。勉力演放。俱臻精锐。断不可再致如此玩懈。视为具文。除将此次演炮之马甲、交该管王大臣等重惩外。奕绍、僧格林沁、绵岫、哈哴阿、均著交部察议。内火器营翼长等、著交部议处。　　

○甲午。谕内阁、给事中汪报原奏、本年办理乡场。于士子乱号之弊。既经查出。仍复含糊不办。请旨饬查一摺。著监临监试御史明白回奏。此等乱号之弊。既经查出。自应照例办理。若仍照旧将试卷发誊。则乱号者益无顾忌。办理殊属轻纵。查弊系该监临等专责。傥经此次饬查。仍复回护徇隐。则其咎益重。将来别经发觉。惟该监临等是问。　　

○以镶白旗蒙古副都统巴清德、管御枪处事。　　

○河东河道总督栗毓美奏报秋汛安澜。命诣河神庙祀谢。并下部议叙。出力员弁。升叙有差。　　

○赏故御前头等侍卫德克莫银二百两。　　

○乙未。谕内阁、御史章炜奏、外省兵丁缺额。请饬严查一摺。国家设兵卫民。各省俱有定额。据该御史奏、外省不肖营弁。于应有兵数内。虚捏姓名。冒支月饷。或遇兵丁事故。并不将册内姓名开除。任听缺久虚悬。隐为侵蚀地步。迨操演时雇人代替。该管将弁。明知其故。不肯认真查核。以致营伍废弛。一切守卫缉捕。不得实用。尚复成何事体。著通谕各直省督抚提镇、统计标下兵丁。转饬该管将弁。于有无缺额之处。逐层稽查。千总把总所管兵丁。责成都司守备稽查。都司守备所管兵丁。责成副将参游稽查。每届操演之时。其技艺生疏。不谙纪律者。立即指出追究。傥有临时代替。冒支月饷等弊。该管将弁禀明督抚提镇。据实严参。如该管将弁徇私容隐。不肯禀报。即著该督抚提镇查明参办。至各直省督抚提镇。于整饬武备。尤宜留意。若任令兵不符额。傥有徵调。何以供折冲御侮之用。嗣后务当严饬将弁。认真稽查。庶几兵皆足额。饷不虚糜。用副朕训饬戎行之至意。将此通谕知之。　　

○又谕、御史章炜奏、外省控案。牵涉胥役。请饬该管上司亲提审办一摺。奸胥蠹役。为害地方。遇有讼案到官。留难勒索。无弊不为。地方官倚为腹心。藉通线索。间有具控上司衙门。仍发交该州县自行审问。该州县等回护胥役。自顾考成。势必曲为开脱。胥役之弊不除。则讼端不息。如该御史所奏、外省京控之案。牵涉胥役得赃舞弊者。不可胜计。地方官如果留心访察。何难立破奸私。傥徇庇不肖胥役。有意姑容。自必任性妄为。益无忌惮。著通谕各直省督抚、嗣后外省控案。有牵涉州县胥役得赃之事。由该管知府亲提审办。其牵涉知府胥役者。责成司道。牵涉司道胥役者。责成督抚。均各亲提审办。傥牵涉督抚胥役者。著各该督抚酌量事之大小轻重。分别奏咨办理。傥具控后并不亲提。辄仍发交各该属自为弥缝者。经督抚查出。即将该管上司参办。各督抚务须认真察核。遇有不肖胥役。作奸犯科。一经告发。不准稍事姑容。总期剔弊厘奸。痛加惩创。傥因牵涉属员。徇隐回护。别经发觉。或被纠参。定将该管上司重惩不贷。将此通谕知之。　　

○颁江南清江浦海神庙御书扁额曰保障功巍。　　

○两江总督陶澍等奏报秋汛安澜。命署河道总督麟庆、诣河神庙祀谢。予陶澍、麟庆、议叙。出力员弁。升叙有差。　　

○缓徵陕西榆林县被雹村庄下忙额赋。　　

○丙申。谕内阁、据鸿胪寺卿黄爵滋条陈各事宜。朕详加披阅。内谨天戒一条。请饬钦天监嗣后将天象簿、与晴雨录一同进呈。并请饬各省地方官。凡地面所有灾异。无论大小。据实奏报等语。钦天监掌测候推步之政。天道无言。视人事以为徵应。其有天象昭垂。均经该衙门据实奏闻。自可随时省察。至各省间有水旱灾祲。本属随时奏报。所奏著毋庸议。又广贤路一条。请饬令中外大臣。各举所知。以备试用。或特开一科。或兼设数科等语。国家设科取士。原以广开贤路。上以实求。下以实应。登明选公。真才自出。正不在别开科目。转致言行罔顾。名实难符。所奏著毋庸议。又整戎政一条。请饬中外大臣。无论文职武职。文科武科。傥有洞明韬略。娴习技艺者。据实保奏等语。戎行要务。惟在勤于练兵。慎于择将。各直省督抚提镇大员。诚能随时申明纪律。训练操防。不特兵皆劲旅。即可遴拔将材。若责令纷纷保奏。无此政体。所奏亦毋庸议。又立控制一条。请饬督抚大吏。于各该省地方著名匪徒。实力查捕。除已犯重案治罪外。余皆著名于册。取其可用者补编营伍。次充捕差。次充城署散役等语。此项匪民。自系失业为非。犯案较重者。既经惩治。至情节较轻者。量予开释。原以冀其迁善改过。若取其智力可用者补编营伍。次充捕差散役。此等匪民。傥故智复萌。与兵丁衙役。联为一气。其弊更不可胜言。所奏亦毋庸议。又饬堆拨一条。称近来京营各堆拨兵役。日久偷懈。百弊丛生。兵役名为捕贼。潜且豢贼。而番子为尤甚。著步军统领衙门认真查察。至翼尉以下。如有吞饷包班玩巡旷守等情。彻底清厘。严参治罪。其各处堆房栅栏。查有坍塌倾圯。一律修理。至城上堆拨兵丁。并不照例轮直。多有旷班雇替者。著查城都统等一并严查。傥有弊端。从重惩治。如该营弁徇隐故纵。立即严加参处。又肃夷禁一条。请饬两广总督责成水师提督。严查大屿山之屯船。及转运之快蟹。交易之窰口。不准携带鸦片烟土等语。沿海水师。原以肃边威而资抵御。著该管督抚提镇大员。认真操练水师。修理军器战船。以期警戒不虞。有备无患。至所称广东关口。江西等处河面。以摉查鸦片烟为名。需索客商。抢劫财物等语。著该督抚查明。如有似此扰累商民者。严行惩办。毋许轻纵。总之有治人无治法。国家用人行政。规制大备。内外臣工。果能实力实心。奉行匪懈。将见纲纪肃清。吏治民风。自可蒸蒸日上。正无庸多设科条。纷更成例为也。　　

