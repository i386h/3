<!-- { "loadSidebar": true } -->
○谕军机大臣等、前有旨令呢玛善驰赴滇省。帮同庆保办理军务。该将军接奉后。自早已兼程前往。永北大姚夷匪滋事。为时已及三月。剿办尚无端绪。现在逆夷裹胁。众已逾万。办理不可再缓。庆保本未娴军旅。已令其来京陛见。兹特授呢玛善为钦差大臣。发去关防一颗。该将军祗领。即专办军务。以重事权。军营中自提督李锦麟罗思举以下。悉听节制调派。呢玛善久历戎行。此次膺兹重寄。当督率师干。申明赏罚。鼓励将士。迅速蒇功。前据庆保先后奏调滇省官兵一万余名。土练五千余名。现又有旨令罗思举、再调贵州兵五千名。兵力已不为不厚。并令蒋攸铦、在川省筹拨饷银二三十万两。解滇备用。呢玛善惟当尽心督办。以副委任。再该将军会同蒋攸铦所奏、访闻同知张悫田、办理夷田不公。并捏禀梅依老十、为四川夷人。推诿卸过。提督张凤、带兵畏葸不前。并会同镇道。出示禁止汉民妄杀夷人。种种办理乖方。并著呢玛善确实访查。如果属实。先将张凤、张悫田、革职拏问。再行据实具奏。朕必执法严惩。不可稍有徇饰。其金沙江、白水江、一带渡口船只。应行撤去之处。该将军即檄行各地方官一体遵办。以慎巡防。将此由六百里谕令知之。　　

○又谕、滇省永北大姚夷匪滋事。已逾三月。贼众逾万。前有旨令罗思举驰赴滇省军营。帮同剿办。本日已降旨令庆保来京。特授呢玛善为钦差大臣。督办军务。恐滇省兵力不敷。著罗思举于贵州通省官兵内。酌派五千名。遴选副将以下。曾经出兵打仗勇往者。派出数员。令其分起带兵。速赴滇省。该提督到军营后。即随同呢玛善督兵进剿。务将夷匪一鼓扑灭。迅速蒇功。将此附本日六百里报便谕令知之。　　

○又谕、据蒋攸铦奏、滇省夷匪滋事情形一摺。已降旨令庆保进京。特授呢玛善为总统。专办军务。并饬罗思举添带黔兵。赴滇进剿矣。该督惟当饬知边境文武官弁。慎守疆圉。以防窜逸。不可稍有疏虞。再滇省库贮银两素少。该督所闻派往兵丁。发给盐粮不足。或系经费支绌之故。此时若由他省拨往。恐缓不济急。惟川省道途较近。著蒋攸铦于本省银款。无论现徵封贮。酌筹银二三十万两。派员迅速解往滇省。以应急需。该督一面奏闻。朕即降旨于四川邻省就近如数拨还归款。将此由六百里谕令知之。　　

○又谕、云南永北夷匪滋事。扰及大姚。已及三月。官兵尚未进剿得手。已授呢玛善为钦差大臣。督办军务。庆保本系闽浙总督。于军旅素未谙习。著即来京陛见。再赴新任。史致光现已抵滇。伊系现任云贵总督。一切筹备军火粮饷。及抚恤难民。皆其专责。著即尽心经理。随宜筹办。以期迅速蒇功。至滇省藩库。向来储备无多。已有旨谕知蒋攸铦、令其于川省库贮。先行筹拨解滇。以资接济。该督即董率藩司玉辂、妥慎出纳。不可贻误要需。亦不可冒滥开支。事竣核实报销。将此附本日六百里报便谕令知之。　　

○又谕、据张映汉奏、筹议苗疆事宜一摺。湖南苗疆旧立章程。原欲使苗民永远乐业。相安无事。乃近日渐就废弛。如摺内所称屯丁缺出。屯官自以随带私人顶充。其屯丁子弟。转致失业。日久必启争端。至苗疆租赋。应从轻减。俾安乐利。但减租先须省费。现在租谷支销既多。有名无实之款。自应核实裁汰。量入为出。以垂永久。其七厅仓贮。备旱潦之需。如有亏缺。更当严行查办。稍宽盐禁。以免苗人淡食。亦可量为变通。至差役私入苗寨。本干严禁。应饬厅县各衙门。实力奉行。苗额举人。例准一体会试。当严饬书吏需索。或酌给公车路费。俾知踊跃。以上各条。张映汉在楚。体察较真。著陈若霖会同左辅、逐一查明。妥筹办理。务令苗民不受侵扰之累。地方缓急有备。抚字得宜。庶永享绥安之福也。张映汉原摺。著发给阅看。将此谕令知之。　　

○又谕、据御史郭泰成奏、直隶、安徽、河南、山东等省。上年被水之后。俱有水冲沙压地亩。荒废不堪耕种。犹复照常输赋。贫民苦累情形。殊堪悯恻等语。各直省遇有水冲沙压地亩。查明实系不能耕种。例准题豁粮赋。著方受畴、李鸿宾、姚祖同、钱臻等。各饬所属。查明被水田地。如有水冲沙压。实在不能耕种者。州县官据实申报。由府司勘明题豁。惟此等查勘之事。胥吏等往往借端需索。小民未受其利。先蒙其害。该督抚务严切训诫。并留心访察。傥有骚扰勒索等弊。准小民据实首告。即行严参究办。毋稍徇纵。将此各谕令知之。　　

○以工部右侍郎那清安、为都察院左都御史。调兵部左侍郎阿克当阿、为工部右侍郎。以太常寺少卿成书、为兵部左侍郎。　　

○补行嘉庆二十五年大计。盛京卓异官二员。才力不及官一员。年老官二员。分别议叙处分如例。　　

○户部议准、前任两浙盐政广泰等疏报、仁和、石堰、龙头、鸣鹤等场。开垦灶荡涂地一百三十顷二十二亩有奇。照例升科。从之。　　

○除直隶宛平县惠济庙建盖行宫。占用民地二十三亩有奇额赋。　　

○辛卯。上自咸福宫。移居养心殿。　　

○以副都统衔喀什噶尔参赞大臣武隆阿、为正白旗汉军副都统。　　

○除江苏吴县捐置义冢田地漕项银米。　　

○壬辰。上诣昭显庙拈香。　　

○谕内阁、左辅奏、营兵逞凶揪扭知县。审明分别定拟。并参奏不能约束之将弁一摺。此案兵丁王汶元。身充卒伍。不知畏法。乃因同伍兵丁陈万得犯赌。经该县锁押。求释不充。辄将知县羊拱辰、揪扭下马。肆行无状。情殊可恶。王汶元著即照所拟斩决。兵丁陈万得、因犯赌被拏。倚恃营兵。出言挟制。陈兆万、陈榜、于王汶元揪扭该县时。助势嚷闹。均属刁健。陈万得、陈兆万、陈榜、俱著发往新疆充当苦差。仍照例刺字。其余各犯。俱照所拟分别发落。参将麒麟保、平日不能约束兵丁。迨王汶元辱官滋事。辄偏听妄禀。实属溺职。署守备千总林大富、管兵不严。复意存偏护。咎亦难辞。俱著即革职。至提督祝廷彪、轻听营员妄禀。不察虚实。并以风闻无据之词。率入书函。亦属不合。著交部议处。　　

○前任宗人府左宗人贝勒永珠、以病请停俸。并开兼管各缺。命赏给半俸。　　

○补行嘉庆二十五年大计。山东卓异官十三员。才力不及官四员。罢软官一员。浮躁官二员。不谨官五员。有疾官三员。年老官六员。分别议叙处分如例。　　

○癸巳。谕内阁、御史李肄颂奏、请饬禁奢侈积习一摺。直省州县等官。有仓库钱粮之责。自当洁己奉公。撙节用度。庶不致亏短公项。贻害身家。若如该御史所奏。州县官自奉奢侈。应酬繁杂。衙署内豢养冗人。恣行糜费。以致那掩通融。动致亏缺。迨至弥缝无术。褫职监追。后悔何及。著直省督抚严饬所属。力行节俭。谨慎办公。如有仍前侈肆者。立予纠参。毋稍宽纵。至盐务商人承办引盐。关系国课。若竞尚奢靡。则侵那亏短。即自此而生。著该盐政等、于接充时慎加遴选。并随时告诫。黜奢崇俭。以挽浇风。　　

○谕军机大臣等、前因永北大姚夷匪滋事。已阅三月。剿办尚无端绪。逆夷裹胁日众。特授呢玛善为钦差大臣。总办军务。兹据庆保奏、大姚一路夷匪。业经分路进剿。大获胜仗。将首逆陈添培、并紧要贼目刁周等。均已按名捦获。旬日之内。即可将贼巢摉洗净尽。其芝麻庄一路夷匪。亦经张凤督率将弁。分投攻剿。生捦活贼多名。并将贼寨烧毁。此时惟有永北一路首逆瞎眼唐老大等。屯聚公母二寨。负嵎抗拒。庆保等即日将大姚余匪剿尽。即会合兵练。齐赴永北进剿。呢玛善现已奏报起程。途次接奉此旨。无庸前往大姚。著取路径赴永北军营。彼时庆保如尚未将公母二寨大股贼众悉数歼除。该将军即会同庆保商筹办理。迅速蒇功。若到彼后。庆保等已将逆夷扑灭。亦尚有摉剿余匪安抚难民各事宜。并前旨饬查之件。该将军即在彼驻劄查办。至呢玛善所奏指调贵州营精兵一节。滇省先后奏调官兵一万余名。土练五千余名。刻下均会集永北。以之攻剿公母寨贼匪。谅已足敷剿办。昨所调贵州兵五千名。现已降旨停止。呢玛善到彼。察看情形。如兵力实有不敷。无庸先行具奏。即就近知会罗思举、将贵西兵或调派千余名。或数百名。令罗思举管带前往协剿。如可不需。即无庸饬调。该将军酌筹妥办。统俟军务全竣。再奏明回成都本任可也。将此由六百里谕令知之。　　

○又谕、庆保等奏、剿捕大姚贼匪。即日蒇事。兵力齐赴永北会剿。并覆奏起衅缘由各摺。前因大姚永北两处贼匪滋扰。已及三月。尚未剿办得手。特授呢玛善为钦差大臣。驰往督办。兹据该督奏报、大姚一路逆夷。业已生捦贼首。旬日之间。即可埽除净尽。惟有永北大股夷匪。尚屯聚公母二寨。负嵎抗拒。现亦屡获胜仗。官兵勇气倍增。该督请将大姚得胜之兵。移赴永北会办。并自请前往督办。该督现已办理得手。著即鼓励将士。齐赴永北。埽穴捦渠。迅速蒇功。呢玛善已自川起程。即日到滇。如庆保已将公母寨全股逆夷剿尽。即会同该将军筹办一切善后事宜。若尚未办竣。亦即会同督办。俟该处军务全行告蒇。该督再行来京陛见。其前此饬令川省筹拨饷银。此时军务将竣。自可无须接济。现已降旨停止。该督仍知会史致光、于该省筹款备用。无误要需。至大姚永北两路。前此共获匪犯一百余名。及此后续获之犯。应如何分别正法留质之处。史致光现已驰抵军营。该督即与会商办理可也。将此由六百里谕令知之。　　

○又谕、前有旨令罗思举于贵州通省官兵内。酌拨五千名。带赴滇省。随同呢玛善进剿。兹据庆保奏报、大姚贼匪业经剿除净尽。其芝麻庄盘踞之贼。并已焚毁贼巢。此时仅有公母二寨逆夷。负嵎抗拒。庆保巳将大姚胜兵。移赴永北。会合进攻。兵力足敷剿办。所有前调贵州官兵五千名。著即停止派往。罗思举计已行抵贵州。可酌带得力将弁。速赴军营。现据呢玛善奏、贵西镇营精兵。登山蹻捷。可期得力。已有旨谕知呢玛善、如兵力已敷。无庸饬调。若尚须调派。此项兵丁。本系罗思举所辖。该提督即带领协同进剿可也。将此附本日六百里报便谕令知之。　　

