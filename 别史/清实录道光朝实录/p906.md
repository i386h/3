<!-- { "loadSidebar": true } -->
○谕军机大臣等、前据琦善、经额布等奏、运河水涸。军船浅滞。已有旨谕令该督等将应行挑穵起剥事宜。妥为督办。并令咨明河南巡抚。迅将各泉再为疏浚矣。本日复据该署漕督奏称、临清闸截至八月初六日。未出闸者。尚有八帮。未出山东境者。统计二十一帮。各处运河。仅存底水二尺二三寸不等。难资浮送。现在捞剥兼施。昼夜赶催等语。本年卫河水势较弱。军船浅阻。若不及早筹办。傥卫源仍然消落。不但此二十一帮重运之船。浅滞难行。且恐首二进回空船只。节节挡阻。必致有误新漕。所关更钜。该署漕督惟当亲赴河干。体察情形。悉心筹画。务使浅滞各帮船只。迅速趱行。无稍贻误。如需随时截卸。尤当妥为筹议。设法办理。总期重运全数北上。而于回空期限。不致有误。方为妥善。将此谕令知之。　　

○己未。上诣绮春园问皇太后安。　　

○谕内阁、礼部奏、州印开用迟延。请查明职名议处一摺。广西上思州、前因州印模糊。题请换铸。经该部于嘉庆二十五年颁发。何以迟至十五年之久。始将新印开用。该州历任各官。实属漠视公事。该省藩司。并不早行详参。任听迟延。亦有不合。著广西巡抚、即查取嘉庆二十五年以后历任藩司、并历任上思州各职名。送部议处。　　

○实授伦忠正黄旗汉军副都统。　　

○辛酉。谕内阁、向来乡会试大典。场内有监临知贡举稽查。甎门、贡院门、特派王大臣专司摉检。立法本极周备。近来视为具文。渐形疏懈。以致士子纷纷怀挟。毫无顾忌。此次于士子怀挟。虽难保无遗漏幸免。而每场均能摉出。办理认真。尚属可嘉。嗣后凡遇考试。务当认真摉检。力除积弊。勉副朕拔取真才至意。傥意存姑息。仍涉因循。别经参劾。必将派出之摉检王大臣从重惩处。其三场摉出之江苏监生慕承勋携带书策。并非无心误带。著照例办理。　　

○光禄寺卿王玮庆、乞假回籍省亲。命毋庸开缺。以太仆寺卿桂龄、兼署光禄寺卿。　　

○壬戌。上奉皇太后幸奉三无私殿。进膳。　　

○以绥远城军政、年逾六十官十二员。精力未衰。命留任。　　

○癸亥。谕军机大臣等、本日乌尔恭额奏、已革知府刘煜试行票盐。种种弊端一摺。此案前曾叠降谕旨、著钟祥秉公查办矣。兹据乌尔恭额奏称、历次查讯已革知府刘煜大概情形。直是借官行私。无弊不作等语。著钟祥于阅兵之便即将摺内究出各情节。逐细研讯。是否属实。务期水落石出。以成信谳。如该革员实有借官行私等弊。著即一面奏闻。一面严密查抄。按律惩办。不得稍有洩漏。致被掩饰寄匿。原摺著钞给阅看。将此谕令知之。　　

○又谕、有人奏、安徽凤阳颍州等处。匪徒聚众械斗。类多火器伤人。而河南开封府属之朱仙镇、陈州府属之周家口、出产硝磺。每运至凤颍等处。贩卖获利。沿途匪徒护送。越过正阳大关。从僻径偷越各隘口。兵丁复得受规礼。代为包庇。安徽霍邱县属之三道冲、湖口集、六安州属之两河口、刘坡撞、金家寨等处。囤集售卖。千百成群。安徽泗州洪泽湖。枭匪出没。亦多恃火药为劫夺之资等语。私贩硝磺。施放火器。久干例禁。凤颍一带。犷悍成风。与豫省毗连。更恐捻匪等互相勾结。扰害地方。况此贩彼卖。以趋利之徒。售助虐之具。营私煽惑。必致酿成事端。著色卜星额、桂良、各于所属地方。派员严密查访。如有前项情弊。即严行拏办。净绝根株。并著于交界隘口。设法巡查。不准丝毫私贩偷越。如该兵丁等敢于受规包庇。即从重惩办。以肃禁令而靖地方。将此谕令知之。寻色卜星额奏、派员密访。据舒城、霍邱六安等州县拏获私硝匪犯多名。提省审办。因思严禁私硝。惟官办官煎。庶几源清弊绝。现饬寿宿亳阜阳凤台太和等州县各设官局。民间埽得毛硝。缴官给价。责成局员如法煎提。按月具报。其霍邱县三道冲、六安州刘坡撞、并非市集。向无屯聚售私情弊。惟霍邱县之湖口集、六安州之两河口金家寨麻埠、最为要隘。此外阜阳等县。凡与河南接壤。可偷越正阳关处所。均设卡驻缉。至洪泽湖自移设都司后。枭匪颇知敛迹。凤阳颍州泗州一带。近因年谷丰登。地方安静。仍饬属随时访缉。得旨、认真查办。断不可为日不久。仍归有名无实也。桂良奏、派员分赴朱仙镇周家口等处查访。各官店仅存硝斤。并无硫磺。其存硝确数。与出入帐簿。均属相符。尚无私贩济匪情弊。惟立法不厌精详。酌拟禁止贫民私煎。及交界隘口。添设卡房各章程。以资巡缉。从之。　　

○甲子。顺天乡试监临隆文等奏、查出科场舞弊。得旨、胡五即胡中鈗、寿立仁、张佩琛即孙大、瞿沅即王大、韩泰枢、及顶替严明善之沈树棠、顶替孙得元之钟子觐、俱著交刑部严行审讯。此案关系科场书吏舞弊。著定案时从重办理。　　

○顺天府以宗室乡试中额请。得旨、取中五名。　　

○乙丑。遣官祭贤良祠。　　

○谕军机大臣等、据色卜星额奏、湖南头二三帮漕船。上年欠完芜湖关木税银二万三千一百十八两零。并本年欠找木税银五千七百七十五两零。延不交纳。请饬催追完缴。又另片奏、江广重运漕船。任意包揽客木。沿路耽延。行走迟滞。此弊江西湖北。间或有之。惟湖南帮为甚。请饬该省严禁各船丁舵。毋许包揽客木。例外多带各等语。江广重运漕船。向准跨带竹木。原以御风浪而资贴补。近来帮丁惟利是图。每有逾额多带。或包揽客货。以致运行迟误。且于过关时并不照例纳税。经前次明定章程之后。此风尚未尽革。若不严行查禁。何以肃关务而利漕行。著林则徐、讷尔经额、即严饬该管粮道、查明各该帮应交芜湖关税课银两。照数催追完缴。迅速解交该关。以便随同下届钱粮。补行解部。以清年款。毋再迟逾。并严禁各船丁舵。不得任意包揽客货。致误运行。如有例外多带。即著各关查照道光八年谕旨。将客木解卸。漕船放行。令木商自行报税。总期漕运关务。两有裨益。将此各谕令知之。　　

○又谕、有人奏、山东盐务。因商累另行招募。该盐政出示。本云如愿应募。准自行到纲试办。不准朦混保举。藉端撞骗。逮后运司出示。则云无论土著坐贾行商。如有家道殷实。堪以应募之人。立即禀送投充。其意似欲勒派。现在外间传闻。有谓地方官需索多赃。并有富民畏累。逃往外境等语。招商原为行盐。岂容勒派滋弊。该省盐务。既系奏准招募。何以张贴告示。前后互异。致省外州县。藉端需索。且致百姓畏逃。尚复成何政体。著经额布即行转饬该运司恪遵原奏。妥为办理。无许私自改动。稍滋弊端。其州县官藉派索诈。致富民逃往境外。如果实有其事。尤属大干法纪。著即确切查明。严行惩办。毋稍徇隐。将此谕令知之。寻奏、遵查该运司招商示稿。核与长芦盐政奏案及饬发告示。俱属一意相承。并无私自改动、前后互异之处。亦无州县藉端需索各情。现仍督饬运司妥募殷商。设法行销。总期国课民食。两有裨益。得旨、妥为之。　　

○又谕、有人奏、山东莠民日众。请密谕妥为查办。据称山东匪徒习教。曹州府所属较多。此种莠民。人皆视为善良。不但同教之人信附。即寻常百姓。亦鲜有知其为匪者。惑人愈众。敛钱愈多。终归不妥等语。匪徒传习邪教。为害地方。屡经查拏。总未尽绝。傥或办理不密。必致闻风逃遁。且恐激成事端。著该抚即遴派善于访缉之干员。才具沉细。不致冒昧妄动者。俾令访明会首何人。聚会何处。会中头目几人。是何姓名。分住何县。密带干役。按名指拏。以净根株。原摺钞给阅看。将此谕令知之。寻奏、遵派妥员改装易服。分赴曹州等府密行咨访。旋据禀自秋徂冬。周历各处。并无习教之人敛钱集众等事。第玩法匪徒。奸诈百出。时刻须防。现拟每间一月。仍派员分赴各该处严查。俾地方官知有委员梭巡。亦不敢不认真访缉。得旨、随时留心。不可一查了事。　　

○又谕、有人奏、山东盐务。渐归凋敝。每年应徵正杂课款、及加价帑利、共约银五十六万两。现在钱价过贱。须制钱八十余万千。方能易及此数。较嘉庆二十年以前。约多出制钱三十万千。更兼南运各境。近为淮北票盐浸灌。引皆不销。每年赔课。又须制钱五六万千。共赔制钱将及四十万。此皆新增之累。该省曾经另请加价二文。以资津贴。经部议驳。仍恐办课艰难。即另易新商。而来则亏折。亦必辗转倒累等语。淮北票盐。浸灌山东引地。以致南运滞销。前经该省将此项额引。暂为停领两年。以销往年积引。设两年之后。票盐仍复浸灌。积引仍未畅稍。又将作何办理。因思淮北票盐。既能浸灌。其能多销可知。应否将山东南运不销各引。改归淮北票盐行销。著该抚体察今昔情形。通盘筹画。从实核议具奏。至盐斤加价一节。业经该部议驳。而各商因钱价过贱。办理艰难。亦须妥为筹画。总期课款有著。商民免累。方为尽善。将此谕令知之。寻奏、遵查南运各州县。距淮较近。距东较远。起运东盐。路远费重。盐价亦不免较昂。现当淮北改行票盐。盐价极贱。南运引地。始则受灌滞销。继则悬秤不卖。该商等受累既重。课绌引悬。请将南岸受灌较重之商邱、宁陵、柘城、鹿邑、夏邑、永城、虞城、睢、铜山、砀山、萧、宿、十二州县引地。归于淮北。一律改行票盐。按票抽税。庶课帑悉归有著。至北运引地。每盐一斤。加制钱二文。计每人每日食盐二钱。每年仅多费钱十二文。既不至于病民。该商等贴补有资。应缴课款。亦必能年清年款。下部议。寻议、各省行盐。如以境界毗连。私贩易于阑入。即将沿边引地。改归他省行销。则邻私愈逼愈近。必致逐步侵占。无所底止。该省南运各州县。距东虽远。而转运实便。距淮虽近。而转运实难。且查萧砀等县。为东运腹地之藩篱。傥归并淮北。改行票盐。则外无拦隔。该省北运引地。反受私冲之害。又将何以防御。况永阜场每年计少捆盐十余万引。积无所用。势必偷卖横行。有碍官引。更不可不防其渐。至该省盐价。已加至三文。统计每年共加银二十七万余两。自未便再议增添。专顾商情。致妨民食。业经奏驳在案。该抚所称不至病民。并该商等能年清年款之处。亦未能确有把握。所奏均无庸议。从之。　　

○丙寅。上诣绮春园问皇太后安。　　

○以詹事府詹事毛树棠、为内阁学士。兼礼部侍郎衔。　　

○以翰林院侍讲张日章、署日讲起居注官。　　

