<!-- { "loadSidebar": true } -->
○又谕、松筠奏、覆查马厂官荒地亩。请定升科数目一摺。直隶马厂地亩。前经饬令该督遵照部议、核实勘办。兹据该署督委员覆勘、此项官荒。除历年陆续升科外。尚有未经升科地六万余亩。现在勘丈可以升科之地。约有十之四五。惟土性鹻薄。收成不能丰稔。若照部议每亩以三四五分升科。民力难支。不敢认佃。自系实在情形。著照所请、仍照历年升科成案。每亩以一分至一分二三厘为率。迅速升科。其芦洲牧厂。以一分以下为率。一律启徵。以纾民力。该部知道。　　

○又谕、松筠奏、香灯地租被水。恳请分别开除拨补一摺。直隶永清县郭家务等村、香灯地租八顷四十六亩零。屡被水冲沙压。盐鹻不毛。难以垦种。著照所请、准将此项租银开除。即以县属之老幼屯垦熟官荒、及李家窑、大惠家庄、并五间房村无主旗地、议徵银一百三十三两零。照数拨补。以符定额。该衙门知道。　　

○复引见京察一等圈出人员。得旨、嵩惠、多瑛、廖文锦、李象鹍、伍长华、周凯、钱騋、颜伯焘、吴振棫、程恩泽、郭承恩、洪耀、福克旌额、牛坤、赵光禄、宋潢、恒光、富尔锦、恩成、梁章钜、崇善、巴扬阿、德恩、惠丰、程钟龄、张曾霭、费履升、恩德、福绵、椿年、汤鼐、鲁垂绅、柏清额、郑家麟、沈学廉、庆复、富祥、俱著交军机处记名。以道府用。　　

○复引见内务府京察一等圈出人员。得旨、阿扬阿、广亮、文连、来福、恒麟、俱著交军机处记名。　　

○吉林将军富俊等覆奏、操演章程。得旨、吉林乃我朝根本重地。本处兵丁。素称骁健。朕所深知。然必当安不忘危。培养人才为要。我满洲旧俗。总在弓箭、鸟枪、马上。此三项允宜并重。而其中又以强壮便捷、挽强有准者为最。断不可沾染时俗。工于式样架势。终无实用也。汝可遵照定章。留心训练。日久不可稍形废弛。勉之。　　

○予安徽祁门县明季殉难举人马嘉、入祀忠义祠。从护巡抚德奎请也。　　

○修浙江钱塘县苕溪大云寺湾海塘。从巡抚帅承瀛请也。　　

○癸巳。山东巡抚琦善奏、请将亏缺银款之青城县知县邹尚志、革职拏问。得旨、如所请行。再曹州镇总兵刘清、年近八旬。统辖营伍。有无精力不逮之处。汝可随时察看。以重职守。不可瞻徇。　　

○以礼部右侍郎江西学政王宗诚、为兵部尚书。内阁学士李宗昉、为礼部右侍郎。　　

○命工部左侍郎周系英、提督江西学政。　　

○署镶白旗汉军都统成龄、年老休致。以领侍卫内大臣福克津、署镶白旗汉军都统。　　

○予故兵部尚书戴联奎、祭葬如例。　　

○浚直隶正定县柏棠、护城、洩水、东大道等河。并修斜角、回水、堤工。从署总督松筠请也。　　

○甲午。兵部奏改铨选题调例四条。一、题升调补官员。遇有事故。应分别公罪私罪。以定准驳。一、豫保人员掣补。应照题补之例。一体分别准升停升。以昭画一。一、推选官员。亦应一体分别应升停升。以便遵循。一、汉蓝翎侍卫行走期满。应与营用武进士、分班选用。以示平允。从之。　　

○降广西提督马应国、以总兵官补用。　　

○以故云南永善县属阿兴土千户安清子象恒、袭职。　　

○乙未。谕内阁、松筠奏、整顿直隶省书院一摺。所办甚是。各省府厅州县。分设书院。原与学校相辅而行。近日废弛者多。整顿者少。如所称院长并不到馆。及令教职兼充。且有并非科第出身之人。靦居是席。流品更为冒滥。实去名存。于教化有何裨益。著通谕各直省督抚于所属书院。务须认真稽察。延请品学兼优绅士、住院训课。其向不到馆、支取乾俸之弊。永行禁止。至各属教职。俱有本任课士之责。嗣后亦不得兼充。以专责成。并著各饬所属。如有书院房屋坍塌应修之处。即行修整。俾各士子聚处观摩。以收实效。用副朕振兴教化至意。　　

○丙申。遣官祭贤良祠。　　

○谕内阁、先师孔子德配天地。道冠古今。我朝列祖列宗。暨我皇考仁宗睿皇帝。亲诣释奠。临雍讲学。多士圜桥观听。洵盛典也。朕寅绍丕基。心诚向慕。谨于明年仲春上丁。亲诣辟雍。登堂释奠。用昭崇师重道。稽古右文至意。其应行典礼事宜。著各该衙门先期敬谨豫备。　　

○又谕、富兰等奏、张家口军台官产驼马。去冬今春。因遇大雪风沙。被灾损伤甚多。富兰亲往查看等语。张家口军台官产牲畜。被灾多有损伤。据富兰等奏、已照旧例将别台之牲畜。通融拨办。分助被灾台站当差。所有经过之大臣官员等。均令其暂由乌尔罕乌拉行走。其乌里雅苏台等处、送部之人犯。俱各暂由扎萨克旗下护送之处。已均照所请行矣。富兰现由该处库内领银五百两。前往被灾台站查办。务期将实在困穷之蒙古等、查明均匀给予。俾得接济。勿使属下人等侵蚀。致被灾之人。一夫有失生计。　　

○又谕、英海之女。指为大阿哥福晋。著该衙门选择吉期。举行指婚典礼。　　

○谕军机大臣等、呢玛善等奏、查办果洛克番贼抢案。已获贼赃。分别审办。并请暂行撤兵。俟冰融雪化后。再行相机办理一摺。果洛克贼番抢劫玉舒番族一案。业已赃贼并获。其西藏堪布被劫一案。亦据该镇将等前往摉捕。查获原赃。惟该番贼前已闻拏远遁。尚未就获一名。必须悉数捕诛。方足以靖边圉而安行旅。彼时因该处雪积尺余。草枯水涸。自不得不暂时撤兵。该将军等当饬属于冰融雪化后。随时察探。一俟关外道路、可以遄行。即须调集汉土官兵。前往剿捕。何君佐、现已调任湖北提督。届时当令新任提督桂涵、督兵往办。务将该番贼痛加惩治。以儆将来。其升任懋功协副将德印、熟谙该处情形。著照所请、仍回漳腊营参将原任。俟查办此案夷务事竣。再行饬赴新任可也。将此谕令知之。　　

○丁酉。上诣大高殿行礼。　　

○时应宫拈香。　　

○诣皇太后宫问安。　　

○谕军机大臣等、严烺等奏、会勘马营工挑坝。拦沁归黄。必应抛护碎石。并拟增培土工一摺。前据严烺覆奏、马营工挑坝一道。为拦沁归黄最要关键。已购运碎石妥办。当经降旨、交严烺督同罗含章、覆勘情形。通盘筹画。务使一劳永逸。不可稍为迁就。兹据严烺等奏称马营挑坝。在在迎溜著重。今欲固守坝身。以资拦沁入黄。必须抛护碎石。可期历久坚固。实于险工有裨。自挑坝南面、至坝身西面。埽外间段估抛碎石七段。约需石一万二千余方。抛成后如有蛰矮。仍当酌量加抛。俟历二三年、站立坚稳。即可久远巩固。其接连之西坝尾、遥堤、格堤、北尾堤、各工。选取纯淤。帮宽筑堰。计土石两项、约共需银十万两。著照所请、准其于豫省司库筹款发办。至沁河下游官堤。亦著一律帮培。该署河督当实力督催。尽心办理。抛一段之碎石。必坚稳一段之埽工。不但目前使无窒碍。总须筹及万全。以期经久无弊。著有成效。不可徒滋劳费。终无实济也。将此谕知严烺、并传谕罗含章知之。　　

○赏三等承恩公锡敏、委散秩大臣。三等侍卫德麟、二等侍卫。在乾清门行走。　　

○戊戌。谕内阁、王鼎等奏、审拟已革通判至善、列款揭控一摺。此案湖南已革通判至善、因被督抚会劾。辄敢出具印文。在都察院申辩。并摭拾不干已事。列款揭告。甚属可恶。现据王鼎等查明所揭各重款。均系子虚。实属任性刁健。至善著照所拟发往伊犁。效力赎罪。衡州府通判孙龄、奸宿仆妇。著交部照例议处。巡抚左辅、当至善向询被劾缘由时。不即正词指斥。辄将总督密商会劾原函、给令阅看。殊属不合。左辅、著交部议处。　　

○又谕、陈若霖奏、审拟参将守备互揭一摺。此案参将李衍祚、于伊弟向营书借用公项银两。讯非知情勒借。究属约束不严。并令兵丁买物。未即给价。摊帮之项。未将养廉饬发。均属不合。李衍祚、著交部议处。已革守备于伟、承造军械。改旧为新。殊属草率。著责令赔造。仍饬李衍祚督同承修如式。由岳州府及接任参将验明结报。以昭核实。　　

○以乌喇特扎萨克镇国公巴图鄂齐尔、为乌兰察布副盟长。　　

○己亥。上御乾清门听政。　　

○谕内阁、刑部请将京察记名之员外郎恩德、暂行留部办事。恩德、系刑部保列一等。经朕记名外用。兹复奏请暂留。若各衙门纷纷效尤。殊乖三载考绩之典。所请不准行。　　

○刑部等衙门会奏、直隶交河县贼犯张存贵等、谋毙事主。经方受畴审明。将张存贵问拟斩决。其听从谋命下手加功之田九、张冬、二犯。照窃盗拒捕帮殴例拟军。罪名未协。驳令覆审。方受畴仍照原拟具题。请饬交新署督臣松筠、再行覆审。得旨、案关窃盗谋杀事主。于罪名大有出入。著交松筠覆加审讯。详核案情。悉心按例妥拟。如原拟实有错误之处。即著据实参奏。具奏到日。再交刑部核议。寻覆奏、田九一犯。应改依谋杀人从而加功者绞律、拟绞监候、秋后处决。并请将方受畴等、交部议处。从之。　　

○以三等侍卫敬徵、候补内阁学士朱士彦、詹事府詹事徐颋、为内阁学士。兼礼部侍郎衔。通政使司副使张鳞、为太仆寺卿。　　

○赏休致副都统头等侍卫巴淩阿、全俸。　　

○庚子。上御紫光阁骑射。并阅王大臣侍卫等骑射。　　

○谕内阁、朕恭阅皇考仁宗睿皇帝实录。内载嘉庆八年十一月。奉上谕各省民间词讼。经州县审断不公。复赴上司衙门控告者。各督抚仍发交原审各员讯究。该州县心存回护。以致百姓抱屈莫伸。纷纷赴京呈控。嗣后著督抚提齐人卷。亲率藩臬。秉公审讯。其犯证较多、距省遥远、未便亲提者。当于隔属道府大员内。派委办理。傥仍沿恶习。必当惩治等因钦此。仰见皇考周察民情。谆谆申谕之至意。夫州县为亲民之官。若于民间讼案。听断详明。何致纷纷上控。乃该督抚等于此等控案。往往狃于积习。仍发交原审州县覆讯。在该员等心存回护。岂肯自翻前案。立予平反。迨至小民冤抑难伸。又复赴京控诉。讼狱繁滋。实由于此。用特再行申谕。各督抚等、务宜懔遵圣训。仰体朕怀。于民间上控之案。即当提集人卷。督同藩臬。秉公审理。其或犯证较多、距省较远、未便提质者。亦当遴委隔属道府公正大员。前往究办。总不得发交原审官员。自行审讯傥仍不祗遵。经朕察出。或被人参劾。定将该督抚惩处不贷。　　

