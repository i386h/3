<!-- { "loadSidebar": true } -->
○谕军机大臣等、长龄等奏、檄谕布噜特部落、及官兵现抵大营各情形一摺。览奏俱悉。柯尔坪回庄剿洗后。经长龄等挑选弁兵。带同明白回子四路分探。都齐特以南。数百里内。并无贼踪。其进兵机宜。现经长龄等差查乌什草地。有无积雪难行。抑或别有捷径。访查明确。俟武隆阿到彼。即令带领奇兵。径赴喀什噶尔。但该逆狡猾异常。若专由一路行走。恐该逆并力堵截。转非万全之策。长龄等务遵节次谕旨。仍分两路。一由乌什巴什雅哈玛卡伦外草地、潜赴喀什噶尔。一由巴尔楚克军台、向树窝子潜进。每路总须七八千人。并令杨芳、齐慎、分带。出其不意。以分贼势。使彼此不能相顾。方可夹击歼捦。一鼓集事。长龄、杨遇春、统领大兵由正路进发。转不妨略为迟缓。祇须克复喀什噶尔。捦获首逆。其叶尔羌等城。自能势如破竹。朕意如此。总在该将军等相机办理。至张逆击败后。势必远遁。长龄等现在筹备。遣噶尔察将奇里克、萨雅克、两部落檄谕。其托依莫特、复差布噜特木斯玛呢同来。禀称不敢附和张逆。此后张逆再差人来。即当拏送大营。并有固资伯克情愿出力。经长龄等分别给赏。并令分投檄谕汰劣克阿坦台、各部落。所办俱是。至伊萨克觅可靠回子六人。分往喀什噶尔、叶尔羌、和阗、三城。作为伊等之意。勾结众伯克回户。通信阿布都拉博巴克等、使其拘绊张逆。不令逃窜。所办亦好。总之各布噜特及回子伯克。若能拏住张逆。即当照赏格封赏。即拏住张逆党羽爱萨木萨等。亦当从优奖励。即前经从逆回子。若能归正。为我出力。亦当赦其既往。加以赏赉。至霍罕相距太远。自不必徒劳晓谕。从逆之安集延。想系该部落贸易回子挟嫌滋事。未必全部皆助该逆。亦不必差人檄谕祇须各布噜特为我出力。该逆自不能越境逃窜一经捦获。即派文武大员慎速解京。所奏随营伯克、察其才具可用如伊萨克者。实无其人。该将军等仍留心察看。不必尽如伊萨克才具。但能实心奋勉。尚能抚驭回众者。长龄等即当存记数员。豫备将来任使。至伊犁领队大臣祥云保、硕隆武、前次带兵行走迟缓。尚属有因。已加恩宽免处分。观其后效矣。将此由六百里谕令知之。　　

○旌表守正捐躯甘肃永昌县民侯见德妻张氏。　　

○丙午。上诣皇太后宫问安。　　

○谕内阁、韩克均奏、总兵患病。回省医治等语。前任福建建宁镇总兵赵龙章、因台湾匪徒滋事。发往闽省。交孙尔准差遣。兹据该抚奏称、该镇两次登舟放洋。阻风折回。旧病复发。暂缓渡台。委验属实。现在台湾事已完竣。赵龙章著准其留省医治。俟病痊后仍交该督差遣委用。该部知道。　　

○又谕、已革回子郡王阿奇木伯克玉努斯、随同庆祥在喀什噶尔办事为国捐躯。前经加恩赏给一品职衔。并照头等台吉例赐恤。兹据理藩院查奏、回疆则例内、并无头等台吉阵亡优恤专条。玉努斯应如何恤赏之处。著兵部会同理藩院再行核议具奏。寻议上、得旨、照提督阵亡例。给予恤赏银八百两。其应得世职。著加恩授为三等台吉。世袭罔替。　　

○又谕、琦善等奏。淮商情殷报效一摺。现在军需河工。同时并举。该商等恳请捐输银四百万两。并请将部拨南河岁料银一百二十万两。借垫起解。先于丙戌纲捐完。其余银二百八十万两。分作四纲完纳等情。南河所需岁料银两。急需应用。未便借垫。著加恩赏收银二百万两。琦善等即另行筹垫。奏明听候拨用。其如何分纲完纳、赶紧归款之处。该督等会商一并妥议具奏。该部知道。　　

○步军统领衙门奏、直隶总督那彦成请将各省驻防闲散、遇有绿营外委千把缺出。一体考校奉旨允行。查巡捕营事同一例。请嗣后巡捕营外委千把缺出。将旗兵与绿营兵一体考校。递行拔补。从之。　　

○盛京工部侍郎齐布森、因病解任。以都察院左副都御史海龄、为盛京工部侍郎。　　

○修福建澎湖水师左营战船。从巡抚韩克均请也。　　

○缓福建漳州泉州各属应买谷石。　　

○丁未。先是直隶总督那彦成奏、拟遣新疆各犯。现在各省截留。指日军务完竣。仍应照例发配。遣犯愈积愈多。夷民杂处。久之滋事扰害。驱之不可。激之生变。莫若变通于先。庶不虞拥挤。现在各省亦不致有羁留积滞之患。得旨、军机大臣会同刑部妥议具奏。至是议上、改发极边足四千里充军者三十三条。发云贵两广极边烟瘴充军者二十四条。发各省驻防者二条。改回内地按犯籍发配者一条。暂行监禁者十六条。仍循旧例者九条。从之。　　

○太仆寺卿糜奇瑜、因病解任。以通政使司副使卢浙、为太仆寺卿。　　

○命总管内务府大臣广泰、正蓝旗满洲副都统全善保、在紫禁城内骑马。　　

○修山西汾河堤堰。从巡抚福绵请也。　　

大清宣宗效天符运立中体正至文圣武智勇仁慈俭勤孝敏成皇帝实录卷之一百十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。十二月。戊申朔。上诣大高殿行礼。　　

○命礼部尚书松筠为正使。左侍郎舒英为副使。持节赍册。晋封静贵人博尔济吉特氏为静嫔。册文曰。朕惟六宫效职。椒涂化佐于坤元。九御扬馨。芝綍恩褎夫巽顺。既德容之聿著。斯宠命之攸颁。咨尔静贵人博尔济吉特氏。柔嘉秉范。淑慎禔躬。赞齍敦而仪娴。耀帨鞶而度协。徽音允秩。蕙帏之蚕织弥勤。懿旨覃敷。萱殿之鸾章载锡。兹仰承皇太后慈谕。晋封尔为静嫔。申之册命。尔其祗膺茂典。赓樛惠以凝禧。益播芳型。佩兰芬而叶吉。钦哉。　　

○谕内阁、我朝精德累仁。锡光笃庆。皇祖高宗纯皇帝亲见曾元。以永绵奕载四字依次命名。泽溥本枝。祥开钟毓。洵足以垂恒久而隆启佑。朕惟瓜绵椒衍。卜世延长。特命大学士军机大臣续拟十字。传之云仍。引用勿替。兹据恭拟进呈。经朕选用溥毓恒启四字。载字辈分以下。按序命名。近支宗室内奉字辈。即著改用溥字。其余六字。著宣机大臣存记。俟将来续拟时。再加四字。一并进呈。候朕酌定。我国家景祚延洪。亿万年继继绳绳。永遵令典。　　

○又谕、琦善等奏、酌议盐斤加价输纳出售章程一摺。前据该督等奏、两淮盐斤加价。并请复整轮规。业经交该部议行。兹据该督等奏、嘉庆十四年间。虽办有成案。彼时仅将淮南安池太及食盐各岸。并淮北纲食引盐加售。其楚西两岸。因已加售余息。不复再加。此次则淮南淮北一律加增。输纳出售。必须议立章程。以严稽核。著照所请、淮南盐价。查照旧案。随同分次输完。至淮北三限钱粮。向系总纳。今加完盐价。银数增多。应俟捆掣装船后。将盐价并为一款完纳。方准给桅水开行。并加盖司印。登注已完盐价字样。以便查考。其徵收价银。著照部议、按三个月一报。听候拨解。钱价准照长芦之例。酌中定制。淮北豫省各岸。以银一两作制钱一千三百文。折合出售。安省各岸。以银一两作钱制一千二百五十文。仍察看市价长落。傥有任意增多。即行提究。该部知道。　　

○又谕、富俊奏、派修京旗房间情形一摺。本年双城堡备盖道光七年分移驻京旗住房一百五十所。现据查明修理完竣。惟佐领都隆额承修房工十八所。苫盖未能如式。除已饬该员重新苫盖外。都隆额著交部议处。该部知道。　　

○又谕、富俊奏、流民搬移净尽一摺。吉林潜住流民。前已有六百余户。陆续迁移分散居住。兹据该将军奏、舒兰等六处流民三百余户。亦已依限全行搬进卡伦以内。著该将军饬令该处各卡伦官随时严查。按三个月更换时。互相稽察。各出具卡伦外并无一户流民居住甘结。以备查核。仍按季派协领等官往查。如敢阳奉阴违。即行严参治罪。并著出示晓谕军民人等。以后如有私越卡伦以外者。立即拏获惩办。毋稍宽贷。该将军仍随时密加访查。每届年终。据实具奏一次。所有历任失察流民潜住之将军副都统等。著该部分别在任久暂。照例议处。　　

○礼部奏、道光七年元旦应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○己酉。谕内阁、那彦成奏、审明砍伤义母身死之犯。按律定拟一摺。此案周注儿自十一岁时。经周秦氏故夫抱养为义子。恩养年久。业已婚娶。承受遗产。有犯应与子孙同科。该督既照例问拟凌迟。复声称诘非有心致死。请照嘉庆十七年门摇儿之案。俟接到部覆。再行正法。该犯用腰刀连砍周秦氏脑后二下。重至骨损。尚得谓之非有心致死乎。案情业已明确。该督即应恭请王命。先行正法。何待部议。至门摇儿之案。系劝令义母图赖旁人。架扶缢毙。与此案情节迥不相同。援引殊觉失当。周注儿一犯。著即凌迟处死。该部知道。　　

○封贝勒永珔子绵巃、水鋆子绵浸、镇国公。永康子绵兴、一等辅国将军。肃亲王敬敏子华庄、庄襄亲王绵课子奕睿、二等辅国将军。郑亲王乌尔恭阿子肃和、端华、庄襄亲王绵课子奕賟、镇国将军禧恩子荣寿、三等辅国将军。奉国将军哲凤子奎乐、奉国将军。辅国将军爱仁子恩至、三等奉国将军。贝勒永鋆子绵洵、绵瀞、绵淩、奉国将军哲麟子奎升、奉恩将军。辅国将军绵命子奕俊、三等奉恩将军。赏肃和、二等侍卫。绵巃、绵浸、绵瀞、三等侍卫。　　

○庚戌。上诣大高殿行礼。　　

