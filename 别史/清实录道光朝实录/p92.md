<!-- { "loadSidebar": true } -->
○谕军机大臣等、长龄等奏、官兵歼毙番目。余贼穷蹙散窜。现仍赶紧摉捕一摺。各路镇将带兵追剿野番。并力攻击。或夜袭贼营。或用炮轰击。连获胜仗。歼捦番贼数百人。夺获牛羊万余只。余贼俱向雪山一带逃匿。长龄等虑及余贼西窜。饬令副将丁永安等。紧顾西北。知会提督齐慎移师南来。该提督探有番贼藏匿。连夜带兵进发。该匪等恃险抗拒。即分布将弁。亲督官兵。直冲山梁。复歼毙番贼二百数十人。夺获牛马羊只五千三百有奇。生捦噶布古等十六名。讯据供出刚咱族大头目乙旦木。已被官兵歼毙。现将割取首级。及所穿棉甲。令喇嘛蒙古等辨认属实。所办甚好。览奏实深嘉慰。提督齐慎、著赏给松石寿字翎管一个。白玉搬指一个。大荷包一对。小荷包四个。以示嘉奖。外发去珐琅翎管五个。洋瓷鼻烟壶五个。文竹搬指套五个。玉柄回子小刀五把。著长龄等分赏出力官弁。所有带伤官弁四员。兵九名。阵亡兵三名。著即咨部照例恤赏。现在击散番贼。俱向雪山一带窜匿。该处寒瘴最甚。断难久延。该督等当督率官兵。趁此天时暖热。赶将零匪摉捕净尽。迅速蒇事。用副委任。将此由四百里谕令知之。　　

○旌表守正捐躯陕西富平县民郭全荣妻宋氏。　　

○壬申。上诣皇太后宫问安。　　

○谕内阁、据长旺奏、太常寺寺丞出缺。现有京察一等人员。足敷拟正拟陪。不应将二等人员拟陪等语。嗣后遇京察之年。该堂官务当秉公考察。该司员中实系人去得、唱赞好者。方准列入一等。遇有题缺。即于一等人员内拣选正陪带领引见。以符定制。　　

○又谕、富俊等奏、双城堡建盖官房。请免题报估销一摺。此项建盖移驻京旗闲散官房工程。前经该将军奏准由备用银内动支。仍于粜谷价银、及薓余项下归款。非开销正项可比。著毋庸造册题估题销。别项工程。不得援以为例。该部知道。　　

○谕军机大臣等、向来黑龙江及索伦达呼尔呼伦贝尔打牲乌拉地方。俱有承袭世职官员。著松箖将此项人员内。现在食俸者若干员。不食俸者若干员。当差者若干员。不当差者若干员。其索伦达呼尔例贡貂皮。无饷之丁若干。有何得项。一并详悉查明确数开单具奏。将此谕令知之。寻奏上。下部核议。户部奏、据原奏、齐齐哈尔、黑龙江、墨尔根、呼兰、四城世袭官。共五十四员。每次承袭。均食全俸。呼伦贝尔世袭官六十二员。每次承袭。均食半俸。布特哈世袭官一百零二员。初次承袭食半俸。二次袭后无俸。雅法罕鄂伦春、毕喇尔、世袭官。不当差者共九员。无饷丁五百九十七名。该丁呈贡貂皮。拣不入等者无赏。拣入头等者、赏银四两。二等、赏银三两五钱。三等、赏银三两。布特哈索伦达哈尔、例贡貂皮无饷丁二千六百四十七名。墨凌阿鄂伦春、例贡貂皮无饷丁六十二名。此二项向无赏银。亦无另有得项等语。查各城承袭官员。食俸不食俸。均系酌量该处情形。官差轻重。经嘉庆八年奏定。永远遵行。自应照旧办理。至打牲丁所纳貂皮。自康熙三十五年议定章程。分别有赏无赏。历久遵行。亦未便另增赏项。以节糜费。从之。　　

○兵部奏、休致印务参领金大德所遗二等轻车都尉世职。应否另行拣选承袭。得旨、印务参领金大德、系勒令休致之员。与缘事革职者不同。所有该员二等轻车都尉世职。著准令伊子承袭。并著兵部纂入则例。嗣后有似此者。即照此办理。　　

○癸酉。谕内阁、颜检奏、守备禀揭本管总兵。请分别解任革审一摺。此案大名镇右营守备希郎阿、因邀请盐商不至。辄藉盐斤短少为词。率领兵丁至店监卖。复将原揭之本管总兵列款禀控。希图挟制。情节实为可恶。著革职拏问。严行究办。被控之总兵德克金布、著一并解任。交该督提同应讯人证。秉公研审。务得确情。按律定拟具奏。如该总兵实有克扣兵饷。邀请盐商情事。即著参革审办。毋稍徇纵。　　

○谕军机大臣等、庆保覆奏、闽省械斗情形一摺。闽省械斗之风。惟漳泉二属为甚。虽据该督奏称、近来剀切晓谕。该一带地方民情尚为安帖。如查有聚斗之案。立即查拏两造为首之犯。严行惩办等语。若能认真办理。自可渐改浇风。但恐托诸空谈。于地方有何裨益。著庆保、叶世倬、遵照前旨。督饬地方官。将民间争控之案。平情剖断。以清其源。并严查保甲。收缴器械。随时剀切晓谕。实力化导。一有纠众械斗之案。立即将为首之犯查拏。严行惩办。傥地方官奉行不力。或有化大为小。意存讳饰者。即当严参办理。毋稍姑息。将此谕令知之。　　

○又谕、卢坤奏、文县地方地震。摇塌房屋七十余间。压毙男妇二十名口。过客三名。受伤男妇二十余名口等语。览奏深为可悯。该藩司现已委员查勘。分别抚恤。捐资办理。第恐被灾人民。或致失所。著再行确查。如有应行动项接济之处。即据实奏明办理。毋稍讳饰。将此传谕知之。　　

○贷归化城副都统厂地租余银、修理衙署。


大清宣宗效天符运立中体正至文圣武智勇仁慈俭勤孝敏成皇帝实录卷之三十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。五月。甲戌朔。谕军机大臣等、前据姚祖同奏、马营挑坝。抛护碎石。事有格碍。当经谕令严烺再行覆勘。如果窒碍难行。即据实奏明停止。兹据严烺奏、接奉谕旨。现在碎石尚未兴抛。遵即赴工勘查等语。著严烺、姚祖同、会同前往该处周历查勘。马营挑坝为拦沁归黄最要关键。严烺等务当秉公虚衷筹度。详酌妥善。无误河防。如该署河督等意见相同。即将如何妥办之处、会议具奏。若意见不同。即各据所见、单衔具奏。总期筹画全河大局。于要工实有裨益。永保安澜。断不可稍存迁就也。将此谕令知之。　　

○以翰林院编修周祖培、为云南乡试正考官。工部主事朱壬林、为副考官。翰林院编修姜坚、为贵州乡试正考官。刑部员外郎光聪谐、为副考官。　　

○上以夏至祭地于方泽。自是日始。斋戒三日。　　

○乙亥。谕内阁、在京各旗营军政。前经大学士、军机大臣、会同八旗都统、妥议章程。核实考验。各省驻防军政。自应画一办理。著照兵部所议。嗣后各省驻防旗员。有年逾六十以上、不能骑射者。俱不准保列卓异。其精力尚健。弓马娴熟。或曾经出兵著绩。或实心经理营务。仍由该管大臣、出具切实考语保荐。另册声明。给咨赴部引见。如有年力衰迈者。即归入计典内劾参。若年齿虽老、精力未衰。亦由该管大臣、详加查验。秉公甄核。专摺奏请留任。著为令。　　

○云贵总督史致光等奏、委曲靖府知府宋湘、署永昌府知府。报闻。又批、东川府知府张志学、年力衰迈。恐难胜任。留心察看。遇便据实具奏。慎勿徇隐。　　

○云贵总督史致光奏、都匀府知府素隆额、目疾痊愈。饬令照常供职。报闻。又批、贵州思州府知府保庆、性情粗率。不谙吏治。汝亦留心察查。不可一味姑容。贻误公事。遇便据实覆奏。　　

○旌表守正捐躯四川涪州民刘俸先妻沈氏。南充县民蒋倡沅妻明氏。河南临颍县民王小眼妻赵氏。　　

○丙子。孝诚仁皇后忌辰。遣官祭景陵。　　

○谕内阁、文孚等奏、知府借贷部民银两不还。请旨革职一摺。候补员外郎何元治。前在陕西同州府任内、与所部富户王必成、交结往来。向借银一千两。去任时并不归还。实属贪鄙。何元治、著即革职。其所欠银两。著顺天府府尹、即在该革员名下、照数勒追。移咨陕西巡抚、饬令王必成、赶京具领。　　

○谕军机大臣等、前因御史陈鸿条奏、请修营田水利。交军机大臣等议覆。请于北省多辟水田。兼收南方粳稻之利。当经降旨、令直隶总督、委员相度各河淀水势。仿照雍正年间成规。设法经理。并多方劝导。迄今已越年余。该省现已查办若干处。是否著有成效。朕闻直隶沿海旷地。丰润、宝抵、天津等处洼地。可仿南方开为水田栽稻。一二年后、即可渐成肥沃。著颜检饬委妥员、查勘该地方情形。如可兴修水田。实于民生有裨。即行据实奏明办理。将此谕令知之。　　

○又谕、徐锟奏、西安驻防八旗各佐领下生员、及已冠童生。必须设立书院、以次教导。请于马厂地租项下余賸银两、并存库马价银内、暂行借拨。发商生息。以为延师脩脯、及月课奖赏之用等语。满洲风俗。以清语骑射为重。其有志读书、勤学上进者。原可自得师资。岂尽在官为训课、始能获益。且近来各省书院。日就废弛。均系有名无实。朕所深知。该将军奏请拨款设立书院。行之日久。必至仍属具文。于造就人才、终无裨益。所奏著不准行。将此谕令知之。　　

○江苏巡抚魏元煜奏、山阳、桃源、邳、宿迁四州县。于闰三月二十日、二麦早禾、初冰雹伤损情形。得旨、明白查勘。据实奏闻。不可讳饰。　　

○以吉林协领长在、为青州副都统。　　

○修云南运铜桥道。从巡抚韩克均请也。　　

○丁丑。夏至。祭地于方泽。上亲诣行礼。　　

○诣雍和宫行礼。火神庙拈香。　　

○诣皇太后宫问安。　　

○谕内阁、安福等覆奏、青桩内外居民地亩。查非违禁私垦。请免驱逐。并请明定限制、不准续增一摺。所议是。前因青桩以内、及杨家堡所管青桩以外。间有居民耕种。是否近年私垦。令安福等详细确查。兹据查明、青桩内现有居民五百零四户。耕熟地一百七十余顷。其杨家堡所管青桩外官山界内。现有居民八十户。耕熟地十四顷九十余亩。该民户居住耕种。历有年所。并无近时私垦情事。自应免其驱逐。仍听管业。惟自此次查明以后。其民户田亩数目。不准再有续增。著直隶总督、即饬该州县出示晓谕。明定限制。每年由该督派委大员查勘一次外。并著该提督、及马兰镇总兵、轮流亲身前往稽察。或派委妥实将弁往查。勿得视为具文。日久生懈。嗣后如再增一户。续垦一亩。必将该督、及提督总兵等、惩处不贷。　　

