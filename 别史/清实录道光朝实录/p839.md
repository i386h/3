<!-- { "loadSidebar": true } -->
○谕内阁、御史章炜奏、办赈流弊日多。请饬厘剔一摺。国家惠爱黎元。偶遇水旱偏灾。一经该督抚奏到。无不立发帑金。迅加赈恤。原期实惠及民。无使一夫失所。若如该御史所奏、乡保里地。开报饥口。多有使费。州县胥吏。又复勒索票钱册费。灾黎无力出钱。即为删减口数。州县因仓库亏空。藉办赈之名。为开销之地。捏报诡名。多开户口。竟取盈余饱其私橐。又勘灾委员。并不亲赴乡庄察看。而供给程仪。均取资于赈款之内。迨至造册报销。督抚藩司各衙门书吏。得费则为之弥缝。无费则多方苛驳。以致廉吏因赔累而掣肘。不肖州县。转得勾通一局。恣意侵吞。种种弊端。皆由各省大吏、不能实心经理所致。官侵吏蚀。百弊丛生。玩视民瘼。莫此为甚。嗣后各直省遇有偏灾。各督抚务当破除积习。认真查察。傥有前项情弊。即将该州县委员指名严参。毋稍姑息。胥吏乡保。按名查拏。重治其罪。庶惩一儆百。俾恩泽可以下究。而官吏不敢因缘为奸。用副朕轸念灾黎之意。将此通谕知之。　　

○甲子。孝康章皇后忌辰。遣官祭孝陵。　　

○谕内阁、朕启銮后著派穆彰阿、同领侍卫内大臣轮流进班。　　

○又谕、叶绍本奏、保甲事宜。请责成地方官以收实效。保甲一法。著之令甲。立法本极周密。最为弭盗良规。地方官果能实力奉行。原可使风移俗易。无如法立弊生。检防难及。以致编查徒为具文。未能遍收实效。如所称委员弊混需索。供亿骚扰。地方州县。勒派浮费。书吏需索规礼。差保隐匿遗漏。牌甲保长。任意妄为。无籍流民。姑息容留。恣为不法。种种弊端。不可不严行查禁。嗣后著各直省督抚、责成各道府慎选委员。会同地方正佐各官亲历编查。不准携带多人。致滋纷扰。傥虚行故事。或不安本分。地方官据实禀详。该上司即严行参办。如徇隐不报。亦著一并严参。至一切纸张册籍。俱令地方官自行捐给。不准丝毫扰累。其领牌缴册、及丁役规礼。概行革除。违者从重究办。甲长牌头、以及里正保正。并著地方官慎重点派。随时稽查。如有讹索包庇等弊。立即严惩更替。其小心供役者。酌加奖励。外来行踪诡异之流民。严行驱逐。不准编入保甲。查有习教窝匪实迹。严行惩办。务绝根株。并将牌甲保长。分别失察知情。按律惩治。其山村远僻。户口畸零者。著仿十家总牌之法。俾令简便易行。其风俗顽梗。素称难治者。酌复四乡讲约之制。总之有治人无治法。惟在地方官实心经理。该管上司认真查察。破除情面。勿尚虚文。务使闾阎安业。宵小潜踪。以维风俗而饬吏治。将此通谕知之。　　

○又谕、前据御史黄仲容奏、请整顿广东潮商盐务。当交户部议奏。兹据查明、该御史所称官埠运盐无本。每藉私盐接续。请将每月销引多寡。由地方官行文、交盐埠呈递运同查核。是否可行。有无轇轕。应行详加查察。至所称潮桥运务。请责令知府协同管理。诚恐事无专属。易启推诿之渐。惟该省高州、廉州、配盐。均由各该府兼管。应否仿照办理之处。著邓廷桢、祁＜?土贡＞、一并体察情形。通盘筹画。妥议章程具奏。　　

○谕军机大臣等、有人奏、苏松太道阳金城、晓谕各口告示。概不用印。稿不存案。宠用家丁三十余人。以查船为名。任意骚扰。讹索往来商旅。非格外贿求。即留难不放。甚至将已经输税起货之船。拏究严讯。调取关东沙船原票比较。扦多则就扦科税。扦少则就票科说。各船偶遇飓风。业将货物抛弃。该道惟以发票为凭。勒令将抛弃之货。一概输税。又分派官亲家丁、前往吴淞口。以覆查进出船为名。勒取看舱钱文。给则免验放行。否则掯留。以致商船不能及时贸易。视海关为畏途。众怨沸腾。半将歇业。幕友江西王春浦、算命为生。现在盘踞大楼。恣情需索。吴淞口剥广船只。每船馈伊洋钱四圆。方许出口。又广西秦姓、派赴小海口。头戴白顶。身佩宝剑。自制竹板二根。恐吓商船。无人不畏其强横。家丁中郭四、张＜?革乞＞鞳二人。倚势讹索。尤为不法等语。关津以通行旅。按货输税。自有定例。若纵容幕友家丁。多方勒索。延不放行。必致商旅裹足不前。既虑病商。兼恐有妨国课。若如所奏、种种不法。殊出情理之外。不可不严行查办。著陶澍、林则徐、即将所指各款。秉公严密确查。如果实有其事。著将该道即行参处。其幕友家丁。一并按名查拏。从重惩办。不许稍有徇纵。将此谕令知之。　　

○又谕、寄谕两江总督兼管两淮盐政陶澍、每年正月内、山高水长所用烟盒花爆等项。向由两淮盐政豫备解京应用。嗣后著永行停止。将此谕令知之。　　

○命兵部左侍郎宝善、乾清门侍卫文煇、常安、恭诣东陵查看红椿。　　

○修山西河东石马道堤堰。并东禁墙等处。从巡抚申启贤请也。　　

○乙丑。上诣绮春园问皇太后安。　　

○谕军机大臣等、寄谕盛京将军奕经。前因兴京凤凰城所属边门以外。每年拏获偷砍木植贼匪。饬令妥议章程具奏。兹据该将军筹议章程。内惟严拏贼匪之财东窝主一条为扼要。务须认真办理。奸民罔知法纪。惟利是图。惟在边卡各处。严密防守。巡查各官。实力缉拏。但经偷越入山。务期有犯必获。而尤在边内地方。杜其销售之源。严查财东窝主。更于山河要隘。扼其挽运之路。使贼匪咸知儆畏。官山日就肃清。其余所拟章程。均著照议妥为办理。不得日久又成具文。其边外木植。著仍照前存放。此内如有成材之料。可以通内河挽运者。如遇盛京工部岁修等项工程。即可随时拣选以资工用。至边内木植。著该将军派员详查。有可以变价者。饬令招商估变。再行核实具奏。将此谕令知之。　　

○达赖喇嘛班禅额尔德尼帕克巴拉呼图克图、遣使呈进贡物。赐敕褒奖。赏赉如例。　　

○丙寅。谕内阁、理藩院奏、请援案赏给格格地亩。敖汉旗辅国公乌尔占扎布之母履端亲王之女固山格格。孀居子幼。生计维艰。著于该旗开垦熟地内、赏给地五百顷。即著热河都统嵩溥、转饬敖汉扎萨克郡王达尔玛济尔第、会同塔子沟理事司员奎英、妥为筹办。俾资养赡。　　

○又谕、给事中富彰奏、京通两处奸商。囤积包买等弊一摺。京仓米石。不准出城。例禁綦严。若如该给事中所奏、竟有奸商将存贮之米。由广安等门乘便混出。实属大干法纪。著步军统领严密查访。按律惩办。又通州马头镇、武清县北蔡村、为南粮籴粜之区。大斗案犯、包买旗丁余米。前经降旨惩办。著仓场侍郎、顺天府府尹、直隶总督、查明现在有无奸商、暗中仍蹈大斗行故辙。一体严拏惩禁。至招募石碾。事甚烦琐。窒碍难行。著无庸议。　　

○又谕、前因陶澍、讷尔经额、所奏江广口岸额销盐引。情形互异。当降旨著该督等查明具奏。兹据陶澍奏称、盐法纳课请引。向以纲计。及至分运各岸。止按年计额、而不按纲。盐既随到随销。是纲分虽有新旧。而销售并无后先等语。盐务以转运疏销为要。若销路不畅。转运为之不灵。该督统辖三省。固应成算在胸。至江西安徽各抚臣、亦有专责。嗣后著一体认真就近督办。同心并力。畛域不分。兼与湖广督臣悉心妥筹。实力赶办。其口岸疏销。责成各省督抚认真经理。随销随核。其赶运迅速。则责成陶澍实力催提。以资输转。务使岸销大畅。俾盐务日有起色。傥仍复稽迟滞销。有误鹾纲全局。惟该督抚等是问。懔之。　　

○又谕、讷尔经额奏、楚省行销淮盐。一年期满。查明销过引数。及缺额缘由一摺。湖北湖南两省。道光十五年分行销淮盐。缺销在三分以上。据该督查明、实因岸盐短缺。无盐可销。委非该盐道督销不力。所有前任湖北盐法道邵甲名应得处分。著加恩宽免。　　

○谕军机大臣等、据江西已革举人盛翙、供称道光十四年顺天乡试。曾顶江西副榜夏锡璜之名。进场乱号。为广东顺德县监生马德贞代作文字。榜发未经中式。并提到说合之已革副榜冯士伟、供与盛翙情节相符。该生马德贞于上年十月。已回广东原籍。著邓廷桢等密饬该地方官、查明该生是否回籍。迅即拏获。派员妥速解京。归案审办。将此谕令知之。寻奏、查得马德贞现已回籍。据其父马应姚、以伊子马德贞患病未痊。乞宽限医治。俟病愈即行解部。得旨、断不准藉词推延。一俟稍可。即速起解。　　

○江南道御史黄仲容奏、各省恩贡优贡原卷。例无解部明文。岁贡原卷。印封解部。由部磨勘。拔贡正覆原卷。解部磨勘。副贡朱墨卷。解部贮库而不磨勘。请饬礼部将例内详加增改。以归画一。下部议。寻议、拔贡卷解送到部。由礼部会同礼科磨勘。签出应议者。请派大臣覆勘。其恩贡优贡岁贡试卷到部。日期先后不齐。嗣后如在岁试卷以前送部者。即归入岁试卷一体磨勘覆勘。在科试卷以前送部者。即归入科试卷一体磨勘覆勘。至副榜一项。有因文字不及正榜。取中副榜者。亦有文字甚佳。或因二三场偶犯小疵。抑置副榜者。若再加以磨勘。是既经抑置于前。又复被议于后。自应仍遵现行定例办理。以昭平允。从之。　　

○铸给湖北房县三岔口巡检印信。从护巡抚张岳崧请也。　　

○丁卯。谕内阁、昨日值年旗将乍浦应行补放协领官员带领引见。拟正之该哈苏箭射擦地。竟未到靶。武职步射。乃其本业。即有步射生疏者。理应随时惩饬。该管将军、副都统、平日所司何事。桓格、善英、均著交部议处。佐领该哈苏、著罚俸六个月。以示儆戒。寻议、桓格、善英、降一级调用。得旨、改为降一级留任。不准抵销。　　

○又谕、前据彦德等奏称、乌里雅苏台、科布多、二处保举额外骁骑校。请仍循旧例。与本城应升人等相间补用。当交兵部议奏。兹据该部查明、该二处保举人员。若遇本城缺出。即行补用。未免过优。且本城兵丁不能得缺。曾经奏准办理。嗣后该将军大臣等、如保举该二处换防兵丁。作为额外骁骑校者。差便送部引见后。遇有本城骁骑校缺出。著按记名先后日期。与本城应升之人。一体相间补用。此项换防兵丁。与出兵著有劳绩者。迥不相同。不准保举先行补用。所有从前科布多参赞大臣孝顺岱、奏请先行补用之额外骁骑校布楞一员。著即更正。　　

