<!-- { "loadSidebar": true } -->
○壬子。定汉军亲老人员改近终养例。吏部奏、汉军人员。自内阁侍读至笔帖式。凡有汉军专缺者。父母年七十五岁以上。请照旗员例。停其升选保送外缺。未届七十五岁。遇有保送外缺。不准照汉员之例。豫行告近。其余京外大小各官。并无汉军专缺。以及候补候选人员。亲老年岁。俱查照汉员改近例。取具本旗佐领图结。豫行呈明存案。如签掣远省。行文该旗查实。题明以近省改补。其改近省分。即照直隶近省办理。将来丁忧服满。仍令坐补原掣远缺。以杜规避。如父母年至七十八十以上。亦照汉员终养之例核办。从之。　　

○山东巡抚琦善奏报胶、即墨、兰山、峄、四州县捕蝗情形。得旨、认真查勘。不可任听属员隐饰。更不可因此扰害闾阎也。　　

○癸丑。谕内阁、伯麟年逾七旬。素患腿疾。前朕在云贵总督任内。以协办大学士来京供职。朕御极以来。特加简任。授为大学士。仍令管理部旗事务。因其步履艰难。格外体恤。一切引见差使。有时免其带领。此朕恩礼耆臣之心。在廷诸臣。共知共见。伯麟身为宰辅。自当循分尽职。本日召见。议及勾到事宜。据奏将来勾到。尚可调养半月。勉为趋事。至明日御门典礼。即不能进跪御前。因免冠叩首。据称若放外任。差使不过坐办。尚能报效等语。冒昧已极。伯麟如果自揣精力就衰。即当引疾求退。乃既不辞免。转生出位之思。试问以大学士出就外任。非畀以封圻不可。伊祇知总督之养尊处优。而不知任大责重。以伊衰暮之年。即使加以简任。尚安望其称职无忝乎。人臣进礼退义。原不应窃禄希荣。伯麟竟欲以要君之举。坚其恋栈之心。胆大荒谬。莫此为甚。若仍再事姑容。何以饬朝纲而服寮采。伯麟著以原品休致。念其清文谙熟。仍著充实录馆总裁。并赏给半俸。俾得敬专其事。以示格外施恩。　　

○以大学士戴均元、管刑部事。　　

○调正红旗汉军都统禧恩、为镶白旗满洲都统。以御前侍卫载铨、为正红旗汉军都统。调镶蓝旗蒙古都统文孚、为镶蓝旗满洲都统。以乌里雅苏台将军奕颢、为镶蓝旗蒙古都统。　　

○以镶白旗蒙古都统索特纳木多布斋、署镶蓝旗蒙古都统。　　

○调镶黄旗护军统领哈哴阿、为左翼前锋统领。以正红旗蒙古副都统巴彦巴图、为镶黄旗护军统领。　　

○以镶黄旗蒙古副都统永芹、为喀喇沙尔办事大臣。　　

○甲寅。上御乾清门听政。　　

○诣皇太后宫问安。　　

○谕内阁、王鼎等奏、审拟范澍诬控李景梅挟嫌出考各情一摺。此案暂革高邑县知县范澍、呈控本州以挟嫌注考等情。据王鼎等审系诬揭。实属逞刁挟制。范澍著即革职。发往新疆效力赎罪。暂革赵州知州李景梅、讯无挟嫌不公及收受乾礼情事。惟于协济差马一事。并不据禀详办。且于密出考语。致有漏洩。均属疏忽。李景梅著准其开复。仍交部严加议处。至高邑县协济赵州差马。应如何酌办。不至累民。抑仍照旧章之处。著颜检饬令该管司道查核情形。妥议办理。　　

○又谕、仓场报修廒座。前据工部查勘情形。奏请作为初二三次。分年修理。兹据户部奏、本年七月以后。各仓以放代盘。所有应修廒座。不若此时一律兴修。以备贮积等语。著工部并查估承修各大臣。除本年初次急修廒座外。即将二三次缓修廒座等工。再行查勘。是否能于本年内一律修理之处。据实具奏。至各仓新陈米数。前经奏明均匀搭放。著仓场侍郎按照应行盘放仓内。新陈米数多少。先为核算。使新米陈米。于搭放时分款支领。毋得搀杂。致滋弊混。再英和另摺具奏查催章程。内称收米稍有不速。则空车转运必滞。著仓场侍郎严饬各仓监督认真经理。俾得赶副限期。如有应须调剂酌办之处。即行妥议具奏。　　

○又谕、御史梁中靖奏、除五城捕役缴票积弊一摺。刑部各司现审案内。有应缉之犯。票传五城捕役缉拏。其有无缉获。向由该捕役自行赴部呈缴。兹据该御史奏称、刑部书吏。往往刁难勒索钱文。以致捕役守候需时。实属大干法禁。嗣后五城有应缴刑部之票。著该巡城御史查明咨送刑部。不准由该部书吏经手。以杜弊端而重捕务。　　

○又谕、刑部议驳孙玉庭审拟私枭拒捕各犯罪名。所驳甚是。此案萧苏州碗、因贩私被捕。情急拒捕。致毙捕人。并非豫谋纠众。有心抗拒。照例应拟斩监候。该督率请即行正法。实属错误。萧苏州碗、著照刑部所议。毋庸即行正法。　　

○命贝勒载锐、在委散秩大臣上行走。以贝勒奕绍、为阅兵大臣。正红旗蒙古都统玛呢巴达喇、署镶蓝旗满洲都统。　　

○赏故漕运总督桂芳子炳奎、六部主事即用。　　

○乙卯。谕内阁、孙玉庭等奏、借修民堰工银请分年摊徵还款一摺。江苏萧南厅属王平庄民堰。向系民修。先在河库借款垫办。官为经理。由司库正项拨还。仍于徐属砀山等州县额粮内摊徵归款。兹据该督等查明、嘉庆二十三年添镶新埽。并二十四年埽外抛砌碎石等工。所借银两。应俟司库续收丁银。积有存款。再行拨还河库。惟该属频年被灾。应徵递缓各项钱粮甚多。若同时摊徵。民力实有未逮。著照所请。所有借用镶埽碎石工需银九万八千七百九十余两。准其从道光三年起。在于徐属砀山、萧、铜山、睢宁、邳、宿迁等六州县额徵粮田内。分作五年摊徵还款。以纾民力。该部知道。　　

○又谕、吏致光等奏、道员因公降调呈请捐复一摺。原任云南迤西道谢凝道、上年永北夷匪滋事时。该员妄执招安之见。致酿兴戎。实属阘茸不职。前经降旨改为降二级调用。已属宽典。岂复能胜监司之任。该员呈请捐复原官。著不准行。该督抚冒昧代奏。俱著传旨申饬。　　

○以缘事革退奉恩将军安平阿弟哈格、袭职。　　

○旌表守正捐躯江苏上海县民沈恒九女沈氏。　　

○丙辰。谕内阁、帅承瀛奏、请暂借局钱平减市价一摺。本年浙江省蚕丝甚旺。贾贩携带银两。换钱交易。以致钱价增昂。自应量为调剂。著照所请。暂于宝浙局存款内。借支钱八万串。饬发杭州府督同仁和钱塘二县。在于省城设厂收换银两。以平市价而便民生。如市价刻就平减。即停止设厂。将余钱仍行缴局。其收换银两。或陆续易钱归款。或即作为钱本收库。该抚俟丝市毕后。察看情形。酌量办理。　　

○该部知道。　　

○丁巳。以故巴林贝子阿尔坦子索里雅、袭爵。　　

○以工部右侍郎顾皋、为浙江乡试正考官。翰林院编修陈銮、为副考官。礼部左侍郎李宗昉、为江西乡试正考官。翰林院编修祝庆蕃、为副考官。内阁侍读闻人熙、为湖北乡试正考官。刑部主事赵炳言、为副考官。　　

○江苏前任户部主事潘奕隽、重遇鹿鸣。赏员外郎衔。　　

○修浙江上虞县柴土塘堤。从巡抚帅承瀛请也。　　

○缓徵江苏海、宿迁、二州县被雹村庄新旧额赋有差。　　

○戊午。谕内阁、据吏部议奏、史致光等请将经历姜元吉题升保山县知县。查明该省现有候补知县。该督等率将佐杂人员题升。实属违例。所有保山县知县一缺。著照吏部所议。以高坒补授。其违例保题之该督抚。著交吏部查议。嗣后各省无论应题应调及应选缺出。该督抚俱当按照一月具题定限。不准故为延搁。其或遴员未定。不能如限具题。须将后出之缺。先行题补。著即随本声叙缘由。以凭查核。如有无故延搁。淩躐请补者。著该部查明严参。以杜朦混择缺之弊。将此通谕各直省督抚知之。　　

○又谕、前据杨芳奏、查明试养厂马过冬。并无疲毙情形。拟于每年霜降后。拨马三成。在厂过冬。节省乾银。贴餧在槽马匹。兵部议驳甚是。但该提督所奏。系因时制宜。为调剂营马起见。仍著准其以三成马匹在厂过冬。此外各营。不得援以为例。　　

○谕军机大臣等、据松箖奏、遵旨查勘双城堡屯田情形。摺内称双城堡此次开垦屯田。中屯一千丁。多系旗丁自行耕种。其雇觅民人帮工及分种者二十一户。虽无私行租典之事。惟间有在封堆内携带家眷者。请旨饬禁等语。著富俊即行出示严禁。以杜民占旗产之渐。至另片所奏、查勘伯都讷围场。现在封禁。设立封堆四百一十个。委无民人在内私行开垦之处。并著富俊随时查察。严禁私垦。无得日久疏懈。致滋流弊。将此谕令知之。　　

○以兵部左侍郎顾德庆、署工部右侍郎。兼管钱法堂事务。　　

○户部议准、护广西巡抚嵩溥疏报、镇安府小镇安通判所属、并天保县、开垦旱田四顷四十三亩有奇。水田二十三＜?土韦＞有奇。照例升科。从之。　　

○己未。谕内阁、禧恩等奏、理藩院议覆乌里雅苏台将军特依顺保具奏、乌梁海地方驱逐潜住之哈萨克、及科布多商人私向杜尔伯特交易一摺。松筠于奉旨交议后。曾向禧恩言及。俟定议后。将摺稿先行送看。并向该司司员告知。理藩院定稿后。即行送来。并交图样一纸。该司郎中珠拉、于画稿后。即交员外郎定泰、向松筠缴还原图。松筠向其索稿阅看。将稿删改等语。六卿分职。各有专司。若将别衙门所办之事。妄加删改。实为罕见罕闻。即和珅当日之专权横恣。亦未敢公然出此。松筠系屡次获咎之人。朕御极以来。特加录用。外而都统。内而尚书。并简任军机大臣。加恩实不为不厚。伊应如何力改前愆。勉图报称。乃越俎专擅。至于此极。实属胆大妄为。设军机大臣于各部院应办之事。皆得越分干预。尚复成何政体。此而不严加惩办。何以示戒将来。松筠著大学士军机大臣会同九卿议罪。禧恩于松筠向其言及议奏之事。嘱令给稿阅看。并不及早参奏。又失察司员将奏稿擅交删改。禧恩、博启图、色克精额、俱著交部议处。理藩院郎中珠拉、于该堂官判画奏稿后。不即持回署内。辄交员外郎定泰、送松筠阅看。厥咎惟均。珠拉、定泰、俱著交部严加议处。　　

