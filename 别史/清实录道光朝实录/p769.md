<!-- { "loadSidebar": true } -->
○谕军机大臣等、本日据长龄等奏、请饬缉要犯。并行提案内应行质讯之道员。归案审讯。此案吏部役满经承鲁佑人、实为紧要人犯。必须严拏致案。质讯究办。现据提到鲁佑人之子鲁佩芝等。讯据供称、鲁佑人于六月初十日。带同雇工李升车夫徐三、出京由杨村探亲后。旋赴保定。至伊壻甲子科举人候补教谕郑奎雄寓所。鲁佑人长子佩兰、现任山东武定府利津县丰国镇巡检。次子圣传、现任河南汝州郏县典史。三子锡庸。现任直隶磁州吏目等语。该犯鲁佑人。现经各衙门查拏。尚未弋获恐闻拏潜逃。藏匿伊子伊壻等任所寓所。该犯长子鲁佩兰任所。现降旨饬令钟祥密速查拏矣。其次子圣传河南典史、三子锡庸直隶吏目各任所。并伊壻举人候补教谕郑奎雄保定寓所。著琦善、栗毓美、迅即分派干员。密赴各该处。将鲁佑人严拏务获。迅速押解送部。归案审讯。勿任闻风远扬漏网。候选道淡春台、于河南道员撤任后。是否业已起程。并著琦善、栗毓美、查明该员经过处所。派员迅即护送解部。归案质讯。将此各谕令知之。　　

○又谕鲁佑人长子佩兰、现任山东武定府利津县丰国镇巡检。著钟祥迅即派员密赴该处。将鲁佑人严拏务获。妥速押解送部。归案审讯。勿任闻风潜逃。远扬漏网。将此谕令知之。　　

○又谕、寄谕两江总督陶澍、江苏巡抚林则徐、安徽巡抚邓廷桢、江西巡抚周之琦、浙江巡抚富呢扬阿、吏部役满经承鲁佑人、现经严紧缉拏。恐匿迹潜踪。闻风远窜各该省。亦未可定。著各该督抚等迅即饬属严拏。妥速解部。归案审讯。勿任远扬。致令漏网。将此各谕令知之。　　

○戊申。遣官祭昭忠祠。　　

○谕内阁、各直省将军督抚等遇有应奏事件。自应随时陈奏。以免积压。近近来万寿年节等日。各省奏章甚少。迨数日后纷至沓来。转形拥挤须日理万几。纵奏章坌集。披览固不惮烦。然该将军督抚等观望揣摩。任意延搁。必致渐滋丛脞。嗣后各省奏章。务须随到随递。不得因值万寿年节等日。稍存成见。傥仍前拘泥。意为迁就。是不能仰体朕怀。殊失核实办公之道也。将此通谕知之。　　

○又谕赵盛奎等奏、筹议海塘岁修银数一摺。浙江海塘岁修银两。本有定额。经该侍郎等查明东塘柴埽竹篓两项。连盘头十三座。共工长七千余丈。现办埽工坐当顶冲。潮猛溜急较之西塘情形尤重。自应筹款办理。以济要工。著照所请。准其于该省捐监项下。每年提银五万两。存贮藩库。备添东塘岁修之用。俟将来筹有生息银款。仍将监银全数报拨。该部知道　　

○又谕、严烺等奏、海塘要工。差委乏员。请遴派南河人员来浙一摺。著陶澍、麟庆、于南河所属候补丞倅佐杂内。遴选四五员。派令赴浙。听候分派。工竣之日。此项人员。仍回南河本工。不准奏请留浙补用。至海塘埽篓石工。皆以签桩为要务。现在浙省并无熟手。签钉不能如法。并著陶澍等于所辖河营内。酌派千把总一二员。选带熟谙桩埽兵丁一百五十名。携带云梯天硪各器具。即日赴工。率同力作。工竣。仍令回营当差。　　

○谕军机大臣等、本日据严烺奏、海塘首险要工。先行趱办一摺。浙省办工。本少谙练之人。更多疲缓之习。据称现在石工孤立。潮汐可危。前经奏明择要镶埽。添建盘头。自应赶紧妥办。乃时将帀月。未据该管杭嘉湖道桂菖派员兴修。著乌尔恭额。富呢扬阿、查明桂菖因何兴修迟延。如系有心疲玩。即著据实严参。并即严饬总局司道。刻速派员分投趱办。其余应办各工。亦著转饬次第兴举。不准稍有观望。至乌尔恭额。严烺、现驻浙省。专办要工。所需夫船薪水等费。著富呢扬阿悉心筹画。既不可令伊等自备。尤不可累及地方。致将来有所藉口。将此各谕令知之。　　

○己酉。谕内阁、富呢扬阿奏、北海塘工冲坍。商民摊捐改修一摺。浙江萧山县东北一带。滨临江海。山阴会稽两县。地居萧山之南。势处下游。该三县民田商灶。全赖北海塘工捍卫。现在被潮冲坍。情形危险。该绅士等请将顶冲之调字号至水字号土塘二百八十丈。改筑条石塘。以资抵御。玉字号至咸字号土塘四百三十五丈。增高培厚。兼施楗石。以期完固。其收字号至吕字号柴塘一百七十八丈。与调字等号紧连。尤为受冲要区。亦一律改建石塘以资联络。又宿字号至秋字号原修石塘一百五十六丈。形势卑矮。亦须加高三层。以免漫溢共约需工料银五万七千余两。计钱七万四千余串。请在于三县境内按亩摊捐。共钱六万余串。尚不敷钱一万三千余串。约需银一万两。已据各盐商等捐足。以济工用。著照所请、准令摊捐改建。免其造册报销。该抚即出示晓谕。饬令自行经理。不假书役之手。以期坚实而垂永久。至该处塘工。向系动用南塘专款。官为经理。此次因改建石工。需费浩繁。准令捐办。嗣后如有应修工程。仍著照例动项修筑。该部知道。　　

○又谕、讷尔经额等奏、湖北漕船挂欠木税。请分限完缴一摺。上年湖北漕船到九江关。例外多带木植。欠交应纳税银七千一百九十两零。延不交纳。前经谕令该督等饬属催提。兹据查明欠税各丁。或已减歇在次。或已革运退运军田连年被水。若同时如数提缴。丁力实有不逮。所有前项银两著准其自道光十五年新运为始。每届漕船过九江关时。分作六限带解归款。至漕船额外多带木植。例应起卸入官。若准其纳税。帮丁惟利是图。即难保无包带漏税情弊。且负重行迟。必致有误漕运。嗣后漕船经过各关。务令将额带木植。赴关报明。该管监督即亲往关口查验。如有多带木植。即一面奏闻。咨交漕运总督核实照例惩办。以肃榷务而重漕运。　　

○直隶总督琦善奏报秋收分数。得旨、虽秋雨频仍。间有淹浸处所。通省收成。尚获七分有余。深慰朕怀。　　

○庚戌。上奉皇太后幸慎德堂。进膳。　　

○谕内阁、御史富尔洪阿奏、请豫勘沟渠。以备修浚一摺。辇毂之下。道途最宜整饬。若如该御史所奏、近年以来。偶值夏秋霖雨。大小街衢。多有积水巷口亦间有壅塞之处。其最甚者。如西长安牌楼街一带。及宣武门内城根等处。一经大雨时行。所聚之水。深至数尺。皆由沟渎不通。无处洩水。每年春令开沟。既不见积水之处。至夏秋积水。又非当修理之时著值年河道沟渠大臣趁此积潦未消之时。逐处查明知照工部。俟明年挑穵官沟时按地疏浚。以便往来而除壅滞。　　

○旌表守正捐躯四川綦江县民李洸发妻杨氏。　　

○辛亥。谕内阁、保昌奏、查明任意咆哮公堂之协领。请交部议处一摺。此案协领额淩额、因该副都统未将伊所保人员点派。辄敢咆哮公堂。殊属浮躁。额淩额、著交部议处。副都统吉勒通阿、于上年之事。并未随时报参。亦属不合。吉勒通阿、著交部察议。保昌因前奏摺内稍涉含混。自请交部议处之处。著加恩宽免。　　

○顺天府以宗室乡试中额请。得旨、取中六名。　　

○以詹事府詹事惟勤、为都察院左副都御史。　　

○赏安徽壬辰科乡试年老诸生萧文显副榜。　　

○壬子。以广东广州协副将经文泰、为云南昭通镇总兵官。　　

○癸丑。秋分。夕月于西郊。遣庄亲王奕＜?土八买＞行礼。　　

○上诣绮春园问皇太后安。　　

○乌里雅苏台将军庆山、因病解任。以热河都统武忠额、署乌里雅苏台将军。兵部左侍郎嵩溥、为热河都统。调理藩院左侍郎联顺、为兵部左侍郎。转理藩院右侍郎奕泽、为左侍郎。以驻藏办事大臣隆文、为理藩院右侍郎。　　

○以内阁学士倭什讷、兼正蓝旗汉军副都统。　　

○甲寅。谕军机大臣等、有人奏、广东前署东莞县知县今升南雄州知州吴毓钧、前在东莞县任内。废弛不职各款。迨升任南雄州知州。纵役殃民。较前更甚。又前任南澳同知张钧、丁忧后逗留省城。关说公事。该省有二钧同恶之谚。该员曾否回籍。有无劣迹。一并请旨饬查严办等语。州县为亲民之官。必应洁己奉公。方为无忝厥职。岂容任性妄为。废弛公事若如所奏。该二员均属有玷官常。于吏治大有关系。著昇寅、赛尚阿、悉心查访。吴毓钧各款劣迹。是否属实。传提到省。面加讯鞫。毋任稍有隐匿讳饰。如果属实。即据实严参。其张钧曾否回籍。在任有无劣迹。一并查讯明确。据实参办。毋得瞻徇情面。曲为开脱。原摺著钞给阅看。将此谕令知之。　　

○以内阁学士庆敏、署理藩院右侍郎。　　

○以成都军标中军副将尚政华、为山东兖州镇总兵官。　　

○调盛京副都统国祥、为熊岳副都统。　　

○赏都察院左副都御史文蔚、副都统衔。为驻藏办事大臣。命驻藏帮办大臣徐锟来京。赏鸿胪寺卿嵩濂、头等侍卫。为驻藏帮办大臣。　　

○以故云南曲靖府平彝县属土县丞海沛沅子朝宗、袭职。　　

○乙卯。世宗宪皇帝忌辰。遣官祭泰陵。　　

○上诣安佑宫行礼。　　

○谕军机大臣等、昨派文蔚、嵩濂、赴藏办事。惟西藏极边地方。甚属紧要。若一时二人俱行更换。似不相宜将此寄知隆文、徐锟。俟文蔚等到任后。徐锟先行起程回京当差。隆文仍驻一二月。将彼处诸事情形。明白详细告知文蔚、嵩濂、使文蔚等于任内诸事。略为熟悉。隆文再行回京当差。　　

○湖广总督讷尔经额等覆奏、查禁流民潜赴苗疆。并筹议收养招徕章程。一、少壮游民。远赴苗疆租种山地。亟应严行查禁。一、已赴外省乞食之民。应截留押送回藉。一、逃荒已出本境之民。应令附近州县。妥为收养。得旨、所奏尚属妥协。务须实力行之。如奉文了事。致滋后患。或被人纠参。朕惟汝等是问。决不姑贷。懔之。　　

○以凤凰城城守尉阔普通武、为盛京副都统。　　

○丙辰。谕内阁、武忠额奏、围场兵丁随缺地亩。不堪耕种。请将附近官地。另行筹拨一摺。围场兵丁。向不关领米石。全赖随缺地亩。收纳租粮。以资养瞻兹据查明右翼四旗兵丁。前拨随缺地亩七十五顷。实系沙积日深。不堪耕种。该兵丁等徒有受地之名。不获食租之利。生计未免拮据著准其授照成案。在于附近围场之丰宁县入官地内。择其上中二则土性饶沃者拨给七十五顷。作为该兵丁等随缺地亩。自行议租收粮。以裕兵食而示体恤。该都统即分饬热河道。承德府转饬该县查明办理。并造册咨部备案。该部知道。　　

○新授云南昭通镇总兵官经文泰、因病解任。调福建建宁镇总兵官普陀保、为昭通镇总兵官。以前任贵州镇远镇总兵官孙抡元、为建宁镇总兵官。　　

