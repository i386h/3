<!-- { "loadSidebar": true } -->
○谕军机大臣等、昨苏松镇总兵云天彪、休致遗缺。应放水师总兵人员内。祇有候水师总兵陈光求、太湖协副将张兆麟二员。张兆麟因私役汛弁索欠一案。前经孙玉庭奏请解任。尚未讯结。业将陈光求补放。本日召见该总兵。看其人似平庸。且已年逾六旬。苏松地方紧要。现又值办理海运之时。一切稽察防范。尤须精明稳练之员。藉资整饬。著该督于陈光求到省后留心察看。如不能胜任。即行据实具奏。现已降旨、令各该督保举堪胜水师总兵人员。琦善于接奉谕旨后。即迅速拣员保奏。以备简用。将此谕令知之。　　

○拨江苏扬州、安徽宁国、池州、太平、庐州府属漕米一万一千四百四十余石。给放江淮、兴武、凤阳、长淮等帮因灾缓缺月粮。从总督琦善请也。　　

○甲午。谕内阁、御史姚庆元奏、请严查陪祀坐班旷误官员。以儆怠玩一摺。所奏甚是。坛庙祭祀。典礼攸关。各衙门应预陪祀人员。理宜届期到班。以襄祀事。岂容稍有旷误。近来查班御史。相率博宽厚之名。不肯按名稽考参奏。遂致陪祀人员。积久生玩。到班者甚属寥寥。殊非恪恭将事之义。嗣后凡遇祀事。于斋戒前数日。各衙门将派出陪祀人员。造册分送礼部、都察院、太常寺。除照向例稽察斋戒外。其临祭之时。责成查班御史收取职名。按册而稽。如有无故不到。或夹带他人职名。朦混投递者。即指名参奏。交部议处。傥查班御史徇隐不奏。或经朕看出。或被他人纠参。定将该御史一并惩处不贷。至每月常朝坐班之期。亦著责成查班御史稽察。如有无故不到者。即行参处。以重祀典而肃明仪。　　

○又谕、御史但明伦奏、六部司官。勤惰不一。请定章程。随时察核一摺。部院司员之勤惰。惟在该堂官随时查察。秉公甄核。若徒设科条。无关激劝。于治道官常。有何裨益。京察为考绩钜典。原应分别黜陟。不宜有举无劾。即司员论俸截取。亦须察其才具之短长。核以办事之勤惰。分别内外繁简。不应概予保奏。则激浊扬清。奖勤惩怠。自皆有所观法。岂不较该御史所奏、十日不进署。分别记过。一月不进署。即行参处者。于勖励人材之道。为有实济乎。著通谕各部院堂官。平时将该司员等、留心稽考。遇京察之年。勤慎公明者。注以上考。怠惰庸劣者。予以甄劾。其随时论俸截取。亦当察其才具堪胜外任与否。不可徒以应对便给。惯于奔竞者。滥行截取。以严职守而肃吏治。　　

○护山东巡抚讷尔经额奏、查山东省军船水手。向无设教敛钱挟制等弊。嗣后责成运弁、督同旗丁、严加约束。得旨、随时留心。督饬管束。著移知抚臣武隆阿。　　

○缓徵山东濮、观城、朝城、茌平、莘、齐河、禹城、长清、邹平、平原、海丰、商河、利津、菏泽、城武、曹、定陶、钜野、聊城、堂邑、博平、清平、冠、恩、临清、平阴、范、历城、济阳、临邑、滕、邹、汶上、寿张、夏津、德、滋阳、宁阳、武城、济宁、金乡、嘉祥、鱼台、高苑、四十四州县。及德州、济宁、临清、东昌、四卫。被旱被虫庄屯新旧正杂额赋。　　

○展缓山东济南、东昌、泰安、武定、兖州、曹州、沂州、七府。临清、济宁、二州。所属各州县。及青州府所属之高苑、乐安、二县。带徵节年旧欠额赋。　　

○乙未。谕内阁、昌陵圣德神功碑楼工程。著派宝兴会同敬谨办理。　　

○谕军机大臣等、前因天津北河至通州一带。均有古浅新淤。节届霜降。水落归槽。恐有浅阻。业经降旨、令蒋攸铦先期多备剥船。俾南粮抵通迅速。刻下江广滞漕。全数北来。近日天气渐寒。恐致冻阻。朕心深为廑念。著蒋攸铦多派文武员弁。在安陵汛境等处。节节催趱。无分昼夜。加紧挽行。不使稍有逗留。仍遵前旨。多备船只。相机起剥。务令迅速抵通交卸。勿致冻阻河干。方为不负委任。将此谕令知之。　　

○又谕、寄谕仓场侍郎博启图等。本年各省滞漕。因盘剥接运。久逾到通期限。现据琦善等奏、浙江安徽及江广等省漕粮。业已全数盘竣。长运赴通。并饬沿途文武员弁。节节迎提催趱。其天津北河至通州一带古浅处所。已令蒋攸铦多备船只。相机起剥。当可不致贻误。惟抵通后。诚恐书役人等刁勒需索。致有羁延。天气日寒一日。必致守冻不能前进。于运务大有关系。著该侍郎等于军剥各船到通州时。即督同坐粮厅、严饬经纪车户仓役人等随到随收。发给红单。毋许片刻耽延。致回空稍有冻阻。经此次申谕之后。该侍郎如不认真稽查。迅速办理。以致羁迟。使粮艘冻阻河干。惟该侍郎等是问。朕届时或派人查看。或别有访闻。必当从严惩处。勿谓戒之不早也。将此谕令知之。　　

○调正蓝旗汉军都统特依顺保、为正白旗蒙古都统。正白旗蒙古都统普恭、为正蓝旗汉军都统。　　

○丙申。上御洞明堂。勾到广西福建甘情实罪犯。停决广西斩犯十人。绞犯一人。福建斩犯四人。绞犯二人。陕甘斩犯十六人。绞犯七人。余七十九人予勾。　　

○谕内阁、向来督抚等奏。摺有关地方公务。例俱称臣。从前乾隆年间。屡奉圣谕。通饬各省。自应永远钦遵。近日各省奏摺。不能画一。殊属未协。嗣后各省旗员督抚藩臬。除请安谢恩外。凡奏事具摺。俱著一律称臣。以符体制。　　

○又谕、赵慎畛等奏、同知年捐缉匪银两。请分别减免。并扣廉完缴欠款一摺。闽省前因捕费浩繁。由厦门同知按年捐银二万两。解充公用。近年洋行歇业。仅賸商行捐解。该同知力难如数完缴。据该督等查明、海洋现在肃清。经费较前节省。每年约需银二万八千余两。该省本有发商巡洋生息银二万四千两。并应拨米艇生息项下银一千七百七十余两。该处商行呈缴番银一万零八百圆。折实银七千四百两。除照数支给巡费外。尚余银五千两。为归补从前缉匪兵粮未经归补之款。俟补足后再行察看。如商行无须呈缴。即奏明停止。至该同知每年尚应捐银一万二千六百两。现既无力捐解。著加恩自本年七月起。准其停捐。其业经病故之前署同知咸成、欠捐银一万二千六百八十余两。俟查明核办外。现任同知升宝、欠捐银三万八千九百四十余两。著准其于应得养廉内。全数扣缴。现经丁忧之前署同知麦祥、欠捐银二千四百五十余两。著俟补官日一体扣廉完缴。该部知道。　　

○以正蓝旗汉军都统普恭、为满洲繙译乡试正考官。工部右侍郎耆英、为副考官。都察院左都御史松筠、为蒙古考官。　　

○旌表守正被戕四川眉州民熊文芳妻马氏。　　

○修福建烽火营、闽安协左营右营战船。从升任巡抚孙尔准请也。　　

○丁酉。谕内阁、御史熊遇泰奏、请拣发正途人员。练习河务一摺。河工关系紧要。应添用正途人员。俾资练习。明岁又值大挑之年。除照例分发各省试用外。著仍照嘉庆二十二年成案。将一等人员。兼掣南河东河北河三处。分发试用。俾得学习河务。其应如何酌定员数。并试用甄别限期。及补用缺分各章程。均著照上届大挑办理。　　

○又谕、蒋攸铦奏、永定河购买秸料。请照旧办理一摺。永定河南北两岸岁抢修各工。所需秸料。节年因运脚不敷。奏准加增购运。仍令体察情形。酌量裁减。兹据该督查明、近堤村庄。产料无多。仍须赴远处购办。例价实不敷用。著准其循照成案。每束加增运脚银二厘五毫。共银八千五百两。责成该道督率厅汛各员。乘时采买。运贮工所。无许虚松浮冒。如来年动用余賸。仍留为下年之用。该督务当实力查察。可省则省。不得任听工员。逐年动议加增。以归核实。该部知道。　　

○又谕、琦善奏、请调补要缺知县一摺。江苏吴江县知县。并非省会首邑。亦非海疆要缺可比。该督等辄清以历俸未满三年之昭文县知县李廷锡调补。与例不符。所奏不准行。仍著另拣合例之员。奏请调补。　　

○旌表守正捐躯奉天宁海县民姜成才妻刘氏。　　

○戊戌。上诣绮春园问皇太后安。　　

○御含辉楼。阅皇子及侍卫等骑射。　　

○谕军机大臣等、向来军船长运抵通。总由漕督押催尾帮前进。此次各省滞漕。久逾到通期限。若无大员弹压。诚恐逗留贻误。各帮水手。亦不足以资约束。前据琦善等奏、军船盘运完竣。全数北来。刻下天气渐寒。傥行走不能迅速。将来冻阻堪虞。穆彰阿接奉此旨。著即迅速起程。驰驿赶赴水次。督押尾帮前进。沿途加紧催趱。无分昼夜。不任片刻耽延。务令军船全数抵通。方为不负委任。如押运员弁。有因循疲玩。催挽不力者。即著据实严参惩办。至漕运总督关防。或由穆彰阿带赴途次应用。或交琦善暂存。交新任漕督陈中孚接收。著会同妥商。总期于事有济。此时陈中孚接奉谕旨。自己赶赴新任。该漕督未到任以前。所有各省新漕应办事宜。即著琦善暂行代办。妥为经理。无少迟误。穆彰阿俟军船全数抵通后。再行回京。将此由四百里谕令知之。　　

○旌表守正捐躯安徽霍邱县民黄雅良嫂张氏。　　

○己亥。拨奉天辽阳州仓米一万石。铁岭县仓米五千石。存贮承德县仓。从盛京工部侍郎兼管府尹事齐布森等请也。


大清宣宗效天符运立中体正至文圣武智勇仁慈俭勤孝敏成皇帝实录卷之八十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

