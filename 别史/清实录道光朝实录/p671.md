<!-- { "loadSidebar": true } -->
○谕军机大臣等、本日据魏元烺由五百里驰奏、嘉义县贼匪戕害府县。添拨官兵粮饷。驰赴剿办一摺。据称接台湾镇刘廷斌禀称、嘉义贼匪陈办、黄凤、张丙、詹通等、三股分扰。道路梗塞。文报不通。闰九月二十七日。探闻贼匪窜往红山仔牛朝山等处。该镇督同北路协副将叶长春追获六名。连日贼匪又在埔姜仑、样仔脚、店仔口、各庄焚劫。台湾府知府吕志恒、署嘉义县知县邵用之、护安平协副将周承恩、分路追捕。邵用之在店仔口被戕。该镇即前赴剿捕。惟兵数不敷。请内地派兵渡台。又称吕志恒闻邵用之被害。同护副将周承恩、带领兵勇驰驻。初二日行至大排竹地方遇贼。众寡莫敌。吕志恒被害。府印亦失。询之吕志恒家丁。与兴泉永道等禀报相同。现在先已添调漳州镇标各营兵一千名。又调水师提标兵三百名。金门镇禁兵二百名。海坛镇标兵三百名。闽安协标兵二百名。派官带领。俱由坩江对渡鹿港登岸。听候陆路提督马济胜遣调。又添拨饷银五万两。饬司速委妥员解台。一面移咨水师提督陈化成、整齐兵械。以备调拨。并委臬司凤来、驰赴厦门。带银就近接应等语。该贼匪分股肆扰。戕害府县。深堪发指。昨日魏元烺奏共调兵三千名。合之平庆所奏台湾有兵一千六百五十名。本日又据魏元烺奏调兵二千名。统计六千六百五十名。兵力不为不厚。兵饷十五万两当已敷用。前降旨令程祖洛速赴福建。酌量渡台。此时贼匪三股分扰。必应该督亲往相机妥办。六年间该处匪徒滋事。前任总督孙尔准即往厦门。渡台策应。该督接到魏元烺函递。及奉前降谕旨。即当兼程前往。应带兵弁官员。一面添调。酌看情形办理。朕亦不为遥制。魏元烺仍留省城驻镇。以固人心。台湾郡城。为根本重地。著仍飞饬平庆等妥为保护。该督等务须安抚善良。解散胁从。将戕害府县之犯。全数捦获。尽法处治。以慰忠魂。将此由五百里谕令知之。　　

○又谕、福州将军徐锟呈递谢摺。朕批谕、俟桓格到任。交卸来京请训。该将军此时谅已在途。著无论行抵何处。即折回西安。听候谕旨。将此谕令知之。　　

○又谕、玉麟等奏、遵旨核议巡边章程一摺。本年巡边。远至吹河。原为往察霍罕筑堡情形起见。兹据该将军等奏称、现已查明筑堡情形。即不值频年前往。至巡查布噜特边界。系属年例举行。既有此次哈什塔克遇劫之事。则明岁巡边。更不可少。著照所请、循照向年规制。以查至特木尔图淖尔为断。该将军等务当查照从前巡边定额。派定官兵。严饬该领队等用心管带。出卡后排队启行。不得前后参差。仍随时加意防范。毋致疏虞。以肃军威而靖边界。将此谕令知之。　　

○陕甘总督杨遇春奏、遵旨酌裁陕西甘肃马步守兵一千九百五十名。下部知之。　　

○命都察院左都御史昇寅、刑部右侍郎鄂顺安、驰往西安查办事件。以郑亲王乌尔恭阿、署镶红旗汉军都统。定亲王奕绍、署正黄旗满洲都统。兵部尚书那清安、署都察院左都御史。　　

○以闽浙总督程祖洛、兼署福州将军。　　

○命乌噜木齐提督哈丰阿、来京陛见。　　

○以解送乌噜木齐牛马。予伊犁防御伊勒哈布等议叙赏赉有差。　　

○以凉州庄浪两处军政年逾六十官一员、精力未衰。命留任。　　

○予捕匪被戕福建知府吕志恒、署知县邵用之、祭葬世职。　　

○蠲缓山西隰、山阴、岢岚、定襄、五台、崞、萨拉齐、七厅州县被水被霜被雹村庄额赋有差。贷大同镇驻劄灾区兵丁仓谷。　　

○缓徵甘肃皋兰、渭源、金、陇西、平番、宁夏、宁朔、灵、平罗、泾、镇原、固原、张掖、秦、礼、十五州县歉收村庄新旧额赋。　　

○上以冬至祀天于圜丘。自是日始。斋戒三日。　　

○辛未。谕军机大臣等、陶澍等奏、淮安府知府周焘等、在泗州双沟地方。将要犯陈堂拏获、署泗州知州王恩植、在崔家集地方。将陈钦拏获。陈钦供认听从海东楼、纠同陈端、陈堂、陈明、陈光南、孙在山等、决堤放淤。伊与陈端、陈堂同逃。陈端因有表亲曾任山东东阿县袁杰之子袁双观、寄居东昌府城外。本是桃源人。投奔前去等语。著钟祥派委妥员。至东昌府城外袁双观家。将陈端密速掩捕。勿稍漏洩。致令远扬。该犯就获后。钟祥一面奏闻。一面派员小心押解清江浦。交陶澍会同朱士彦等归案审办。毋稍疏虞。将此由四百里谕令知之。　　

○以成都军政年逾六十官一员、精力未衰。命留任。　　

○予故伊犁将军明亮、晋昌、德英阿、入祀惠远城祠。从将军玉麟等请也。　　

○贷热河围场兵丁饷银。　　

○壬申。上诣南郊斋宫斋宿。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百二十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。十一月。癸酉朔。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○甲戌。遣官祭先医之神。　　

○谕内阁、前据那彦宝等奏、考验成都军政官员。防御济忠阿、年届六十五岁。精力未衰。恳请留任。已照所请准行。惟思成都驻防官员众多。恐尚有逾岁人员。当交兵部查核。兹据查出成都咨送册内。有世袭云骑尉郭尔敏布一员。现年七十七岁。开注应留字样。此次各省将军副都统等考验军政。所有逾岁世袭官员留任之处。均经陆续奏到。乃那彦宝等仅将郭尔敏布留任报部。办理竟未画一。殊属非是。那彦宝、海明、著传旨严行申饬。嗣后各省将军副都统。每届军政之期。如有年逾六十五岁之世袭官员。著秉公考验具奏。毋许含混报部。　　

○谕军机大臣等、有人条奏、河南通省钱粮。从前并不短少。自道光二年。闻各州县共短正杂钱粮银二百四十余万两、仓谷二十余万石之多。吏役人等。通同舞弊分肥。即或上司查出。无非推在民欠。上司无可如何。相沿日久。恐无底止。又河南山东等处。本年秋成甚丰。其所以亦报荒歉之故。因各行交易买卖。斗行经纪。作价不平。以致民心不定等语。各州县亏短正杂钱粮银谷。吏胥通同舞弊。并有将丰报歉各情。如果属实。于国计民生。大有关系。著穆彰阿于查办湖北事竣后。回京经过河南。将所奏各情节严密查察。务得确情。据实具奏。将此谕令知之。　　

○又谕、昨据魏元烺由五百里驰奏嘉义贼匪戕害府县一摺。当即降旨令程祖洛迅速赴闽。渡台策应。并令魏元烺驻省坐镇矣。本日又据平庆由六百里驰奏、台湾府知府吕志恒家丁周琳逃回。禀称署嘉义县知县邵用之、在店仔口庄。遇贼向捕。因所带兵役无多。被贼戕害。伊家主暨护台湾左营游击事都司周进龙、前代理嘉义县事南投县丞朱懋、同在县城。闻信即会带兵勇追捕。行至店仔口附近地方。伊家主被贼用长枪戳伤坠马。伊亦被砍昏晕倒地。醒后见伊家主尸停地上。周都司、朱县丞、及贼匪不知去向。又据探差回称、贼夥中有陈办、陈连、张丙、詹通黄奉等、各执旗帜。聚散无定。每夥约有五六百人不等。不知何人为首。并云刘廷斌在下加冬一带进剿。杀贼甚多。无如附和者众。贼势未能稍减等语。此次贼匪造谣焚抢。甚至拒捕戕官。实堪发指。前据魏元烺奏、先后调兵共五千名。合之台湾一千六百五十名。拨饷十五万两。当足敷用。程祖洛接奉屡次降旨。当必兼程赴闽渡台。但兵贵神速。所调各处官兵。随到随往。断不能到齐放洋。无论何起先到。著刘廷斌即派弁管带。以资剿捕。平庆著加意防护郡城。并确查护游击周进龙、县丞朱懋下落。至此次起衅根由著查明一并据实具奏刘廷斌带兵在嘉义剿办。业已旬余。著将剿办情形奏闻。务使沿途贼匪。尽数剿除。以通南北道路。将此由五百里谕知刘廷斌、并传谕平庆知之。　　

○又谕、寄谕闽浙总督程祖洛。该督前奉谕旨。自已兼程前往。所调各路兵丁。一时未能齐到。自应随到随往。分起渡台。先为策应。台湾郡城根本重地。必须加意保固。该匪等亦可闻风震慑。解散胁从。务将戕害府县之犯。全数捦获。尽法处治。以慰忠魂。并确查护游击周进龙、县丞朱懋下落。至该贼匪等起衅根由。著该督于过台时确切查明。据实具奏。将此由五百里谕令知之。　　

○赏八旗兵丁一月钱粮。　　

○乙亥。命盛京将军瑚松额。驰往福建。署福州将军。　　

○赏已革山西巡抚阿勒清阿、三等侍卫。为科布多参赞大臣。　　

○以广西剿办猺匪功。巡抚祁＜?土贡＞、提督苏兆熊总兵官文哲珲、下部优叙。加祁＜?土贡＞太子少保。赏道员戚宗彝知府兴仁同知易中孚、耿省修参将赵光璧、游击倭什洪额、马廷凯、守备胡清泰、王锦绣、李志和花翎。千总康学胜等蓝翎。参将满承绪、乌兰太、巴图鲁名号。余加衔升叙有差。　　

○礼部议准、江西巡抚周之琦疏报、采访庐陵县贞节妇女郭胡氏等二百三十五口。请建总坊旌表。从之。　　

○丙子。大学士卢荫溥、因病请解任。得旨、再赏假一月安心调理。　　

○修山东运河、上河、两厅桥闸石工。从河道总督吴邦庆请也。　　

○丁丑。封瑞郡王奕约生母徐氏、为侧室福晋。　　

○以故阿拉善亲王玛哈巴拉子贝子衔囊都布苏咙、袭爵。　　

○戊寅。上诣皇太后宫问安。　　

○谕内阁、奕颢等奏、本年冬至开送承祭三陵职名。查据盛京兵部各驿报。于闰九月初二日戌刻。接到盛京礼部咨送太常寺公文。于初五日午刻。送至山海关内。交临榆县迁安驿接收。有各驿印收可凭。并无迟误。著直隶总督详细查明。何驿迟延遗失。据实参奏。寻顺天府奏、查系通州驿迟误。请将知州倪警、交部议处。从之。　　

