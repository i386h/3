<!-- { "loadSidebar": true } -->
○谕内阁、前据黄爵滋奏、请饬查河南汲县境内无生老母庙宇。当有旨交桂良严密查拏。按律惩办。本日据桂良将全案人犯审明具奏。又据片称、该省各州县查出无生老母庙三十九处。俱系建自前明。现已全行拆毁等语。各省地方淫祠。假托荒诞不经名号。聚众烧香。最易煽惑。地方官果能随时查禁。何至锢习相仍。执迷不悟。河南省习教重案。屡经查办。何以尚留余孽。胆敢重修祠宇。肆无忌惮。此皆从前不能认真查毁所致。且恐该省现有淫祠。亦尚不止此数。著该抚严饬所属留心访察。其境内如有此等庙宇。立即拆毁。毋稍徇隐。至附近河南之直隶山东山西各处。亦恐有此项祠宇。著各该督抚等一体严查。饬属拆毁。断不准意存消弭。致贻后患。以正风俗而净根株。　　

○又谕、前据麟庆奏、请动项兴修惠济正闸、福兴越闸。当降旨交汤金钊等查明具奏。兹据奏称、该闸工程险要。应行赶紧兴修。动用款项。均与估册相符。尚无朦混浮冒情弊。著麟庆遵照前旨。领款照估兴修。仍不时督率工员。务使工坚料实。傥有草率偷减。随时据实严参。毋稍徇隐。并著麟庆于工竣后亲往验收。核实报销。以资巩固而杜虚糜。该部知道。　　

○是日。驻跸团河行宫。至己酉皆如之。　　

○戊申。上行围。　　

○己酉。以京师得雨。遣礼亲王全龄、诣黑龙潭。怡亲王载垣、诣觉生寺。郑亲王乌尔恭阿、诣宣仁庙。凝和庙。庄亲王绵护、诣昭显庙。时应宫。报谢。　　

○谕内阁、前据御史周春祺奏、武弁养匪害民。伍长盗米病丁等情。当降旨交汤金钊等查办。兹据查明各款。定拟覆奏。交苏淮海一带。民风犷悍。匪徒最易滋扰。该御史所奏安东县薛家行地方。多有棍徒啸聚。为害商民。难保不实有其事。至旗丁花户。猾黠性成。防检稍疏。即滋弊窦。著两江总督、漕运总督、仓场侍郎、江苏巡抚、饬属实力侦访。一体查拏。务期有犯必惩。俾棍蠹咸知敛迹。以靖地方而肃漕政。　　

○赏南苑苑丞苑副章京马甲银币有差。并赏苑户一月钱粮。海户银一千两。　　

○庚戌。上行围。　　

○谕内阁、前据步军统领衙门拏获售卖鸦片烟土之于五等。当有旨交刑部审讯。兹据绵誉查明于五所供之人。即系伊子奕蘧。并将案犯袁全幅、袁文儿、交出。著刑部会同宗人府严行审办。其绵誉自请严加议处之处。著俟定案时再降谕旨。寻奏、于五照煎熬鸦片售卖例。发边远充军。刘文祥照兴贩鸦片例。枷号一个月。发近边充军。傅大照为从例杖徒。奕蘧因病买食。应请革退镇国将军。所犯杖徒。照宗人府例折圈。得旨、奕蘧著革去镇国将军。其犯杖六十罪名。著宗人府照实责打。发往盛京圈禁。余依议。绵誉著宗人府严加议处。　　

○是日。驻跸新衙门行宫。　　

○辛亥。上还圆明园。　　

○诣绮春园问皇太后安。　　

○壬子。谕内阁、前据御史许乃安奏、顺天府属大兴宛平二县应试士子。多有积惯枪手入场代倩文字等情。当降旨交卓秉恬等严密查拏。讯明惩办。兹据奏称、讯出安徽监生甯懋修等有冒考北籍、雇人枪替情弊。著直隶总督、安徽江苏江西河南各巡抚、即将甯勉行即监生甯懋修、汪小梅即汪达林、林兰皋即林承露又名林曙华、刘吉人即刘法周、马朔方、谈椿等、按名严拏。解京审讯。其张大临、皮登峰、张曰哲、暨供出未进之童生任树荣、张士杰、杨士彬等。仍著卓秉恬等严饬各州县缉拏务获。一并归案讯办。寻奏、讯明刘法周、甯懋修、李文奎即李老锦等、顶冒及包揽代雇属实。请将刘法周、甯懋修、张大临、方埏、李文奎等、均照随棚枪手例。枷号三个月。发极边烟瘴充军。孙源等照越舍换写文字例。发近边充军。未获之汪小梅等。获日另结。失察各地方官。交吏部查取职名。分别议处。下部议。从之。　　

○又谕、御史有言事之责。向不准摭拾空言。妄行陈渎。至于见闻所及。确有指实之处。岂得徇情迁避。缄默不言。此案已革未入流刘礼恭、以职官吸食鸦片烟。并售卖烟膏图利。给事中巫宜禊既已知情。并不参奏。显系回护同乡。部议降二级留任。尚觉稍轻。著改为降三级留任。不准抵销。　　

○又谕、本日据镶红旗满洲都统敬徵等、及稽查旗务给事中恒青、并以裕丰仓花户舞弊。奏请查办。又据查仓给事中沈鑅奏、领催领米迟延。并请派员验看米色各一摺。著派裕诚、恩桂、前赴该仓查明。据实具奏。　　

○又谕、刑部奏、讯明书吏傅以宣诓骗得赃。捏造白片一案。各衙门遇有紧要公事。不及用印。原准先用白片知照。仍声明后补印片字样。现在吏刑二部。既查出书吏私行白片之案。自当申明旧章。以杜弊端。嗣后除寻常日行事件。毋许擅行白片外。如有紧急文件。不及钤盖堂印。应先行白片知照者。仍于文后写明后补印文。次日即呈堂标画补行。傥迟至三日不补印文。即由接到白片衙门行文查问。以昭慎重。　　

○又谕、前据伊里布等奏、请以降调知府周作楫、留黔以同知直隶州补用。当经降旨准行。兹据吏部奏称、该督等藉端保奏。与例不符。周作楫著即饬令赴部候选。所有违例保奏之总督伊里布、巡抚贺长龄、部议降一级调用之处。俱著加恩改为降三级留任。不准抵销。　　

○癸丑。谕内阁、御史陈光亨奏、请严慎关防一摺。前因江宁布政使唐鉴、于伊故父在江宁置房立祠。未曾声明。复于伊女病故。在该处营葬。致招物议。已降旨将唐鉴议处。至该藩司之弟唐紫玖、虽在署外居住。查无倚势招摇劣迹。是以无庸议处。朕综理庶政。赏罚一秉大公。其准情酌理之处。内外大小臣工。尤当仰体朕心。随时加勉。即如官亲幕友家丁人等藉端招摇。势所难免。弊窦滋生。不分署内署外。全在该管官平日认真稽查。小惩大戒。方足以杜影射而肃关防。嗣后著内外臣工于官亲幕友家丁人等。务宜加意防范。留心侦察。毋论该官亲人等居住署内宅外。总当一律严密关防。不得任其在外倚势招摇。致滋流弊。经此次训谕之后。傥仍有纵容滋事情弊。必将该管官惩处不贷。懔之。　　

○江苏巡抚陈銮奏、两江总督陶澍患病。准咨暂署督篆。得旨、责任匪轻。诸事务当认真从实。勉之。　　

○甲寅。上诣安佑宫行礼。　　

○谕内阁、前因都统敬徵等、及给事中恒青、以花户舞弊。奏请查办。又据给事中沈鑅、以领催领米迟延。并请验看米色。当降旨派裕诚等前赴该仓查明具奏。兹据奏称、查验号字廒现存米色。尚属乾洁。惟十二十三十四等日所领之米。灰土夹杂。与仓内现贮米色不符。该都统等所称花户那移之弊。互勘形质。似属可疑。著仓场侍郎即将该仓经手花户按名交出。移送刑部审讯。寻奏、讯明花户徐鹏、王彬、因支放甲米。扶同索诈属实。除将米石那换搀和轻罪不议外。合依各仓书役人等向关米之人勒索得财。照指称掣挑等项名色。计赃论罪。至一百二十两绞监候例。赃未入手。减受财一等。杖一百流三千里。监督现任户部员外郎哲臣、主事陈启运、虽无知情徇纵情弊。惟于花户索诈舞弊。毫无觉察。又于在仓待质之花户王俊等、不能小心防范。致令逃逸。实属无能。业经革职。应毋庸议。从之。　　

○谕军机大臣等、本日据邓廷桢覆奏、查办撤任知府刘锡方家丁得贿私放烟土一摺。据称张镐即张汉三、跟随刘锡方服役。派在税厂。查验过关货船。曾于船内摉出烟土六次。得赃放行。本官在署办公。委无知情故纵等语。现当查办鸦片严紧之时。该犯胆敢得贿私放。实属藐法。若不从严从实。大加惩办。何以儆示将来。虽据该督查明业经供认贿放六次。难保非恃无质证。任情狡展。著林则徐、邓廷桢、亲提严鞫。务使悉数破案。不准稍有不实不尽。至刘锡方是否知情故纵。亦应确切讯究。不得以该员业经撤任。遂化大为小。迁就了事。所有案内讯出人犯要证。即著该督等分别传提缉拏。毋任漏网。以昭核实。将此谕令知之。　　

○又谕、有人奏、湖北襄阳县双沟巡检宣维屏、将民人绍学礼非刑毙命。尸亲累控。案悬未结。又襄阳吕堰巡检冯潮、因案受梁万昌贿嘱。转托李巡检代办。李巡检将耿帼贤之母刑责。致该氏忿激轻生。李巡检向知县纪昌期跪恳弥缝。该县诬指耿帼贤嘱母自尽。希图抵赖。又襄阳县役吴思雄、借端勒逼。致徐大情急投江。县役丁正顺、私立班馆。禁押良民。串通纪昌期之子。诈赃数千两。该县纪昌期、又借修城筑堤。敛派商民累数万金。并赴乡办案。将良民房舍指作贼巢。即肄焚毁。凡遇民人涉讼。动用非刑。又挟嫌将生员欧阳俊锁金□靠游街。甚至襄阳匪徒黄被臣等扰害地方。该县并不查拏。致匪党李和尚等纠众抢掠。劫案四出。并黄被臣案内之乔道士等。与县役相为表里。既被弋获。旋即释放。该匪等复纠人贩运私盐。掳掠财物。肆行无忌。破案后发该县禁锢。而县役任克和私行开释。该县若罔闻知等语。案关佐杂受贿滥刑。知县婪赃骫法。纵匪殃民。如果属实。必应从严惩办。著周天爵亲提各案人证卷宗。严行审讯。据实参奏。务期水落石出。毋得稍有瞻徇回护。致令不实不尽。原摺著钞给阅看。将此谕令知之。　　

○又谕、前召见广西思恩府知府达萨布、察其人颇谨饬。心地亦属诚实。惟才具稍欠开展。该员向在繙书房行走。所办事务。与各部院不同。是否能胜知府之任。著梁章钜留心察看。据实具奏。将此谕令知之。寻奏、达萨布到省。谕令在首府衙门学习。又派武闱监试。办事俱能实心。查思恩府事务较简。所辖土司。亦皆安静。该员人地相宜。应令前赴本任。报闻。　　

○琉球国王尚育、遣使谢册封恩。恭进方物。命留抵下次正贡。　　

