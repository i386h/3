<!-- { "loadSidebar": true } -->
○谕内阁、本月十三日。朕进宫时。大阿哥因病未痊。住圆明园。皇后亦未进宫。昨据该总管太监奏、仪亲王于十八日前往看视。径入福园门、至阿哥所内。当时值班官兵及太监等拦阻不听等语。国家体制。门禁森严。不准擅行阑入。即如惇亲王、惠郡王、系大阿哥之叔。及内廷行走之庆郡王绵慜、定亲王奕绍、自必俱为系念。然亦祇能差人探问。不敢自行擅入。乃仪亲王率行进门。不听阻止。殊属不合。想系年老神瞀。故习未悛。伊子绵志、不能从旁劝阻。甚属非是。其宗人府右宗正、及正白旗汉军都统。俱著开缺。所有圆明园驻班之阿尔邦阿等。并该门值班官兵及太监等、不能力阻。俱有应得之咎。此次姑免惩办。嗣后务当遵照门禁章程。慎重恪守。如再有似此擅入禁门之事。定当分别严惩不贷。　　

○又谕、理藩院转奏、阿拉善亲王玛哈巴拉、闻逆回安集延、布噜特等、在喀什噶尔一带地方猖獗。呈请率子囊都布苏咙、进驼一千只。又所属公台吉呼图克图等一旗。共进驼一千只一摺。军营需用驼只。业据杨遇春等陆续办妥。但运送粮石。需驼必多。兹据玛哈巴拉呈请、闻得逆回安集延等滋事。率子囊都布苏咙、暨所属一旗、共进驼二千只。具见诚悃。甚属可嘉。此项驼只。著即照玛哈巴拉所请收留。分起护解肃州。加恩赏给玛哈巴拉、玉搬指一个。玉鼻烟壶一个。大荷包一对。小荷包四个。伊子囊都布苏咙、赏给贝子衔。所属旗分公图萨拉克齐台吉章京等。均交理藩院分别议叙。赏给多布桑呼图克图伊什丹津、缎二匹。喇嘛钟尼达尔济、缎一匹。以示鼓励。　　

○又谕、王鼎等奏、查讯长芦商人华长裕等、以商力疲累。恐误运课等情一摺。长芦商力疲乏。总以钱桩赔折为词。自道光八年停议改桩。另筹归补果帑一案。定为年清年款章程。统计通纲每年交项、及带徵加价一款。业经核入年清年款章程案内分限完交。并非不在原定交款一百七八十万两之内。其料价帑本息银一款。当时未经列入。然为数仅止四万八千两。该商人等亦不致藉口亏赔。至倾镕解费。向系归商自办。更不得另行列款开销。即近年银价昂贵。交课致多亏折。而银价长落无常。且查道光八年清查案内、已准将嘉庆十七年之半文加价、一并给商贴补。其未经归补之旧欠银一百八十余万两。全行豁免。又将道光五年之二文加价。一半归商弥补积欠。又每引于旧定斤数外、加盐二十斤。免其交课。以纾商力。何以甫届两次奏销。即形竭蹷。现经王鼎等查访、银价昂贵。办运艰难。虽系实在情形。但甫经调剂。复思变更。是该商等妄生希冀。以为宕课地步。所有呈请调剂之处。著毋庸议。该盐政阿扬阿。即饬该运使督催通纲商人、按数迅速完交。无任观望。致误奏销例限。傥该商人中有藉词拖欠者。立即参革。若再不安本分。妄行呈诉。即照例治罪。以肃鹾政。　　

○以睿亲王仁寿、为宗人府右宗正。贝勒奕绘、为正白旗汉军都统。　　

○以病痊检京土默特贝子固伦额驸玛呢巴达喇。行至锦州复病。遣乾清门头等侍卫那桑阿。驰往看视。赏人薓四两。命缓行来京。　　

○旌表守正捐躯山东曹县民刘方乐女改姐。　　

○丙午。谕军机大臣等、据鄂山奏、遵旨密查藩司方载豫事件。所奏均悉。至该省州县仓库两项。据该署督访闻固原州、中卫县、均有亏短。现已行提交代卷宗来省。委员核算。著即将亏空确数查明。据实严参惩办。其豫买仓粮一事。现在虽据详报均已采买完竣。难保该州县不将积存额徵之常粮、或采买未支之兵粮、混相指抵。至杨遇春前奏、各州县实亏银两。并此外有无那垫款项。必应一并查明。惟现将各州县仓库银粮。统行盘查。并确查豫买谷数。若仍选派甘肃人员。恐不免被其欺混。新任巩秦阶道程德润、不日到甘。无所用其回护。云麟现署西安府。前该署督奏调时。已有旨令其无庸前往。著酌量如西安府有人接署。即令该员前往甘肃。与同知郭维暹、知县李希曾等、随同程德润、调取各州县盘查卷宗。详细核算。分别正杂各款。据实呈办。核定后。仍委结实可靠之员。前赴各处逐加盘验。奏明办理。至此次军需。著通饬各州县。将承办车马一切。随时领银备办。务须实用实销。不准有那垫名目。以杜牵混。其甘肃坐省书吏。实为州县之蠹。其弊甚大。著即设法革除。毋稍宽贷。将此谕令知之。　　

○又谕、昨据长清等奏、各路官兵陆续行抵阿克苏。朕以喀什噶尔。英吉沙尔。二城待援甚亟。当经降旨、催令哈丰阿、会同额尔古伦等、迅速进兵。现当军务紧急。各项官兵自应分别管带。及早前进。所有伊犁官兵民勇。即著派额尔古伦、孝顺岱、贵成、统领。土尔扈特蒙古兵。即著派查隆阿统领。乌噜木齐官兵。即著派哈丰阿统领。胡超所带之陕甘官兵。即著胡超统领。该大臣等务当戮力同心。和衷商搉。如遇应行合剿。即归并一处。或须分路前进。即各带所统官兵。分投迎剿。毋许互相推诿。亦不可彼此各不相顾。如有意存观望。迁延不进。以致坐失事机。自问当得何罪。此后杨芳先到大营。即各将所带官兵。统交杨芳。俟哈哴阿到时。即交哈哴阿、杨芳、二人统领。仍俟长龄到后。悉归长龄统领。听其节制。总须迅将逆孽歼除。永绥边圉。将此由六百里各谕令知之。　　

○又谕、玉麟奏、南路近日情形。及伊犁地方安静一摺。览奏均悉。现在喀什噶尔、英吉沙尔、二城待援甚急。伊犁等处官兵陆续到阿克苏。叠经降旨。催令领兵大员、与额尔古伦等、相机进剿。早解二城之围。一俟长龄到时。将各项官兵。归其统领调度。计南路一切剿办事宜。有长龄在彼。自当迅埽贼氛。廓清边圉。其伊犁地方。亦属紧要。据奏前于各卡伦要隘。添派官兵驻守。复派领队湍多布、前往巡查弹压。近据报沿边一带。俱属靖谧。该回众等并不因南路军务、稍有摇惑等语。办理尚属周妥。该将军务当不动声色。严密镇静。将应行筹办事宜。次第布置。仍于明春巡卡时。慎密稽查。妥为防范。毋稍疏虞。用副委任。至另片奏、现因叶尔羌大路军台阻隔。由阿克苏递来朱批扎隆阿等摺片七件。并寄扎隆阿等谕旨三道。著即封固。仍递交长清收存。俟台路稍通。由长清径递扎隆阿等祗领。将此由五百里谕令知之。　　

○缓徵湖南武陵、龙阳、华容、澧、安乡、五州县被水田亩本年额赋有差。　　

○丁未。上御懋勤殿。勾到直隶山西热河情实罪犯。停决直隶斩犯五人。绞犯十一人。山西斩犯八人。绞犯四人。热河斩犯一人。绞犯一人。余五十五人予勾。　　

○谕内阁、容安等奏、接据叶尔羌信称、贼匪滋扰。急待援兵。酌量派兵由和阗进援。及分拨阿克苏乌什防守。以待胡超等商剿一摺。览奏实深愤恨。前经叠降谕旨、令带兵各员。无论何人先到阿克苏。与长清会商。即行进发。不可因前途军台已断。稍有耽延。致滋贻误。乃容安等于伊犁乌噜木齐等处官兵、行抵阿克苏后。并不迅速起程前进。嗣接壁昌来信。以叶尔羌有三百马贼。直扑回城。当派官兵矛队二百名。令台布把总罗延、带领民勇二百名。两路出队。贼始遁去。又一股贼匪约二百名。转向东南抢伯什阡回庄。此庄距和阗坡斯坎木头台三十里。若被贼阻断。则与阿克苏文报不通。须速行发兵二千。由和阗草路前往。即可安保等语。前据长清等奏、伊犁头二三起官兵。于九月初一至初七等日抵阿克苏。容安等奏、官兵民勇。系九月十二日全行到彼。现据奏乌噜木齐土尔扈特兵丁。于九月二十二日、至十月初一日、陆续赶到。如果及早进兵。先赴叶尔羌一带。以壮声援。何至该庄尚有贼来滋扰。乃于兵到一月有余之久。且已接壁昌告急之信。犹复观望迟疑。坐拥八九千兵。尚云兵力较单。恐贼计诱我大兵深入。试思以大兵进至叶尔羌、何得谓之深入。实属怯懦无能。藉词延宕。且据奏称哈丰阿、孝顺岱、定期前往和阗。察看情形。再向叶尔羌进发。叶尔羌情形如此紧急。竟置诸度外。尚欲先赴和阗。探无贼踪。再行援剿。似此畏葸不前。丧尽天良。必应严行示惩。以儆延玩。容安前已降旨革职。著即拏问。交长龄派员押解来京讯究。长清、哈丰阿、俱著交部严加议处。　　

○又谕、云南巡抚伊里布由驿骣奏一摺。据称伊前于滇省永北大姚军务。曾经带兵。兹闻喀什噶尔等处、有回匪入卡滋事。请派令驻往。随同统兵大员剿办等语。同仇敌忾。固系人臣分所当然。但滇省距京师、程途几及万里。京师距喀什噶尔。又有一万余里之遥。该抚远在滇南。于回疆外夷不靖之事。不能悉其梗概。辄自谓曾办永北大姚军务。即可剿抚边陲。师心自命。视为易易。从前云南永北厅野夷纠众。扰及大姚。系因该土司将地土典给汉民耕种起衅。与喀什噶尔等处夷匪滋事情形。迥不相同。何得以此比较。乃该抚因寻常带兵安抚。即自恃身经行阵。不度德。不量力。妄行驰奏。徒劳驿站。实属不知轻重。冒昧糊涂已极。伊里布著先行拔去花翎。交部严加议处。　　

○谕军机大臣等、本日据陶澍等奏、两淮鹾务紧要。请饬新任运司杨振麟、速行赴任一摺。杨振麟现在广东署理运司兼署臬司。该员于惠潮道任内大计卓异。应行赴部引见。到任尚需时日。两淮正当整饬鹾务之际。本任尤关紧要。著李鸿宾等将广东运司臬司各篆。另行委员接署。即饬杨振麟速赴两淮运司之任。俟鹾务就绪。再补行赴部引见。将此谕令知之。　　

○又谕、本日刑部奏、审拟山东招远县民人王受倡牵控会匪一案。已明降谕旨、解交该抚督同臬司严讯矣。此案该民人前在步军统领衙门呈控。据供门友益等系掖刀会匪。在即墨县段泊兰村居住。当经谕令讷尔经额严密确查。兹据刑部审讯具奏、该民人所供门友益、门云昇、郭安瑞、夏仲等画符治病。并有周吴郑李王杨等姓。均系会匪。令该民人逐一供指。除门友益等数人外。其余不能指出。其所控随同入会之王成、到案坚供与门友益等素不认识。检查山东历次查办匪徒档案。道光八年十一月问。该省有即墨县民郭安瑞。与夏仲兴立根化教会。拟以军遣之案等语。该民人所控会匪。既经刑部查明郭安瑞。夏仲。从前办理匪徒案内。业已实有其人。其门友益。门云昇。是否实系会匪。周吴郑李王杨等姓。有无入会之人。王成曾否随同入会。必应彻底查明。著该抚督同臬司。亲提人证。严切根究。如果属实。即应查拏惩办。据实具奏。毋使一名漏网。以戢奸宄而靖闾阎。将此谕知讷尔经额、并传谕赵盛奎知之。　　

