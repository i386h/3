<!-- { "loadSidebar": true } -->
○准江西永建等帮遭风漂没军船。给料成造。淹毙人口。赏恤如例。　　

○以福建厦门海口戒严。暂停开关徵税。　　

○展赈河南祥符、陈留、杞、通许、太康、唐邑、六县被水灾民一月。贷睢、柘城、二州县灾民耔种口粮。平粜淮宁县仓谷。　　

○壬寅。上御抚辰殿大幄次。赐蒙古王贝勒贝子公额驸台吉等宴。并赏赉有差。　　

○谕内阁、工部奏、查明本年东南两河另案工程动用银数。南河另案用银。比较上三年为数增多。虽据该河督奏称、因黄河来源甚大。险工叠生。复值豫工决口。黄流汇注。洪泽堰盱大堤危险。工用繁多。其里河厅拆造惠济正闸。系专款另案。本非常年所用。现经列入清单等语。是本年动用银数较多。尚非无因。然较上三年究属有增无减。国家经费有常。自宜力加撙节。嗣后水平工稳之年。仍著该河督等择要勘估。不得稍有浮糜。以谨度支而昭核实。　　

○谕军机大臣等、本日裕泰等奏、湖北崇阳县匪徒聚众攻入县城一摺。据称该县刁徒钟人杰。前因包庇程中和穵煤图利。拟徒配逃。查拏未获。与民人挟有夙嫌。欲图报复等语。该犯钟人杰以无赖匪徒。何至因有衅端。辄敢聚众入城。抢劫监狱仓库。拒捕捆官。情节殊难凭信。据该县师长治之子禀称、匪徒党羽甚多。恐系蓄谋已久。该县僻处山陬。地面并不辽阔。何以匪徒聚众。该县毫无闻见。其中显有别情。著裕泰。赵炳言。一面派兵缉拏各犯。一面飞咨邻省协力防堵。其为首之犯。务当即速拏获。毋任远扬滋蔓。裕泰现已带兵前往。并有郭熊飞等会同兜拏。著即严切讯究起衅根由。何人为首。是否系地方官激成事端。总须水落石出。分别严办。迅速完结。湖北省城一带。饥民甚多。赵炳言坐镇省垣。必须妥为弹压。不可令其闻风惊疑。或致勾串。傥现获各犯。供出党羽散在各处。亦即密咨分缉。勿留余孽。是为至要。将此谕令知之。　　

○直隶总督讷尔经额奏、浙省情形较天津为急。请将续调陕西来津劲兵二千名。改赴浙营。以资敌忾。得旨、候朕酌之。　　

○两江总督牛鉴等覆奏、江苏向无渔人蜑户名目。沿海穷民。驾驶小船。海滨采捕。早出晚归。素尚安分。强入队伍。恐不足用。报闻。　　

○命科尔沁达尔汉亲王索特纳木彭苏克、喀尔喀扎萨克亲王额林沁多尔济、在御前行走。　　

○命截留江苏苏松道属漕粮六万石。协济防堵兵丁口粮。并豫备崇明县民食。　　

○拨江苏兴化等县漕粮二万四千七百余石。抵放江淮兴武等帮灾缺行月等米。　　

○阿克苏三品阿奇木伯克头等台吉爱玛特等三人。伊犁四品伊什罕伯克头等台吉散秩大臣衔哈里杂特。和阗四品伊什罕伯克阿布都瓦依特等二人。赛哩木四品伊什罕伯克沙米斯顶等二人。库车五品噶杂纳齐伯克迈玛底里等二人。拜城五品伊什罕伯克阿那雅特等二人。喀什噶尔五品阿奇木伯克阿布都色玛依特等二人。叶尔羌五品讷克布伯克迈玛特哈色木等二人。于中正殿门内瞻觐。　　

○癸卯。上御重华宫。赐阿克苏、伊犁、和阗、赛哩木、库车、拜城、喀什噶尔、叶尔羌、各城伯克台吉。并朝鲜、南掌国使臣等食。　　

○热河都统桂轮奏、勘估挑穵旱河需银五千余两。得旨、旱河情形。非从前年年跸路经由者可比。著自本年为始。停止奏挑。如遇有大妨碍之处。再行专摺具奏。工费不准过二千两之数。　　

○盛京将军耆英等覆奏、确查奉天沿海居民。向多服田力穑。虽有捕鱼之人。祇能于风平浪静时。入水捕鱼。不能久伏海底。亦不能于水面有所施展。碍难团练水勇。报闻。　　

○甲辰。孝庄文皇后忌辰。遣官祭昭西陵。　　

○上诣慈宁宫。寿康宫前殿。行礼。后殿问皇太后安。　　

○谕军机大臣等、裕泰奏、匪徒戕官据险。现在添兵剿办一摺。据奏崇阳县幕丁禀称、匪徒钟人杰、陈宝铭等、纠集党羽二三千人。设立帅台。占据县城。戕害知县。现据拏获奸细。供称蒲圻接壤之洪下地方。现有匪党僧人占据拒守等语。匪徒聚众据城戕官。罪大恶极。必须一鼓歼除。断不可耽延时日。致有滋蔓。该督现已续调省标官兵。督同剿办。如兵力尚单。准于北南两省附近营分酌调。以期早为扑灭。计该督此时当已行抵县境。著即探明路径。出奇夹击。迅速蒇功。并先就所获各犯。确讯起衅根由。毋稍讳饰。至该县师长治城破被害。家属同时殉节。又典史外委是否自尽。均应确切查明。据实具奏。将此由五百里谕令知之。　　

○热河都统桂轮等奏、遵查七寺食饷喇嘛。额缺八百九十六名。自道光十四年十月起。至二十一年十二月止。前后裁过二百五十三名。现存六百四十三名。实无虚报冒领情弊。得旨、留心密查。无被欺饰为要。　　

○展赈江苏上元、江宁、句容、溧水、高淳、江浦、六合、泰兴、金坛、溧阳、十县被水灾民一月。给新阳县灾民一月口粮。　　

○是日。壬寅年立春。顺天府进土牛春山宝座。　　

○乙巳。谕军机大臣等、托浑布奏、体察各岛情形。豫为筹画布置一摺。所议尚属周妥。该夷船如果北驶占岛。掠取薪水。自以断绝接济为第一要务。如蓬莱县之大竹山等处十三岛。居民多少不等。著即谕令届期塞断上岸道路。团练岛民自守。其大小钦岛及庙岛等处。远隔重洋。民力难施。不得不为临时迁避之计。该抚即豫令所属地方官。雇觅商渔船只。以备岛民挈资内渡。又福山等县各岛。孤悬大洋。必应埋伏枪炮。暗行设守。并将各井泉掘断。或置毒药。即令该逆强行占据。而薪水无从掳掠。久留必致乏食。是我不烦一兵。已足制该逆之命。该抚惟当剀切晓谕居民。使之乐于从事。其有实在不能迁徙者。仍著酌量派兵防守。或令其投充水勇乡勇。协同兵力分守口岸。至于临时以渔筏小舟。暗藏火具。烧击夷船。以为牵掣之术。是在该抚随机应变。出奇制胜。又另摺奏、严定各海口稽查辛程。以杜夷匪汉奸冒混一摺。著即照议。凡有南船进口之时。非地方官能明人票相符。不准收口交易。并著本地行户。详加认识。取有切实保结。方令该船正商上岸。至本省商渔各船。向俱编有字号。著各地方官于商船出口时。取具保结。遇有南人。不准受雇。其捕渔各船。照常营生。遇有警报。先将各船收回。如此层层稽查。汉奸自难溷迹。惟在该抚饬属奉行。认真办理。以收实效。毋得视为具文也。将此谕令知之。　　

○以淮关监督琔珠、为武备院卿。　　

○江苏巡抚梁章钜、因病解任。实授程矞采江苏巡抚。调江西布政使李星沅、为江苏布政使。以云南按察使费开绶、为江西布政使。　　

○以顺天府府尹徐广缙、为四川布政使。直隶按察使李僡、为顺天府府尹。　　

○以山西河东道文柱、为直隶按察使。江西盐法道叶名琛、为云南按察使。　　

○上以岁幕祫祭太庙。自是日始。斋戒三日。　　

○丙午。谕军机大臣等、刘韵珂奏、杭州湖州等府奸民。藉灾逞刁。聚众抗租。讹诈抢夺。余杭县匪徒。以呈请赈济为名。拥入仓内凶闹。归安县乡民。亦藉灾滋事。并敢恃众拒伤兵役。虽经委员带兵获犯。解省审办。而匪徒煽惑。胁诱愚民。人数较多。自难悉加诛戮。该抚已缮写谕单。遍加晓谕。该乡民等如知畏法。即将首犯献出。其余准予免罪。以安民心。傥始终逞强。难于解散。再行派兵剿办。其绍兴之山阴等县。亦有刁佃抗租抢夺之事。嘉南等属秋收亦歉。难保不接踵而起。该抚惟有体察情形。宽严并用。督饬属员妥加弹压。遇有聚众滋事之处。设法解散。其无业贫民。实因年饥不能自赡者。随时抚恤。总期内地民情安固。庶足以御外侮而靖海氛。将此谕令知之。　　

○又谕、本日刘韵珂奏、夷船窜至乍浦洋面。现已飞饬堵御。又另片奏、逆夷火轮船驶进海宁州尖山口内。旋即退出等语。该逆每至一处。必先以火轮船测量水势。此次该逆双桅夷船四只。小船数十只。于本月十七日驶入乍浦所辖之彩旗门洋面。十八日复有火轮船二只。驶进海宁州尖山口内。显系窥探虚实。冀图内犯。省垣为根本之地。毗连海宁。而海盐又与乍浦接壤。逆船已至乍浦。渐欲内犯。是欲固守内地。必先于扼要口岸。并力防堵。勿令乘势窜入。奕经前已派拨壮勇千余名。在鳖子门堵御。现在又派兵押送器械前往策应。夷船或不敢内窜。至省城除本处满洲绿营各兵二千名外。又有客兵三千数百名。俱归特依顺。刘韵珂。统领调遣。加以沙民义勇。人数虽已不少。未必悉为劲旅。当此吃紧之际。自不可分其兵力。致令单薄。特依顺。刘韵珂。惟当激励兵勇。谕以大义。傥能杀贼立功。必膺重赏。至奕经。文蔚。现在因乍浦来有夷船。欲乘虚直捣宁波。自应集思广益。斟酌尽善。然后一鼓前行。计此时各省所调弁兵。应已陆续到齐。务须确有把握。计出万全。战守悉得其宜。奇正皆可制胜。朕日盼捷音之至也。又另片奏、代理余姚县事司狱林朝聘。亲赴夷船。谕以大义。斥令退回。以安黎庶等语。以微员而能勇敢。尚属可嘉。著将军等查明保奏施恩。至江西弁兵六名。既被逆夷获去。何以复行折回。著查讯实在情形。是否系逆夷送回。抑系该弁兵乘间逃出。该逆曾交水勇陈美金夷字二纸。是何文理。亦著译出。一并具奏。将此由六百里谕令知之。　　

○以新授四川布政使徐广缙、暂署顺天府府尹。　　

○丁未。以岁暮祫祭。遣官祭太庙中殿。后殿。　　

○谕军机大臣等、惟勤等奏、确查卡伦外舒兰等主处禁山。及凉水泉禁荒各一摺。据奏舒兰等六处禁山。拏获刨地种菜穵窑烧炭人犯三名。此外并无流民潜入砍树垦地。凉水泉五万三千余晌禁荒界内。亦无偷垦奸民等语。吉林所属封禁山地。难保必无外来游民。潜入偷垦。该署将军等于年终奏报一次。深恐视为年例具文。虚应故事。迨至因循日久。宵小潜滋。又称人数众多。碍难驱逐。殊不成事。经额布甫经简放。无所用其回护。著于到任后随时密查。不必拘定日期。使匪徒闻风远避。仍致有名无实。将此谕令知之。　　

○戊申。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○遣官祭太岁之神。　　

