<!-- { "loadSidebar": true } -->
○谕军机大臣等、孙玉庭奏、颍州府属教匪滋事、经文武掩捕歼捦、亲往督办一摺。安徽颍州府属地方。有匪徒百余人。由豫省窜入。持械滋事。昨据孙尔准奏报、劄饬文武员弁查拏。计歼毙生捦、共一百二十余人。已降旨将首先出力之游击彭镇川、交孙尔准查明具奏。候朕施恩。兹复据孙玉庭奏、该游击彭镇川、首先跃过水沟。手捦贼匪数人。实属奋勇可嘉。彭镇川著加恩先行赏戴花翎。以示奖励。匪犯王五保、祖孙父子兄弟、世习邪教。辗转传徒。业经节次被获惩办。今该教余孽。复敢于光天化日之下。纠众谋逆。深堪痛恨。现经该督奏称、匪犯邢名章之子邢五。已于阜属迎仙店附近豆田内摉获。并访获邢名章之正妻邢王氏、长子邢秋、四子邢四、及在逃三子邢孝之妻邢李氏、到案查讯。所办甚好。该犯邢五、既据供认随父前赴河南新蔡县境内。经朱麻子推伊父邢名章为教首。称伊为真紫微星。聚众敛钱。其邢王氏等、供与邢名章素不和睦。另行过度。邢孝先期外出贸易。均不知谋逆重情。所供实难凭信。该督现已驰往督办。著即饬属严拏邢孝一犯、务获审究。其邢名章、王兴仁、王兴义、三犯。是否均已伏诛。必须现获各犯、指认明确。此外伏匿余党。尤应向朱麻子严切根究。令其悉数供吐。按名查拏。毋使一名漏网。至颍郡与豫壤毗连。虽据朱麻子供称、由河南新蔡县窜入颍境。恐颍属地方习教匪徒。尚有伏匿夥党。与豫省邪匪互相勾结。以致朱麻子由豫赴颍。谋为不轨该督务督饬该道府实力查缉。摉净根株。勿留余孽。妥速办理是为至要将此由四百里谕令知之。　　

○又谕、孙玉庭奏、新蔡匪徒朱麻子、由豫窜至安徽阜阳县之岳家庄。驱逐庄民。据住庄房。经官兵越沟围拏。格杀贼匪二十余人。生捦男妇、及追获匪徒九十余名口。计已歼除殆尽。并起获经卷、黄马褂、白衣帽、数十件。伪文一轴。已正法教匪王百川灵牌一座。讯据朱麻子供称、系河南新蔡县廖小庄人。系白莲教党。有原籍阜阳寄住该逆家中之邢名章、起意纠同敛钱聚众。邢名章之妻王王氏、即系已正法教匪王百川之女。先嫁王五保。因王五保传徒被获正法。邢名章即娶为妻。自称治劫祖师。其子邢五、为真紫微星。并造伪文小轴。伪封伊妻弟王兴仁、王兴义、为元帅。于七月十三日。自廖小庄起手。朱麻子手刃幼子。祭旗聚众。为王百川报仇。邢名章、及王兴仁弟兄、均被官兵杀死。提讯王王氏、及王兴义之妻王岳氏、并逆夥王景盘等、供亦相同等语。此案逆首朱麻子、与邢名章、纠众谋逆。辄称为已正法教匪王百川复仇。竖立帅字白旗。穿用白衣帽。伪封元帅。杀子祭旗起事。王百川、王五保等、前经习教犯案正法。朱麻子等、犹敢倡复邪教。深堪痛恨。现经孙玉庭驰往督同查拏。恐该匪等被拏紧急仍复窜回豫省。著程祖洛即遴派妥干大员。星驰前往。会同皖省文武各员。按名查拏。归案究办。其邢五一犯。已经皖省拏获。尚有邢五之兄邢孝一犯在逃。恐亦回豫潜匿。并著饬属侦缉务获。勿任再留余孽。至该匪等纠众敛钱。制备白旗衣帽。非一朝一夕之事。必不能掩人耳目。何以该处地方官毫无闻见。并著程祖洛查明严参。以示惩儆。将此由四百里谕令知之。　　

○调兵部右侍郎陆以庄、为刑部右侍郎。以内阁学士朱士彦、为兵部右侍郎。　　

○展缓云南鹤庆、剑川、二州贫民带徵节年旧欠额赋。　　

○庚戌。秋分。夕月于西郊。遣庆郡王绵慜、行礼。　　

○太宗文皇帝忌辰。遣官祭昭陵。　　

○谕内阁、朕恭阅皇考仁宗睿皇帝实录。内载嘉庆十六年六月。奉圣谕。部院捐纳各员。俱系签分学习行走。既云学习。则必有优劣之殊。该堂官于行走年满时。自当详加甄别。乃近来各该堂官。于捐纳报满人员。无不保留。一味市恩邀誉。祇图见好于人。不顾登进之滥。不辨贤否之别。近来大员俱中此病。朕实寒心等因。钦此。仰见皇考澄叙官方、随时训饬至意。朕思各部院行走司员。不独捐纳一项。即正途出身人员。签分学习。于行走年满时。亦照例由该堂官察看、分别奏留。此等人员、奏留后即可循资得缺。以次洊升。迨其俸满截取。便膺外任。若于奏留时不严行甄别。则庸劣阘茸之员。均得滥竽充数。一经外任。必致贻误地方。不可不慎之于始。嗣后各部院堂官。于所属学习行走年满司员。无论捐纳正途。务当破除积习。秉公和衷。据实甄别。毋得瞻徇情面。滥行奏留。如有任意姑容。不加察核。将来该员得膺外任。于引见召对时。经朕看出。或别经访闻。查有劣迹。惟该堂官是问。将此通谕知之。　　

○又谕、定例各衙门书役人等、于役满后不准复充。原以杜积蠹把持之弊。无如奉行不力。近来各处吏役。往往于满役后、改名复充。甚至暗中盘踞。任意舞弊。即如兴平仓已满花户刘瑞、因希图指借公事。开销官钱。辄进仓帮同身后办事。随将官钱侵蚀。情节实为可恶。嗣后著仓场侍郎、督同各监督等、随时认真稽察。役满者即照例饬令退役。毋许逗留。傥仍视为具文。任令蠹役日久把持。别经发觉。或被人控告。定将该侍郎等一并惩处不贷。　　

○又谕、刑部奏、元成现报病重。可否交旗领回调治。元成前在淮关监督任内。欠交官项。解任交部羁禁。一年有余。其有无家产。该参佐领并未出结。所请暂行交旗领回调治之处。著不准行。　　

○谕军机大臣等、那清安等奏、兵部当月司员。付送新疆文移等项。于巴里坤黄布口袋内。拆出匿名揭帖一纸。并未黏封。谨将原帖呈览一摺。据揭帖内称、陕甘总督长龄等、查办青海番贼一案。甫经凯撤官兵。旋有贼番复出。约有二千余人。分作四股。肆行劫掠。该管大臣并不派兵堵剿等语。青海番贼滋事。前派令长龄齐慎前往查办。旋据奏报、带兵剿除。黄河以北。全就肃清。并移住富强蒙古番子、以资防守。筹议善后章程八条。俱照所请行在案。兹复有字识匿名揭帖。其所称贼番肆掠情形。有滋扰月日、及经过地方、并抢劫马牛羊数目。如果属实。是长龄等前此奏报肃清。尽为虚捏。殊出情理之外。但揭帖内究系一面之词。亦难遽信。那彦成接奉谕旨。著即驰驿前赴西宁。严密确查。据实具奏。此事关系边疆重务。不可稍有瞻徇隐饰。况营马抢去三百余匹之多。必不能掩人耳目。原揭帖一件。发交那彦成阅看。并于该处营汛内。查访字识系何人造写。一经访有端倪。即拏获到案。比对笔迹。务得确实。以凭根究。至陕西巡抚印务。著交唐仲冕暂行护理。其未经审结各案。交辛从益审办。卢坤现已补授广西巡抚。著即赴陕西署理巡抚印务。俟程国仁到任后。再行交卸起程。来京请训。再前据长龄等奏、助勒盖一带。即令察罕诺们汗移居。克克乌苏一带。饬回阿里克大百户住牧。均各给予执照。并于冬春两季。赏给该诺们汗、及阿里克大百户、置备口粮银各一千两。已降旨依议行矣。朕近闻河北蒙古二十五旗内。该察罕诺们汗较为富强。其在游牧处所。往往首鼠两端。当大兵经临之时。即督率番族依附官兵。及大兵撤退之后。仍复勾结野番。乘间抢劫。实属不安本分。那彦成于青海情形。较为熟悉。著一并密行访查、该诺们汗旗下、现在有无勾结滋事之处。查明设法妥为安置。务令安居游牧。边圉静谧。方为妥善。将此谕令知之。　　

○辛亥。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭显佑宫。东岳庙。城隍庙。　　

○上诣大高殿。寿皇殿。行礼。　　

○诣寿康宫前殿拈香。后殿、皇太后前行礼。还宫。不御殿受贺。王以下文武大臣官员于乾清门外行礼。　　

○壬子。太祖高皇帝忌辰。遣官祭福陵。　　

○改铸福建霞浦县移驻三沙巡检印信。从巡抚叶世倬请也。　　

○癸丑。遣官祭昭忠祠。　　

○谕内阁、孙尔准奏、要缺知县需员、仍恳署理一摺。安徽凤阳县知县员缺。前经该抚请以试用知县李晓林署理。经吏部议驳。兹该抚复以李晓林明干卓练。长于听断。仍请署理凤阳县知县。该员前因审办汪根鸿控案错误降调。听断非其所长。已可概见。且该县系属调缺。与例不符。所有凤阳县知县。仍著该抚另行拣员调补。其请将李晓林署理之处。著不准行。　　

○谕军机大臣等、王鼎奏、查缉朱麻子夥党。前据各州县禀报获犯二十余名。现又据各属续获逃犯十九名。检查犯供起事根由。与初报略有参差。现讯各犯。有供认知其起事者。有供认仅止习教、未预逆谋者。有供认并未习教者。已饬署臬司驰往该处审办等语。此案朱麻子等、纠众兴复白莲教。多系历次正法逃犯余党。从前因查拏未净。致遗孽复萌。该匪等蓄谋既久。其勾结煽惑。必不止此百余人。现在皖豫两省。虽将起事首夥各匪。歼捦殆尽。其伏而未动之犯。必须设法摉捕。净绝根株。免致日久复相纠结。程祖洛当饬承审之员。将现获各犯详细严究。务令将伏匿余匪姓名住址。悉数供明。遴派干员密速掩捕。无得少延时日。致令滋蔓。固不可累及无辜。亦不可使匪徒一名漏网。将此谕令知之。　　

○修福建福州厂战船。从巡抚叶世倬请也。　　

○给河南安阳、内黄、汤阴、三县被水灾民口粮。并坍塌房屋修费。　　

○甲寅。上诣奉先殿。寿皇殿。行礼。关帝庙拈香。　　

○谕内阁、李鸿宾奏、请将部掣发标武举、及捐纳分发备弁、再停一年、留标武举、仍照定例办理一摺。漕标试用备弁。多至一百五十余员。难以疏通。著将部掣发标武举、及捐纳分发备弁。照该漕督奏定前案。再停一年。以免壅滞。其留标武举一项。系曾经押空三年。渐可谙习漕务。自与初次试用员弁。较为得力。著无庸停止。如有堪以留标之员。仍照例送部引见。发回差委。该部知道。　　

