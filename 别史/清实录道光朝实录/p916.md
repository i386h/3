<!-- { "loadSidebar": true } -->
○丁丑。谕内阁、凯音布、鄂山奏、剿办夷匪情形一摺。此次凶夷滋事。系马边雷波所属。且有凉山野夷勾结附和。必应两路夹攻。再行进剿。兹据奏称、总兵张必禄带领将弁。由走马坪进攻老林等处险要。斩获无数。或分或合。计获胜仗八次。提督余步云、齐慎等、由那比汛油罗沟进攻千万贯等处要隘。或分投夹击。或并力攻剿。率获胜仗五次。每股生捦夷目。及烧毁寨落。摉获器械。不计其数。其余枪毙跌岩者甚夥。并救出被掳民人男妇二百七十余丁口。俱已妥为安抚。办理甚为妥协。惟此时两路官兵。已在天喜地方会合。逼近凉山。该夷匪前次胆敢猖獗。必当实力痛剿。方足以儆凶顽。此外尚有吉萨、大木干、西普庚、札易呼等支。及起衅之乌抛、并穵黑等支。亦应一并惩创。俾该夷等知所震慑。不致甫散复聚。著鄂山等严饬将弁。相机进剿。迅速蒇功。不可任其穷蹙逃窜。致有滋蔓。所有在事出力文武员弁。著该督等于事竣后核实保奏。候朕施恩。毋许冒滥。　　

○戊寅。谕内阁、祁＜?土贡＞等奏、中式举人查有顶冒代倩情弊。请斥革究办一摺。本科广东省乡试中式第二十六名举人张贻桂、考遗文字。举中卷笔迹不符。经该抚等讯出该生于考遗时。倩生员张先甲冒名入场代作。其乡试文字。又与同号之副贡生周全、岁贡生蔡联奎、商量改作。案关科场舞弊。必当认真究办。张贻桂著即革去举人。交邓廷桢、祁＜?土贡＞、提同应讯人证。研审确情。分别按律定拟。祁＜?土贡＞、李星沅、未能豫为防范。著交部照例议处。寻奏、已革新中举人张贻桂、中式文字。讯系令同号贡生蔡联奎等代为删改。虽非豫倩枪代。惟于考遗时。辄敢浼令张先甲顶名入场。与已革生员张先甲、合依例俱枷号三个月。发极边烟瘴充军。张贻桂闻拏投首。照例减等。杖一百徒三年。不准留养。蔡联奎因在同号。临时代为删改。与豫倩顶名入场之枪手有间。应比例酌减杖徒。在逃之副贡生周全、应先行褫革。仍严饬缉获。照例办理。下部议。从之。　　

○谕军机大臣等、前因喀什噶尔改设办事领队大臣。壁昌拟定官阶章程。参差未能画一。降旨令特依顺保等妥议具奏。兹据拟奏数条。朕已详阅。惟该处一切事宜。均归叶尔羌参赞大臣统辖。著恩特亨额到任后。将摺内所议各条。或即照办。抑或无庸更张。统俟一半年后体察情形。妥议具奏。原摺著钞给阅看。将此谕令知之。寻奏、屯田招佃。非营员事宜。改归印房粮饷章京管辖。回民词讼。应令章京审理。绿营不得干预。仓库管钥。付办事领队大臣掌管。遇有缉捕。仍令绿营查拏。送章京审办。营员不得擅断。叶尔羌参赞大臣。应于秋夏二季移驻喀什噶尔。以便接见进卡贸易外夷。英吉沙尔绿营兵一千。属总兵管辖。而总兵常驻喀什噶尔。请改归领队大臣训练。巴尔楚克屯民子弟。多愿入伍。请挑选二百人。补换防兵丁粮缺。裁陕安汉中现应换防兵二百名。并把总一员。外委四员。下军机大臣会兵部议。从之。　　

○以办理库车、沙雅尔、开垦地亩出力。予章京文瑞等升叙有差。　　

○展缓山西定襄、岢岚、二州县歉收村庄带徵额赋。　　

○己卯。谕军机大臣等、本日据理藩院奏、科尔沁扎萨克郡王僧格林沁、遣二等护卫络保、赴该衙门呈称、该郡王之姑母已故贝勒那苏木扎布之妻。身死不明。已明降谕旨将布彦特古斯、及民人傅全、解交耆英质讯矣。蒙古恶俗。每多用蛊毒伤人。据布彦特古斯供称、该氏临终时。手脸俱青。并该氏有毒物伤害之言。种种情节。疑窦甚多。著交耆英提集人证。秉公严审。务期水落石出。以成信谳。理藩院原摺、并译出该图萨拉克齐原呈、均著钞给阅看。将此谕令知之。　　

○以拏获贩私人犯。予两淮运判许惇诗等升补议叙有差。　　

○庚辰。湖广总督林则徐奏谢降级留任恩。得旨、嗣后诸事。毋忘诚实二字。万毋自弃。以副朕得人难之苦衷。懔之慎之。又奏、前以会奏核审殴毙首逆蓝正樽一案。窃谓此案供证。讯非捏饰。若奏驳而听其海捕。在小丑虽无关轻重。而中外恐不免传疑。且苗猺杂处之区。更虑死灰复然。乘机煽惑。批、所见到此。尚属有识。要知朕不肯含混了事者。亦恐不足儆后也。　　

○甘肃布政使赵炳言、缘事降调。以浙江按察使梁萼涵、为甘肃布政使。调直隶按察使熊常錞、为浙江按察使。以直隶大顺广道陆费瑔、为按察使。　　

○旌表守正捐躯江苏萧县民王元妻朱氏。守正被戕直隶无极县民妇成刘氏女顺姐。　　

○辛巳。谕内阁、前据贺长龄奏、黔省岁运四起京铅。酌拟归并两运。当有旨令户部议奏。兹据该部奏称、该抚系为铅运迅速起见。请如所奏办理。铅斤为鼓铸攸关。果能委用得人。自可克期趱运。该省京铅四起。改作两起。运员等难保不以铅数较多。藉词延宕。又或以运费较繁。沿途滥行支借。不可不防其渐。著该抚遴委廉干妥员。分起督押。依限赶运交局。以免贻误。并著沿途各督抚责成文武员弁认真稽查。严防船户偷盗装点等弊。至此项铅斤改定章程以后。著自己亥年起。先行试办一二年。其有无窒碍之处。该抚惟当随时体察。核实具奏。不得稍有迁就。以肃运务而重局铸。　　

○旌表守正被戕广东阳山县民邓富利妻陈氏。　　

○展缓江西南昌、新建、丰城、进贤、德化、彭泽、德安、瑞昌、崇仁、东乡、上高、建昌、安义、十三县灾歉村庄带徵额赋。及旧贷口粮耔种。　　

○壬午。上诣安佑宫行礼。　　

○诣绮春园问皇太后安。　　

○御洞明堂。勾到江苏山西情实罪犯。停决江苏斩犯四人。山西斩犯三人。余八十三人予勾。　　

○谕内阁、前据御史朱淳条陈科场弊窦各款。当交礼部议奏。兹据该部查明乡会试试卷戳印后。并无专员管理。著照所议、嗣后均准添派至公堂委官二员。专司看守。以杜书吏偷改描摹之弊。所有该御史所请乡试增添外收掌一员。管理收发试卷之处。著毋庸议。至会试外收掌事务。向由提调兼办。并著照乡试之例。设外收掌一员。以专责成。其受卷弥封两所人役。承办事件完竣时。由知贡举监临随时查明。饬令随同外帘官一并出闱。毋许逗留滋弊。至三场事竣。酌留委官书吏人等。概不准告假出闱。其业经出闱者。亦不准藉端复入。自此次明定章程之后。会试责成知贡举、乡试责成监临并监试各御史、认真查察。如委官书吏等仍蹈前辙。别滋事端。即行分别参处责惩。毋稍宽纵。傥意存隐饰。别经发觉。定将该知贡举监临御史等严加惩处。决不宽贷。　　

○缓徵甘肃河、狄道、渭源、靖远、安定、会宁、洮、固原、盐茶、宁、平番、宁夏、宁朔、灵、中卫、平罗、碾伯、十七厅州县被雹被水被旱被霜灾区新旧额赋。贷皋兰、金、靖远、会宁、固原、安化、宁、平番、秦、九州县灾民冬月口粮。　　

○缓徵三姓歉收屯地新旧银谷。　　

○癸未。上诣大高殿。寿皇殿。行礼。　　

○奉皇太后还宫。　　

○命理藩院尚书武忠额、都察院左都御史奎照、在紫禁城内骑马。　　

○甲申。上诣皇太后宫问安。　　

○遣官祭先医之神。　　

○以审案出力。予河南候补知府邹鸣鹤即补。　　

○以河南驻防军政年逾六十官五员精力未衰。命留任。　　

○旌表守正捐躯山东峄县民丁起祥女六姐。　　

○乙酉。上御懋勤殿。勾到山东直隶热河情实罪犯。停决山东斩犯二人。绞犯一人。直隶绞犯三人。热河绞犯一人。余一百九人予勾。　　

○谕内阁、本日据宗人府奏、请将已故发遣宗室春义之子福成阿、援案作为红带子。来京约束等语。此等发遣宗室在配出外娶妻所生之子。既不准载入黄档。其应作为何项人丁。如何著落收管之处。仍著该衙门妥议章程具奏。寻议、请给以红带为记。令其母子来京。交该旗编入佐领安置管束。此项人丁。作为另记清册。嗣后均照此次章程办理。从之。　　

○谕军机大臣等、据善英奏、乍浦水师营谧字号大修战船四只。小修战船一只。经该副都统亲往查验。各船舱内间有曹□少朽渗漏。参将姜希佩朦混呈报等语。水师战船。最关紧要。此次甫经新修。何得仍有曹□少朽渗漏情形。显系草率偷减。该参将因何扶同徇隐。均应彻底查办。著钟祥于到浙江时。亲往查明。据实具奏。按律惩办。毋得稍有讳饰。以副委任。原摺著钞给阅看。将此谕令知之。　　

○又谕、据福泰奏、查明热河总管衙门库贮兵饷生息二款内。除动放并现存外。统计亏银一万五千九百余两。该苑丞等辄称指工借用。无稿可稽。副总管荣桂、亦不能指实等语。已明降谕旨令恒棨来京。并将荣桂解任。佟铠等革职。派文庆驰赴热河。会同该都统秉公审讯矣。库贮各款。帑项攸关。该苑丞等胆敢任意亏短。至盈千累万之多。不可不严行根究。照例惩办。著耆英接奉此旨。一面派委妥员即将佟铠、王庆贤、石玉明、盛详、盛福伸等家产。严密查抄。毋任隐匿。并会同文庆提集案内应讯经手人等。认真研讯。务得确情。按律定拟具奏。不得意存消弭。致有不实不尽。将此谕令知之。　　

○命户部左侍郎文庆驰往热河。会同都统耆英查办事件。　　

○命驻藏办事大臣关圣保、往奠故达赖喇嘛。并赏赉如例。　　

○旌表守正捐躯直隶深泽县民王墨林弟妻赵氏。　　

○缓徵陕西榆林、葭、怀远、神木、府谷、五州县被旱被雹被霜歉区旧欠额赋。及口粮耔种。　　

○丙戌。上诣宣仁庙。凝和庙。拈香。　　

○谕内阁、载铨等奏、宗室觉罗学弓箭教习缺出。现无应补人员。请暂由各营拣选。以备挑补一摺。宗室觉罗学教习缺出。应由兼十五善射之六品以下官兵内拣选挑补。现在此项既无应补人员。所有暂由两翼前锋八旗护军各营、拣选能教骑射之前锋校护军校、咨行承办十五善射旗分。以备挑补教习之处。著不准行。并著十五善射大臣迅速咨行各旗营。于明春即将应挑十五善射人员拣选带领引见。候旨简放。　　

○又谕、本月十六日。惠郡王娶福晋。著加恩赏银二千两。由广储司即行给发。　　

○缓徵两淮富安、安丰、梁垛、东台、何垛、丁溪、草堰、刘庄、伍佑、新兴、庙湾、十一场歉收灶地旧欠额赋。　　

○丁亥。圣祖仁皇帝忌辰。遣官祭景陵。　　

○上诣寿皇殿行礼。　　

○诣关帝庙拈香。　　

○戊子。上御懋勤殿。勾到朝审情实罪犯。停决斩犯三人。绞犯二人。余五人予勾。　　

