<!-- { "loadSidebar": true } -->
○谕内阁、赛冲阿等奏、蒙古王、公、额驸、台吉、格格、及回部王、公、台吉等。每年应领俸缎并恩赏缎匹廪米等项。向无一定日期。蒙古人等、不能及时支领。著照所拟章程。嗣后应领俸缎。即照开放俸银之例。届期赴库支领。以昭画一。恩赏缎匹。由理藩院行知各该旗。俟蒙古人等到京。遵照定限。派员赴库眼同支领。其廪米一项。于蒙古人等到京之次日。行知户部。届期赴仓支领。台吉等应领廪米。户部按照例住日期。折价放给。所有开放盘费银两。即由理藩院派员监放。以杜弊端。如有迟逾限期者。著理藩院堂官、并稽查理藩院之御史、查明据实参奏。　　

○添设河南考城县巡检一员。从巡抚姚祖同请也。　　

○修浙江上虞、萧山、二县坍卸塘工。从巡抚帅承瀛请也。　　

○丁酉。谕内阁、明叙奏、酌拨军台回子地亩一摺。喀喇沙尔所辖军台六处。例由库尔勒、布古尔、派拨回户。赴台当差。向给开都河北荒地五顷。及乌沙克他尔屯工余地六顷。以资贴补。兹据明叙查勘、前项地亩鹻薄。历年收成灾歉。且本城回子代种。长途往返。殊形苦累。奏请酌拨调剂。自系实在情形。加恩著照所请、准其按照原数。改拨库尔勒各爱曼隙地五百余亩。布古尔各爱曼隙地六百余亩。于明春开垦。按年轮派回子、就近代种。所收粮石。均匀分给六军台当差回户。其开都河北、及乌沙克他尔、二处地亩。即自明年停止耕种。至库车所辖喀喇布拉克军台。派拨布古尔回子当差。地处戈壁。并著再拨布古尔各爱曼隙地二百亩。一体开垦。轮派回子代种。粮石分给该台回子。俾资调剂。明叙务当严饬该阿奇木伯克等、秉公办理。毋令稍有偏枯侵蚀。以期回户均沾实惠。该部知道。　　

○谕军机大臣等、颜检奏、委员勘明封禁山路径情形一摺。据称封禁山坐落江西上饶、广丰、二县。惟背面东南一角。系闽省崇安、浦城、二县所辖。其入山路径。尽在江西界内。其山内有无流民潜匿。现经咨会江浙等省、委员履勘等语。著庆保、颜检、派委妥员、会同江省委员、前赴封禁山逐细查勘明确。其应行驱逐防堵事宜。该督抚务当熟筹会议。妥为办理。固不可畏难草率。亦不可激成事端。将此谕令知之。　　

○又谕、朱勋奏、汪什代克等九族番子、及盐池一带穵盐之番户、遵俟冰桥结冻后。饬令尽数渡河。惟今夏驱逐番帐之时。有蕴依、双勿、二族。闻风远窜。屡至沿边一带。并窜至大通县边界抢掠。觅踪追捕。剿毙多名。明岁春融。再行设法驱逐。傥盐池等处各番。狡黠延挨。必须多派官兵。押令迁徙等语。循化、贵德、所属野番插帐居住。亟应押令回巢。其闻风远窜之蕴依、双勿、两族。沿边抢掠。尤当严行驱除。著该署督等、饬知各厅营。一俟冰桥结冻。催令汪什代克等九族、及盐池盘踞之番户。遵照前约。迁移渡河。蕴依、双勿、两族。亦即次第设法驱逐。如该野番迟逾背约。著即察看情形。会同酌派官兵。如期押令搬徙。总当熟筹妥计。相机办理。勿使再来抢劫。固不可草率从事。有名无实。亦不可操之过急。激成事端。将此谕令知之。　　

○命镇国公果勒丰阿、在散秩大臣上学习行走。　　

○戊戌。谕内阁、军机大臣议覆、条陈直省亏空积弊一摺。直省各州县亏空仓库。全在该督抚随时查察。而杜亏之法。总以严查交代。为清厘仓库之关键。嗣后凡遇州县交代。无论升调及告病人员。各令依限揭报。据实办理。其业经报明弥补。列入清查之州县。如正展限内、结算未清。该督抚奏明先行完结本员交代。历任欠交钱粮、著即酌定限期。另案完结。若未经报明弥补。列入清查者。不得援以为例。至该州县私立亏短约议。著即严行禁止。傥结报无亏后。复有呈出约议。以诿前任旧亏者。不准作据外。亲旧官及监盘官、一并治罪。该督抚务当核实稽查。遇一案即办一案。庶足以杜那新掩旧之弊。州县中衰庸之员。该督抚原应随时甄别。毋稍姑容。其道府等官、收受节寿陋规。本干例禁。著该督抚严行饬禁。如有违例收受者。即据实劾参。道府以下摊捐扣廉之款。业经降旨。令该督抚酌加删减。著查明款目。奏明分别核办。至各州县买补仓谷。应视年岁之丰歉。市价之贵贱。酌量办理。无庸豫定章程。　　

○又谕、富兰奏、遵旨拟定操练兵丁章程。恳请训示一摺。富兰等将察哈尔满营官兵。应行操演一切技艺。照常演习外。仍于兵丁内酌添马上三枪三箭。所拟尚是。张家口等处官兵。均系满洲。演习骑射。皆伊等分内之事。富兰等务须督率该协领等、将官兵骑射。实心指示。俾各臻精练。勿得钓取虚名。始勤终惰。其幼童等、粗晓清汉文艺。俟成立当差时。亦于公务有益。彼处既现有学舍。著即选择妥善教习。将未及岁幼童等、妥为教训清汉文艺。　　

○礼部奏、江西卡商监生吴律和等、于馈送行求一案。经刑部会议。将该生等斥革。复予援免。并未行知。以致两歧。得旨、吴律和、汪益新、俱仍斥革监生。其未行知照礼部之刑部承办司员。著刑部堂官查明参奏。嗣后刑部遇有关涉生监案件。著遵定例。于核议罪名后。将生监应革应复之处。会同礼部定议。再行具奏。毋使办理两歧。　　

○修湖北武昌城外沿江石岸堤工。从总督陈若霖请也。　　

○己亥。谕军机大等、前因孙玉庭本年七十生日。特加恩赏。兹据赍到回进贡物。在孙玉庭固属出于诚悃。并无不合之处。但现当二十七月期内。朕于各省一切例贡。正在酌行核减之时。若此次准收孙玉庭贡品。恐各省相率揣摩。藉端纷纷呈献。转非朕黜华崇实之意。所有孙玉庭原进贡物。均著发还。将此谕令知之。　　

○庚子。理藩院奏、掣得察哈尔旗额木齐达尔汉绰尔济喇嘛之呼毕勒罕依特申旺济勒。报闻。　　

○以吏部右侍郎王引之、充经筵讲官。　　

○以内阁学士奎照、詹事府少詹事史致俨、翰林院侍读学士白镕、充文渊阁直阁事。　　

○修山东兰山、郯城、二县沂河两岸堤工。从巡抚琦善请也。　　

○免湖北汉阳、天门、汉川、三县节年民欠花利银。　　

○展缓安徽庐州卫头二三帮屯田被旱各丁应缴借款银。　　

○辛丑。孝庄文皇后忌辰。遣官祭昭西陵。上诣慈宁宫。寿康宫。前殿行礼。后殿问皇太后安。　　

○谕内阁、步军统领衙门、尽先升用人员过多。据英和等奏称、恐已得尽先人员。恃有升迁。不复奋勉。其未得尽先人员。亦以为升途尚遥。不加策励等语。自系实在情形。著照所请、嗣后该衙门遇有应升缺出。将尽先升用、与资格较深、当差勤奋之员。相间拣选。拟定正陪引见。候旨简放。　　

○又谕、文干等转奏、噶勒丹锡哷图萨玛第巴克什、所管商上事繁、可否赏给喇嘛讲巴伊什印信。帮办事务。请旨一摺。噶勒丹锡哷图萨玛第巴克什。所管商上事繁。一人办理。恐不能周。即著照所请、讲巴伊什、著赏给扎萨克喇嘛职衔。令其帮办事务。所有应得印信。著理藩院查照旧例办理。　　

○谕军机大臣等、英和等奏、查明两淮陈欠银两。分限带徵。每年应交银十五万九千九百两。自分限后。仍欠至一百十九万余两之多。其应交火器营、两翼、八旗、生息银两。前经奏准、由银库垫发。再有领项、不敷支放。酌令将两淮欠交银两。先交十分之二。嗣后务须年清年款等语。广储司银库银两。均须随时动用。若应解之项。交纳逾期。恐致不敷支放。两淮应交欠项。前经分别豁免展缓。玉贡折价银两。又复停止交纳。其应交各款。更不应再有延缓。著该盐政、将两淮应交银一百十九万余两。先行解交十分之二、银二十三万八千余两。限于道光二年二月解到。以备应用。其余欠交银两。上紧依限完缴。嗣后务须年清年款。不准再有拖延。致干惩处。将此传谕延丰知之。　　

○壬寅。谕内阁、户部奏、查办豁免各直省官员款项。将次完竣。凡案犯在先。未经报部。及款项虽符。未经取结者。俱经该部分别咨驳。著各该督抚藩司、详查已免人数银数。及咨查各案。并仍应扣廉归款者。共有若干。详细开单具奏。统以道光二年六月为限。造册报部。核实办理。如有迟逾遗漏。即将承办之藩司、奏明参处。其各官员已免未免款项。并著各该藩司、详查册档。通行晓谕。凡欠项已邀豁免者。毋许再有追呼。致滋扰累。傥经手书吏。有积压部文。招摇滋事者。即严行示惩。以杜弊端。用副朕蠲豁积逋、覃敷实惠至意。　　

○又谕、松箖奏、拏获各案私砍木植。请招商变价一摺。本年盛京查拏各案偷砍木植。共七千九百余件。著照旧章。招商变价。即解交盛京工部贮库。以备岁修各项工程之用。其未获贼犯。该将军仍严饬边卡各官。及委员等、缉拏务获。按律惩办。并饬令于各边界、实力巡防查拏。严禁私入山场。嗣后勿使再有偷砍木植之案。方为正办。毋稍疏懈。致干咎戾。　　

○上以岁暮祫祭太庙。自是日始。斋戒三日。　　

○癸卯。谕内阁、户部议覆史致光等奏、请蠲免井工借款。据称此项系借给灶户修费。例于该灶户等卖盐价内。分限扣缴归款。不惟与官员分摊代赔者不同。亦与实欠在民者有间。自不应援准豁免。所有云南黑盐井两次借欠修费银七万三千九百余两。著该督抚藩司、仍遵照原奏。按限完缴。毋任藉词延宕。　　

○又谕、魏元煜奏、宝苏局缺铸卯钱。请免鼓铸一摺。著照所请、江苏省嘉庆二十四五两年、卯额缺铸钱文。俱准其停免补铸。其现在存贮铜铅。即作为道光二三年正铸之用。以归核实。　　

○谕军机大臣等、陈若霖奏、遵查湖北军需案内摊扣养廉。并无朦饰情弊。将已未完银数。开单具奏。当交户部核议。兹据英和等奏称、按款核算。仍有未扣银七万三千五百两零。从前原奏内。并未声明署事人员。减半扣解。代办人员。无从摊扣。何以忽将署事代办人员。藉词支饰。又何以不将未解养廉。据实参办。应令逐一声覆。并将未完银两。赶紧完缴等语。此项军需摊扣银两。系扣缺不扣人之项。与常例摊款不同。前经户部以扣存数目不符。饬令据实覆奏。兹除去免摊各款、及奏明免摊、并拨船限外接扣等项外。仍有未扣银七万三千五百余两。复以署事代办人员。藉词含饰。著该督等按照该部指出情节。逐一据实声覆。并查明彼时并不按照原奏办理之员。参奏议处。其未完银两。即严饬赶紧完缴。以重款项。户部原摺。著发交阅看。将此谕令知之。　　

