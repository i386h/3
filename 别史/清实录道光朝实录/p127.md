<!-- { "loadSidebar": true } -->
○谕军机大臣等、陕甘总督那彦成等奏、察罕诺们汗率属悔罪。愿归河南原牧。现押令过河。并妥为清厘安插一摺。察罕诺们汗夥同野番、勾结汉奸。作贼已久。此次经该督将粮茶断绝。立见穷蹙。愿归原牧。不劳兵力。不延岁月。易于反掌。办理认真。实属可嘉之至。该诺们汗、既已悔罪投诚。自可宽其一线。其属下头目人等。向不遵奉约束。自应加以严惩。经该督将同来之图萨拉克齐小完冲等。重责锁禁斥革。并将该旗所管二十族。分为左右两翼。照该旗蒙古旧例。每翼设员管束稽查。择诚实头目。另行充补。其诺们汗献出之抢劫蒙古贼犯丹达勒等三名。业经分别惩办。并委署副将刘印景等、押令渡河。惟渡河以后。必须妥为安插。俾统束严明。互相钤制。令抢劫故智。不敢复萌。方为经久善策。不可将就蒇事。以致别滋事端。又另摺奏、清厘河南番族、并河北贼番情形。现在河南循贵番贼。尚知安分。自应趁其畏惧之时。立法约束。该督现传到各番众。面加晓谕。如各族内有逃至河北、勾结贼番者。即著捦献。毋许隐匿。其河北野番。过河以后。查系伊等族内之人。自行管束。如系汉奸。立即捆献。所有各番族头目。准其按计户口。百户一人。每管百户。至三百户。归一千户管理。百总一人。每管五十户。两百总。归一百户管理。十总一人。每管十户。至五十户。归一百总管理。令其公举诚实公直之人充补。其千户等。著照例给予顶带。俟三年无过。发给印照号纸。作为实缺。至易换粮茶章程。每年准买两次。由千户给呈。该厅营给予照票。如实系良番。方准发铺照买。所需布线等项。亦于票内注明。一同换买。此时河北野番。势成孤立。该督仍严查卡隘粮茶。赶筹肃清。至河北番族。应趁其过河之时。查明安插。均著照河南之例办理。俾不致疑惧。该督仍察看情形。再行妥议具奏。又另摺奏、审拟汉奸盘踞。务尽根株。并筹定巡防会哨、及稽查山内保甲章程。首犯麻木沟、经该督等严讯。多在甘州之边境野马川一带。结党盘踞。其中之野牛沟、八宝山等处。产有金沙。奸民潜行偷穵。现据该督全行封禁。窰洞窝铺。概予填塞拆毁。所办甚是。其麻木沟等犯、供出夥党。除现获各犯归案办理外。即饬属迅速严拏务获。毋任漏网。所有沿边失察文武各员。现当缉拏吃紧之时。如能获要犯。尚可功过相抵。傥仍前疲玩。著即严参治罪。其所请提镇副参、带兵会哨。道府州县、编查保甲。俱著照所议行。至麻木沟等犯、著暂缓正法。俟续拏余党。逐案质审。再行办理。又另片奏、汉奸私歇。例无明文。著照所请、嗣后西宁地方。拏获私歇家。除审有不法重情。实犯死罪外。其但在山僻小路。经年累月。开设私歇家者。将为首之犯。照私通土苗例。拟发边远充军。为从之犯。拟杖一百、徒三年。所有现获各犯。即照此例严办。将此谕令知之。　　

○戊申。上幸瀛台。阅冰技。　　

○谕内阁、魏元煜奏、凤阳卫停减船只年满、丁力仍疲、请永停造运一摺。凤阳卫军丁内、有兑运天长县洪塘所四船。前因佥丁承造竭蹶。经前漕督许兆椿奏、将原船暂停造运十年。俟该丁渐有起色。再行酌办。兹年限届满。据魏元煜察看。该丁应造船只。虽经减歇十载。惟连年田庐被灾。丁力较前尤为拮据。其应兑天长县漕粮。分洒扬州二帮带运。每船加装米石无多。亦已众丁相安。自系实在情形。加恩著照所请、凤阳卫洪塘所四船。准其援照从前温州后等帮、调剂疲船之案。永停造运。所有应兑粮米。仍著分洒扬州二帮带运。以纾丁力。该部知道。　　

○谕军机大臣等、近有人奏、风闻直隶赈务。有办理不善之处。如所称保定府清苑县赈银、所发制钱。与市价不符。并每口克扣钱文。赈米、每口克扣仓斗米一升。胥役勘报灾荒。勒索不遂。即不报灾。查验户口。每口勒费。始准入册。省县如此。外县可知等语。查灾放赈。原期实惠及民。若该地方官任听胥役克扣银米。需索报赈规费。以至有灾无赈。得赈不足。诸弊丛生。大失朕轸恤灾黎之意。著颜检、督同陆言、秉公查明。如该县实有克扣侵渔情弊。即据实严参究办。不可稍存回护。其余办赈各州县、有似此者。亦著一并查办。毋得稍事姑容。所有朱批摺一件。著发给阅看。将此谕令知之。　　

○又谕、御史尹佩棻奏、请严禁私食鸦片烟。据称鸦片烟之来。福建、浙江、江南、通海口地方。俱有私带。总以来自广东者为最。一由于地方官不认真查拏。或差一二武弁巡查。徒为该弁肥囊之计。一由于粤海关之包税。洋船一到。即有包揽上税者。将烟雇载渔船。先行寄顿。然后查船。且闻鸦片非数换不卖。独巡海兵丁。不惜减价卖给。居心尤为可恶等语。鸦片烟流行内地。大为风俗人心之害。民间私贩私食。久干例禁。节经降旨。严饬稽查。而此风未尽革除。总由海口守巡员弁。卖放偷漏。以致蔓延滋甚。著阮元、达三、于通海各口岸地方。并关津渡口。无论官船民载。逐一认真查拏。毋任员弁稍有捏饰。傥查有奸民以多金包揽上税、及私运夹带进口等弊。立即从严惩办。以除积蠹。总在有犯必惩。慎勿日久生懈。仍归具文也。将此谕知阮元、并传谕达三知之。　　

○又谕、御史尹佩棻条奏滇省地方情形。据称开化、广南、各府。流民聚集过多。请妥为安插。文山县河口地方。贩买私铅。其地距交阯甚近。未便听其纷纷私贩。请饬查禁。其极边烟瘴军犯。请饬令该管专兼各官严加管束。又迤东迤西一带。复有种罂粟花、采其英以作鸦片烟者。请交地方官严行禁止等语。著明山、将以上四条。逐一详加体察。是否应如该御史所奏办理之处。查明据实覆奏。原摺著发给阅看。将此谕令知之。　　

○以祈祷灵应。封故湖南黔阳县知县周文煜、为灵佑伯。从巡抚左辅请也。　　

○命喀尔喀土谢图汗卫多布多尔济、在御前行走。　　

○旌表守正捐躯陕西韩城县民薛述海妻周氏。　　

○修陕西麟游、淳化、延长、定边、四县常平仓。从巡抚卢坤请也。　　

○赏借庄郡王绵课银十万两、修理祖茔。　　

○己酉。谕军机大臣等、现在皇祖高宗纯皇帝位下晋妃薨逝。应于明春奉移案葬。惟从前所备甎池。此时应改建石券。著嵩年、于裕陵妃园寝内。相度地势。是否可以添建石券。如实无隙地。或将甎券甎池。改建石券。不必拘定位次。即行奏明。迅速办理。将此谕令知之。　　

○又谕、明山奏、滇省边腹地方。现俱安静。并会同韩克均、将刀绳武、及景正兴二案。妥商查办等语。思茅厅属车里土司刀绳武、现仍住于孟乃地方。缅目召木素等、相待颇周。其不即送回。系欲俟该国王回示。该国王素称恭顺。一接照会。自必将刀绳武送回土境。著该督不必再为催促。转致缅目居奇。至此案衅起戛于腊夷人、与缅甸挟嫌攻击。原与内地无涉。惟车里界缅戛之间。此次戛夷、被缅甸犭□莽子击败。难保不图报复。该督仍遵前旨。饬该处文武。督率兵练。防堵要隘。毋稍疏虞。其永昌府属湾甸土司族目景正兴即景在东、携印潜逃。既据查明逃匿木邦土司所属之万马河地方。其心叵测。该督即饬属悬赏购线。将该犯连印信捦拏务获究办。景正兴所遗匪练。散匿附近湾甸山谷。时出抢掠村寨牲畜。不过乌合之众。帮办景星、既能团聚练勇。自可保卫地方。该督即饬该府酌加奖励。并责成景星、务将各匪练实力驱捕。以靖边圉。将此谕令知之。　　

○以故奉恩将军连禄子色和洪额、袭职。　　

○命热河都统成德、覆勘估修旱河、并荆条单坝工程。　　

○庚戌。谕内阁、本年由昌陵回京侍卫十四员内。二等侍卫哈丰阿等五人。年虽逾岁。尚能当侍卫差使。即著照奕绍等所请。令伊等仍在原品侍卫上行走。前在军营奋勉之头等侍卫承文、蓝翎侍卫金保、均著交兵部查例办理。其余年力就衰之二等侍卫瑚尔察等七人。俱著以原品休致。赏食马甲钱粮。　　

○户部议准、长芦盐政阿尔邦阿疏报、西由场开垦灶地六十六亩。照例升科。从之。　　

○辛亥。谕内阁、直省藩库动用银两。遇有急需。向准借款垫发。若寻常支放。概不得援以为例。兹据户部查明、直隶前任藩司郑裕国任内册报借垫各款。有不应借动而借动者。有例准借垫、并未声明本款如何不敷者。甚至有本款不应豫拨、转先借别款给发者。种种混淆。库贮愈滋轇轕。著该部即将原册发还。交颜检、督同藩司陆言、遵照指驳情节。将例不应借之款。先行划清。其应借各款。并声明本款如何不敷。另造妥册送部查核。所有办理错误各职名。著送部核议。　　

○又谕、向例匿名文书告言人罪者。即为烧毁。官司不准受理。原以严人心风俗之防。律意甚为深远。本日刑部奏、现审海运仓花户李锐、控告纪泳祥、影射私放新收黑豆一案。承审主事闵受昌、禀称寓所拾有揭帖。指称纪泳祥贿嘱刑部官吏多人。得受银两盈千累百等情。将原揭帖呈览。并请钦派大臣审办。此案前经降旨。将纪泳祥交刑部严审。并著仓场侍郎详查新收豆石。有无亏短。尚未据该侍郎查明覆奏。刑部无凭定案。乃辄有出具揭帖之人。指控官吏得赃。在承审司员私寓投递。希图挟制。较之寻常匿名告言人罪者。情节尤为可恶。该司员因被控得赃。禀请办理。刑部堂官。据实具奏。均无不合。惟刑部为刑名总汇。若一切案件。不候审结。辄因诬蔑浮词。概行回避。此风断不可开。所有原拾揭帖。著刑部堂官当堂对众烧毁。其投递揭帖之犯。著步军统领衙门密速查拏务获。交刑部按律严行惩办。朕办理庶政。一秉大公。设此事若系人参奏。或被人首告。必当彻底研究。虚实均应按律惩办。若似此鬼蜮伎俩。朕不能受其欺妄也。至李锐呈控纪泳祥一案。仍著刑部遵照前旨。审明定拟具奏。　　

○又谕、户部奏、直隶查办官荒地亩。该省原奏前后不符。请饬令迅速经理。不得再行展限。此项官荒地亩。原为调剂旗人生计起见。该督自应派员赶紧勘办。乃久逾定限。总以夏令雨水、冬时冰雪为词。一味因循。殊非实心任事之道。著颜检、督同藩司陆言、仍遵原奏。一俟春融。即行派员分晰查勘。无许再行奏展限期。　　

