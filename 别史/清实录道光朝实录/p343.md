<!-- { "loadSidebar": true } -->
○举行道光六年大计。奉天、卓异官二员。有疾官一员。直隶、卓异官十二员。罢软官三员。浮躁官二员。才力不及官四员。有疾官二员。年老官八员。江苏、卓异官九员。不谨官二员。浮躁官一员。才力不及官一员。有疾官一员。年老官二员。安徽、卓异官六员。不谨官二员。浮躁官二员。才力不及官一员。有疾官一员。年老官三员。江西、卓异官十三员。不谨官二员。浮躁官一员。才力不及官二员。有疾官一员。年老官二员。浙江、卓异官九员。不谨官六员。浮躁官一员。有疾官一员。年老官二员。湖北、卓异官八员。不谨官二员。浮躁官一员。有疾官一员。年老官四员。湖南、卓异官九员。不谨官三员。浮躁官二员。才力不及官三员。有疾官二员。年老官二员。河南、卓异官十三员。罢软官一员。才力不及官一员。有疾官三员。年老官二员。山西卓异官十二员。不谨官二员。浮躁官一员。有疾官二员。年老官六员。陕西、卓异官七员。不谨官二员。浮躁官二员。才力不及官二员。有疾官三员。年老官二员。甘肃、卓异官五员。才力不及官一员。有疾官二员。年老官一员。四川、卓异官十四员。不谨官三员。浮躁官三员。才力不及官二员。有疾官五员。年老官五员。广东、卓异官十二员。不谨官二员。罢软官一员。浮躁官一员。才力不及官三员。有疾官二员。年老官一员。广西、卓异官六员。不谨官一员。罢软官一员。浮躁官一员。才力不及官二员。有疾官一员。年老官一员。云南、卓异官八员。不谨官一员。罢软官二员。浮躁官二员。才力不及官四员。年老官二员。分别议叙处分如例。　　

○旌表逼嫁捐躯江苏宿迁县民王大妻程氏。　　

○丙寅。谕军机大臣等、本日步军统领衙门奏、湖北监利县民李振纲京控一案。已明降谕旨。交嵩孚督同臬司福珠隆阿严讯矣。此案据李振纲呈控、该县被水众乡民捐资交李点等修筑河堤。李点侵用未修。屡经县民历控。至今未结。李点挟嫌牵众抢劫伊所贩棉花。用刀将伊划伤。控经巴陵县、将李点等拏获。夥犯张光龙、供认李点率同子侄抢劫属实。李点串通差役熊点、贿给魏知县银四百两。将张光龙等释放。又将李点等移送监利县审办。李点又串通差役李光华、贿给赵知县银一百两。将全案人犯释放等情。案关官员婪赃。如果属实。大干法纪。嵩孚到任在后。福珠隆阿甫经调任。俱无所用其回护。著即亲提全案人证。隔别严讯。务得确情。其知县魏姓赵姓。如实有染指情弊。即著严参惩办。毋稍徇纵。将此谕令知之。寻奏、讯得李振纲系怀疑越控。照例发边远充军。李点与李振纲构讼时。因李振纲匿不到案。擅自纠人拦捉送官。以致李振纲棉花被人私卖。实属恃符滋事。应革去从九品职衔。照例杖一百折责发落。下部议。从之。　　

○丁卯。谕军机大臣等、本日鄂山等奏、军营克期进京。转饷愈远。请续筹银两备用。此次回疆军需。前经发给饷银六百万两。据鄂山等节次拨解大营军饷。及乌噜木齐等处运粮备用脚费。省局各属雇买车驼。备供兵差。暨官兵借支俸装养廉等银。共发过银六百三十八万八千八百六十九两零。现在大兵云集。分路进剿。支发盐菜草乾等项。每月约需银三十余万两。指日大兵奏凯。办理善后事宜。经费浩繁。尤应宽为筹备。前据琦善等奏、先行筹垫淮南商捐银一百万两。李鸿宾等奏、粤东洋盐二商公捐银一百一十万两。刘彬士奏、两浙垫解商捐银一百万两。共银三百一十万两。俱应迅解甘省。以济要需。所有两淮未经起解银两。著即遴委妥员。分起管解。迅速前进。浙江广东筹拨银两。计已起运在途。著催令赶紧行走。均不许稍有迟误。并著经过之江苏安徽江西湖北河南陕西各督抚、饬属一体催趱。妥为照料。毋任贻误。仍将起程及沿途经过日期。随时奏闻。至此项协济银两。一时未能赶到。著徐炘先于陕西司库存贮款内、就近拨银五十万两。委员即行解甘备用。俟粤东解运洋盐二商银两经由陕省时。再行扣留归款。将此由五百里谕知各督抚、并传谕张青选知之。　　

○又谕、前据英惠奏、科布多、乌里雅苏台、二处解到驼只。仅止一半得用。当降旨令鄂山等飞催口内驼只。跟踪到彼。无许玩延。并飞咨哈密、不得再行截买。其驼只一经夏令。脱毛疲乏。并令鄂山等会同英惠、通盘筹算办理。本日据鄂山等奏、各项驼只解往口外者。总共二万一千六百八十九只。其实在解到各台堪以驮运者。尚无确数。该署督等查照长清来咨。于驼只未届脱毛之前。倍加趱运。以春令之有余。补夏日之不足。请于乌噜木齐及回疆各城。雇用牛车驴头。按城滚运。其行不远。牲畜当不致疲乏。其难走处所。或添雇回夫。因地妥办。自可济驼力之不足。转运较为迅速。至雇备牛车驴头。需用银两之处。据鄂山等奏、乌噜木齐及各城。前已拨给经费。当可敷用。现在大兵到齐。克期进剿。道路辽远。惟责成该署督等会同英惠赶紧筹计。飞咨各城。妥速办理。如粮运迟延。军需短绌。恐该署督等不能当此重咎也。将此由五百里各谕令知之。　　

○又谕、鄂山等奏参、玩视紧要军需之知州一摺。安西州为关外孔道。现值军兴之际。供支各路官兵。转运军火粮饷。在在均关紧要。该署督等先经发给该署州王世焯、军需银十万三千两。原为备办各项之用。又拨给双套铁轮车一百辆。营马二百二十匹。驼六百余只。自已足资驮运。且自上年十一月以后。出关官兵。由内地拨给长车长驼。直抵阿克苏大营。惟军火器械。由各处陆续起运。所需脚力。已属无多。何以该署州竟敢玩延。并不转运。积压至十五起之多。又内地协济乌噜木齐运粮驼只。由肃州裹料出关。沿途祇须供支草束。该署州亦多不应付。续调末起川兵所带驼马。经过该州四站。亦不给与餧养。实出情理之外。显系将所领银饷。恣意侵吞。坐视贻误。必应彻底严行究办。署安西直隶州事候补知州王世焯、著革职拏问。交鄂山提省严审。一面遴委干员前往接署。并严查王世焯经手军需各项。如有浮冒亏短情弊。著即将该署州任所资财。严密查抄。一面奏闻。并将伊原籍家产。飞咨该省。一体查封备抵。无许丝毫隐匿。俟讯明后、即按律从重定拟具奏。仍拨给驼只。饬令接手之员。将所积军火各件。赶紧趱运。毋再迟误。至另片奏留之捐职府经历张同惠、系鄂山等带往襄理文案之人。与无故投效者不同。著准留该处。酌量差委。以资熟手。此外不得援以为例。将此谕知鄂山、并谕卢坤知之。　　

○署陕甘总督鄂山奏、请将前任甘凉道英启、留于兰州总局。会同办理军需。从之。　　

○戊辰。谕内阁、嘉庆十七年。钦奉仁宗睿皇帝谕旨。侍卫非他员可比。领侍卫内大臣等、理应随时查看。如有人平庸、骑射平常者。即行参奏。不必待至军政。钦此。盖因侍卫差务紧要。领侍卫内大臣等、自应将所属侍卫时加整饬。毋得待至军政之年。乃今领侍卫内大臣等、祇将侍卫内平素贻误差使等处。查出塞责参奏。而遇军政之年。侍自内有平庸不及者。并不惩治。殊与皇考圣旨有违。著交领侍卫内大臣等、嗣后于所属侍卫。务须随时留心察查。此内如有差使懒惰、骑射平常者。一经查出。即行参奏外。至遇军政之年。务须秉公将侍卫内人勤慎、技艺精熟者。列为卓异。其差使懒惰、弓马生疏者。照例惩办。毋得稍有徇纵。　　

○又谕、百春等奏、查明经纪承办漕粮脚价内、支销公用。请仍循旧制办理。军白粮经纪。承运漕粮。向例按米数给发脚价。所有油艌席片船头工食。及题定书役饭食等银。即在脚价内支放。自道光四年奏准、将脚价每石划出银五厘一毫。支销各项工用。以致粮少之年。尚不敷支放。该经纪等不得不溢支银两。且累年牵算。易滋弊混。自应仍照旧章办理。著准其将油艌席片船头工食题定书役饭食等银。仍于经纪脚价内发给。至经纪多支银七千七百六十七两零。若一时遽令缴还。办理未免拮据。著自本年起。分作六年摊扣全完归款。　　

○以勘校仁宗睿皇帝圣训清文样本完竣。予提调等官议叙有差。　　

○旌表守正捐躯直隶献县民魏贵妻严氏。　　

○修浙江西塘柴埽等工。从署巡抚刘彬士请也。　　

○己巳。上诣绮春园问皇太后安。　　

○御含辉楼。阅侍卫骑射。　　

○旌表守正捐躯河南卢氏县民王越子妻张氏。　　

○庚午。春分。朝日于东郊。遣定亲王奕绍行礼。　　

○谕内阁、富俊奏、查明围场以内私放民人砍伐树木各员。分别定拟请旨一摺。围场一带卡伦。原为禁止偷打牲畜。砍伐树木而设。乃卡官晋海、领催委官锡永保、希图行窃之富起、馈送柴薪小利。辄敢私放民人砍伐树木。惊散牲畜。殊属不堪。晋海、锡永保、俱著革职在围场枷号一月示众。翼长兼佐领伊郎阿、管围十六年之久。并不严加约束。转为民人富起餧养牛只。在卡伦房内堆积柴薪。以致砍伐许多树木。殊属目无法纪。有玷厥职。伊郎阿著交部严加议处。协领济龄阿、虽于上年甫在围场上行走。并未拏获一贼。亦属非是。济龄阿著交部议处。　　

○又谕、前据福泰奏、后右门外乐哭库锁封破损。该班司钥长等于更换新封后。始行呈报。请将司钥长孟秋、交部议处。值班之委护军校等、交部审讯。当饬内务府大臣查明具奏。兹据覆奏、查验该库门封虽破。锁封未动。点验库贮乐器。与册载相符。并声明向来各库门封。遇有风雨损裂。如查验锁封未动。原准另行更换。今既验明库贮俱无短少。原押锁封未动。并无情弊。该护军统领所请将司钥长孟秋交部议处。委护军校七十五等交部审讯之处。均毋庸议。　　

○谕军机大臣等、本日据富俊参奏、围场内私行放入民人偷砍树木之员。已分别议处。盛京吉林围场。每年猎杀牲兽。原为我满洲官兵操演技艺而设。向来牲兽甚多。兹据富俊奏称、上年行围。猎打数围。未获一鹿。且围场内时有贼人支搭寮棚。成何事体。似此每年派往官兵多人常川住守。所办何事。况此次所获数名贼匪外。围场内有无贼匪。摺内亦未声明。著富俊委派干员。前赴围场各处周查。如有贼匪潜居在内者。即多派官兵。尽行驱逐。傥有抗拒。即按法从重惩治。不准容留一名潜住。仍严饬卡伦官兵。时时留心巡查。经此次查办从。如围场内复潜居贼匪。定将该卡伦官兵从重惩处。决不姑贷。将此谕令知之。　　

○以故广西南宁府属果化土知州赵启贤子廷枢、袭职。　　

○以督催海运商船出力。奉天防守御集成等下部议叙。　　

