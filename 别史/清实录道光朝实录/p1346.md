<!-- { "loadSidebar": true } -->
○谕军机大臣等、有人奏、广西盗劫各案。请饬严缉等语。据奏北流县境有陈李二姓。于道光二十六年。为盗匪掳掠。横州所属南乡墟地界。本年五月内。有商船二十余号。并遭抢劫。计赃一万余金。均未缉获一犯。如果属实。地方文武。所司何事。查粤货入滇。百色地当孔道。闻比年来、亦复劫案频仍。若不及早创惩。何以靖闾阎而安行旅。著郑祖琛、督饬该州县营员。严密访查确实。认真催缉。务令奸匪即时弋获。不准一名漏网。毋致讳劫为窃。化有为无。被不肖属吏欺朦也。将此谕令知之。　　

○又谕、萨迎阿等奏、会同妥议分贮擡炮一摺。又片奏擡炮势难调取。用时由大起官兵带往等语。该将军等身膺重寄。于边城情形。均经身历目睹。所议分贮擡炮。自系因地制宜。计及久远。不难即照所议办理。惟会议诸大臣。但能计及调取之迅速。保卫之得力。古人所谓多多益善。而于仓猝失事。利器为人所得。其弊之轻重如何。概不明言。今朕为该大臣等明言之。此项擡炮。既须分贮英吉沙尔等处。均属极边之区。若有意外之虞。仓猝之变。利器转为贼有。岂不授人以柄。实不得不深思熟虑。该将军曾否于此事计议再三。有无万全之策。仍著详议具奏。将此各谕令知之。　　

○辛酉。谕军机大臣等、李星沅等奏、俄罗斯商船。请在上海贸易。已饬开导回帆一摺。览奏已悉。俄罗斯向在北路陆地通商。不比西洋各国。航海贸易。上海非该国应到之地。所请自难准行。已据该督等以事关通商大局。必应率由旧章。饬令妥为劝谕。并谕＜?口英＞夷领事啊唎啯、随同开导。该夷船情愿立限驶回。不致迁延观望。所办甚属妥协。可嘉之至。以后该国商船。如果再来哓渎。该督等惟当循照定章。以理阻却。断勿令其时存觊觎。致启效尤之渐。至此次俄罗斯来禀。既由＜?口英＞夷领事转送。将来难保不互相勾串。以该国货物附入＜?口英＞商。影射贸易。此亦夷情诡谲之常。不值与之较论。嗣后傥俄罗斯人与船只。俱不入口。其货物竟归入＜?口英＞夷售卖。彼此俱未明言。似不必说破。以全大局而示优容。谅＜?口英＞夷亦不肯出此也。将此各谕令知之。　　

○江苏巡抚陆建瀛奏、起放各坝。被水淹灌各州县。民情困苦。请先行酌给银两抚恤。得旨、不可迟延。不可冒滥。严查侵欺。无告者必要保全。以纾朕己饥己溺之怀。慎之。　　

○湖广总督裕泰奏、访获陕西教匪案内余党刘振麟等。严讯惩办。仍咨广东、湖南、江西等省。并力缉拏。以净根株。得旨、严行查缉。勿留余孽。　　

○壬戌。予剿办回匪阵亡云南千总赵发元、祭葬世职。　　

○癸亥。以催徵盐课出力。予云南盐提举萧榕运同衔。　　

○甲子。世宗宪皇帝忌辰。遣官祭泰陵。　　

○上诣安佑宫行礼。　　

○以南河堵筑纤堤稳固。开复道员周焘等处分。　　

○乙丑。遣官祭贤良祠。　　

○谕内阁、郑祖琛奏、越南国豫期请示来年正贡进关日期一摺。越南国久列藩封。明年届例贡之期。自应令该使臣恭诣阙廷。俾伸诚悃。著于道光二十九年七月内到京。该抚即酌定进关日期。知照该国遵照办理。　　

○又谕、徐泽醇奏、藩司兼署运篆。援案请将应接交代展限等语。山东布政使兼署运使刘源灏、接收运司交代。著准其展限两个月办理。　　

○谕军机大臣等、有人参奏刑逼认盗。并讳盗匿详各案一摺。据奏江苏吴县等县。盗劫重案。或刑逼认盗。或讳盗匿详。该抚于各该县讳匿疏防之处。均已访察确实。严饬查覆。并令查明该管文武职名。详候附参。各县等仍无儆畏等语。地方盗劫重案。必宜严缉研鞫。据实详报。若如所奏、刑逼讳盗。种种胆玩。何以饬吏治而安善良。著福济、骆秉章、按照摺内所列各款。提集人证卷宗。详细严鞫。务得确情。按律定拟具奏。毋得稍有含混。原摺钞给阅看。将此谕令知之。　　

○丙寅。上诣绮春园问皇太后安。　　

○谕内阁、讷尔经额奏、知县疏防摺弁被劫。请摘去顶带。勒限严缉等语。直隶任邱县知县伊铿额、著摘去顶带。勒限一个月。严缉赃贼务获究办。如限满无获。即行从严参办。其专汛武弁。著查明一体摘去顶带。勒限缉拏。该部知道。　　

○又谕。讷尔经额奏、请借款筹办拨船一摺。此次迎拨漕米船只。应需经费。著准其在于徵存本年海税银两项下。暂行借动给发。赶紧雇备。毋得贻误。此项银两。系来年应行解部之款。所有本年支发民拨雇价。并官拨民拨放空口粮等项事竣。由天津道将用过银数。核实造册。在江广各帮。按照拨运米数摊还。著各该粮道。即于各帮应领公项内。照数扣收。迅解天津归还海税原款。届期解部。不准藉词展缓迟误。　　

○命翰林院编修即补侍读冯誉骥、提督山东学政。　　

○以内阁学士孙葆元、为兵部右侍郎。仍留江西学政任。仓场侍郎李嘉端、为内阁学士。兼礼部侍郎衔。　　

○调吏部左侍郎季芝昌、为仓场侍郎。转右侍郎侯桐、为左侍郎。调工部右侍郎张芾、为吏部右侍郎。以都察院左副都御史彭蕴章、为工部右侍郎。兼管钱法堂事务。仍留福建学政任。左侍郎王广荫、兼署钱法堂事务。　　

○以礼部右侍郎吴钟骏、兼署户部左侍郎。管三库事。　　

○丁卯。秋分。夕月于西郊。遣惇郡王奕誴行礼。　　

○上御山高水长。阅侍卫等骑射。至己巳皆如之。　　

○谕内阁、户部钱法堂奏、铜斤配铸并请饬催等语。铜运为鼓铸攸关。不容迟延贻误。节经降旨令沿途各督抚迅速提催。迄今仍未据报行抵何处。现在需铜紧急。所有已报随漕渡黄之滇员桂文奎、李令仪、韩印海、李旸、王阶钰、盛熙瑞等六运。著漕运、东河、直隶、山东、各督抚。专派妥员。会同地方文武员弁。无分昼夜。实力迎提催趱。跟随漕船。相机插档行走。务于九月内。全数抵京运局。傥各该运员。仍前延宕。地方官不实力催趱。即著指名严参。　　

○陕西固原提督托明阿奏请入觐。得旨、路途遥远。何须徒劳往返。勉力整饬营伍。应陛见时。再行奏请。　　

○免上年调赴新疆进征中途停止乌噜木齐满汉兵丁应缴赏装银。并缓扣官兵前借赏俸借装银。　　

○戊辰。调甘肃按察使陶梁、为山西按察使。山西按察使明谊、为甘肃按察使。　　

○庚午。谕内阁、刘韵珂等奏、捐输船炮经费。恳请展限一摺。福建捐输船炮经费。原议一年限满。即行截止。现已期满。毋庸再展。以示限制。　　

○命乾清门侍卫丰伸、在御前侍卫上行走。



大清宣宗效天符运立中体正至文圣武智勇仁慈俭勤孝敏成皇帝实录卷之四百五十九

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十八年。戊申。九月。辛未朔。上御山高水长。阅侍卫等骑射。翼日如之。　　

○江苏巡抚陆建瀛奏、江潮积涨渐消。清水黄水。渐就平稳。现拨盐义仓谷十五万石。并筹拨银两赈恤。得旨、妥速办理。务期实惠及民。以慰廑念。勉之。又奏、洋面盗＜?舟宗＞。出没无常。惟有严饬水师将弁。飞速带兵兜捕。尽法惩办。批、江南水师不振。其谁不知。若不严加整饬。何所底止。勉之慎之。　　

○壬申。上诣绮春园问皇太后安。　　

○准浙江温州各帮船遭风沈失米石、分限买补。　　

○癸酉。谕内阁、此次阅看骑射。乾清门侍卫联顺、骑射竟如汉式。实属不合。惠略、景庆、硕庆、载鷟、骑射甚属平常。著各罚俸六个月。　　

○又谕、徐广缙等奏、请将任性擅责职员之署知州暂行革职一摺。广东署化州知州博罗县知县刘继宽、于呈报盗劫之案。并未平心研究。遽将事主责押。并将事主之侄捐职训导李章焘、擅加刑责。难保无化大为小。抑勒消弭情弊。刘继宽著暂行革职。交该督等提同案内人证。严讯确情。按律定拟具奏。　　

○又谕、钟祥奏、请暂留降革道员核办销算等语。降调河南开归陈许道陶福恒、暂革河北道长臻、均著不准暂留。另行派员署理。所有销算一切事宜。著责成细心核办。不准丝毫含混。　　

○又谕、刘喜海奏、资送江北灾民情形一摺。江浙境壤毗连。本年江苏省淮扬一带被淹较广。灾民入浙者。男妇一万余名口。业经该署抚酌给口食。分起资送。自应如是办理。惟江苏散赈。浙江并无另行办赈之例。嗣后如有续行赴浙灾民。即著浙江巡抚委员迎赴劝谕回籍领赈。一体截回。著李星沅、陆建瀛、饬属妥为安插。并设法分别截留收养。毋任轻去其乡。流离失所。以副朕轸念灾黎至意。　　

○大学士宝兴、因病赏假。以郑亲王端华、署正黄旗汉军都统。礼部尚书麟魁、署翰林院掌院学士。　　

○甲戌。江南河道总督潘锡恩、因病解任。以陕西巡抚杨以增为江南河道总督。未到任前。以两江总督李星沅兼署。　　

○以四川布政使陈士枚、为陕西巡抚。　　

○旌表守正捐躯广东西宁县民黄受蔼妻许氏。　　

○乙亥。谕内阁、徐泽醇奏、审明盗伐圣林树株。定拟具奏一摺。已革百户刘永振、胆敢勾通伴官。将圣林树株盗伐渔利。实属不法。刘永振著发往新疆充当苦差。遇赦不赦。衍圣公孔繁灏、虽查无袒庇情事。亦未究出别情。惟事关盗伐圣林树株。岂可以寻常疏忽为词。著交部严加议处。所有被伐树株。著仍遵前旨。敬谨补种。地方官随时禁止戕伐。以肃观瞻而昭慎重。　　

