<!-- { "loadSidebar": true } -->
○调镶白旗蒙古副都统凯音布、为正红旗满洲副都统。以署正蓝旗蒙古副都统国祥、为镶白旗蒙古副都统。　　

○贷齐齐哈尔被灾旗人、另置耕牛银。　　

○甲寅。谕内阁、英惠奏、查明吐鲁番差营军台私收租课。分别办理。吐鲁番差营及七克腾木等四军台民人、于官地内修建房间。报垦地亩。应徵租课。即与地丁钱粮无异。若由差营军台徵收。恐滋弊窦。据该都统查明、每年应徵民人租课制钱高梁等项。著即饬令该管同知衙门徵收。至该差营及七克腾木等二台。准其于民人交纳租课钱内、每年由该同知核发钱一百六千文。作为营中公用。其底台及七克腾木台、额设马匹。除夏秋在厂牧放外。春冬二季。按日加料。亦著照所奏章程。在民人所、交高梁内动支。除核支外、所余制钱高梁。仍归入奏销案内报拨充饷。其回子买卖帖令等租种地九段。准其赏给缠头回子耕种。毋庸徵收租课。所有历次换防之都司守备、收取租课。擅充公用。并不随时申报。究属不合。著查取职名。交部议处。　　

○调刑部左侍郎凯音布、为吏部左侍郎。实授百春、吏部右侍郎。以镶黄旗蒙古副都统英瑞、为刑部右侍郎。　　

○古城领队大臣达林、因病解任。赏已革户部左侍郎恩铭、四等侍卫。为古城领队大臣。　　

○乙卯。谕内阁、河南省城大梁书院。地处湫隘。前经程祖洛奏、请将备用官房一所。改建书院。并由该抚等、捐资办理。当经降旨准行。兹据奏称现已落成。从前康熙年间、奉有御赐扁额。业于移建后、祗加丹雘。敬谨悬挂。该省书院、经此次移建之后。多士得资肄业。更可收观摩之益。著加赏御书扁额。交该抚摹泐悬挂。用示朕乐充人才至意。寻颁御书扁额曰。正学渊源。　　

○又谕、本日都察院奏、直隶钜鹿县增生张人龙等、以滏河受淤。上年发帑挑浚后、水渐涸退。本年该县工书勘报不实。至今未见兴工。恐伏汛又被淹没。复据隆平等县民杨馨生等、亦以前情呈诉。著交蒋攸铦、查明钜鹿等五县河道。是否必须及时挑穵。该县工书。有无虚勘捏报。详核妥议具奏。原呈著发给阅看。增生张人龙、生员王兰亭、监生王镛、民人杨馨生、王中孚、均著饬令先行回籍。听候传询。　　

○又谕、前据程祖洛奏、筹议接徵河工加价等款。曾降旨令该抚将嘉庆十八年至二十五年积欠等项。暂缓一年。察看情形。据实具奏。兹据该抚查明前项积欠。本系该省查豁项内、因年款较近划出。从前延欠。多系灾地穷民。嗣因灾积压。欠户半非原业。且又有递年应摊款项。若新旧并徵。民力不免拮据。自系实在情形。所有嘉庆十八年至二十五年、积欠加价摊徵等款。共八十二万七千六百四十两零。除兰阳县因灾已豁各加价银九千四百二十九两零。尚应徵银八十一万八千二百十两零。著加恩概予豁免。此系朕轸念穷黎。恩施格外。经此次蠲免之后。民力自可展舒。嗣后该省应完现年丁耗。并应摊加价。及带徵历年钱漕徵款。该抚务当严饬各属、实力徵催年清年款。毋得藉口积逋。妄生冀幸。该抚亦不得冒昧再行奏请。国家经费有常。旷典不可屡邀也。　　

○以故乌珠穆沁扎萨克多罗贝勒图克济扎布子达克丹、袭爵。　　

○旌表守正捐躯江苏安东县民孙起云女大女。　　

○丙辰。上御含辉楼。阅侍卫等骑射。　　

○谕内阁、松筠等奏、审拟诬控贝勒之塔布囊等一案。已革头等塔布囊顶带色楞旺楚克、前因私和人命。诈取钱文。经该管贝勒查传。抗不到案。辄以该贝勒挟嫌陷害等词。遣子赴京砌款捏控。据松筠等审系虚诬。色楞旺楚克、著革退达尔汉头等塔布囊。发往烟瘴。交该地方官严加管束。其子第彦齐、巧骗拉巴珠尔、令其向阿克楚毕借银。捏以说合贿与之项。复于看押之时。自用小刀抹伤。恐吓兵役。亦属险诈。第彦齐、著发往烟瘴地方。充当苦差。扎米彦扎布、听从色楞旺楚克指使。赴京诬控。占巴勒扎布、听从索诈分赃。均著革退四品塔布囊。照例三年无过方准开复。　　

○谕军机大臣等、孙玉庭等奏、趱渡漕船帮数。并里河淤垫。现在筹办情形。本年因洪泽湖存水无多。不得已引黄济运。权宜办理。原与嘉庆十六年借黄济运。尚有清水铺底者。情形不同。其一切启放机宜。该督等即应豫筹妥善。现在启放御黄坝一月之久。重运挽渡。仅及三分之一。而里河运口一带、已形淤垫。漕船间段阻滞。孙玉庭等自当设法筹办。岂能稍有推诿。此次所奏、将通湖各闸全行启放。使河流畅速下达。以免里河垫浅。及应行筑坝逼束之处。由孙玉庭等相机办理。朕亦不为遥制。总期将全漕重运帮船。竭力催提。务于夏至前一律趱渡。不准藉词停阻。即将来漕艘回空南下。亦须畅行无阻。不准一船滞留河北。如有贻误。孙玉庭等自问当得何咎。懔之慎之。将此谕令知之。　　

○山东巡抚琦善覆奏、盐斤加价。请以三年为止。其加价未经归商以前。积欠暂行停徵。以纾商力。从之。　　

○以休致甘肃碾伯县土指挥同知阿进廷子英贤、袭职。　　

○丁巳。上御含辉楼骑射。　　

○旌表守正捐躯江西南昌县民吴义扬母胡氏。　　

○修浙江仁和县海宁州海塘。钱塘县江塘。从前署巡抚黄鸣杰请也。


大清宣宗效天符运立中体正至文圣武智勇仁慈俭勤孝敏成皇帝实录卷之八十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。夏四月。戊午朔。享太庙。命皇长子奕纬、恭代行礼。　　

○上诣时应宫。时显庙拈香。　　

○还宫。　　

○拨直隶河屯协左营额外外委一员。兵五名。右营兵三名。唐三营兵二名。并归茅沟汛把总协防。从协办大学士总督蒋攸铦请也。　　

○以常雩祀天于圜丘。自是日始。斋戒三日。　　

○己未。谕军机大臣等、据孙玉庭等奏、河口一带。日见淤垫。本年节候较早。恐黄水涨发。未渡军船。为数正多。计算时日已迟。盘坝接运。需用船只较多。应行赶早雇备。除将截留江广代造直隶剥船。并江省原设官剥。尽数选用外。其余均须雇用民船。查黄河内装载货物。惟豫省之西河船最大。现在黄河上游。所在均有。除在江省者。由魏元煜饬属就近封雇外。请于豫省雇西河船四五百只。山东境沿河曹单二邑。亦有此船。应尽数雇用等语。著程祖洛、琦善、接奉此旨。即将各该省西河船只。赶紧尽数封雇。委员押解。务于四月内解至江省。以资接运。无得迟误。又山东运河内。南阳、夏镇、以及台庄等处。多有贩运豆麦之船。每只可装米数百石。著琦善将此项船只。一并雇备。解往江省应用。所有前项商船。该抚等雇定后。应如何酌给运脚口粮之处。已谕知孙玉庭等、会筹妥议。即行知照各该抚可也。将此由四百里各谕令知之。　　

○又谕、魏元煜等奏、会议海运情形。诸多窒碍。以盘坝较之海运为稳妥。并据孙玉庭等奏称、河口至里河一带。日见淤垫。漕船起剥磨浅。倍为艰涩。应及早筹画盘坝接运事宜。请饬豫省两省。雇备船只。解江应用等语。本年借黄济运。启放御黄坝四十余日。漕船未经挽渡者尚多。河口至里河一带。又日见淤垫。转瞬黄水涨发。而未渡军船。既难改由海运。盘坝事宜。自不可不豫为筹画。所需接运船只。已谕知程祖洛、琦善、即行封雇解江备用矣。惟盘坝接运一切车船需费。虽较之海运不至加多。究不若军船之省便。现距夏至一月有余。孙玉庭等仍当竭力趱挽。无论起剥磨浅。如何艰涩。务须鼓励兵夫。照常挽渡。多过一帮。即少一帮接运之周折。断不可因有此旨。稍为松劲。至一切车船水脚等费。该督等尤当撙节估计。不可任听所属。恣意浮冒。其豫东两省雇备商船。应如何酌给运脚口粮之处。该督等会筹妥议。即行知照程祖洛琦善可也。将此谕令知孙玉庭、魏元煜、颜检、严烺、并谕张师诚知之。　　

○刑部奏、审拟太平仓廒座失火人犯。得旨、嗣后每逢开仓。著仓场侍郎、严饬各食监督、督同各花户。将领米穵筲人等。逐细摉查。毋许携带烟火进仓。仍于封仓时逐廒检点。并著仓场侍郎随时严查。如再有携带烟火者。即从重治罪不贷。　　

○命贝勒奕纶、奕绮、在乾清门行走。　　

○命盛京刑部侍郎武忠额、管盛京移居宗室事。　　

○庚申。上诣南郊斋宫斋宿。　　

○谕内阁、蕴端多尔济等奏、哲布尊丹巴呼图克图之牧群牲畜。沙毕那尔人丁户口喇嘛人数。每届三年查核一次。于公项钱粮无碍。著即照伊所请、三年一查。毋庸专奏。咨报理藩院备查。　　

○又谕、蕴端多尔济奏、请于库伦之南海喇罕汗山、木亭内。塑造神像供奉等语。内地与蒙古落、习俗原属不同。蒙古地方。凡有祈祷之事。惟以呼图克图喇嘛等是尊。诵经祈福。从未闻供奉神像。且该蒙古等设立神像。闲或微有错失。转致亵渎。嗣后该部藩傥遇水旱。王公等各具诚悃。虔集呼图克图喇嘛等、诵经祈祷。必致雨旸时若。瘟疫立除。该王公台吉等、惟当崇实黜华。永远恪守休风。毋许轻易旧习。蕴端多尔济所请设立神像供奉。甚属非是。著不准行。　　

○赏乾清门行走贝勒奕绮、三眼花翎。　　

○辛酉。常雩。祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○壬戌。谕内阁、前据程祖洛覆奏盐斤加价章程。当令候旨遵行。嗣各督抚盐政先后奏到。两淮成本较重。两浙额引。现未畅销。已降旨无庸议加。其行销芦盐之直隶、山东、据称加价尚不至病民。并谕令依议办理。豫省祥符等五十三州县。行销长芦引盐。商邱等九州县。行销山东引盐。现在盐价本不甚昂。每斤加价二文。尚属平价。仍可敌私。民间计口买食。所增无几。不至食贵病民。于工需亦属有济。著即照所请。核实办理。随时报解。至该省行销淮盐之光州等十四州县。著照两淮奏准章程。无庸议加。　　

