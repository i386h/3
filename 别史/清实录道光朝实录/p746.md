<!-- { "loadSidebar": true } -->
○丙辰。谕内阁、讷尔经额等奏、请将丁忧试用未入流革职严审一摺。湖南丁忧试用未入流吴鏊、因案撤销尽先补用。乃事隔半载有余。忽禀讦前署江华县已革知县林先梁家丁、有卖放逆猺之事。称系该县幕友韩姓告知。并未指明卖放究系何犯。是何名姓。案关讦告卖放逆猺。必应彻底根究。吴鏊著即革职。交讷尔经额调集全案人证。从严审办。已革知县林先梁著即扣留备质。并饬令吴鏊指出幕友韩姓住址。查提到案。以便核对虚实。按律定拟具奏。毋稍含混。寻奏、查江华县及军需总局、臬司衙门、所存拏办猺匪卷宗。逐细核对。人数无不相符。提讯幕友韩姓即韩辉亭、坚称并无向吴鏊告言卖放逆猺之事。帮办县事之县丞邹扬廷、亦称实无其事。吴鏊自认妄禀。应请照律拟杖徒。林先梁业经另案革职。毋庸议。下部议。从之。　　

○谕军机大臣等、前据哈丰阿奏、筹造擡炮一百尊。未据将需用若干动何款项之处。声叙明晰。当降旨令详细具奏。再降谕旨。兹据奏称、旗库存贮款银。俱系随时动用。并无闲款。所造擡炮一百尊。需用工料银一千七十六两零。系该将军与伦忠、左廷桐、会商捐办。不敷银两。由该将军如数捐足。现已制造完备。其操演擡炮。配用火药。在于存城大炮十位内撙节备用。所需铅丸。照子母炮例。归入右司存贮。筹备修补军装项内支销。由理事同知备办。如数领用等语。此项捐办银两。该将军等岁支廉俸之外。别无余资。无庸捐办。即著中祥于粤海关税内。照数拨给银一千七十六两零。作正开销。文该将军等支领。此项制造擡炮。为军中得力之器。必应挑取兵丁。认真演练。一归娴熟。不可有名无实。将此各谕令知之。　　

○以大学士长龄、署镶白旗满洲都统。　　

○乌什办事大臣兴科、因病解任。以镶蓝旗汉军副都统壁昌、为乌什办事大臣。　　

○以礼部右侍郎文庆、兼正蓝旗汉军副都统。　　

○以翰林院侍读学士陈官俊、为詹事府詹事。　　

○江西巡抚周之琦、因病赏假。以布政使桂良、暂护巡抚。　　

○命陕西西安镇总兵官刘允忠、前往喀什噶尔换防。　　

○以承办甘肃兰州军需总局报销。予知府陈士桢等升补议叙有差。　　

○礼部议准、河南巡抚杨国桢疏报、采访鄢陵县节烈妇贾刘氏等四十五口。商邱县王李氏等四口。通许县董朱氏等六十九口。各请建总坊旌表。从之。　　

○修湖北潜江县护城堤。从总督讷尔经额等请也。　　

○丁巳。谕内阁、御史刘谊奏、请严禁越境烧香一摺。前据步军统领衙门拏获形迹可疑人犯。经刑部讯系直隶河南山东进京烧香之人。此等无知愚民。不明福善祸淫之理。以为敬神进香。可邀福庇。即难保无奸宄之徒。从中煽惑。为会首者。藉此敛钱聚众。必至滋蔓难图。实不可不防其渐。业经获案。自难置而不问。朕思惩之于后。不若禁之于先。著直隶山东河南各督抚转饬地方官、出示剀切晓谕。该民人等各安本业。即可受福。断不许结队成群。越境来京烧香。如仍蹈前辙。即将为首之人严拏究办。总责成该地方官平日善为化导。端其趋向。齐其心志。庶几经正民兴。日臻上理。朕实有厚望焉。将此通谕知之。　　

○钦差都察院左都御史昇寅等奏报查阅营伍开考日期。得旨、固不可过事吹求。断不准将就了事。其共识之。　　

○以镶白旗汉军副都统绵岫、署正黄旗汉军副都统。　　

○以科尔沁扎萨克郡王僧格林沁、管上虞备用处事。镶红旗满洲副都统吉勒通阿、管工部火药库事。　　

○戊午。以修建江苏海门、青浦、华亭、金山、四厅县文庙。文昌庙。及考棚书院等工。予知县徐麟趾等奖叙有差。　　

○己未。上诣绮春园问皇太后安。　　

○御勤政殿听政。　　

○遣官祭历代帝王庙。　　

○遣官祭贤良祠。　　

○谕内阁、特依顺保奏、遵旨详查弛禁鹿茸。并无流弊一摺。前因特依顺保等奏、请弛商民贩运鹿茸之禁。纳税以资河工修费。当交大学士军机大臣议奏。曾经降旨令该将军等覆加议核。果能永无流弊。不至有苦累四爱曼蒙古之处。即著据实覆奏。兹据奏称、四爱曼蒙古等多以打牲为业。如蒙弛禁。将来所获鹿茸。即可随时赴城售卖。自无从前讹诈之弊。实于蒙古生计有益。至各爱曼向不准商民前往贸易。定例极严。将来所获鹿茸。系各蒙古携至城中交易。且既系奉官不禁。亦不肯被商民减价收买。商民向不准私赴各爱曼。猎户更不敢私打牲畜。是弛禁鹿茸之事。于蒙古等生计尚无流弊。著即依议办理。经此次议准之后。该将军等务当严饬各领队大臣、理事抚民同知、认真稽查。毋致日久生懈。如查有商民等减价收买。及私打牲畜等事。著即随时惩办。断不准回护原奏。意存消弭。致滋流弊。　　

○又谕、据顺天府奏、朝鲜国领时宪书赍咨官金学勉呈报、起程回国。在途贵失物件。此案既据该赍咨官指明失物之处。系属三河县所辖。事涉外夷。必应上紧缉拏。著顺天府严饬该道厅督饬州县。选差丁役。分投侦缉。无论是失是窃。务须获赃给领。无许玩延。　　

○又谕、本日据仓场侍郎铁麟等奏、查出太平仓那移廒座各弊。并据署查仓给事中萨霖、将该监督擅行分贮米石各情形据实参奏。太平仓监督寿昌、文明、俱著暂行解任。交刑部提同经手书役人等归案审讯。　　

○谕军机大臣等、依顺保奏、喀什噶尔换防官兵。请由贡古鲁克道路更换一摺。本年系喀什噶尔官兵应行更换一半之期。前据玉麟等奏、巡查边界。仍照向年规制。查至特木尔图淖尔为断。其喀什噶尔换防官兵。自不便仍由那林行走。亦未便仍由冰岭行走。著照所请、本年伊犁应换喀什噶尔一半官兵。即由伊犁西南之哈布哈卡伦、直通乌什贡古鲁克卡伦捷径行走。此路前经那彦成奏明封禁。俟官兵经过后。仍行封禁。伊犁责成巡查边界领队大臣、就近兼送至距伊犁九跕南廓罗地方。喀什噶尔班满一半伊犁官兵。由协领佐领等官送至乌什。统派乌什帮办大臣、送至距乌什五站南廓罗地方。互相更换。又另片奏、前经原任参赞大臣容安奏准、将贡古鲁克道路每年九月伊犁将军、乌什办事大臣、确加查核。由报便具奏一次。今既每年由此路换防。所有容安奏每年九月巡查具奏一次。即著停止。将此谕令知之。　　

○又谕、富呢扬阿奏参擅受及衰病之通判一摺。已明降谕旨将王文澜等分别革职休致矣。王文澜以捐纳通判。不知自爱。言动浮躁。声名平常。又不能约束丁役。近有擅受民妇金陈氏之案。已被控发。既据该抚查明。著即亲提全案人证卷宗。秉公审讯。务得确情。傥该员实有营私舞弊劣迹。并此外尚有不知谨饬之处。即行据实参办。以儆官邪。不得因该员业经革职。稍存狥纵。将此谕令知之。寻奏、金陈氏具控丁役串诈。并非虚捏。惟金陈氏因向嵇家幅索取押租钱文未还。拏取院内衣物作抵。已属不合。迨嵇家幅指控。虑及审虚受责。赴审时私带薙刀自划。情更刁猾。应请从重依犯罪待对故自伤残律拟杖。照例收赎。王文澜丁役洪聚等、因金陈氏恳其释放。辄向索诈洋钱。依律拟杖一百徒三年。王文澜讯未指使丁役求索。此外亦无营私舞弊劣迹。惟擅受控词。以致丁役索诈。实属有乖职守。业经革职。应毋庸议。下部议。从之。　　

○闽浙总督程祖洛奏、台湾镇总兵张琴、人甚精细。任事认真。得旨、该总兵能如此胜任。朕心慰矣。然卿总当随时察访。不可大意。　　

○以故扎赉特扎萨克贝勒玛锡巴图弟拉木棍布扎布、袭爵。　　

○调福建海坛镇总兵官谢得彰、为浙江温州镇总兵官。福建福宁镇总兵官程恩高、为海坛镇总兵官。以闽安协副将邵求福、署福宁镇总兵官。　　

○修浙江山阴县宜桥、宋家溇等处塘坦各工。从巡抚富呢扬阿请也。　　

○庚申。谕内阁、御史俞焜奏、请申明例禁。以培风俗一摺。自来民俗之淳漓。由于平时之渐染。国家型方训俗。必将孝弟忠信礼义廉耻大为之防。方可正人心而维风俗。如该御史所奏、近来传奇演义等书。踵事翻新。词多俚鄙。其始不过市井之徒。乐于观览。甚至儿童妇女。莫不饫闻而习见之。以荡佚为风流。以强梁为雄杰。以佻薄为能事。以秽亵为常谈。复有假托诬妄。创为符咒禳厌等术。蠢愚无识。易为簧鼓。刑讼之日繁。奸盗之日炽。未必不由于此。嗣后各直省督抚及府尹等、严饬地方官实力稽查。如有坊肆刊刻。及租赁各铺。一切淫书小说。务须摉取板书。尽行销毁。庶几经正民兴。奇衺胥靖。朕实有厚望焉。将此通谕知之。　　

○辛酉。孝昭仁皇后忌辰。遣官祭景陵。上诣大高殿行礼。时应宫拈香。　　

○还宫。　　

○谕军机大臣等、寄谕直隶总督琦善。本日据宝兴奏、拏获传习红阳教人犯。请饬查办一摺。据奏称现在拏获直隶玉田县民人王进和。在伊寓所起出钞录红阳经一卷。看香占病书一本。医药丹方一本。并究出曾收开原县民人赵玉为徒。讯据王进和供称、伊因自幼多病吃斋。道光四年出关探亲。在开原地方佣工。七年回籍。听从同屯民人王平诺、学习红阳教。并有王连、王添贞、王教贵、亦随同王平诺习教。王平诺旋经物故。王进和于十二年十月。携带红阳经卷。并治病符咒等书。赴开原昌图等处给合治病。因赵玉略识数字。欲传授治病符咒。嘱其认伊为师。赵玉应允。嗣因识字无多。未能学习符咒等语。习符治病。久干例禁。该犯王进和远赴奉天。诱人渔利。习教传徒。所供王平诺业经病故之处。殊难凭信。自应严切根究。以净根株。著该督遴委妥员前往该处。查明王进和之师王平诺、是否实系病故。王连、王添贞、王教贵、如何随同习教。该犯王进和先在原籍。有无授徒不法别情。确切访查。据实覆奏。将此谕令知之。　　

○调工部尚书汤金钊、为吏部尚书。礼部尚书汪守和、为工部尚书。以都察院左都御史史致俨、为礼部尚书。吏部右侍郎何淩汉、为都察院左都御史。仍管顺天府府尹事。调户部左侍郎桂龄、为吏部右侍郎。转户部右侍郎张鳞、为左侍郎。调工部左侍郎吴椿、为户部右侍郎。兼管钱法堂事务。转工部右侍郎廖鸿荃、为左侍郎。以内阁学士程恩泽、为工部右侍郎。兼管钱法堂事务。　　

○以吏部尚书汤金钊、工部右侍郎赛尚阿、为国史馆副总裁官。户部右侍郎吴椿、为武英殿总裁官。　　

○以办理淮北票盐出力。予知县王澄等叙补有差。　　

