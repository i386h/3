<!-- { "loadSidebar": true } -->
○谕军机大臣等、庆祥奏、查访喀什噶尔地方安静。贼匪远窜情形一摺。据称现在侦报、贼匪窜至硕拉地方。约有五六百里。若官兵势大。即欲窜往霍罕。现在卡伦外已有冰雪。似不如谨饰边备。以逸待劳。就前派去一千官兵。即在卡伦严堵。伊犁现有哈萨克边界应办之事。喀什噶尔业已安静。无庸急往。后二起未进官兵。应暂停止等语。所奏虽是。但未尽之处甚多。庆祥身膺重寄。受皇考特达之恩。在伊犁莅任有年。该逆张格尔、屡次犯我卡伦。伤我官兵。甚至伤我二品大员。同时阵殁者以百计。该将军义切同仇。当如何痛心疾首。矢灭此朝食之念。乃既不能先事防范。事后又一筹莫展。所奏无非空言搪塞了局。派去之一千官兵。岂能长川在彼防堵。所谓以逸待劳者。更不成话。穷追尽戮。朕亦知其不可。然坐令逆夷往来自若。而我官兵时有损伤。以我堂堂大清。屡挫锐于小丑。成何事体。即云现届冬令。大雪封山。难保来春冰融。该逆夷不复萌窥伺。现在该逆夷已有一二千人。若日益增多。竟至直犯卡伦。又将何以御之。巴彦巴图孤军深入。全师尽殁。彼时即应将庆祥交部议处。永芹革职治罪。伊等转可置身事外。故姑从宽贷。俾得勉赎前愆。现已明降谕旨。令长龄署伊犁将军。庆祥俟长龄到任后。迅速前往喀什噶尔。会同永芹相机妥办。责成该将军等、务将张格尔、及汰劣克、拜巴哈什二逆。设法捦捕。尽法惩治。以张国威而靖边圉。朕将拭目以待。然于尽心筹画之中。尤当加以慎重。庆祥等亦不可因有此严旨。遂希图邀功。冒昧轻进。致有意外之虞。若老师糜饷。损威辱国。朕惟执法重治庆祥等之罪。决不宽宥。懔之慎之。将此由五百里各谕令知之。　　

○又谕、逆夷张格尔、屡次来至卡外窥伺。何以布噜特等附和甚多。永芹在喀什噶尔参赞有年。平日是否抚驭失宜。不得回众之心。并营伍有无废弛。庆祥久任伊犁。自必有闻见。即此次该逆滋事。及官兵剿办情形。是否确切。岂得诿为不知。著于到喀什噶尔后。逐一查访。据实密奏。边防紧要。傥永芹不能胜任。定应及早奏闻。候朕裁夺。如该将军姑息于前。又复徇隐于后。经朕别有访闻。惟该将军是问。恐不能当此重咎也。将经谕令知之。　　

○又谕、王鼎等奏、审办德清县命案。官吏受贿情形一摺。此案悬宕三年之久。该省大小官吏。通同一气。朕早知有听嘱受贿情事。兹据讯出徐宝华、及徐倪氏、先后托刑书章九皋、张泳仁、致送德清归安知县家人等规礼银两。并访出已革归安知县马伯乐家人李明、供认张泳仁过付洋银四百圆。伊自得一百圆。转交马伯乐之胞兄马汝霖三百圆。马汝霖坚不承认。转向副考官赵柄、称系抚臬以赃私派数刑求等语。徐蔡氏一案。现据讯有得赃情事。恐行贿尚不止此数。此外承审各员。亦难保无受贿别情。其黄兆蕙所供和息时致送陋规。更难保非受贿免验。冀图避就。至李明业经供认得赃属实。何以复行在监自缢。殊不可解。著王鼎、程含章、督同祁＜?土贡＞、即提李明同事家人。严切根究。并传到蔡鸿等、查明徐倪氏何处行贿若干。务得确数。分别定拟。不得因案情现已讯出。稍存迁就。致此等不肖劣员。肆其欺罔也。又据王鼎奏、现在患病情形。著仍遵前旨安心调理。将来全案审结后回京。并著缓程行走。以资调摄。将此谕知王鼎、程含章、并传谕祁＜?土贡＞知之。　　

○步军统领奏、长芦盐商王瑍、控运司张青选听从嘱托一案。得旨、此案王瑍控称接办查有圻公共口岸盐地。曾认还钱二十三万吊。运司张青选、听从徐炘嘱托。将伊斥革。改派徐煋接办等情。京官干预鹾政。虚实俱应查究。著交刑部提集王瑍及全案人证。秉公研审。内阁侍读学士徐炘、并著解任质讯。　　

○户部尚书黄钺、以年老请致仕。得旨、黄钺虽年逾七旬。而精力尚健。前降旨令其专心部务。正当为国宣勤。永承恩眷。岂忍令其遽行解退。所请著不允。著仍照旧供职。益加懋勉。以副朕怀。　　

○浙江巡抚程含章奏、江苏省吴淞江水道。现未兴挑。请将浙西坑嘉湖三郡水利。一律停办。从之。　　

○以大学士陕甘总督长龄、署伊犁将军。陕西固原提督杨遇春、署陕甘总督。命署陕甘总督鄂山、回陕西巡抚任。调湖南提督杨芳、为陕西固原提督。以前任湖北提督阎俊烈、为湖南提督。　　

○以翰林院侍读廖鸿荃、署日讲起居注官。编修聂铣敏、充日讲起居注官。　　

○赏四串顶带奉天府府尹盛泰、三品顶带。　　

○辛巳。谕内阁、御史汪琳奏、保送仓监督。请申谕各衙门认真遴选。现行激劝章程。请量予变通一摺。各衙门保送仓监督。前经降旨令该堂官择其明白体面兼有才具者。秉公保送。其结实可靠之员。准仓场侍郎奏留再任三年。傥始终奋勉。即予升途。并于京察之年添保一员。务择才守俱优者。列为一等。仓监督向例给予养廉。祗领半俸。嗣后并赏给全俸。用资办公。所定激劝章程。业已大加调剂。兹该御史复请再加鼓励。如所称监督一年期满。由该侍郎移会原衙门堂官。出有题缺。与合署人员一体题升。仍留仓办事。其三年无过仍回原衙门者。尽先升用。是于前议升途之外。复又议给升途。未免过优。且章程已定。徒事纷更。必至日久仍归具文也。该御史所奏。著无庸议。　　

○谕军机大臣等、张井奏、请赴江省。会同勘议全河大局一摺。近年黄河情形。日见敝坏。该河督前此奏陈河工积弊。筹画经久良规。自应将汀湖及海口形势。详加履勘。始能得其窾要。现既奏请前往南河详勘筹议。著即于来年正月间。查验豫省岁料之便。由彼前往南河。会同严烺、将清口海口及湖河各处情形。逐细履勘。周咨博采。悉心讲求。务期计出万全。永资利赖。即会同该督抚等详议具奏。将此谕令知之。　　

○命大学士直隶总督蒋攸铦、来京。以前任陕甘总督那彦成、为直隶总督。　　

○命甘肃按察使蔡炯、来京。以四品京堂候补。调湖北按察使源溥、为甘肃按察使。以山西归绥道岳祥、为湖北按察使。　　

○除浙江嘉善、平湖、二县捐置义冢义祠田一顷七亩有奇额赋。　　

○壬午。谕军机大臣等、朕召见新授湖南提督阎俊烈、人甚粗率。该员曾任湖北提督。平日声名若何。操防训练。是否认真。李鸿宾在楚有年。自必确有闻见。著即查明据实具奏。俟该提督到任后。该督仍留心察看。能否胜任。随时奏闻。毋稍徇隐。将此谕令知之。　　

○命署漕运总督穆彰阿、回京。　　

○以四川阜和协副将谢成贵、为建昌镇总兵官。　　

○癸未。上诣寿皇殿行礼。关帝庙拈香。　　

○谕内阁、武英殿库贮书籍。被匠役杨得儿等、先后夥窃售卖。已非一次。管库官员等、毫无觉察。所司何事。著于结案时。查取管库官、及廉管司员职名。交部分别议处。失去书籍。责令库官如数赔补。其窃犯杨得儿、连喜、海亮、常罄等、著交内务府大臣。严审确情。按律定拟具奏。寻奏、杨得儿等、以匠役盗窃官物。按律分别问拟杖徒。海亮、连喜、常罄、均销除旗档。失察之该管王大臣。请交部议处。得旨、绵忻、穆彰阿、俱著交部议处。敬徵、管理日浅。著交部察议。　　

○以前任刑部尚书明山、暂署都察院左都御史。　　

○以正红旗汉军都纺载铨、署正蓝旗汉军都统。　　

○展缓甘肃宜禾县节年歉收贫民旧欠粮石。　　


大清宣宗效天符运立中体正至文圣武智勇仁慈俭勤孝敏成皇帝实录卷之九十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。十一月。甲申朔。遣官祭先医之神。　　

○谕内阁、申启贤奏、北仓起卸情形一摺。各仓运米入廒抗价。向由旗丁自给。北仓距河干稍远。现在赶办起卸。势须多集人夫。加添斛只。帮船排列愈远。抗价愈增。旗丁不免苦累。自应量加调剂。该漕督远在江南。筹办不及。著申启贤、督同天津道郑祖琛、就近筹款。分别核实给发。将来仍由漕督照数拨还归款。刻下重船无虞冻阻。其空船守冻及安囤收米各事宜。俱著赶紧妥为办理。该部知道。　　

○颁发山东临清闸漳神庙御书扁额、曰效灵利漕。　　

○户部议准、浙江巡抚程含章疏报、富阳、镇海、象山、定海、宁海、瑞安、萧山、七县开垦田地山荡一百二十一顷三十二亩有奇。照例升科。从之。　　

○旌表守正捐躯安徽阜阳县民史振妻吴氏。　　

○乙酉。上御懋勤殿。勾到朝审情实罪犯。停决斩犯二人。绞犯四人。余十七人予勾。　　

○谕内阁、本日朝审勾到。有宗室秀宽一起。因伊坟茔草堆先经失火。将看坟之段禄呵斥。嗣段禄将点火照路、由坟前经过之丐妇侯氏拏住。欲图见好。指为放火之人。乃秀宽辄不容分辨。即令段禄将侯氏捆缚。用火烧毙。残忍已极。经宗人府会同刑部问拟斩候。归入情实。洵属罪所应得。惟念伊究系宗支。不忍予以骈首。秀宽著改为绞决。派绵志、即将该犯带往伊祖父坟前。监视勒毙。以为宗室内之凶暴者戒。并著管理宗人府王公、通谕诸宗室知之。　　

○又谕、御史刘尹衡奏、请饬令河员亲历防护堤工一摺。据奏河工人员。每值秋汛安澜。节交冬令。遂下堤归署。酌派兵役看守。习为故常。河流靡定。自应随时保护。保得以霜清水落。河冰冻结。稍涉大意。即如去岁高堰失事。岂非明验。嗣后著该河道总督等、一体严饬该管厅营员弁、当此隆冬风急之时。务各不时亲赴河干。周历巡查。认真防范。并责成该道将、前往密查。如有因循旷误。或委诸兵役支饰搪塞者。著即严参惩处。勿稍宽贷。　　

○丙戌。上诣皇太后宫问安。　　

○御乾清门听政。　　

