<!-- { "loadSidebar": true } -->
○谕内阁、孙玉庭等奏、商控领借银两、审明赔缴归款一摺。此案散商郑同瑞等、控告首总黄潆泰等、浮领银两。现据孙玉庭等审明具奏。除各总商于道光二年两次领银六十万两、系自行公借营运。仍照原定年限归还外。其嘉庆二十五年、公同领借己卯庚辰二纲展缓案内、拨还癸甲积款。及辛工余存银七十三万五千两。虽因办公亏累。究系归还积款。自应饬令公同赔缴。首总黄潆泰、办理不善。据认赔缴银三十万两。著即于本年已办公事应领银内扣缴。其余银四十三万五千两。即著落公同具领请借之各总商分赔。于道光三年起。分限四年缴还。所有此项赔缴银两。著全数仍归己卯庚辰展缓款内。于乙酉等纲划除免徵。该总商黄潆泰等、讯无侵冒。与禀控有因之散商郑同瑞等、俱著免议。嗣后两淮办公一项。祇准以七十万两为额。不准稍有逾浮。如果实于年例之外。另有应办公事。随时酌定另办。以昭核实。　　

○又谕、孙玉庭奏、缉获私贩多起。分饬审明究办一摺。江省多有夹带私盐。贩至沿江销卖者。前经孙玉庭等、派员于沿河隘口。严密巡查。以杜透漏。兹据孙玉庭奏、陆续拏获私贩多起。合计盐十万余斤。官引之滞销。由于私枭之充斥。自应严行查办。除所获私盐照例充赏外。著孙玉庭即分饬该地方官、按起审明。分别办理。仍著严饬派出文武各员、上紧查拏。实力巡缉。务期私贩敛迹。俾官引畅销。以肃鹾政。　　

○钦差太仆寺卿张鳞等奏、已革武生秦本立、因口角细故。与其弟秦本善、将本汛外委殴伤在逃。吴桥县知县包敬堂、验伤错误。已属疏忽。迨于查工之便。复至秦本立家查问下落。因戈氏语言顶撞。辄行掌责。虽无威逼秦本立之母马氏致死情事。究属错谬。请交部严议。从之。　　

○转刑部右侍郎陆以庄、为左侍郎。以陕西巡抚程国仁、为刑部右侍郎。调广西巡抚卢坤、为陕西巡抚。以浙江布政使成格、为广西巡抚。山西按察使常德、为浙江布政使。江南盐法道龄住、为山西按察使。　　

○以云南永昌协副将曾受、为湖北郧阳镇总兵官。　　


大清宣宗效天符运立中体正至文圣武智勇仁慈俭勤孝敏成皇帝实录卷之四十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。冬。十月。壬寅朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○诣皇太后宫问安。　　

○颁道光三年时宪书。　　

○试中式武举程三光等五十五名于太和殿前。　　

○谕内阁、图赉前由军功晋加子爵。康熙年间、追封一等承恩公。嗣于乾隆四十三年。改为三等承思公。现在公爵。即系舒明阿承袭。本年十一月内举行册立皇后典礼。皇后之父舒明阿、应照恭阿拉之例。封为一等侯。惟舒明阿现已承袭公爵。此次应封侯爵。著该旗即将舒明阿之子。俱行带领引见。候朕简定一人。令其承袭。　　

○又谕、松箖等议奏、齐齐哈尔城操练鸟枪、毋庸挑取甲兵、拨归火器营专管一摺。所议是。前因奕颢等奏黑龙江各城操练章程。请于齐齐哈尔八旗甲兵内。挑取四百五十名。拨归火器营、专事操练鸟枪。经朕降旨。令松箖等悉心妥议。兹据该将军等奏称、齐齐哈尔城八旗。额设甲兵。平时以务农打牲为业。遇有巡查边界。坐卡运粮各差使。轮流派委。所有额设鸟枪四百五十杆。向由甲兵内挑拨。于春秋例操时演放。并令兼习骑射。仍归各旗一律当差。若拨归火器营专管。各兵别无长技。于差遣恐致不敷。自属实在情形。东三省官兵。首重骑射。鸟枪为行伍利器。均宜练习。惟历来俱系匀派操演。兵丁兼攻群艺。于武备自有裨益。又何必更改成规。转致有名无实。该将军等务督饬该管员弁。随时认真训练。分别劝惩。俾各兵弓马既能娴熟。即施放鸟枪。亦多中准。洵可成劲旅而资捍卫。奕颢等请挑甲兵拨归火器营之处。著毋庸办理。至黑龙江墨尔根城、呼伦贝尔、原设鸟枪三处。亦著照旧制行。　　

○谕军机大臣等、前据那彦成等奏、会同查核陕西咸长蒲渭各属赋役情形。除换仓、挑河、采买马匹、采买谷石、驿站摊银、各条。均已确查明晰。请毋庸再议外。惟蒲渭二县。徵收地丁钱粮。其加耗实在若干。应合全省通盘筹计。分别应否裁减。未便率行定议等语。卢坤、现已有旨调补陕西巡抚。所有蒲城渭南徵收地丁一款。著卢坤督同藩司唐仲冕、详查地方情形。悉心妥议具奏。务期积弊廓除。官民两便。以昭公允而杜烦苛。用副朕恤吏安民至意。那彦成等原摺。著发给阅看。将此谕知卢坤、并传谕唐仲冕知之。　　

○命病痊候补赞善程德楷、仍在上书房行走。　　

○铸给河南考城县营新设游击关防。从巡抚程祖洛请也。　　

○缓徵甘肃静宁、灵、渭源、靖远、西宁、碾伯、六州县被水被雹被霜村庄新旧额赋。并赈河州被水灾民。　　

○给盛京广宁属小黑山、白旗堡、被水灾民一月口粮。　　

○癸卯。谕内阁、朕恭阅皇曾祖世宗宪皇帝实录。内载雍正四年十月奉圣谕。有谓朕进人太骤退人太速者。朕在藩邸时。从未与外廷诸臣往还。即认识者甚少。及即位后。有内外员缺。宁能不用人乎。而素无认识之人。不得不博采旁求以用之。及用之而徐观其人、实不可用。则不得不更易之。故大自督抚提镇。至于道府参游州县。每一缺出。苟不得其人。朕将吏兵二部月摺。翻阅再四。每至中夜不寝。必得其人。方释然于中。此为君之难。实不可以言语形容者也。等因钦此。仰见皇曾祖勤求郅治。进贤如不得已之至意。本日给事中张鉴奏称、督抚司道等官。升调太骤。各员履任未几。旋即更调。该员于民风土俗。不暇周悉。属吏尚未遍识。莅官之日少。奔驰之日多。胥吏乘新旧交代之际。玩法舞文。家人利本官历任之多。饱索规礼。弊俱相因而至。嗣后请俟数年后。察看该员治效。再为升调等语。所见未尝不是。惟是国家设官分职。所以登崇俊良。俾列庶位。因地择人。权衡务求至当。朕敬体上天付托之重。恭绎列圣宝训之贻。永思治益求治。安益求安。一遇督抚司道缺出。不得不广咨博访。择其可用者而用之。此朕不得已之苦衷。即如督抚中孙玉庭、阮元、琦善等。何尝不久任封圻。昨卢坤由甘肃藩司。简放广西巡抚。朕因其于陕省情形。较为熟悉。因畀以陕西巡抚之任。于简任之中。仍寓人地相需之义。如果二三年后。各督抚司道。俱能尽心职守。吏治民风。蒸蒸日上。朕又何尝必欲更调。令该督抚等仆仆道途为耶。至所称督抚两司。满汉参用。当无分畛域。以免更调之烦。朕已早论及此。惟期大小相维。共臻上理。凡在臣僚。皆朕股肱心膂。视同一体。原不豫设成心。意存防检。如该给事中所云也。将此通谕知之。　　

○又谕、庆保奏、海外同知要缺、请分别拣员调补一摺。福建淡水同知员缺紧要。该省岂无合例人员。何得率以到任在后之陈继曾调补。又将福州府海防同知王其福。以繁调简。均属违例。俱不准行。　　

○又谕、庆保奏、已革都司、逾限未获余盗一摺。前因浙江象山洋面。有盗匪连劫之案。降旨将该管巡防之昌石营都司吴清、先行革职。责成统辖之定海镇总兵陈梦熊、带同出洋追捕。勒限一月。将盗匪全获究办。兹缉限久逾。该革弁并未拏获本案余盗。实属玩视捕务。吴清著发往军台效力赎罪。其统辖之定海镇总兵陈梦熊、著交部议处。　　

○闽浙总督庆保奏、升任提督沈添华、应否回避。得旨、提督驻劄宁波郡城。与本籍台州隔府。无庸回避。　　

○甲辰。上诣时应宫拈香。　　

○御紫光阁。阅中式武举马步射。　　

○谕内阁、格布舍等奏、将宁夏年逾六旬官员。军政考验。精力未衰。请旨留任一摺。著交兵部查核原册。照例办理。惟摺内并未将逾岁应留官员等。共计若干。及何名年岁若何之处声明。甚属疏忽之至。嗣后凡遇应奏事件。务期开注明晰。勿得含混。　　

○缓徵闽商展限溢课并借领帑本银。　　

○乙巳。上御箭亭。阅中式武举技勇。　　

○御乾清宫。引见中式武举。亲定甲乙。赐一甲张云亭、李书阿、程三光、三人。武进士及第。二甲马彦彪等五人。武进士出身。三甲福成等四十七人。同武进士出身。　　

○谕军机大臣等、孙尔准奏、查拏匪棍现在审办一摺。据称捻匪李复白、现已获案。李天定因兵役追拏。浮水溺毙。李振邦先已病故。至马皮显、即马匹显。系河南淮宁县人。现尚未据获案。已移会豫省、一体查拏等语。安省捻匪私枭。恃强暴横。虽与邪教气类各别。而为害地方则同。总在平日严饬该管地方官。随时查办。无致养痈贻患。迨酿成事端。再加惩创。闾阎已受其害。殊非除莠安良之道。马匹显一犯。著孙尔准迅速严缉务获。不可因匪党业已歼除。稍形松劲。此外如有著名捻匪。及成夥私枭。务即控名摉捕。但须不动声色。断不可稍涉张皇。别滋事端。亦不可拖累无辜。总期净绝根株。地方静谧。方为不负委任。将此谕令知之。　　

○安徽巡抚孙尔准奏、皖豫接壤扼要之处。设卡瞭望。得旨、明白查看。妥为布置。不可徒增一番虚文也。　　

○以哈密帮办大臣长庆、为办事大臣。赏已革光禄寺卿西朗阿、蓝翎侍卫、为帮办大臣。已革喀什噶尔帮办大臣色普徵额、蓝翎侍卫、为伊犁领队大臣。　　

○添设内务府掌仪司赞礼郎七员。给九品顶带。　　

○丙午。谕内阁、朕此次恭谒西陵。敬诣昌陵。行释服礼。著派庄郡王绵课、大学士托津、戴均元、尚书汪廷珍、留京办事。　　

