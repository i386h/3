<!-- { "loadSidebar": true } -->
○谕军机大臣等、本日据王鼎等奏、自十一月初二日起。至十七日止。西坝筑工。续得四十丈五尺。东坝亦续得十七丈五尺。两坝共做成九十一丈。挑水坝做成九十八丈五尺。承挑引河已及五分有余。抽沟及沟线各工。承挑各厅报有分数。自三四分至五六分不等等语。现当天气晴和。正易施工。据奏麻斤短绌。著即严催委员上紧购买。解赴工次。毋任稽延。傥能迅速合龙。则下游可免浸灌。帑项亦可节省。朕心盼望之至。断不准稍有耽延。至两淮应解银两。前因王鼎等奏请尽数易钱。已降旨饬令两淮照办。兹又奏称、截回易银。为数过多。且业经起解。势难更换。现已降旨。饬牛鉴传谕沈拱辰。将未经易钱之银。仍照旧解赴工次。其已经易钱者。不必截回。以济要工而免纷烦。将此谕令知之。　　

○又谕、据王鼎等奏、河南奏拨工需银两。内有两淮盐课银四十万两。前经奏明令两淮易钱解豫。旋知扬州钱少。已将银两起解在途。当即在豫广为易钱。足敷工用。兹复据运司沈拱辰呈称、仍照奏案。将部拨银两易钱。由水路赴豫。请饬该运司将所易钱文截回。仍拨银四十万两赴豫等语。河南工需银两。既由本省广易钱文。足敷用度。但两淮已将钱文起解。若再令截回更换银两。徒多周折。业经降旨。著王鼎等将已经起解钱文。毋庸截回。其未经起解钱文。仍著两淮易银起解。务须迅速到豫。毋误要需。将此谕知牛鉴。并传谕沈拱辰知之。　　

○山东巡抚托浑布奏、遵议严禁私硝章程。应令产硝州县。概设硝户。择于城市设局熬煎。不准零星埽积。其熬成硝斤。除留备官用。及卖与有印结之商人外。余俱尽数缴官。酌中给价。不准偷漏。得旨、所议甚属周到。饬属实力奉行。勉之。　　

○修湖北潜江县民堤。以工代赈。并修钟祥县堤。从总督裕泰等请也。　　

○乙亥。上诣寿康宫前殿行礼。后殿问皇太后安。　　

○以右翼前锋统领博多欢、为正黄旗蒙古都统。镶黄旗护军统领中山、为右翼前锋统领。调正黄旗护军统领文蔚、为镶黄旗护军统领。以礼部左侍郎关圣保、兼正黄旗护军统领。　　

○以兵部尚书裕诚、署正红旗汉军都统。　　

○以怡亲王载垣、为镶黄旗领侍卫内大臣。喀尔喀亲王车登巴咱尔、署正白旗领侍卫内大臣。　　

○调镶蓝旗蒙古副都统恩华、为正红旗满洲副都统。以兵部右侍郎慧成、兼镶蓝旗蒙古副都统。　　

○命瑞郡王奕志、带领侍卫十员往奠故庄亲王绵护茶酒。谥曰勤。　　

○蠲缓浙江建德、淳安、仁和、乌程、归安、长兴、德清、武康、富阳、九县及嘉湖卫被水庄屯新旧正杂额赋有差。　　

○抚恤朝鲜国遭风难夷如例。　　

○丙子。谕军机大臣等、奕兴等奏、大青山后牧地。现复搭盖房屋。请饬查办一摺。大青山后沙拉穆楞昭、暨诺们汗昭等处牧地。久经封禁。即不应任令私行耕种。搭盖房屋。惟据该将军等奏称、此项游民。均系内地无业贫民。潜居口外。现在积聚过多。请饬山西巡抚派员押归原籍收管等语。游民占据游牧有碍蒙古生计。自应严行驱逐。惟人数过多聚散无常。山后地方辽阔。稽查亦恐难周。著杨国桢悉心筹画。妥议具奏。务使该游民等既不致侵扰游牧。且不致因官为驱逐。别酿事端是为至要将此谕令知之。　　

○浙江学政罗文俊奏、绍兴台州二府。请俟军务平定后再行补试。从之。　　

○丁丑。谕军机大臣等、据刘韵珂奏、海口封闭日久。商民失业。请照旧开港。并酌定稽查章程等语。浙江省乍浦等处各海口。商船出入。货物流通。贫民得资糊口。既据该抚奏称、该处舵水人等。屡次吁求开港。自宜俯顺舆情。所有乍浦及温台等处商渔船只。均著准其照旧出入。仍责成各地方官协同守口员弁。实力稽查。其令各牙行联环互保。并查验违禁各物。各给腰牌以免混杂。及渔船责令埠头行户具结互保各章程均著照所议办理。惟逆夷诡计多端。海口奸民嗜利。往往为其所用。傥该夷雇觅商船。装载汉奸。令其溷入港内。然后乘机窃发。出我所备之外又将何以应之。总宜先事密筹。无微不至。勿堕诡计。其江苏上海县海口前经降旨。准其开港与浙江事同一律。著奕经特依顺文蔚。会同牛鉴刘韵珂。严饬两省各口文武员弁。密查出入船只。毋得稍有疏虞。庶于通商恤民之中。仍寓防弊察奸之法。将此各谕令知之。　　

○又谕、刘韵珂奏、兵勇领项不敷食用请援案酌增一摺。浙江省调防海口各官兵节经刘韵珂等奏准分别折给口粮。并给与钱文。以资口食兹据该抚查明该兵丁等在防日久。情形困苦。自应量加调剂以固兵心所有现在调防各兵。准其将未出曹娥江以前外省连口粮盐菜两项每兵每日折支银一钱二分。本省三百里外者。连口粮柴薪两项。每名每日折支银八分。三百里内及在各本境防守者。并外省本省各兵余丁跟役。均著每日折支银五分。其已逾曹娥江以后。无论外省本省。均著照例每月加给银四钱。在防之本省各营员亦著按品给与盐粮。并给跟役俾资办公。至所雇乡勇。请酌给钱文并安家银两。亦著照所议办理。以示体恤。统俟事竣之日按款核实报销。该抚务当随时查察。毋任稍有浮滥。以归撙节而收实效。将此谕令知之。　　

○又谕、前因逆夷滋扰浙江。出师征剿当经降旨。著宝兴于四川挑选精兵二千名。著恩特亨额。富呢扬阿。于甘肃陕西二省各挑精兵一千名。迅速赴浙。交扬威将军调遣。此项兵丁。尚未到浙。未知现在行抵何处。著裕泰。赵炳言。鄂顺安。查明该兵丁等过境饬令带兵各员。星夜兼程赴浙。如已过境亦著飞咨沿途督抚及地方各员。一体催趱。毋稍迟延。将此由六百里各谕令知之。　　

○以工部尚书赛尚阿、管户部三库事。　　

○命御前头等侍卫珠勒亨、甘肃中卫协副将哈拉吉那、湖北施南协副将岱昌、驰赴浙江军营。交扬威将军奕经、差遣委用。　　

○广东学政单懋谦、因病解任。命诬东道御史高人鉴。提督广东学政。　　

○予故广西巡抚升任云贵总督赵慎畛、入祀广西名宦祠。从巡抚周之琦请也。　　

○旌表守正捐躯湖南麻阳县民郑倡达妻魏氏。　　

○戊寅。谕军机大臣等、据奇明保等奏、余姚失守情形一摺。览奏殊深愤懑。该处防堵。既派有江西兵一千名。乡勇入百余名。何以逆夷一到。递尔失守。可见将懦兵疲。全无斗志。非逆夷凶焰竟不可当。实我兵弁临阵脱逃。几成习惯。现在该逆占据余姚。则慈溪等县。更为可虑。将来赴宁波进剿。既多阻梗。且难保不分头内犯曹江。潜窥省垣。昨据奕经等奏、特依顺已带兵赴浙。刘韵珂等自必协同筹画防守。不致内窜。俟大兵齐到。该将军参赞等、自必即图进剿。以靖夷氛。至另片奏、请暂留江宁旗兵防守曹江。并寿春兵将来应调回保卫省城之处。均著照所议办理。其宁波等处逃出难民。准其一体加给钱米收养。或资送他处安插。毋使失所。又沿海各属卤船。该抚已全数截留。不准放至余姚等处。其前已放行者。即设法招回。毋为逆夷所掠。柴船等项一体照办。其中高大坚固各船。已雇至钱塘江。为配兵攻剿之用。其不堪雇用者。现当封禁无以谋生著该抚等酌给安家口粮。以资养瞻。至此次余姚溃散兵丁。恇怯已极。岂堪复令入伍。致误事机。著该抚等察看情形。妥为办理。此时总以激励兵民。申明纪律为要。慎勿以不堪驱策之人。滥行充数也。将此谕知奇明保、刘韵珂、恒兴、并谕奕经、特依顺、文蔚、知之。　　

○又谕、现在逆夷势甚猖獗。由宁波进占余姚。必须重兵严防。扼其要害。方不致窜入腹地。余步云身任提督。一味退缩前自镇海宁波。逐渐向内逃避。现在曹娥江驻守。所有防堵兵丁。皆伊管辖。似此丧良畏怯。祇知自顾性命。各兵安得不相率奔逃。此时若再姑容。必致误事。曹娥江为绍兴门户。尤宜加意防堵。该处武职大员祇陈瑎平一人未知病体能否胜任。而段永福又无抵浙消息当此防剿吃紧之际。不容稍有疏虞著奕经等悉心商酌迅即另拣勇敢可靠大员。量为更换。以期得力将此由五百里谕令知之。　　

○又谕、现在山海关驻扎吉林兵一千名明春如有需用马队之处。著派巴雅尔倭克精额分领管带。将此谕令知之。　　

○又谕、寄谕盛京将军耆英、山东巡抚托浑布。奉天山东各海口节经降旨饬令严防。自已妥为筹办。惟逆夷诡计多端。海口奸民嗜利往往为其所用。傥该夷雇觅商船装载汉奸令其溷入内河乘机窃发。出我所备之外又将何以应之该将军等务当先事密筹所有各项商渔船只出口进口。应如何设法稽查使夷匪汉奸。无从溷迹。即著妥立章程。认真办理勿致稍有疏虞。是为至要将此各谕令知之。　　

○缓徵福建厦门被夷滋扰灾区额赋。　　

○己卯。上诣皇太后宫问安。　　

○谕内阁、发去造办处库贮圆城炮十五位。木靶子母炮十二位著珠勒亨。哈拉吉那岱昌。带往浙江军营。交扬威将军奕经等备用。　　

○谕军机大臣等、山东登州海口。为北来船只必由之路。叠据托浑布奏报防守情形。布置已属周妥。惟该处大小岛屿。共有几处。何处居民最多。何处人数寥寥。该逆傥敢扬帆北驶。料必占据海中岛屿一二处。则彼既有巢穴可居。且米粮淡水。取携甚便。不特岛民受其蹂躏。并恐驻足有所。则后顾无虞。其北驶更觉易易。该逆到处皆是此等伎俩。此时若处处添兵设炮既嫌调拨不敷。且亦无此办法托浑布久驻海口情形谅已深悉。乘此无事之时。著体察地势。豫为筹画。总使该逆到彼。明知实无可图之利。占据亦属无益。即偶尔寄碇。既无水米接济。并有木筏小船乘夜牵击。彼必进退趦趄。不敢肆行无忌。较之添设兵炮。更为得力。该抚惟当用智用计先事豫筹。其如何妥密布置之处。著一议速行具奏。将此谕令知之。　　

○拨山东司库银一万三千四百七十两有奇。津贴运河冬挑工费。河南司库银八万二千五百两。津贴十三厅料价。从河道总督朱襄等请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百六十三　　

