<!-- { "loadSidebar": true } -->
○谕军机大臣等、本日据伦图善等奏、请饬催各省动拨未解银两。道光四年分。东三省需用官兵春秋二季俸饷等款。因库存不敷。准其在浙江、湖南、山东、山西、九江关、浒墅关等处。凑拨银一百一十万两。俾得豫备支放。兹该副都统等称、接到部文之后。三次飞催。迄今尚未解到。现将乌拉打牲应领俸饷。全行发给。吉林、黑龙江、应领俸饷。均先发给一半。以资来岁春季散放之需。此外尚有采买直隶粮米。及应给盛京春季各城秋季俸饷等项。需用甚急等语。著各该抚监督等、接奉此旨。即查明前此饬拨之款。曾否全数批解。如尚未起解。著迅即委员。照数解往盛京。并著知会沿途经过各地方。妥为接护。催令趱程前进。一到直隶。蒋攸铦即加派妥员。同解往盛京交收。毋稍延宕。致误要需。将此谕知各该抚、传谕监督等。并谕蒋攸铦知之。　　

○是年。旌表孝子、直隶等省李兴祖等二十九名。孝妇、安徽等省叶章氏等四口。孝女、江苏等省汪莲珠等六口。义夫、云南省姚执中一名。守节合例、宗室瑞福保妾张氏等十四口。满洲穆伦保妻舒舒觉罗氏等一百二十四口。蒙古三等侍卫达福妻布雅末氏等三十四口。汉军范正连妻杨氏等三十七口。内务府常泰妻刘氏等七口。各省驻防赵沐妻韩氏等六十五口。奉天等省归良钰妻诸氏等一千四百二十五口。夫亡殉节、福州驻防满洲托云太妻瓜尔佳氏一口。盛京驻防汉军多伦太妻汪氏一口。直隶等省阴鸣岐妻李氏等四十口。未婚守志、满洲富伦德妻佟佳氏一口。汉军永泰妻杨氏一口。内务府常林妻吴氏一口。热河驻防苏充阿妻池氏一口。安徽等省孙守萃妻程氏等三十八口。百岁寿民、妇、山东等省周忠斋等六十四名口。五世同堂、河南等省轩辕军等七十二家。各给银建坊如例。　　

○一产三男、河南等省米天佑等五家。　　

○会计天下民数谷数。除直隶武清等三十一州县。江苏福建台湾等处。未经咨部。各省通共大小男妇三万七千五百一十五万三千一百二十二名口。存仓米谷三千四百八十九万六千六百六十六石七斗五升四勺。


大清宣宗效天符运立中体正至文圣武智勇仁慈俭勤孝敏成皇帝实录卷之六十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光四年。甲申。春正月。乙丑朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣。诣寿康宫庆贺皇太后。礼成。御太和殿受朝。作乐宣表如仪。　　

○诣大高殿、寿皇殿行礼。　　

○御乾清宫。赐皇子亲藩等宴。　　

○丙寅。上御重华宫。茶宴廷臣、及内廷翰林。命和御制民和年丰诗韵。　　

○展赈直隶通、三河、武清、宝坻、蓟、香河、宁河、霸、保定、文安、大城、固安、永清、东安、大兴、宛平、清苑、安肃、定兴、新城、望都、雄、高阳、安、新安、河间、献、任邱、天津、青、静海、无极、稿城、新乐、赵、隆平、宁晋、定、三十八州县上年被雹灾民一月。缓徵本年额赋。并缓涿、昌黎、乐亭、博野、容城、蠡、祁、阜城、肃宁、交河、景、故城、东光、沧、阜平、行唐、南和、平乡、钜鹿、任、鸡泽、威、清河、大名、元城、南乐、清丰、丰润、玉田、冀、南宫、新河、武邑、衡水、武强、饶阳、安平、曲阳、深泽、滦、南皮、正定、良乡、房山、昌平、顺义、怀柔、卢龙、满城、唐、完、束鹿、吴桥、盐山、获鹿、栾城、灵寿、平山、晋、邢台、沙河、唐山、广宗、永年、邯郸、曲周、开、遵化、□束强、柏乡、高邑、深、七十二州县暨清军厅。应徵本年额赋有差。　　

○给江苏上元、江宁、句容、高淳、六合、江浦、江都、仪徵、吴江、震泽、常熟、昭文、昆山、新阳、青浦、太仓、镇洋、长洲、元和、吴、华亭、娄、金山、江阴、铜山、丰、沛、睢宁、二十八州县并扬州、徐州、二卫上年被水军民一月口粮。　　

○给安徽怀宁、桐城、宿松、望江、南陵、贵池、铜陵、东流、当涂、芜湖、繁昌、无为、庐江、巢、和、含山、全椒、十七州县及各屯卫上年被水军民一月口粮。　　

○贷河南武陟、浚、安阳、临漳、内黄、修武、荥泽、汤阴、汲、淇、阳武、汝阳、正阳、十三县上年被水灾民耔种口粮仓谷有差。展赈武陟、浚、两县灾民一月。　　

○给山东馆陶、冠、恩、临清、武城、五州县上年被雹被水灾民一月口粮。缓徵本年额赋。并缓德、聊城、清平、莘、濮、范、朝城、邱、夏津、长山、兰山、郯城、费、邹平、汶上、济宁、鱼台、十七州县及德州、东昌、临清、三卫本年额赋。及漕项河银有差。　　

○贷齐齐哈尔、黑龙江、墨尔根、三处上年被灾旗丁耔种粮石。　　

○丁卯。高宗纯皇帝忌辰。遣官祭裕陵。上诣奉先殿、寿皇殿行礼。　　

○诣关帝庙拈香。　　

○戊辰。上以上辛祈谷于上帝。自是日始。斋戒三日。　　

○己巳。谕内阁、近来各仓监督。俱不能实力整顿仓务。甚或通同舞弊。致花户等骫法营私。益无忌惮。屡经惩办。尚不悛改。嗣后各衙门保送监督。应如何定立章程。方可得人。著军机大臣、大学士、会同户部堂官。悉心妥议具奏。　　

○谕礼部左侍郎总理太常寺事务舒英、本年系亲诣朝日坛行礼之年。上年朕已亲诣行礼。今年明年进本时。著专请遣官。　　

○修江西德化、建昌、南昌、新建、四县圩堤。从巡抚程含章请也。　　

○给浙江仁和、钱塘、海宁、秀水、嘉善、海盐、归安、乌程、长兴、德清、武康、诸暨、十二州县上年被水灾民及横浦、浦东、袁浦、青村、下砂头、二三等场灶丁一月口粮。　　

○贷江西德化、德安、瑞昌、湖口、彭泽、星子、都昌、建昌、南昌、新建、进贤、鄱阳、余干、万年、十四县上年被水灾民耔种口粮。　　

○贷湖北黄梅、广济、监利、三县及屯坐各卫上年被水军民耔种口粮。　　

○贷湖南澧、安乡、武陵、龙阳、四州县上年被水灾民耔种。　　

○贷甘肃皋兰、陇西、安定、会宁、通渭、秦、武威、中卫、安西、敦煌、十州县上年灾民口粮耔种有差。　　

○展缓长芦丰财、芦台、严镇、海丰、四场上年被水灶丁应缴借领工本银。　　

○给两淮安丰、梁垛、东台、何垛、丁溪、草堰、刘庄、伍祐、新兴、九场上年被淹灶丁一月口粮。　　

○庚午。上诣南郊斋宫斋宿。　　

○谕军机大臣等、此次移驻京旗户口前赴双城堡。已派容照、耆英、小心护送。所有该闲散等沿途住宿饭食。著顺天府府尹、直隶总督、盛京将军、奉天府府尹、吉林将军、饬令各该地方官妥为支领照料。毋令该闲散等滋生事端。　　

○添山西塘拨十四处。兵十四名。马十四匹。从巡抚邱树棠请也。　　

○是日立春。顺天府进土牛春山宝座。　　

○辛未。祈谷于上帝。上亲诣行礼。　　

○世祖章皇帝忌辰。遣官祭孝陵。　　

○诣皇太后宫问安。　　

○壬申。谕内阁、朕恭拟三月叩谒东陵。以伸诚悃。但直隶两年收成歉薄。而彼时正值青黄不接之时。民力维艰。著暂行停止前往。再今岁秋狝木兰。允宜遵循成宪。肄武绥藩。然不可不审度时事。量为展缓。所有今岁热河。亦著停止。此朕不得已之苦衷。非敢耽于安逸也。直省文武大吏。务当体朕之心以为心。惩黜昏墨。奖劝贤能。凡有益于民者。尽心讲求。广为抚恤。期吾赤子共免颠沛流离之苦。以佐朕顺时休养之至意。毋忽。特谕。　　

○贷浙江回空守冻帮船接济银。　　

○癸酉。享太庙。命皇长子奕纬、恭代行礼。　　

○遣官祭太岁之神　　

○谕内阁、已革边门章京呢克通阿、于砍木贼匪。受贿纵放。实属藐法。著于本处加枷号一个月。满日即发往新疆充当苦差。佐领西勒西肯、防御达桑阿、失察所派马兵受贿纵贼。并奸匪多名。偷砍偷运。实与故纵无异。俱著革职。所得杖徒。照例折枷。防御恒玉、查见砍倒树株。不行呈报。著革职。其失察私木率行结报之界官防御多凌阿、署界官骁骑校恩车亨、佐领观德、城守尉宗室来灵、及失察边内堆存私木之镶白旗界官。并该管地方官员。俱著交部分别议处。　　

○颁福建省城新建凤池书院御书扁额曰正学明道。　　

○予江苏宿迁县捐建钟吾书院绅士叶峻嵋等旌奖如例。　　

○修湖北荆州府万城大堤、横塘以下各工。从总督李鸿宾请也。　　

○甲戌。上诣雍和宫行礼。　　

○陕西巡抚卢坤奏、陕省社谷缺额六十余万石。关中辽阔。转运维艰。须以足仓为先。乘此年谷顺成。谕令各属捐输。务期储备有资。得旨、必应办之事。贵在详慎妥实。勉为之。　　

○哈密帮办大臣西朗阿、因病解任。赏内阁侍读学士嵩惠头等侍卫。为哈密帮办大臣。　　

○乙亥。上诣皇太后宫问安。　　

○御紫光阁。赐王、公、贝勒、蒙古王、公、贝勒、台吉、及呼图克图、外藩使臣等宴。并赏赉有差。　　

○丙子。上诣大高殿行礼。　　

○幸圆明园。　　

○诣安佑宫行礼。　　

○丁丑。谕内阁、孙玉庭等奏、遵查吴淞运道一摺。吴淞江为漕运经由要道。前因间有淤浅。请将重运改由黄浦泖湖行走。惟挑浚甫经四载。因何复有浅阻。令该督等详查妥议具奏。兹据查明连年各处河道来源不旺。海潮挟沙而进。清水无力刷涤。以致间段淤浅。并非原挑不实。现在太湖水旺。吴淞积水犹深。第来源弱旺靡定。难以目前勘测为准。而上海、南汇、川沙、三县厅粮艘。自改道黄浦泖湖。前后凡经五运。并无风水之虞。其吴淞一带。历年行走亦属稳便。嗣后著该督等、令该司道临时相度吴淞消长情形。定该三县厅漕船趱行之路。免致逐年临时具奏。以归简易。　　

