<!-- { "loadSidebar": true } -->
○谕军机大臣等、杨遇春奏请入觐一摺。现在回疆一切事宜均经办定。口内口外报销正案。亦已题报全完。惟本年系应补查陕西甘肃营伍之期。前经降旨派杨遇春查阅落司方载豫、现因年老休致。新任藩司光聪谐、到任尚需时日。伊于甘肃一切情形。素未熟谙杨遇春、著暂缓来京陛见。俟明年冬间再行奏请。候旨遵行。将此谕令知之。　　

○以贵州按察使吴杰、为顺天府府尹。江苏常镇道王瑞徵、为贵州按察使。　　

○癸卯。谕军机大臣等、富呢扬阿奏、遵旨截留浙漕。并采买米石运闽接济。现在办理情形一摺。前因闽省兵糈民食。恐有不敷。准程祖洛奏、委员前赴浙江江西各采买米十万石。或借拨仓谷碾运。并著富呢扬阿、于上年漕米内截留十万石。解往接济。兹据该抚奏称、台湾贼首。已经全数就捦。大兵凯撤。海运已通。虽台地难民。尚须抚恤。或可无须十余万石之多。且接奉谕旨。已在各帮军船受兑新漕之际。各船舵水。亦均雇定。若截运十万石。须减歇船百余只。舵水二千余人。应缴还工资。并资遣回籍。办理实形掣肘。现在闽省委员、于正月初六日抵杭。已将年前购买米二万石。委令运往。所有截漕米石。著准其截留五万石。委员前赴宁波、乍浦、或行文江苏于上海雇备海船。迅速运往。以资接济。其买米价值。准其借动封贮项下存银六万二千余两。俟闽省解到米价即行归还原款。将此附报便谕令知之。　　

○又谕、本日据瑚松额奏、遵旨前赴台湾一摺。此次贼匪聚众滋事。所有各股首均经陆续拏获。其余零星匪党务须悉数歼捦。前已降旨、令瑚松额趁此兵威。会同马济胜、刘廷斌、将余匪逐一摉捕。著仍遵前旨、查拏净绝。勿留遗孽。致贻后患。其善后事宜。著程祖洛悉心经理。务为长治久安之策。并会同瑚松额、查明起衅根由。据实具奏。至瑚松额另片奏查办事件。需员差委。所有台湾府遗缺知府周彦、松溪县知县张锡纯、又盛京防御辅元等六员名。福州镶红旗协领特依顺等带旗营军标各营兵二十六员名均著准其带赴台湾以咨差遣。其凤山粤人、乘机分类叠次攻毁阿里港等处闽庄。肆行焚杀。及彰化粤籍泉籍互相焚抢。业已止息淡水铜锣湾等处分类尚未止息现经刘廷斌、带兵前往查拏。兹台湾道平庆奏请、前赴南路查办。台湾居民。向分气类。闽粤各庄互相焚毁。皆由好事之徒。从中播弄。以致剽悍者乘机滋扰。不可不妥为安插。著瑚松额、程祖洛、悉心筹度。秉公办理。先为解散之法。务使闽粤居民。日久相安。方为尽善。其滋事首犯必须查拏惩办。以儆凶顽。现在南路凤山地方。已有提督马济胜、刘廷斌等在彼遥为声援。足资弹压府城重地。尤关紧要。著瑚松额、程祖洛、即饬令平庆、仍回府城。不必前赴南路。此次出力各员弁。著仍遵前旨秉公查办。奏请恩施。其阵亡各官兵义勇等、亦著查明奏请赐恤。将此由四百里谕令知之。　　

○以通政使司副使祁寯藻、为光禄寺卿。　　

○调山海关副都统张仙保、为福州副都统。以驻藏办事大臣兴科、为山海关副都统。　　

○赏八旗兵丁半月钱粮。　　

○以拏获私硝首犯。予拣发兵马司副指挥邹培经等、先补议叙有差。　　

○旌表守正捐躯直隶天津县民于三家妻胡氏。　　

○礼部议准、湖南巡抚吴荣光疏报、采访安化县贞节妇女王蒲氏等、五百九十六口。请建总坊旌表。从之。　　

○甲辰。以举行仲春经筵。遣官告祭奉先殿。传心殿。上御文华殿经筵。直讲官耆英、白镕、进讲中庸执其两端。用其中于民讲毕。上宣御论曰。自古圣人传心之要。曰惟精惟一。允厥执中。中之理无定在。而中之用有定衡。凡物皆有两端。而莫不有一中。执焉而用之。如不善其用。或以疑似之迹。而乱理义之真。或以毫厘之差。而致千里之谬。则所谓执中无权。犹执一也。此大舜之执两用中。以生两者化两。而互用焉适得其中。以明两者象两。而专用焉愈得其中。盖两端者中之所从出也。善之所见端也。竭两端而求之于己。上下精粗。无一毫之不尽。执两端而取之于人。大小厚薄。无一善之或遗。故萃群美以并营者。物生有两也。会众善而归极者。民协于中也。化裁利用。守之以有伦有要之规。变通宜民。敷之以无党无偏之治。择之审。舜之精也。行之至。舜之一也。而道有不执中者乎。此大舜之知所以为大也。直讲官奕经、汤金钊、进讲易经贞固足以干事。讲毕。上宣御论曰。君子体乾之健以行四德。利贞者性情也。性为天生之质。正而不邪。情为人起之欲。邪正相杂。若不以性制情。则不能久行其正。易乾卦之文言。申明贞者事之干。而曰贞固者。与体仁嘉会利物之旨更有进。盖贞者正而固也。知正之所在而固守之。乃足以为事之干。夫干如木之干。事如木之枝叶。天惟以中正之气。成就万物。人亦以中正之德。经纬万事。措则正。施则行。礼所云贯四时而不改柯易叶者。理枝循干。巩深根不拔之基。议事以制也。强材挺干。负伟略不羁之概。任事惟能也。且于时为冬。冬藏也。收敛成实。凡物莫能以倾之。于人为智。知。知也。烛照数计。凡事莫能以挠之。四时定而成冬。有与春交接之义。四德全而为贞。有贞下起元之功。此法天之健。即所以法天之贞也。而不见君子之坚固而不摇乎。无游移迁就之私。则事无丛脞。无机械变诈之巧。则事无攲邪。而要之得一以贞。置善则固者。率作兴事。何事不行。于此知君子者国之干也。礼成。上幸文渊阁。赐讲官及听讲诸臣茶复赐宴于本仁殿。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○遣官祭文昌帝君庙。　　

○遣官祭先医之神。　　

○谕内阁、前有人陈奏、河南州县亏短正杂钱粮银谷。吏胥通同舞弊。并有将丰报歉各情。降旨令穆彰阿回京时密查具奏。兹据奏称、沿途地方。并无以丰报歉情弊。州县正杂钱粮。嘉庆年间两次清查。业已埽数全完。道光七年经该抚杨国桢等、续查出睢州等十四州县悬款、共二十七万余两。勒限弥补。已完银一十九万余两。尚未完银八万余两。比较从前积欠。不及三分之一其民欠银六万余两。不过百分之一。即加价亦止欠银四十二万余两。牙帖税止欠银二十一万余两。其未完房地税银四十二万余两。系有著之项。现在勒限提解。至豫省常义漕蓟等仓、额贮谷三百七十七万余石。除民借谷。六万余石。及由蓟仓拨补常平仓缺谷一十五万余石。奏明毋庸采买。又因公动支、并续查漕仓未买豁免谷十二万余石。均经随时买补。又参追未完谷三万余石外。计通省实贮谷二百九十三万余石。尚未买补谷五十八万余石。该省仓库银谷。各州县官吏、均无通同舞弊情事。尚属可信。惟杨国桢、系由藩司升任巡抚。栗毓美、现任藩司。均属责无旁贷。所有清查弥补未完、及地丁积欠、加价积欠、牙帖积欠、房地税未完、共银一百十九万余两。著责成该抚藩等、分款按限催解。毋任悬宕。其未买谷五十八万余石。亦著随时酌量。遇有丰年。即行采买。以归实贮。其民欠银六万两。及民欠谷六万石。并著该抚留心查察。如果实欠在民。即酌量催徵。傥实系官亏。捏报民欠。一经查出。即著严行参办。毋稍姑容。　　

○乙已。谕内阁、阮元等覆奏、给事中握克精额条奏各省州县悬款摊款捐款、仓项积弊一摺。据称滇省自道光七年起。州县各项钱粮。并无蒂欠悬款。毋庸另议。其摊款一条。滇省向来偶有岁修工程等项。均系自行捐办。间有摊捐。为数无几。节年摊补。渐次完竣。近年亦无批准摊捐之款。现已通饬严行禁革。其捐款一条。滇省每年应扣捐数。以额支养廉计算。未及三成。自督抚司道起。按廉扣捐。并非专派州县。事属以公济公。此外开化广西等一府十州县。缺苦事繁。殊形赔累。向于各府厅州县优缺中、酌提羡余。以资津贴。即该给事中所称调济之法。应仍循其旧。其买补仓项一条。滇省除两次清查奏追未补。及参追各员亏缺外。现在存价未买、共计银一万五千四百七十七两零。均经分别饬催领买。遇有交代盘折米谷。随时勒限买补等语。自系滇省实在情形。著该督抚督率藩司粮盐二道、随时认真稽查。如有该给事中所奏。前项情弊。即行据实严参。毋稍徇隐。　　

○又谕、礼部颁发越南国王时宪书。向由广西提塘领出。转交递摺差弁、赍带回粤。发交祗领。该提塘候选。营守备唐卓龄、于领出后迟至两月之久。并未附便赍带。实属贻误。唐卓龄著即革职。新任提塘武举孙佳璜、于接任后。复迟延十有余日。始交差便赍送。亦属不合。孙佳璜、著于补官日罚俸三个月。　　

○又谕、绵慜等奏、雍和宫应放香供钱粮。因香灯地租。未能如数解到。请由广储司先行支领。所有应支银四千五百七十二两零。著于广储司闲款项下。先行给发垫办。此项地租银两。系应放香供、按月支发之用。且为数无多。何以直隶各该州县。敢于延不完解。实属胆玩。著直隶总督、严饬各该州县。迅速如数完解。如再迟延。著即严参惩处。决不宽贷。　　

○以国子监祭酒程恩泽、为内阁学士。兼礼部侍郎衔。　　

○上以祭社稷坛。自是日始。斋戒三日。　　

○丙午。谕内阁、户部奏、请酌放义仓谷石。以惠贫民一摺。直隶地方。上年雨泽愆期。收成歉薄前经降旨、于定福等庄、分设粥厂。近畿小民。自可无虞失所。惟念现届春令米价尚昂。各属地方。不无食贵。朕轸念民依。恫瘝在抱。自应广为接济。著直隶总督、体察各属情形。即将该省义仓实存谷石。就近在于各该州县村庄。分厂煮赈。或散给口粮。俾贫民糊口有资。不致纷纷外出。该督即刊刻誊黄。遍行晓谕。务使实惠及民。傥查有官吏假冒侵蚀情弊。立即严参究办。毋稍姑容。所动谷石。事竣报部核销。统俟年岁丰稔。仍令通行劝捐。以实仓贮。　　

○谕军机大臣等、庆保奏、俟新调广州将军庆山到任交代后。再行回京等语。今已将哈丰阿放为广州将军。惟哈丰阿到任尚需时日。此刻副都统左廷桐、尚未到任。现在彼处祇有伦忠一人。广州将军印信。暂著庆保署理。俟哈丰阿到任。庆保交代后。再行来京。将此谕令知之。　　

