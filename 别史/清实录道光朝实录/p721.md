<!-- { "loadSidebar": true } -->
○以故贵州贵定县大平伐土司宋安远子恩荫、袭职。　　

○旌表守正捐躯河南延津县民王文举妻刘氏。　　

○乙巳。遣官祭关帝庙。　　

○旌表守正捐躯河南温县民侯凤鸣侄媳岳氏。　　

○丙午。上奉皇太后幸慎德堂。进膳。　　

○以青海副盟长贝子喇特纳什第、为左翼盟长辅国公珠尔默特都布丹车淩、为副盟长。　　

○丁未。太宗文皇帝忌辰。遣官祭昭陵。　　

○祭先师孔子。遣大学士潘世恩行礼。　　

○以詹事府詹事何彤然、为内阁学士兼礼部侍郎衔　　

○戊申。祭大社。大稷。遣郑亲王乌尔恭阿、恭代行礼。　　

○秋分。夕月于西郊。遣庄亲王奕＜?土八买＞行礼。　　

○万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官诣孝慎皇后梓宫前祭奠。　　

○遣官祭显佑宫。东岳庙城隍庙。上诣安佑宫行礼。　　

○诣绮春园皇太后前行礼。　　

○己酉。太祖高皇帝忌辰。遣官祭福陵。　　

○以办理福建台湾府抚恤出力。予知县王益谦等选补议叙有差。　　

○庚戌。遣官祭昭忠祠。　　

○辛亥。上诣安佑宫行礼。　　

○加赏五城栖流所备用银二千六百两。　　

○壬子。上诣绮春园问皇太后安。　　

○癸丑。谕内阁、奉皇太后懿旨。全贵妃钮祜禄氏、著晋封为皇贵妃。一切服色车舆。俱著查照大清会典则例服用。并著摄六宫事。于明年十月举行册后。典礼。各该衙门豫期查例具奏。　　

○又谕、奉皇太后懿旨。静妃、著晋封为静贵妃。彤嫔、著晋封为彤妃一切应行事宜各该衙门查例具奏。　　

○谕军机大臣等、云南鹤丽镇总兵高明德、上年由浙江处州镇调补该镇为边疆要地。高明德抵任以来。办理营务能否整顿。年力是否衰颓。著阮元详加察看。据实具奏。不可稍有迁就。将此谕令知之。寻奏、查高明德虽已年逾六旬。精力尚健。于稽查粮饷。训练弁兵。及督率属员。皆能认真。营务足资整顿。报闻。　　

○调巴尔楚克总兵官唐俸、为甘肃河州镇总兵官。河州镇总兵官向尊化为湖南镇筸镇总兵官。　　

○甲寅。吏部等衙门议奏。太庙孟秋时享。应行陪祀不到文职六十七员。武职九十九员处分。得旨、著各罚俸一年。不准抵销。　　

○以翰林院侍讲瑞常、充日讲起居注官　　

○命候补中允翰林院编修杜受田、提督陕甘学政。　　

○赏借贝勒奕绮俸银二万五千两修理祖茔。　　

○乙卯。谕内阁、钟祥奏、拏获盗穵蜀山湖首从各犯。提省审办一摺。此案山东蜀山潮石工。因水势异涨。该处乡民胆敢纠众盗穵。虽未漏洩湖潴玩法已极。当经降旨勒限饬拏。兹据该抚奏、派委各员前往躧缉。即将邵方有等七名拏获。并续获首犯邵广成、及从犯邵廷升等四名。缉拏认真。甚属可嘉。著该抚即将已获各犯亲提审讯。严行惩办。在逃从犯。仍著迅速饬拏。按名务获。此次获犯出力之委员。秦安府通判董承恩、署陵县知县县丞袁传裘、候补知县招予庸、现补泰安府知府王镇、俱著加恩交部议叙。以示鼓励。至该省寿东汛乡民。擅穵土堰一案。获犯业已及半。并著该抚提同看守弁兵人等。将烧毁料束各情。严讯明确分别定拟。毋枉毋纵。　　

○又谕、库伦地方俄罗斯公馆。房间无多。且年久坍塌。德勒克多尔济、情愿将伊父旧建房间一所。作为俄罗斯使臣公馆。诚悃殊属可嘉。著将此五十七间房屋赏收。作为俄罗斯使臣公馆。德勒克多尔济、著加恩赏银三百两。　　

○谕军机大臣等、湖南新化县阻米勒索一案。前降旨将在逃之武举刘岳、严饬缉获归案办理。兹据钟祥奏、接准湖南咨文。即饬东昌府知府祝庆谷、于东昌卫守备署内将刘岳拏获。讯称探亲来东。并阻米勒索情事。该革武举系案内要犯。断不可信其狡饰。著该抚即将刘岳解往湖南质完沿途毋稍疏虞。将此谕令知之。寻湖南巡抚吴荣光奏、据山东省将刘岳解到。提同案内前拟军徒之刘伟烈等质审。据供道光十二年。有外来客商、及本地民人。在新化等处贩米毛蔚与刘岳、刘伟烈商议在上渡江河内分段拦阻索诈。刘岳又令毛蔚刊刻木戮。刷印小票。给已出钱主贩作据放行。先后得钱花用。众供确凿而刘岳狡不承招。应援照众证明白。即同狱成之例办理。请将刘岳照律发极边足四千里安置。下部议。从之。　　

○江西巡抚周之琦奏、拏获临川县匪犯赵春俚等。得旨、案既破矣。若仍不实不尽。试问封疆大吏膺朝廷之重寄者。可如是乎。谅汝亦必不至此。勉之。寻奏、讯明邱三百斤、赵春俚等、在临川县上顿渡。叠次诈米船。邓税明等、在崇仁县河内讹诈。致米贾黄进保失足溺毙。均无私设总关。勾结兵役别情。应分别首从。问拟军流徒杖。各该地方官先经查办。应免置议。下部议从之。又奏、妥议查办会匪章程。批、江西吏治武备。俱形废弛已非一日。汝必须振刷精神。破除一切积习情面。以公以勤。勉力整顿。方为不负委任。若依旧因循苟且。日后自有分晓也。懔之。　　

○调陕甘学政杜受田、提督山西学政。山西学政罗文俊、提督陕甘学政。　　

○丙辰。以倡捐放赈妥协。予陕西知州恒亮等加衔升叙有差。　　

○丁巳。上诣大高殿行礼。　　

○还宫。　　

○以劝捐办赈出力。予直隶知州李僡等议叙有差。　　

○戊午。谕内阁、程祖洛奏、查明嘉义官绅。并无变服避难各情。暨体察台湾盗案情形一摺。览奏均悉。台湾办理盗案。向多姑息养奸。据该督查明致弊之源。不在入室把风之殊罪。而在豫谋纠劫与临时行强之异例。其有踰墙入内。开门放进群盗者。地方官辄因其无撞门情形。遂定为临时行强。迨至获盗。凡在外把风者。无不避重就轻。供为不知强情。虽入室之犯。罪无出入。而在外各盗。则轻重悬殊。废法纵奸。此风断不可长。该督请将台湾临时行强之案。除实系起意纠窃在外把风之犯。距内室甚远。无由知其强情者准照窃盗办理。其在外把风。距事主内室甚近。声息相通。即与在外接赃之犯。悉照盗案例。分别入室把风接赃办理。不准仍以不知强情。依窃盗本律计赃科罪。即强劫各案。亦不准率定数人为入室摉赃其余概科情有可原之罪。所议甚是。嗣后该镇道务当督饬承审官悉心研究确供。互证定谳。固不可任意从严。尤不可存救生之见。概事姑容。养痈贻患。傥原审官有意开脱。该镇道即审明更正。将原审官照故出例参处。以期执法持平凶顽知所儆畏。　　

○以续获台湾逆犯。赏福建副将叶长春花翎。义首布政司理问衔沈国兴蓝翎。余升补有差。　　

○予东河抢工淹毙记名外委龚庆澜、兵丁朱起标祭葬恤荫如外委例。　　

○予福建渡洋淹毙未入流沈世奇、把总林凤外委陈开榜、董连高、及军营病故把总林文辉、祭葬恤荫。　　

○己未。谕内阁、给事中金应麟奏、河工赔项银两。久不交纳。请旨饬查一摺。据称道光七年南河关孟两滩切滩工程。办理不善琦善、张井、各应赔银十一万六千五百余两。又琦善前在河南巡抚任内。堵筑马营坝漫口应赔银九万二千五百余两。均未呈交国家经费有常。凡应赔应交之项岂容任意延宕。著工部即将琦善张井名下应赔前项工程银两。现在已完若干。未完若干。抑系全未呈缴。详晰查明具奏。至南河关孟两滩切滩工程。亦系前任江南副总河潘锡恩任内之事。该员亦有应赔款项。曾否将赔项全完之处著该部一并查明。据实具奏。　　

○谕军机大臣等、有人陈奏贵州省买铅运铅每年六员。该省以此为调剂。每当铅员离省。出有苦缺令美缺者署理。而美缺则改委他人。出有美缺。令苦缺者署理。而苦缺则又委佐杂近来求调剂者愈多。遂于铅员之外。将著名美缺。辗转差委。本任之员。令其署理他缺。而此缺另委调剂之员如大定府属之毕节县、黔西州、安顺府属之清镇县、遵义府属之遵义县贵阳府属之修文县、镇远府属之天柱县、以及仁怀直隶同知等缺。皆转相差委。不令久留。并将并无铅差之佐杂各缺。亦在调剂之列如贞丰州之册亨州同、定番州之大塘州判、罗斛州判、兴义县之捧鲊巡检镇远县之邛水县丞等缺。每届年终即须更易等语。国家设官分职。各有攸司。如果人地实在相需原准各督抚奏调。若如所奏、量缺肥瘠计年久暂。因人择缺。一年一换。半年一换尚复成何事体。不肖州县。势必遇有命盗案件。托言要证不到沉搁不办。其行凶扰害者。前任出示访拏。藏匿年余。即可复出作奸犯科者。前任不能钻营。一经卸事即可谋干。其不肖州县。于将届卸任时。将钱粮税契各项。减价收纳。坐得盈余。或更有禀求调剂情事。于该省吏治。殊有关系。著阮元、嵩溥、据实查明该省办理铅运章程。是否属实。其辗转差委各缺。是否起于近年。抑或循照历届旧章办理。其佐杂差委。何以必须年年更易。若为人材起见。尚无通融情弊。傥为调剂见好地步。国家有如此政体耶。该督等务须破除情面。秉公考核。实力稽查。据实覆奏。不许稍有含混。将此各谕令知之。寻奏、查黔省运铅。担险多劳。人皆视为畏途。故拣择勤慎之员。当堂掣签派委。但视其人之能否胜任。并不问其缺之美恶。即候补人员。亦可掣委。通省领运。酌派六员。前运未回。后运继往。每岁出十余缺。加以升调事故缺出。均须委署。候补无人。不得不酌委实缺。正印无人。不得不酌委任杂。黔省佐杂。多系苗疆。半有地方之责。遇有缺出。慎选委署如经理得宜。即令久于其任。否则立即撤回原不拘定一年半年之限。俱系循照多年旧章办理。并非起于近年。亦并非为通融起见。报闻。　　

