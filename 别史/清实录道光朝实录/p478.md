<!-- { "loadSidebar": true } -->
○又谕、那彦成奏、州县自理词讼。请仍责成道府稽查。以符定例一摺。前据松筠奏、清厘案牍。核定功过章程。令各州县将已结未结控案。按月具报。统计三个月奏闻一次。现据该督奏称、已届汇奏之期。查明各属详报自理词讼。月计不下数千案。积至三月。累牍甚至万有余件。琐细繁多。殊于政体未协。至考察州县。记功记过。向祇饬司存记。并不具奏。亦不报部。若即以此定为劝惩。形诸奏牍。是又于议叙处分之外。复添条款。实属纷杂。著照所请、除题奏咨部。及内控上控案件。逾限照例参处外。其各州县自理词讼。仍照定例。责成道府厅州。严查循环簿籍。将已结未结请息续控案数。按季造册。报明督抚衙门。及藩臬两司查考。仍比较勤惰。分别功过。归于年终甄别案内。汇总核办。如有过多功少。才不胜任者。奏明分别降改。以符体制。所有松筠议请三个月。具奏一次之处。着即停止。将此通谕知之。　　

○准西安将军萨炳阿来京陛见。以副都统霍忠武、署西安将军。　　

○赏还大学士托津、双眼花翎。　　

○赏武备院卿克蒙额花翎。　　

○以恭修三陵宫殿各工完善。赏工部左侍郎奕经、两淮盐政前任上驷院卿福森、盛京将军奕颢、盛京工部侍郎诚端、各加一级。工部员外郎龄鉴等升用有差。　　

○辛酉。上奉皇太后回銮。　　

○诣皇太后行幄问安。　　

○谕内阁、苏成额奏、仓谷被水漂折。筹款买补一摺。广西雒容县城垣。及所辖之平乐镇地方。本年夏间被水冲漫。漂折仓谷。除抢获外。共漂失及浸烂谷一万四千三十六石零。亟应买补。据该抚查明。共需谷价银七千一十八两零。现在司库。并无间款可以动用。请将岁修衙署银两。发给该县买补。著照所请、准将道光九年十年十一十二十三十四十五等年。梧州浔州两厂。每年解到巡抚司道岁修衙署银一千两。发给该县于秋收后。陆续买谷归补。计算七年有银七千两。可买谷一万四千石。尚少谷三十六石零。所需银两。即由该抚发给。照数买足归仓。仍令按年造册报部查核。余著照所议办理。　　

○又谕、苏成额奏、请将验报命案不实之知县。解任质审一摺。此案广西融县客民万亚日。起意放火。焚烧陈亚群草寮洩忿。延烧邻人黄帼威住寮。以致烧毙黄帼威父子侄女四命。何以该县原详。仅具报烧毙黄帼威父子二命。恐有删改讳匿。及受贿轻纵别情。必须彻底根究。融县知县储嗣恩、著解任。交该抚提集全案人证。严审确情。按律定拟具奏。寻奏、覆审万亚日实系与黄帼威夥窃不识姓名黄牛一只。卖钱八千丈。黄帼威将万亚日应分钱文。一并花用。屡讨无偿。万亚日起意烧毁黄帼威草寮洩忿。致毙黄帼威。及其子黄亚金、侄女黄官妹、黄阿丫四命。并延烧邻人陈亚群住寮。该县储嗣恩拏获万亚日到案。该犯恐罹重罪。捏供与陈亚群索欠被斥。挟嫌放火。延烧黄帼威住寮。该县因烧毙四命。恐干例议。并因四命两命罪名同一拟斩。即将黄官妹、黄阿了、二命隐匿未报。并无受贿轻纵情弊。万亚日拟斩立决枭示。融县知县储嗣恩初审率忽。并将两命删减。实属错谬。按例应予革职。已于大计案内参革。应无庸议。下部议。从之。　　

○命礼部尚书汤金钊、刑部右侍郎钟昌、驰赴福建审闽县知县张腾控案。　　

○协办大学士吏部尚书卢荫溥七十生辰。赏御书扁额福寿字。并珍玩丈绮。　　

○予喀什噶尔等处阵亡笔帖式庆禄、来喜、胡敦布、阿清阿、强谦等、祭葬世职如例。　　

○旌表守正捐躯山东莱阳县民耿方举婶母褚氏。守正被戕山西崞县民张王虎女二娃。　　

○是日。驻跸老边御营。　　

大清宣宗效天符运立中体正至文圣武智勇仁慈俭勤孝敏成皇帝实录卷之一百六十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光九年。己丑。冬。十月。壬戌朔。享太庙。命皇长子奕纬、恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○上诣皇太后行幄问安。　　

○颁道光十年时宪书。　　

○两淮盐政福森奏、查明盐务大概情形。得旨、两淮盐务。弊坏已极。皆由历任盐政自顾身家。不以公事为重。或苟且因循。不知天良为何事。实堪痛恨。汝系朕特用之人。必当奋发有为。力挽积习。尽心整理。任劳任怨。谆记勿忘。如有起色。何患不承朕恩。若同前任依样胡卢。汝自知之。勉之又勉。　　

○河东河道总督严烺奏报秋汛安澜。命诣河神庙祀谢。并下部议叙。出力员弁、升叙有差。　　

○土尔扈特盟长贝子沙喇扣肯年老。以其子车林多尔济、袭职。　　

○以办事妥协。赏盛京协领增福、奇成额、花翎。主事果昇额、蓝翎。　　

○拨户部银一百万两。解交盛京。永远封贮。　　

○是日。驻跸黄旗堡御营。　　

○癸亥。上诣皇太后行幄问安。　　

○谕内阁、向例各处永远枷号人犯。非奉旨开释。不准因事暂行疏枷。兹据大理寺奏、查出库车孙自道一犯。因有解往乌噜木齐质对之案。该办事大臣常格并未奏明。遽行疏枷解往。殊属不合。常格、著交部议处。孙自道、著于押回库车时。仍照旧永远枷号。　　

○又谕、伦布多尔济奏、伊与伊子德木楚克多尔济、轮应本年年班。恳请入都瞻觐一摺。库伦距京过远。伦布多尔济、并伊子德木楚克多尔济、本年年班。俱著毋庸来京。俟明年作为年班。令其带同伊子德木楚克多尔济入都瞻觐。该院知道。　　

○又谕、伦布多尔济等奏、民人刘德山等串通热河都统衙门书吏陈五、领有假票。在公索诺木达尔济雅旗分游牧处所私检口蘑。业经拏获审明等语。民人刘德山、胆敢贿嘱热河都统衙门书吏陈五、领有假票。聚集百有余人。在蒙古地方支搭窝铺。私检口蘑。复又倚众拒逐。情殊可恶。著伦布多尔济等将为首要犯刘德山等数名拏交刑部。并著成格拏获书吏陈五解送刑部。严审定拟具奏。俟定案之日。即将失察官员一并劾参。此次私检口蘑之民人。著伦布多尔济等概行逐出境外。伊等虽不致蔓延。另滋别故。亦不可听该蒙古等率意容留。嗣后蒙古地方。如有私检口蘑盗砍树株之人。惟伦布多尔济等是问。　　

○谕军机大臣等、此次启跸以来。在京文武各员。陆续降旨升转者。均应照例俟回銮时远迎一二程谢恩。但人数较多。应令分日奏谢。著留京王大臣传到该员等。面为酌定先后。在桃花寺、白涧、两处谢恩。令各该员届时遵照行走可也。将此谕令知之。　　

○又谕、前据都察院奏、已故参将西林宝之妻、呈控伊夫身死不明一案。当派海龄、戴敦元、带同司员。前往香山地方。查起尸棺。并令尸妻眼同检验。距今已阅十余日。何以该侍郎等尚未奏到。现在曾否验明。著即据实具奏。将此谕令知之。　　

○署右翼前锋统领镶红旗汉军副都统敬敩、因病赏假。以镶蓝旗汉军副都统六十五、署右翼前锋统领。　　

○以缉捕出力。予山东知县王元涛等、加衔升叙有差。　　

○旌表守正捐躯直隶滦州民张绪妻郭氏。　　

○缓徵山东长清、阳信、乐陵、茌平、恩、济宁、鱼台、章邱、邹平、历城、齐河、滨、利津、夏津、海丰、沾化、菏泽、濮、范、观城、朝城、二十一州县及屯坐各卫被水被旱被虫被雹村庄新旧正杂额赋有差。　　

○是日。驻跸蒋家店御营。　　

○甲子。上诣皇太后行幄问安。　　

○谕内阁、李鸿宾等奏、修制军械例价不敷。筹议借款生息一摺。粤东水陆各营。操练紧要。额制军装器械。必须随时修整。所需工料银两。按照例价领办不敷。自应筹款津贴。著照所请、准其于司库报部米耗盈余款内借拨银四万两。给商具领。每年一分行息。遇闰不加。所得息银四千两。按季提存司库。以一半归还原本。报部查核。一半留补修制军械例价不敷之用。统计二十年。将本银全数归还。仍永远生息以资津贴。嗣后军械如遇限内损坏。仍照例著赔。其限年应修之件。酌量贴银多寡。由司详请督抚批准支给。毋许冒滥。并随案造报督抚查考。无庸报部核销。该部知道。　　

○又谕、杨国桢奏、查明佃种逆产积欠余租。请分别摊赔豁免。并酌提逆产变价银两。发当生息一摺。河南滑浚二县逆产地亩。先后查出五百九十余顷。节年给佃徵租。嗣将原查地亩停租变价。其续查地亩。现亦停租召变。统计原续查地亩。除各年钱漕加价均已完纳。并已解司库余租银五万五千余两外。尚共积欠余租银一十二万四千四百余两。据该抚确访情形。委系从前议租过重。该贫民等力难完缴。著照所请、准其将前项积欠余租豁免十分之五。其余未完一半银两。责令历任知县。各按在任月日摊赔完解。并著于司库存贮逆产变价项下酌提银三万两。发当商按月一分生息。所得息银。除每年支给考城营游击守备廉俸银一千余两外。其余息银。作为省城练兵赏项。随时由该抚酌量技艺优劣。分别给赏。毋庸咨部报销。该部知道。　　

○以都察院左都御史潘世恩、署礼部尚书。　　

○以摉捕土匪出力。广东候补知县杜念曾、参将王文汉等、下部议叙。　　

○是日。驻跸常家屯御营。　　

○乙丑。上诣皇太后行宫问安。　　

○谕内阁、那彦成奏、换防兵丁告留。请明定限制。以重营伍一摺。乌里雅苏台、科布多、二处换防弁兵。前经那彦成奏准、止留一二人。嗣据彦德以差委不敷。奏准酌留三四人。兹据那彦成查明、彦德于应换千总等官内。咨留五员。马兵保升把总外委人员内。咨留八员。兵丁四百名。咨留三百七十三名。似此漫无限制。于内地营务。殊有关击。嗣后该二处升兵每届班满之期。把总外委内。每项酌留不得过三人。兵丁不得过十人。所留弁兵。均不许过两班。以杜规避而严考核。该部知道。　　

