<!-- { "loadSidebar": true } -->
○又谕、武隆阿奏、现闻回疆近日情形。并请添调川省官兵一摺。所见甚好。现在逆回猖獗。喀什噶尔、英吉沙尔、叶尔羌三城。均未得确实信息。其和阗一城。昨据长清奏、兵丁王相泰供。七月二十日。因内变失守。并贼匪扰及阿克苏都齐特军台。参将王鸿仪等战殁。额尔古伦于七月二十七日。在浑巴什河得一胜仗。贼匪退散。伊萨克等又追获贼匪五六十名。节经降纺令长清等以堵为剿。贼来则击。贼退勿追。并谕乌什、库车、喀喇沙尔等城一体防范。总以保守东四城为要。俟长龄等大兵云集。再行相机进剿。现在伊犁官兵到齐。祥云保分兵五百。前援乌什。达淩阿、多贵、带乌噜木齐兵。除留防库车一千四百名外。到阿克苏二千六百名。齐慎共带兵三千六百名。先饬胡超等带甘州兵三千。速赴阿克苏调遣。齐慎亦于八月十三日由哈密起程前往。统计阿克苏官兵已多。其杨遇春续调官兵。及吉林黑龙江劲旅。均已分起前进。本日又据长龄奏、调西安满兵二千名。杨遇春先已调一千名。兹又准其续调一千名。署伊犁将军德英阿、于八月十三日抵古城。计八月二十五六等日。可抵伊犁。长龄即可径赴阿克苏。武隆阿到彼。即遵历奉谕旨。与长龄、杨遇春、随时详慎筹办。务歼首逆。迅奏肤功。勿任窜逸。方为不负委任。所奏通伊犁乌噜木齐之路。均须设备防范。更有从前由八城移驻伊犁回民。尤须留心。已降旨令德英阿到任后。不动声色。密加防范。并将南路回子潜赴伊犁境内者。盘诘究办矣。其宁夏庄浪满营。前已谕长龄等酌量撤回。至乌噜木齐满汉兵丁。未经行阵。著武隆阿到彼。与长龄、杨遇春、熟商办理。所请续调四川兵三千名。已降旨令瑚松额等挑派前往。惟四川地方。亦关紧要。该省总兵四员。二员俱系新任。应酌留总兵二员在川。以资弹压。另派得力副参前往。至长清函致长龄。阿克苏伯克贝子迈哈默特鄂对、自喀什噶尔逃回。复与张格尔通信。并有张格尔寄信色提巴尔第巴彦岱之说。虚实未定。且伊萨克巴彦岱等、现在杀贼出力。祇当妥为驾驭。不可令其惶惑。俟大兵云集。察看情形。再行分别办理。将此由六百里谕令知之。　　

○又谕、前经降旨令德英阿到伊犁后。署理将军印务。长龄即驰赴军营督办。兹据德英阿奏、八月十三日驰抵古城。兼程前进。计此时早已行抵伊犁。接印任事。伊犁控制新疆。最关紧要。该署将军责任綦重。该处额设官兵计一万四千有余。除前后调赴回疆四千名外。尚应存兵一万余名。必应训练操防。俾成劲旅。前据长龄奏、伊犁等处官兵。口外生长。未经军旅。现在川楚各省民人及当差遣犯。已入民籍者。呈请出征。内多有曾充乡勇。惯历行阵。较之口外生兵。究属健勇敢战等语。已准其挑备一二千名。并著派员弁先行管带五百名。赴阿克苏帮同防堵矣。惟伊犁官兵。久经训练。何以转不如民遣之健勇敢战。或系历任将军未经认真操演之所致。该署将军务将该处官兵。随时勤加操练。应黜革者即行黜革。应补额者即行挑补。必须实心查看。俾资得力。至作犁种地回子数千户。俱系从前由南路八城拨往。近来各回户约有若干人。是否各安耕作。现当逆回滋事之时。尤当留心查察。仍须不动声色。不可稍涉张皇。其南路从逆回众。亦难保无潜赴伊犁递信煽惑之人。该署将军务即密饬各要隘弁兵。随时访查。遇有南路回子行至该处境地者。即严行盘诘。拏获究办。毋得稍有疏纵。是为至要。将此由六百里谕令知之。　　

○又谕、本日据武隆阿奏。请添调川省官兵一摺。前据杨遇春奏调四川兵三千名。当经降旨准行。兹据武隆阿奏请续调三千名。其带兵镇将总兵徐步云、副将谢金章、游击张必禄、都司李思贵、均谙练勇往。已飞咨成都将军四川总督提督等。派各该员带领听候调遣等语。现在逆回势甚鸱张。必须厚集兵力。方敷进剿。前杨遇春奏调兵三千名。自己挑选赶程。著瑚松额等再挑选精练兵丁三千名。前赴军营。听长龄等调遣。该省总兵共四员。除川北镇总兵马玉麟、甫经简放。其建昌镇总兵松青、尚须该督察看。祇有余步云德楞额二员。四川地方辽阔。前次杨遇春所调兵三千名。傥已令余步云带领则己。如令德楞额前往。即著余步云留川。以资弹压。至谢金章系懋功协副将。专管屯练。如调新疆官兵。即著谢金章带领。否则或另派得力副参带兵前往。亦无不可。其游击张必禄、都司李思贵、均著饬赴军营。交长龄等差遣可也。将此由六百里谕令知之。　　

○又谕、据长龄奏、大兵分路进剿。后路粮饷。更为紧要。请饬前任甘凉道英启、驰驿赴阿克苏。分办后路粮饷军火事宜等语。前经卢坤奏令英启随同赴甘。计已将次抵省。著鄂山即传知英启。速即驰驿前赴阿克苏。听候派委。其关内外一切粮饷军火马匹。务当会同卢坤妥筹宽备。并随时咨会英惠、恒敬、商办妥协。源源滚运。无致短绌迟误。以利军行。将此由六百里谕令知之。　　

○又谕、前经降旨令卓尔珲保于黑龙江官兵到陕时。管带前往军营。现据长龄奏请添调西安满兵一千名。即著卓尔珲保拣选精锐。带领前往。其前调之西安满兵一千名。俟到军营。谱归卓尔珲保统带。听候长龄等调遣。其黑龙江兵。已令副都统安福、阿勒罕保、德海、分起管带矣。将此由六百里谕令知之。　　

○添备河南各厅稽料二千垛。山东曹河粮河二厅秸料五百垛。从署河道总督严烺请也。　　

○给山西归化厅属被水灾民一月口粮。并房屋修费。　　

○是日。驻跸团河行宫。翼日如之。　　

○甲申。谕军机大臣等、琦善等奏、河湖并涨。赶紧启放减坝掣黄。接启御坝。并抢护平稳。及现在办理情形一摺。览奏均悉。河湖连年受病已深。本年复同时异涨。该督等既知减黄出清。非筹开减坝。别无补救之计。即应坚持定见。早为开放。乃迁延时日。淮扬先成巨浸。而海州仍不免被淹。总由该督等筑室道谋。办理延缓所致。现于八月二十日开放减坝。建瓴下注。大溜掣动。截至二十五日。顺黄坝志桩落低六尺五寸。清高于黄一尺有余。现将御坝拆通。据奏俟黄水再减。添启吴城七堡临黄大堤。俾清水分路畅出。以冀大加宣洩。当此清水畅出。正可断流。著趁此时。将淤垫较高之河身挑穵深通。另行取道。放出清水。畅资刷涤。再行挽归旧河。俾河漕均复旧规。为一劳永逸之计。至现在情形。不但回空可期无误。即来年重运必可北来。但未开御坝以前。清水患其过大。宣洩既多。清水又患其过弱。此时固期其畅出。亦应随时酌量。豫筹收蓄。足以济运。至现在河水虽已落低。惟距霜降几及两旬。务须刻刻慎重。力保安澜。不可疏忽。所奏洪湖于二十三日。西北风暴浪涌。十三堡、息浪庵、两处堤工。均有蛰塌。固由清水过大。亦有该工员等所办石工本不坚固。前据该督等估办堰盱大堤。请帑一百七十余万。必应责成公正明干道员。专司其事。总期工归巩固。帑不虚糜。万不可仍前草率了事。及就近取土。以便工员任意报销。仍蹈故辙。致干重咎。其海州安东等处下游被淹处所。前据该督等奏请抚恤。如此外再有应行抚赈之处。即著据实奏闻。候朕施恩。其山盱拦湖等坝。据奏俟湖水消动。即以次堵闭。俾下游得早涸复。本年夏间湖水盛涨。开放各坝。湖水祇消四寸。若非去路不畅。何至于此。著该督等于明年即行勘办。务令去路通畅。得以随时宣洩。方为周妥。将此谕令知之。　　

○乙酉。上行围。　　

○谕内阁、陈中孚奏、请颁御书扁额一摺。东省分水龙王庙。久著灵应。本年春夏间。运河及各湖水势短绌。赖汶源节次长发。军船得资浮送。迨将抵济城。来源渐弱。又值卫河盛涨。几至扪阻。经陈中孚虔赴龙王庙致祷。水势立见充沛。漕运遄行。灵贶聿昭。实深钦感。著即颁发御书扁额。交陈中孚敬谨摹泐悬挂。以答神庥。寻颁御书扁额曰输流利运。　　

○以正蓝旗汉军都统普恭、为江宁将军。右翼前锋统领绵誉、为正蓝旗汉军都统。镶白旗满洲副都统富僧德、为右翼前锋统领。都察院左都御史那清安、署镶红旗汉军都统。　　

○赏南苑管围章京苑丞苑副及弁兵等银币。并看守南苑各行宫苑户一月钱粮。海户银一千两。　　

○以山东历城、齐河、齐东、济阳、禹城、长清、德、平原、东阿、平阴、阳谷、寿张、濮、范、观城、朝城、聊城、堂邑、博平、茌平、清平、莘、冠、高唐、临清、夏津、邱、二十七州县麦收歉薄。改徵粟米。　　

○是日。驻跸旧衙门行宫。翼日如之。　　

○丙戌。上行围。　　

○丁亥。上还圆明园。诣绮春园问皇太后安。　　

○实授正白旗领侍卫内大臣玛呢巴达喇、御前大臣。　　

○予成郡王载锐故母瓜尔佳氏祭一次。　　

○戊子。遣官祭都城隍之神。　　

○谕内阁、和世泰奏、本年轮应年班。现值秋季。并无紧要事件。恳请来京陛见一摺。前因和世泰奏请欲往军营效力。特降旨明白晓谕。以察哈尔都统职任紧要。自应将一切事务。妥协办理。不必前往军营。北据奏伊所属各处。惟冬季事务较繁。春夏秋三季。并无紧要事件。所奏更属荒谬。岂此三季察哈尔地方竟无需都统乎。伊果有应奏事件。专摺具奏。有何不可。乃竟不待本年年班。立即奏请来京陛见。其意何居。殊属任意妄为。今既再三渎请。和世泰著即来京当差。　　

○又谕、本日吏部将原任江南河道总督黎世序之子黎学淳等带领引见。黎世序前在南河。十有三年。殚忱尽瘁。久庆安澜。厥功甚伟。饰终之典。前已备极宠荣。兹黎学淳等服阕来京。朕追忆荩臣。尤深眷念。黎学淳本系正二品荫生。著加恩以主事分部遇缺即补。监生黎学渊、著加恩赏给举人。准其一体会试。监生黎学澄、著加恩赏给副榜贡生应试。该部知道。　　

