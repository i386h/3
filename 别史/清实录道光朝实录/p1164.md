<!-- { "loadSidebar": true } -->
○又谕、祁＜?土贡＞等奏、查明演炮图说。系六品军功顶带监生丁拱辰所著。曾经西拉本更订数条。现将原书及更订之本附进呈等语。览奏均悉。火轮船式。该省所造既不适用。著即无庸雇觅夷匠制造。亦无庸购买。其绅士潘仕成所制火药水雷。如果造成演试有效。著即送京呈览。将此谕令知之。　　

○缓徵江苏桃源、萧、沭阳、上元、江宁、句容、溧水、高淳、江浦、六合、长洲、元和、吴、吴江、震泽、常熟、昭文、昆山、新阳、华宁、奉贤、娄、山阳、阜宁、清河、安东、盐城、高邮、泰、海东台、甘泉、宝应、铜山、沛、砀山、宿迁、睢宁、金山、南汇、青浦、川沙、武进、阳湖、无锡、金匮、江阴、宜兴、荆溪、靖江、丹阳、金坛、溧阳、太仓、镇洋、五十五厅州县及大河、徐州、苏州、镇海、淮安、扬州、六卫被水被旱庄屯新旧额赋。给萧县、徐州卫、军民一月口粮。　　

○缓徵陕西神木、榆林、怀远、府谷、绥德、清涧、米脂、吴堡、葭、九州县歉收村庄新旧额赋。　　

○丙辰。上诣大高殿。寿皇殿。行礼。　　

○奉皇太后还宫。　　

○谕内阁、耆英奏、请将掣升外省武职人员。先行考验给咨。并请饬令掣升江南江西人员。迅赴新任一摺。江南江西二省应行赴部守备以上官。积至二十五员之多。所有由部掣升他省之参将王凤翔等九员。及由江西都司掣升江南游击刘观美一员。均著该督先行调考给咨。其由他省掣升江南江西各员。著兵部查明行文各该省。将该员等迅速给咨赴部引见。领劄赴任。以专责成。其余应行引见武职。著准其俟善后事宜办有头绪。及升任各员到省后。接替有人。再行陆续给咨赴部。　　

○谕军机大臣等、耆英奏、查看镇江府大概情形一摺。镇江府城。自被逆夷蹂躏之后。乏食难民。谋生无术。自应量加接济。著该督即饬该地方官查明户口。会同该抚妥为筹办。其城垣庙宇学宫考棚营汛等项。著俟来岁春融。次第兴办。京口驻防旗营枪炮器械。多有毁失。准其于苏州总局内先行分给。以便操巡。如有不敷。再行补制。无论何项。总期精良适用。不得有名无实。致成具文。至镇江营弁兵。尚无先行逃避情事。技艺人材。亦属去得。祇可责以后效。其京口水师左右二营。及所属之高资水师营。额设兵丁。虽有二千三百余名。而所管汛拨多至八十一处。又有巡江会哨事宜。本形单薄。应如何变通成法。酌定章程之处。著该督周历查明。妥议具奏。至战船板薄钉稀。为数亦少。准其暂缓兴修。前已有旨谕令四川总督选备木料。该处制造战船时。即查明需用何项木植。再行奏闻。饬令川省运工听用。又另片奏、老河影地方巴杆老回奤所搭草棚。现俱焚毁无存。著即严饬该营县。如有再敢搭棚栖止者。不论是否盐枭。棚即烧毁。人即拏究。傥该管营县查禁不力。弁兵吏役得贿纵容。分别严参惩办。仍于每年场盐旺产。及捆运出场之时。由该督拣派道府参游大员。巡查一次。俾匪徒无立足之所。盐斥无顿积之地。则根株自绝。后患无虞。此是一大转机。不可错过。勉力为之。将此谕令知之。　　

○又谕、周天爵奏、遵查漕务弊窦一摺。漕船兑开果无迟滞。则渡黄抵通。回空归次。皆可节节赶早。该漕督所议各项章程。著廖鸿荃于抵任后体察情形。通盘筹画。会同耆英及沿河各督抚悉心妥议。务当则除弊窦。俾漕船得以依限渡黄。克期抵坝。毋任稍有迟逾。将此谕令知之。　　

○漕运总督兼署江南河道总督周天爵、乞回籍守制。允之。以钦差工部尚书廖鸿荃、署漕运总督。兼署江南河道总督。　　

○以阿克苏屯田丰收。予员弁议叙。赏兵丁一月盐菜银。　　

○丁巳。圣祖仁皇帝忌辰。遣官祭景陵。　　

○上诣寿皇殿行礼。　　

○诣关帝庙拈香。　　

○戊午。上诣皇太后宫问安。　　

○御懋勤殿。勾到朝审情实罪犯。停决官犯一人。斩犯二人。绞犯一人。余二十四人予勾。　　

○谕军机大臣等、耆英奏、接到闽浙函报。覆奏夷情一摺。据奏九月十六日。淡水厅有遭风夷船一只。救起白夷二十五人。十月初一日。又有夷船到台。该道姚莹传见夷酋。已将五月内将夷俘正法之故。正言晓谕。并将遭风难夷准予领回。复亲至该酋船上。夷目感恩设誓。执礼甚恭等语。计口□朴口□鼎喳此时已可到闽。著耆英接到闽信后。体察情形。如果始终恭顺。即毋庸议。傥有要求挟制。仍遵前旨相机办理。另片奏、咪唎口□坚商船至浙贸易。已据该道鹿泽长谕回广东。现已启破开行等情。前据祁＜?土贡＞等奏、咪唎口□坚在粤呈请贸易事宜。已有旨谕令伊里布剀切晓谕该夷。仍循旧章办理。傥洋商等有苦累该夷之处。查明禁止。断不准有觊觎设立马头等事。兹该夷既至浙江。难保不至江苏恳求。著该督谆饬所属。详察米意。妥为抚驭。如有要求事件。即告以该国向在广东贸易。由来已久。仍应回至粤省。照旧通商。天朝制度。自有一定。不能少有改变。以示限制为要。将此由四百里谕令知之。　　

○修浙江海盐县塘工。从巡抚刘韵珂请也。　　

○以运道无阻。命浙江漕粮仍徵本色。　　

○蠲缓浙江淳安、桐乡、富阳、三县被水村庄额赋有差。　　

○己未。谕内阁、自明年正月为始。凡遇致祭奉先殿。著添派皇四子奕詝皇五子奕誴、皇六子奕?、轮班恭诣行礼。　　

○又谕、特依顺奏、添设擡炮鸟枪。留营操防一摺。擡炮鸟枪。均为行军利器。该将军前于军需局内领出擡炮一百位。鸟枪二百杆。既经练习著有成效。即著归于杭州满洲营按期操演。毋庸再行缴还。所有新设擡炮应用火药三千七百五十斤。铅弹四千六百八十七斤零。添设鸟枪应用火药七百二十斤。铅弹九百斤。著该抚饬令藩司及该协。一律照例配领制造。其乍浦满洲营添设擡炮二十位。亦著照杭州满洲营一律办理。所用铅弹一项。仍照销三拣七之例。于年终一并报部核销。　　

○谕军机大臣等、特依顺奏、军需用项未经涉手等语。浙江军需银两。既据奏称、奕经等自江苏至浙江省城及绍兴等处。历次提用。何员经手。作何用度。共有若干。特依顺均无案可稽。现在奕经。文蔚。俱已解京。前有旨令经手各员留浙报销。特依顺既未与闻。即著毋庸会办。至该将军赏过官兵银三千一百两。准其归入军需项下。作正开销。毋庸在养廉扣缴。其参赞大臣关防。仍著特依顺遇便恭缴。将此谕令知之。　　

○命理藩院尚书吉伦泰、户部右侍郎何汝霖、正蓝旗蒙古副都统富僧德、在紫禁城内骑马。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百八十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。十一月。庚申。上诣火神庙。宣仁庙。凝和庙拈香。　　

○谕内阁、前据陶廷查奏、陕西坐选典史吴恒、在西安府呈控驿站积弊一案。当降旨令壁昌于差竣赴陕时。沿途留心查访。严行惩办。以肃邮政。兹据该将军奏称、沿途挨次点查各驿额设马匹。均无短缺。所需麸料草束。询之民间。并无勒取折扣。藉端滥派各情。已革典史吴恒所控著毋庸议。至该革员以事不干己。妄言耸听。其中有无挟制图帮。私和抑勒情弊。著陕西巡抚李星沅于到任后核实查办。以儆刁风。　　

○谕军机大臣等、据裕泰等奏、湖北黄安县地方。有豫省捻匪入境行劫。拒杀二命等语。此案光山县捻头胡全堂。与教师李二奤子。带领捻匪。劫得赃物。仍回光山罗山地方。似此肆行劫掠。扰累数省。若不悉数捦拏。严行惩办。必致分窜各省。为害闾阎。著鄂顺安严饬各属地方文武员弁。按名拏获。就近审办。断不准一味因循坐误。致日后酿成巨案。懔之将此谕令知之。　　

○以翰林院侍读景霖、充日讲起居注官。　　

○以喀喇沙尔屯田丰收。予员弁议叙。赏兵丁一月盐菜银。　　

○辛酉。谕内阁、穆特恩奏、请将协领原品休致一摺。青州协领倭克津。既已年力就衰。著照所请、倭克津准其入于计典。以原品休致。至各省驻防考验逾岁人员军政。于具题时将该员旗分职名年岁若干之处。另缮清字夹片具奏。乃穆特恩所奏、未能画一办理。嗣后务须与各省一律夹片入奏。　　

○又谕、前据步军统领衙门奏、酌改另户步甲额缺。归并钱粮。作为技勇兵。以备操防。当交军机大臣会同该部议奏。兹据酌议具奏。朕详加披阅。所议各条。均可照办。惟是兵丁技勇。全在训练严明。始足备干城之选。傥日久生懈。仍复视为具文。则徒有技勇之名。而无技勇之实。亦何用改立章程为耶。嗣后著责成该管衙门。将所挑兵丁勤加操练。务期一律精熟。于一二年后著有成效。方为核实认真。如查有施放枪炮不能整齐。操演行阵不能如式者。员弁则分别议处。兵丁则随时责革。不准稍有瞻徇回护。以副朕勤修武备。整饬戎行之意。　　

○又谕、前曾降旨将镇江府失事文武各员弁交刑部分别治罪。兹据该部按律定拟具奏。已革镇江府知府祥麟、已革京口副将孝顺武、守备卢万春、均有守城之责。俱著照部议从重发往新疆充当苦差。卢万春于接仗坠马后。躲避民舍。改装出城。情尤不堪。著加枷号一个月。满日再行发遣。已革署丹徒县知县钱燕桂。系属守土州县。何以随同齐慎在城外驻劄。嗣复移驻新丰。齐慎何以不饬令回城之处著两江总督分别咨查。严讯确情。定拟具奏。寻奏、钱燕桂襄办粮台。随参赞移驻新丰。折回镇江。城已失陷。并非参赞不饬令回城。尚非有意躲避。拟斩监候秋后处决。下部议。从之。　　

