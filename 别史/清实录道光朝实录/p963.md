<!-- { "loadSidebar": true } -->
○癸酉。春分。朝日于东郊。遣礼亲王全龄行礼。　　

○孝淑睿皇后忌辰。遣官祭昌陵。　　

○谕内阁、梁章钜奏、拏获鸦片烟多起。请开复知府顶带一摺。又另片奏请鼓励各员弁等语。广西撤任梧州府知府刘锡方、现有饬查事件。俟查明后再降谕旨。宣化县知县柳际清、怀集县知县黄文瑄、均著赏加知州衔。署桂林营中军守备千总雷旉、著以应升之缺升用。以示鼓励。至该省太平、泗城、镇安、思恩各府。与云南贵州交界。向有栽种罂粟花、刮浆熬膏之事。与鸦片烟名异而害同。著该抚严饬各属。遍行查禁。随地铲除。并严绝滇黔外来贩卖之路。务使根株尽绝。不准稍有疏懈。　　

○谕军机大臣等、前有人奏、广西梧州府知府刘锡方、办理鸦片烟迟缓。该府家丁张三、得贿私放。当经降旨饬令该督确切严究。务得实情。不准意存迁就。本日据梁章钜奏、刘锡方自摘去顶带之后。深知畏惧。共获烟土烟膏三万八千九十余两。烟枪一千零三十余杆。请将该员开复顶带等语。著邓廷桢严密访查。该员果否拏获此数。有无捏报情弊。现据梁章钜奏、眼同首府首县三营将领、将烟土烟膏烧毁。尚有报获未解到者。事经众人耳目。真伪多寡。必有定论。该督务须访查明确。不得藉口业经烧毁。无凭查核。含混搪塞。至张三一犯。谅于接奉谕旨后。早经拏获到案。亦当严究得贿私放情由。毋许宽纵。将此谕令知之。　　

○甲戌。遣官祭关帝庙。　　

○遣官祭先医之神。　　

○谕内阁、前据哈丰阿等奏、审拟齐齐哈尔城库银被窃一案。当交该部核议。兹据刑部奏称、查该将军原奏所称讯据先经认窃之西朗阿、旋复翻供。嗣因患病难以究讯。其所供勾引同窃之三音保、亦讯无与西朗阿同窃银两等语。难保非西朗阿畏罪狡赖。即三音保所供。亦难凭信。案情既未确实。罪名碍难悬拟。著该将军俟西朗阿病痊后。提同三音保严行审讯。务得确情。按律定拟具奏。傥讯明西朗阿等实无行窃确据。即著另缉正贼。以儆奸宄。所有官员处分及兵丁罪名。俟奏到之日。再行由部核覆。至该将军等自请议处之处。著仍俟定案后再降谕旨。寻奏、此案库银。讯系银库笔帖式特克伸保等夥窃。西朗阿知情分赃。三音保讯未同窃。特克伸保等应销除旗档。依例问拟满流。从重发往新疆当差。西朗阿亦拟满流。从重发往驻防地方当差。下部议。寻议、查例载监守自盗。俱计入己之数科罪。特克伸保等夥窃库银。应各照入己数问拟流二千里。原拟满流。与例不合。余如所议完结。从之。　　

○乙亥。上御勤政殿听政。　　

○谕内阁、御史蔡家玕奏、河工赔项。逾限不完。新定处分过于宽纵。请饬部再议一摺。著派穆彰阿、奕纪、文庆、查明具奏。　　

○谕军机大臣等、据萨迎阿奏、查明金州海口情形。并收缴烟枪烟土。拏获无业闽人王别观等五名。临榆县流寓民人杨永青一名。各起获烟膏烟具。现在解省审讯等语。盛京为根本重地。屡经申谕该将军等严拏烟犯。以挽浇风。并著耆英酌量。与萨迎阿、庆林、轮替亲往各隘口查办。以期周密。兹据萨迎阿奏、查明金州民风本属淳朴。经此次剀切晓谕旗民铺户等互相稽查。傥有藏匿烟土。及吸食之人。不难立时觉察。报官拏究。其知情不举者。照例治罪。仍著该将军等严饬所属。带领兵役。在海口一带昼夜巡缉。其城乡各处。亦密派兵役访拏。总期持之以久。方能净绝根株。不负朕谆切诰诫之至意。毋得始勤终怠。视为具文。将此谕令知之。　　

○以詹事府少詹事全庆、为詹事。　　

○丙子。上诣绮春园问皇太后安。　　

○谕内阁、布彦泰等奏、请将挟优吸食鸦片烟之职官。交部审讯一摺。所办甚好。张家口额外委署主事福成、身系职官。胆敢容留优伶在家。吸食鸦片烟。实属有玷官箴。福成著解任。解交刑部严行审办。寻奏、福成吸食鸦片。请照本例加等问拟。从重发往军台效力赎罪。以儆官邪。从之。　　

○展缓江西吉安帮船应赔上年因风失火烧毁米石。　　

○丁丑。孝康章皇后忌辰。遣官祭孝陵。　　

○谕内阁、前据恩特亨额奏、筹画屯田办理章程。请将屯民子弟。募补换防兵丁粮缺。当有旨交军机大臣、会同该部议奏。兹据查明覆奏、巴尔楚克设立屯田。原为边防兵食起见。该屯民子弟壮丁。既有愿入行伍者。著嗣后遇有各该营换防兵丁粮缺。即于屯民子弟中陆续募补。仍分隶于原拨换防之各该营员弁统属。惟不得过二百名之数。致多占换防兵额。其随时募补粮缺若干名。由该大臣于该屯兵入伍后。咨报陕甘总督。将原拨各营分换防之兵额。均匀减抵。将来该防兵等应换班时。即少为派拨。该大臣惟当督率换防各将弁。令该屯兵丁等。与换防兵丁一体认真操练。务使有勇知方。悉成劲旅。断不准始勤终怠。日久又视为具文。该屯兵等果能技艺精纯。足资得力。准该大臣于二百名定额外。随时体察情形。量为增添。奏明办理。至周廷芬办理喀什噶尔屯务。从前尚有成效。著即责令该员。与各委员和衷料理。总司其事。并著该大臣留心稽查。如果该员始终出力。俟将来著有成效时。准其汇同原招眷户帮办屯务之员。分别劝惩。核实办理。傥敢稍存意见。立即撤回。另委贤员接办。不得意存迁就。致误边防。　　

○戊寅。谕军机大臣等、据奕山等奏、布噜特贼匪入卡偷盗马匹。并戕伤兵丁一摺。此次布噜特贼匪。胆敢结众成群。私越开齐。偷盗牲畜。戕伤兵丁数名。乃于被逐后。复敢乘势掳去厂马一百余匹之多。实属罪大恶极。该将军等传到布噜特比托克索拜、博銮拜等、谕令密躧贼踪。即为捦献。并请俟春尽雪消。领队大臣照例巡边之时。就便访查。相机而行。所办尚属妥协。此等梗顽。既已畏罪远扬。并无确实下落。自不值派员出卡。致有惊扰。该署将军等惟当饬令各卡伦加意防守。密为访察。持以镇静。勿事张皇。以靖疆圉而杜觊觎。所有守卡佐领沙京阿、一时虽疏于防范。致兵丁多被戕伤。惟能勇往扑拏。立即追逐出卡。功过尚足相抵。著从宽免议。至失马之布音特固斯、疏于防守。致牧厂马匹。被贼抢去一百余匹之多。著即责令该管官等照数赔补。以示惩儆。其被戕兵丁托落木、蒙库、那逊达巴三名。奋身捕贼。致被伤毙。情殊可悯。著即咨部照例给予恤典。将此谕令知之。　　

○旌表守正捐躯河南汝州民齐克恭媳石氏。　　

○修浙江山阴县宋家溇等处柴石塘工。从巡抚乌尔恭额请也。　　

○己卯。上奉皇太后幸素心堂。进膳。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭惠济祠。河神庙。　　

○谕内阁、朕此次恭谒东陵。领侍卫内大臣仁寿、绵偲、特依顺保、均著毋庸随往。　　

○又谕、前因御史福珠隆阿奏、散放贫民棉衣钱文。请改期约时。以杜弊混。当降旨交都察院五城御史妥议具奏。兹据隆文等奏称、散放棉衣钱文。每年均于冬至前十日为期。请改于大雪节以前。定期散放。应领银两。于小雪节以前具领等语。此项钱文。原为加惠贫民之用。若散放较晚。天气严寒。老弱贫民。未免难于赴领。嗣后著改于小雪节以前。定期散放。务须同日同时。不得稍有参差。致滋弊混。并著内务府即将此项棉衣银两。务于立冬节以前早行开放。今该城先期具领。照例办理。以示体恤。　　

○礼部议准、前任江西巡抚裕泰疏报、采访万安县贞节妇女廖刘氏等五十三口。请建总坊旌表。从之。　　

○户部议准、陕西巡抚富呢扬阿疏报、武功县开垦八旗马厂地三顷八十亩有奇。照例升科。从之。　　

○展缓山西太原县积歉村庄带徵米豆。　　

○辛巳。遣官祭昭忠祠。　　

○谕内阁、前据御史高枚奏参、浙江省吏治民风日渐玩扰一摺。当降旨交汤金钊等驰赴该省查办。兹据查明具奏。前任嵊县知县何瑞榴、既失察革书沈扬枝进署影射办事。及门丁刘珍向书差科敛分金。复不能约束门丁。以致呵叱童生。实属徇纵。前署杭捕同知候补通判韩绍晋、虽查无实在劣迹。官声甚属平常。何瑞榴、韩绍晋、俱著革职。　　

○旌表守正捐躯湖北荆门州民邓淳五妻张氏。　　

○壬午。上诣安佑宫行礼。　　

○奉皇太后幸如园。进膳。　　

○大考翰林院詹事府各官于圆明园正大光明殿。　　

○谕内阁、本日大考翰詹。翰林院侍读学士保善、临时称病。未经与试。保善著即行开缺。俟病痊后照例补考。　　

○又谕、本日大考翰詹。经监试王大臣查出詹事府右赞善文艺、翰林院编修朱楷、怀挟诗赋。文艺、朱楷、均著革职。交刑部照例治罪。　　

○谕军机大臣等、据邓廷桢等奏、筹议虎门海口创造木排铁炼。添置炮台炮位。分别绘图贴说开单呈览一摺。虎门海口。为粤海中路咽喉。通商番舶。络绎往来。现在筹议海口章程。自应妥为布置。以密巡防。据该督等奏称、涉海登山。周览形势。请于横档山前海面较狭之处。创设铁炼木排。并于威远炮台迤西。添建大炮台一座。安放大炮六十位。以壮声威。所有估需各项银八万六千两。既系洋商伍绍荣等情愿捐办。著免其造册报销。该督等即饬催原派文武各员。务于本年三月内。将排炼炮台。一律赶造完竣。并将新添炮位。如法制造。其泅水兵丁。由该提督关天培如数饬募。随时演习。以期得力。至排炼等项每年修费。及添设排炼官兵月饷。并排炼炮台各兵丁四个月增给口粮。春秋二操军火赏号。共岁需银八千三百余两。除商捐存银三千七百六十余两外。尚不敷一岁之需。著该督等另行筹款。奏明办理。将此谕令知之。　　

○又谕、据邓廷桢等奏、筹议虎门海口创造木排铁炼。添置炮台炮位一摺。已降旨允准。虎门海口。为粤海中路咽喉。现当筹议海口章程。自宜妥为布置。以密巡防。该督等所请于海面安设木排铁炼。以羁绊夷船。并添设炮台添制炮位之处。是否有益。著林则徐详细查察情形。据实具奏。原摺著钞给阅看。将此谕令知之。　　

