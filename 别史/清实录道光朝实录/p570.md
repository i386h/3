<!-- { "loadSidebar": true } -->
○又谕、有人陈奏鸦片烟积弊。请杜绝来源一摺。据称夷船私带烟土来粤。竟敢于附近虎门之大鱼山洋面。另设夷船囤积。称为鸦片趸。并有夷目兵船。名曰护货。同泊一处。勾通土棍。以开设钱店为名。暗中包售烟土。呼为大窰口如省城之十三行、联兴街。多有此店奸商到店。与夷人议价立券。以凭到趸交货。谓之写书。又有包揽走漏之船。名曰快鞋。来往如飞呼为插翼。其船星夜遄行。所过关津。遇有巡丁追逻。竟敢施放枪炮。关吏莫敢谁何。又不报官惩办。是以肆无忌惮。此种快鞋。现有一二百只之多。凡由趸送货至窰口者。皆系此等船包揽。各巡船通同作弊。按股贫赃包庇行私。其弊尤甚。其销售各路。如社建之厦门、直隶之天津、广东之雷琼二府。皆由窰口立券到趸交货。其余各省私贩。入口出境。均系快鞋船包送。出境必由之口。如南海属之仙管汛、阑石汛、紫洞口、落公海口、香山属之黄圃、三水属之西南汛、芦包埠等处。其由大窰口分销内地。悉因奸民串同各衙门蠹役。开设私局。名为小窰口。各处城乡市镇。所在皆有。查烟土一项。私相售卖。每年纹银出洋。不下数百万。是以内地有用之财。而易外洋害人之物。其流毒无穷。其竭财亦无尽等语。鸦片烟流毒最甚。前已屡降谕旨。通饬各直省督抚各就地方情形。设立章程。严行查禁。惟鸦片烟多系来自外洋。实聚于广东。若不杜绝来源。是不揣本而齐末。虽内地严定章程。于事究无裨益。现经有人条奏。所陈各弊。是否实在情形。著李鸿宾等确加查核。如何使烟土不能私入。洋面不能私售。各夷于货船之外。不得另设船只之处。悉心酌议。务将来源杜绝。以净根株。勿令流入内地。以除后患该督等若能尽心尽力。除中原一大害。厥功不小矣。勉益加勉。将此谕令李鸿宾、朱桂桢、并傅谕中祥知之。　　

○长芦盐政钟灵奏、拏获囤积转贩私盐、并偷埽土盐售卖等犯。得旨、嘉奖。　　

○赏庄襄亲王绵课子已革不入八分辅国公奕貹、为奉国将军。已革镇国将军奕睿、为奉恩将军。已革辅国将军奕賟、为二等侍卫。已革头品顶带奕赓、为三等侍卫。　　

○以谢雨三坛。斋戒一日。　　

○丁丑。上诣天神坛谢雨。　　

○诣关帝庙拈香。　　

○幸圆明园。　　

○以和阗守城出力。释回遣犯二十三名。　　

○戊寅。以故奉恩将军德春子安禄、袭职。　　

○以吏部郎中汪河、为湖南乡试正考官。江西道御史岳镇南、为副考官。鸿胪寺少卿闵受昌、为四川乡试正考官。翰林院检讨谌厚光、为副考官。　　

○己卯。御制慎德堂记曰。崇俭去奢慎修思永。孰不知其所当然哉。非知之艰。行之惟艰在士大夫犹患其位不期骄而骄禄不期侈而侈膺天命、绍大统者。可不兢兢焉惴惴焉懔夫皇天无亲。惟无是辅念夫祖功宗德创垂不易后世子孙。坐享承平之福纵不尚奢华。无所加增。自问已觉不安矣。若败度败礼视富贵为己所应有。是直不可与言者也。又奚能常保厥位耶。况我大清龙兴东土。首重朴实。列圣丕承。凡心法治法。无非以勤俭训后。诚以世变风移。敝化放心。有不期然而然之势苟非操之固。审之精朴素自甘。慎终如始难与言俭也。至于饮食勿。尚珍异。冠裳勿求华美耳目勿为物欲所诱。居处勿为淫巧所惑。此犹俭德之小者。不作无益害有益不贵异物贱用物。一丝一粟。皆出于民脂民膏思及此。又岂容逞欲妄为哉。所谓无为而治俾天下阴受其福。而民不知者是也然行俭责在一人。不以天下自奉非概从悭□□吝也若救饥拯溺。去暴安良。国用之常经。民生之休戚正措施之不遑。又何可稍存吝惜于其辨也。是以修身务存俭约之心。以期永久。图治之道。可不加慎而切记之乎。　　

○谕内阁、长良奏、织造衙门公费不敷。历年垫用银两。请在应支养廉银内分年扣存清款一摺。所奏是江南织造衙门不敷公用银两。据长良查明、始自乾隆六十年、截至道光十年计积欠至一万一千二百余两之多。历任织造。因无款筹补。皆于库存应缴藩库未销额支银两。内暂行垫用。年复一年。积数愈多亏欠愈难弥补。自应及早清厘。以免日久悬宕。著照所请、准于该织造实支养廉银五千两内。每年坐扣银一千两。自本年起。至道光二十一年止。陆续扣还清款。嗣后申余款项办公设有不敷。即由织造衙门自行撙节通融办理。不准再行借支正款。　　

○喀什噶尔参赞大臣壁昌等奏、喀什噶尔等八城年班伯克。暂缓进京俟善后办竣。再行照例轮派。从之。　　

○庚辰。上诣绮春园问皇太后安。　　

○谕军机大臣等、据都察院奏、已革员外郎博勒洪武、因库贮金银祭器被窃。参奏革职。具呈申诉。据称二月二十一日辰刻至巳正。该革员遵例在圈查验送交牲只。二十三日。亦有查办差使。此二日未经到署。向来二层库门钥匙。系礼部学习赞礼郎庆善收存。内库门钥匙。系礼部学习赞礼郎富昌阿收存等语。此案前据有麟等奏、库内金银器皿被窃。因该革员掌管锁钥。且正贼系所属之人。是以照部议革职示惩。兹据呈称、开库封库这日。该革员并未到署。且库门钥匙。系庆善富昌阿收存。非伊管带。何以有麟等原奏内并未将庆善参奏。著将原呈发给钟昌阅看。即将呈内所称各情节。并二层库门钥匙。是否系庆善收存。内库门钥匙是否系富昌阿收存。查明据实具奏。将此谕令知之。　　

○又谕、都察院奏、福建晋江县民人赖敬良等、各以劫掳毙命等词具控。已明降谕旨交孙尔准、魏元烺、督同臬司光聪谐严审矣。控关凶徒纠众劫杀弃尸。门丁胥役包庇延搁。案悬四五年。不为究办。并据该民人等结称、赖敬良在本府控告二次。臬司巡抚衙门各控告一次。许缱在本府控告八次。本道臬司巡抚总督提督衙门各控告一次。李全生在本府控告四次。臬司控告二次。本道巡抚衙门各控告一次。俱未亲提。如果属实。该省上司及地方各官。玩视凶徒纠众劫杀重案。任听丁役受贿舞弊。吏治民风岂复可问著孙尔准、魏元烺、督同臬司光聪谐。即将各案犯证亲提严鞫。务得确情。按律究办。并查明各案在各上司衙门具控次数。何以并不亲提讯办。一并据实具奏。毋稍徇隐。致干重咎。将此谕知孙尔准、魏元烺、并传谕光聪谐知之。寻奏、原告赖敬良、在本省控告次数。核与京控相符。前因凶犯未获尸未起验。无从提究。现亲提各犯研鞫。据供赖时私穵吴民田水。吴民用竹铳吓放。致伤赖时毙命。吴民依擅杀罪人律拟绞监候。林河因子林厂被许姓人赶殴逃回。起意纠掳许缱。勒赎洩忿被许缱之父许赞赶追。拒伤许赞身死林河依拒捕杀人律拟斩监候。在逃三年照例改为斩立决。李权生与黄侃争殴。铳黄侃身死。黄侃堂叔黄柏、亦点竹铳。致伤李权生毙命。黄柏系死者有服之亲。照例减等。拟杖一百徒三年。下部议。从之。　　

○加灵佑襄济显惠黄大王昭感封号。清和宣惠风伯之神康济封号。从两江总督陶澍请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百九十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。六月。辛巳朔。谕军机大臣等、卢坤奏、前在关中阅看陕甘总督杨遇春教演之速战阵其擡炮一项。连环施放。高下皆宜。实为神速利器。现拟于楚省七营。照式铸造七十尊。喷筒一百四十杆挑选兵丁演习。惟该省将备。向未谙习。必须熟悉员弁操练。方期得力等语。著杨遇春史谱即于陕西抚标内选派谙悉速战阵之千把总二三员。酌带演放擡炮兵丁数名。并制造炮位工匠二三名。饬令赴楚制造教演。以资练习。俟该省兵丁熟习后。即令仍回原营当差。将此谕令知之。　　

○修湖北荆州将军左右翼副都统衙署。从总督卢坤请也。　　

○壬午。上奉皇太后幸慎德堂。进膳。　　

○调陕西布政使裕泰、为安徽布政使。安徽布政使恩特亨额、为陕西布政使。　　

○命停本年秋审朝审情实罪犯勾决。　　

○癸未。上幸静明园。诣龙神庙拈香。　　

○缓徵直隶大兴、宛平、阜城、东光、南皮、冀、南宫、新河、衡水、武邑、深、武强、交河、枣强、十四州县被旱被雹村庄新旧额赋。　　

○甲申。谕内阁、龙泉峪万年吉地工程前派托津等勘估钱粮。兹据奏请由工部堂官遴派熟谙销算司员会同所派各员详加估计。现在承修吉地大臣内。穆彰阿阿尔邦阿、皆系工部堂官。若此时由该部派员会估将来仍归该部销算。是自估自销。殊属未便。托津等现已拣派司员。著即督同该司员等妥为勘估。核实具奏。　　

○改造福州满洲营擡炮四十门。添制督抚提镇协各标擡炮一百三十七门。从将军萨秉阿等请也。　　

○以捐修山西临晋县书院考棚。予知县廉九经等议叙有差。　　

