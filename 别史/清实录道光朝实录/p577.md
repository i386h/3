<!-- { "loadSidebar": true } -->
○丁巳。谕军机大臣等、寄谕闽浙总督孙尔准、福建巡抚魏元烺、有人陈奏、闽省盐务疲惫。亟应设法整顿一摺。所奏四条。是否可行。于盐政有无裨益。著该督等体察情形。悉心详议具奏。将此谕令知之。寻奏、旧商现已疲乏。除另举殷商之外。别无裕课之方。惟严办亏短以儆新商。盘查船户以防夹带。革除帮馆以节花消。缓徵旧欠以纾商力。遵旨体察情形。设法整顿。下部议。寻议。旧欠应埽数催追。不得概请停缓。余如所请。从之。　　

○移建喀喇少尔所属苏巴什军台。并修打坂沙路。从办事大臣富勒珲请也。　　

○戊午。上诣绮春园问皇太后安。　　

○谕军机大臣等、陶澍等奏、查勘灾地水势。暨续报被淹应行抚恤情形一摺。该督行抵高邮。沿途所勘江水形势。圩田均已被淹。江水仍未消落。且有增长。所有上元、江宁、句容、高淳、江浦、六合、江都、仪徵等县沿江被水各处。一片汪洋。仅存屋脊。镇江府属之丹徒丹阳两县滨江田庐。被淹亦多。淮安府属之桃源县、扬州府属之高邮州、甘泉县、宝应县、情形尤为著紧。并下游之兴化、盐城等县。因高邮之马棚十四堡等处。东堤漫溢掣塌。水溜奔腾下注。庐舍田亩。定皆淹浸。因水势阻隔。文报有稽。尚须确探。各处灾民。迁依埝阜。四面水围。栖食全无。惨景况。不堪设想。现经该督等赶紧设法拯济。据称已饬藩司动项。委员分头驰往抚恤。此时百姓仓猝转徙。无从挨查户口。惟有将银赶紧易换钱米。随查随给。以资济急。所办甚是。若仍拘泥向例。查勘分数。分晰轻重。何济于事。务要赶紧拯救。均沾实惠。或可免委于沟壑也。至下河盐场各所。前被雨水。现复饬启拦潮各闸。分洩盛涨。场灶受淹愈甚。并著该督等妥为拯济。此时扬州一府。最为吃重。现署知府恩龄、猝遇大灾。茫无头绪。署高邮州知州光谦、办理灾务。亦竭蹶未遑。将该二员撤任另委。所办亦是。著照所请、即以镇江府知府王青莲、调署扬州府知府。将山阳县知县王澐、调署高邮州知州。所有灾赈事宜。著陶澍会同程祖洛认真妥办。务期实惠及民。毋致流离失所。其另片奏称、马棚湾迤南、及十四堡下首无工处所。已漫掣过水。现在漫缺处所。约计已有二百数十丈。车逻一坝。亦经启除。水势稍减。并委员督率各工。于缺口南北、赶办裹头。免致愈刷愈宽。惟此时四顾汪洋。并无勺土可以压埽。施工尤属不易。拟将徒阳运河挑穵两岸积土。用船装载。填塞决口。已饬该县豫为估计。土方是否可用。容与张井从长酌议。著该督会同张井相机妥办。保护堤工。上可有意外之虞。是为至要。将此谕知陶澍、程祖洛、并谕张井知之。　　

○又谕、前降旨将林则徐调补江宁藩司。现在江宁各属续报水灾。所有应办赈恤事宜。甚为紧要。该藩司接奉谕旨。著即驰驿前赴新任。将此谕令知之。　　

○以翰林院编修俞东枝、为河南乡试正考官。福建道御史梁萼涵、为副考官。翰林院侍读许乃普、为山东乡试正考官。检讨徐思庄、为副考官。编修王广荫、为山西乡试正考官。高枚、为副考官。　　

○己未。谕内阁、本年朕五旬万寿。著庸举行告祭礼。所有升殿筵宴。俱著停止。　　

○谕军机大臣等、陶澍奏、覆勘马棚湾等处漫口情形。请将道将厅营分别革职议处。并自请交议一摺。此次该处漫口失事。据该督奏称、署高邮州知州候补知县光谦禀。以为扬可厅不豫备料物。不认真抢险所致。而署扬河厅清河县知县张心渊。则以为高邮州偏护民田。不肯认真弹压。及时拆坝之故。该员等推诿卸过。各执一词。究竟因何失事。其咎自有攸归。朕办理庶政。务在核实。断不能因事已如此。稍从含混。且嗣后更无所儆惕也。著该督确切查明。据实参奏。其扬河营守备王拱寿。据该督奏请革职留工效力。永安汛千总李明岚、据奏系专汛之弁。应即革职。亦著再行查明。俟奏到时。一并再降谕旨。至失察之护淮扬道外南厅同知王贻象、河营参将张兆、前经张井片奏、宽免开参。曾降旨俟事竣后再降谕旨。惟张井片奏内。尚有游击薛朝英一员。何以该督此次所奏。仅止二员。与张井先后不符。并著查明具奏。现在运河各堤工差委需员。降调道员邹锡淳、革职通判陶斌玉、孙厚坤、著准其一并留工效力。该督自请交部议处之处。俟事竣后再降谕旨。将此谕令知之。　　

○又谕、张井奏、黄河伏汛安澜。洪湖石工平稳。及现在水势情形一摺。据称黄河应办各工。经该管各道随时勘办。现尚一律平安。至洪湖水长。各工险要。均系内湖外河。仅恃一线单堤以为屏障。应行抢镶防护处所。俱已分别赶办。惟本月初一日节交立秋。距霜清之期。尚几百日。且近年湖河盛涨。多在秋间。尤当格外小心。本年自桃汛以来。水势长落。及风雨阴晴。事事出人意外。幸连日扬河扬粮。各报落水四尺余寸。尚可放心。现仍来往堰盱。督同道将厅营。分段驻工。赶将马鞍埽段。及搂护处所。加紧抢镶。即可竣事。其扬河漫口。应行盘护备堵事宜。俟与陶澍会商具奏等语。现在河湖水长。扬河漫口。一切防护事宜。最关紧要。该河督务当妥为筹商。赶紧保护。总当无误帮船回空之期。傥或办理未能妥速。以致回空归次迟延。惟该河督是问。又另片奏、现在启放山盱林家西坝。过水极为畅顺。但得堰盱保护平安。则他处均易措手。其扬粮昭关坝。及南中新三坝应否接启。容察看办理等语。该河督务当随时相机妥办。不可稍有大意。致涉疏虞。将此谕令知之。　　

○又谕、邓廷桢奏、请留藩库正项银两。暨凤阳芜湖两关税银。以备赈恤之需一摺。安徽藩库正项存银。除拨解堪肃兵饷。及本省留为兵饷杂支等款外。约计存留待用银四十一万余两。据邓廷桢奏、请全数扣留。为将来赈恤之用。并请将凤阳关自道光十年十二月十五日接徵起。至十一年十二月十四日止。徵收全年税银。又芜湖关徵存十年三四两季。除拨解外。存银八万余两。及十一年四季徵收税银。一并暂留备用。各省遇有水旱偏灾。朕原不惜帑金。加意抚恤。惟国家经费有常。藩关各库徵存银两。均关正款。用项甚多。本不准辄请扣留备用。且地方办理赈济。不肖州县。及委员吏胥等。往往藉端滋弊。不可不严行查禁。此次该抚请留藩关库项。系为办理灾务起见。著准其暂行扣存。遇有必须动用之处。随时据实具奏。总当督率道府。认真稽核。毋得任听地方官及委员等。以灾务为名。张大其辞。任意开销。并吏胥从中侵渔克扣。以致帑项虚糜。实惠不能及民。转失朕轸念灾黎之意。懔之慎之。至另摺奏、酌带银两。亲往被水地方查办等语。该处滨江州县。被水甚广。藩司未及周历履勘。该抚已于六月二十二日携带银两。前赴江北无为等属、江南贵池一带查勘。著体察情形。将抚恤事宜。妥为筹办。毋使一夫流离失所。将此谕令知之。　　

○免安徽商贩米船关税。　　

○庚申。孝懿仁皇后忌辰。遣官祭景陵。　　

○谕内阁、瑚松额等奏、查明宗室祥佑进京。给发路引缘由一摺。此案宗室祥佑、前因纠抢财物。实发盛京。交该将军严加管束。系获罪发遣之人。非移居者可比。不应远离所。主事常咸、专管宗室事务。不得诿为不知。乃于祥佑呈报赴京归葬。并不详查、禀明该将军等核办。辄照移居宗室例。准假给发路引。实属错误。主事常咸、著交部严加议处。瑚松额、常文、著交部议处。　　

○辛酉。谕内阁、琦善奏、查明丰润等处营田。改归地方官经理一摺。直隶丰润霸州两处营田。据该督查明、改归地方官经理。稽查管束。呼应较灵。公余督率。亦属妥便。著照所请、即自道光十二年为始。将该二处营田。仍行改归该州县自行经管。一切章程。俱照旧规办理。地仍按佃分谷。堤仍民修免差。原设书役庄头。应给饭食纸张等项。霸州向在交商生息项。下支领。丰润向系委员捐给。著仍旧分别动支捐办。其原派委员。于本年秋收后。饬令交代清楚。即行撤回。除现管丰润营田之大挑知县周震青、接管未久。毋庸议外。霸州营田委员周莲、经管将及两年。尚无贻误。著加恩仍以县丞归部尽先选用。　　

○以捐修河南贡院。予知县周昺潢等议叙有差。　　

○添制安徽寿春、颍州、亳州、庐州、六安、安庆、潜山、泗州等营擡炮一百四十杆。从巡抚邓廷桢请也。　　

○拨安徽司库银。采买河南米麦。以备民食兵糈。从巡抚邓廷桢请也。　　

○展缓直隶冀、新河、衡水、深、武强、五州县歉收村庄节年旧欠额赋仓谷。　　

○壬戌。谕内阁、萨秉阿等奏、旗下闲散刃伤本管协领。审明定拟一摺。此案闲散吉祥、与马甲长亮争殴。经该管协领双禄理斥。该犯不服顶撞。跑回持刀欲杀长亮。因领催叶普冲阿喝问。该犯将其枪杆砍断。并砍伤步甲哲兴额。迨双禄踵至捉拏。该犯犹敢忿恨抗拒。致将双禄砍伤。实属有心干犯。吉祥。著即行正法。以儆凶顽。　　

○命协办大学士理藩院尚书富俊、内阁侍读学士赛尚阿、驰往黑龙江查办事件。以兵部尚书松筠、署理藩院尚书。　　

○予喀什噶尔等处阵亡守备郜万得、郭尔明阿、张伦、陈尚仁、千总郝延龄、吴兆魁、把总刘大明、张珩、马得功、杜永康、米润万、段辀、赵举、杨魁、外委张权、黄钰、王祥、郑廷玉、冉成绪、盛元、马永和、陈昌、刘保安、墨魁、马骐、赵光、杨福、樊启元、祭葬世职。兵丁李良得等十二名赏恤如例。　　

○甲子。上诣绮春园问皇太后安。　　

○谕内阁、前据都察院奏参、副指挥钱承礼、与假照案内要犯谢孚宸、系属至戚。该员职司缉捕。并不认真查拏。当经降旨、将钱承礼撤任。交刑部审讯。兹据刑部奏称、钱承礼身任职官。辄帮同经纪写帐。迨伊戚谢孚宸。假照事发在逃。又不派差缉拏。且报捐履历。与伊弟钱骏舛错不符。并不查明更正。种种庸劣。实属有玷官箴。钱承礼、著即革职。交都察院饬属押令回籍。与伊弟钱骏、一并交地方官严加管束。并著浙江巡抚、查明该革员等于何日到籍。据实具奏。　　

○又谕、谢孚宸、庄倡伶、姚凤山、俱系上年假照案内最要之犯。屡经降旨饬拏。迄今一载有余。尚无一名弋获。总由地方官视为海捕具文。不肯认真躧缉。致该犯等潜匿远扬。此等情罪重大要犯。岂可令其日久幸逃法网。著步军统领衙门顺天府五城暨各直省督抚。严饬所属。实力查拏。务须按名捕获。归案讯办。毋得仍前玩懈。致干重咎。将此通谕知之。　　

