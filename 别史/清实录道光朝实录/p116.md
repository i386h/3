<!-- { "loadSidebar": true } -->
○又谕、琦善奏参兑漕观望之州县。请革顶带一摺。山东省闸内有漕州县。例应冬兑冬开。奉行已久。本年菏泽等九县。勘不成灾。运道并无阻碍。断无民间照旧输将、州县转难挽运之事。该知县倪彤书等、或请春兑秋开。或请冬收春兑。纷纷具禀。实属藉词观望。妄思率改旧章。著照所请、先行革去顶带。勒令遵照例限。冬兑冬开。如果兑运无误。奏明办理。傥再任意迟延。致误交兑。著即从严参办。　　

○又谕、世袭三等子爵德奎、将伊子文年、承荫七品荫生。多报年岁。希图早得当差食俸。有违定例。著交部议处。　　

○又谕、程祖洛奏、河南顶城县贡生应含章之母张氏、现年百岁、四世同堂、请旌一摺。已批交部议奏矣。向例各省寿民寿妇。均系具题。该抚专摺入奏。殊属不合。著仍照例题报。无得率行奏请。程祖洛著传旨申饬。　　

○礼部尚书兼管太常寺事穆克登额奏、九月二十七日。运料门被火。查运料门在太庙外围墙东。遇有工程运料。始由值日官领钥开门。平时扃锁。门外迤北。系门神库。库门东、系临街大门。离官厅较远。无人专司。凡太庙官弁。仅能在太庙内该班看守。不能出绕运料门外。应请交步军统领衙门。添设堆拨。派兵看守。从之。　　

○长芦盐政阿尔邦阿奏、本年雨水较多。商运盐引滞销。请缓缴残票残引。从之。　　

○朝鲜国王李玜、遣使奉表谢恩。呈进方物。命留抵下次正贡。赏赉如例。　　

○以密云等六处军政、年逾六十官十员。精力未衰。命留任。　　

○修山东按察司、济南府、历城县、监狱。从巡抚琦善请也。　　

○赈安徽宿州被水灾民。　　

○缓徵河南仪封、陈留、荥泽、虞城、夏邑、安阳、汤阴、临漳、内黄、汲、新乡、延津、滑、浚、封邱、考城、原武、杞、淇、永城、兰阳、鹿邑、阳武、二十三厅县被水村庄新旧额赋。　　

○缓徵山东濮、博平、德、临邑、德平、东平、平阴、惠民、海丰、滨、沾化、乐陵、阳谷、滋阳、寿张、菏泽、城武、钜野、定陶、郓城、单、曹、观城、潍、济宁、金乡、嘉祥、鱼台、邱、历城、邹平、齐河、齐东、济阳、禹城、长清、陵、平原、汶上、朝城、茌平、馆陶、高苑、商河、利津、蒲台、四十六州县德州、东昌、临清、济宁、四卫被水被虫村庄新旧额赋。及各项银谷。并给濮、博平、恩、利津、蒲台、五州县灾民一月口粮。坍塌房屋修费。免本年额赋十分之一。　　

○以山东各属本年粮价未平。展缓泰安等属买补动缺常平仓谷。　　

○丁未。上诣奉先殿。寿皇殿。行礼。　　

○诣关帝庙拈香。　　

○谕内阁、参领福克津布、身系三品职官。辄将本管铁匠饷银易钱。盈余侵蚀入己。并侵用兵丁钱粮。实属贪鄙。仅按律拟徒折枷。不足示惩。福克津布著即革职。发往军台效力赎罪。历任失察之该旗都统副都统。一并分别议处。　　

○又谕、玉麟等奏、覆讯已革守备、禀揭总兵、审系虚诬刁健、仍照例定拟一摺。此案已革守备希朗阿。因散帖邀请盐当商未至。藉短秤为名。纵兵滋扰。已属有乖职守。迨总兵揭参。即诬指总兵克扣兵饷。列款禀揭。希图挟制。经玉麟等覆讯。复敢主商劣生兵丁。递呈抵制。又捏砌多款。诬陷多人。任意污蔑。众供确凿。仍复坚不承认。目无法纪。甚属可恶。希朗阿、著于该营枷号两个月示众。满日发往新疆。充当苦差。以惩刁诈。总兵德克金布。于军装一项。未遵部示。率将领到兵饷、酌扣制办。但曾经禀明总督。尚无私弊。著加恩改为交部议处。寻议降一级调用。得旨、准其抵销。　　

○谕军机大臣等、本日步军统领奏、湖南醴陵县民甘启琇、呈控土棍罗之埙等、嘱知县金德荣、诬赖匡光文闹漕一案。已明降谕旨。交李鸿宾审讯矣。如果匡光文并无聚众拒捕、及诈传诏旨情事。自应据实平反。将承审各员参处。傥原审并无屈抑。甘启琇辄敢架词耸听。或另有主使别情。此等刁风。断不可长。即加重定拟。以儆刁顽。将此谕令知之。　　

○以内阁学士奎照、署工部右侍郎。兼管钱法堂事务。　　

○修直隶清苑县城外大闸土堤。从总督颜检请也。　　

○赈直隶霸、保定、文安、大城、永清、望都、雄、安、新安、献、任邱、清苑、安肃、新城、博野、祁、高阳、河间、肃宁、无极、槁城、新乐、开、大名、元城、南乐、清丰、东明、长垣、冀、南宫、新河、武邑、衡水、赵、隆平、宁晋、深、武强、饶阳、安平、定、深泽、四十三州县被水灾民。并蠲缓通、三河、宝坻、香河、大兴、宛平、房山、顺义、满城、定兴、容城、束鹿、蠡、景、东光、吴桥、宁津、沧、南皮、盐山、栾城、南和、平乡、广宗、永年、邯郸、曲周、广平、丰润、玉田、枣强、柏乡、高邑、武清、蓟、固安、宁河、东安、交河、天津、青、静海、正定、阜平、钜鹿、任、鸡泽、曲阳、四十八州县新旧额赋。　　

○戊申。上诣皇太后宫问安。　　

○谕内阁、户部核议御史刘尹衡奏、州县徵收钱粮。请责成该管上司、实力催解一摺。各省节年积欠钱粮。半由吏蚀官侵。皆该管上司催查不力所致。该御史奏请责成上司抽查红簿串根。不为无见。著各督抚率同藩司、将豁免后应徵钱粮确查。如有徵存未解。奏明勒追。尽数催提归款。嗣后实徵钱粮。务令埽数完解。并饬藩司随时调查红簿串根。如有银数参差。立即分别参办。以杜亏那。至该御史奏请将各州县实徵实解银数。年底开具简明清摺。奏交户部查核一节。州县徵解款目繁多。即有简明清摺。部中亦无从查考。著照部议、设立比较之法。各督抚于奏销题报外。照例具奏。摺内开具清单。明列通省三年比较。如本年额徵若干。已完若干。未完若干。积年旧欠若干。本年带徵已完若干。未完若干。比之上三年最多最少之数。或盈或绌。一一注明。使眉目清楚。一览了然。该督抚务当详悉认真核办。不可有名无实。以致日久视为具文。将此通谕知之。　　

○又谕、户部奏、安徽省青阳县署中失火。将所存部监各照烧毁。造册咨部补给等语。安徽青阳县。自嘉庆五年至今二十余年之久。积照至六百余张之多。该县并不随时传领。以至被烧。实属任意玩延。著该抚即将失火烧照之现任青阳县知县。及嘉庆五年接收部照后、延不给发之历任知县。查取职名。交部议处。并著户部行文各省藩司。嗣后接奉部监各照。务严饬所属。随时饬传该生领取。毋任胥吏勒掯积压。如查有前项情弊。即行参办。　　

○署陕甘总督那彦成奏报到任。得旨、所奏俱悉。自谓知识短浅。疏忽舛误。未免过当。卿受皇考屡次训迪深恩。刻不可忘。惟思一力奉公。为国宣猷。从前不逮之处。全行湔洗。卿之敢于任事。不与世俗浮沉。朕所素知。勖卿者、所谓不自大其事。不自尚其功。高明柔克。永矢毋忽。以期常承恩眷。佐朕以治也。懔之慎之。　　

○以三等承恩公舒明阿子裕宽、袭一等候爵。　　

○修建陕西甎坪通判衙署仓廒监狱。从巡抚卢坤请也。　　

○己酉。谕内阁、礼部题请于冬至次日行庆贺礼。本年十月二十五日。始满二十七月服制。朕甫经释服。若于冬至次日御殿受贺。为时甚近。朕心实有不安。所有本年冬至行礼。著即停止。于明岁照例举行。　　

○又谕、史致光等奏、请分别买补动缺仓粮一摺。滇省上年永北大姚军需案内。动支仓谷兵米。本年秋成中稔。自应乘时买补。以实仓储。惟前项动缺米谷。为数较多。若全行买补。不免有妨民食。著照所请、所有永北厅仓谷。准自本年秋成。分四年完补。大姚县仓谷。限两年完补。至各属应买军需动缺米谷。本年秋成完补。所需价银。俱著在粮道库贮米折银内动支。其黔省威宁州动支仓粮兵米。著移咨赴滇领价买补。该部知道。　　

○又谕、前因青海野番滋事。特令长龄带兵前往督办。嗣据奏报黄河以北。全就肃清。并筹议善后章程具奏。概予准行。迨甫经凯撤。野番仍复过河抢掠。当降旨交那彦成前往确查。兹据查明、长龄自凯撤后。又有野番十余族。移向河北贡额尔盖、及盐池一带插帐。至抢掠蒙古。虽较前稍熄。然自夏徂秋。尚未尽绝等语。长龄前在青海剿办野番。两次大获胜仗。朕因其办理迅速。加恩赏戴双眼花翎。保奏各员。亦未经斥驳。乃凯旋甫经两月。番贼复过河抢掠。办理不善。咎无可辞。长龄著撤去双眼花翎。准戴用单眼花翎。仍交部议处。寻议革职。得旨、著加恩改为降四级留任。　　

○又谕、那彦成奏、熟悉西宁情形之知府参将。请调赴甘肃差委等语。直隶候补知府屠之申、著即调赴甘省交那彦成差遣委用。如果奋勉出力。遇有相当知府缺出。再行奏补。江西宁都参将邵能。著该督于甘肃参将中酌量一员、奏明对调。　　

