<!-- { "loadSidebar": true } -->
○谕内阁、前日朕恭诣斋次。瑞雪优沾。本日南郊大祀。天气晴明。风和月朗。祗承昊眷。吉事有祥。对越之余。益深寅感。朕仰体上苍垂佑。特沛恩施。太常寺堂官。恪恭将事。礼仪整肃。礼部侍郎管理太常寺事务舒英、著加恩赏还花翎。其太常寺堂官。俱各赏加一级。太常寺执事人员。俱各赏加纪录二次。所有值宿三旗侍卫。及各营官员。俱各赏加一级。其该班之八旗各营。及绿营兵丁。俱各赏给半月银粮。　　

○丙戌。上以冬至节。诣寿康宫。行庆贺礼。王大臣于慈宁门外。众官于午门外。随行礼。　　

○御太和殿受贺。作乐宣表如仪。　　

○奉皇太后幸阅是楼。进膳。　　

○丁亥。谕内阁、定例册封皇贵妃、贵妃、妃、俱祭告太庙后殿。奉先殿。封嫔无告祭之文。向来翰林院恭拟告祭文内有册封嫔。系照成案办理。于成例未能相符。嗣后封嫔。不必祭告即与妃同日册封。亦无庸将封嫔祭告著为令。　　

○又谕、据耆英奏、驻防挑甲章程。应稍为变通。向例驻防马甲缺出。于该处成丁闲散内挑补。如成丁无人。即于在京旗分咨取。兹采育驻防。现无成丁堪挑之人。宝坻距采育相近。成丁较多。著照所请嗣后采育马甲缺出。先尽本处成丁闲散挑取。如无成丁之人。即于宝坻驻防闲散内挑补。所有此次采育挑补马甲。即著照此办理。　　

○又谕、蒋攸铦奏、补徵粮租、请缓核参一摺。直隶省宛平、良乡、涿、房山、涞水、易、六州县。前于道光元年七月内。因跸路经行。降旨蠲免次年钱粮十分之三各该州县张贴誊黄。将阖境粮租。普行扣蠲经户部查明、此次蠲免。应按御道两旁二三里界内地数扣蠲。不准照阖境额数蠲免。兹据该督奏称、各该州县。系因误会未徵。今甫准部咨补徵。尚须出示晓谕。未能克期催解。并非经徵不力。自系实在情形。著照所请准其缓至道光三年奏销案内。查明已未徵完数目。再行造报核参。其现办道光二年奏销册内。即声明补徵缘由。免其参处。该部知道。　　

○又谕、蒋攸铦奏、审拟民人诬控本管知县一摺。此案吕源为王天培主唆作呈。因署大城县知县陈晋、将其掌责。心怀不甘。辄牵砌该署县侵蚀赈款重情。胪列指告经该督审属全虚。此等健讼之徒。挟嫌逞刁。诬告官长。若因年已七十五岁。竟免遣戍。必仍怙恶不悛。适为闾阎之害。吕源著即从重发往云贵两广极边烟瘴充军。不准收赎。以示惩儆。　　

○谕军机大臣等、继昌奏、查明东北两路行宫工程一摺。据称此次查看桃花寺等四处行宫。均毋庸黏修。其余各行宫。实系坍塌渗漏。与嵩年原奏相符。此内应修墙垣。有年分未满、例应赔修者。系属嵩年遗漏声叙。并本年续报汤泉、密云、罗家桥、三处坍倒大墙。亦有应行赔修处所。著继昌即饬该监督如式赔补。其各处行宫内。除找补零星活计。应饬该总管等、随时黏补外。其情形较重。渗漏过甚自应及时修整。所有应行黏修各款内。汤泉行宫。暂缓兴修。余著行文内务府、总理工程处、派员查勘修理。其点景山石高峰云步等项活计。仍照向例。归入实用。俟兴修时。咨总理工程处。派员查验工竣并案核销。其另片奏、盘山坐落。著饬该总管先行购料。开春赶紧兴修。各处皇太后宫。均极整齐。间有渗漏之处。亦著敬谨分别妥办。其密云县等处寝宫正殿。应行揭□□瓦。来年方向不利。著今年动土。来春兴工。即行文钦天监诹吉办理可也。将此谕令知之。　　

○赏八旗兵丁一月钱粮。　　

○戊子。谕内阁、给事中朱为弼奏、酌筹内外缉捕事宜一摺。京师为辇谷重地。除莠安良。缉捕尤关紧要。城内自步军统领顺天府五城之外。又有顺天府所辖四路捕盗同知。额设各路官兵。责成分投躧缉。立法至为周密。兹据该给事中奏称、该同知等积年以来。仅止核转刑钱诸务。于缉捕缺焉不讲。又未能约束弁兵。往往缺额不补。或以老弱充数。甚至藉名讹诈。是该四路捕务情形。废弛已极不可不亟加整顿。著顺天府府尹确查所属额兵。是否足数精壮。并该同知等如何约束稽查。及承缉各员。分别勤惰奖罚之处。明定章程。庶足以收实效。其城内专司缉捕衙门。尤应不分畛域。并力查拏。以期畿辅肃清至外省往来孔道该管地方官弁。尤宜严密稽查。若汛守空虚。一任横行劫掠。则居民行旅。皆受其害。并著通谕直省各督抚。凡通衢大道。以及城市村庄。遇有盗窃之案。饬属立即严拏究治。务使奸徒敛迹。良善安全。毋得视为具文。仍前疏纵。　　

○又谕、户部军需局。系因办理军务而设。此时自无庸设立专局。著照户部所议。将该部军需局裁汰。一切档案。酌量分派陕西山西二司承办。以复旧制。其嘉庆年间军需未结各案。亦责成两司司员上紧清厘。以销尘牍而重帑项。　　

○谕军机大臣等、本日据给事中朱为弼奏、酌筹内外缉捕事宜一摺。已明降谕旨。通饬各该督抚实力查拏。该给事中又称江苏淮安、徐州、等府与山东省接壤之境。向为曳刀凶徒、及盐枭等出没之所。民风凶悍。良莠不齐。该地方官弁。相率隐忍偷安。近日访闻江苏省、自王家营起。至邳州一带。邻界东省地方。本年十月二十日前后。行人被盗抢劫。及连劫之案。即有数起。劫盗类皆涂脸持刀。摉括财物。人数多寡不等。经事主喊控。并未摉获破案等语。外省往来孔道。行人络绎。全在汛堡弁兵。随时稽察。方足以安行旅。若如该给事中所奏。地方盗劫频闻。而该管官置之不办。所谓缉捕者何在。著孙玉庭、琦善、接奉此旨。将该两省连界处所。本年十月间抢劫各案。查明起数。曾否报获。按律办理。倘各属实有讳匿情事。即行严参惩办。毋稍姑容。其淮安等府。尚有凶徒枭匪。并著一体访拏。务须净绝根株。以靖地方而安良善。将此各谕令知之。　　

○刑部奏、四川总督陈若霖奏、蒲江县民曹汝定、误伤亲母致毙。并故杀伊妹身死。未经援引成案声请。与奏定章程未符。得旨、此案四川蒲江县民曹汝定、误伤亲母曹马氏致毙。该督依律定拟。仍应援引从前白鹏鹤、及陇阿侯误杀之案。请旨定夺。乃于审明后。即将曹汝定先行凌迟处死。致与刑部奏定章程未符。陈若霖及署臬司周之琦、俱著传旨严行申饬。　　

○又议覆广东巡抚陈中孚咨称、匪徒捉人勒赎。致伤身死。例无治罪明文。请嗣后广东福建两省。如有捉人勒赎。将被捉之人。拒伤身死。或于掳捉后。谋故殴杀者。首犯俱拟斩立决。为从谋杀加功者。拟绞监候。若系拒杀殴杀。为从帮殴。如刃伤及手足他物。至折伤以上者。俱拟绞监候。伤非金刃。又非折伤。及谋杀并未加功者。实发云贵两广极边烟瘴充军。未经帮殴成伤者。发极边足四千里充军。从之。　　

○以山东抢筑民堰漫口工竣。出力员弁、升用开复有差。　　

○以拏获倡立邪教匪犯。免直隶山东文武各官从前失察处分。　　

○免山东海贩奉天杂粮税课。　　

○缓徵甘肃皋兰、安定、陇西、静宁、隆德、宁安、化、宁夏、宁朔、中卫、平罗、碾伯、灵台、十三州县歉收村庄新旧钱粮草束。　　

○己丑。上诣寿康宫前殿拈香。后殿问皇太后安。　　

○命大学士托津、为正使。礼部左侍郎博启图、为副使。持节、赍册印、晋封和嫔那拉氏、为和妃。册文曰。朕惟鞠衣颁采。嘉佐治于睢麟。兰篆承华。表升荣于褕翟。彝章式叙。令范弥昭。咨尔和嫔那拉氏、端谨修型。肃雝秉式。三缫效绩。鸣机杼以襄劳。九御宣勤。侍辎軿而膺祐。兹仰承皇太后慈谕。晋封尔为和妃。申之册命。尔其祗承徽锡。聿遵内则之仪。益懋芳猷。允赞中宫之化。钦哉。　　

○命协办大学士英和、为正使。内阁学士奕经、为副使。持节、赍册印、晋封全嫔钮祜禄氏、为全妃。册文曰。朕惟兰闺懋教。鸣环扬九御之徽。椒殿襄勤。献茧肃六宫之职。允增辉于翟服。宜贲宠于鸾章。咨尔全嫔钮祜禄氏、粹质弥昭。芳型夙秉。珩璜表度。早懋著夫令仪。巾悦叨荣。荷优颁夫懿旨。兹仰承皇太后慈谕。晋封尔为全妃。申之册命。尔其蕃厘祗迓。益严彤史之箴。茂祉长膺。克赞紫庭之化。钦哉。　　

○命礼部尚书穆克登额、为正使。内阁学士特登额、为副使。持节、赍册晋封祥贵人钮祜录氏为祥嫔。册文曰。朕惟教起六宫。襄绩重椒涂之范。职修九御。扬芳昭桂苑之仪。允佐治以彰勤。宜作嫔而锡宠。咨尔祥贵人钮祜禄氏、徽章克协。茂矩攸循。表女史以传箴。籣帏助顺。率妇官而效职。萱殿推恩。兹仰承。皇太后慈谕。晋封尔为祥嫔。锡之册命。尔其雝肃弥敦。迓蕃厘于樛惠。柔嘉益懋。膺介祉于兰芬。钦哉。　　

○谕内阁、魏元煜奏参营员枪毙粮船水手、并自请议处一摺。此案江西铅山帮、回空粮船过淮。水手夹带私盐。本应严查究办。惟究非大夥盐枭可比。何至施放枪箭禁吓。致毙三命。又伤三人。实属任性妄为。漕标中军副将满德坤、著革职。交孙玉庭提同旗丁、及空运千总德魁归案严讯。有无拒捕确情。按律定拟具奏。城守营参将吉祥保、亦在该处催趱。不能阻止。俟定案时交部议处。魏元煜近在同城。未能先事查禁。著先行交部议处。　　

○以山东德州城守尉倭楞泰、为吉林副都统。　　

○庚寅。谕内阁、孙玉庭奏、查阅狼山镇标扬州等营官兵技艺情形一摺。据称狼山镇标左营都司洪嘉宾、泰兴营都司秦攀萼泰州营守备徐长发扬州营守备哈光绪、李发漳、五员。较众尤为出色。请旨记名。俟有应升缺出。尽先升用等语。营员娴熟技艺。原属分所当然。该督于校阅之时。果见其才技优长。祇应自行存记。以备奖拔若遽予尽先升用。未免过优所有该督请将洪嘉宾等记名升用之处。著不准行。　　

○又谕、哈迪尔、著加恩赏假。令其照料明年年班回子伯克等回去。乘便回籍祭埽祖茔。回来时仍著照料明年年班回子伯克等前来。往返俱著赏骑驿马。　　

○热河都统庆保奏、访获偷穵银砂匪犯。照例讯办。并请添建烟筒山营汛。酌拨弁兵以资防守。从之。　　

○以故科尔沁贝勒色楞多尔济子贡格喇布坦、袭爵。　　

○命黑龙江属、呼伦贝尔、布特哈、二处孤寡口粮。折银支给。　　

○浚山东上河、捕河、运河、泇河四厅属塘长各河。并修运河厅属单闸桥坝。从河道总督严烺请也。　　

○除甘肃宁夏县改穵渠、道地二顷六十二亩有奇额赋。　　

○贷江宁驻防官兵两月米折银。并督标协标营兵饷银。　　

○辛卯。上诣皇太后宫问安。　　

