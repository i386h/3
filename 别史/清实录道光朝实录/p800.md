<!-- { "loadSidebar": true } -->
○谕军机大臣等、朕前闻东河河道总督吴邦庆、年老重听。保举冒滥。钱粮撙节数目。与原奏不符。通判沈廉、不时与该河督密商事件。在外招摇。沈镛等各员有无劣迹。当降旨著桂良、钟祥、查访明确。据实具奏。兹据桂良奏称、检查历任河督报销豫省黄河工程总数。不出百万两者居多。吴邦庆任内。十二十三十四等年报销。均在一百十万两以外。较之十年以前。有多无少。未见撙节。其十四年安澜摺内。所称约可省银三十余万两。查核原奏。系连是年节省埽工碎石。及上年节省碎石。并下年缓办碎石。并计在内。本属勉强凑集。而十月间报销摺内。祇称此十三年省银十二万余两。未将节省碎石银十五万两。及下年缓办碎石银五万两并计。以致不符。至通判沈廉、在署办理奏摺属实。以属员而司幕务。以致物议丛滋。沈镛系河北道幕友沈亦周之子。龚国良系下北河同知上年保举道府龚庆祥之子。罗杰系在京开张广泰银号罗屿之子。各该员等。虽查无在外招摇劣迹。及包揽一切确据。惟多系年少未经历练。并非河工必不可少之人。该河督率行保举改拨。实属冒滥。至吴邦庆年老重听。亦有所闻。因出省阅兵。未及面晤。询之藩司栗毓美、据称与之谈论公事。尚不觉其重听。河督责任綦重。吴邦庆年近七旬。精神年力。是否尚能胜任。仍当密为访查等语。著文孚即将桂良所奏各情节。会同钟祥详晰查明。据实具奏。毋得稍事瞻徇。将此谕令知之。　　

○以故奉恩将军文杰子祥瑞、袭职。　　

○乙巳。河东河道总督吴邦庆因病赏假。以河南布政使栗毓美、署河道总督。　　

○以捐修浙江汤溪县城垣。予知县杨鹤书等议叙有差。　　

○丙午。孝端文皇后忌辰。遣官祭昭陵。　　

○上诣绮春园问皇太后安。　　

○谕军机大臣等、据琦善奏、访获直隶钜鹿县民傅邦凝、系从前嘉庆年间在山西赵城县传授先天教。为首正法教犯傅济之子。先经该督派员访拏到案。旋据鄂顺安信称、曹顺等所习之教。传自傅邦凝。该犯有姑表弟兄杨堂即杨潭、在平定州柏井驿地方居住。时相往来。应向傅邦凝根究曹顺等下落等语。奸民习教传徒。最为地方之害。现在拏获之传邦凝、并其次子傅好义、及该犯家属。该督即饬属确切审讯。务令究出在山西传徒实情。并此外直隶有无徒党。以便就近查拏。其未获之傅邦太、傅好礼、著一并严缉务获。毋任远扬。该督于审讯明确后。即派委妥员。将该犯等解往山西。归案办理。至山东观城县会同直隶差役。拏获形迹可疑三人。讯系曹顺、张文炳、李五尧、三犯。既据该督咨交山东巡抚就近严讯。傥究出直隶另有传习勾结之山。该督即按名缉拏。务净根株。以惩邪慝。又另片奏、直隶省南一带。入春以来。雨水稀少。恐人心难免惶惑。现已通饬地方文武各员弁。协力稽巡。严拏匪犯。如有习教敛钱等事。即行提省审办。并派委河屯协副将王一凤。保定营参将马殿甲、喜峰口游击石生玉、督标前营游击向荣等。分往大名、顺德、广平、正定、各府。复派委署务关路参将王国辅、前往天津河间所属各营汛。认真查验兵丁器械。分别应修应制。捐廉办理。克期集事等语。所办甚好。邪教蔓延。由来已久。全在地方文武各官。随时查拏。有犯必惩。庶不至养痈贻患。该员弁等果能不分畛域。消患未萌自可宽其既往之咎。傥意存观望。不能实力稽查。以致该匪徒等故智复萌。恣意煽惑。尹老须之案。是其前鉴。定当从严惩办。决不宽贷。至各营军械。尤当随时修制。务使全省营分。兵丁足额。器械铦利。处处有可用之兵。人人有适用之器。方为有备无患。将此谕令知之。　　

○丁未。谕军机大臣等、本日钟祥覆奏、查明河督吴邦庆历年奏保防汛出力各员名数。比之前任河臣所保。尚非独多。未闻有挂名冒保等弊。其地方人员。改拨河工。不请分发。系为驾轻就熟起见。尚无专为得缺事迹可指。惟从前严烺奏请改拨。部驳有案。即前数年附保改拨。亦间年而有。吴邦庆连年均有改拨。未免易滋口实。又黄运两河。另案土埽碎石等工。一年所用。例有比较。吴邦庆任内。十二年用银一百六十九万。十三年用银一百七十九万。此两年比前有增无减。十四年用银一百四十八万。实较十三年减省三十余万。较十一二年亦有撙节。核与上年安澜原奏节省银数相符。惟比较案内。未将所存碎石抵除。声叙不同。而省银实属无错。其十月报销摺内。所称省银十二万两。专就埽工一项而言。自与安澜摺内总计数目。不能符合。报销原奏。亦未以碎石牵混。现在查核案据。十数年来。实无止用百万以内、及正项外找补二三十万之案。又该河督年力未衰。两耳微沈。于寻常语言声气。听闻并不费力。至该衙门紧要奏稿。均系自作。初到时未延幕友。遇有照例奏事。曾令通判沈廉查卷起草。迨沈廉得署曹考通判。即不复在河臣左右听差。未闻有遇事密商。在外招摇之事。又改拨县丞龚国良、系现任河南同知龚庆祥之子。州同沈镛、系幕友沈亦周之子。通判罗杰、系在京开铺罗屿之子。内龚国良一员。人尚循谨。沈镛、罗杰、多在河南差委。不能深知。亦未闻有别项劣迹。即罗杰在豫候补。其父罗屿、是否往来包揽。东省实无所闻等语。以上各条。著文孚驰抵山东。悉心体访。该河督于在工人员改拨保举。有无瞻徇冒滥。撙节钱粮。是否与原奏相符。通判沈廉、是否有与河督密商事件等弊。沈镛等各员有无劣迹。再行逐一确查。据实具奏。不得因钟祥业经覆奏。稍事迁就。方为不负委任。将此谕令知之。　　

○又谕、有人奏、湖南苗疆。自辰永沅靖道翟声焕到任以来。擅违旧章。私设委员。偏任新进佐杂。迎合舞弄。苛敛多端。凤凰厅有候补未入流高以庄、乾州厅有河溪巡检林德耀、永绥厅有候补从九品刘正章、均经该道私给钤记。作为管理屯苗委员。该委员等公然直用管理屯苗事务衔名。移文屯备。札调苗官。甚至屯长听其举劾。仓谷得以侵那。盘踞营私。毫无忌惮等语。此等佐杂微员。行同市侩。若稍假以事权。即多擅行扰索。况苗疆要地。曾经降旨查办。将委员名目。永行裁撤。岂容任意私设。该道翟声焕、业于本年勒令休致。惟该处积弊相沿。不可不严行申禁。该督抚即将该员等撤回。严切查究。并申明前旨。永行禁革。嗣后如再违例私设委员。从中滋扰。即将该道一并严参示惩。并责成新任道员随时稽查。无蹈从前积弊。以肃屯防而符定制。将此谕令知之。　　

○又谕、有人奏、湖南宝庆府属之邵阳县。除监狱外私立卡房三所。一名外班房。一名自新所。一名中公所。外班房凌虐最酷。往往有寻常讼案。差役传到人证。即行押入。私用镣金□靠束缚。甚至以长绳系其右手足大指。悬于空际。名为钓半边猪。勒出钱文。差役门丁均分。始将其人押入自新所。照样勒索。再拨中公所。又索取上灶摊襆等钱。方许其做饭就寝。每年三卡内瘐毙及受刑磨毙者。不可数计。凡垂毙之人。差役投一病状。官即据以存案卸责。且有讼家讎主。重许差役钱文。用好汉架、对面笑、魁点斗等酷刑。凌磨至毙。此等惨酷情事。系该县问罪逃归之已革蠹役谢定作俑。名为窃盗阎罗关。近则各役人人效尤。大为民害。有周捷、萧斌、萧祥、李连等。名为四大寇。有鲁宾、鲁文、萧文、刘吉、陈俊、廖玉、李文、何易、许发、李继等十八人。名为十八路诸侯。该县差役当官有名者千余人。白役散役。至二千余人。每遇一案。辄票差七八人十余人不等。倚差肆虐。任意骚扰。门丁得钱包庇。串同舞弊。乡民畏其声势。不敢控告等语。向来内外问刑衙门。不许设立班馆。私置刑具。例禁綦严。该县私立卡房。至三所之多。无非为差役吓诈逼索之地。甚至酷刑淩虐。瘐毙多人。该差役中复有四大寇等名目。贻害闾阎。所关匪细。邵阳一县如此。其余各府州县类此者。想亦不少。不可不严行查禁。著讷尔经额、吴荣光、确切查明。严行禁革。如有似此私设班馆。纵差虐民等弊。即著据实参办。毋稍轻纵。以除积蠹而卫良民。傥徇庇讳饰。阳奉阴违。别经发觉。或被人指参。该督抚恐不能当此重咎也。将此谕令知之。寻奏、查明邵阳县实无私立卡房纵差虐民等弊。惟周捷等曾经前任知县甘庆增派充总差都差。下乡催徵。需索轿钱。殊属违例。除甘庆增已故毋庸议外。周捷等应按律问拟杖徒。下部议。从之。　　

○两广总督卢坤等覆奏。遵旨查办粤海关欠饷。酌定追缴章程。查粤商完纳饷银。多属那新掩旧。现在通盘筹议。饷项固无分新旧。而催徵宜衡量重轻。此时若责令全完旧欠。势不能不那移新饷。与其移新补旧。旧欠甫完。新欠复积。不若将新饷加紧催徵。旧欠分限带缴。应请将各商未完正杂等款银三十九万四千四百六十四两零。自此次奏奉谕旨之日起。分限五年带徵全完。其各行代赔商人等欠项银三十一万六千六百两零。俟前项五年限满徵完后。再行分限三年摊赔归款。下部议。从之。　　

○礼部议准、河南巡抚桂良疏报、采访夏邑县节烈妇司杨氏等六十四口。请建总坊旌表。从之。　　

