<!-- { "loadSidebar": true } -->
○谕军机大臣等、朕闻河南彰德府属之武安县令英安。人本阊茸。于地方公事。诸多废弛。本年五月间。伊家人金姓。在巡抚藩司衙门。控讦英安浮收钱粮勒折漕米等事。共十六款。内二款情节尤重。一系煤窰命案。该令得受贿私。一系派管粥厂家人。无故自缢。显有通同侵冒情事。该抚将英安提省。业已审讯非诬。乃一任委员延搁。迄未认真究办。此案该县家丁。系于本年五月间。在巡捶为藩司衙门控讦。何以至今数月之久。未据该抚奏明办理。著陆言确切查明。据实具奏。不许稍漏风声。断不可意存瞻徇含混。该藩司甫经到任。于此案无所用其回护。务当秉公认真查办。傥有不实不尽之处。经朕访闻得实。或被人控告。惟陆言是问。将此传谕知之。寻奏、查得煤窰命案。系民人李景昌争先买煤被殴。投窰身死。该县并未得受贿私。粥厂家人。因病发轻生。委无别故。金凯所控。均系虚诬。先经抚臣杨国桢讯明、依律拟绞立决。兹复覆查无异。至英安验报命案不实。失察差役诈赃。应由抚臣定案时奏参。报闻。　　

○又谕、据富俊等奏、请将新城局屯田每年应徵大租钱文。搭放伯都讷官兵俸饷。其小租钱文。每年开销弁兵工食等项。须定以限制等语。富俊现令署吉林将军。著明定章程。妥议具奏。其盛京清宁宫大清门工程。业经降旨令阿尔邦阿、会同瑚松额勘估。富俊毋庸前往。赛尚阿著即带同司员回京。将此谕知富俊、并谕赛尚阿知之。寻富俊奏、酌议章程四条。一、新城局每年徵大租市钱六万四千八百串。伯都讷官兵俸饷。每年需用银三万余两。每两按二千五百市钱散放。不足之数。以同知徵收地丁银找给。一、派协领一员。同知一员。总办局务。佐领一员。协同办理。防御骁骑校笔帖式等官四员。分管八旗催租及佃户事件。一、催徵大小租钱。每年限于十一月十五日交齐。一、每年取徵小租六千四百八十串。每年官兵工食。及心红纸张。定以三千串为额。其余钱作为副都统奖赏官兵。养赡孤寡。黏补官房之用。从之。　　

○又谕、本日据梁中靖奏、请行就场徵收盐税之法一摺。著交陶澍与本月初三日顾莼所奏请变通盐法摺。一并核议具奏。梁中靖原摺。著钞给阅看。将此谕令知之。　　

○以肃亲王敬敏、署正红旗汉军都统。镶黄旗蒙古都统福克津、兼署镶红旗蒙古都统。　　

○以吏部尚书宝兴、为吉林将军。未到任前。以钦差协办大学士工部尚书富俊。署理。　　

○以理藩院尚书博启图、为总管内务府大臣。兼管清漪园等处事。　



大清宣宗效天符运立中体正至文圣武智勇仁慈俭勤孝敏成皇帝实录卷之一百九十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。九月。己丑。上诣绮春园问皇太后安。　　

○调刑部左侍郎贵庆、为吏部左侍郎。转刑部右侍郎特登额、为左侍郎。调盛京刑部侍郎凯音布、为刑部右侍郎。以安徽布政使裕泰、为盛京刑部侍郎。　　

○以正黄旗满洲副都统桓格、为京营右翼总兵。　　

○以兵部尚书松筠、兼镶白旗汉军都统。仍署正蓝旗满洲都统。　　

○以广西按察使佟景文、为安徽布政使。浙江盐运使多容安、为广西按察使。　　

○丙寅。谕内阁、富僧德奏参、未经查出俄罗斯牛马进卡之总管、及获牲未报私行给回之卡伦官员一摺。总管泰清阿、巡查边卡。因马疲乏。即不亲身周历。以致失察俄罗斯牲畜进卡。殊属怠玩。泰清阿、著交部严加议处。骁骑校车登巴勒、骑都尉博津保、拏获俄罗斯牲畜。给回未报。又未换取文凭。亦属非是。车登巴勒、博津保、俱著交部议处。　　

○云贵总督阮元等奏、遵查云南尚无三合会匪。得旨、波累无辜。固属不可。亦不准畏难苟安。将就目有。而贻患日后。务须严密查缉断绝根株。永靖边疆。方为不负委任。其共懔之勉之。　　

○展缓河南洛阳、辉、延津、永城、浚、安阳、临漳、兰仪、考城、九县被水被雹地震灾区新旧额赋。　　

○丁卯。谕内阁、惇亲王等奏、失察逆伦之闲散安汰。请交部分别严议议处一摺。官员于所属旗民失误公事。不能约束训诫。例应加以惩处。若旗民私家事务。该管官安能一一查及。是以例无处分。原因此等蔑伦人犯。凶恶性成。惟有随时惩办。以彰国法。若严定处分。该管各官惧干吏议。或相率讳匿。不行究办。或捏饰情节。避重就轻。祇图规避处分。转使枭獍之徒。幸逃法网。从前嘉庆年间、该管官奏请失察逆伦重案处分。叠奉谕旨。毋庸交议。自应遵照办理。此次惇亲王等、奏请分别交议之处。著毋庸议。嗣后遇有此等重犯。该管官当查明即行惩办。毋庸奏请交议。　　

○谕军机大臣等、盛京清宁宫大清门应修工程。前经降旨、派阿尔邦阿、前往会同瑚松额、敬谨勘估。惟明年方向不利。未便动工。阿尔邦阿。已令毋庸前往。所有清宁宫大清门因雨渗漏各情形处所。著该将军妥为保护。俟明年秋间。再地派员前来。敬谨勘估。将此谕令知之。　　

○又谕、据御史范承祖奏、江苏昭文县漕书张仁扶即张奎杨、与前任昭文县黄嵋之孙黄仁浦交结复充。通同舞弊。经前任御史高翔麟参奏。将该书吏杖责斥革在宋。后又更名星灿。朦捐监生。因绅民控告。经前任江苏学政辛从益褫革。而该蠹倚恃上司衙门书吏皆其党类。声息相通。盘踞把持。依然如故。现虽卯簿无名。而影射作弊。出入县署。众目共睹。较未革时胆量益大。办漕则自称漕总。殷实之户。任意勒索。办灾则自称荒总。婪索多寡。定灾轻重。其住居县城方塔寺前。大营私宅。画栋雕甍。甲于一邑。若非剥民肥己。何以奢侈若此。虽经该县绅民叠次上控。该蠹百计弥缝等语。蠹吏把持漕务。实为地方之害。如该御史所奏。漕书张仁扶即张奎扬、在该县盘跨多年。屡经责革。仍敢如前舞弊。朦混复充。必应严拏重办。著程祖洛。即遴委干员。严密查拏惩办。勿令该犯闻风远扬。以除积蠹。将此谕令知之。　　

○又谕、伦布多尔济等奏、接据俄罗斯固毕尔纳托尔咨文呈览。且云俄罗斯性情诡诈。善于探试等语。原文内廓堪即系霍罕。言辞甚属恭顺。其事之虚实。姑且勿论。人以情理来者。我亦当以情理答之。伦布多尔济、即将大皇帝俯鉴俄罗斯汗恭顺。殊嘉深悦。晓谕固毕尔纳托尔知之。兹将伦布多尔济代答固毕尔纳托尔文稿缮写寄往。接到时。即照写咨行。将此谕令知之。　　

○旌表守正捐躯广东陆丰县民王浚濴妻陈氏。　　

○缓徵甘肃碾伯、皋兰、狄道、金、四州县被雹村庄新旧额赋。　　

○戊辰。谕军机大臣等、据富呢扬阿奏、各官捐廉资送灾民。并设法留抚等语。所办甚好。江南省被水灾民。由常苏一带。陆续来浙。计共二万余人。已经富呢扬阿同藩臬等、捐廉发给委员。分起资送出境。惟被灾省分。流民在外谋生者多人。其既入浙江境内者。自应妥为抚恤。现经富呢扬阿与司道等、分捐廉俸。择于杭州、嘉兴、湖州、宁波、绍兴、五府内。各于城外宽大庙宇。或空旷地方搭盖棚厂。按大小名口。分别发给钱文。其已往金华、严州、衢州、台州、处州、各府者。仍令折回。归杭嘉等五府一体安抚。所过地方。分饬官员。妥为经理。若有自愿回籍。即陆续给予盘费。资送回里。一俟开赈有期。即由该省督抚。咨会浙省。以便递送回籍。并饬属截留。勿令出境拥挤。用副朕轸念灾民至意。将此谕令知之。　　

○又谕、昨据伦布多尔济等奏、接据俄罗斯固毕尔纳托尔文称、有霍罕遣使。欲到该国。叩见俄罗斯汗。该汗因思霍罕曾纠结各部落、侵犯天朝边界。是以未准该使入该国边界。饬令旋回等语。俄罗斯汗。因霍罕曾犯天朝边界。未准该使进至该国边界。自系出于恭顺之意。长龄等、现在喀什噶尔办理善后。此事关涉霍罕。该将军等、必应知悉。随时留心。所有寄伦布多尔济等谕旨一道。又发给俄罗斯檄文一件。并伦布多尔济等原奏一件。及译出俄罗斯来文一件。著一并钞寄阅看。将此由一百里谕令知之。　　

○筑浙江会稽县枯渚塘堤。从巡抚富呢扬阿请也。　　

○己巳。谕表守正被戕直隶深州民杨孝发妻范氏。永年县民张合志妻贡氏。　　

○辛未。谕内阁、御史陈焯奏、陕西学政违例送考。承办试卷衙门。不即驳回。该抚含混参奏一摺。前据史谱奏、陕西省办理科场试卷未协。当降旨将承办各员。分别交部议处察议。兹据该御史奏、该学政违例送考。藩司不行驳回。该抚参奏理意存含混等语。著史谱、戴兰芬、将摺内所指情节。明白回奏。　　

○户部议准、陕甘总督杨遇春疏报、安西州开垦田五十亩。正宁县一顷二十亩。照例升科。从之。　　

○癸酉。上诣绮春园问皇太后安。　　

○荆州左翼副都统七克唐阿、以病乞休。允之。　　

○朝鲜国使臣洪奭周等三人、于大红桥瞻觐。　　

○甲戌。以广西太平府属下石西土知州闭显荣子孔昭、袭职。　　

○乙亥。上御勤政殿听政。　　

○谕内阁、张家口等处监督。经徵盈余银两。向于该监督等差满回京时。自行具奏文纳。兹据内务府查明。前任张家口监督刑部郎中景福。欠交银八千二百十两零。山海关监督吏部员外郎善庆。欠交银八千二百两。又前任张家口监督刑部郎中铭恩。应交盈余银三万二千六百四十一两零。及驼马皮张变价银三千六十九两零。至今并未交纳。节经该衙门咨催。均未如数解交。实属从来未有之事。著吏部刑部堂官。传询该员等因何延缓缘由。递结具奏。　　

