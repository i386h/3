<!-- { "loadSidebar": true } -->
○庚寅。谕内阁、吴邦庆奏、请严定查禁回空粮船夹带私盐章程一摺。回空粮船。经由直隶山东淮扬一带装载私盐。最为鹾务之害。前饬该署漕督等妥议章程。兹据奏称空船夹带。总在私盐旺产之区。请于各该处多派干练之员。会同押运各弁认真防范。并据查明天津以南之于家堡、杨柳青、独流、砖河等处、天津以北之北仓丁字沽、西沽海口、及故城县之郑家口、头望、二望、三望、直东两省交界之油坊渡口驿、并山东境内七级闸、阿城闸。张秋一带。均系私盐装载之地。总由营汛员弁。得规包庇。以致私贩越境而行。深堪痛恨。著直隶总督责成天津。镇总兵严督沿河。营汛弁兵上紧访拏巨枭窝囤。饬令该管州县多派干役。一体会缉。并著山东巡抚拣派明干副参大员酌带弁兵。会同该管州县。在油坊渡口驿等处。分投上下。实力查拏。至江境黄林庄以南著两江总督饬令徐州镇道严密巡查兼防河北漏私。并于扬州上游河宽之处。酌派文武员弁带同兵役。照例摉检放行。再派瓜洲仪徵委员。至九江芜湖等处。会同各关监督按船严查。其余滨江等处。一体访缉。如摉获私盐。讯系何处偷漏。除将丁舵人等从重办理外。即将该管地方文武员弁、及失察之押运厅弁分别严参。以示惩儆。经此次严立章程之后。该署漕督等务当各饬所属认真查办。以期枭贩净尽。鹾务肃清。不可徒托空言仍至有名无实。　　

○谕军机大臣等、御史王铸奏、徽州府有匪棍陈小鸿又名程八。系桐城县人。在徽州府城内寄居有年。府县衙门左近。俱赁有房屋。置买妇女。为各衙门门丁长随幕友住宿之所。勾结胥役。搭擡串骗。遇有讼案。包揽关说。随处诈赃。又招集棚匪。强租山场。开垦分肥。种种不法。又安徽和州无为州一带。有匪民结党成群。豢养盗贼。窝囤私枭。遇乡村温饱之家。邀结多人。强行索借。如不遂意。则多方扰害。百姓惧其报复。不敢显与为讎。名曰白抢子。非寻常鼠窃可比。凡遇案犯审有白抢子名目者。请比照贵州省大五小五章程办理等语。匪棍盘踞府城。营私舞弊。贻害地方。必应查拏究办。至奸徒结党成群。有白抢子名目。亦属大干法纪。著陶澍、邓廷桢、各派妥员前往访查。陈小鸿即程八。如有前项情事。即行严拏究办。毋任闻风远扬。其和州无为州一带白抢子匪徒。并著认真访拏。严行惩办。以儆奸宄而靖闾阎。将此各谕令知之。寻奏、拏获陈小鸿。饬发臬司收审。并委署芜采营游击赵瑾等、查办白抢子。得旨、除莠安良。本属地方急务。况遇灾歉之秋。尤当加意查缉。毋忽。　　

○辛卯。上奉皇太后幸慎德堂。进膳。　　

○壬辰。以翰林院侍讲学士顾莼、编修张日章、充日讲起居注官。　　

○修山东运河两岸官堤。从河道总督严烺请也。　　

○癸巳。上幸万寿山。诣广润祠拈香。　　

○谕内阁、钟昌奏、酌议巡查内外火道章程一摺。东陵内外火道。地界辽阔。附近居民。间有偷窃树株牲只之事。必应严密巡防。从前历任总兵办理章程。未能一律周妥。兹据钟昌议请添设梭巡。著照所请。所有左右两营巡查弁兵准改为四起。每次两翼同日并出分为东西两路互查。俱赴兴隆山与总巡会哨。二十日轮替。前二起将及归伍。后二起即行接巡。其曹墙两路巡查兵丁。由北而南。亦至兴隆山会哨。至内火道十八拨及五关汛。于东三关、派外委一名兵五名。黄将二关、派外委一名兵五名。与双洞子总巡会哨。归伍后、后起接巡。又南北边一带。仍派海巡。分为六段。每段派外委一名兵五名梭巡。十日轮替。其附近围墙内外。仍照旧设立双筹。两营往来传送。交踵巡查。该总兵务当随时密派妥员认真稽察。勿得日久生懈。以昭严肃。　　

○又谕、杨国桢奏、遵旨酌拟查禁种贩鸦片烟瘴程一摺。豫省地广民稠。奸民私种罂粟等花渔利。事所必有。自应严申禁约。嗣后如有盈丘成段。种植林立。为造蓄鸦片烟之用者。即将种植之人、及知情故纵之地保。照例科以军徒。田地入官。地邻人等容隐不首。照例拟杖。若首先举告。即以所种之地给赏。以示惩劝。又该省通衢四达。并无关隘勾稽。外来兴贩。易于溷迹。著责成店户及居停地主人等严密稽查。一经得实。即密报官司摉捕。视贩烟之殁寡。酌赏项之重轻。自数十两至百两为率。官为捐给。以奖首报之人。若地主知情容隐。或受财故纵。即照例从重治罪。其买食之人。为子弟者。责诸父兄。无父兄者。责诸牌保。准其自行举首。将本犯业已改悔。切实声明。均从宽免罪。傥容隐不首。将纵容之父兄牌保照例责惩。本犯初次依例科罪。再犯酌加枷号。以为怙终者戒。其造卖烟具者。即以制造赌具论罪。各衙门如尚有买食之人。查出即将本官严参。至所称于省外各府州属之朱仙镇等十处。派员协同地方官侦查等语。该处商贾辐辏。自应严密侦查。惟一经派员。即恐藉端滋扰。且地方官转可推诿卸责。所请派员协同侦查之处。著毋庸议。即著各该地方官实力稽查。以专责成。仍令按季禀报。该管道府于年终出具所属并无种卖鸦片烟切实印结。详报该抚。于每年年终汇奏一次。务当严行查禁。杜绝弊端。不可日久生懈。视为具文。致干重咎。　　

○以工部右侍郎何淩汉、为浙江乡试正考官。翰林院侍讲王炳瀛、为副考官。国子监祭酒陈官俊、为江西乡试正考官。翰林院编修钱福昌、为副考官。编修李儒郊、为湖北乡试正考官。费开绶、为副考官。　　

○甲午。旌表守正捐躯山东兰山县民张立光妻王氏。　　

○乙未。皇五子奕誴生。　　

○谕内阁、福克精阿等奏、接济京旗生息钱文。请改收银利一摺。吉林接济京旗发商生息本银五万两。所有利银。向系按照时价。易钱交纳。兹据该将军奏、省垣银库。不敷存贮钱文。且双城堡相距较远。关领维艰。兼之运费亦无项可筹。著照所请准将前项生息银两改收银利。自道光十年起。无论银价贵贱。每岁年终。每户京旗改为赏银五两。鳏寡孤独。每名每月赏给养赡银五钱。按年仍将动存银数造具细册。报部核销。以归简易。该部知道。　　

○以吏部右侍郎申启贤、署工部右侍郎。兼管钱法堂事务。内阁学士陈嵩庆、署礼部左侍郎。　　

○旌表守正捐躯直隶束鹿县民甄维新妻贺氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百九十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。六月。丙申上诣绮春园问皇太后安。　　

○谕内阁、刑部核议给事中刘光三奏、请酌加买食鸦片烟罪名等情。严定条款具奏。著照所议。嗣后军民人等。买食鸦片烟者。杖一百。枷号两个月。仍令指出贩卖之人。查拏治罪。如不将贩卖之人指出。即将食烟之人。照贩卖为从例杖一百。徒三年。职官及在官人役买食者。俱加一等治罪。仍令各该督抚。及地方道府州县等官。出具署内并无买食鸦片烟各甘结。于年终汇奏一次。如本官徇隐不究。从严参处。该部即移咨吏兵二部。查照办理。并通行各直省督抚。一体遵照。　　

○又谕、吴光悦奏参、被控抢赃数万、重案轻报、意存讳饰之知县一摺。此案事主刘智善等。在江西彭泽县地方。白昼被劫据控抢赃数万。业经委员获犯多名该县黄浚、并不速行审详。亦未起获全赃。办理已属玩延。且该事主等控系多人上船抢劫。而县详则称船遭沈侧。数人凫水捞摸。显有化大为小。讳匿轻纵情事。至被控书差包庇分赃。尤难保其必无。自应彻底根究。彭泽县知县黄浚。著革职。留于地方协缉。如限满无获。即严参惩办该抚现饬该署府驻往提讯并著饬属严拏逸犯务获。将实内犯证人等。解省亲提。严行究办。勿受欺朦。按律定拟具奏。寻巡抚周之琦奏、审明起意抢赃之王胜东等抢银一千两至数十两不等各论罪如律从之。　　

○戊戌。谕内阁、副护军参领阿隆阿前在谙达差内。并不守分出力。于所交事件任意肆行业经革职。亦不必深究矣。惟是呼图克图喇嘛等。与随从阿哥之谙达太监交结殊属不合。著理藩院转饬该呼图克图喇嘛等。嗣后傥有此等事件。一经查出。除将该谙达太监等严行加罪外。定将该呼图克图喇嘛。一并治罪。决不宽贷。　　

○旌表守正捐躯吉林伯都讷民刘泳昌妻李氏。　　

