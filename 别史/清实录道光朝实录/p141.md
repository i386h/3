<!-- { "loadSidebar": true } -->
○谕内阁、那彦成等奏、请赏给野番各族千户、百户、百总、并防河蒙番青稞一摺。循化贵德野番。向系分族而居。本无统束。故易于偷渡河北。散漫无稽。现据那彦成等、编查户口。分立千户、百户、百总。令其递相管辖。稽察各族番子。易买粮茶。由该千百户等代为请票。遇有为匪不法者、责令捦献究办。兹该督等奏称、野番之千百户等、现在均知管束番众。复献贡马。察其情词肫恳。洵为慑伏归诚。自当量予恩施。所有该番目等、果能始终不懈。著每年千户一名、赏给青稞十二石。百户一名、赏给青稞八石。百总一名、赏给青稞四石。至循贵黄河渡口二十处、责令察罕诺们汗旗下、图萨拉克齐等、及野番千百户等把守。亦当分别赏罚、以示劝惩。其最要渡口。如果一年无偷渡之人。赏给青稞二十石。次要渡口。赏给青稞十五石。又次要渡口。赏给青稞十石。傥防守疏懈。致有偷渡。又匿不举报者。查出由何渡口偷渡。即将把守之图萨拉克齐、及千百户等、斥革严办。该野番千百户、及防河图萨拉克齐等、经此次特加优赉。生计有资。当知感知畏。认真效力。方得长邀恩赏也。懔之。　　

○又谕、颜检奏、豫省白麦、并未截留。请赏拨南漕抵直米石。以资各属平粜一摺。直隶省、本年展赈案内。前经降旨、将截留豫省白麦、仍行装运、赴通交收。即于通州拨米一万石、以备展赈之用。兹据该督查明白麦并未截留。其展赈州县、本折搭配。加以上年原拨之米。足敷散放。所有抵拨通仓米一万石。著免其领运。惟文安等六州县、平粜米石。现在截留豫东二省米麦。仅止十二万一千二百余石。无可分拨。该督奏请于南粮头进帮船内。赏拨米六万石。以一万石、分拨文安等州县平粜。下余五万石。留为直属平粜等项之需。著照所请、准其自大河前帮起。挨次截卸北仓。俟截足六万石之数。余均令其赴通交纳。该督务饬属妥为经理。以期实惠及民。至另片奏称、上年存賸通仓未运米。尚有四万石。请统行改归现奏截留南漕米内。就近拨运。较为妥速等语。亦著照该督所请办理。其原拨未领存賸通米四万石。即行停止。　　

○谕军机大臣等、颜检奏、遵旨办理漫缺堤埝、及委员查勘河道情形一摺。大城县横堤决口四处。可期渐次涸出者三处。惟小广安口一处。积水甚深。必须由水浅之处。用土填筑。共估土方银五千七百余两。著该督即行照估核办。其文安境内。除陈家窰崔家房等处、先由司库借拨银两、赶紧购料堵合外。西堤漫口二道。北堤缺口十九道。堤身里外浸泡。兼无筐土可取。著俟春融、水势稍落。涸出堤根。再行确估。至该处上游河间献县之水。下游大清河海口之水。通筹全局。俱应疏畅。该督现已委员分投查勘。著俟各委员勘估禀送到日。即行覆核妥议。据实具奏办理。将此谕令知之。　　

○以办理番案妥速。予陕甘总督那彦成议叙。余升用赏衔有差。　　

○修江苏砀山县护城堤。从协办大学士总督孙玉庭请也。　　

○壬午。伊犁将军庆祥奏、伊犁历次遣犯。人数众多。渐形壅积。请量为分拨。以肃边地。下刑部议。寻议奏。遵照嘉庆十七年奏定章程。查明该犯等到配年分久暂。分别改发内地减流。报可。　　

○以贝勒绵誉、为右翼前锋统领。　　

○以吐鲁番历任领队大臣擅用开垦地亩租银。前锋统领安福等、分别降革有差。　　

○展五城饭厂煮赈一月。　　

○癸未。上奉皇太后幸含辉楼。上骑射。并阅皇子及亲王侍卫等骑射。　　

○谕内阁、据绵课等奏、马甲清瑞等、赴宗人府空房看望圈禁之宗室穆兰布。被嘎尔罕等留住、逼写字据。其中恐有别情等语。除清瑞已由宗人府、咨送刑部外。其同进空房之刘七、黄四、及案内应讯人证。著交刑部、会同宗人府、提集到案。一并严审确情。定拟具奏。其擅放外人出入之该班笔帖式宗室尚佑、著先行革职。归案待质。如有知情唆讼等事。即治以应得之罪。是日由旗派往空房该班之章京。著兵部查取职名察议。兵丁等、交各本旗责惩更换。　　

○两广总督阮元等奏、拏获鸦片烟人犯。得旨、总要日久无懈。认真察查。勿被属员商人朦混。方为至善。　　

○调西安左翼副都统哈兴阿、为山海关副都统。山海关副都统福桑阿、为西安左翼副都统。　　

○赏喀喇沁贝勒托恩多、银三百两。修理坟茔。　　

○旌表守正被戕浙江海盐县民冯士沅妹冯氏。　　

○免福建盐商代赔欠款银。　　

○甲申。两广总督阮元奏、官员子孙。仰蒙予荫。原系非常旷典。岂容漫无区别。查故闽安协副将张保、原系粤洋大盗。经官兵剿捕。于嘉庆十五年投诚。其子嗣若一体子荫。殊不足以重名器。应请撤除。得旨、不必撤除荫生。著赏给千总。毋庸送部引见。　　

○乙酉、谕军机大臣等、御史董国华奏、直东二省水道。请择要修办、以防水患一摺。据称直隶山东二省。所有河渠坝堰。驿路桥梁。关系民田官道。年久失修。一遇霖涨。水无去路。漫衍淤停。为害日甚。其滨临河工地方。岁修未必坚实。遂致漫口坍堤。岁为民患。上年五六月间。直省连雨被灾、至七十余州县之多。而东省被水之区。大路淹漫。行旅艰阻。若不豫勘水道。修复从前疏洩堵御旧工。夏秋设逢霖雨。不独阻滞邮程。甚或农田淹损。仍须蠲赈兼施。岂可视为常事。且平治道涂。修筑港坝。本有成迹堪循。请敕令查勘旧工、择要修整等语。著颜检、程含章、即行派委干员、查明旧有闸坝支河。是否废塞。沿河岁修各工。是否坚固。务令积水一律宣洩。先事豫防。毋致再贻民患。至如何分别官工民工、酌筹款项、劝谕民力、不致扰碍之处。著一并悉心详议。据实具奏。将此各谕令知之。　　

○陕甘总督那彦成、以其祖阿桂配飨太庙、谢恩。并请陛见。得旨、嗣后倍当黾勉夙夜。无忘忠诚二字。永远宣力国家。佐朕治理。以副朕之厚望。下及子子孙孙。务期克绍家声。受禄无穷。勉之。无庸为此来京叩谢。　　

○丙戌。上幸万寿山。　　

○谕内阁、陈若霖奏、审明贡生呈缴贡单一摺。前因四川平武县贡生唐开兰、以该省学政、将该生恩贡改作岁贡等情呈控。当交该督讯明具奏。兹据查明唐开兰出贡次序。前任学政聂铣敏、误将该生作为恩贡。虽续经查明更正。而文内有如其执拗解辕惩办之语。以致唐开兰怀疑妄控。究系错误。聂铣敏、著交部察议。　　

○以故奉恩将军永绪子绵铲、袭职。　　

○以翰林院侍讲沈岐、充日讲起居注官。　　

○丁亥。上诣安佑宫行礼。　　

○谕内阁、原品休致之副鸟枪护军参领倭兴额、著准其赴伊子桓格任所就养。仍加恩赏给全俸。其俸银即照所请、留京支用。嗣后有似此休致赏给全俸之员。呈请就养者。俱照此办理。并著纂入中枢政考。　　

○旌表守正捐躯直隶清苑县民赵金息妻郝氏。河南唐县民侯得佩女、女姐。　　

○修直隶波罗河屯坝。从总督颜检请也。　　

○修浙江萧山县属篓石土塘。并改建柴塘。从巡抚帅承瀛请也。　　

○再减直隶灾区平粜米价。　　

○戊子。礼部以宗室会试中额请。得旨、取中四名。　　

○赠故领侍卫内大臣景安尚书衔、予祭葬如例。　　

○己丑。上奉皇太后幸含辉楼。阅侍卫等骑射。幸展诗应律。进膳。　　

○闽浙总督赵慎畛、奏谢陛见回任恩。得旨、屏除情面。力挽习俗。勤慎之中。加之振作。海疆尤当注意。以副简畀。勉之。　　

○停铸湖北宝武局卯钱。　　

○庚寅。谕御前大臣等、索特纳木多布斋等奏、批本处官员、奏事处官员、奏蒙古事侍卫等、八年期满。恳请恩施一摺。官员侍卫、内廷行走。一切差使。甚属紧要。著照索特纳木多布斋所请、此三项官员侍卫、差使懈惰。经御前大臣查出。即行奏参、照例驳回当差。内有差使奋勉者。著御前大臣、出具考语。带领引见。交各该处京察时、与一等官员、一体升补。侍卫等遇军政时、与侍卫等一体升用。　　

○礼部以会试中额请。得旨、满洲取中九名。蒙古取中三名。汉军取中五名。直隶取中二十二名。奉天取中二名。山东取中十九名。山西取中十一名。河南取中十一名。陕甘取中九名。江苏取中十九名。安徽取中十五名。浙江取中二十三名。江西取中十九名。湖北取中十一名。湖南取中九名。福建取中十二名。台湾取中一名。广东取中十名。广西取中六名。四川取中七名。贵州取中七名。云南取中十名。　　

○山东巡抚程含章奏、东省水患。年甚一年。须将河道早为修浚。惟事体重大。工役浩繁。须与运道邻境、皆无所妨。方可见之施行。容督同司道府县、广咨博访。分别缓急具奏。得旨、所见甚是。详细察看。据实覆奏。　　

○以山东郯城、兰山、滕、峄、寿张、阳谷、济宁、金乡、鱼台、范、钜野、定陶、郓城、利津、乐安、聊城、莘、夏津、武城、十九州县粮价增昂。命平粜仓谷。　　

○辛卯。谕内阁、孙玉庭等奏、遵旨将部驳淮商悬垫息本各款、查明登覆、恳请恩施一摺。两淮积年悬垫银数过多。现行辛巳壬午癸未三纲。皆属减半、折行赔课。若加以勒追垫款。商力实形拮据。著照所请、加恩将辛巳等三纲、一半赔课银、共二百三十八万余两。全数停扣。让出地步。追补悬垫。其扣停之银。同嘉庆二十五年、奏准扣留之四百六万余两。一并自甲申纲起。分五纲带徵归款。至原发本银四百七十余万两。著仍留通纲、按年完息。提引等款银三百万两本息。著自己丑纲起。分五纲归还。俟徵还一纲之本。减除一纲之息。于各纲徵限内、按数报拨。并专商借领之一百七十六万余两。先归通纲徵完。仍饬各本商、按照原借之数。分二十限完缴。至捐带二款。著俟悬垫息本全清之后。于甲午起、分二十纲徵还。其淮北积引。著将壬午正带引目四十九万余道。提出铳销。应赔正课。及旧欠底马盐本。均照原奏、归淮北纲引。分年通摊。以纾商力。再另片奏、淮商报捐未缴。叠经展限带徵银五百十四万六千七百九十两零。著加恩准予豁免。以示体恤。两淮商力疲乏。节经曲予调剂。此次复允该督等所请。实因众商、力有不逮。格外施仁。嗣后该督等、务当认真清厘。徵解相符。俾鹾务日有起色。傥仍办理不善。迄无成效。惟该督等是问。恐不能当此重咎也。　　

○赛因诺颜公德勒克多尔济、以疾解任。命赛因诺颜王车林多尔济、管资生驼只事。　　

