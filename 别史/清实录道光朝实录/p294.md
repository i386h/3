<!-- { "loadSidebar": true } -->
○又谕、逆裔张格尔进卡滋事。喀城回子。全行变乱。已降旨令署陕甘总督杨遇春带领精练官兵。驰往筹办。惟道路遥远。到彼稍需时日。吐鲁番为新疆各城扼要之地。亟宜重兵防范策应。以壮声威。著多隆武就近酌带巴里坤官兵。迅速驰赴吐鲁番驻劄。加意防守。毋稍迟延。将此由六百里加紧传谕知之。　　

○又谕、昨据乌什办事大臣庆廉驰奏、喀城回子。全行变乱。当降旨令长龄相机调度。设法策应。不可轻动。并派杨遇春为钦差大臣。选带精锐将弁。统领大兵。赴回疆筹办剿捕事宜。本日又据印登额等驰奏、叶尔羌参将吴亨佑全军被陷。现在贼势猖獗。欲攻英吉沙尔。朕心正深注念。适接长龄奏报、接庆祥来咨、喀什噶尔被围。现调乌噜木齐官兵四千名。伊犁兵二千名。星驰前往。伊犁地方紧要。长龄在彼驻守。调遣策应。所见甚是。现在喀什噶尔被围。日内又未据庆祥奏报。该处婴城固守。必须援兵早到。内外夹击。方保无虞。此次所派领队大臣祥云保等。由冰岭行走。自应迅速。达淩阿带领乌噜木齐兵四千名。是否起程。未据奏报。著即赶紧前往相机前进。毋稍迟误。伊犁领队大臣。俱已派往喀什噶尔。祇有恩绪一人。并不同城。著派布彦泰、那桑阿、忠山、驰驿前往伊犁。作为领队大臣。交长龄差遣。朕念吐鲁番乃新疆各城扼要之地。已降旨令多隆武带兵驻劄策应。所奏哈密为新疆咽喉要地。必须大员带兵驻劄。昨已有旨令杨遇春于陕甘两省选派精锐官兵。分起前进。所有长龄调兵三千名。即交杨遇春统带。齐慎不必前往。杨遇春出嘉峪关。探听各城军情。随时驰奏。至哈密地方驻劄。再定行止。长龄惟当飞饬各城加意防范。以待大兵云集。毋稍疏虞。所有军需粮饷。准其调镇迪道库备贮银十万两。即饬英惠拨解带往。所有乌噜木齐提督印务。即著英惠兼署。再苏伦保咨调喀喇沙尔所辖土尔扈特、和硕特、援兵。已谕巴哈布。如未调遣。即行停止。将此由六百里加紧谕知长龄、杨遇春、并谕英惠、达淩阿、知之。　　

○又谕、前有旨令武隆阿前往台湾。并派乾清门侍卫额勒经额、庆安等、随往差委。昨据庆祥驰奏、逆回张格尔率领安集延、布噜特、五百余人。由开齐山路突进。复据庆廉、印登额等驰报、喀城回子。全行变乱。贼势猖獗。已授杨遇春为钦差大臣。由陕甘挑派将弁官兵。驰往筹办。因思台湾匪徒分斗之案。前经孙尔准奏明渡台督办。许松年带兵剿抚。此时回疆事机紧要。自应先其所急。著武隆阿暂缓前往。亦无庸来京。所派侍卫各员。已令其暂缓起程。武隆阿仍将台湾一切机宜。详细筹画。飞寄孙尔准照办。该抚即在省城听候谕旨。如有调派之处。再行遵办。将此由六百里谕令知之。　　

○赏前任山东登州镇总兵官扎勒杭阿、头等侍卫。在大门上行走。　　

○乙未。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○谕内阁、伊里布奏、查明被淹盐井情形一摺。云南黑盐井。上年被水冲淹。据该抚查明。除大东新三井、业经修补起煎外。至沙井虽有淡水。尚可车提修复。著准其照估兴修。所需工料银六千九百两。在道库积余项下借动发给。俟工竣后咨部。即行起煎。所借银两。于灶户卖盐价内。分限三年扣缴还款。其复井卤源走失。著毋庸估修。即委大员督同帮填封。取结备案。每年缺额盐斤。应徵课银一万九千四百五十四两零。即自本年正月该署提举到任之日起。在元兴永济二子井所煎盐内。按年照数拨补。以敷原额。其正月十一日以前。五井停煎盐二百九十五万八千四百斤。著自本年冬季起。于元兴永济二子井内。勒限五年带趱销解归款。至沙井自正月十二日起。停煎盐斤。俟工竣后。核明数目咨部。令该井自行分限趱补。该抚仍饬各井员实力煎销。无许再有延欠。以重课款。该部知道。　　

○户部议准、闽浙总督孙尔准奏、开辟台湾噶玛兰应行查办未尽事宜。一、番社未垦荒埔。分给民人开垦。一、田园租谷。请仍照原议。每田一甲。微租六石。园一甲。徵租四石。一、请免纳余租。以纾民力。一、垦未成熟埔地。请缓报升科。一、建筑城垣署舍。占用民人垦熟田园店屋。作为地基。换给埔地。请另列一款徵收。以免混淆。一、历年水冲沙压田园无徵银谷。请予豁免。一、嘉庆二十二年以前民欠钱粮。请予补豁。一、奏销限期。应划清年分。更定奏限。一、筹存常平仓谷。以资储备。一、额编文武员弁廉俸兵饷役食。就本厅所徵供赋支给。毋庸由司动拨。一、裁移营制新添官兵俸饷。在于本厅年徵供耗余租等项支给。其不敷之项。应就余谷变价、并税契项下凑给。一、加留余埔。以资归化社番生计。一、分别添设隘寮。以防生番。一、编查保甲。设立族正。以资稽查约束。从之。　　

○以故镇国将军永祥子绵介、降袭辅国将军。　　

○赏伊犁领队大臣布彦泰、那桑阿、忠山、治装银。



大清宣宗效天符运立中体正至文圣武智勇仁慈俭勤孝敏成皇帝实录卷之一百一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。七月。丙申。谕内阁、严烺奏、添拨河工防险银两一摺。向例河工防险银三十万两。将次用完。由河督察看情形。应须添拨。奏明提取备用。今岁黄河长水较大。入夏以来。镶修新旧各工。及添办秸料麻斤。皆于例拨防险银内支发。业已分拨完竣。现在秋汛方长。防守倍为紧要。自应及早筹备。以济工需。著照所请、准其于河南藩库添拨银三十万两。另款提存。豫备动用。该河督务当核实严查。力加撙节。勿令稍有虚糜。俟霜降安澜后。统将先后拨过司库银两、及各工用银总数。核明奏报。如有余存。仍拨还司库原款。该部知道。　　

○谕军机大臣等、严烺等奏、筹办拦黄堰放淤情形一摺。据称河南武陟县放淤土埽各工。业已照估完竣。现因河溜改向南趋。履勘各庄。周围皆水。请开挑顺清沟启放宣洩。并将进黄倒沟拦堵。以免秋沙内灌。致损民田等语。此案放淤。约计一二年方可内滩淤高。进黄沟既经拦堵。今年著毋庸再放。即饬加高帮戗。免致滩水漫刷。至顺清沟消水不畅。仍于距河较近处赶为接挑。并展宽沟身。与内塘地面相平。俾秋深水落。宣洩无存。不致有妨播种。仍著该署河督等随时察看溜势情形。再行酌量办理。将此谕令知之。　　

○又谕、前据乌什办事大臣庆廉由六百里驰奏、喀城回子。全行变乱。万分紧急。同日祇据庆祥奏、拏获奸细及大获胜仗各摺。未据续奏该城情形。朕心正深廑注。寤寐难安。本日据庆祥奏、白帽回子滋事、及台路已被贼断。此次奏摺。系专人由巴尔昌卡伦外。投至乌什转递等语。览奏不胜悬念。至乌淩阿、穆克登布、追捕张格尔至玛杂地方逃脱之后。伊二人曾否带兵回城。未据奏及。朕前已降旨授杨遇春为钦差大臣。带领陕甘精锐满汉官兵。星驰前往。又派乌噜木齐提督达淩阿带领。汉兵二千五百名。多贵带领满洲兵一千五百名。又派伊犁领队大臣祥云保等带领劲兵二千名。由冰岭迅速行走。伊犁劲兵。日内计已驰抵喀什噶尔。各路精锐。不日云集。该参赞惟当督同舒尔哈善等激励将士。戮力一心。婴城固守。以待大兵。内外夹击。务保万全。此为至要。著将乌淩阿、穆克登布、带兵现在何处。并现在防守情形。随时驰奏。将此由六百里加紧谕令知之。　　

○又谕、前据印登额等奏、逆回分股滋扰。贼势猖獗。当降旨谕令竭力防守。以待大兵。兹据奏称、侦探叶尔羌西路军台。了见贼匪往回窜扰。业派弁兵及伯克回子兵前往防堵。又东路军台防堵之弁兵伯克等。或经战殁。或被掳去。城中无兵前往堵剿。叶尔羌去喀什噶尔英吉沙尔最为逼近。该大臣等务当督率本城弁兵及伯克等。昼夜竭力防范。总以坚守城垣为要。毋稍疏虞。并侦探喀什噶尔及附近各城情形。随时设法驰奏。以慰廑念。前命钦差大臣杨遇春带领大兵。星驰往剿。并据长龄奏明、现调伊犁官兵二千。乌噜木齐官兵四千。前往救援。伊犁官兵。计日内即可行抵喀什噶尔。乌噜木齐官兵。亦不日可到。该官兵等经过叶尔羌地方。务即确探喀什噶尔光景。令星速救援。必须厚集兵力。方可大加惩创。并防沿途潜伏抄掠之贼。慎勿多分起数。转致形势单弱。或有疏虞。如万不得已。亦祇可少为酌留。以资防守。仍一面迅速奏闻。将此由六百里加紧谕知印登额、多隆武、并谕果良额、长清、庆廉、知之。　　

○又谕、前据长龄奏、喀什噶尔万分紧急。请调乌噜木齐官兵四千名。当降旨令英惠等迅速派往。毋稍迟误。本日据奏、现派达淩阿带领汉兵二千五百名。多贵带领满洲兵一千五百名。自已接续星驰前进。现当军行吃紧之际。粮饷火药。均关紧要。回疆各城。存贮无多。难期应用。该都统迅即宽为筹备。设法运解。务令源源接济。不得稍有贻误。伊犁派往官兵。亦当一体备办。将此由六百里谕知英惠、并谕长龄知之。　　

○又谕、恒敬等奏、筹备军粮马匹一摺。前据庆廉等先后驰奏。喀城回子。全行变乱。分股猖獗。当经降旨令杨遇春为钦差大臣。选带精锐官兵往剿。又据长龄奏调甘肃兵三千名。即令杨遇春统带。齐慎不必前往。杨遇春计日驰抵哈密。所需一切口粮。该大臣等即饬宽为豫备。到日照例支给。其骑驮马匹。据称原设屯差马匹。未便动拨。著将现存备拨马二百匹。拨给添补。如有不敷。即就近在巴里坤孳生厂内咨调应用。务须选择膘壮以利军行。至官兵前进。所过地方。应支盐粮。并著移咨各处。早为筹备。总期源源接济。勿致临时迟误。此为至要。将此由六百里加紧谕令知之。　　

