<!-- { "loadSidebar": true } -->
○又谕、讷尔经额奏、演试炮位。及北塘防堵情形一摺。据奏海河设伏扼要处所。分设标杆。对准演试。其北塘河面设伏。及后路伏兵。层层策应。一律周密。两岸可以登陆之处。添穵暗坑。后设伏兵。诱令登岸。并大沽暂为封港。河心暗钉木桩。水中横堆铁锚沿岸安放鹿角。并劝谕绅士团练乡勇等语。布置颇为妥密。朕心甚慰。前调陕西兵二千名。已谕知富呢扬阿、胡超令该提督管带头起官兵。径赴山海关。后起官兵。暂行归伍。听候谕旨矣。另片奏、前次拨赴山海关兵一千名。酌撤六百名。因思山海关有吉林兵五百名。现又添派胡超带领陕西兵赴关。计两处官兵到后。该关足资防御。前拨直隶兵一千名。即可全行裁撤。另派附近要隘防堵已谕知哈哴阿遵照办理。著讷尔经额俟该都统知照到时。将此项官兵。陆续撤回直隶。另行拨派。所奏炮床之下。添作木板机轴之处。著即照议妥为办理。将此谕令知之。　　

○又谕、前有旨令富呢杨阿会同胡超挑选陕西兵二千名。即著胡超管带第一起。朕赴天津防守。现在该省头起官兵。已报启程。即著胡超管带径赴山海关。会同哈哴阿防堵其二三起官兵无论已未启程。俱著该抚饬令暂行归伍。听候谕旨。将此谕令知之。　　

○又谕、山海关防守紧要。已有旨令陕西提督胡超带令陕西官兵。迅赴山海关协同防堵。著哈哴阿俟胡超到时。将应行筹防堵剿事宜。悉心会商。妥为办理。至前调直隶官兵一千名。本日据讷尔经额奏、俟吉林兵到关时。即遵撤六百名分拨附近要隘等语。其余四百名。著俟陕西兵到后。即行裁撤。交讷尔经额另行拨派。将此谕令知之。　　

○又谕、寄谕黑龙江将军棍楚克策楞。前有旨令该将军将黑龙江兵一千名。调赴盛京听候拨用。现在暂可无庸调拨。所有前调之兵。无论已未启程。即著撤回。再候谕旨。将此谕令知之。　　

○又谕寄谕盛京将军耆英。前有旨令该将军将所调吉林兵一千名以五百名赴山海关。五百名赴锦州。其黑龙江兵一千名。分拨要隘。现在黑龙江兵。已有旨令棍楚克策楞暂缓调拨。所有吉林兵到后。该将军仍遵前旨。以五百名派赴山海关。其余五百名。或即在省城各隘分拨。抑或仍派赴锦州防堵之处。著该将军酌量情形。熟筹缓急。总期布置得宜。有备无患。是为至要。将此谕令知之。　　

○又谕、寄谕署吉林将军惟勤。前有旨令耆英调拨吉林兵一千名。以五百名赴山海关。五百名赴锦州现在所调黑龙江兵。已有旨令棍楚克策楞暂缓调拨。如已行至吉林。即著截回。所有吉林兵一千名。仍遵前旨调往盛京。交耆英酌量分拨将此谕令知之。　　

○命乾清门侍卫端华、在御前行走。　　

○乙巳。上诣绮春园问皇太后安。　　

○谕内阁、裕谦奏逆夷大帮侵犯定海。官兵登时击退一摺。据奏八月十二日逆船二十九只。挂帆起碇。先有火轮船二只。引带大夷船二只。乘潮阑入竹山门。经定海镇总兵葛云飞在半塘土城。看准苗头。开炮击断逆夷头桅一枝。该逆无暇拒敌。冒死窜出吉祥门。旋复绕入大梁门。又经镇标左营游击张绍廷在东港浦土城。督率弁兵。迎头轰击。该逆即时退出。我兵一无损伤等语。处奏欣慰。此次大帮逆船。直扑定海。总兵葛云飞乘彼炮不能及我之时。迎头拦击。将首先阑入之船。击断头桅。挫其凶焰。游击张绍廷督兵轰击。逆船即时退出。均属奋勇可嘉。前据裕谦奏、逆夷并帮犯浙。盛岙石浦等处。经官兵两次击退。兹复于大帮攻扑之时。先机迎击。俾逆夷不及措手。冒死窜回。该大臣督率有方。先行交部议叙。仍俟大功告蒇。再膺懋赏。葛云飞著加恩赏加提督衔。先换顶带。张绍廷著以参将即行升用。其余在事出力员弁。该大臣秉公保奏。候朕施恩。　　

○谕军机大臣等、前据王鼎等奏、查勘黄河决口。难缓堵合。当降旨谕令督饬工员。迅速筹办。并将西坝裹头。赶紧兴筑。王鼎等接奉后。谅已遵照办理矣。现在黄水所经。由祥符下注。安徽凤颍泗等府州。皆被淹浸。若不及早堵合。下游各处民田庐舍。在在可虞。著王鼎等恪遵前旨。即将堵筑工程。赶紧估办。朱襄不日到工。并著悉心会筹。妥为办理。决口早一日堵塞。下游早得一日安居。而洪泽湖亦免受淤垫。王鼎等务当仰体朕意。迅速兴工。克期合龙。以奠民居而慰朕望。将此谕知王鼎、慧成、牛鉴、并谕令朱襄知之。　　

○又谕、据程楙采奏、查明黄水下注入淮经由地方。统计凤颍泗三府州属。太和、凤台、五河、三处情形最重。太和县现经由司发给银两。并令该县碾动仓粮。又据署颍州府捐发钱文。委员散放。凤台五河。亦由庐凤道库垫发银钱分别抚绥等语。本年黄河决口。分趋入淮。该省被淹地方较广。著该抚派委妥员。详悉履勘各该州县。分别被灾轻重情形。应抚恤者即行抚恤。应赈济者即行赈济。务须妥为筹画。毋令一夫失所。此次黄水下趋。因值淮河顶涨。由民田散漫而行。现虽未致淤垫。至将来有无淤垫之处。并著该抚随时察看。据实具奏。将此谕令知之。　　

○又谕、本日据裕谦驰奏、逆船大帮侵犯。官兵登时击退一摺。览奏欣慰。已明降谕旨将该大臣交部议叙。葛云飞、张绍廷、分别升赏矣。逆夷来浙犯顺。经该大臣于盛岙石浦两次击退。此次大帮直扑。乘其不能开炮之时。先将逆船头桅击断。军威既震。兵气自扬。即日歼丑捦渠。宣威海徼。朕拭目以待捷判之至也。所奏逆船联帮停泊。恐又另生诡计。该大臣务须慎之又慎。严益加严。总期谋勇兼施。相机痛剿。一有捷音。即由六百里加紧奏闻。本日据刘韵珂奏、防堵乍浦尖山等处。已谕令该抚督率兵勇慎密防范矣。将此由六百里谕令知之。　　

○又谕、刘韵珂奏、浙洋逆船。日有增添。镇海定海等处固应从严防堵。其作浦尖山二处口岸。尤宜亟为淮备等语。此次逆船在浙洋各岙。分船滋扰。当经管兵击退。现在大帮复敢连樯而至。本日据裕谦奏称、逆船直扑定海。经我兵开炮击断头桅。当即窜遁。虽已略示惩创。惟现在该夷并帮寄碇镇海洋面。难保不四处分窜。乍浦。尖山。系属浙西要口。该抚仍遵前旨。多募壮勇。密为防范。一经驶入。即行痛加剿洗。务使处处皆受挫衄。该夷自不敢再行肆逆。庶足伸天讨而靖海氛。至所称部拨闽省军需。内有本省先行请拨。及报部支销之款。未能如数解闽。现在浙省情形。尤属紧要。所有该抚奉拨闽省短解银十六万两。应由别省筹拨足数。已饬户部速议办理矣。将此谕令知之。　　

○又谕、耆英等奏、分拨官兵驻劄候调。并陆路添兵设伏一摺。又另片奏、铸就大炮运赴海口安设等语。昨有旨谕知该将军于吉林兵到时。分拨五百名赴山海关。其余五百名。或即在省城各隘分拨。或仍派赴锦州防堵。令该将军酌量布置。其黑龙江兵。亦有旨暂缓调拨。该将军接奉后。自必遵照办理。本日据奏黑龙江兵。业已陆续启程等情。黑龙江现调各起官兵。如已行至盛京地方。即著该将军咨令撤回。再候谕旨。至奉天海口纷歧。现经该将军拟于陆路添兵设伏攻剿。并将铸成炮位。分拨各口安设。布置自属周妥。惟现设大炮尚少。恐尚不敷抵御。傥于该夷未经登岸之先。业将大炮开放。万一该夷用小船蜂拥登岸。我之擡枪鸟枪。势能及彼。而彼之火器。亦能及我。似尚未足制胜。该将军既于陆路设伏。如将一二千斤以下小炮。分布要隘。乘彼火器尚未及我之时。开放轰击。复乘其仓皇践踏之时。更用擡枪鸟枪刀矛火箭。奋力攻剿。必能制其死命。著耆英悉心体察。并密授将备机宜。毋致临事周章。是为至要。将此谕令知之。　　

○礼部奏、寿安国伦公主下嫁应行礼仪。得旨、此次寿安固伦公主下嫁。升舆前著免其行礼。　　

○丙午。上诣绮春园问皇太后安。　　

○谕军机大臣等、孟保等奏、夷匪勾结抢占。派兵防堵一摺。拉达克部落头人。勾结森巴生番三千余人。将唐古特所属营寨夺占。经该大臣等派后藏番兵一千名。并前藏鸟枪番兵三百名。拨派土兵一千名。派员管带启程。分拨堵御。军火口粮。咨行噶勒丹锡哷图萨玛第巴克什筹办接济。均著照所议妥为办理。又另片奏、森巴拉达克部落。虽与廓尔喀相近。该国近尚安静等语。览奏已悉。另摺奏、请缓阅后藏三汛营伍。著准其缓至来年秋季。再行前往。其派员就近查阅。及酌拨船费银两。分赏物件。亦均照议办理。将此谕令知之。　　

○旌表守正捐躯浙江丽水县民刘庭铨妹＜?氵凤＞女□当。　　

○丁未。上诣绮春园问皇太后安。　　

○谕军机大臣等、祁＜?土贡＞等奏、查明防守不力之副将。请旨革职一摺。据奏本年二月间。逆夷驶来攻击。肇庆协副将庆宇。在永安台内。香山协副将刘大忠。在横档马头。被逆打伤庆宇左臂左腿。刘大忠亦被打伤腰腿。督标中军副将达邦阿。防守横档炮台。被石块打中腰腿。均各带伤落海。遇救得生。经该督等面加究诘。尚无遁饰等语。该副将等如果临阵受伤。该督等既经劄调进省。当面究诘。一经亲验伤痕。虚实立见。何以迟至数月之久。仅凭该员等一面供词。草率覆奏。所称尚无遁饬。殊难凭信。著祁＜?土贡＞。梁宝常。亲自验明。将该员等果否受伤。确切查明。据实具奏。不得任听该员等饰词捏禀。致有避就。将此附报便谕令知之。　　

○赏达赖喇嘛父策旺郭珠布。公爵。　　

○戊申。上诣绮春园问皇太后安。　　

○谕内阁、裕谦奏、定海失守。现先严守镇海。一面调兵进剿一摺。据称八月十三日。夷船驶至竹山门。经总兵葛云飞等督兵开炮。击断夷船大桅。当即窜去。十四日逆夷由竹山碶登岸。经总兵郑国鸿督兵开放擡炮。击杀夷匪无数。十五日在五奎山支搭帐房。我兵犹击毙逆夷十余名。十七日进攻定海。葛云飞亲自开炮。击中夷船火药。当即焚烧。该逆分作三路进攻。我兵前队阵亡。后兵继进。所用擡炮。至于红透不能装打。犹舍命轰击。该总兵等苦战六昼夜。连得胜仗。无如连日风逆浪大。逆船梗阻。策应之兵。无从东渡。我兵势难抵敌。十七日。定海失守。裕谦自请从重治罪等语。裕谦著交部严加议处。其阵亡之总兵王锡朋。郑国鸿。葛云飞。署定海县知县石浦同知舒恭受。均著交部照例赐恤。所有阵亡弁兵。著裕谦查明咨部办理。　　

