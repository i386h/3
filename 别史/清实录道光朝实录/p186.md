<!-- { "loadSidebar": true } -->
○又谕、奕亨等奏、请酌给捕虫夫役饭食钱文一摺。东陵内务府、礼部、石门工部、各项夫役。现在派令摉拏松虫。据奕亨等查照成案。请酌给饭食钱文。著照所请、准其每名日给制钱三十文。由永济库动用。事竣报销。奕亨等即选委妥员。严饬夫役逐日实力摉除。务期净尽。不可有名无实。视为具文。　　

○又谕、御史嵩山奏、拏获负米出城之邢六等三名。看米并车夫郝大等三名。又于李六店内。拏获康七等七名。查拏甚属认真。俱著交刑部严讯。据奏称起获此项米石。系仅串过粗皮。与细米有间。何以各城未经查出。并著验明据实具奏。现在京城粮价腾贵。此等嗜利之徒。辄敢私贩出城。恐城外囤户。尚不止此一处。著步军统领五城一体严密访拏究办。毋稍徇隐。　　

○又谕、阮元等奏、请定洋米易货之例一摺。广东粤海关。向准洋米进口粜卖。免输船钞。粜竣回国。不准装载货物。近年以来。该夷等因回空时无货压舱。难御风涛。且无多利可图。是以米船来粤者少。自应将成例量为变通。著照所请、嗣后各国夷船来粤。如有专运米石。并无夹带别项货物者。进口时照旧其免丈输船钞。所运米谷。由洋商报明起贮粜卖。粜竣。准其原船装载货物出口。与别项夷船一体徵收税课。汇册报部。以示体恤。该部知道。　　

○又谕、前据孙玉庭奏、请以秦攀萼升补常州营游击。当经降旨准行。兹兵部查明常州营游击一缺。例应归部推补。秦攀萼系奏准留省应补升缺人员。若占升部推之缺。与例不符。请将此缺归部另行推补。秦攀萼在江苏年久。熟悉地方情形。常州营游击。著仍准其补授。　　

○谕军机大臣等、奕亨等奏、请添兵丁闰月米石。据称本年米价增昂。穷兵日食。贵米。力有难支。向来遇闰之年。并无闰月甲米。恳准照在京兵丁之例。一体赏给等语。京师及各直省额设旗兵。分驻已久。朕视同一体。凡生计所资。无不筹其久远。以示体恤。奕亨等如欲随时调剂。亦宜体察情形。何得率意妄陈。有碍成例。从前乾隆年间。因京师地居辇毂。五方聚集。兵丁得米较多。或以余賸出粜。藉可润及闾阎。于小民亦有裨益。是以定制遇闰俱准赏给甲米。此系专指京城而言。他处自不得援以为例。若含糊妄引。则天下旗人。皆事同一体。况闰月准其支领饷银。己属养赡有资。傥再加赏米石。国家经费有常。岂能为市好邀恩之举。奕亨等冒昧入奏。明知不可。姑为此请。准则誉有攸归。不准则是恩不下逮。是诚何心。所请著不准行。奕亨、禄义、继昌、俱著传旨严行申饬。将此谕令知之。　　

○两广总督阮元等奏、粤东地气潮湿。酌议仓谷分别按年出粜。以免霉变而重仓储。得旨、依议妥办。实力稽查。不可视为具文。　　

○调镶白旗满洲副都统恩铭、为正蓝旗满洲副都统。正蓝旗满洲副都统富僧德、为镶白旗满洲副都统。　　

○己巳。祭先蚕之神。皇后亲诣行礼。　　

○谕内阁、魏元煜奏、议禁粮船水手滋事章程一摺。近年漕船水手。肆恶逞刁。凌虐商民船只。必应严定章程。随时惩办。以期各知敛戢。兹据该漕督酌拟具奏。向例各帮船水手。以本军内谙练者充当。嗣多雇用本地人夫。及外来无藉之徒。往往恃众不法。著责成头舵分别雇用。确知姓名籍贯。保结存案。毋任滋事潜逃。至随帮匪棍。勾串水手。互相包庇窝盗。应饬令运弁将头舵水手年貌籍贯。造册呈送。每名给发腰牌。停泊时按船查验。如仍虚应故事。即行参办。其苏州、常州、镇江、扬州、各府。城河窄狭。每有拦阻商民船只。勒索滋闹。著各该营员亲驻河干。轮流弹压。又粮船过境。地方文武应带同兵役。分查催趱。著照例实力巡防。毋稍疏懈。该漕督仍督率粮道备弁。留心整顿。严加禁约。务俾凶悍有所儆畏。以肃漕务而安行旅。　　

○以直隶热河道属一府六州县。口北道属多伦诺尔一厅。距省窎远。命嗣后遣军流犯。由该管道就近审勘。移司核详。从总督蒋攸铦请也。　　

○旌表守正捐躯直隶赵州民权生妻刘氏。　　

○贷甘肃宁夏等县司库银。修汉延、昌润、惠农、渠工。从总督那彦成请也。　　

○庚午。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○谕内阁、户部奏、查明积余铜本。截至嘉庆十六年底止。所存银两。将应抵不应抵各款。分晰开单具奏。著该督抚先行按照单开各款。遴委妥员。迅速清厘。以重帑项。并著嗣后将每年正加六运、所有一切价脚等项银两。即照该年实发之数。入册开除。豫为题报。如各员名下。尚有应行找领追缴之款。俟该部核定之日。随时入于各年总运奏销案内。分别收除。其二十三年以后。应行题销各案。即遵照此次奏定章程。勒限造报。趱符年限。至该省办存局铸。及各省采买铜斤。原抵积余铜本银四十九万二千余两。应将售获价银。按数仍归原款。该督等屡请免扣。并于道光二年咨部案内。复将归公养廉厂课余息等项。牵并计入。并不截清款目。又原抵考成册造存银两。前准其于拨给铜本时。照数免扣。现查截至道光二年止。实存银四十六万五千余两。较前次准留之数。已盈余银二十二万余两。不得概行免扣。又该省追存金钗厂抵款银四千二百余两。亦应一并扣拨。前项铜本积存各款。先经该部奏准于题拨乙酉年铜本案内。先行酌提银二十二万五千余两。其余银两。著该督等确实查明。按年匀扣。滇省铜本自乙亥年起。每年除扣银四万两。计按年拨银九十六万两。其十七十八十九等年。每年尚拨银一百万两。按照每年余银之数。应存银十二万余两。并著该督等按年核查。将盈余实存银数。一体报部扣拨。以昭核实。　　

○又谕、孙玉庭奏、查勘徐属减黄河堰情形。酌筹撙节办理一摺。江苏徐州府属减黄河堰。岁需修筑。前经该督奏准酌设弁兵。给予经费。驻工防守。惟该处土性松浮。每遇盛涨。易致停淤刷塌。该督酌量河形。请顺势抽沟筑坝。将前项汛防裁撤。以备工需。现在员将睢宁、铜山、萧县各处紧要工程。确切勘估。共需银二万一千四百九十七两零。著照所议。即将裁撤弁兵项下存賸银一万四百二十六两零。全数动用。其不敷银两。准其于运库应拨道光四年商捐积土银一万两。并安徽水利款内、应拨息银一千二百两。提解徐州府库给办。免其造册报销。该督即责成该道府督饬各县。实力疏筑。俾资捍御。如有草率偷减情弊。即据实严参。该部知道。　　

○又谕、庆僖亲王园寝工程。本系官为经理。迄今已逾四年。何以尚未完工。著内务府大臣查明现在承办之员。饬令妥速修竣。若再迟延草率。即将原承修之己故现在堂司各员分别参处。　　

○壬申。上诣绮春园问皇太后安。　　

○谕内阁、蒋攸铦奏、疏筑河道要工、并请截留饷银一摺。前经该督奏委各道府勘估河道工程。择其最为紧要者。乘时挑筑。兹据该督撙节估计。或照土方例给价工作。或以工代赈。每土一方。将应给工银一分米一升。改为筑堤者。统给银三分五厘。挑河者、统给银四分五厘。俱著照所议办理。该督务须认真督办。随时稽察。俾工归实用。如有草率偷减情弊。即据实严参。至现存银两。尚不敷用。著长芦盐政、将应拨直隶秋季兵饷之提本银十万两。即拨交天津道府。先行动工。俟广东拨项十万两解到划抵。其请截留福建原拨奉天兵饷、改解户部之十万两备用之处。著交户部查核速议具奏。　　

○癸酉。上还宫。　　

○除陕西盩厔、蓝田、二县被水冲坍民屯地九顷三十亩有奇粮赋。　　

○甲戌。孝贤纯皇后忌辰。遣官祭裕陵。　　

○谕内阁、永芹等奏参、擅换官地转买各员、请分别革职议处一摺。喀什噶尔附城官地。种植蔬果。以为分赏官兵之用。乃二等侍卫阿布都尔满、告假回籍养亲。辄敢将自置小地易换官地。并于调升叶尔羌伊什罕伯克时。有私卖得价之事。实属渔利。阿布都尔满、著先行革去伊什罕伯克。勒令回阿克苏原籍养亲。仍在二等侍卫上、交部严加议处。五品伯克玉努斯、胆敢私买官地。又复散卖与安集延等。故违例禁。巧图获利。玉努斯著革职。交阿奇木严加管束。所有换出官地。即饬该章京会同阿奇木郡王迈玛萨依特、查明层次回赎。照数入官。以复旧额。仍交城守营经管。前任参赞秀堃、率准换地于先。又失察卖地于后。前任参赞武隆阿、率行迁就发给执照。武隆阿、秀堃、著交部分别议处。寻议上。得旨、阿布都尔满。著即革职。秀堃、著降二级留任。武隆阿、著降一级留任。　　

○旌表逼嫁捐躯山东昌乐县民蒋幅荣妻邱氏。守正捐躯挟西大荔县民魏进才妻王氏。　　

○乙亥。上耕耤。诣先农坛行礼。更服。至耤田所。躬耕三推。复加一推。御观耕台。命郑亲王乌尔恭阿。肃亲王敬敏。惇亲王绵恺、各五推。吏部左侍郎王引之、户部左侍郎恩铭、礼部左侍郎辛从益、兵部左侍郎常英、刑部尚书那清安、工部左侍郎敬徵、都察院左副都御史韩鼎晋、通政使司通政使奎耀、大理寺卿福申、各九推毕。顺天府府尹率农夫终亩。赏赉农夫耆老如例。　　

○幸圆明园。　　

○诣绮春园问皇太后安。　　

○谕内阁、蒋攸铦奏、请革除屯居旗人总催领催名目一摺。直隶省屯居旗户甚多。文安任邱两县。私设有总催领催名目。往往把持勾串。不服稽查。此次散放赈米。据该督查明该二县屯旗册报户口。浮开累累。皆由总催领催人等从中舞弊。包揽侵肥。兼以各州县册档散失。遂致朦混捏造。向来屯居汉军旗人事件。俱归所隶州县管理。应与民人一律编查。自不得任其区分抗阻。著照所请、将总催领催名目。概行革除。并著内务府及八旗满洲汉军都统。将包衣外旗王包衣各项庄头屯居旗户丁口。分晰各州县城乡住址。造册移交该督。转发各该管官存贮。以备查核。毋得视为具文。　　

○又谕、赵慎畛奏、拣员请补参将一摺。福建邵武城守营参将。系部推之缺。自应归部铨选。不得由外请补。且留闽补用之参将黄其汉、应俟该省陆路参将缺出。再行奏补。前次所降谕旨甚明。该督率请以黄其汉补授邵武城守营参将之处。与例不符。著不准行。　　

○丙子。赏前任湖南提督祝廷彪、头等侍卫。在大门上行走。　　

