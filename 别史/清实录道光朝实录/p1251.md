<!-- { "loadSidebar": true } -->
○又谕、奕经等奏、剿办英吉沙尔滋事余匪一摺。此次首逆布孜尔罕、与卡外布噜特提拉等、勾结滋事。该阿奇木伯克迈玛特玛哈素特、于所属回庄潜有逆匪。咎实难辞。惟阿瓦斯等先期起事。未及纠集多人。实由该阿奇木伯克查拏较早。且又出卡协助。捦获首逆。尚知愧奋。迈玛特玛哈素特、著仍暂留四品阿奇木之职。停其升转。仍责令设法缉匪。将来能否弋获。再行奏明办理。至所称察哈里克、坎帕尔、两回庄。均经贼匪纠约。并无一人从贼。实属可嘉。除该管之玉孜巴什萨韦舒库尔等、业经奖以六品顶带。回户亦给以花红奖励外。仍著该大臣等查明该二庄应完赋税数目。据实奏明。候朕酌量加恩。以示鼓励。　　

○又谕、奕经等奏、查明弁兵擅自离台、并在卡官兵遇害遗失马匹各缘由一摺。此案察木伦、托布拉克、二军台弁兵等、因闻贼匪渐近。茫无主见。遽行退避。致将应送文书。迟延一日。可恶已极。委笔帖式官永、外委王恺、马升、及字识马步守兵等八名。均著即行斥革。仍各加枷号两个月。分交各台示众。满日重责发落。所有被害之锡伯营兵色们泰等三人。换防山丹营额外外委李升、并步守兵等十名。及送文遇贼被害台兵李玉成、所请照阵亡例赐恤之处。著兵部议奏。　　

○谕军机大臣等、有人奏、长芦盐课虚悬、交代不接、众商藉端不顾清款、请旨查办一摺。据称长芦商人疲玩。每年应完课项。不肯依限完纳。沧州分司运同陈鉴、上年派署运司篆务。一味通融。各商应完正课。仅完十分之二三。该署运司令各商空写银票贮库。捏报奏销全完。虚出通关。本年新任运司因库贮虚悬。未接交代。现在应解甘饷等项。运库丝毫全无等语。如果属实。是长芦商情疲玩已极。该运同陈鉴、营私舞弊。以致帑课久悬。著讷尔经额、普琳、详晰查明。核实究办。傥该运同实有前项情弊。即著严行参奏。断不准瞻徇回护。以致鹾务弊坏。原摺著钞给阅看。将此谕知讷尔经额、并传谕普琳知之。　　

○以捦获英吉沙尔滋事首逆。赏布噜特提拉拜尔底、花翎。济噜木吐勇号。五品伊什罕伯克萨木萨克、七品卡伦伯克阿布都逊、七品明伯克迈买铁里、六品顶带迈买特那依尔、六品密喇布伯克爱孜孜、布噜特斯底克蟒拉克、花翎。布噜特阿底尔等蓝翎。余升叙有差。　　

○丙申。谕军机大臣等、本日据讷尔经额奏称、东省捻匪。夥党众多。虑被查拏。蚁聚不散。为拒捕之计。业据该抚饬令曹州镇派官带兵。分往濮州、郓城、两路剿捕。濮州、郓城、钜野、定陶、城武等州县。各派捕役多名。随同官兵在王家楼地方。与贼接仗等语。捻匪纠众拒捕。恣行不法。必应及时剿办。其直隶山东连界各属。尤恐此拏彼窜。著崇恩接奉此旨。即督饬员弁。选派兵役。并饬曹州镇务与直隶所派员弁。协力兜拏。总期群匪不致漏网。地方日就肃清。是为至要。至现护曹州镇篆之副将塔兴阿、于堵缉事宜。果否得力。并著该抚随时察看。傥稍不胜任。即著另派署理。毋致贻误。将此谕令知之。　　

○又谕、讷尔经额奏、山东剿捕捻匪、直隶连界各处、酌派弁兵、豫筹防堵一摺。据称山东省捻匪。夥党众多。该抚已饬曹州府会同署曹州镇、督率兵役拏办。并知会直隶省一体截拏。现在分派弁兵防堵等语。直隶大名所属之开州等州县。与山东濮州壤地紧连。该匪等闻拏紧急。势必窜至直隶境内。亟应上紧堵拏。著讷尔经额拣派得力将弁。带兵前往。择要分驻。会同该地方官。不分畛域。四路兜捦。务将著名捻匪。悉数弋获。毋任此拏彼窜。如查明贼势较众。必须多集兵力。即著该督添调弁兵。相机妥办。毋任日久蔓延。是为至要。将此谕令知之。　　

○直隶总督讷尔经额覆奏、顺天、保定、永平、天津、宣化、遵化、易州、各属七十州县。全行得雨三四五寸。河间、正定、定州、深州、赵州、各属得雨一二三寸者共三十州县。大名、顺德、广平、冀州、四府州属。报得雨者仅四州县。现饬委员分往详查。得旨、查勘明确。据实速奏。　　

○以詹事府少詹事李嘉端、为内阁学士。兼礼部侍郎衔。仍留福建学政任。　　

○丁酉。上诣绮春园问皇太后安。　　

○谕内阁、京师五城地面人命案件。向由指挥相验。理宜慎重。详细辨认。方无错误。近来该指挥等往往辨认未能明确。即如刑部昨日奏结董王氏一案。该指挥于尸伤辨认未真。迨调城相验。复以尸身发变。藉词推诿。若非刑部派员认真辨验。审明办理。几至逆伦重犯。幸逃法网。殊非慎重人命之道。嗣后著五城御史。严饬该指挥等于一切命案。无论本城及调城相验。总须加意详慎。认真验视。断不准稍有含混推诿。致滋枉纵。傥该员等仍复不能慎重。即严行参办。毋稍姑容。　　

○赏黑龙江副都统富春、花翎。　　

○命陕甘总督惠吉、拨银二万九千三十九两解赴乌什、八千两解赴库车、备道光二十七年经费。　　

○戊戌。缓徵山东临邑、冠、临清、邱、海丰、历城、齐河、陵、平原、惠民、乐陵、滨、蒲台、莒、沂水、聊城、堂邑、博平、清平、莘、馆陶、济阳、德平、阳信、茌平、高唐、恩、禹城、安邱、章邱、齐东、商河、钜野、益都、临淄、博兴、昌乐、临胊、三十八州县并东昌、德州、临清、济宁、四卫被旱被风被雹村庄旧欠额赋。　　

○己亥。谕内阁、德春等奏、请饬催漕船等语。漕船北上。必宜跟接过关。不容稍有迟滞。兹据该侍郎等奏称、扬州二帮。扬州三淮安三两帮。庐州头帮。各脱空一日。凤中常帮过关。距前帮脱空七日。实属延玩。现在直隶一带地方。得雨深透。河水自必畅足。尤不得藉词浅阻。任意耽延。著直隶总督、山东巡抚、严饬沿河文武员弁。实力催趱。上紧迎提。务使跟接前进。飞挽过关。毋任一帮脱空。致误起卸。其前项帮船。究于何处迟延。亦著查明办理。　　

○谕军机大臣等、有人奏、福建署晋江县知县张德静、捕务废弛。自去年二月以来。该处被劫之案。层见叠出。该县或不肯收呈。或改劫为窃。或转向事主调停。甚至以该督访闻之案。劄饬愈严。讳饰愈甚。又嗜酒吸食鸦片烟。引诱良家妇女。留与住宿。遇有地方案件。勒索银项。累百盈千。皆优贡曾振张、及僧瑞官经手等语。所参各款。如果属实。是该员贪庸恶劣。断不可一日姑容。吴其浚甫经简调。无所用其回护。著于到闽时将该员被参之款。逐一查明据实严办。毋得避重就轻。致有不实不尽。该地方报劫之案。亦务须严饬所属。认真缉拏。按律重惩。以肃捕务。原摺片钞给阅看。将此谕令知之。　　

○辛丑。谕军机大臣等、刘韵珂等奏、台湾地方猝遭地震、情形较重、现已由省拨解银两、委员妥为抚恤一摺。本年正月。台湾府彰化县地方。陡遭地震。据称统计坍塌民房四千二百余户。压毙男妇三百八十余名口。此外被压受伤者。为数尚多。自应亟筹抚恤。以拯民困。现在已由该督等饬司在藩库筹拨银五千两。委员解往。并委署同知史密、会同该县分别查勘。核实散给。惟该处居民。猝遭灾患。情殊可悯。仍著该督等督饬台湾道府亲赴被灾处所。逐加履勘。妥为抚恤。如解往银两。不敷应用。即于该道府库内筹款添拨。务使实惠均沾。毋令一夫失所。将此谕令知之。　　

○壬寅。谕内阁、绵勋等奏、广恩库置买地亩、办理完竣一摺。据称现买地亩共四十八顷八十七亩零。一年计得租银一千三两零。自道光二十五年秋季起徵。冬季径解广恩库等语。著讷尔经额、派委妥员。详细查勘此项地亩。并其租数是否相符。毋得含混。致滋将来轇轕。查勘后即奏明存案。以归核实。并饬各州县将此项租银。务须年清年款。不得稍有拖延。　　

○癸卯。上诣绮春园问皇太后安。　　

○甲辰。命前任贵州布政使李象鹍、以三品京堂候补。　　

○以捐制山东青州德州等营擡枪军器。赏巡抚崇恩、布政使王笃、花翎。　　

○缓徵山东永阜、永利、官台、王家冈等场被淹滩地引票正杂额课。　　

○乙巳。以光禄寺卿程庭桂、为通政使司通政使。　　

○丙午。谕内阁、前据御史张锡庚奏、请饬核对文簿。以免积压。当有旨交各衙门堂官悉心议奏。节据各该衙门分别情形。或量为变通。或照旧办理。均经定议具奏。各衙门文移往来。皆有簿册可凭。如果实力稽查。何至有延搁不办之事。现既据议立章程。嗣后著各照所议、责成该司员等详细核对。认真办理。其有已发咨移。而承办衙门。日久未办者。内而大小衙门。外而督抚。均著将所发文移。注明月日。一体查催。庶由何处捺搁。不难从此根究。立予严惩。经此次严谕之后。如该司员等仍敢漫不经心。任令不肖书吏。将所收文移。延搁科房。并不禀请标画司到。以致积压日久。不行办稿。一经发觉。即将本任专管之司员革职。永不叙用。其承行书吏。立即锁拏。交刑部治罪。傥查系该司员有心捺搁。通同舞弊。即将该司员书吏一并拏交刑部治罪。并将该堂官等照例议处。其各懔之。将此通谕知之。　　

○丁未。礼部议准、前任江苏巡抚孙善宝疏报、采访沭阳县贞节妇女张晏氏等二百四十七口。请建总坊旌表。从之。　　

○戊申。谕内阁、此案已革休致副都统哈兴阿、既控王桓习惯偷山。复与合夥承领商木。迨果尔敏等私贩木植。该革员业已知情允许。又复两次呈控。得银寝息。并屡次讹借王君议钱文。且前已因案降为六品顶带。辄敢希图夸耀。戴用三品翎顶。实属贪诈不法。正与雍正五年所定实犯奸贪讹诈、于各省满洲驻防地方安插之例相符。哈兴阿、著并其家属一同发往河南驻防。交该管官严加管束。毋许复行滋事。　　

○己酉。谕军机大臣等、布彦泰奏、查明伊拉里克地方。在吐鲁番境内。向隶乌噜木齐都统管辖。距伊犁二千余里之遥。所有开垦事宜。请由惟勤自行具奏办理等语。此次伊拉里克开垦地亩。仍著全庆、林则徐、前往该处详细履勘。即将丈地分田。招民安户。及考核工费各事宜。悉心妥酌。与惟勤通盘筹画。联衔具奏。将此谕知全庆、惟勤、并传谕林则徐知之。　　

