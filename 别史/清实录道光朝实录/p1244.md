<!-- { "loadSidebar": true } -->
○谕军机大臣等、都察院奏、山东民妇李傅氏、呈控强奸勒毙、衿蠹无弊一摺。已明降谕旨。交崇恩亲提严讯矣。此案该民妇呈控许瞎包郭三、强奸伊女已成。登时勒毙。仵作捏禀自缢。文生郭履平、贿买差役。不将郭三拏获究办等情。案关凶徒强奸毙命。业经该县诣验。系属已成。何以案悬日久。凶犯尚未全获。以致宕延不结。著崇恩亲提案内人证。严切讯究。并严饬地方官迅速缉拏郭三务获。归案严行审办。至该尸身究系被勒自缢。必应彻底讯明。以成信谳。其差役等如有受贿舞弊情事。即著按律严惩。毋得稍有不实不尽。将此谕令知之。寻奏、李二姐先与郭三通奸。李傅氏贪利纵容。嗣许瞎包瞥见。亦向李二姐调奸未成。李二姐虑被声扬。羞愧自缢。李傅氏疑许瞎包系郭三勾往。砌词京控。许瞎包应依强奸犯奸妇女未成、致本妇羞愧自尽杖流例、减等拟杖徒。余论罪如律。下部议。从之。　　

○庚申。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇五子奕誴、祭昌陵。　　

○命皇六子奕?、祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、培成奏、续行查出玩视工程各员。请分别议处一摺。盛京前任工部员外郎景昌、于实胜寺旗杆工程。领过银两八年之久。并未修理。四品官椿龄、承修南路山门工程。并未一律修整。景昌、椿龄、著交部分别议处。所有景昌原领估价。著镶蓝旗满洲都统勒令交出。暂存工部。俟该衙门领回。另派妥员承修。　　

○又谕、禧恩奏参、休致人员营私挟诈。请旨革职拏问一摺。所参甚是。休致副都统六品顶带哈兴阿、屡次欲充木商。呈领官木。迨批驳不准。复私向商人合夥。且呈交例价。仅止三千余两。而指木借钱。竟至十一万余千之多。又复讹诈多赃。为子捐官。种种妄为。殊属扰害地方。哈兴阿著即革职拏问。交禧恩会同盛京刑部、提集全案人证。严行审办。所有财产。即著先行查封备抵。哈兴阿之次子安禄、本系荫生侍卫。近复指称报捐文职。讹借钱文。亦著一并革职。归案审办。至哈兴阿实犯贪诈。与因公获罪者不同。著俟定案时遵照雍正五年定例办理。　


大清宣宗效天符运立中体正至文圣武智勇仁慈俭勤孝敏成皇帝实录卷之四百十五

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十五年。乙巳。三月。壬戌朔。　　

○癸亥。遣官祭先农之神。　　

○谕内阁、陈官俊奏、查勘工程。请择吉修理一摺。泰东陵方城各工。著钦天监速择吉期。派德诚敬谨承修。　　

○甲子。上御勤政殿听政。　　

○御山高水长。阅侍卫等骑射。　　

○谕内阁、七阿哥于四月十一日入学读书。著朱凤标授读。　　

○以通政使司副使彭蕴章、为宗人府府丞。吏科给事中苏都礼、为太仆寺卿。　　

○补行道光二十二年军政。福建浙江卓异官五员。议叙如例。　　

○乙丑。上诣绮春园问皇太后安。　　

○谕军机大臣等、耆英等奏、夷目来澳求市。请旨办理一摺。据称口□北口□尔口□日喀国领事兰瓦、呈请贸易。有口□佛＜?口兰＞哂夷使喇口□萼呢来信。代为荐引。并查明该国即系曾经来粤通商之比利时国等语。该国停市已久。此次应否暂准贸易。所请五口贸易章程。应否一体颁发。著该督体察情形。悉心妥酌办理。至该督前次奏称、查探口□佛夷口□路璞朗一船。曾到琉球国一次。嗣经驶回广东后即回本国。其所留执事通事二人。尚未查有确据等语。现在是否尚在琉球。抑已回本国。务须访查的确。结实覆奏。再前据刘鸿翱奏称、咪唎口□坚立国甫六十年等语。是否确实。著该督就近查询。一并覆奏。将此谕令知之。　　

○以捐资添置炮位。予叶尔羌换防游击马忠良优叙。　　

○以捐建城垣并添盖兵房。赏叶尔羌阿奇木伯克伊斯玛依尔子玛普苏、五品顶带花翎。蓝翎四品商伯克伊布拉依木迈玛萨赖、新升和阗塔克努拉庄四品阿奇木伯克阿拉胡里、五品密喇布伯克库尔班、花翎。六品都观伯克入则等蓝翎。余升擢有差。　　

○丁卯。谕内阁、给事中雷以諴奏、捐输各员。请饬部随时详察。以清流品一摺。历来常捐大捐。均照例取具各该旗佐领图结及同乡京官印结。惟捐输各员。系各该生自行具呈。并不取具图结印结。此项捐生人数众多。难保无隐匿犯案、改名朦捐之事。著吏部于捐输各员铨选到班时。留心详察。加意严查。如实有前项情弊。即行据实参办。并著饬令该捐生等、各取具该旗佐领图结及同乡京官印结。方准赴选。以重名器而杜冒滥。　　

○以大学士穆彰阿、为会试正考官。兵部尚书许乃普、户部右侍郎贾桢、工部右侍郎周祖培、为副考官。　　

○以礼部尚书李宗昉、兼署兵部尚书。户部左侍郎何汝霖、兼署钱法堂事务。内阁学士罗文俊、署工部右侍郎。兼管钱法堂事务。　　

○以吏部尚书恩桂、署翰林院掌院学士。　　

○以定郡王载铨、署镶黄旗满洲都统。　　

○戊辰。谕军机大臣等、全庆奏、续筹展垦事宜。勘明环城周围及库尔勒北山根等处。有可垦地一万数千余亩。现交常清覆勘办理等语。该处既有可垦地亩。其开渠引水、招徕户口各事宜。必应详慎办理。全庆现派会勘库车等城地亩。著先行传谕常清、将喀喇沙尔拟垦之地。暂停筹办。全庆俟各城事竣后。仍会同林则徐亲赴该处。详加覆勘。妥议具奏。将此谕令知之。　　

○己巳。上御阅武楼。阅圆明园八旗枪操。　　

○遣官祭先蚕之神。　　

○谕内阁、东南两河河标各营。额设将备弁兵。分管汛地。全在该河督等随时训练。以重操防。迩来河营弁兵。除黄运修防专习桩埽外。或因催漕拨护。差事较繁。绝不以操演为重。平日既多旷误。校阅时亦意存迁就。殊非整肃营伍之道。嗣后两河河标各营。著该河督等勤加练习。认真考校。其有老弱充数者。立即从严裁汰。务期与督抚提镇各标营。互相犄角。咸成劲旅。设遇徵调不能得力。必将该督等从重惩处。决不宽贷。懔之勉之。　　

○庚午。旌表守正捐躯河南柘城县民妇吴张氏媳王氏。　　

○辛未。上诣绮春园问皇太后安。　　

○壬申。孝贤纯皇后忌辰。遣官祭裕陵。　　

○谕军机大臣等、齐承彦奏、中牟大工善后事宜。亟应筹办一摺。据称大工合龙后。河流不能畅行。现在水势尚浅。业已趋注旧口门。傥遇伏秋大汛。恐旧口门工程新土纯沙。已不足恃。至内塘势如深堑。恐大汛洪流。易于汇注。于大坝关系甚重等语。现在该处河流。是否不能畅行。水势因何趋注旧口门。将来伏秋大汛情形吃重。应如何设法抵御。其内塘积水。应否戽乾取土填实。自当及早妥筹。以免后患。至所称添办碎石数千方。豫备大汛抢险之用。如本年全河顺轨。无须抛护。即拨抵常年应办之数等语。著钟祥、鄂顺安、体察情形。悉心筹画。务期保固要工。不至临事周章。是为至要。将此谕令知之。　　

○以圆明园八旗枪操阵势整齐。予翼长福山等议叙。　　

○癸酉。礼部议准、山东巡抚崇恩疏报、采访阳谷县节妇张刘氏等七十三口。请建总坊旌表。从之。　　

○甲戌。以故三等子王开云子凤翥、袭爵。　　

○以翰林院侍讲学士万青藜、署日讲起居注官。　　

○乙亥。谕军机大臣等、赖恩爵奏、内河督缉紧要。请暂缓出洋一摺。匪船出没抢劫。最为地方之害。必应实力摉查。尽法惩办。广东顺德等县匪徒。屡次犯案。虽经该提督等将连帮大夥。分起拏获。而河道纷歧。此拏彼窜。余匪尚多潜匿。著耆英督饬该提督、严饬各协营将备。赶紧查拏。毋稍松劲。其各处通海要隘。务须分投堵截。毋令潜出外洋。一名漏网。以期净绝根株。俟余匪尽获。该提督仍即带领兵船出洋。认真巡缉。务使内河外海。一律肃清。将此谕令知之。　　

○又谕、寄谕广西巡抚周之琦。本日据都察院奏、广西民人覃士连、以轮奸毙命纵凶不究等情呈控。已明降谕旨、交该抚亲提严讯矣。此案控关轮奸室女。杀毙灭口。情节甚重。凶犯业经全获。自应立为究办。何以反将杨裕德等三人释放。难保非该地方官有意存消弭情事。著该抚亲提全案。严行讯究。务须水落石出。毋任化大为小。致使凶犯漏网。是为至要。将此谕令知之。寻奏、覃士连之女三妹、先与莫祖建、杨裕德、通奸。嗣先后拒绝。莫祖建挟恨。商同杨裕德、并邀韦老章、杨石土、轮奸覃三妹已成。致死灭口。莫祖建拟斩立决。杨裕德拟绞立决。韦老章、杨石土、改发极边足四千里充军。下部议。从之。　　

○丙子。谕内阁、乡会试为抡才大典。应试士子怀挟入场。自应照例黜革。从严治罪。至误带书本。非本场应用之物。及误带前场所作文字。或以字纸包裹物件。情节各有不同。其作何分别办理之处。必应详明定例。以便遵循。现在科场条例内未经分晰声叙。著该部将近年办过成案。悉心参酌。画一定议。即纂入条例。永远遵行。其旧例内止系空言无从照办者。著即酌量删除。俾从简易。务使该士子等晓然于定例严明。无可避就。以归核实而革浇风。　　

○丁丑。贵州提督张国相、因病乞休。允之。以云南昭通镇总兵官王一凤、为贵州提督。　　

○戊寅。上奉皇太后幸奉三无私殿。进膳。　　

○以前任陕西布政使陶廷杰、才具平常。命以四品顶带休致。　　

○准大通桥车户承买黑豆二万石。津贴车价。　　

○己卯。上诣安佑宫行礼。　　

○诣绮春园问皇太后安。　　

