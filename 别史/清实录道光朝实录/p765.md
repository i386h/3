<!-- { "loadSidebar": true } -->
○又谕、赵盛奎等奏、筹议保护海塘工程一摺。并将办工事宜。条议章程。开具清单。绘图贴说。一并呈览。朕详加披阅。此次筹议保护海塘各工。东南两潮顶冲之地。现以念里亭汛为最险。除捐建盘头六座。择要添筑盘头三座外。其余改修柴埽。埽前照案抛护块石。以资保护。其念里亭汛迤西镇海戴家桥两汛。为次险之工。除择要添筑盘头四座外。其余概改用竹篓块石。较之修复坦水。更为得力。此外西塘乌龙庙以东。旧工本系条石鳞塘。一律接筑。以昭慎重。其海宁绕城石塘。一律加高纵横条石两层。于保障城垣。更为有益。其尖山汛迤东塘下旧基。潮不当冲。无庸改建坦水。祇须护以块石。又韩家池改建条块石塘。戴镇念尖等汛三次奏修鳞塘。念里亭汛塘后加帮土戗。均系应办之工。著照富呢扬阿原奏办理。所有节次奏请修复鳞塘并土戗各工。由富呢扬阿严催克期完竣外。其现议兴办柴埽盘头竹篓块石鳞塘等工。著照所请、分别勒限如式估办。如有迟延草率。立即严参。务期帑不虚糜。工归实济。此次奏请修建塘工银两。统计共需银一百九十一万八千余两。核之富呢扬阿三次请银二百五万八千余两。计节省银十四万两。惟原奏各工。系分年办理。现已另建鳞塘银九十万二千两。俟兴工按年陆续请拨。今埽石各工。统限年内及来年七月以前。一律完竣。除前请豫借十五六年岁修额款。并未收监饷银共十八万两。先于报拨款内如数借支。俟收有成数。由富呢扬阿核明具奏外。其未拨鳞塘工需。现请改修埽篓各工银共七十七万五千两。请饬部如数筹拨。于本年八九月全数解浙。已著户部速议具奏矣。至办工事宜章程七条。遴派公正道府丞倅人员。总催分催。验料查工。务派公正诚实谙练之员。层层稽核。有弊必除。支发钱粮。设立总局。由该藩司总其成。著富呢扬阿随时稽查。仍派公正精细道府一二员。帮同稽核。毋得假手吏胥。致滋弊窦。其应用条石。协济采办。此次估需条石二十余万丈。除派员承办外。约少条石十七八万丈。仍著分派绍兴等三府领银采办。赶速运工。不敷条石四万丈。已另饬江苏巡抚、按照浙省现办条石尺寸。采办协济矣。至椿木柴束等料。酌委妥员。远近分办。埽石各工取用土方。分别官地民地。酌量办理。镶埽签桩。酌添料物。选派熟手。率同妥办。以期坚稳。严禁包料包工。以期工归实用。均著照所议章程核实办理。又另片奏、埽工两年保固限满。不无岁修之费。以西塘柴工七千余丈岁修十万两之数计之。每年需费不过七八万两。东塘例有岁修坦水银五万两。现已将该塘改用竹篓。每年添抛块石。较之岁修坦水。大可节省。即留为岁修柴埽之用。如有不敷。每年酌增银两。至多不得过五万两之数等语。东西两塘每年岁修。究竟为数若干。现在西塘据称每年岁修需费不过七八万两。东塘例有岁修坦水银五万两。现议酌增银两。是否即系节省坦水银两。抑系在常例岁修之外。此时妥议章程。酌定限制。将来是否仍有岁修之项。不至再为增添。著详细查明。据实具奏。海塘工程。现派乌尔恭额、严烺、会同富呢扬阿妥为办理。此项工程。关系甚钜。务须斟酌妥办。为一劳永逸之计。傥办理稍有不善。以致帑项虚糜。工无实济。惟乌尔恭额等三人是问。朕言出法随。不能稍从宽贷也。赵盛奎著俟接奉此旨。会同筹议覆奏后。再行来京覆命。将此各谕令知之。　　

○以盛京刑部侍郎贵庆、兼署盛京工部侍郎。盛京户部侍郎德兴、署管理奉天府府尹事。　　

○甲戌。谕内阁、河南粮盐道黎学锦休致一缺。前经吏部奏称、系奉特旨休致之缺。与在外奏请休致。微有区别。声明请旨。兹据查明此次引用江宁盐道议驳一案。系应行查销之件。承办司员未经详查。辄将先标入例后经改销之案。援引具奏。实属一合。自行检举。所有承办司员及吏部堂官。著一并交都察院分别议处。铨选河南粮盐道之淡春台著撤回。遇有道员缺出。即行选用。所遗河南粮盐道员缺。著庆林补授。未到任以前。著杨国桢派员署理。　　

○谕军机大臣等、据瑚松额等奏参、办理夷案延玩之署参将樊丰年等。已明降谕旨著先行摘去顶带矣。该省峨边厅十三支亦夷内雅扎等支夷。因夷地荒歉乏食。并因所管娃子窃穵汉民竹笋。致被殴毙。藉图报复。胆敢出巢滋衅。勾结马边厅支夷。纠集焚抢。殊属目无法纪。必应严行惩办。以示震慑。现在杨芒既经亲往督饬樊丰年等。赶紧查拏。此等寻常抢掳夷案。谅不难将首从凶夷按名弋获。克日蒇事。惟峨边厅等境汉夷杂处。全在该地方官抚绥得力。措置有方。设办理失宜。以致出巢滋闹。地方官具有控制之责。所司何事。著查明据实参奏。若再事宕延。更属不成事体。此次已经拏获之夷匪母格等十余名。现在解省审办。务将起衅根由。确切讯究。分别定拟。其遁入巢穴。尚未能获之首从各凶夷。务须按名弋获。赶紧及早惩办。傥或办理再有迟延。该夷匪等复行勾结。四出滋扰。抢劫逞凶。惟瑚松额等三人是问。朕惟知执法从事。该将军等自问能当此重咎耶。懔之慎之。将此各谕令知之。　　

○绥远城将军彦德奏、办理民人私租蒙古牧地。拒捕伤官一案。拘泥失当。自请交部议处。得旨、当事不知轻重。毫无主见。祇知奏请议处。甚无谓也。嗣后看汝办事何如耳。　　

○赏已革总兵官多隆武、蓝翎侍卫。为库车办事大臣。　　

○以捐修四川綦江县城堤庙宇等工。赏知县邓仁堃知州衔。余议叙有差。　　

○乙亥。以库车办事大臣多隆武、为古城领队大臣。古城领队大臣国椿、为库车办事大臣。　　

○丙子。谕军机大臣等、据宝兴等奏、山水陡发。冲失鹿角木植等语。永陵周围原设鹿角一千七百九十二架。因六月间大雨。山水陡发。冲去鹿角五百六十八架。明堂前土堤泊岸上树株。冲倒数百棵。安设鹿角地基以及火路。均有冲成坑坎之处。其备修清宁宫木植二百六十四件内、冲失二百零九件。民房间有坍塌。陵寝重地。紧要攸关。现尚阴雨连绵。殿宇等处。不无渗漏。宝兴等已亲往敬谨详细确查。应如何勘估修理。并冲倒树株。是否尚可扶植。抑或全应补种。务查明现在方向。及年月有无妨碍。其民田庐舍。有无被淹之处。一并详查。据实具奏。乌尔恭额此时计已会同履勘完竣。前经派往浙江查办海塘。著接奉此旨后。即行驰驿来京请训。将此谕令知之。　　

○调礼部尚书耆英、为工部尚书。以都察院左都御史昇寅、为礼部尚书。未到任前。以正黄旗蒙古都统奕颢署理。以户部左侍郎敬徵、为都察院左都御史。调吏部左侍郎奕经、为户部左侍郎。转吏部右侍郎桂轮、为左侍郎。调兵部左侍郎奕纪、为吏部右侍郎。转兵部右侍郎嵩溥、为左侍郎。以都察院左副都御史宝善、为兵部右侍郎。　　

○调正蓝旗蒙古都统敬敏、为正蓝旗满洲都统。实授僧格林沁、正白旗领侍卫内大臣。兼正蓝旗蒙古都统。　　

○赠故工部尚书博启图、太子太保。命御前侍卫哈哴阿、带领侍卫十员。往奠茶酒。赏银五百两治丧。予祭葬。谥敬僖。　　

○丁丑。上诣绮春园问皇太后安。　　

○谕内阁、凯音布等奏、请拣放总管一摺。察哈尔总管缺出。现在该处无可保送之员。著值年旗于在京八旗蒙古头等侍卫、前锋参领、护军参领、骁骑参领内。慎加遴选。或通晓满洲蒙古文义。或能蒙古语者。拣选二三员带领引见。候旨补放。傥将来该员等不晓公务。致办理未能妥协。朕惟保送之该大臣等是问。嗣后俱著照此拣选。不可日久疏忽。　　

○调正蓝旗汉军副都统绵岫、为镶蓝旗满洲副都统。以兵部左侍郎嵩溥、兼正蓝旗汉军副都统。吏部右侍郎奕纪。兼正黄旗护军统领。镶红旗蒙古副都统博多欢、为镶白旗护军统领。　　

○以镶红旗蒙古都统哈哴阿、为阅兵大臣。　　

○戊寅。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。孝慎皇后殡宫。　　

○遣官祭端慧皇太子园寝。　　

○己卯。谕内阁、武忠额奏、清查州县交代款项。请勒限追解一摺。钱粮交代。国帑攸关。岂容稍事稽延。含糊结报。热河道所属六州县。交代款目纠纷。迟延不结。经该都统饬令该道督同承德府逐款核算。查明各州县积欠摊捐银两。半属道库之垫款。实与正项无异。计未归银尚有一万六千余两之多。亟应提解归款。惟摊捐库垫。牵混不清。各前任因差繁缺苦。借项办公。各后任因恐担承受累。不允接收。以致互相推诿。日事迁延。虽官非一任。事阅多年。究属迟逾例限。所有该都统请将各州县从前交代迟延处分暂行宽免之处。著不准行。即著查明各州县从前交代逾限职名。交部照例议处。该都统即督同该道府、调齐各案卷据。彻底清查。其业经调齐会算者。以奏奉谕旨行知之日为始。其尚未调齐者。以前后任同抵热河之日为始。务于限内算明结报。毋任再延。傥各州县查有亏欠正项银两。无论为数多寡。即究明据实具奏。专案参追。其有摊捐业经垫发。有关库款。即将某任借垫若干。分晰划清。数在五百两以下者。勒限四个月。数在五百两以上至一千两者。勒限六个月。数在一千两以上至二千两者。勒限一年。先从原借之各州县名下严追归款。如逾限不交。即奏明从重治罪。傥州县实系无力完缴。或业经故绝。即著落准借之道员全行代赔。仍按前定限期。分别勒追。如逾限不交。即将该道员一并奏请严惩。如实系无可著追。即由后任道员设法弥补。以清库项。至未解摊捐。无关库垫之款。仍核明有著无著。分别咨追。至历任承德府那垫税银。辗转抵交。未经提解各款。多与州县交涉。著一并归于案内。分任查明。勒限追解。经此次清厘之后。该都统督同该道府、务须通盘筹画。力加撙节。其以前摊款。有非实在必需者。全行裁减。必使入足敷出。以归实用而杜虚糜。并严定章程。嗣后道库银两。不准丝毫借垫。其摊捐名目。亦不得稍有增添。庶库项均归实贮。交代亦免轇轕。其前任热河道阿霖等未清库项。共一万余两。著即咨追解缴。分别归款。　　

○以办铜逾额。赏云南知府广裕道衔。　　

○以捐建安徽泾县书院等工。予前任知县赵仁基等议叙有差。　　

○庚辰。以翰林院侍讲学士李煌、充日讲起居注官。右春坊右中允龙元任。署日讲起居注官。　　

○赠福建办理台匪积劳病故知府沈钦霖道衔。予祭葬恤荫。　　

