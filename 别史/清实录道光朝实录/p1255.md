<!-- { "loadSidebar": true } -->
○又谕、都察院奏、河南民人韩广誉、呈控纠斗枪伤。诓诈庇纵一案。已明降谕旨。交鄂顺安亲提严讯矣。此案控关聚众互斗。施放擡枪。伤毙人命重情。若不严拏究办。势必习为械斗。于地方殊有关系。且差役纵犯诈赃。刑书隐匿卷宗。何以案延二载。叠经上控。该地方官并未缉拏究办。著鄂顺安严饬该地方官。勒限缉犯务获。严行审讯。按律惩办。傥拏究不力。致将来酿成械斗巨案。恐该抚不能当此重咎也。将此谕令知之。寻奏、民人陈万彩、挟李虎山索债之嫌。纠集十余人向李虎山寻殴。李虎山亦约人抵御。旋因陈万彩施放擡枪。误伤韩广誉之妻。两造俱畏惧走散。并未互斗。惟正凶逃逸。日久无获。叠将该地方官奏参在案。先后卷宗。俱存县署。刑书并未隐匿。惟差役韩帼谟等、诈得韩广誉制钱五千。棉?五匹。请将韩帼谟等依例拟杖枷。陈喜孟等、听从陈万彩纠殴。依聚众十人以上执持器械例。发新疆给官兵为奴。仍饬严缉正凶。下部议。从之。　　

○以安插巴尔楚克眷户妥协。予屯田粮员尚安布议叙。　　

○命陕甘总督惠吉、拨银七万二千六百八十六两有奇。解赴乌噜木齐。备道光二十七年经费。　　

○辛巳。谕军机大臣等、有人奏、前岁西宁会剿番贼。总督富呢扬阿、提督周悦胜、并未与贼接仗。惟将番僧邀至大营。优加赏赉。面结和约。至马厂被抢马匹。仅分派各营摊赔完结。并有捐赔马价之说。全充贪员私橐。缺额马匹。仍然未补等语。前岁剿办番贼时。富呢扬阿等。曾否督率将弁与贼接仗。有无邀番僧至营面结和约之事。该处地方员弁等、自必共见共闻。断难掩人耳目。著惠吉到任后。密行侦访。务将实在情形。确切查明。断不可意存讳饰。代人受过。该督统辖两省文武。如果访查得实。立即奏明惩办。使属员咸知畏惧。此后办理地方公事。更易得手。傥巧避嫌怨。不肯据实直陈。则软懦自甘。此后一切公事。尚望属员畏服耶。至被抢马匹。率派摊赔。缺额马匹。并不买补。究竟马匹被抢若干。现在短缺若干。并著一并查明具奏。如敢蹈官官相护恶习。将来一经发觉。或经朕别有访闻。惟惠吉是问。该督接奉此旨。著即据实具奏。无庸会商。原摺著钞给阅看。将此谕令知之。　　

○又谕、有人奏、从前剿办青海野番。甫报肃清。旋又有伤弁抢马之事。今复戕害总兵大员。总由疆臣阃帅姑息养痈等语。据称山内生番。多由内地游民回子、及脱逃遣犯、窜匿其中。教诱生事。其损失马匹。但知分派各营摊赔完结。并有捐赔马价情事。又前岁西宁会剿时。富呢扬阿、与周悦胜、并未见贼接仗。惟将番僧邀至大营。面结和约。该僧有包管十年无事之语。遂即张皇奏捷。师旋之日。已有贼众围困镇将、焚掠居民之事。并未奏闻。似此弥缝讳饰。以致兵制日非。马政日坏。何以绥靖边陲。德兴到任。在前次会剿以后。无所用其回护。接奉此旨。著即逐条确切访查。究系如何铺张粉饰。马匹实在被抢若干。现在短缺若干。查明后、即自行缮摺具奏。毋庸会商。傥有不实不尽。将来别经发觉。惟该大臣是问。原摺著钞给阅看。将此谕令知之。　　

○又谕、有人奏、青海野番。戕害总兵大员。总由疆臣阃帅姑息养痈等语。据称其损失马匹。但分派各营摊赔完结。并有捐赔马价情事。又前岁西宁会剿时。富呢扬阿、与周悦胜、并未见贼接仗。张皇奏捷。似此弥缝讳饰。何以绥靖边陲。摺内所指各情。皆系邓廷桢署总督以前之事。无所用其回护。接奉此旨。著即逐条确切访查。究系如何铺张粉饰。马匹实在被抢若干。现在短缺若干。查明后、即自行缮摺具奏。毋庸会商。傥有不实不尽。将来别经发觉。惟该署督是问。原摺著钞给阅看。将此谕令知之。　　

○以故云南景东厅属保甸土巡检陶廷翊子元品、袭职。　　

○贷河南驻防官兵修理房屋俸饷银。　　

○癸未。上诣绮春园问皇太后安。　　

○谕军机大臣等、前据耆英等奏、裁撤守台屯丁。改徵租息。募兵驻守一摺。当交该部速议具奏。兹据该部奏称、该督等系为海防紧要。因地制宜起见。裁撤屯丁。改添兵弁。足资捍御。徵收租息。作为兵食。亦属有余。应如所奏办理等语。已降旨依议矣。惟念各台既经添兵。自应勤加操演。以期技艺日精。足资防守。所请添设千总把总外委等员。能否得力。平时操演。应归何人考察。不致惰误。至此项新添兵丁。仅止五百六十名。设遇缓急。尚有何营官兵。可以就近调集。为后路策应之处。仍著该督等体察情形。悉心妥议具奏。将此谕令知之。　　

○又谕、邓廷桢等奏、官兵节次捕击番贼。现在提镇分驻要隘。会合剿办一摺。览奏俱悉。贼番分股肆扰。经官兵等协力攻剿。先后歼毙多名。已将贼匪压退。惟番情叵测。聚散靡常。此次贼数。不过二千余人。而忽分忽合。忽东忽西。为牵制官兵之计。必须侦探贼踪。出其不意。相机剿捕。勿任窜伏游奕。现在胡超带兵驰抵永固。距察罕鄂博、仅止一百余里。与站柱声息相通。乘此官兵会合之时。务当一鼓作气。于贼番往来要隘。堵截抄击。尤当设法断其后路。俾不至窜归巢穴。空劳兵力。至番贼窥伺群科。此时是否解散。著德兴驻劄丹噶尔。督率官兵并蒙古等。一并防范。毋得稍有疏虞。并责成胡超督缉卡内之贼。以清北路。站柱督缉卡外之贼。以清南路。其余防堵接应各事宜。俱著照所议办理。将此由四百里谕令知之。　　

○又谕、惠吉奏、行抵潼关。趱程赴甘。筹办剿捕一摺。据奏甘凉西肃一带。无业回民甚多。必有从中煽惑之事等语。回民勾结番众。滋扰边境。事所必有。该督务严饬守卡弁兵。禁止回民私行出入。傥访有从中纠约之徒。即行严加惩办。毋稍姑息。本日又据邓廷桢等奏、官兵节次捕击贼番。及现在提镇分驻要隘会剿各情形。贼番经我兵捕击。歼毙多名。势必分头逃窜。窥伺各隘。以期牵制我兵。惠吉到任后。务与邓廷桢等熟商妥筹。相机剿办。尤当设法断其后路。俾不至窜归巢穴。空劳兵力。是为至要。邓廷桢等原摺。著钞给阅看。将此由四百里谕令知之。　　

○开采广西恭城县铅矿。从巡抚周之琦请也。　　

○甲申。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、嗣后贵妃以下、及阿哥公主等。遇有举行吉礼时。各衙门应题应奏事件。俱著照常呈进。无庸回避。　　

○又谕、礼部议奏、御史张修育奏清厘籍贯。以杜冒滥一摺。士子冒籍跨考。作何办理。定例本极详明。嗣后著仍照旧例办理。以免纷更。　　

○谕军机大臣等、恒毓等奏、查勘官荒地亩。筹议开垦一摺。据奏塔尔纳沁地方。有官荒地八千余亩。堪以开垦。该处附近并无回户。亦无回民耕种之地等语。此项官荒地亩。恒毓无庸前往查勘。著全庆、林则徐、前赴该处详细履勘。是否可以开垦。并能否招徕户民承种纳粮之处。妥为定议。由布彦泰核明具奏。将此谕知布彦泰、全庆、恒毓、并传谕林则徐知之。　　

○礼部议准、江苏巡抚李星沅疏报、采访六合县贞节妇女许陈氏等一千三百九十九口。请建总坊旌表。从之。　　

○旌表遇贼殉难安徽婺源县职员金待聘妻林氏、暨子嘉慧、嘉瑜、媳林氏、祝氏、孙长森、长发。　　

○乙酉。大学士穆彰阿等议奏、据伊犁将军奏称、叶尔羌所属之霍尔罕地方。新垦田九万八千余亩。现已开挑渠道。足资灌溉。但地处偏隅。与回庄杂错。招民承种。既多未便。不若分给回户。转可相安。自系实在情形。应如所奏办理。至巴尔楚克、为叶尔羌扼要之区。向无回庄夹杂。其未种余地甚多。应令该城大臣设法招徕。将余地全数招垦。务期粮足民多。渐成庶富。即以寓控制边陲之意。此项工程。系属捐办。总须妥为经理。不得藉端勒派。其将来定则升科。应照叶尔羌历年奏销册报回子承种官地之例。将岁收粮石。平分入官。仍悉心查核。随年丰歉。约计每亩岁收之数。酌定每亩徵粮之数。以杜收多报少之弊。应由伊犁将军妥议章程办理。从之。寻奏、应仿库车阿克苏成案。每亩徵粮五升。但地系新畬。收成尚薄。请自道光二十八年升科起。是年徵收一半。至二十九年全数徵收。按照部价。每石折银五钱。即留充该处经费。下部议。从之。　　

○以故云南临安府属纳更山土巡检龙章弟骧、袭职。　　

○丙戌。以办理军需报销完竣。予福建通判李廷泰等、加衔升补有差。　　

○命陕甘总督惠吉、拨银八千两。解赴喀喇沙尔。备道光二十七年经费。　　

○丁亥。谕内阁、翰林院本年散馆授职人员。及侍读以下、詹事府洗马以下、上年告假有事故、并由各衙门改任翰詹、未经召见各员。均著自八月十六日起。每日二员。豫备召见。如遇外膳日期。即改于次日伺候。其余各员。以次递推。　　

○谕军机大臣等、前据邓廷桢奏、剿捕番贼情形。当谕知惠吉等。妥筹设法。相机剿办。务须断其后路。不致空劳兵力。计该督等接奉后。自必转饬遵办。本日据邓廷桢奏、金羊岭一带。前后共派官兵二千一百名。由站柱统带进剿。胡超前后调带官兵、共五千余员名。均经严檄催进等语。此次各路分拨官兵。为数较多。足可痛加剿洗。惟贼番倐聚倐散。踪迹无常。总须处处严防。遏其奔突之路。转瞬即届深秋。该贼番见兵威既壮。又虑大雪封山。穷蹙之余。势必窜归巢穴。胡超统领大兵。是其专责。务与站柱声息相通。豫拨重兵。截其归路。将滋事番贼。悉数歼捦。傥令乘隙窜逃。空烦兵力。至贼番无所儆畏。春融以后。故态复萌。朕惟胡超等是问。惠吉、邓廷桢、督办此事。务当彼此熟商。妥饬办理。期于迅速蒇功。俾番贼群相震慑。不敢复萌异志。是为至要。至署总兵庆和、在金羊岭打仗被围。随营把总张士秀、竭力救护。扎毙数贼。因势孤卒被戕害。可嘉可悯。著该部即照千总例议恤。以昭激劝。其甘肃派捕番贼官兵。所须口食驮载等项。准其在藩库存贮减平节省款内。先行借动银五万两。以济要需。事竣后、由该督综核确数。设法归款。将此谕令知之。　　

○以翰林院侍讲学士德龄、为詹事府詹事。　　

○戊子。谕内阁、铁麟等奏、续垦园地。请饬会查核办一摺。多伦诺尔营外正蓝旗游牧界内。现在续垦园地。添盖房间。著讷尔经额拣派妥员。会同铁麟等所委之员。前赴该处。调齐旗厅案据册档。眼同总管多伦诺尔同知。于交界处所。确切查明。分定界址。照例核办。　　

○命副都统衔达洪阿、驰往甘肃查办事件。　　

