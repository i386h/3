<!-- { "loadSidebar": true } -->
○谕军机大臣等、前据耆英奏、五口通商。请各派大员办理。当照所议准行。惟所拟浙江提督李廷钰。经刘韵珂参奏在先。有旨查办。是以命刘韵珂等另拣熟悉夷务大员。前往海口经理。现尚未据奏到。因念该处既准通商。想夷目不日可到。章程初定。尤须早委明干大员。专心督办。计耆英此时已回两江。著即与刘韵珂、程楙采、赶紧会商。选派结实可靠、熟谙夷务大员。前往该处海口。会同地方官。妥为筹画。一面具奏。一面即饬该员先往经理。庶临期不至迟误。至李廷钰如何不能胜任提督之处。著刘韵珂仍遵前旨。会同新任巡抚程楙采。速行据实参奏。并于闽浙水师总兵内。密行保举一人。听候简用。将此密谕知之。　　

○又谕、昨据麟魁等覆奏、给事中齐承彦奏、采办麻斤积弊一摺。所称料贩蠹役。串通舞弊。及同官不敢禀揭等语。本日传询该给事中。据称得自风闻。不能指实姓名。因思办理大工。全在剔除积弊。现虽查无弊端。仍著麟魁、廖鸿荃、钟祥、鄂顺安、随时查察。如有前项情弊。即行据实参办。不得因其不能指实。遂谓言官所奏。俱不足凭。此声宣布。则委员吏役等、必至益无忌惮。不可不慎。将此各谕令知之。　　

○癸巳。上诣安佑宫行礼。　　

○谕内阁、禧恩等奏、缉捕盗犯。渐有成效。请饬吉林、热河、一体协拏一摺。奉天地方辽阔。缉捕最关紧要。现据该将军等遴派委员。带同兵役。分路缉获盗窃各犯二百余名。办理尚属认真。著照议将现获各犯。分别解交饬审。按律惩办。此时贼匪虽经敛迹。难保不往边外潜藏。乘间窃入。著吉林将军。热河都统。委派弁兵。于接界处所。一体协缉。以期净绝根株。此次获犯各员。如有应行鼓励之处。著于定案时声明请旨。　　

○又谕、刘韵珂奏、水师需才。请留革员效力赎罪等语。已革游击陈胜元。杨靖江。前因在厦门防堵不力。经部拟发军台效力赎罪。兹据该督奏称、该革员等前在厦门防守。奋力攻击。俱经叠受重伤。因前任总督传令撤兵。始行随同退守。并无畏葸奔避情事。陈胜元、杨靖江、著免其发往军台。即留于闽浙两省。效力赎罪。交刘韵珂差遣委用。　　

○又谕、布彦泰等奏、缉获布鲁特哈萨克各贼犯。审明办理一摺。所有沙拉雅斯卡伦锡伯营佐领舒兴阿、失察布鲁特偷进开齐。本有应得之咎。惟能率同伯克回子。跟踪追赶。夺回马匹。拏获正凶。功过南足相抵。著免其议处。其缉获哈萨克盗犯之索伦营防御萨绷阿。骁骑校富珠尔泰。派往查边。即能督同哈萨克阿哈拉克齐等、将正贼拏获。尚属奋勉。均著交部议叙。　　

○谕军机大臣等、禧恩等奏、缉捕盗犯。渐有成效一摺。已明降谕旨。令吉林、热河、一体查缉矣。奉天自添设捕盗弁兵番役以后。即经获犯多名。两月以来。贼踪敛戢。所办甚好。该将军等仍须督饬委员。认真查拏。毋得日久生懈。致令有名无实。吉林、热河、与奉天接壤。尤须防其此拏彼窜。该处缉捕盗犯。自必旧有章程。著经额布、萨迎阿、体察现在地方情形。如有应行变通之处。即行详议具奏。将此各谕令知之。　　

○又谕、昨有旨谕知耆英、刘韵珂、程楙采、令其早委明干大员。督理浙江通商事务。兹据蒋文庆奏、＜?口英＞夷领事罗口□伯口□冉、于十月二十五日。前抵定海。即日来至宁波。商办通商事宜。经该获抚遵照该前抚等商派人员。令宁绍台道陈之骥。宁波府知府李汝霖。前往经理。并因该道府向未与夷目谋面。派令已革道员鹿泽长。协同办理等语。览奏均悉。著即照议办理。仍著该督抚严饬该道府等、实心经画。与夷目切实要约。严申禁令。并稽查偷漏。毋留罅隙为要。将此各谕令知之。　　

○浙江提督李廷钰、以不胜任革职。以福建金门镇总兵官詹功显、为浙江提督。福建澎湖协水师副将施得高、为金门镇总兵官。　　

○甲午。上诣大高殿。寿皇殿行礼。　　

○奉皇太后还宫。　　

○谕内阁、特依顺等奏、请停演小红衣车炮。换添擡炮演练等语。杭州旗营。添设小红衣车炮十位。现据该将军等督饬演放。不能得力。著准其仍交军需局收贮。即将该局现存擡炮。换添二十位。发营演练。　　

○又谕、特依顺等奏、请将炮位酌留分设等语。浙江现存满洲营广东大炮二十位。准其酌留八位。递年轮流演放。其余十二位。著解交浙江巡抚程楙采。即择炮台扼要处所。酌量分设。俾重防守而资得力。　　

○命礼部尚书麟魁、都察院左都御史特登额、李宗昉、镶红旗蒙古都统禄普、吏部左侍郎陈官俊、右侍郎成刚、在紫禁城内骑马。　　

○以太仆寺卿和淳、为通政使司通政使。　　

○乙未。上诣皇太后宫问安。　　

○丙申。谕军机大臣等、壁昌奏、遵查徐州镇总兵顺保、到任未久。其能否胜任之处。必须查看得实。该署督业已交卸。移咨督臣办理等语。现在狼山镇中左右三营。有浮扣兵丁差费。擅那营款。垫修衙署之案。著耆英严饬承审各员。研讯明确。如果该署镇顺保。有知情通那等弊。即于定案时一并严参。并著随时察看。该员于江北要镇。是否相宜。据实具奏。将此谕令知之。寻奏、各兵扣饷贴差。系已革游击杨光祚等准行之事。该总兵未能谕禁。又因修理衙署。动那公项。实属有玷阃寄。应请交部严加议处。从之。　　

○丁酉。再于大高殿设坛祈雪。上亲诣行礼。　　

○谕军机大臣等、据步军统领衙门奏、盘获鲍金堂首告丁卓然聚众一案。讯据鲍金堂供称、丁卓然说有头目陈德修、现在凤阳县地方。俟明春回去勾结人谋大事等语。又据丁卓然供称、凤阳府原有推小车之程得休、素相认识等语。与鲍金堂所供不符。陈德修、是否即系程得休。著该抚遴委干员。不动声色。前往凤阳府严密查拏。派员解交刑部讯办。如王植尚未到任。即著徐宝森饬属迅速拏解。不准走漏凤声。致令脱逃。将此谕令知之。寻徐宝森奏、查明并无程得休其人。将所获逃流陈德修、派员押解到部。命军机大臣、会同刑部严讯。寻奏、鲍金堂系山东人。曾充营兵退役。与安徽童生丁卓然相遇。疑系匪类。希图诓出真情。送案邀功。遂劝令为盗。丁卓然随称安徽土匪多人。鲍金堂因口音不同。误谓丁卓然欲回籍聚众起事。旋即首告。查丁卓然并无与鲍金堂商谋情事。惟所著火攻柲术。怪诞不经。应照妖书惑人不及众例。发给回城为奴。鲍金堂控告。系由误听。尚与诬告不同。惟希图邀功。应照不应重律。杖八十。解回原籍。陈德修无干省释。从之。　　

○戊戌。山西巡抚梁萼涵奏、遵旨覆讯范守仔。实系向王李氏调奸不从。辄复行强。以致该氏羞忿自尽。应按强奸未成本妇羞忿自尽律。拟绞监候。入情实。下部议。寻奏、应如该抚所拟。情该犯情节较重。如果从前定案时。审出实情。本年秋审。早已勾决。未便因前审不实。致稽显戮。所有承办此案之臬司罗绕典。护巡抚乔用迁。并刑部未能查出疑窦各员。请交部分别议处。得旨、范守仔著即处绞。余依议。　　

○补行道光二十二年军政。吉林卓异官四员。才力不及官二员。年老官十三员。患病官一员。分别议叙处分如例。　　


清宣宗效天符运立中体正至文圣武智勇仁慈俭勤孝敏成皇帝实录卷之四百　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十三年。癸卯。十二月。己亥朔。谕内阁、钟祥等奏、估挑运河淤浅工段。需用土方银数。开单呈览。山东省运河。为漕船经由要道。现据查明本年受淤较厚。自应酌量加挑。一律深通。以利漕运。所有上捕运泇四厅。应添募夫工价器具银二万四千五百十五两零。著准其动拨司库正款。其津贴银三万四千三百五十二两零。除沛汛津贴银一千五百二十两由江南支领外。其余银三万二千八百三十二两零。向于东商生息项下动支。现据奏称、本年运司应解商息银三万五百两。仅据解到一半。其未解一半息银一万五千二百五十两。并不敷津贴银二千三百三十二两零。均准其在于藩库先行借拨。由梁宝常饬追补解归款。并著严饬该道等督率各该厅赶紧加挑。该河督俟大工办竣。即亲往查验。如有草率偷减。著即指名严参。经此次挑浚后。将来重运经临。如有淤浅不能畅行之处。除将工员严惩外。朕惟该河督等是同。懔之。　　

○又谕、祁＜?土贡＞等奏、请借款兴修堤工一摺。广东海阳县寮哥宫。涸溪。竹崎头。三处堤工。原系官民捐资筑复。兹据该督等奏称、约需银在四万两上下。现除官民捐输外。尚不足数。自应酌予筹借。俾资修筑。著准其在于藩库筹备修葺堤岸项内。借拨银二万四千两。饬县赶紧兴修。务于年内一律完工。工竣之日起。勒限十年。令各业户按亩匀摊。遵照上下忙及奏销期限。如数徵解归款。如遇完不足数之年。即著落该县经徵之员照数赔解。以重库项。　　

○礼部奏、道光二十四年元旦应行礼仪。得旨、是。照例行礼。奉皇太后懿旨、停止筵宴。其在外公主福晋命妇进内行礼之处。并著停止。　　

○户部议准、浙江巡抚管遹群疏报、富阳、象山、西安、瑞安、四县开垦田地九顷五十八亩有奇。照例升科。从之。　　

○庚子。上诣皇太后宫问安。　　

○谕内阁、前因鄂顺安奏参、河南前署永城县知县何奇炜。会拏捻匪。捏禀受伤。当经降旨将该员革职。旋据周天爵等奏称、该革员获犯多名。复有旨交鄂顺安一并确查。兹据该抚查明。该革员首先拏获斩枭要犯六名。协获凌迟斩遣首夥各犯十二名。迨被参革之后。复首先拏获蔡蟒等犯三名。尚知愧奋。何奇炜著准其开复原官。仍著送部引见。　　

○以吏部左侍郎文庆、兼镶蓝旗护军统领。　　

○调镶红旗汉军事都统奕缙、为镶红旗满洲副都统。以刑部右侍郎赓福、兼镶红旗汉军副都统。　　

○辛丑。上诣火神庙。宣仁庙。凝和庙。拈香。　　

○免云南铜厂民欠无著工本银。　　

