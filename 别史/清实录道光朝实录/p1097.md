<!-- { "loadSidebar": true } -->
○辛卯。谕军机大臣等、惟勤等奏查明擅给印照。越界垦荒一摺。吉林封禁官荒。既据查明实有贪展越界之事。自应严切究办。现在原领官荒。并未开齐。该委员等所禀原拨之地。不足应领之数。封禁官荒实足五万三千余晌。请另立封堆。将念展之地。补不足之数等情。又据该署将军等请饬开齐履勘。年终结报一次。并请将发给印照另案降调之协领郭兴阿严议事关给照垦荒。所讯恐仍不有实不尽之处著经额布到任后确切查明。严行究办毋稍含混再双城堡各旗屯界。现据惟勤等查无有眷流民。潜入影射该处移驻京旗断不容有眷流民潜入居住致碍旗人生计。该将军等每届年终具奏一次。傥竟视为年例。虚应故事。恐将来流民携眷潜居。日渐加多。迨至生龄日繁。又称碍难驱逐。从此因循迁就。必致别酿事端。不可不防其渐。并著经额布严饬确查。认真驱逐。毋得视为具文。以致有名无实。将此谕令知之。寻奏、委员赴双城堡一百二十屯。挨屯逐户详查。移驻奉天吉林二省旗丁均各自力务农。并无一户招留流民居住。移驻京旗有自力耕种者。有与旗丁夥种者惟查有廷璋等六户。将地租与屯界附近王知礼等八户耕种。立即饬该管官驱逐界外。将此撤出。责令与旗民夥种。余并无内地流民潜入居往。得旨、明察暗访。随时认真办理。断不可因循苟且。致成积重难返之势懔之。　　

○江苏巡抚程矞采奏接据扬威将军等咨取苏省加工大药一万斤。及腰刀鸟枪等项。并将存贮在苏之铜炮十三门。一并解浙。报闻。　　

○户部议准、浙江巡抚刘韵珂疏报、富阳、象山、上虞、淳安、四县开垦荒田荡地十四顷一十四亩有奇。照例升科。从之。　　

○封闭吉林田家屯煤窰。从前任将军惟勤等请也。　　

○壬辰。谕内阁、宝兴奏、请将浮开船价之游击革职一摺。四川广元营游击梁有才。分起带兵赴浙。因闻湖北州县。折给船价无多。辄商明巴县知县李世彬。于船领内豫行浮开。冀图多领。且另有纵兵勒索之处。实属任意妄为。梁有才著即革职。无论行抵何处。即行撤回川省所带官兵。著沿途督抚就近委员管领赴浙。李世彬当该游击向商。并未阻止。著宝兴确查有无通同徇纵情事。另行分别办理。　　

○直隶总督讷尔经额奏、前饬各营招募土兵。兹据副都统富勒敦泰函称山海关满洲驻防及岁闲散。未经挑差者尚有三百余人。现在山海关应添新兵一千名请挑补二成入伍。一切俱照绿营章程办理。下部知之。　　

○山东巡抚托浑布覆奏、海丰县海口内河进口八里许。地名蜊隍。河身仅宽四丈。拟用船载土束以铁炼船内添载重石。船后排钉粗大木桩。横河严堵。并请拨省城新铸大炮六位。以资捍卫。得旨、逆夷若不来侵。或无暇施其奸谋。原可无事。如锐意逞凶。朕看汝所备船石木桩。大炮六位。定皆化为乌有矣所议不妥趁此闲暇之时悉心再行妥议具奏。　　

○癸巳。谕内阁、前因给事中和丰等奏、请将现居城外之宗室人等。一体编查保甲。当降旨交宗人府核议兹据载铨等奏称、应如该给事中等所奏一体由该城坊编查。列入甲册随时察核其有复移入城居住者。自行呈明该城坊将甲册之名裁撤等语。宗室觉罗向例原不应在城外居住。所有现在暂居城外各户不可漫无稽核。自应一体编查保甲傥于城坊编查时不遵约束。应如何惩治之处宗人府再行酌议具奏。　　

○又谕、昨据宝兴奏四川广元营游击梁有才带兵赴浙有纵兵勒索。浮开船价等弊。已降旨将该游击革职撤回四川。兹复据裕泰奏、四川官兵路过江陵县。于阻风之际。四出强拉客船。任意讹诈。以致商运官盐。全载沉溺。带兵游击梁有才置若罔闻等语。梁有才著宝兴严切讯究。定拟具奏。　　

○谕军机大臣等、奕经等奏、＜?口英＞夷窜入奉化。旋复退出一摺。宁波距奉化仅九十里。该知县既探有夷船南驶之信。豫将监犯提出另行管押并非意料所不及何以尚令乡勇散处四乡并不于冲要之处防御直待夷船驶近北渡始行知会。以致该夷入城滋扰现虽退出而地方官及弁兵等。或则闻风溃逃。或则投河遇救。习成故套。甚属可恨。著奕经等会同刘韵珂确切查明。严行惩办奉化县知县金秀堃著先行摘去顶带。并将该县营员一并摘去顶带。均听候查讯。毋稍宽纵。又据奏、先拨义勇暂屯海宁口岸。行营即日移驻嘉兴一摺。夷情多诈。知大兵全行赴浙。或径由大洋先趋上海。使我兵救应不及。亦不可不防。著即照议。选择谙习水性健壮之人。在平湖乍浦一带。暗伏各处。设逆夷有犯上海之人。即乘虚攻其巢穴。使不能北渡。彼时水陆夹攻。甚易得手。至鳖子门逼近海宁尤宜防守。著即拨往现募勇壮千余名。以资策应将来即由此地分遣潜赴宁镇。不致迂折仍当严饬段永福整饬官兵。加意防守曹江。不可使逆夷再进一步。该将军等现赴嘉兴。傥逆夷竟敢窜入钱塘江内。著奕经等即带兵由乍浦追入江口。掩其归路。此时兵勇仅敷调遣。自应先其所急。若再多派兵丁分赴奉化等处。恐他处兵力反单。该将军等务须妥为筹酌。毋令顾此失彼。前经降旨谕以兵丁如不敷调拨。即奏调陕甘所备精兵。迄今未据覆奏。著奕经等酌量现在情形。果否须调此项兵丁。速行据实覆奏。又另片奏、奉化县知县金秀堃所禀监犯被抢等语。情节支离。殊难凭信。著与前情一并查明严办。将此由五百里谕令知之。　　

○贵州巡抚贺长龄覆奏、御史花咏春请饬边疆训练事宜。查全黔形势。四镇分设四隅。贵东道与古州镇同城。镇远镇所驻之镇远府。亦系该道管辖贵西道与威宁镇同城。安义镇所驻之安义府。亦系该道管辖。所有四镇兵马粮械训练一切应责成该两道就近分查。并请将驻省之粮储道。加兵备道衔。所辖贵阳、石阡、平越、仁怀等处。责令分查。俱定为每年一巡。因公顺道查验。统于年终结报一次。下部议。从之。又奏、遵旨制造福建提督陈阶平所奏加工火药。业经试验。实胜寻常。惟硝斤提净。每百斤约折耗三四成。应请提出一年额贮硝磺。如法净制。由将备呈提镇验收。以后逐年添办。专备军需。常操仍用常药。得旨、依议妥实为之。　　

○以吉林协领富春。为黑龙江副都统。　　

○贷湖北江陵、公安、二县修堤银。　　

○甲午。谕内阁、刘韵珂奏、杭嘉湖等府被雪较重。续成灾歉。委员查勘一摺。本年浙江杭嘉湖三府属田禾。先因雨水过多。播种稍迟。兹复被雪成灾。收成歉薄。必应量加轸恤。著该抚迅即委员勘明被灾轻重情形。分别应蠲应缓。及应否赈济。据实奏明办理。又另片奏、查勘灾区。严办匪徒等语。小民偶遇偏灾。地方官原应随时抚恤。毋使一夫失所。若各属刁民。或有冒称灾歉。抗纳田租。及向富户索诈滋闹等弊。亦应查明惩办。该抚务当宽严并用。威惠兼施。以靖地方而安黎庶。　　

○谕国机大臣等、昨据奕经文蔚奏、＜?口英＞逆窜入奉化。旋复退出。已降旨将该县知县金秀堃及营员。一并摘去顶带。并饬令奕经等会同刘韵珂确切查明。严行惩办矣。本日复据刘韵珂驰奏、奉化被扰情形。内称该县知县禀称、率领兵勇入城攻击。以致逆夷退去。殊难凭信。著奕经、刘韵珂、仍遵前旨派员查明＜?口英＞逆来去实在情形。分别办理。至逆夷东冲西突。飘忽无常。屡至县境。总系探我虚实。现在浙江兵勇无多。俱各分守要隘。若再多派兵勇分赴奉化等处。转恐要地兵力单弱。不足以资防剿。该抚所见甚是。著即照议。仍饬令士民团练义勇。自行守卫。其曹江及鳖子门等处。皆为内地咽喉。防守不可稍懈。总当加意筹画。毋令顾此失彼。又另片奏、探得逆夷有由曹江上虞并由海宁犯省城等处之谣。复备有乌山小船数十只。广购油烛。冀欲内犯等语。此项小船。既可驶入内港。即应设法严防。勿堕奸计。曹江一带。有段永福带兵防堵。其与海宁逼近之鳖子门。业经奕经将现募壮勇千余名拨往守御。并为将来潜赴宁镇地步。是该抚所称逆夷将欲攻犯之境。我兵皆有准备。特虑各兵沾染畏葸习气。不能十分得力。著奕经、刘韵珂等、激励众心。示以赏罚。傥稍有退缩怯懦者。即以军法从事。一俟大兵云集。便可分路进剿速蒇大功。朕日盼捷音之至也。将此谕令知之。　　

○又谕、前据奕山等奏、广东绅民捐资报效情形。请将放捐章程量为变通。当降旨交户部速议。兹据户部奏称、该将军等以粤东绅士商民踊跃轮将。如准其就近上兑。即毋庸再请部拨饷银。且收捐祇粤东一省。亦与各省。分开事例者不同。著照所请、除捐复等项人员。应由吏兵二部核定准驳。及改捐降捐递捐人员。有例无明文。应由户部查案核数者。仍令赴部呈捐外。其由贡监生报捐文武各官。及本系职官。改捐别项。例有专条者。均准其照例定银数。就近在广东省藩库上兑。发给实收。随时报部。该捐生将实收加结具呈。由户部换给报照。其截卯限期。统于道光二十二年七月底截止。造册分咨吏户兵各部。以凭核办。惟该省办理防剿事宜。前后动拨银几及四百万地丁关税盐课监饷靡不留备军需。现复就近收捐。更足随时接济。该将军督抚等身膺重寄。自当激发天良。凡事认真督办。即如前奏添铸炮位。建复炮台。修造师船。堵塞河道。是否工归实用。帑不虚糜。其招募水陆各勇粮名。有无浮捏。均应详加查察。严予钩稽。勿令承办之员。任意开销。藉端蒙混。嗣后办理捐务。尤当悉心经画。力杜弊端。著责成祁＜?土贡＞。梁宝常。督率查核。毋许经手官吏从中滋弊。庶于捐务军需。确有裨益。将此由五百里谕令知之。　　

○浙江巡抚刘韵珂奏、兵力难用。叠饬各提镇及在防文武认真严守。咨请将军参赞。严于申饬。以挽积习。并自陈感悚情形。得旨、汝之焦急情状。朕已洞悉。有将不可恃。有兵不可用。文职以投水遇救。习为护身之符。而又多方掩饰。深堪痛恨。汝一到任。即遇有事之秋。非汝之过。汝其殚心竭力。一切军需。襄助扬威将军。速殄逆＜?口英＞。克复郡县。朕将酬庸之不暇。尚其罪汝乎。勿为过虑。勉之又勉。毋负朕意。　　

○以科布多屯田丰收。予员弁议叙。赏兵丁一月盐菜银。　　

○礼部议准、江苏巡抚梁章钜疏报、采访长洲、元和、吴、三县贞节妇女赵氏等六百四十八口。山东巡抚托浑布疏报、齐东、莘、二县赵王氏等一百四十三口。河南巡抚牛鉴疏报、遂平县崔马氏等二十口。各请建总坊旌表。从之。　　

○以江南江安苏松道属粮价增昂。暂缓收买帮丁行月等米。　　


