<!-- { "loadSidebar": true } -->
○庚寅。谕内阁、据工部奏、查南河工用银两。前经署河督李星沅奏明。每年寻常例用。当以三百万两为率。河督杨以增到任后。所奏亦同。乃甫经酌定。该河督现奏。又谓不敷。殊觉矛盾。恐有受属员朦蔽之处。本年五套吴城七堡漫口各工。均责令各该厅员全数赔修。甚觉核实。其余寻常工程。自宜撙节动用。无逾奏准之数。以符成议。嗣后南河于霜降后报销之时。傥有数逾三百万两以外。无论分毫。即著概行议驳。并著工部于每岁南河报销奏到、开列比较清单呈览时。将曾否逾数驳去若干、及实未逾数之处。核实声明。以防浮滥。并著户部存记。　　

○命陕甘总督布彦泰、拨银七万二千九百七十四两零。解赴乌噜木齐、备辛亥年经费。　　

○以经徵钱粮久任无亏。予直隶知州宝琳等、升用有差。　　

○辛卯。予故前任闽浙总督杨国桢、祭葬。赏其子炘、烜、举人。一体会试。　　

○给江西鄱阳、星子、建昌、都昌、余干、万年、南昌、新建、进贤、九县被水灾民一月口粮。　　

○壬辰。谕内阁、裕诚奏、被劾人员。挟嫌揭告。审明定拟。并另开清单呈览一摺。此案云南已革降调知县广和、挟嫌列款具控。审明多系虚诬。实属刁诈。著照拟从重发往新疆充当苦差。以示惩儆。已革州同衔刘元吉、与广和拜认师生。迹涉夤缘。复经馈谢银两。著发往军台效力赎罪。云南布政使赵光祖、虽讯无亏短库项情事。惟于幕友得受节礼、及假冒顶带。并书吏门丁种种弊端。不能查禁。且于广和诬拏烧香。又不揭参。著交部严加议处。并著即行来京。听候部议。　　

○癸巳。遣官祭贤良祠。　　

○谕内阁、裕泰奏、总兵与厅员互揭。请撤任质审一摺。湖南绥靖镇总兵祥麟、因地方捐办平粜事宜。与永绥厅同知翟诰、意见不同。互相禀揭。业经该督派委道员。前往确查。惟案关文武职官。互相攻讦。曲直虚实。均应彻底根究。除翟诰先经撤任外。祥麟、著一并撤任。交该督提同全案人证。秉公质讯明确。分别办理。毋稍瞻徇。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百七十二

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。九月。乙未朔。调广东碣石镇总兵官曾逢年、为阳江镇总兵官。阳江镇总兵官王鹏年、为碣石镇总兵官。　　

○丙申。遣官祭历代帝王庙。　　

○以拏办匪徒出力。赏广东候补知府沈棣辉、花翎。余升叙有差。　　

○贷江宁、京口、驻防修理官署兵房银。　　

○丁酉。谕内阁、吴文镕奏、奏销题报迟延。请与藩司一并交部议处等语。本年浙省被水成灾。一切查勘安抚。均须筹办。以致奏销册籍。未能依限办理。迟逾一月有余。尚属有因。所有该抚自请议处。并请将藩司交部议处之处。均著加恩宽免。　　

○戊戌。谕内阁、此次送恩嫔金棺。查看桥道。著工部堂官、于派往司员内。拣派一员。专随派出之副都统西兴阿、维禄、前往查看桥道。所有该部堂官、著毋庸派往。　　

○又谕、潘铎奏、考官出题错字。自行检举一摺。河南正考官宋晋、副考官吴骏昌、于闱中发刻题纸。并不细心核对。错误数处。试思所司何事。如此粗率。均著交部严加议处。嗣后遇考试试差。不准该二员与考。著该部院存记。　　

○己亥。谕内阁、礼部照例奏请派堂官一员、送恩嫔金棺。著毋庸派往。嗣后遇有嫔位分移送园寝。各该处俱毋庸以堂官开单奏请派往。　　

○又谕、本日召见之湖南沅州协副将王灼、看其人才具平庸。难胜其任。著以头等侍卫、在大门上行走。　　

○又谕、卓秉恬德诚等奏、浙江粮道毓衡、在通州投河身死等语。监司大员。无故轻生。其中有无别情。自应确切研究。所有该粮道家丁张明、船户赵汶祥等、著顺天府、一并传交刑部。审明办理。　　

○准江西广信等帮湖南头帮遭风沈失米石。分限买补。　　

○庚子。旌表守正被戕直隶束鹿县民阎玉得妻赵氏。　　

○辛丑。旌表守正捐躯山西徐沟县民梁生力妻申氏。　　

○壬寅。谕内阁、奕兴庆祺春佑奏、发遣宗室。私自外出。请从重改发一摺。宗室丰寅、前因在京屡次犯案。发往盛京。乃于到配后。复敢潜往他处游荡。实属怙恶不悛。丰寅、著从重改发吉林。交该将军严加管束。　　

○谕军机大臣等、本日据户部奏、请饬催两淮例解库款。及江苏三次清查弥补项下。据报入拨银两一摺。各直省例解部库之款。均应按届清解。其应行入拨银两。亦应于春秋两拨册内注明。入于何季实存项下。听候部拨。著陆建瀛、傅绳勋、接奉此旨。即查照以上欠解款目银数。饬委妥员。迅速解交部库。并将已行报拨之款。查明入于何年季拨实存项下。即行具奏。毋再稽迟。又片奏、江苏省官垫民欠项下初二两限已解银两。久未报拨等语。亦著该督抚查明前款。速饬造入本年冬拨册内。听候部拨。其三限已摊未解银两。应即严提。并接摊四限银两。著一并确查赶办。当此经费支绌之时。该督抚若不尽心筹画。以实库储。于心安否。将此各谕令知之。　　

○癸卯。谕内阁、漕粮为天庾正供。节经降旨、令有漕各省督抚严饬所属、早兑早开。克期渡黄。毋稍延误。乃近年重运漕船。不能如期抵坝。以致到通归次兑受新漕。节节耽延。总缘各该督抚、不肯破除情面。实力催趱所致。本年四塘各帮漕船。因黄水异涨。在塘守候。灌放稍迟。渡黄后又叠遭风雨。沿途浅滞。若不赶紧催趱。及早归次。傥误新漕受兑。关系匪轻。现在节届霜降。水势渐消。著漕运总督、及沿途各督抚、分饬所属、严行催趱。务使连樯南下。衔尾遄行。不准片刻停留。庶可以速补迟。如期归次。来年新漕。尤当赶紧办理。按限兑开。统限于四月初十日以前。全数趱至清江。克期抵坝。以便渡黄北上。无许稍有延误。傥意存怠玩。视为具文。仍致临事周章。有逾例限。定将该漕督及各该督抚、严行惩处。决不宽贷。将此通谕知之。　　

○又谕、陆建瀛、傅绳勋奏、请商船运豆出口等语。本年江苏水灾宽广。民食维艰。不得不藉客米接济。所有运米闽商。著准其装载豆石回籍。以广招徕。一俟米价平减。即行停止。不必拘定明年三月为期。　　

○又谕、奕格等奏参、有意不给站马。以致俄罗斯要犯远扬之卡伦侍卫一摺。追拏俄罗斯逃犯之台吉俄莫克图尹济里克至卡。因马疲乏。将马票呈给该卡伦侍卫验看换马。该卡伦侍卫护军校额勒锦布、并不供给站马。又不传交各卡供给。实属任意迟滞。额勒锦布、著即革职。饬回本旗。　　

○又谕、英隆等奏参、因泥水过大。未能赴卡官员请旨一摺。墨尔根隘官、及呼兰之努敏张阿二卡、原为防范偷穵人薓而设。今二卡所派之防御伊萨布、恩骑尉乌勒兴阿等、因遇霪雨。未能赴卡。且每日会哨。只换箭一次。即行旋回。殊属不合。佐领苏布通阿、虽未离卡。惟与值班之恩骑尉乌勒兴阿、换箭一次。实属违禁。防御伊萨布、恩骑尉乌勒兴阿、均著交部议处。佐领苏布通阿、著交部察议。　　

○江苏布政使程焕采、因病解任。调广东布政使李璋煜、为江苏布政使。以广东按察使柏贵、为布政使。广东盐运使祁宿藻、为按察使。　　

○甲辰。谕内阁、杨殿邦奏、漕务疲滞情形。请饬催各省赶办新漕一摺。本年漕船回空较迟。昨已降旨、饬令沿途各督抚、严行催趱。无误归次。以期明年新漕早兑早开。兹据该漕督奏称、近年江苏有至十二月始行开仓者。浙江有至次年二月尚在收米者。收兑愈迟。开行愈晚。以致节交伏汛。渡淮渡黄。层层棘手。关系匪轻。著有漕各督抚、严饬各该地方官、今冬起运新漕。务须遵照定例。及早开兑。傥有逾限。即著查明迟误缘由。严行参办。以肃漕政而速运行。　　

○礼部奏、十月初十日。皇太后圣寿节。应行礼仪。得旨。是照例行礼。奉皇太后懿旨。停止筵宴。其在外公主福晋命妇进内行礼之处。并著停止。　　

○以工部左侍郎恩华、为满洲繙译乡试正考官。通政使司副使托伦布、为副考官。　　

○陕甘总督布彦泰、因病解任。以四川总督琦善、署陕甘总督。成都将军裕诚、暂署四川总督。　　

○以山东临清城守营副将三星保、为甘肃河州镇总兵官。　　

○乙巳。谕内阁、皇清开国方略全函。著派右庶子钮福保、修撰李承霖、编修蔡念慈、金鹤清、分卷恭录。校对明确。进呈御览。　　

○又谕、御史方允镮奏、赈务积弊一摺。各省偶遇灾歉。朕无不立发帑金。筹款赈抚。原期流离赤子。克日安集。若如该御史所奏、各省办赈。向有各种市井名目。官则肥己营私。吏则中饱滋弊。且造册换钱。动需时日。以嗷嗷待哺之民。延颈数月。卒至实惠未沾。转徙沟壑。思之实堪痛恨。各该督抚等、身膺疆寄。责重牧民。务须激发天良。严查属吏。访有前项弊端。立即严参。从重治罪。傥或狃于积习。稍涉徇隐。致不肖官吏。侵吞朘削。一经发觉。国法具在。断不能幸邀宽典也。懔之勉之。将此通谕知之。　　

○又谕、陆建瀛奏、请将藉词诿过之都司革职勒缉一摺。江苏东海营都司赵长庚、于赣榆县民李太标在洋被劫一案。业经事主指定系属该营界内之事。且有洋面东西直出之红线为准。应归该员承缉无疑。乃忽于数月之后。详称应归庙湾营参缉。实属意存推诿。赵长庚、著革职暂行留任。勒令拏获正盗真赃。傥敢玩纵。即著另请革任。嗣后遇有似此案件。即照此次分定界限核办。以杜诿卸。　　

