<!-- { "loadSidebar": true } -->
○乙酉。谕内阁、户部奏、核议两淮垫占各款。分别办理一摺。两淮所有占碍各项银款。共一百二十三万九千四百五十三两零。据户部查明、与前任盐政钟灵清查截数以前垫用银两。事同一律。现既未能归补著照该部前议、准其一并暂缓带徵。俾免牵掣。仍著该督一俟盐引申销。即行赶紧筹补。毋得藉词延宕。至本年辛卯开纲以后。该运库徵收各项银两。自应遵照新定章程。分别正杂。另款在贮。前经该部奏明永远不准再有那垫。著责成该督随时严密稽查。如有阳奉阴违。立即指参究办。以杜弊混。至另片奏请徵解新疆经费。并催徵加价正课等语。著陕甘总督将庚寅纲应解该处新增经费。先于此次存賸军需款内暂行拨出银二十万两以资接济。仍俟两淮银两解齐。即行照数划还归款。至两淮辛卯纲引。现在业已开徵。著饬令该督即于辛卯新增引课内赶紧催提银二十万两。迅即委员解赴甘肃藩库。转解新疆应用。毋再迟延。其庚寅纲引。既未开徵。自系无从徵解。著于甲午纲引内。递行徵解。以足原拨一百万两之数。又加斤银两。前据该督奏、请酌借二十万两。为淮北运脚及收买灶盐之用。此项银两。尚未徵完。已据豫筹备用。恐甫经清厘。又启那动正课之渐。除此次仍准动用借给外。其本年应行带徵之加斤正课。尚有三十余万两。著该督随同辛卯纲实力催徵。一俟徵有成数。即行报部候拨。嗣后不得再将外支款目动用正课。以重帑项而免轇轕。　　

○旌表守正捐躯山东临清州民妇刘邢氏女刘氏。　　

○丙戌。礼部奏、则例内载恭遇万寿大庆圣节。此一月内王公百官咸衣蟒袍。今本年八月初十日。恭遇皇上五旬万寿圣节。理合循例具奏。得旨、本年朕五旬万寿。王公百官仍著穿蟒袍补服七日。　　

○马兰镇总兵官钟昌覆奏、查明博勒洪武呈诉各款。得旨、前据都察院奏已革员外郎博勒洪武、因库贮金银祭器被窃。参奏革职。具呈申诉。降旨令钟昌查明据实具奏。兹据将各情节逐款覆奏。著刑部传到博勒洪武、讯明核办。寻奏、原参本无屈抑。博勒洪武。具呈希图卸罪。应照不应重律杖八十。照律收赎。从之。　　

○贷江苏淮安卫被灾屯丁耔种。　　

○丁亥。上御勤政殿听政。　　

○谕军机大臣等、步军统领衙门奏、江苏安东县民张桥兴、抱控张克贤等聚众起会。挟嫌诬赖伊堂兄张俊达等情一案。已明降谕旨交程祖洛审讯矣。此案张桥兴所控张克贤等、因挟伊堂兄张俊达不卖地亩之嫌。勾串地保郑部成、兵丁熊秀文等、诬赖张俊达施放火枪。又张克贯等多人。将张单氏抢去。嫁与王姓为妻。反诬赖张俊达抢夺。并贿嘱县役徐绍章等。将张俊达看押各情。是否属实。著该抚提集人证。研讯确情。定拟具奏。至所控张克贤等。在该县五港镇。聚众二百余人。起立擡天大会。藏有火枪器械。张克贤、张克贯、张克善、均为会首。地方匪徒结会。例禁綦严。至聚众二百余人之多。并藏有火器。尤属大干法纪。著程祖洛密行察访。如果实有其事。务当拏获。严加惩办。据实具奏。俾匪徒知儆。以靖闾阎。将此谕令知之。寻奏、张克贤等实无聚众起会情事。张俊达依诬告重事不实律。发极边烟瘴充军。下部议。从之。　　

○刑部奏、审明毒毙二命犯妇。并匿犯殴差之前署总兵家人。按律定拟。得旨、此案周顺、倚恃身系署总兵家人。胆敢匿犯殴差。情殊可恶。若仅照威力制缚人于私家拷打律拟杖。未免情重法轻。周顺著照棍徒屡次行凶拟军例上量减一等。杖一百徒三年。虽年逾七十。不准收赎。再加枷号两个月。周来喜。与伊父周顺容留犯人。罪坐其父。律得免罪。惟帮同抗差。并将坊役伤。应照凡人首从科断。周来喜著于周顺徒三年罪上减一等。杖九十徒二年半。再加枷号一个月。以示惩儆。前署左翼总兵联顺失察家人滋事。著交部议处。余依议。　　

○兵部尚书松筠奏、喀什噶尔一带。现驻官兵不下万计。业经调饷八百余万。若仍多驻官兵。不但转运维艰。该处回户供应苦累。难保不复滋生事端。此次筹办善后。必须计出万全。所有喀什噶尔参赞大臣。请仍遵旧制。驻劄乌什。其喀什噶尔。应改设正副大臣二员。办事之司员笔帖式等。并卡伦满兵。绿营官兵。由乌噜木齐各城派往。年满更换。各卡伦派侍卫一员。轮班驻守。其卡伦以外布噜特霍罕等无论有何事故。严禁官兵毋许出卡查探。以杜衅端。英吉沙尔毋庸专驻大臣安集延回众向以贸易为生。请明降谕旨。永弛茶叶之禁至南路各城回众。向与安集延结姻应循旧联姻以顺夷情。回户安居乐业。虽边疆重地。亦可无烦兵旅矣。得旨、著交长龄等于会议善后时。悉心妥议具奏。　　

○追旌明季殉节捐躯江苏武进、阳湖、二县绅民贡显祚等八十九名口如例。　　

○戊子。上诣绮春园问皇太后安。　　

○谕内阁、已革前锋德楞额、先因误差旷班。被本管委前锋侍卫扎隆阿斥革报逃。嗣于神武门外。见一人在前行走误认系扎隆阿。触起前嫌。辄将门外长枪扳折。欲向图赖。神武门系禁城重地。警卫綦严。该犯胆敢扳折安。设长枪。实属目无法纪。德楞额著照拟发近边充军。该犯业经销除旗档。应照民人一例办理。虽时值盛署不准停遣。即著交兵部定地转发。到配折责安置。至该处长枪。据该犯供用两手扳拉。致将架上长枪扳折二根等语。禁门安设长枪。原以肃观瞻而资捍卫。如果坚固。何至一经扳拉。即行折坏。可见从前制造时并未坚实。除现在该处扳坏长枪。业经咨送武备院修理外。嗣后该衙门承造禁门枪刀等件。务当如式办理。一体坚实。并著查验军器大臣于派查时认真点验。无许朦混。傥有仍前草率。即行严参惩办。　　

○谕军机大臣等、前经降旨将白镕补授左都御史。令其来京供职。本日据都察院奏、淮南商人童广恒、遣抱告伊弟监生童友枢具控弊朦枉断等情一案。著白镕即行前赴江苏省城。会同程祖洛。将此案秉公研鞫。按律定拟具奏后。再行来京供职。将此谕令知之寻奏、童广恒四次京控。经钦差尚书王鼎等审拟依申诉不实律杖责援免。兹复翻异。并诬讦原审大臣。合依蓦越赴京告重事不实例、发边远充军。从之。　　

○安徽巡抚邓廷桢奏、拏获占踞马头。掌秤售私之积惯秤手杨开太等。得旨、查拏认真可嘉。嗣后尤当奋勉。毋稍松懈。　　

○准安徽前任福建道御史孙球、重赴鹿鸣宴。赏四品衔。　　

○己丑。今上皇帝生。上之第四子也。母孝全皇后钮祜禄氏。　　

○谕内阁、喀什噶尔带兵大员。足敷分派。固原提督员缺紧要。杨芳著即回任。所带固原官兵。著交延绥镇总兵郭继昌管带。听候调遣。　　

○又谕、孙尔准奏、浙省内洋被劫。勒缉限满赃盗无获之将弁。并闽省不即会拏之署都司。请分别革职降补一摺。浙江镇海等县船户。在内洋地方被劫。前经降旨将督缉不力各将弁摘去顶带。勒限缉拏。兹据该督奏、缉限已满本案赃盗。并无弋获。所有原参勒缉之昌石营都司请升署黄岩镇右营游击丁钟杰著即革职。以示惩儆。宁海营守备王大成、于被参后缉获另案盗匪林成等犯。尚知愧奋。著以把总降补。该督仍严饬定海黄岩两镇。出洋督缉各案盗匪务获究办。如洋面续有失事。即行从重严参。至福建署安海营都司提标前营守备宋世清、于浙省委员访明盗犯李雪住趾地方。禀请会拏。自应即时驰赴。乃迟延数日。又不多拨弁兵。以致要犯被夺。该督请以千总降补。尚觉过轻。宋世清著以把总降补。在逃盗犯李雪、及拒捕各犯。著该督责成宋世清、朵该管南安县知县袁焜。勒限严缉务获。按律惩办。毋令漏网。　　

○又谕、松廷奏、患病未痊。请开缺回旗调理一摺。敦良著作为哈密办事大臣。松廷著作为哈密帮办大臣。即在该处调理。无庸回京。　　

○谕军机大臣等、长龄等奏、喀什噶尔、叶尔羌、阿克苏、乌什等处现驻官兵。月需饷银、及采买粮料价值。分运脚费。计自五月起至年底止。共需银一百五十四万七千余两。除移咨陕甘续调银五十万两外。尚需银一百零四万七千余两。应豫为筹备。著杨遇春即于前奏各省解到存留藩库军饷项下、照数拨解阿克苏。以资接济。至长龄等请敕部筹拨银二百万两。解贮甘肃藩库。以备就近拨用。已交户部速议具奏。俟此项银两陆续解至甘肃。著随时存贮藩库备拨。将来善后事竣。所余银两。著尽数拨归甘肃司库封贮原款。将此谕令知之。　　

○又谕、长龄等奏、酌留减撤之马队官兵仍赴大营一摺。此次撤回之伊犁、乌噜木齐等处马队官兵、暨绿营擡炮官兵。先经德勒格尔桑等管带。押解伊萨克全案人证至阿克苏现据该将军等奏。请仍令回营听候调遣。惟乌噜木齐官兵。向来颇形软弱。即令折回大营。亦必不能得力。此项官兵著即撤回。又据另片奏、请仍留诚端在阿克苏。会同长清筹办后路粮饷等语。和阗现无紧要事件。诚端著准其仍留阿克苏。与长清会办粮饷事务。俾得一手经理。将此由五百里谕知长龄、玉麟、并谕诚端、长清知之。　　

○以贝勒奕绘署正黄旗蒙古都统。　　

○命浙江布政使庆善来京。调陕西布政使恩特亨额、为浙江布政使。以陕西按察使杨名扬、为布政使。调云南按察使李羲文、为陕西按察使。以服阕按察使何煊、为云南按察使。　　

