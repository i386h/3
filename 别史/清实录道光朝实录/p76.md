<!-- { "loadSidebar": true } -->
○谕军机大臣等、据伯麟奏、会议诚安条奏东三省添马事宜。已另摺议驳。因询悉黑龙江所属打牲索伦达呼尔。每年例交貂皮。全资马力。近日无力买马。艰于射猎。所有例交貂皮。往往折银购买。甚为拮据。请仍照雍正年间成案。由大凌河酌拨孳生马匹。为打牲之用。傥该处另有别项情形。窒碍难行。亦须另筹他策。妥为调剂等语。索伦达呼尔等处。每年按丁交纳貂皮。由来已久。其呈进时、沿途既有例支口粮。拣验后、复给与价银。何致遽行苦累。至该索伦达呼尔。向有给与孳生马匹。嗣因陆续倒毙。责令赔补。力有不逮。经都尔嘉等、奏请将现有马匹。全行变价。是当时裁去该处孳生马匹。原为调剂伊等赔累起见。今伯麟以索伦达呼尔生计拮据。每年有例交貂皮之累。复以添立孳生马匹为调剂。是否今昔情形。果有不同。抑仍有窒碍难行之处。著松箖秉公详察。据实覆奏。伯麟摺著钞给阅看。将此谕令知之。　　

○以故喀尔喀扎萨克镇国公多尔济帕拉木子索诺木达尔济雅、袭爵。　　

○调四川提督何君佐、为湖北提督。以四川川北镇总兵官桂涵、为提督。山东临清协副将博勒果善、为川北镇总兵官。　　

○以广东南雄协副将马骥、为贵州安义镇总兵官。　　

○修安徽宿州北关外驿路桥梁。从巡抚孙尔准请也。　　

○丁亥。孝康章皇后忌辰。遣官祭孝陵。　　

○上诣皇太后宫问安。　　

○谕内阁、朕此次恭谒东陵西陵。启銮后、著派庄亲王绵课、大学士托津、尚书卢荫溥、那彦成、留京办事。　　

○又谕、刑部议驳、阮元奏审拟广东增城县典史门役、诈赃毙命一案。典史赵孔耀、于陈亚朱殴毙人命。贿和匿报。擅受得赃。以致伊门役藉端讹索。逼毙正凶。其林养前往诈赃时。是否独自起意。抑系该典史令其催索原许之赃。未据该督声叙明晰。且于林养所诈赃银。亦未指明确数。率将林养问拟绞候。赵孔耀问拟满徒。办理殊未允协。著阮元另行委员覆加研鞫。务得确情。妥议具奏。到日再交刑部核议。　　

○谕总管内务府大臣等、宁寿宫太监张世麟、因病不能充当内廷差使。著拨在东陵额外当差。不准出外滋事。遇有该处缺出。即行充补。该太监若仍不安本分。著阿克当阿据实奏明。从重治罪。仍著不时严查。不许告假外出。或私行进京。如有此等情事。经朕查出。定将阿克当阿从重治罪。将此谕令知之。　　

○谕贵州巡抚明山、有人参奏刘荣黼贪酷诸端。皆系汝深知之事。谅亦不能代为隐讳。汝可秉公再加察访。据实陈奏。断不可因业有旨令其来京赴部引见。即存见好之地。巧为脱卸。避重就轻。则大负委任之意矣。必当彻底查察。直言无隐。朕断不肯追论失察之咎。汝若有心回护。不肯据实奏闻。朕自另有访闻之道。恐汝亦不能免议矣。慎之。　　

○浙江道御史任伯寅奏、救灾宜速不宜缓。各省至京。近则月余。远则三四月之久。若俟命下始行议赈。则善良者已转于沟壑。强悍者或流为盗贼。请豫沛纶音。令各督抚一面具奏。一面先行开仓赈济。得旨、所奏固是。然各直省偶遇灾荒。该督抚等察其缓急轻重。自有一定章程办理。毋庸复行申谕。　　

○戊子。正蓝旗满洲都统那彦成奏、据多罗贝勒绵誉属下包衣汉军文举人嵩山、呈明伊系其母抱养。自行首报。请交部议处。仍不准出户为民。以为各王公属下人等警戒。得旨、嵩山虽属抱养过继。著不准出户为民。念其自行首报。加恩免其交部议处。嗣后各王公所属包衣人等。如有似此者。概毋庸查办。　　

○黑龙江将军奕颢等覆奏操练章程。得旨、东三省乃我朝根本重地。士马骁腾。甲于天下。一切操练。断不可沾染绿营习气。工于式样架势。总以强壮便捷为要。而弓箭鸟枪。又以马上娴熟者为要。如此则不失我满洲旧风也。又奏、齐齐哈尔城、原设有火器营。向于春秋二季操练时。由八旗暂行挑拨甲兵演习。操毕、仍归各旗当差。并无实在兵丁。请于齐齐哈尔八旗甲兵内、挑取四百五十名。拨归火器营参领管辖。并于八旗官员内、选择佐领防御兼管、协同训练。并请将所属黑龙江、墨尔根城、呼伦贝尔、原设有鸟枪之处。一体在于各城甲兵内、照数挑取。专事操练。批、鸟枪为军营利器。固宜时加训练。惟向既未设专营。其由八旗调来演习甲兵。操练回旗后。自有应当差务。若于八旗甲兵内挑取多名。拨归火器营管辖。其各该旗甲兵别项差务。是否足敷派拨。不致有顾此失彼之虑。摺内未经声叙明晰。现在奕颢已经调任。著松箖等详细查明。另行核议具奏。再降谕旨。　　

○己丑。谕内阁、富兰等奏、请借给察哈尔八旗官兵银二万两生息。遇察克达哈布苏尔噶之牲畜倒毙。以资弥补一摺。察哈尔八旗官兵等差使。历年如旧。现未有增添事件。乃富兰等奏请借银生息。明系率听该总管之言。冒昧入奏。况察哈尔八旗官兵。前次所借银三万两。现在尚未扣完。若再借与银二万两。则官兵应扣之项愈多。反于伊等生计无益。所奏不准行。彼处一切事件。富兰等但循旧例办理。勿得任意更张。　　

○又谕、庆保等奏、查明闽省兵船配缉情形一摺。福建水师各营。额设兵船。遇有损坏。原应随时修造。以资驾驶。其兵船不敷。暂配商船。亦应奏明定以限制。再行添雇。毋许营员涉手。嗣后弁兵出洋。著该督等通饬文武员弁。革除积弊。并委员访查偷漏。如有借端勒诈商船、及强拏坐配等弊。即行据实参办。至承修迟延各员、据称因历年既久。采木过多。出产每形缺乏。以致未能依限兴工。著将前此迟延之咎。加恩宽免。已离闽省者。勒令派拨丁属。来闽赶修。其另有事故之员。即责成管厂道员。上紧修办。务期一律坚固。如再迟延。该督等指名参奏。毋稍徇隐。　　

○浚热河旱河、并修荆条单坝。从都统庆惠请也。　　

○庚寅。引见内务府京察保送一等人员。得旨、此次内务府三院等处京察一等圈出人员。著各该堂官、再行出具切实考语。带领引见。圈出之委署主事长良、笔帖式善元、清平、德庆、常延、景德、吉庆、庆年、著交吏部记名。照例选用。所有一等官员笔帖式达他。俱著准其一等加一级。　　

○江西巡抚毓岱奏、委署藩臬两司印务。报闻。又批、试用知府李芳、朕看其年力虽壮。是一纨裤无能之人。汝宜留心察看。不可滥用。以致误公。　　

○辛卯。上诣皇太后宫问安。　　

○谕内阁、庆保等奏、覆勘封禁山情形。筹议办理一摺。江西浙江福建连界之封禁山。路径情形。前经降旨交庆保等委员。会同江西委员。前往确勘。兹据奏称、封禁山之正面门户。及紧要隘口。悉在江西之上饶、广丰境内。其山背虽界连闽省。俱系峭壁。中隔深涧。并无路径可通。其江闽交界之处。久已设关防堵。流民不至潜入。惟闽省原设五汛。崇安所属之山坳塘一汛。与禁山内口之范家坳汛相近。从前本有小路。虽久经被水冲塌。究属要地。自应设法防范。著照所请、于该汛原设兵二名之外。再添汛兵三名。其浦城所属之张村地方。再添设张村汛。设兵五名。责成浦城汛弁查察。其文武会哨之期。向由该二省总兵会巡一次。著闽省再派该管知县按月分巡一次。道府按季会巡一次。均令亲往周历查察。其江西上饶境内禁山。现经庆保等委员、会同江西委员。进山覆勘。著勘明即据实覆奏。　　

○又谕、御史黄中模奏、请严禁海洋偷漏银两一摺。所奏是。定例广东洋商与夷人交易。祇用货物收买转贸。不准用银。立法甚为周备。近因民间喜用洋钱。洋商用银向其收买。致与江浙等省茶客交易。作价甚高。并或用银收买洋货。实属违例病民。不可不严行查禁。著广东督抚、暨海关监督。派委员弁。认真巡查出口洋船。不准偷漏银两。仍不时查察。如有纵放之员。即行参革治罪。至洋商与外夷勾通贩卖鸦片烟。重为风俗之害。皆由海关利其重税。隐忍不发。以致流传甚广。著该督抚密访海关监督。有无收受黑烟重税。据实奏闻。并通饬各省关隘。一体严密查拏。如系何处拏获。即应究明于何处行走。所有各关纵放员弁。即参办示惩。傥该督抚访察不力。或瞻徇不奏。别经发觉。立即加之惩处。务期洋船出入。积弊革除。以清关隘而裕民生。　　

○命自道光三年为始、内务府三旗女子内、所有回子番子之女、著毋庸入排引看。　　

○宗人府等衙门会奏、审明宗室图克坦、控告司员受贿代开刑具一案。得旨、图克坦、以永远锁锢之犯。不知安分畏法。辄敢捏赃诬控。恣意狡饰。实属怙恶不悛。著重责四十板。严行锁金□靠。派委妥员。押往盛京。交该将军在该处空室永远锁禁。傥再稍滋事端。即行从重惩办。秀春、著交部照例议处。余著查取职名。一并交部分别议处。　　



大清宣宗效天符运立中体正至文圣武智勇仁慈俭勤孝敏成皇帝实录卷之三十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。二月。壬辰。谕内阁、户部奏、例应追赔银米。请旨饬催一摺。各直省在官人役。遇有亏短钱粮。向无查抄之例。转得任意侵那。现据该部查明漕运仓务铜务各项。尚有应追银三十六万六千一百余两。米豆二万五千四百余石。均应在炉户船户花户商人各名下著追。乃迟至数年、及一二十年。节次咨追。未经完缴。并有按年咨参者。该管官员因处分较轻。屡催罔应。殊属玩延。著各督抚府尹仓场盐政、严饬所属。自文到之日起。统限六个月。责成该管藩司粮道、及仓场府尹盐政等、认真督催。依限完缴。如再有迟逾。即将承追督催各员。严参议处。　　

