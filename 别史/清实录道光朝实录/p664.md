<!-- { "loadSidebar": true } -->
○又谕、本日据大学士会同军机大臣议奏、京员拣发河工学习章程。河防关系重大。必得通晓熟练之员。方有裨益。著于内阁翰詹六部都察院各衙门。不分满洲汉人。择其正途出身清慎勤敏者。每衙门保送一员。咨交吏部带领引见。候旨发往东南两河学习。如不得其人。毋庸滥保。并著定为两年拣派一次。该员到工后。随同该河督等、专心学习估工查料、及一切疏浚堵筑各事宜。不必承办要工。亦不准经管钱粮。并著该河督量才差遣。周历河湖堤堰。查勘情形。俾资历练。其有谬妄滋事者。不但该河督应随时参劾。即两江总督山东河南各巡抚、均有兼辖之责。并准其据实劾参。毋稍瞻徇。其黾勉勤慎尚堪造就者。二年差竣。著该河督出具切实考语。送部引见。候旨录用。此系为慎重河务起见。其不谙河务者。准其仍回本任。不准乞恩改补地方。如遇大挑年分。仍照旧例分发试用。著该河督随时甄别。各该员等务须实心学习。期于熟谙宣防。厘工熙绩。以备国家任使。　　

○丁酉。谕内阁、前据给事中邵正笏奏、江湖涨滩。占垦日甚。请饬查办。当降旨令该督抚等酌议具奏。兹据杨怿曾勘明各属洲滩情形。酌议覆奏。长江一带沙洲日增。阻遏水道。自应亟筹妥办。惟念由来已久。若纷纷查办。地方官办理不善。必致假手吏胥。乘机舞弊。以致利不能兴。害不能除。百姓转受其骚扰。著照所议、宽其既往。严禁将来。该抚即督饬滨临江汉各州县确查滩地之已升科者。毋许挽筑私垸。亦不准以子母相生。影射再报。及私行占垦。其报坍滩地。确切勘明。祇准豁粮。不得拨补。洲地亦照此一律办理。嗣后查有续涨及甫经淤出洲滩各地。概作官荒。永远禁止认种升科。著责成各州县、每年亲诣所辖江面。周历查勘一次具报。并出示严切晓谕。傥有奸民敢于新涨地内私垦、及种植芦苇者。严拏治罪。查有胥吏勾串混报。一并重究。该州县徇隐不报。经该管上司觉察。或被争控到案。即行查明揭参。毋稍宽纵。总期洲滩涨地。不致日增。庶足以资宣洩而卫民生。　　

○谕军机大臣等、吴荣光奏、据湖北臬司朱树禀称、河南省唐县、信阳州、有捻匪滋事拒伤兵役之案。并闻楚省随州枣阳地方。亦有捻匪滋扰。请檄武职大员前往会缉。当委湖北提标中军参将刘允孝、前往随州枣阳一带会同查办。又据杨怿曾咨会、河南巡抚移知、探闻信阳捻匪刘二翠、张二虚等、游奕无定。已委安襄郧荆道文明等、并饬德安府方长庆、驰赴枣阳一带会营查拏。又委督标右营游击何可宗、酌带省标兵丁会缉。当即飞饬该管道府营员及委员、督率员弁兵役。认真查办。并移咨豫省一体会缉。旋据署随州知州舒昇额、代办安陆县李彦方、禀报缉拏行劫河南桐柏县不知姓名事主银物、及抢劫随州黎汉观家银两匪犯陈尖子、魏庆元、王黑等八名。究出夥同行劫首从各犯陈正纲等多名。已饬提各犯。分别严讯。是否信阳捻匪刘二翠等夥党。并将现供各犯姓名、咨豫楚两省实刀查拏等语。此案前据杨国桢奏、本年六七月间。有张二虚等在确山等县行窃拒捕。八九月间。复有捻匪先后窜入唐县信阳州境内。均经该州县会营查拏。获犯陈富、刘褡子、张三等。余匪拒捕逃逸。其信阳拒捕之犯。因追至湖北随州。该匪等点放鸟枪。致毙兵役三名。当就获犯讯出唐县拒捕匪犯。系刘二翠为首。被拏逃窜。并入张二虚捻内。委臬司经额布驰往信阳一带、会同南阳镇段琨查拏。并咨湖北巡抚遴派文武大员、赴随州会办。此等捻匪。均潜匿楚豫交界之随州枣阳、与信阳桐柏犬牙相错地方。该处山深箐密。径路丛杂。必须两省会同摉捕。方免此拏彼窜。著讷尔经额、杨国桢、杨怿曾、就现获各犯。严切根究。将供出犯名。严饬各该省文武员弁不分畛域。按名迅速查拏。务要净绝根株。切勿养痈贻患。将此谕知讷尔经额、杨国桢、杨怿曾、并谕吴荣光知之。　　

○裁湖南岳州府同知、常德府永顺府通判、郴州道州州判、祁阳县永隆市、东安县石期市、永明县桃川市、邵阳县黑田铺、黔阳县安江司、桂阳县镇安司、通道县播阳司、巡检。沅江县桂东县通道县石门县慈利县嘉禾县训导十八缺。从巡抚吴荣光请也。　　

○给湖北汉川、京山、二县被水灾民一月口粮。　　

○戊戌。谕军机大臣等、据御史黄爵滋奏、江西盗匪繁多。胪列各条。请饬查办。江西毗连闽广。时有会匪滋扰。平时地方官若果认真查办。何至匪徒猖獗。贻害善良。兹据该御史奏称、每邑中有无习教为匪窝藏盗贼。全恃甲长之查报。若甲长不端。必相隐护。宜择端正有业之户。方准保举承充。设有盗匪不报。将该甲长从严治罪。至佐贰佐杂各官。应酌量移驻扼要地界。以专责成。如错互接壤之区。遇有窃劫各案。必互相推诿。并于省郡交界责成同知通判等官、州县交界责成县丞巡司等官、务须会同兜捕。傥有疏纵牵制。一并参处。至于懦弱愚民。当时畏其逼胁。如事后首报。免其治罪。并令地方官严切晓谕士民。勿被诱胁。又如州县之减估。盗匪之勒赎。即有交通贼匪之差役。指赃勒赎。概应严禁。其各营兵丁交通盗匪。无所不为。应严饬武弁认真整顿。会匪中纠合党羽众多。应严拏头目加等治罪。不得指乙为甲。颟顸塞责。向来私枭盗匪。分为两途。今则合而为一。徒缉私枭。不如力捕盗匪。使盗匪散而私枭可靖。以上各条。著周之琦体察情形。详悉妥议。认真办理。务期戢奸禁暴。以安善良。毋稍姑容。致养痈贻患。该御史原摺。著钞给阅看。将此谕令知之。　　

○吏部奏、失察逆猺滋事之历任督抚藩臬处分。得旨、前任湖南按察使夏修恕、徐炘、现任湖南按察使杨簧、前任湖南布政使裕泰、吴荣光、恩特亨额、前署湖南布政使杨簧、均著降二级留任。夏修恕、恩特亨额、均著于补官日降二级留任。前署湖南按察使胡鏻、著降三级留任。前任湖南巡抚程祖洛、前护理湖南巡抚裕泰、现任湖南巡抚吴荣光、前任湖广总督嵩孚、前署湖广总督杨怿曾、均著降一级留任。嵩孚、著于补官日降一级留任。前任湖南巡抚苏成额、前任湖广总督卢坤、均著降二级留任。以上各员。俱无庸查级抵销。　　

○绥远城将军彦德等奏、查明大青山后原立卡伦地势。与近日窃劫情形。酌拟变通章程三条。一、克力沟地方为窝匪之所。请于胡雅克图地方卡伦撤出土默特官一员。兵十五名。移驻察罕库图勒、及革□葊滚特克二处。与满洲官一员。兵十五名。按月轮替分驻。并饬土默特台吉等添设卡伦一处。官一员。兵十五名。又城北巴彦布拉克地方撤出土默特官一员。兵十五名。移驻默特尔默土。一、大青山后行商失事。请责成卡伦各员追缉。如抢劫乡村牛马。应饬归化厅督率里长保正。协同官兵缉拏。其应得处分。一并按限开参。一、蒙古来城。应照旧例给予执照。以备稽查。该旗有无窝留匪徒。仍令按季呈报。傥有疏漏。即予参办。下理藩院议行。　　

○以捐修山东武定府及潍县文庙书院。予绅士田凤聪等议叙有差。　　

○贷山东德州卫堵筑漫口民堰银。　　

○己亥。上御洞明堂。勾到浙江安徽江苏情实罪犯。停决浙江斩犯四人。绞犯二人。安徽斩犯三人。江苏斩犯二人。绞犯四人。余四十七人予勾。　　

○谕内阁、据刑部覆奏御史金应麟参奏、直隶州县遗漏开送处分。当咨提原卷检查。旋据王仲槐在该部递呈。伊止奉保定府委讯尹老须换银下落。其习教一节。并未审讯。定案时亦无会稿会行会印等情。现经该部查阅府司原详、及该督原奏摺稿。均开载保定府督同清苑县讯明。该督原批内又有饬委保定府督同清苑县审办之语。是王仲槐曾经委审。有案可凭。何以该府原详又无王仲槐会稿会行会印之据。至威县知县曹谨、不在承审之列。曾经随同李德立往查。已有原禀可据。并候补知州熊光禧、亦系曾经委审之员。该督前于奏请处分时。因何将各该员等职名遗漏。并王仲槐呈内各情。是否捏饰之处。著琦善一并查明。据实明白回奏。　　

○又谕、吴其浚奏、请饬查因案逗留之训导等语。湖北竹山县训导石应期、诬详生员刘逢年辱詈师长。经道府提讯。全无实据。该训导不俟审结。径行请咨会试。据学政查明、至今并未回任。若非潜匿京城。即系沿途逗留。著步军统领、直隶河南督抚、查明饬回湖北归案审办。并著讷尔经额查明该训导现在曾否到省。即饬原讯之员秉公讯结。　　

○再停吉林采捕东珠三年。　　

○庚子。上诣大高殿行礼。　　

○还宫。　　

○以孟冬时享太庙。自是日始。斋戒三日。　　

○辛丑。谕内阁、各省常平仓谷。原为救荒储备而设。地方偶遇水旱偏灾。自应即行勘报。酌动常平仓谷。妥为赈恤。如仓谷不敷。再行动拨银两。本折兼放。俾乏食贫民。藉资糊口。前据杨怿曾奏、湖北本年被水较重。勘明天门等县、应行抚恤一月口粮。先后在于司库借支给发。又查明屯坐各卫、应行分别加赈。此外尚有应抚屯坐贫军及贫生、暨闻赈归来贫民。与尚未勘定之是否成灾监利等县。恳筹备银四十万两。于邻省酌拨。解楚供支。当交户部议奏。兹据户部奏拨安徽留备地方公用银五万两。漕项银四万两。湖南粮道库存银五万两。浒墅关徵税银六万两。九江关徵税银五万两。淮关徵税银五万两。共银三十万两。灾区拯济。民瘼攸关。不容不先为筹备。著安徽湖南江西各抚、暨浒墅淮安各关监督、迅速委员解往湖北。以济要需。惟据该省道光十一年奏销册报。共存常平仓谷九十九万余石。米一万四千余石。被水各县及邻近州县。均有实存仓谷。既经勘定应行抚恤。即应早日碾放。免致灾民嗷嗷待哺。至于数月之久。何以该抚辄全用谷折银两、筹拨散给。岂非缓不济急。著该督抚勘定灾区。通盘筹画。如常平仓谷足敷散放。即将所拨银三十万两。另行存贮候拨。仍督饬道府等认真稽查。核实散给。刊刻誊黄。遍行晓谕。务使灾民均沾实惠。其道光十一年册报常平仓谷数目。是否实贮。著讷尔经额据实确查。如有亏缺虚报情弊。即行严参惩办。毋稍徇隐。　　

○又谕、那彦宝等奏、土司告假赴藏。该管营厅具报迟延。并未遵例给照。请交部议处一摺。德尔格土司策旺多尔济、赴藏念经。并未请领路票。私自启行。该营厅并未遵照定例即时具报。呈请咨会驻藏大臣办理。守属迟延疏忽。前任阜和协副将调任湖南实庆协副将托精阿、打箭炉厅同知张聘三、俱著交部照例议处。　　

