<!-- { "loadSidebar": true } -->
○又谕、理藩院议覆特依顺保奏驱逐哈萨克、并设立章程各事宜。乌梁海地方。哈萨克聚至数千户之多。必应严行驱逐。该将军奏请勒限一月。令其迁移。无任再潜内地。并乌梁海西界。添设卡伦四处。添兵防守。俱照所议行。该参赞大臣即晓谕哈萨克等。各居边界。安静守分。仍饬卡伦官兵。认真摉查。毋得日久生懈。其乌梁海散秩大臣莫罗木达尔扎、布彦德勒克、副都统德勒格哷库、总管棍布、纵属私留商民。向哈萨克买取羊只。俱著罚俸二年。其潜赴哈萨克地方贸易之商民。著交参赞大臣审明。照例治罪。所有卡伦侍卫官员。著塔尔巴哈台科布多参赞大臣。查取职名交部议处。其杜尔伯特、额鲁特、明噶特、扎哈沁等旗贸易事宜。并著那彦宝差传各旗盟长扎萨克等面询。如愿商民贸易。即取具各旗印结报部。照喀尔喀四部落贸易之例给票。如不愿贸易。著将旧欠勒限三年偿还。毋任彼此轇轕。其现在商民应得之罪。俱著宽免。折罚银两。交还原主。以昭平允。历任失察之参赞大臣及各扎萨克等。均著免其议处。　　

○又谕、那彦成著驰驿前往陕西署理巡抚事务。并会同辛从益审办柳全璧一案。文孚著即驰驿回京。那彦成俟程祖洛到任后。前赴甘肃署理陕甘总督。长龄俟那彦成接署后。即来京供职。　　

○又谕、长龄等奏、青海地方、全就肃清、移住蒙番防守一摺。循化贵德野番。前此盘踞助勒盖、克克乌苏一带。原系蒙古贝勒特里巴勒珠尔等六旗游牧地方。现经大兵将野番剿除净尽。该督等谕令该贝勒等各归原牧。佥以移居青海已久。人少势孤。不愿复业。该游牧地方宽阔。若强令迁回。势不能固守藩篱。著照所议。助勒盖一带。即令察罕诺们汗移居。克克乌苏一带。饬回阿里克大百户住牧。均各给予执照。俾垂久远。每岁河冰结后。责令分段防河。并于冬春两季。赏给该诺们汗及阿里克大百户置备口粮银各一千两。用示体恤。现在阿里克大百户欢布他拉已故。其子喇沁纳木扎尔尚未承袭。系欢布他拉之弟乙达木代管其事。乙达木著赏给六品顶带。及身而止。俟喇沁纳木扎尔袭职后。仍责成佐理以资防守。其向年会哨之兵。即行停止。至察罕诺们汗失察属下勾结野番。屡次抢掠。本有应得之咎。姑念此次随营出力。又将该旗贼犯查拏送究。著加恩免议。　　

○协办大学士陕甘总督长龄奏、筹议青海善后章程八条。一、令蒙古体恤属下。以期庶富。一、正蒙古衣冠。以防诡混。一、严查蒙番歇家。以清盗源。一、急筹蒙古生计。以免流离。一、严禁野番渡河。以靖边圉。一、选立野番头目。以资约束。一、令野番垦种田地。以裕生计。一、番地严禁硝磺。以重军火。得旨允行。　　

○以户部尚书英和、署吏部尚书。都察院左都御史那清安、署刑部尚书。理藩院尚书禧恩、署兵部尚书。　　

○命刑部右侍郎海龄、专办镶黄旗蒙古副都统事。以贵州巡抚明山、为刑部右侍郎。　　

○调广东巡抚嵩孚、为贵州巡抚。以河南布政使罗含章、为广东巡抚。调广东布政使陈中孚、为河南布政使。以湖南按察使苏明阿、为广东布政使。山东兖沂曹济道讷尔经额、为湖南按察使。　　

○以剿办贵德循化野番功。赏千总朱贵等蓝翎。余升叙有差。予阵亡已革游击胡文秀、赏恤如守备例。　　

○庚申。上诣皇太后宫问安。　　

○以户部尚书英和、署翰林院掌院学士。　　

○以庄郡王绵课、署正蓝旗满洲都统。郑亲王乌尔恭阿、署正黄旗汉军都统。　　

○壬戌。谕内阁、昨因禧恩等参奏、松筠删改理藩院奏稿。降旨交大学士军机大臣会同九卿议罪。兹据大学士曹振镛等会议具奏、松筠以吏部尚书、在军机大臣上行走。如果于边疆事宜。确有所见。自应于召见时据实面奏。或恐不能详尽。亦可另摺敷陈。即理藩院所议果有未协。松筠何难于该衙门具奏后。专摺奏驳。乃辄将该堂官定议摺稿。任意删改。实为从来未有之事。大学士等议以革职、发往新疆效力赎罪。本属咎所应得。但松筠年逾七旬。远赴戍所。亦难望办公出力。念其清文尚为谙熟。松筠著加恩以六部员外郎候补。在上书房繙译谙达上行走。以示朕格外恩施至意。　　

○谕军机大臣等、昨降谕旨、令文孚驰驿回京。那彦成抵陕尚需时日。文孚毋庸等候交卸。著于接奉此旨后。将巡抚印信。移交藩司唐仲冕暂行护理。即起程迅速来京供职。将此谕令知之。　　

○直隶总督颜检奏报、正定等州被水。委员勘办。得旨、即委贤员明白查勘。据实奏闻。　　

○以协办大学士陕甘总督长龄、为阅兵大臣。肃亲王敬敏、署镶黄旗蒙古都统。以署镶蓝旗蒙古都统绵志、署正黄旗领侍卫内大臣。贝勒奕绍、为总理行营大臣。　　

○予故直隶总督方受畴、祭葬如例。　　

○修直隶永平府仓廒。从总督颜检请也。　　

○癸亥。上诣大高殿行礼。　　

○谕内阁、琦善奏、粜借仓谷完竣。及郯城乐安二县改借折色、请动耗羡银两一摺。山东各州县卫。上年被水荒歉。除滋阳等七州县卫减价平粜。寿光县借粜兼施。利津等十一县卫出借仓谷。均应造册报销外。其郯城乐安二县。因仓无存谷。经该县照例价改借折色。共银一万三千九百九十五两零。著照所请。准其在司库耗羡项下动支。作正开销。俟秋后于原借各花户名下。徵还报拨。该部知道。　　

○又谕、严烺奏、越堤被水刷塌、请将承修及专管各员弁分别惩办等语。河南黄沁卫粮两厅境内。上年于大堤之南。筑有原阳越堤一道。拦截滩水。本年大河节次盛涨。北岸上游漫滩。兼值风雨猛骤。致将原武县境娄庄越堤。先后刷塌百余丈。经该厅营各员。将下游犀□□开。相机宣洩。塘水立即见消。于大堤并无妨碍。惟该越堤完工甫及一年。尚未满保固例限。辄被涨水刷塌。承修之内黄县县丞詹大煃、署阳封县县丞任志、俱著革职。勒令赔修。如能照估补还。再行奏明核办。其越堤下游犀□□开之处。需土无多。即著卫粮厅自行补筑完固。毋庸发给钱粮。至专管汛员。疏于防护。除同知朱长垣、到任未久、并在马营抢工、应行免议外。所有原武县主簿周墉、分防外委杨诚宽、均著摘去顶带。责令监催补还。统俟工完验明办理。该部知道。　　

○谕军机大臣等、严烺奏、马营坝放淤告成险工平稳一摺。马营坝内塘放淤工程。上年自夏徂秋。淤成十分之八。本年黄河长水较大。由东坝直注内塘。致塘水陡长丈余。越堤缕堤情形险要。该署督督率道厅营汛员弁等。减洩保卫。塘水畅消。将内塘未经淤满之处。普律填平。淤工全竣。此皆仰赖河神默佑。俾放淤之时。大溜不致北趋。越堤克臻平稳。欣览之余。弥深钦感。著发去大藏香十炷。交严烺敬诣河神庙代朕祀谢。该署督仍当督饬道厅等加意巡防。毋稍弛懈。将此谕令知之。　　

○甲子。上诣皇太后宫问安。　　

○谕内阁、御史曹熊奏、请裁各省额外书役一摺。所奏是。各省大小衙门书役。向有定额。不得妄增一人。致滋浮滥。据该御史奏称、近来外省往往于定额之外。任意增添。漫无限制。互相勾结。百弊丛生。自应严行饬禁。著各直省督抚饬属查明。将现在额外增置书役。全行裁汰。并造具额存书役名册。申送该上司存案备查。如有衙蠹滋事之案。查系额外添设之人。该督抚即于参奏摺内声明。将该管官及失察各上司职名。分别交部议处。以清弊源。　　

○户部议准、协办大学士陕甘总督长龄疏报、古浪县开垦地五顷四十九亩有奇。照例升科。从之。　　

○乙丑。遣官祭火神庙。　　

○以福建兴化协副将蔡万龄、为四川川北镇总兵官。　　

○丙寅。谕内阁、文干等奏、达赖喇嘛之父罗布藏年扎、可否赏给爵衔顶带之处。请旨一摺。达赖喇嘛之父罗布藏年扎、既随呼毕勒罕处奉养。著加恩赏给头品顶带。　　

○丁卯。谕内阁、那彦宝奏、地租钱粮徵收动用含混一摺。所奏是。吐鲁番满营徵收地租。自嘉庆二年至道光元年止。现祇存银三百余两。此项地亩。应通盘丈量。实系若干亩。陆续开垦地亩。始自何年。每年应交租息若干。那彦宝现已补授科布多参赞大臣。著交绷武布详晰查明。据实具奏。　　

○又谕、那彦宝奏、盘查库项亏缺一摺。吐鲁番同知衙门库贮兵饷经费等项。应存银六万八千余两。经那彦宝点验弹兑。实存银四万八千余两。该同知亏短至二万余两之多。是否有滥支滥借及侵蚀情弊。著德英阿迅速派委道府大员。彻底详查。据实具奏。　　

○又谕、糜奇瑜奏、审拟姜袁氏谋杀伊翁姜起顺身死一案。已于摺内批交刑部速议具奏矣。据该护抚另片奏称、姜起顺先与子妇袁氏通奸。复因奸将子姜三妹致死。淫恶异常。怠该氏悔过拒绝。姜起顺复图续奸不允。该氏询悉伊夫身死情由。忿激将姜起顺致毙。若照他故逆伦之案。于审明后将该氏立予淩迟。核与谋杀无辜尊长者。似觉无所区别。候旨遵办等语。著交刑部将从前有无似此成案。向系如何办理之处。查明一并具奏。寻奏、请减为斩立决。从之。　　

○又谕、此次察哈尔、额鲁特、两部落所牧各项牲畜。倒毙皆在三分以上。并未逾额。核与奖励之例相符。著加恩将该管领队大臣舒伦保、硕隆武、及两部落官员等。俱照例赏给纪录。兵丁等交各部落遇有拣选之处列名。以示鼓励。　　

○谕军机大臣等、据孙玉庭奏、接两淮盐政曾燠钞寄覆奏御史条陈盐务事宜摺稿。内有轮规当散一条。曾燠意在整轮。该督以两次接陈若霖来信。楚省自上年散轮后。商人极见相安。并无跌价抢卖之事。若散售未久。仍复整轮。水贩必致观望。民间将虞淡食。并据运司钱宝甫、前在湖北盐道任内禀称、未经封轮以前。及封轮以后。商运畅旺消乏情形。指陈最为明白。请交湖广督臣确查实在岸情。随时制宜。再行定议施行等语。此事前据曾燠奏称封轮章程。行之年久。商贩相安。自散轮之后。争先抢售跌价。水贩乘机压勒。于国课民食。均无裨益。请照旧封轮销售。轮规之整散。关乎销引之畅滞。而疏引裕课。以汉岸为重。督销专责。尤在楚省熟筹办理。著陈若霖详查楚岸现在情形。是否必须散轮。抑或照旧封轮之处。悉心妥议具奏。务期盐引畅消。商本无虞亏折。小商不致守候。方为至善。不可稍有回护。将此谕令知之。　　

