<!-- { "loadSidebar": true } -->
○癸巳。谕内阁、皇考仁宗睿皇帝实录圣训考成。著于四月二十日受书御殿。各该衙门敬谨豫备。　　

○以西藏噶布伦敏珠尔索诺木班珠尔、在喀喇乌苏等处查拏夹坝。不避艰险。赏花翎。　　

○以已革贵州安化县属覃韩偏刀水土巡检陆承烈子祖绶、袭职。　　


大清宣宗效天符运立中体正至文圣武智勇仁慈俭勤孝敏成皇帝实录卷之六十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光四年。甲申。夏。四月。甲午朔。享太庙。上亲诣行礼。　　

○幸圆明园。　　

○诣绮春园问皇太后安。　　

○江西巡抚程含章奏、省城新设义仓。每年于盐务公费内、动支采买谷石。责成盐道经理。得旨、转饬毓岱率属妥为经理。不可有名无实也。　　

○两广总督阮元奏、广西左江镇总兵官李应元、请复姓杨氏。下部知之。　　

○修江西省城广润惠民二门闸座。从巡抚程含章请也。　　

○修广东巡洋遭风师船。从总督阮元请也。　　

○丙申。谕内阁、程祖洛奏、续筹漳河抽沟宣洩漫水情形一摺。漳河北面漫水三股。与田市抽沟南注之水间隔。前据该抚奏明。应于龙家庄节节抽沟后、再由田市一带勘估筑坝。兹据查明龙家庄东、并庄西庄中、原估沟工。业经次第兴办。其北面漫水仍未见消。势难于水中建筑坝工。且经该抚体察舆情。委员覆勘。实属限于地势。无可筹办。所有上年原奏于田市筑坝之处。著无庸议。其自辛庄至纪凤屯以下。水势平衍。若跨河筑埝。必将水势擡高。一遇盛涨。不特埝南村庄全被淹浸。设有冲缺。则建瓴下注。于直隶大名一带、受害更重。自系实在情形。亦著毋庸兴筑。至内黄县马家洼抽沟工程。现据该抚委员履勘。著即照估兴办。务使漫水掣归正河。如有占碍地亩麦禾。查明花户、酌量加赏。所需工费、及龙家庄东首沟工方价。均著于现办漳工案内核实报销。该部知道。　　

○命工部右侍郎敬徵、管钦天监事。郑亲王乌尔恭阿、无庸管理。　　

○丁酉。修直隶南北运河堤坝。并清苑、蠡、祁、安、博野、高阳、河间、任邱、献、冀、新河、武邑、衡水、定、曲阳、深泽、宝坻、香河、天津、沧、蓟、涿、二十二州县桥道堤埝各工。从总督蒋攸铦请也。　　

○戊戌。谕内阁、琦善奏、岁挑四女寺支河工段、请展宽加深、并请嗣后毋庸按年挑办一摺。东省运河。自临清闸外、与豫省漳卫二水合流。每当伏秋大汛。全赖启放四女寺支河。藉资宣洩。惟支河去路未能宽深。一经盛涨。仍有扪口溃堤之患。于漕运民生。均有关系。该署抚请于岁挑之外。再行展宽加深。俾得分流畅达。自应赶紧兴办。所有岁挑土方。著仍照历届挑办成例。每方给例价银八分一厘。帮价银四分。共土方例帮二价银、六千四百九十七两零。并修筑拦水挑水等坝工料银、一千六百六十六两零。均循例于支河生息本款动支。其展宽加深土方。本款既无余银可动。且挑穵较深。帮价亦属不敷。著准其援照成案。每方给例价银八分一厘。帮价银六分九厘。用资津贴。此项土方例帮二价银、一万五千九百八十二两零。著先于司库地丁项下借给赶办。分年摊徵还款。该署抚仍饬属认真办理。工竣核实验收。至向来岁挑四女寺支河工段。并修筑坝工。系按坐落地界。即由该州县卫领银挑办。岁以为常。易启偷减草率等弊。且此次加展宽深之后。自无须按年估挑。嗣后著间一二年。由该省巡抚衙门遴委诚实大员查看。如果淤浅太甚。再行确估奏办。毋庸专交地方官承挑。以节糜费而杜流弊。该部知道。　　

○署山东巡抚琦善奏、四女寺支河流水坝。从前定志以河水长至一丈六尺、始行启坝。请嗣后长一丈三尺、即行启坝。在上游涨水、既可渐减。而浮送重运、亦无短绌之虞。实于漕运民田。均有裨益。得旨、依议行。仍应随时查看。毋致顾此失彼。　　

○旌表守正捐躯广东东莞县民杨华帼女亚菊。　　

○缓徵山东长清、齐河、齐东、海丰、沾化、邹平、历城、利津、滨、潍、济宁、章邱、淄川、济阳、临邑、陵、德平、长山、朝城、馆陶、二十州县及屯坐各卫积歉村庄新旧额赋。并漕河灶课。　　

○加赏大兴、宛平、两县饭厂赈米。　　

○己亥。上诣绮春园问皇太后安。　　

○庚子。上诣时应宫。昭显庙。拈香。　　

○还宫。　　

○谕内阁、英惠奏、废员到戍将届三年、请量予恩施等语。朱锡爵前在山东布政使任内。诸事废弛。著不准释回。仍留乌噜木齐效力。另候谕旨。　　

○以常雩祀天于圜丘。自是日始。斋戒三日。　　

○辛丑。谕内阁、赵慎畛等奏、台湾鹿耳门等处、请毋庸添建炮台一摺。台湾鹿耳门等处。从前因海洋未靖。经该省议请添建炮台。并建复卡堆雉堞望楼等项。原系因时制宜。兹据该督等查明鹿耳淡水两口。并无地基堪以建筑炮台。其鹿耳门口两旁沙汕。海潮冲涨靡定。亦难建筑。且该处前已添造守港快船。由台湾水师、历年派定中左右三营知字号船十只。每船各配兵五十名。俱驾赴鹿耳门、常川在港巡防。其鹿港北岸地基。早已冲成港道。亦无余地可以建复。现由该厅捐雇巡船。在彼常川哨探。俱各周备。至淡水海口沪尾地方。原有炮台。本属坚固。足资守御。所有前议添建炮台兵房卡堆雉堞望楼等项。著照所请、毋庸建造以节糜费。　　

○又谕、魏元煜奏、粮船吃水尺寸、请量为加增一摺。前因重运粮船、任意揽带客货。偷漏税课。降旨令漕运总督查明各帮船吃水尺寸。造册咨会山东巡抚。委员在东昌一带照册勾水。将逾制者严行惩办。兹据该漕督奏称、江浙江广各帮船吃水尺寸。自乾隆年间定制以来。节因洒带搭运等项。吃水逐渐加重。若仍照原定尺寸。则逾制之船必多。自应酌量增加。以归核实。著照所请、嗣后江浙船身吃水、以三尺八寸为度。江广船身吃水、以四尺三寸为度。自本年为始。该漕督将各省帮船吃水尺寸。移咨东省查办。并准俱用漕尺勾水。其承办勾水委员。于粮船抵闸、随到随勾。毋许掯留稽缓。致误重运行走。至江广各帮、例带三百石剥船一只。有无篷舱、及帮次丁名。著一并于过淮时、咨送山东严加查察。不得任令额外多带剥船。以杜隐混。　　

○又谕、御史郎葆辰奏、请除京城时弊一摺。前因京师饥民四集。致有夺取食物之事。曾经降旨饬禁。兹据该御史奏称、竟有市井匪徒、冒托饥民、肆行抢夺者。殊属大干法纪。著步军统领、顺天府、五城、出示禁止。并派员密访严拏。以惩奸宄。至辇毂重地。理宜整肃。如所称添开戏庄等款。均于风俗人心大有关系。并著步军统领衙门、一体严行查禁。毋得视为具文。　　

○旌表守正捐躯河南郑州民王全妮妻王氏。　　

○户部议准、前任江西巡抚程含章疏报、德兴县开垦田五亩有奇。照例升科。从之。　　

○壬寅。上诣南郊斋宫斋宿。　　

○谕内阁、昨据御史钱仪吉奏称、民人递相传述、有恩赏流民银米、资送回籍之语。若给以资斧。易致虚捏。派役护送。又虑滋扰。请于四月中旬停止饭厂。按名给筹、计口授米、于一日内放竣等语。流民押送回籍。难免差役纷扰。且本籍内恐仍不能得食。原系必不可行之事。嘉庆年间、圣谕煌煌。共闻共见。本年京中饥民就食者多。朕令顺天府五城各厂。分别土著流民人数。五日具报一次。此系勤求民瘼。不使壅于上闻。给事中许乃济曾经条奏。朕未明降谕旨。何致外间递相传述。自系许乃济不自慎密所致。而钱仪吉以外间传述浮言。形诸奏牍。亦属冒昧。其所请停止饭厂。于是日查到厂人数、按名给筹、另行定期授米、于一日内全行放竣。殊属非是。各厂煮赈。流民来往无常。多寡不一。若就一日之人数、给筹照验。势必不免偏枯。若豫行出示晓谕。则纷至沓来。即难免虚捏冒领等弊。且此等无业游民。或竟图一时之利。得米售卖。将来仍复糊口无资。必致转徙沟壑。是承办各官、可免逐日散放之劳。而贫民转不能均沾实惠。所奏断不可行。　　

○谕军机大臣等、程含章奏、请筹款速办直隶水利一摺。据称直隶通省工段繁多。不能同时并举。惟先将各河淀、一律挑穵宽深。然后将各州县支港、逐一疏通。俾民间旱潦有备。其承办工段。必须分段责成各道府、各率所属州县佐杂、并绅士农民、各治所属之水。较委员承办、费省工倍。此番工程浩大。除永定河例系官修外。其余挑河筑堤。既难概照土方。致滋多费。而连年灾歉。惟照以工代赈之例。为得事理之平。所奏俱属可行。程含章日内即可自京起程。著蒋攸铦会同筹议。务须和衷共济。于该省水道农田、两有裨益。为一劳永逸之计。有必应筹款之处。据实奏闻。候朕降旨。又另片奏、工程紧要者三处。应将各要口河路疏通、俾积水消退、请饬部速拨银二十万两等语。前据蒋攸铦奏、疏筑河道要工。现存银两不敷。当降旨令长芦拨银十万两。又令户部筹拨银十万两。共拨银二十万两。此次程含章所奏三段工程。是否即系蒋攸铦所奏河道要工。抑系在蒋攸铦所奏要工之外。朕陆续拨解直隶银两。此项三段工程。蒋攸铦所筹之款。是否敷用。著据实覆奏。再降谕旨。程含章原摺并摺片、俱著钞给阅看。将此谕令知之。寻蒋攸铦覆奏、程含章条陈水利。其所请银二十万两。并不在臣筹款之内。计程含章不日到省。必须熟筹妥商。核实办理。得旨、所奏甚明晰。奏到时再降谕旨。　　

