<!-- { "loadSidebar": true } -->
○谕内阁、耆英等奏、请饬催两淮新欠。以应支发。此项应解内务府广储司银两。向由两淮正款筹垫。经费有常。岂容任意延宕。兹据查明、自道光十年起至十五年止。两淮新欠未解火器等营公费银十万九千六百五十两。利银七十五万六千五百两。薓斤变价等款银一百六十一万八千三百十七两零。共银二百四十八万四千四百六十余两。著陶澍迅即照数筹解。以济办公。毋得再有延宕。致干咎戾。　　

○宗人府会同刑部奏、审明已革举人叶卓桂等科场舞弊。得旨、珠隆阿著发往盛京。交该将军严加管束。叶卓桂著发往近边充军。白幅、王二、俱不准其查办留养。其在逃之盛翙、戈廷本、著步军统领衙门顺天府五城直隶总督江西巡抚一体严拏。务获究办。已革生员戈廷本、前经降旨饬拏。直隶河间地方。距京不远。该督曾否将该犯上紧缉拏。何以至今未据覆奏。殊属延玩。著该督饬属迅即查拏。解京审办。其失察叶卓桂换卷、珠隆阿传递之监临监试巡墙御史。及失察儒麟顶名进场之族长学长。著交宗人府及各该部议处。　　

○湖南巡抚吴荣光奏参、安乡县知县李庆孙办理赈务。不能妥协。请革职拏问。得旨、李庆孙著暂行革职。交恩铭、赵盛奎、严行审讯。又批、国家惠爱百姓。可谓至矣。此等官吏。因灾肥己。若不惩一儆百。从严究办。是大吏亦丧天良矣。懔之。　　

○以广西省城刘猛将军庙驱蝗灵应。颁给御书扁额曰方社效灵。　　

○以故察哈尔一等子旺当呢玛子喇什达尔吉、袭爵。　　

○旌表守正捐躯江苏宿迁县民蔡若芳女蔡氏。　　

○壬申。谕军机大臣等、兴京凤凰城所属边门以外。每年拏获奸匪偷砍偷运官山树木。前经降旨、不准擅行变卖。嗣因奸商影射图利。于道光七年间。复经降旨严禁。并著嗣后仍遵前旨。不准招商变价。任其在山存放。每年年终。将拏获私砍木植起数。并审办偷木案内。报获若干。汇奏一次。此项偷砍私木贼匪。叠经降旨严缉。即应查拏净尽。以期官山肃清。昨据奕经等奏、本年拏获私木贼匪四十八起。查获私木二千二百五十余件。是奸匪偷砍。并未查拏净尽。且历年拏获私木。在山存放。日久若何稽查。其私木作何办理。傥竟任其霉烂曹□少朽。货弃于地。岂不可惜。其影射夹带等弊。应如何禁绝核实办理之处。著该将军妥议章程具奏。将此谕令知之。　　

○又谕、本日据瑚松额奏、通省各提镇操演尚属认真。兵丁性多骄纵。应加意训练。妥为驾驭等语。陕甘营制最大。总督有统辖专责。兵马钱粮军装器械。均关紧要。惟因承平日久。兵丁习于骄纵。最为营伍之弊。著瑚松额于所属各提镇时加训饬。务令各标营制。一律整齐。其兵丁尤当严加约束。傥有骄纵不法者。立即随时惩办。仍著该督密加察访。如有营务废弛。不善驾驭兵丁。及弓马平常各将弁。立予参革示惩。不可稍存姑息。以肃戎政而饬武备。傥不实力整顿。仍前玩泄。以致营伍竟成虚设。惟该督及提督是问。将此谕知瑚松额、并谕令胡超、齐慎知之。　　

○又谕、本日据瑚松额密陈吏治。设法整顿一摺。甘肃为边陲重地。仓库银粮。关系紧要。不容丝毫亏缺。无如近来州县等官。往往罔知法纪。任意侵那。该管道府直隶州。与州县最为切近。声气相通。又不能随时查察。甚且官官相护。代为徇庇。积习相沿。殊堪痛恨。该督由将军简任总督。受恩深重。惟应认真稽核。力挽颓风。于所属仓库银粮。无令丝毫亏短。朕于庶政惟求一实字。该督既有此奏。自当悉心筹办。期有实济。俾仓库均归实贮。若仅以空言了事。仍蹈前辙。将来别经发觉。或由科道纠参。朕惟该督是问。恐不能当此重咎也。将此谕令知之。　　

○以故鄂尔多斯郡王巴保多尔济子图们济尔噶勒、袭爵。　　

○癸酉。谕内阁。向来各直省咨报有无永远枷号人犯。均于十月内到齐。统归大理寺于年底汇奏。兹据该寺奏称、本年山西云贵浙闽江苏归化城庄浪城等处。至今未据咨报。实属迟延。嗣后著该督抚等扣算程限。务于十月内咨报到齐。由该寺查核具奏。以符定制。　　

○又谕、奕经等奏、筹办买补内仓米石一摺。盛京户部内仓。额贮米石。不敷动用。据该将军等查明该兵丁等原借米一万四千六百五十石。请由船规闲款项下垫放银三万九千一百十五两零。买补归仓。著准其动项发交委员。赶紧乘时采买。务于明年二月俸米以前。如数交仓。毋误支放。此项垫放银两。著即由借米各兵饷银。自明年春季起。分为四季扣还。以纾兵力。至所借闲款银两。系由兵丁饷银按季扣缴。并非动用正项。著免其报销。　　

○命前任盛京礼部侍郎普保、以原品休致。　　

○阿勒楚喀副都统张仲敬、缘事降调。以正白旗汉军印务参领和伦、为阿勒楚喀副都统。　　

○予故四川提督桂涵子云南候补知州文奎、尽先选用。千总衔文箓、以千总用。赏生员文籍、副榜。　　

○以故云南定远县属土主簿李本善侄春生、袭职。　　

○蠲缓贵州松桃厅被水灾区额赋有差。　　

○是日。丙申年立春。顺天府进土牛春山宝座。　　

○甲戌。谕军机大臣等、有人奏、直隶永平府千总白凤仪不带缨顶。闲游街市。与乐亭县文童口角。将该文童打伤。时值府考。该文童约会多人。往向理论。白凤仪纵兵持械。互相斗殴。彼此成伤。以致同考之人。喧呶观望。竟无一人入场。该府另日补行覆试等语。著琦善确切查明。按律究办。毋稍徇隐轻纵。将此谕令知之。　　

○命四川布政使李羲文、来京。以按察使苏廷玉、为布政使。通政使司副使多欢、为四川按察使。　　

○调盛京副都统察隆阿、为阿勒楚喀副都统。阿勒楚喀副都统和伦、为盛京副都统。寻命和伦留京。署正白旗汉军副都统。　　

○乙亥。谕内阁、国家设立营制。修明武备。原为折冲御侮之用。全在平日实力整饬。勤加训练。从前立定章程。分年分省。每遇轮应查阅之期。或专派大臣前往。或即令本省督抚查阅。期于戎政实有裨益。营伍不致废弛。总督统辖戎政。巡抚职兼提督。简稽军实。具有责成。均属分内应办之事。必须不时考核。方有实效。各省营伍。经朕特派查阅之大臣。即与异亲临阅视。其有派该省督抚查阅者。原所以示体恤。免该省供应之烦。各督抚等稍有天良。当知实心任事。岂可漫无查察。怠忽因循。陋习相沿。罔思设兵卫民之意。其阅兵大臣。特派前往。即当以公事为重。与派往各省审案。事同一律。均应破除情面。一秉大公。甄核严明。不避嫌怨。若一味颟顸搪塞。草率了事。是简派大臣。全不足信。所谓实心任事者安在。今山西营伍。如此废弛。前降旨将哈哴阿、祥康、鄂顺安、交部严加议处。兹据各该部分别降调革职、严议具奏。均属允当。哈哴阿、著革去都统。退出御前侍卫。降为二等侍卫。在乾清门行走。照部议罚世职半俸十二年。免其降调世职。仍留管理上虞备用处火器营虎枪营差使。其余一切管项。概行革退。祥康著降为四品顶带。补授盛京副都统。仍带降三级留任处分。鄂顺安著降为蓝翎侍卫。作为驻藏帮办大臣。到京后不准请训。以示惩儆。　　

○乌噜木齐都统长清奏、废员王承庆、经理铁厂妥慎。请给知县衔以示鼓励。得旨、事非军营。动辄代废员乞恩。殊失遣戍本义。断难允准。　　

○以惇亲王绵恺、为镶红旗蒙古都统。科尔沁扎萨克郡王僧格林沁、为阅兵大臣。工部尚书载铨、管善扑营事。协办大学士吏部尚书穆彰阿、管总理行营大臣事。　　

○以驻藏办事大臣文蔚、为盛京刑部侍郎。赏陕西潼商道庆禄、副都统衔。为驻藏办事大臣。　　

○调福州将军乐善、为吉林将军。以乌噜木齐都统长清、为福州将军。　　

○贷江苏抚标左、右、苏州、浏河四营。驻劄歉区兵丁一季银米。　　

○以乌噜木齐屯田丰收。予员弁议叙。赏兵丁一月盐菜银。　　

○丙子。上诣皇太后宫问安。　　

○谕内阁、冯赞勋奏、本年南省多被蝗灾。请及时摉捕一摺。蝗蝻萌生。最为田禾之害。近年南省。间有蝗害。小民未知捕治之方。及至遍野飞扬。束手无策。以致收成歉薄。民鲜盖藏。如果地方官思患豫防。何至贻害若此。据冯赞勋奏、方今节交春令。南方地暖。蝗蝻易于萌孽。若趁此极力摉捕。为费无多。而销患甚钜等语。蝗蝻之患。原可以人力驱除。总当乘其未萌。设法捕治。若稍迟缓。便难扑灭。著各省督抚等严饬所属。于所辖境内。设法摉捕。实力奉行。毋使稍遗余孽。如查有虚文塞责。漫不经心者。立即从严参处。以为玩视民瘼者戒。将此通谕知之。　　

○又谕、广东东莞县命妇卢尹氏、前遣抱告赴都察院、具控伊子已革刑部郎中卢应翔被参革职解审一案。呈内所指供奏不符之处。著赛尚阿逐款明白回奏。寻奏、卢应耀等假作官船。窥探案情。系有确据。并非无故牵扯。卢应翔与叶荫芝戚好。系黎兆霖原供。非凭空叙入。叶利氏之案。虽在卢应翔进京之后。而叶利氏供称卢应翔知情唆讼。是以奏交祁＜?土贡＞讯办。惟各供内无卢应翔之名。摺内据黎兆霖供叙入。而原供内未经补录。实属疏漏。请交部议处。得旨、著将原摺并叶利氏、卢应耀、黎沛霖、彭锡爵、原供四件。交恩铭等仍遵前旨。秉公确查。据实具奏。　　

○太仆寺少卿冯赞勋奏、广东南雄直隶州知州吴毓钧被参各款。经钦差大臣昇寅等讯明在案。然其中情弊多端。如邓亚明系东莞县巨盗。经绅士呈送。该员竟将该犯释放。又将并未欠粮之监生叶省之、令为族人代纳欠项。拷打致死。经尸妻叶利氏具控。并控臬司。该员嘱托委员。并不开棺检验。并与讼棍黎沛霖、土棍李兆泰、交结营私。昇寅等抵粤时。该员送至省城。又送至肇庆府。探知查办该员事件。即潜回省城。各处嘱托。抽卷换供。称系卢应翔教唆。又传到之老陈邓氏、少陈邓氏、俱系该员雇人顶替。请逐款查办。得旨、著恩铭、赵盛奎、秉公确查。据实具奏。　　

○户部右侍郎阿尔邦阿、因病解任。调吏部右侍郎文庆、为户部右侍郎。兼管钱法堂事务。兵部右侍郎恩桂、为吏部右侍郎。以都察院左副都御史溥治、为兵部右侍郎。　　

○以奉宸苑卿彭年、为总管内务府大臣。　　

○以詹事府少詹事蒋立镛、充文渊阁直阁事。　　

○以正白旗满洲参领福瑛、为正蓝旗汉军副都统。理藩院右侍郎吉伦泰、兼镶蓝旗蒙古副都统。　　

○以二等侍卫赓福、为库车办事大臣。　　

○缓扣大通桥车户应赔逾额掣欠银。　　

