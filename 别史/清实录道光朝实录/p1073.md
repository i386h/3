<!-- { "loadSidebar": true } -->
○谕军机大臣等、裕谦奏、捦斩登岸逆夷。并将原定赏格。及逆夷供词开单呈览一摺。览奏均悉。此次所获逆夷。即时正法。以坚众志。甚有定见。惟该夷敢于如此猖獗。总因未加惩创。故沿海滋扰。藉端要求。如能处处痛剿申威。使首尾不及相顾。该夷定帖耳慑服。现在厦门留泊兵船五只。其余三十余只。业经开驶。本日据裕谦奏、青龙港洋面。又有火轮船游奕。难保非即厦门开放之船。来浙滋扰。著裕谦严饬将弁。分路防堵。傥有夷船拢近。其势足以相及。即著并力轰击。或设伏抄其后路。使无应援。断不可掉以轻心。失之大意。是为至要。提督余步云。从前效力边疆。尚无贻误。于海洋要地。或非所宜。难资得力。该督如于各省提督内有真知灼见。决其必能杀贼立功。或无论何省总兵各员内。有堪胜海疆重任者。著即据实奏明请旨。候朕酌定。将此由五百里谕令知之。　　

○又谕、耆英等奏、接到广东咨会。夷船欲赴天津。请饬吉林黑龙江官兵。径赴直隶防堵一摺。逆夷有起碇北来之信。天津海口。早经饬令直隶总督等严密防堵。所有调取吉林兵一千名。著仍遵前旨分拨五百名赴山海关。五百名往锦州。听候调用。至黑龙江兵一千名。仍著该将军分派各要隘防堵。俟该夷豕突而来。如果登陆。即痛加剿洗。傥逆船驶近海滨。或诱之上岸。尽力攻击。聚而歼旃。盛京为根本重地。该将军等务当加意侦探。相机妥办。不可稍有疏虞。至另片奏、于奉天省城各旗甲兵内。挑选劲旅千名。以备陆路调拨等语。亦著照所议办理。将此谕令知之。　　

○又谕、本日玉明由天津回京。朕召见垂询一切。所有讷尔经额筹备防堵事宜。颇为周密。其炮位之前。设立标杆取准。此法甚好。然炮体甚重。远近低昂。亦当确有把握方好。著该督悉心比较演试。务期均能命中。方称得力。至北塘地方。人烟稠密。傥该夷仓卒而来。总须豫为准备。或可诱之登陆。伏兵四发。聚而歼旃。不至临事周章。是为至要。将此谕令知之。　　

○乙未。上诣绮春园问皇太后安。　　

○谕内阁、前据文冲奏、河工运料船只。一经运往省城。即被地方各员扣留。移住眷口。难资轮转。祥河同知王宪。派赴上城防护。开归道步际桐。调赴省垣。未准来工。支发钱粮。乏人经理等语。当降旨交王鼎等密查具奏。兹据奏称、运料之船。平面无篷。官眷难以居住。安用扣留。至祥河同知王宪。所管汛地。无工可做。是以调省协同防护。开归道步际桐。例驻省垣。开封是其本辖。河工需用钱粮。河臣尽可随时饬调支发。不致贻误。所有文冲原奏。著毋庸议。此次祥符汛决口。其专辖各工文武员弁。均著王鼎等详细查明参奏。新任河道总督朱襄、现在尚未到任。并著王鼎、慧成、会同牛鉴、先将应估各工、及需用料物。赶紧兴办。毋稍迟延。　　

○丙申。上诣绮春园问皇太后安。　　

○谕内阁、户部奏、请饬催各省开铸一摺。各省台铸钱文。搭放兵饷。以便流通。现据该部查明停铸省分至十一省之多。且停铸多年。恐钱法渐至废弛。不足以资民用。著直隶山西陕西江苏江西浙江福建湖南湖北广西贵州各督抚。务照每年应铸卯额。迅速开铸。其有铅斤不敷之处。亦著赶紧购办。毋稍迟逾。　　

○又谕、达赖喇嘛于明年四月十六日坐床。届期著派孟保会同成都副都统什蒙额。及章嘉呼图克图看视。章嘉呼图克图由京驰驿前往。著由广储司赏银三百两。制办行装。所有颁给金册。即著章嘉呼图克图赍往。　　

○谕军机大臣等、哈哴阿等奏、酌撤官兵。防护关城一摺。秦王岛留驻满洲营官二员。甲兵二十名。著准其撤回城内。以资防护。据奏该岛驻劄绿营兵一百三十名。兵力稍单。本日已据调尔经额奏、添调提标镇协等兵一千名。赴关听调。著哈哴阿等分拨防守。前有旨令耆英拨吉林兵五百名赴山海关听调。计到关尚需时日。直隶所拨各兵。应令暂留防堵。俟吉林兵到。即行知照讷尔经额。令其酌撤数百名。另行拨派。将此谕知哈哴阿。并富勒敦泰知之。　　

○又谕、讷尔经额奏、添调防守弁兵一摺。前有旨谕知耆英。将吉林兵一千名。分拨五百名赴山海关。五百名往锦州听调。其黑龙江兵一千名。令该将军分派各要隘防堵。兹据讷尔经额奏、添调提标兵三百名。宣化镇标兵三百名。三屯协兵四百名。派赴山海关听调。并另片请将黑龙江兵驻劄锦州等语。自系未知有分拨吉林兵之旨。著该督俟吉林兵五百名到山海关后。即将此次添调之兵。酌撤六七百名。改拨别处要隘防堵。所请将黑龙江兵驻劄锦州之处。著毋庸议。将此谕令知之。　　

○淮江西湖南等帮遭风沉没军船官为成造。赏恤淹毙人口如例。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百五十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。八月。丁酉卯刻。上诣绮春园问皇太后安。午刻如之。　　

○谕军机大臣等、据王鼎等驰奏、遵旨熟筹定议一摺。览奏均悉。河南省城水势日平。西坝裹头。必应赶紧兴办。著王鼎等恪遵前旨。督饬工员迅速筹办。毋误机宜。至省垣可保无虞。现已确有把握。惟被淹日久将来景象能否复旧。可否仍为省会之处。著俟大工合龙后。会同详细查看情形。妥议具奏。将此谕令知之。　　

○又谕、本日据裕谦驰奏、夷船在浙分口滋扰。业经登时击退一摺。此次逆夷驶放三板小船在双岙地方登岸放火。经太平营参将文斌、督饬守备黄梦赉、击伤夷匪。夺获器械。逆夷逃窜回船。其石浦夷船。亦据署同知李华等禀报击退等语。览奏均悉。惟盛岙逆夷大船。仍在该处十余里外游奕。福建分窜之夷船三十余只。据报驶往东北浙洋。未见大帮。行踪诡秘。情事叵测。此次虽经击退。并未大加惩创。难保不伺隙而来。不可不严行防范。仍著裕谦激励将士。劝谕居民。坚壁清野。据险设伏。遇有夷匪登岸。一鼓作气。四面兜捦。总须痛加剿洗。方为不负委任。所有伤亡兵丁。及石浦击退情形著即迅速查奏。其另片奏筹办情形。尚属周妥。逆夷四出纷扰。踪迹无定。沿海各口防兵。均有定额。若处处添兵策应。适堕其计。傥能多募乡勇。驾驭得宜。则以本处义民。守御本处地方。可期得力即著该大臣分饬所属妥速办理。将此由五百里谕令知之。　　

○又谕颜伯焘奏、夷船三十余只。窜出外洋。现在厦门仅止留船五只。当降旨谕令颜伯焘、窦振彪、普陀保、相机进剿。由六百里寄知。计此时当已接奉。因思该逆船仅止五只。现在新兵壮勇。已有二三万之多。如果谋勇兼施。兵民齐奋。则以顺讨逆。以主逐客。何患不催枯拉朽。聚而歼旃著该督等严饬水陆将弁。团集兵勇。或纵火烧其船只。或设伏歼其丑类。务使夷船片帆不返。厦门即日收复。尚可少赎罪戾。傥仍观望畏葸。任听逆船自行逃窜。或致贻患他省。颜伯焘等自问当得何罪。懔之。再本日据吴文镕奏、筹款买米解闽。购办十万石解运。本年江西被水。恐妨民食。已谕知吴文镕酌购五万石解闽。如有不敷。著刘鸿翱即于本地及台湾地方。设法购买。以济军糈。将此由五百里谕令知之。　　

○又谕、吴文镕奏、筹款买米解闽一摺。据称接准福建巡抚刘鸿翱函称、闽省军兴之际。米粮不足。请于江西筹拨解闽济用。其价值即于拨解饷内坐扣。现已饬属在附近水次米粮聚集之区。购米十万石。脚价等项。约需银二十余万两等语。闽省筹备兵粮。自系要务。但江西省本年亦有被水地方。若采买较多。恐粮价增昂。于民食不无妨碍。亦应豫为筹画。此次著准其赶紧设法购米五万石。委员解运赴闽。其应发价值即著酌留银十万两应用。余仍照数拨解。将此谕令知之。　　

○命广东巡抚怡良、驰往福建查办事件。以广东布政使梁宝常署巡抚。　　

○缓徵陕西华、大荔、临潼、渭南、高陵、华阴、朝邑、潼关八厅州县被水村庄额赋。给华。大荔二州县灾民一月口粮。并房屋修费。　　

○是日上居绮春园涵秋馆至庚子皆如之。　　

○戊戌。上诣皇太后前问安。　　

○修江浙山阴县塘坦。从巡抚刘韵珂请也。　　

○以江苏粮昂贵。免进关商船米税。　　

○己亥。上诣皇太后前问安。　　

○谕内阁、前据颜伯焘奏、逆夷于七月初九日。闯进厦门青屿口门。当经在事文武击沈火轮船一只。兵船五只。该逆蜂拥而进。分路上岸。以致厦门失守。当降旨责令颜伯焘迅速收复。本日据报厦门各处街巷。并无夷人踪迹。商民复业。台米流通等语。逆夷沿海滋扰。厦门尤其垂涎之地。屡经谕知颜伯焘严密防范。该督驻劄厦门半年之久不能先事豫防。以致仓卒失事。本属罪无可逭。姑念逆夷豕突而来。弁兵奋力抵拒。击沈夷船六只。此时厦门业已收回。著从宽免其治罪。仍著交部严加议处。　　

○谕军机大臣等、本日据奕山等驰奏、逆夷阻挠善后情形一摺。据奏七月二十六日。有火轮船一只。三桅兵船三只。自外洋驶泊横档海面。纵火毁折篷寮墙屋。又月火轮船兵船驶入大石四沙等处。拦阻填河。焚烧船只。并在近村攫抢食物。现在加意防范等语。览奏深堪痛恨。前此准令通商。本非正办。此时若再有要求。断断不准议及。前据该将军等奏、南海番禺两县村社。练有义勇三万六千余名。省城所留精锐官兵。亦有五千余名。如果谋勇兼施。兵民齐奋。现在广东夷匪为数无多。乘此挑衅生事之时。声罪致讨。激励士民。同仇敌忾。将留粤夷匪痛加剿洗。收复香港。捣其巢穴。不但粤中海氛。可期永靖且先声所至。闽浙各处防剿事宜。均易为力勉之又勉将此由六百里谕令知之。　　

