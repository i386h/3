<!-- { "loadSidebar": true } -->
○戊寅。谕内阁、前据给事中金应麟参奏、吴邦庆保举过滥。动拨较多等语。并据吴邦庆奏、严烺查工时。收受各厅红封银两。告病回籍。需索盘费各等情。当降旨派文孚驰赴山东。会同钟祥查办。兹据文孚等查明、东河历年安澜保举。亦有多至二十余员者。吴邦庆上年所保人数。尚非独多。地方人员。前经吏部奏准不得改拨河工。吴邦庆前请将同知黎淦等六员改拨。俱在部议以后。其报销案内所称省银十二万余两。系专指节省埽工而言。安澜摺内所称约省银三十余万两。系将节省埽工、并存賸碎石、及下年缓办碎石、合计而言。前后牵凑。钱粮尚无浮冒。通判沈廉未补缺时。曾拟过湖水例摺。写过书启稿二次。其密商何语。招摇何事。如何引沈镛为心腹。均无确据。又沈镛、龚国良、罗杰、亦查无声名平常及包揽奏销实迹。至吴邦庆所参、严烺所用碎石。虚抛埽前。所查埽工。未经锥试。丈量既无存记。无从查勘。又同知吴拱辰所收张崇鼎碎石三百方。当经禀明充公。并未给价。其严烺需索盘费一款。据吴邦庆称得自风闻。并无凭据。又红封始于严烺一款。讯之前充巡捕前站之河弁三员。据称吴总河初次查工。曾经厅员钱熙、陈翔、家人。送银备赏。均经吴总河申斥退还。并讯据守备杨廷标、称跟随严总河查工时。各厅俱未闻有送银之事等语。河道总督统辖全河。责任綦重。自应正己率属。破除情面。力杜夤缘积习。其每年所用钱粮。尤应加意撙节。以归核实。吴邦庆违例奏拨河工人员。又以属官办理幕事。于厅员送给银两。不即参处。迟至三年之久。始行具奏。又参奏严烺收受红封盘费银两。俱不能指出实据。殊属错谬冒昧。吴邦庆著交部严加议处。即来京听候部议。严烺虽讯无收受红封盘费之事。惟于吏部甫经议驳改拨河员之后。即以从九品金观业、夹入安澜摺内。奏请改拨。严烺开端于前。以致吴邦庆效尤于后。实属朦混取巧。严烺著交部议处。通判沈廉、及历次叙入安澜摺内奏请改拨河工之从九品今升县丞金观业、候补同知黎淦、试用县丞龚国良、候补通判罗杰、州同沈镛、府经历周钧等七员。俱著仍改归地方。照各该员等现任官阶补用。通判陈翔、于家人致送备赏银两。不得诿为不知。著交部议处。嗣后南河东河河道总督等。于各该省地方人员。概不准藉称驾经就熟。修防有裨。率行叙入安澜摺内。奏请改拨河工。并不准以该员等堪膺河工之选。专摺具奏。以杜隐混而昭核实。该部知道。　　

○实授栗毓美河东河道总督。　　

○旌表守正捐躯安徽铜陵县职员张书常妾苏氏。　　

○己卯。谕内阁、吴荣光奏、查明滨湖各州县完粮私垸。照案更正一摺。湖南长沙等州县私垸湖田。从前虽经免毁。仍禁加修。若一概改为民垸。势必有碍水道。惟究有应完钱粮。傥遇灾歉。自未便与官民各垸办理歧异。据该抚查明成案。奏请一律查办蠲缓。加恩著照所请、所有免毁禁修之长沙县顺口湖等私垸三十七处。益阳县杨家坪等私垸十处。华容县金家垸等私垸十一处。武陵县太平堤等私垸二处。龙阳县太极垸等私垸十四处。沅江县周家坪垸等私垸二处。澧州添围堤等私垸四十二处。及已经刨毁、照案应归入低洼湖田之长沙县方家洲埂等私垸二处。益阳县湖肚塘等私垸二处。武陵县盘陀障等私垸十一处。龙阳县六合障等私垸十三处。澧州淘金湖私垸一处。遇有灾歉之年。著准其统将私垸湖田。查照道光八年以前成案。应完钱漕。一律查办蠲缓。以纾民力。该抚仍饬将各垸埂遵照从前奏案。免毁者严禁加修。已毁者不准复筑。以利水道。其澧州益阳二州县。上年被水私垸。既据查明。均经补种有秋。钱粮著照常徵收。毋庸蠲缓。该部知道。　　

○谕军机大臣等、有人奏、山海关近有报满税书曹姓、在本城内开设商店。包纳关税。本年三月间。复遣铺夥驰赴海口。向监税书吏。那取课银六千余两。径进关门。被官兵盘阻。并起获私信。已由副都统衙门审出那用实情。移交该监督自行办理等语。各关徵收税银。攸关帑项。岂容奸胥猾吏。包揽那移。若如所奏、山海关报满税书曹姓、包纳关税。已属大干法纪。复遣铺夥前住海口。私相那用课银至六千余两之多。尤属不成事体。且恐此外侵吞掩取者。尚不止此一次。不可不严行查办。著该副都统确切查明。该监督于移交办理后。曾否讯出实情。照例惩办。据实具奏。将此谕令知之。寻奏、此案先经关门盘获亿合店夥朱耀武、夹带税银六千五百两。当讯取大概供词。并拆阅书吏曹良玉私信。因税务系监督专责。且舞弊书吏。远在海口。遂将人犯银两。移交监督查办。据监督奕毓覆称、已将曹良玉斥革。俟由牛庄提到。质讯惩究。嗣该监督循例起程。查阅所属沿海各口。现尚未回。应即飞咨令其迅速查明。曾否究办。再行具奏。得旨、著解交刑部审讯。　　

○命翰林院侍读、詹事府庶子以下。自六月初一日起。每日二员。豫备召见。　　

○以湖北按察使朱树、为河南布政使。福建汀漳龙道程铨、为湖北按察使。　　

○庚辰。以甘霖渥沛。遣定亲王奕绍、诣黑龙潭。惇亲王绵恺、诣天神坛。惠郡王绵愉、诣地祇坛。庆郡王绵慜、诣太岁坛。工部尚书敬徵、诣清漪园龙神庙。理藩院尚书禧恩、诣静明园龙神庙。成郡王载锐、诣宣仁庙。凝和庙。睿亲王仁寿、诣昭显庙。时应宫。报谢。　　

○辛巳。孝恭仁皇后忌辰。遣官祭景陵。　　

○谕军机大臣等、有人奏、原任甘肃兰州道吕嘉言、前因在任声名平常。降为通判休致。该员自应回安徽旌德原籍。乃逗留陕西省城。出入地方官衙门。招摇撞骗。曾经前任巡抚鄂山、访闻驱逐出省。嗣复潜回。开设赌局。引诱候补州县佐杂人员。并大商巨贾。朝夕聚赌。银钱胜负。累百盈千。胜者诱入倡家花销。负者令其贷本复赌。该员从中重利盘剥等语。降休人员。盘踞外省。窝赌渔利。实属为害地方。该员劣迹昭彰。前经驱逐。何以复潜回省城。设局诓诱。著该抚严查讯究。据实具奏。即有失察处分。定予宽免。傥稍有回护徇隐。经朕访闻。或别经发觉。该抚不能当此重咎也。将此谕令知之。　　

○直隶总督琦善奏报、保定府得有阵雨一寸。得旨、京师于本月十八日。得雨寸余。十九日申刻。雷电交作。大雨滂沱。入土三寸有余。廿日申刻。又得倾盆阵雨二次。已觉深透。朕曷胜欣感。惟念畿南尚未沾足。实深盼切。一得透雨。即行奏来。　　

○赠故都统衔休致工部侍郎前任大学士松筠、太子太保。予祭葬。谥文清。　　

○壬午。上诣大高殿行礼。　　

○还宫。　　

○以夏至祭地于方泽。自是日始。斋戒三日。　　

○癸未。谕内阁、吏部将吴邦庆等照例严议议处。吴邦庆身任河道总督。于到任后。访知前任总河严烺、有虚抛碎石。收受红封。需索盘费银两各款。即应查明确据。指实严参。何以迟至三年之久。忽为此奏。殊属意存取巧。又违例改拨河工人员。以属员办理幕事。于厅员送给银两。参奏迟延。经该部议以革职。本属咎所应得。念其在任三年。河工安澜。办理尚妥。著加恩降为编修。严烺既经讯明并无收受红封盘费。惟违例改拨河员。著加恩改为降二级调用。不准抵销。粮河通判陈翔、著即照部议革职。　　

○又谕、裕泰奏、特参失火烧毙管押人犯多名之知县。请旨革职一摺。贵州天柱县因修葺监狱。所有例应禁押之犯。暂行寄押该县署土地祠内。三月初七日夜间。失火烧毙押犯杨再耀等八名。看役程諟一名。土地祠近在署内。既经寄押人犯。自应加意防范。且一经火起。亦应立时扑救。何致该犯与看役全行烧毙。至九命之多。难保非玩视火灾、任意延缓所致。天柱县知县赵缙、著即革职。交该抚提同全案人证。彻底根究。务得确情。按律惩办。以为玩视监狱者戒。寻奏、提讯赵缙及全案人证。实系看役程諟失火。该革员迅即扑救。因风势甚大。火已封门。致押犯与程諟均被焚毙。调查该县原卷。杨再耀等例应禁押。委无别情。惟不能先事豫防。致伤九命。非寻常疏忽可比。业已革职。应毋庸议。看役邓源等、应按律杖八十。折责革役。下部议。从之。　　

○考试应开列试差二品以下京堂各官于上书房。　　

○乙酉。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○谕军机大臣等、乐善等奏、夷船阑入闽省熨斗洋面。并用小船窜入内港。妄递呈禀。业已驱逐出洋一摺。据称本年四月初九日。闽省洋面。有夷船一只。径由五虎门之偏东。乘潮驶入熨斗内洋停泊。当经该将军等调派文武员弁。驰往驱逐。稽查弹压。该夷船乘兵船未集之时。于初九日夜。用小船剥载夷人十四名。欲图阑入内港。经调集会堵之镇将等写帖晓谕。饬令回棹。藐抗不遵。当即施放枪炮拦阻。该夷船始知畏惧。窜入小港。经该把总林朝江等、驾船赶及。宣示国威。随将该夷船牵引出港。该夷人复向督署妄递呈禀。求在闽省贸易。并称愿运米百万来闽销售。查其船内。实无米石。并据该副将等呈到该夷人送给夷书。荒诞不经。该将军等公同商酌。缮发印札。晓以大义。随将该夷船驱逐出洋等语。夷人远涉重洋。自为牟利而来。但鬼蜮情形。种种莫测。既不可以理谕。且屡易其词。希图诱惑。难保非内地奸民勾引所致。该将军等奏称、该夷言词狡黠。宛似内地讼师逞刁挟制之词。所见不差。该夷船在洋面游奕。如果去而复来。不遵法度。不服晓谕。即不能不慑以兵威。总在该将军等察看情形。认真防范。固不可妄希邀功。致滋事端。亦不得以驱逐了事。遂尔废弛。务当严饬文武水陆各员弁。防守口岸。杜绝接济。俾该夷不能逞其伎俩。以惩奸诈而靖海隅。至该夷船呈到夷书。辞句荒诞。殊属可恶。是否系内地刊印之书。著即严密饬查闽省各州县。有无代刊夷书铺户。密拏办理。已另谕卢坤等、在粤省一体密查。从严究办。此次夷船窜入内港。督标水师把总林朝江驾船赶问。颇有胆识。著加恩以千总遇缺尽先拔补。其不能严守口岸实力堵逐之海坛镇总兵程恩高、署闽安左营守备事金门镇标左营千总颜鸣亮、著交部分别议处。将此各谕令知之。　　

