<!-- { "loadSidebar": true } -->
○丁巳。谕内阁、程祖洛等奏、请将怠玩依违之守令。分别撤任革职一摺。所参甚是。闽省鹾商疲乏。私债积弊。通省皆然。惟邵武府之光泽帮为尤甚。经程祖洛等设法清厘。责令各还各欠。并停息归本。从道光十六年起。匀作八年分还。其各辅户前立议约。载明公还。均令严饬吊销。本年五月间。经该督等札行。而该县滕子玉、复有断令商夥换立公还票据之事。该帮监生何腾蛟、自号总柜夥。以公柜名目。向各铺户借银一万五千余两。放债之人。藉有公柜票据。勒令现商代偿。不顾场盐缺产之时。倚众恃强硬索。希图转贩渔利。各商夥恐接济不及。滋生事端。纷纷避匿。该县滕子玉并不弹压。转以商夥逃散等词。朦混禀府押回一味依违泄沓。竟置上司之文檄于不问。实属胆妄。该府刘学厚、既不遵札赶办。又于该县谬妄之处。不即严查参办。直侍商夥逃散。始委员往查。亦属督率无方。邵武府知府刘学厚、著摘去顶带。先行撤任。代理光泽县事候补知县滕子玉、著暂行革职。一并留于光泽县。勒限一个月。将现商丁长晖等所欠私债。逐户清厘。另立各还各欠票据。其前立公还约票。尽行吊销。并查明究系何人从中把持。严拏到案。如有别情。必当从严究治。断不准曲为开脱。　　

○又谕、讷尔经额等奏、代办知县与举贡职员互相讦禀。请一并革审一摺湖北代办石首县事县丞钟文选、散放该县地方抚恤银两。如果毫无弊端。何以不将应抚户口。出榜晓示。且该县原领银数。核与刘经邦等续控散放数目。多寡悬殊。恐实有克扣侵蚀情弊。至贡生徐衷超等、或夺取印册。或栏截灾民。令将领票盖用图章。虽据供并未挟制图诈。难保非捏饰狡避。耿敬之等果未捏名冒领。何致陈复元路过厂所。无端被书差销押。举人张孝榘、先以必须安顿之言。赴县关说。因被申饬。即挟忿上控。其于徐衷超等纷纷阻闹。未必无勾串主使情事。案关克减冒领。官吏绅民。互相禀讦。必应彻底根究。严行惩办县丞钟文选、著革职。举人张孝榘、捐贡徐衷超、生员刘经邦、耿敬之、职员陈复元、俱著一并暂行斥革。交该督等亲提全案人证。秉公严讯。务得确情。按律定拟具奏。断不可任其狡展。尤不可被人弊混勉之寻奏、钟文选散放抚恤银两。不将被灾户口榜示。仅传灾民赴领。已属办理不善。迨经绅士阻闹。停厂不放。复致灾黎待哺。实属乖谬。请发往军台效力赎罪。捐贡徐衷超、商同郑潮等拦截灾民。复以克减等词上控。妄为滋事。拟杖一百徒三年。举人张孝榘、挟钟文选申饬之嫌。辄藉词控告。照律杖八十。开复举。人纳赎。生员耿敬之等、讯无串闹情事。均免置议下部议。从之。　　

○浙闽总督程祖洛奏报、办理闽省盐务情形。得旨、务须实力整顿。妥立章程避怨二字。置于度外祇知为公为国。方为不负信任。勉之又勉。　　

○铸给东河荥原北岸管河主簿条记。从河道总督吴邦庆请也。　　

○礼部议准、前任河南巡抚杨国桢疏报、采访息县贞节妇女任吴氏等二百八口。请建总坊旌表。从之。　　

○戊午。谕军机大臣等、新授福建建宁镇总兵孙抡元、前在贵州镇远镇总兵任内。经阮元奏称、该员才具究久开展。难胜苗疆专阃之任。请以副将补用前经来京引见。因其年力未衰。降旨仍以总兵用昨有旨将普陀保调补云南昭通镇总兵。所遗之缺。已简放孙抡元矣。总兵有统率将弁、整饬戎行之责。必须明察有为。庶足以资训练。本日召见孙抡元。看其人不甚明白。虽精力未衰。而年已逾六十。著程祖洛俟孙抡元到任后。随时察看。该员于操练兵丁。整饬营伍是否尚堪胜任。傥不能得力。即著据实具奏。毋稍徇隐。将此谕令知之。　　

○又谕、新授山东兖州镇总兵尚政华、前由副将升任建宁镇总兵。旋经丁忧。服阕复补副将。朕因其曾升任总兵是以补授今职。总兵有稽察将弁。统率营伍之责。必须明干有为。方足以资整饬连日召见尚政华。看其人甚老实。又未著有劳绩。著钟祥于该员到任后。留心察看该员于训练兵丁。催趱粮船是否实能胜任。如果不能得力即著据实具奏。无稍徇隐。将此谕令知之。寻奏、尚政华赋性老实。外任多年营务犹属练习。就现在查看其于训练催趱。均尚勤勉似可胜任。报闻　　

○己未。遣官祭贤良词　　

○广西巡抚惠吉等奏报、越南内讧未靖。遵旨防范稽查。并沿边关隘。照常安静。得旨所奏甚悉。办理颇合机宜。但彼国兵连祸结。未知何时能靖。彼一日不靖。我一日不可无防也。务饬沿边文武。断不准日久生懈。致有疏虞。朕料该国讲和之说。断不能久一国之中。岂能并大。必有一败耳。　　

○庚申。上诣绮春园问皇太后安。　　

○谕内阁、本日据卢坤等由驿驰奏、越南国差官护送广东遭风师船弁兵回粤一摺。本年三月二十六日。广东左营外委陈子龙、在琼州府厂领驾左营一号捞缯船一只。兵丁共二十七人。遭风漂到越南清华省地方。经该处官目接引入港。资给钱米。复经该国王派官前往设宴款侍。分给外委弁兵银米等物。并将船只器械代为燂洗修补。旋派差官李文馥等、驾船护送回粤。越南远隔重洋素称恭顺。今该国王因内地兵船遭风漂泊到境。优给供顿。种种周详虽据该使人禀称。此系分内应办之事。上年护送水师提标遭风米艇回粤。该国王仰沐厚赏。心已不安。此次不必具奏。该督等即传谕该国王。现已奏请恩施。大皇帝闻汝拯救师船。资胆送回。虔恪尽礼。可嘉之至。自应优加奖赐以广怀柔。著降敕裦奖。并赏赐该国王各样缎匹。此次该国带有压舱货物。及将来出口货物。俱著加恩免其纳税。仍循照旧章先行开舱起货销售。俾免稽迟。所有颁给该国王赏件。著该督等先行文该国王知之。俟敕谕发下。即将赏件一并交兵部由驿递往广东。遇有该处船只之便。该督等即饬令携带回国。如无便船。则移交广西巡抚酌量妥寄。至该国差官李文馥等、亦著该督等优加赏赉。交该国王颁给。该部知道。　　

○又谕、瑚松额等覆奏、办理夷案完竣情形一摺。四川峨边厅十三支亦夷内雅扎等支夷。因夷地荒歉乏食。并因所管娃子。窃穵汉民竹笋致被殴毙。藉图报复。出巢滋衅。勾结马边厅支夷。纠集焚抢。经杨芒前往督同将备。按名查拏。兹据该将军等查明、杨芳函称峨边厅属十三支赤夷内。惟雅扎一支。与乌抛家石毕等。向不安分。现在赤夷十二支头人。俱来投首。情愿将各本支附和滋事娃子。自行清出捆献。雅扎与石毕等。为此案起事首犯。恃其地险抗不出见。经杨芳调兵。派令将备分路直捣巢穴歼毙贼匪三十余名。并将雅扎贼首哈儿立时杀毙。生捦黑骨头夷目双甲等其乌抛贼首石毕。亦经义勇随同官兵一并捦获。其余未投各支。闻风知畏。陆续投见。愿同十二支赤夷。公举夷长。各自钤束娃子。永保安静。是此次夷案。业已办理完竣。其各犯起衅根由。著讯明分别定拟。并将该地方官查明。一并据实参奏。朕思峨边等境。汉夷杂处。全在该地方官抚绥得宜。方可边圉永靖。乃杨芳上年奏报三厅地方。一律肃清。峨边二十四地。皆所亲历。并称抚其驯服。诛其犷悍。不致复行滋事。何以未及半年。即有此焚抢之案。且此次赶紧办理。调派兵将。已阅数月之久。若能杜绝萌芽。不致再肇衅端。方为办理妥善。傥经此次惩创之后。该夷等再有勾结滋扰、抢劫逞凶情事。更属不成事体。扬芳两次在彼督办。情形是所熟悉。瑚松额、鄂山、具有控制之责。著悉心筹画。设法防范。毋贻后患。方为不负委任。如办理草率。阅时未久。复有夷匪滋事。该将军等不能当此重咎也。　　

○谕军机大臣等、卢坤等奏、＜?口英＞咭唎国夷情谬妄。请旨办理。并现在筹备情形。据称该国夷人。自公司散局。各自贸易。事无统摄。本年六月内。有该国夷目口□律唠啤来粤。称系查理贸易事务。携带眷属。寄住澳门兵船。该夷目换船至省外夷馆居住。当即饬令该洋商查讯。该夷目不肯接见。旋即呈递致卢坤书信一函。系平行款式。混写大英国等字样。卢坤等以体制攸关。申明例禁。俾该夷人遵守旧章。反覆晓谕。该夷目违抗不遵。随饬委员等面加查询。该夷目总不将办理何事。说明原委。又不将兵船开行回国。历次违抗不法。请照例封舱。将该国买卖。暂行停止。量加惩抑。如果夷目改悔。遵守旧制。即准其奏请开舱。该夷人除炮火以外。一无长技。现在密派员弁。在省城内外及澳门一带。分投布置。镇静防范。仍饬该府县访查汉奸。严拏惩办。并查明该商等有无情弊。严参究处。其澳门附近洋面等处。所有密派弁兵。豫为筹备俟察看夷情安静。即行撤回等语。所办尚妥。所见亦是。＜?口英＞咭唎国夷人。素性凶狡。向与中华不通文移。惟化外蠢愚。未谙例禁。自应先行开导。令该商等传谕饬遵。兹该夷目既报拗顽梗。不遵法度。自当照例封舱。稍示惩抑。俾知畏惧。如该夷目及早改悔。照常恭顺恳求贸易。即准奏请开舱。祇期以情理之直诚。化犬羊之桀骜。但能无伤大体。即无庸过事苛求。傥该夷人自恃船坚炮利。阴蓄诡谋。不听约束。犬羊之性。急则反噬。则驱逐出省。不能不示以兵威。其省城内外及澳门一带大屿山炮台等处。务须密派弁兵。加意巡逻。不动声色。镇静防范。至外夷在内地通市。如能照常安静。自当一视同仁。曲加体恤。况天朝嘉惠海隅。并不以区区商税为重。该国贸易百数十年。诸事均有旧章。岂能以该夷目一人之执谬。绝商舶之往来。总当通盘筹画。设法整顿。自未便任听该夷目固执。致各散商纷纷向隅。务随时察看情形。酌量办理。固不可于国体有妨。稍事迁就。亦不准令边夷启衅。稍涉张皇。至该夷目胆敢抗违。有无内地汉奸。暗中唆使。必应严饬该府县密速访拏。从重惩办。其外夷贸易。系洋商专责。兹该夷目来粤。该商等既不先行禀报。节饬传谕。又无一能为。殊属玩忽。著该督等查明有无情弊。严参究办。其现在筹备防范各处。该督等当约束弁兵。密饬稽查防守。以备不虞。不准轻启衅端。致烦兵力。俟察看夷情安静。即行撤回。仍将办理情形。随时据实具奏。毋稍含混。将此各谕令知之。　　

○辛酉。孝慎皇后殡宫月祭。上亲临奠酒。　　

