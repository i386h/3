<!-- { "loadSidebar": true } -->
○又谕、裕泰奏、设局选匠。添铸铜铁炮位并鸟枪刀矛等件。又造火箭神机箭及火弹喷筒各项军械。均为坚固得力等语。所办甚好。甚大小炮位及各种器械。若能陆续添造。多多益善。总期精良适用。不可好奇尚巧。致运用时转无实效。该督务饬监工委员。认真制造。以资利用。是为至要。将此谕令知之。　　

○戊戌。谕军机大臣等、刘韵珂奏、匪犯日久未获。派员带兵查办一摺。上年湖州府属各县。被雨被雪成灾。业经该抚奏请蠲缓抚恤。乃归安县匪徒嵇祖堂、与其党姚瀛洲、叶桂青、王＜?氵凤＞伦、汤益藩等、胆敢藉灾纠众。抗官拒捕。并将兵役戕害。地保殴毙。阻止各村完粮。叛迹显然。必应严行惩究。该抚前经出示晓谕。匪党尚未全散。现在派委镇道带兵剿办。除姚瀛洲、叶桂青、二犯已经拏获外。其余著名匪徒。务即严拏惩治。以儆凶顽。断不可稍存姑息之见。其随同助势之人。良莠不齐。或因畏威不敢与较。或被诱胁入夥。该抚现又遍谕乡民。缚献首要各犯。立功赎罪。匪徒必多解散。仍著谆饬带兵各员。务须恩威并用。宽严行中。毋令玉石俱焚。方不失除暴安良之意。将此谕令知之。　　

○又谕、有人奏、乡勇扰害。请饬查严办一摺。据称广东省官募之乡勇。与绅士所募之乡勇。于上年秋间。在教场约期互斗。枪毙十余名。官绅均不能弹压。又省城乡勇。私窜至顺德县所辖乡村掳掠。经绅民拏送。该县不敢详报究治等语。团练乡勇。原以保固地方。必须明立规条。严加约束。若如所奏。倚势互斗乘机肆抢各情。殊属不成事体。且恐养痈为害。日久必致激成他变。著奕山。祁＜?土贡＞。梁宝常。确切查明。严行惩办。如地方官实有意存消弭情事。即著据实严参。毋稍瞻徇讳饰。将此谕令知之。寻奏、查上年十月。官绅所募壮勇。在东教场操寅争地。伤毙三命。经该府县照例拟罪。又有壮勇潜赴顺德县蜑民寮内索诈。经蜑民等格杀。该县详请照律勿论。并非绅民拏送。现在壮勇撤賸六千余名。应责成管带头目。并督饬团练局及地方官随时巡察弹压。从之。　　

○以内阁学士李粕、署吏部右侍郎。都察院左副都御史祝庆蕃、署刑部左侍郎。　　

○以镶黄旗满洲印务参领兴贵、署镶蓝旗蒙古副都统。礼部右侍郎萨迎阿、署兵部右侍郎。　　

○己亥。世宗宪皇帝忌辰。遣官祭泰陵。　　

○上诣安佑宫行礼。　　

○谕内阁、前据达洪阿等奏、查明台湾剿办南北两路逆匪出力员弁。请将休致通判衔前福清县知县卢继祖、仍以原官留闽补用。已革候补同知直隶州知州托克通阿、以同知直隶州开复。留闽补用。当经降旨允准。昨据御史何冠英奏称、该二员所犯劣迹。均有案卷可查。若令重膺民社。难望洁己奉公。当饬吏部查核。兹据吏部检查该二员所犯原案。均系私罪。情节较重。前已革职休致。断难再令服官。惟念该员等前次剿办逆匪。究属著有微劳。卢继祖、托克通阿、均著加恩赏给五品顶带。以示奖励。其开复原官及留闽补用之处。著即注销。　　

○谕军机大臣等、麟庆奏、中河滩塘事宜。业经筹办一摺。桃北漫口。致阻回空军船。现在自以疏通运道为急务。前据潘锡恩奏、请于中河运道。灌塘济运。如赶办不及。即用引黄济运之法。有旨谕令该河督详勘具奏。兹据奏称、现办灌塘事宜。与所奏大略相同。其应建草闸。并筑坝挑河各工。业经估定兴办。约计霜降以后。军船到有成数。即可灌放。无须引黄济运等语。著该河督督催各员弁妥速赶办。务期于回空军船。全数无误。是为至要。将此谕令知之。　　

○又谕、本日据裕泰奏、四川调防官兵。飞咨截回。又据麟庆等奏、请停止陕甘官兵各等语。前有旨调四川兵一千名。驰赴江宁。陕甘兵一千名。驰赴清江浦。现在此项官兵。无须调遣。著宝兴、富呢扬阿、陶廷杰、飞饬带兵将弁。无论行抵何处。即行折回。并著裕泰、鄂顺安、札行沿途经过地方官。将前项官兵一体截回归伍。将此各谕令知之。　　

○又谕、麟庆等奏、办理淮扬后路匪徒一摺。据奏夷船渐次退出。现在团练义勇。招抚枭匪。请将续调之陕甘兵一千名。即行折回。已谕知富呢扬阿等即行停止矣。惟据称各乡绅民。团练义勇。计有九万余名。招抚巴杆老回奤二百七十余名。尚有分守要隘乡勇一千八百余名。人数太多。易聚难散。著李湘棻将现已到浦之义勇人等认真校阅。果系精锐。酌量留营差委。余均饬令回籍。妥为安顿。未经到浦者。毋庸再行传集。所奏徐州海州等处土匪窃发。并山东兖沂等属亦多刀匪。现经各属陆续拏解。并咨山东会办兜拏等语。所奏均悉。土匪乘机抢劫。必应严拏惩办。以安闾阎。但须体察情形。宽严互用。著即严饬各属。将各案首要各犯。拏获惩治。以儆其余。其为从情轻之犯。饬令剀切晓谕。及早解散。切勿持之过急。转致激成事端。至善后急需整顿。炮火尤为利器。该署少卿现饬赶办擡炮等件。自应宽为筹备。妥为收贮。惟须精利适用。不可有名无实。其练习兵勇。务期精熟。不在人多。另摺奏、黄安民大概情形。览奏已悉。仍著确切查访。务得实情为要。再现在防堵情形。及一切善后事宜。均须妥为布置。不留罅隙。计周天爵将次到江。著该署少卿先行筹度。如该员已抵清江。即行会商妥办。将此由四百里谕知李湘棻、并麟庆、但明伦知之。　　

○又谕、据麟庆等奏、山东兖沂各属亦多刀匪。聚散不常。恐江南逸犯窜入勾结等语。著麟魁密饬文武员弁。会同江北派委员弁。不分畛域。协拏兜截。无任漏网。仍须饬属体察情形。妥为筹办。毋致激成事端为要。将此谕令知之。　　

○庚子。遣官祭贤良祠。　　

○谕内阁、载垣等奏、请补造遗失金器一摺。此项金器。自应先行补造。惟该衙门收贮。不知慎重。启闭库门。漫无觉察。及至被窃日久。又不能访缉赃贼。所有金提炉一件。金香盒一件。金瓶盖一个。著工部赶紧如式补造。所需八成金一百三十两。即著落载垣等赔缴。不准开销。　　

○谕军机大臣等、孟保等奏、章嘉呼图克图捐银助赏等语。此次章嘉呼图克图来藏。因见剿办森巴生番。官兵奋勉。番民亦甚艰苦。情愿将徒众送给盘费银五百两。捐助赏需览奏具见悃忱。洵堪嘉尚。自应顺情分赏。以遂其慕义之诚。此项银两。著准其交噶布伦分赏兵民。将此谕令知之。　　

○又谕、赛尚阿等奏、管带官兵。陆续撤回一摺。览奏已悉。所有由京带赴天津之炮位弓箭等件。除神机神枢炮二百位即由赛尚阿派员解回。其余火箭弓箭火药铅丸。即著讷尔经额分饬各营按数缴回。于天津道库妥为存贮。毋任感受潮湿。致有捐坏。另片奏、买补营马三百十九匹。又天津县买补马七十匹。此项马匹。著于南苑牧放之余马内如数拨还各营。毋庸买补。所请留直差委之候补道文康。已降旨准行。所有天津及各海口一带善后事宜。著讷尔经额督同天津道陆建瀛。及文康。责成该二人体察地方情形。悉心筹度。妥行办理。侍卫奕纪、蕴秀、准其随同赛尚阿回京当差。将此各谕令知之。　　

○又谕、本日兵部呈递驻藏大臣孟保等报匣。报匣以外。夹板以内。夹有封套一个。内装封章一纸。写有陕西地号内驿书。因大犯法律。未敢题名字样。此项封章。显由陕西驿站夹入。著陶廷杰密派妥员。逐站严行查办。并著将原件发交。逐细核对笔迹。毋任漏网。将此谕令知之。　　

○两江总督牛鉴奏、江宁省城军需总局动支各款。请俟事竣核实报销。得旨、寸功未立。断不准藉词冒滥。看汝等有无天良也。　　

○湖北提督刘允孝、因病解任。以四川建昌镇总兵官桂明、为湖北提督。　　

○以前任四川建昌镇总兵官降调都司张必禄、为建昌镇总兵官。　　

○实授尤渤江南提督。岱昌寿春镇总兵官。　　

○江南徐州镇总兵官王资元、因病解任。调狼山镇总兵官顺保、为徐州镇总兵官。广东潮州镇总兵官李廷钰、为狼山镇总兵官。以福建延平城守营副将保芝琳、为潮州镇总兵官。　　

○以获盗多名。予广东县丞倪森等升补有差。　　

○展缓浙江嘉兴所及台前等帮船应扣在北借支备带银。　　

○辛丑。谕军机大臣等、现在黄河桃北漫口。回空军船阻滞。朕心实深廑念。前有旨令麟庆查明漫口丈尺。绘图贴说。驰递呈览。自应遵旨驰奏。以慰朕怀。昨据会同李湘棻。由六百里驰奏江北防堵情形。仅将中河灌塘。约略附陈。其建闸筑坝挑河各事宜。据云于本月十四日具奏。迄今并未奏到。发递摺件。理宜权事理之轻重。事关军务。原应驰奏。然似此寻常防堵情形。马递已不为缓。何必定用六百里。至河工现当漫口之时。在在均关紧要。必应由驿奏闻。乃反照寻常摺件差递。殊为轻重失宜。著该河督接奉此旨。即将黄河漫口情形及现办运河各事宜。详细绘图贴说。由驿驰奏。毋稍迟误。其江北一带防堵各摺件。嗣后如无关紧要。不必动用六百里。即著酌量机宜。由驿驰奏。将此谕令知之。　　

○又谕、昨据赛尚阿等奏、察哈尔官兵。业已遵旨分起撤回。因思吉林黑龙江官兵。调赴各处备防。自应一体撤回。以节劳役。著赛尚阿、讷尔经额、禧恩、哈哴阿、将调赴天津兵一千名。调赴山海关兵一千名。驻劄洋河口一带兵一千名。留驻高桥兵五百名。留驻盛京兵五百名。陆续分起撤回。沿途妥速行走。毋任扰累地方。该官兵等戍役劳苦。朕心廑念。自应分别给赏。以示轸恤。所有第一次调拨之官兵二千名。著赏给佐领以下官每员各银五两。骁骑校以下每员各银三两。兵丁每名各银二两。其第二次调拨官兵二千名。著赏给佐领以下官每员各银四两。此项赏银。在天津山海关者。由讷尔经额照数赏给。在盛京者。即由禧恩发给。务令实惠均沾。俾各遄行归伍。以慰朕念。其派出带兵之哈哴阿、及副都统等、并随带各员。均著一体撤回。将此各谕令知之。　　

○展缓江苏高淳、吴江、震泽、江阴、奉贤、金山、青浦、川沙、常熟、昭文、南汇、昆山、新阳、华亭、娄、靖江、丹阳、金坛、溧阳、十九厅县歉收村庄新旧额赋。　　

