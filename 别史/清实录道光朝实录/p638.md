<!-- { "loadSidebar": true } -->
○又谕、有人奏、上年十一月间。贵州思南府安化县属小溪地方张姓。因田土细故兴讼。两造业已讲和。被该县总差头李世富遣子李全、前往讹诈。因其凶恶素著。人多避匿。李全竟入内室。戏人妇女。当被拒伤。李世富闻信、即纠约府县恶差一百二十名。并棍徒数十人。持贼而往。分营驻劄。向张姓之远近四邻。挨户摉拏。掳掠财物。烧毁民房八所。被害之家。其妇女奔匿林内。辄跟踪扑入。无论大小。强行奸污骚扰旬日。该处民人赴县禀告。辄被阻遏。适镇远镇总兵经过。众民喊禀。该总兵将李世富拏交该县。仅令赔偿财物。而纠众抢夺、拆烧民房、强奸妇女重情。置之不问。又另片奏、安化县差役李占先、自号儒差。因田姓讼案。持票传提。该役乘坐四人肩舆。随带散役数十。将案内人证拘集。拷打索钱。名为讲盘子。每人各许出制钱一百千文。尚未过付齐全。适有田姓比邻文生员简鹏、闲走探望。即有乘间逃走者。李占先喝令将该生锁颈。用本柴凶殴。至于吐血。旋缚置仓内。断其饮食。勒令该生交出逃走之人。满其所许钱数。始行释放。该生具控。府县亦置之不理等语。差役倚官作势。扰害地方。可恶已极。至于纠众劫掳。强奸良妇。锁殴生员。穷凶极恶。尤骇听闻。该府县既不能禁止于事前。又复庇护于事后。如所奏属实。是地方官形同木偶。一任此辈恣意荼毒。毫无忌惮。小民何以为生。著嵩溥督同臬司李文耕、即将所奏各情节。确切根究。严行办理具奏。傥复回护瞻徇。有意消弭。经朕别有访闻。恐该抚等不能当此重咎也。将此谕知嵩溥、并传谕李文耕知之。　　

○又谕、朕闻上年十一月间。贵州安化县有差役李世富与伊子李全、纠约府县恶差。及棍徒多人。在小溪地方掳掠民人财物。拆烧民房。强奸妇女。肆行骚扰。莫敢谁何。适值该总兵巡阅经过。众民喊禀。该总兵将李世富拏交该县审办。此事因何启衅。是何情节。该县如何办结。该民人等既经向该总兵喊禀。该总兵自必详悉确情。著孙抡元密行据实具奏。不可稍有不实不尽。致干咎戾。将此传谕知之。寻奏、巡阅营伍。有民妇张王氏等呈控李世富等。查词内差棍滋扰。情节重大。备文移交思南府查拏究办。报闻。　　

○给事中孙善宝奏、请饬查各衙门缺分壅滞、核明酌办。得旨、著吏部查明具奏。寻奏、各衙门缺分、均不甚壅滞。惟主事则班次既多。以人合缺。实不止于倍蓰。现查六部各项主事。共三百二十一员。内分部进士一百八十八员。补缺未免太迟。查各部郎中。本系三年截取。嗣于嘉庆八年。改为二年截取。盖以升途稍宽。则主事可无壅滞。查知府选例。双月一内班、一外班、一捐班、单月一应补、一捐纳、一京升。内班京升二项。皆郎中与御史相间轮用。现在各部郎中二年截取后。又非四五年不能得选。占缺既久。故主事仍形拥挤。查单月本无京升。嘉庆七年奏准增入。自毋庸再行置议。至双月正班内班。系用内升人员。本属三缺得一。但郎中御史。相间轮用。计六缺始用一人。得缺较迟。请嗣后双月用至内班时。郎中御史接用为一班。查现在内升当用御史。先用御史一人。次用郎中一人。下次到班。先用郎中一人。次用御史一人。以次递算。量为酌剂。于选法无碍。庶主事可期渐次疏通矣。从之。　　

○庚子。上诣大高殿行礼。时应宫拈香。　　

○还宫。　　

○谕内阁、申启贤等奏、京畿久旱。民食维艰。各州县出借义仓谷石。即日散放。不虞乏食。接济固贵因时。仓储亦须撙节。刻下平粜似可稍缓等语。该府伊等通盘筹画。所奏不为无见。惟念本年畿辅地方。麦收歉薄。现已节届大暑。尚未获沛甘霖。民间素少盖藏。嗷嗷待哺。若再缓为平粜。是使拮据之贫民。食价昂之粮石。殊不足以示体恤而济民艰。本日复据御史那玛善奏、请开仓平粜。安集穷黎。朕轸念民依。迫不及待。不忍一夫失所。著该府尹等速将平粜章程。妥为筹议。奏明办理。毋稍玩延。并著严饬所属各员。认真经理。务期实惠及民。毋任吏胥舞弊。用副朕加惠灾黎之至意。　　

○谕军机大臣等、朕闻江西有大乘教。其教首在福建崇安县星村地方。供奉观音。因有石菩萨铜将军浑名。其夥党由铅山散入江西各县。扰害地方。不可不严行惩办。著程祖洛、魏元烺、即遴委干员。至崇安县星村地方。将该教首密速掩捕。从重究办。并究出夥党。移咨江西密拏务获。勿任远扬漏网。傥该督抚存化大为小之见。或竟任该教首潜逃。自问能当此重咎耶。将此谕令知之。寻奏、讯得大乘教匪黄钧漋、两次至福建崇安县星村地方传徒骗钱。因平日不能言语。人呼为石菩萨。伊子黄海螽、被人殴伤不死。人呼为铜将军。黄钧漋依律发回城为奴。究出夥党。具各按律问拟。下部议。从之。　　

○又谕、御史鲍文淳奏、请饬设法招商以济运务。据称两淮盐务。自去年辛卯开纲后。截至今年四月。仅徵收课项二百余万两。尚有三分之二。即使竭力催徵。而以前证后。未必能于数月内如额全完。不知前此陶澍有何把握。而以展限八月为请。辛卯纲如此。下纲可想而知。若辗转递缓。占碍稽延。漫无限制。帑项出入。凭何筦算。现闻扬地私枭。稍己敛戢。岸销亦旺。无如实运商人。仅存十余家。较前更少。商人惟利是图。果协其情。势必趋之若骛。今幸有可转之机。而新商来者甚属寥寥。旧商且至日少。或办理仍有未能尽善之处等语。淮扬鹾务。自经整顿。渐有起色。商人等自应乐于承充。何以一年以来。仍复见少。该督于现在全局情形。是否确有把握。如招商未见乐趋。亟宜就近体察。督同运司设法招徕。办运者多。催徵自易。总期国课不致久悬。奏销无误期限。悉心妥办。以副委任。是为至要。将此谕令知之。　　

○又谕、御史鲍文淳奏、江西省匪类甚繁。各有头目。多藏交界处所。如清江、新淦、交界之匪首。在甸下地方、名张义老。崇仁、丰城、交界之匪首。在万人坑地方、名老万。临川、崇仁、宜黄、交界之匪首。在龙骨渡地方、名黄胡子。各有夥党。每年一会。派散诸处。明劫暗窃。持赃勒赎。肆行扰害。附近绅士畏其凶横。于会日馈遗求安。则外户可以不闭。又有大乘教。教首在福建。黄党由铅山散入各县。同前扰害。又有边钱会。类皆恶丐恃众强乞。甚至捆劫事主。轮奸妇女。前年清江县报案未办。至添弟会、千刀会、则由南赣蔓延闽粤。夥党尤多。专以抢劫贩私为事。此等凶徒。断无久而安静之理。应令该抚筹议缉捕章程。应需经费若干。于杂款酌筹。从容部署。渐次肃清等语。江西吏治废弛。会匪充斥。自应认真整顿。实力查拏。著陶澍、周之琦、将该御史所奏著名首犯。严拏务获。从重究办。无使一名漏网。以除积恶而安善良。如果经费不敷。仍遵前旨于杂款酌筹可也。将此各谕令知之。　　

○又谕、有人奏、广东潮州府属荒旱过甚。米价昂贵异常。几至人相食。连州一带。现因贼匪扰害。用兵剿办。潮州地近海滨。素多盗贼。且民风强悍。习于械斗。恐匪徒乘机煽惑。勾结饥民。与连州表里为害。请饬酌量赈抚等语。各省地方。偶遇水旱偏灾。督抚大吏。自当体察情形。一面加意抚恤。一面奏闻。潮州府属荒旱米贵。几至人相食。是否实有其事。如果属实。该督抚岂竟毫无闻见。何以并未具奏。抑系该府州县匿灾不报。事关民瘼。不可不严行查办。著李鸿宾、朱桂桢、即将该地方被灾情形。并地方官有无讳匿情事。迅速查明据实覆奏。傥稍有讳饰。将来别经发觉。或致滋生事端。该督抚自问。能当此重咎耶。将此谕令知之。寻奏、潮州各属本年雨水较多。杂粮兼收。已饬令各该州县开仓平粜。查歉收各属。系一隅中之一隅。为时亦属无几。早稻丰稔。并未成灾。业于五月内附奏在案。现查得贫民均各相安。地方官亦无讳匿不报。至潮属相距连山猺境一千余里。并无匪徒勾结。仍不时督饬员弁。防缉匪徒。使地方安辑。报闻。　　

○以礼部右侍郎陈用光、署户部右侍郎、兼管钱法堂事务。　　

○旌表守正捐躯山东德平县民孙士明女留姐。　　

○以大雩祀天于圜丘。自是日始。斋戒三日。　　

○辛丑。谕内阁、本年畿辅一带。久形亢旱。麦收歉薄。昨降旨饬查仓储。豫筹接济。并禁囤积等弊。以平市价。用期实惠及民。俾安生业。兹据御史祥福所奏、亦为贫民筹食起见。著步军统领衙门顺天府五城饬属妥筹。实心经理。毋使一夫失所。傥有不安本分之徒。以就食为名。尤当详加区别。安置得宜。勿令藉端滋事。其近京被旱各州县。粮价增昂。各该地方官务当确查粮数。严禁奸商渔利。囤积隐匿。及不肯零星粜卖。以致小民艰于口食。并禁胥吏人等串通舞弊。傥查有前项弊端。即从严惩办。以儆奸蠹而济民食。　　

○又谕、奕泽奏、请严密稽察平粜事宜一摺。本年夏令亢旱。诚恐食价增昂。前经降旨令直隶总督顺天府府尹等、豫查仓储确数。并令仓场侍郎于仓贮粮石内。可以动拨若干。发交五城。筹议减价平粜。如有奸胥市侩。冒领囤积居奇。著都察院堂官随时前往严密稽查。兹据奕泽奏称、平粜之时。奸商雇觅男妇老幼。令其代为零买。积少成多。把持垄断。且受雇之人。略加盘询。决不承认。既未便将承买之良民。严切究诘。若多派官役查禁。又恐藉端索诈。转滋纷扰。自系实在情形。著该管承办官员。于平粜时认真稽察。务须弊绝风清。贫民均沾实惠。毋徒以出示晓谕空文塞责。　　

○谕军机大臣等、寄谕盛京将军奕颢、河南巡抚杨国桢、现在天时亢旱。直隶地方。麦收歉薄。贫民觅食维艰。必应豫筹赈粜之用。据琦善奏、该省仓储。恐不敷动拨。当于就近邻省筹办。著奕颢等查明奉天河南两处。是否可以协济。所属地方收成若何。何处可以采买。并能采买若干石。体察情形。迅速具奏。将此各谕令知之。　　

○又谕、现在天时亢旱。二麦歉收。直隶附近京师一带。乏食贫民。往往四出就食。朕思山海关以外。岁屡丰收。此时小民扶老携幼。纷纷出关就食。该乡愚等一时不能领得该州县印票。势所不免。该副都统当随时稽察。勿令匪徒窜迹其间。如果系实在贫民为觅食起见。自未便加之禁止。著左廷桐、饬属留心体察。并另立档案。将该贫民等姓名籍贯人数。详细载明。照向来办过章程。即行验放。俾各遂其谋生之愿。将来年谷顺成。此等贫民。仍须复其邦族。则按籍而稽。尤觉易于查察。免致流离失所矣。将此谕令知之。　　

