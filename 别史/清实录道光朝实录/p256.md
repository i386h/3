<!-- { "loadSidebar": true } -->
○又谕、理藩院奏、额鲁特四等台吉扎木彦车林等控告、鞥克博罗特、并非台吉达什沙木丕勒之子。不应承袭扎萨克一案。请旨交察哈尔都统审办等语。台吉扎木彦车林等、屡次控告。鞥克博罗特、既非扎萨克台吉达什沙木丕勒之子。自应彻底根究。照例办理。著交察哈尔都统和世泰、提齐案内人等。将鞥克博罗特、是否达什沙木丕勒之子。秉公严审。照例定拟具奏。寻讯诬。坐如律。　　

○谕军机大臣等、王鼎奏、访察德清县命案。前在途次、闻徐倪氏家资颇富。因此花费殆尽。自必有受贿舞弊之人。但在官在吏。均皆不能指实。总之不能无贿等语。此案徐倪氏、商同婢女秋香、谋勒徐蔡氏身死。本日已据程含章定拟奏结。虽据究出原验复检仵作人等、听嘱受贿。而先后检审各官之有无婪赃故出情事。祇据另片声明。再行严审。尚未能水落石出。案悬三年之久。该省大小官吏、若非听嘱受贿。何以联为一气。固结不解。而已革德清县知县黄兆蕙、于蔡鸿呈报命案之时。近在同城。并不即时前赴相验。迟至两日。始称患病。且无报病文据。尤属情弊显然。现经王鼎访闻、徐倪氏富于资财。因此案花费殆尽。若祇系现在究出之刑仵地保人等、得赃能有几何。何以竟致破产。程含章等业将代主讼事之在籍经历费文焘、及屡次贿嘱之胡振扬、胡加富等、提拏到案。何难向其逐一根究。著王鼎、会同程含章、督率臬司祁＜?土贡＞、即提徐敦诚、费文焘等、严切究讯。务将黄兆蕙当时听嘱得赃若干。先后审检各员、有听嘱得赃者若干。逐一究问明确。从严定拟。庶足以惩贪墨而肃官方。傥自此次查讯之后。如再有不实不尽。或被人纠参。或经朕访出。惟该侍郎及该抚等是问。王鼎于此案审明具奏后。即行来京覆命可也。将此谕令知之。　　

○浙江巡抚程含章奏、东西两塘柴埽塘坦各工。因潮汐冲激残缺。请借项修筑。从之。　　

○己酉。上诣绮春园问皇太后安。　　

○谕内阁、本年各直省办理秋审人犯。朕将呈进黄册、详加披阅。除浙江云南二省外。其余各省。俱有原拟缓决。经刑部改入情实者。内山东省多至五起。四川省、除李红应一犯免勾外。尚有八起之多。朕详核案情。该部所改。均属平允。并非有意从严。该省大员。自因失出处分、轻于失入。为避重就轻起见。殊非明刑弼教之义。嗣后各直省督抚、督率臬司。当虚衷定谳。断不可惑于救生不救死之说。意存宽厚。故从轻减。亦不可因有此旨。刻意过严。妄事周内。总期惟允惟明。无枉无纵。用副朕执法用中至意。　　

○旌表守正捐躯广西义宁县民秦绍定妻李氏。　　

○添备直隶永定河工秸料二百二十万束。从大学士总督蒋攸铦请也。　　

○庚戌。谕内阁、张师诚奏、各属缉获匪徒。现饬严审等语。皖省颍凤一带。常有匪徒出没。近年更有无赖棍徒。抢胁良人子弟。勒令装卖水烟。俱有花用。名为水烟箱主。其中即有强盗引线。如盗犯起意行劫其家。则箱主先令烟童、以装烟为由。躧看门户路径。尤为地方之害。经该抚饬属、拏获水烟箱主张狼等四名。又据各属报获各匪犯多名。或系夥劫逸盗。或系命案逃凶。或系著名恶棍。查办甚好。著即饬属悉心严审。分别轻重办理。并著该抚督饬各营县、随时留心访查。严密躧缉。俾匪徒愈加敛迹。毋得始勤终懈。捕务又渐废弛。　　

○又谕、前因世管佐领保升、犯贪婪私罪。革职出缺。该旗以其子阿林拟正。请袭世职。当交兵部详查、有无似此成案。兹据查明该部定例。凡世职犯公私罪。革职有余罪者、子孙不准承袭。革职无余罪者、子孙俱准承袭。并将准承袭不准承袭成案。开单覆奏。朕思世职人员。缘事革职。其所犯情罪。自有不同。兵部定例。仅以有无余罪为断。不足以示区别。现阅单开成案。与定例固无歧异。若以罪犯赃私者。亦准照例承袭。其何以警贪墨。嗣后凡世职人员。有因犯赃之案革职。并无余罪者。其子孙俱不准承袭。著为令。此次已革佐领保升所出世职之缺。不准以其子阿林承袭。著该旗另行拣员。带领引见。　　

○镶红旗汉军都统庆保、以疾解任。以署伊犁将军德英阿、兼镶红旗汉军都统。前任乌里雅苏台将军果勒丰阿、署镶红旗汉军都统。　　

○改直隶顺德府同知、为水利盐捕同知。保定府通判、为兼河盐捕通判。从大学士总督蒋攸铦请也。　　

○辛亥。孝慈高皇后忌辰。遣官祭福陵。　　

○上诣大高殿行礼。　　

○还宫。　　

○以孟冬时享太庙。自是日始。斋戒三日。　　

○壬子。谕内阁、应修永陵启军殿工程。事关陵寝重地。必须巩固经久。若由该将军拟定作法。再交工部核算覆奏。往返造册咨送。徒延时日。且该部未经履勘。情形亦难悬拟。不足以昭慎重。著派耆英、带同工部熟谙司员前往。敬谨查勘。即将作法详拟。并钱粮一并核计具奏。　　

○又谕、永芹奏、逆夷张格尔、纠约夷匪滋事一摺。逆夷张格尔、纠约布噜特夷匪汰劣克拜巴哈什等在卡外滋事。经帮办大臣巴彦巴图、带兵出卡剿捕。已杀贼百余名。于撤退时、误入山险被围。致与随往官兵、同时阵殁。办理虽失机宜。其为国捐躯之情。实深悯惜。巴彦巴图、著加恩晋赠都统衔。照都统例赐恤。其阵亡之侍卫伯庆、章京法里那、委协领穆腾额、锡伯章京苏勒通阿、索伦骁骑校特克绅布、前锋校舒通额、笔帖式讷苏铿额、景毓、游击刘发恒、守备伍开江、千总都友周、把总谈禄、外委李文彦、马鹏等。俱著加恩赐恤。同时阵殁之兵丁等、著即查明咨部。照例恤赏。　　

○又谕、琦善等奏、接运滞漕。全数挽出江境一摺。本年接运浙江江广等帮漕粮军剥各船。现经琦善等、饬属赶紧督催。业于本月十九日、俱已挽出江境。趱办实为迅速。琦善、穆彰阿、严烺、俱著交部议叙。并著山东巡抚、直隶总督、严饬沿途员弁。无分昼夜。加紧趱行。务使全数抵通。毋许片刻泊延。致滋贻误。　　

○谕军机大臣等、琦善等奏、查勘灌河海口内外、河窄滩高。难以率行改移。仍不如河堤抛护碎石坦坡一摺。前据该督等奏、王营减坝以北、至灌河口。可以改导黄河入海。以期黄水掣溜迅疾。渐次落低。旋经委员查得灌河口外之水、不如口内之深。必须亲往确勘。兹据勘明该处海滩高仰。导河必为顶阻。掣溜难期迅疾。且口内河形窄狭。胶淤不能刷深。一经下游顶阻。势必泛滥四出。是较现行海口。转无把握。未便率行更张。所见甚是。著无庸置议。其所称于八滩以下两岸堤尽处、接筑长堤。以束散漫之流。复于八滩以上河身过湾处、取直挑河。以成吸川之势。并将河底垫高之两岸堤工、再为增培高厚。以御盛涨。庶淤垫之处、渐次刷深。著照所议。妥为办理。至所称湖堤抛筑碎石坦坡。可渐收蓄清刷黄之益。需费甚钜。不能不分年办理等语。碎石坦坡。如果于湖堤石工实有裨益。而又能经久无弊。朕原不惜帑金兴办。但此项工程。有谓护堤于河工有益者。亦有议称将来塌卸恐有流弊者。究竟可办与否。著该督等再行详加查勘。通筹河湖全局。计出万全。总期有裨河务。不可轻率定议。致滋流弊。是为至要。将此谕令知之。　　

○又谕、庆祥奏、接据喀什噶尔咨调官兵。拣派前往。并续准报称、官兵出卡被围。巴彦巴图、及官兵等同时阵殁各一摺。逆夷张格尔、屡在卡外滋扰。本年夏间、复逞诈约降。事洩远窜。今又勾结布噜特汰劣克拜巴哈什等、潜至卡外劫掠。览奏深堪痛恨。庆祥接据来咨。即派令穆克登布、带兵一千名。先行驰赴。听候调遣。并豫备兵一千名。俟续接知会。令乌淩阿、随后带领前往。所办甚是。本日亦据永芹同时驰报。虽据奏称、兵氛已过。卡内安静如常。逆匪分投远窜。此次永芹等、轻举妄动。致损兵威。阵伤大员。必须痛加剿戮。以彰天计。惟值节交冬令。卡外冰雪在地。势难进兵。该将军现已派员驰往侦探。如须亲往督办。即著迅速趋赴。前经有旨、令庆祥来京陛见。现有此事。即德英阿到彼。须会同商办。著暂缓前来。候旨遵行。穆克登布既带兵驻劄该处。乌淩阿亦随后带兵前往。如有应须熟谙带兵人员之处。或就近调往。或由京简派。即著筹画周妥。迅速具奏。或此时暂缓进兵。如有由京派往之员。令其何时前往。亦即详悉奏闻。现将舒尔哈善调补喀什噶尔帮办大臣。其员缺暂令穆克登布署理。想舒尔哈善接奉谕旨。自即迅速驰赴新任。穆克登布交卸后。仍令在彼带兵驻劄。严密防范可也。将此由五百里谕令知之。　　

○又谕、逆夷张格尔、自上年经官兵剿捕。窜投喀拉提锦部落。屡次来至卡外窥伺。并差人约降。本年夏间、复诱约奈曼部落布噜特比等、谋将派去这伯克等戕害。来喀什噶尔滋事。见奈曼不从。退移远窜。此次复潜赴萨雅克部落布噜特处、勾结滋事。何以布噜特等、附和者甚多。前此逞诈约降。何以即知官兵欲出捦捕。辄行远窜。此次潜来卡外。纠结多时。何以直至屡次劫掠贸易回子之时。该阿奇木迈玛萨依特始行报知。是否永芹照察不周。迈玛萨依特驭失宜。不得回众之心。致有回众伯克等潜通消息之事。边疆地方紧要。不宜稍涉颟顸。其此次永芹所奏该逆滋事。及官兵剿办情形。是否确切。抑或有不实不尽之处。在永芹固不可轻离职守。何以并不酌量派兵往援。坐令巴彦巴图孤军尽殁。至巴彦巴图既透围十余里。将次抵营。距坡口不及一里。何以勒马不前。致被戕害。虽系为国捐躯。亦不可不根究明确。著庆祥、逐一密加查访。据实具奏。勿得稍有徇隐。将此谕令知之。　　

