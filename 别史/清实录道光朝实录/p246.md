<!-- { "loadSidebar": true } -->
○又谕、御史黄德濂奏、请禁无故改委州县一摺。州县为亲民之官。管理刑名钱谷。职任紧要。向例委署各员。不准托故改委。所以杜钻营而慎交代也。如该御史所奏、近来州县出缺。实缺人员未经到任。上司委员署理。甫署简缺。旋调繁缺。更替无常。弊端百出。该州县既未熟悉地方情形。又以缺非己有。罔知顾惜。词讼则纳贿受赇。催科则多方朘削。甚至交代之际。书役乘机舞弊索诈。于吏治大有关系。著通谕各省督抚。嗣后州县出缺。委员署理。应责成一手经理。不得托故辄行改委。仍按季报部查核。如借人地相需为名。而实为调剂属员起见。无故辗转改署者。即将该督抚惩处不贷。　　

○谕军机大臣等、据御史黄德濂奏、湖南宝庆府属苏溪镇地方。近年土棍串通吏役。公然役卡私徵。称为苏溪关。无论船只簰筏、及米谷煤炭、一切货物。俱须停泊完纳。然后放行。滩头水势湍急。每有覆溺之患。又资江下游、安化益阳等县。沿江土豪。招集渔户。于江心设造梁牮罾坝跳船等项。舟筏触之立碎。渔户等转称损伊渔具。截阻勒赔。肆行抢夺。益阳县黄＜?浦女＞滩、遂有溺毙二十余人之案。其长沙岳州以下。大江南岸。凡渔户设造檺档等具。请一并查禁等语。湖南省祇设辰关。并无苏溪关名目。该处土棍、竟敢串通吏役、公然设卡。违例私徵。该地方官何竟毫无闻见。若系官吏通同影射。尤属大干法纪。著李鸿宾、嵩孚、确查据实具奏。毋稍徇隐。其资江下游、安化益阳等县。土豪截流而渔。阻碍河道。贻害行旅。地方官不为拆毁。难保无土棍把持。吏役包庇情弊。并著李鸿宾等严饬所属。勒限概行拆毁。如查有拆而复设等弊。并著严行究办。其长沙岳州以下。大江两岸。凡渔户设造檺档。如果于河道有碍。并著该督等一并认真查禁。不可有名无实。仍成具文也。将此各谕令知之。寻奏、查苏溪之外。尚有硖石、花桥、蓼溪、山口、巨口等卡。均经报部。并非私设。黄＜?浦女＞滩覆溺之案。实系遭风。其各处梁牮檺档。现已一律拆毁。得旨、一力稽查惩办。不可稍有徇隐。　　

○前任云南开化镇总兵官苏法那以年老休致。　　

○丙午。谕内阁、致仕大学士戴均元、宣力中外。历有年所。上年秋间、以衰老乞休。俯允所请。俾得怡志林泉。藉资颐养。本年十一月十六日、为伊八十生辰。宜沛恩施。以昭优眷。除另行颁赏外。所有前降顶带三级。著加恩开复。仍赏还一品面带。用示朕锡福耆臣至意。寻赏御书扁联、福寿字、并珍玩文绮。　　

○又谕、穆克登额等奏、太常寺则例。前经奏挑供事三十六名。增添供事六名、缮写宋字汉本。旋经吏部题覆、应照上次额设三十六名。未便增添。惟此次工课较多。且板片将届告成。难以遽行裁撤。著准其增添供事六名。免其裁撤。嗣后不得援以为例。至将来办理清书。著仍照上次旧额三十二名之数。不准滥行增添。以示限制。　　

○谕军机大臣等、张师诚奏、筹议折漕济工事宜。请将应徵漕米。先尽追完谷价银两。照一米二谷之例。令民间完纳谷石。作为买补仓谷。即将各属所交谷价。解工应用。其余应徵漕米。改徵折色。除应给苫盖减半月粮银两外。余银全解河工等语。漕粮改徵折色。原为协济河工要需。然必民间不受扰累。胥吏不滋弊端。方于国计有裨。该抚所议半收谷石。半徵折色。将来各州县如何匀拨抵收仓谷。如何按户酌分折徵。恐难免勒索高下之弊。是折漕虽为暂时权宜办理。而窒碍处甚多。所请著毋庸议。前据琦善奏、高堰石工。八月间即可完竣。如能收足清水。可以敌黄济运。仍须照常由河运抵通。著该抚饬令各州县、仍徵本色。随时咨查琦善严烺等、办理河湖各工情形。约计明春运道可以遄行。仍饬粮道等照常兑开。傥或稍有阻滞。即设法将所徵额漕、妥为存贮。待至下年搭运。所议停运及安插水手各章程。此时俱无庸办理。至另片奏、请将江广帮船、酌量改小。既可免雇民船起剥。或届期不能渡黄。亦可由京口直抵上海。归于海运。此时海运尚未经办有章程。且江广帮船甚多。岂能令其猝改。傥或运道有阻。即改小亦恐难资浮送。俱著毋庸置议。将此谕令知之。　　

○山海关副都统松福、缘事降调。调正黄旗汉军副都统富祥、为山海关副都统。以哈密办事大臣恒敬、为正黄旗汉军副都统。　　

○丁未。谕内阁、刑部议覆、李鸿宾等奏、审拟四川省大夥拐贩妇女、拒杀兵丁一摺。已降旨将拒捕及略拐首犯、分别处斩绞候矣。此案该犯陈老七等、自四川拐贩妇女。赴楚售卖。至八十余口之多。其中或系略拐。或系辗转售买。竟敢撑驾大船。执持铁铳。肆行无忌。经湖北兵役追拏。始行就获。川省地方、及沿途文武各官、所司何事。戴三锡系该省总督。文武皆其所辖。平日地方有辗转略卖、及积惯兴贩之事。既未能饬属随时访缉。迨公然夥众驾船出境。沿途各官、又不能即行截拏就获。仅以追捕不及、移知前途。为卸责地步。因循懈弛。已可概见。著该督严饬该地方官、将略卖及窝囤各逸犯。迅速查拏究办。务绝根株。嗣后当实力查拏惩办。断不可仍前怠玩。有干严谴。其被贩妇女。现经湖北委员解回川省。该督即饬各州县、查传各妇女原籍亲属给领完聚。无亲属者即由该地方官择配。务须经理妥善。无任差役滋弊。及该亲属又行转卖。以致流离失所。傥不认真妥办。或别经发觉。必将该督惩处不贷。　　

○又谕、庆保现因患病。已降旨令其回旗调养。所有乌里雅苏台将军印务、著交伦布多尔济、暂行署理。伦布多尔济、本年年班。著毋庸前来。作为明年年班。再行来京。　　

○调成都将军德英阿、为乌里雅苏台将军。以察哈尔都统瑚松额、为成都将军。调镶白旗蒙古都统和世泰、为察哈尔都统。以克勤郡王尚格、为镶白旗蒙古都统。　　

○旌表夫亡殉节故候补知府前任直隶深州知州张杰继妻丁氏。　　

○旌表守正捐躯山东历城县民陈叫花妻高氏。　　

○戊申。上诣绮春园问皇太后安。　　

○谕军机大臣等、前饬令各该督抚、筹议海运折漕事宜。原为来年疏治河道之计。现据陆续覆奏、海运一事。惟江苏可以试办。然亦不过运米一百五六十万石。其余各省漕米。既不能概由海运。而折漕亦多窒碍纷扰。是浙江江广额漕。及江苏海运余賸漕米。皆须筹画河运。惟本年高堰石工竣后。将来收蓄清水、情形若何。尚难豫定。设蓄清丈尺、仍不能敌黄。明年重运经临。若仍开放御黄坝。复有顶阻倒灌之虞。岂不是一误再误。朕思海运而外。惟盘坝接运。既可使漕粮悉数抵通。而御黄坝不开。亦可免湖河受病。黄水不倒灌入运。即可并力东驱、以收刷沙之益。彼时湖潴亦当充裕。俾专刷运河之淤。以济漕行。明年若能如此办理。庶河漕两有裨益。至道光七年。可以仍复旧制。岂不较折漕济工、停运治河、为得计耶。第盘坝经费。应如何筹画、不致多糜。接运船只。应如何调拨、可以敷用。均须通盘计虑周妥。琦善等接奉此旨后。会同体察情形。悉心核议。据实具奏。不可因系朕特交筹议。稍存成见。总期计出万全。庶不致一误再误也。将此谕令知之。　　

○己酉。谕内阁、庄敬和硕公主、庄静固伦公主园寝。树株稀少。著交禧恩查勘补行种植。　　

○又谕、向例满洲蒙古、外任道府丞倅州县、及武职例应丁忧人员。回旗守制。百日孝满。在原衙门行走者。吏兵二部、于每年十月查办一次。带领引见。分别内用外用。嗣后著该部每届查办时、于带领引见前三日、将各员履历、详悉开单。先行具奏。　　

○江苏巡抚陶澍奏、苏省大挑等班、知县。轮补无期。现在六十八州县中。由捐班补、由佐贰升者不少。而沿河各县。以县丞署理者、十居其七。进阶太杂。难免幸进之辈。滥厕其间。始基未立。安望其留心民事。有益地方。此吏治之不可不亟为整顿者。江镇苏常等处。衣冠文物。灿然可观。而浮靡之余。渐流诈伪。以致市井讹骗。则有搭台之目。生监把持。则有破鞾之称。良楛难齐。日滋狱讼。此民风之不可不亟为整顿者。得旨、朕所以调任江苏者。观汝颇可干济。藉资整顿。汝其实力实心。以渐而入。通省吏治民风。全系于汝一身。而用人更为当事之急。勉之慎之。　　

○户部议准、陕甘总督那彦成疏报、甘肃中卫县、开垦水地四顷。照例升科。从之。　　

○庚戌。仁宗睿皇帝忌辰。遣官祭昌陵。上诣安佑宫行礼。　　

○谕内阁、福绵奏、审讯永济县知县教官互揭。分别定拟一摺。此案已革永济县知县卢二秩、讯无朘剥行户情事。因查禁小钱。将生员乔岳、误行管押。旋即省释。尚无不合。惟于家丁等、将成色银按照时估换钱。并因发换足纹不遂。挑换小钱。藉端生衅。该革员失于查察。又将拟杖人犯收禁。亦属违例。已革永济县教谕苏成栋、于书吏袁佩璜、为王四托销金顶。并未允销。惟见李士杰允为销售。并不阻止。到案又不实供。且以生员因案牵连、具禀学政。语多唐突。亦属乖谬。已革知县卢二秩、已革教谕苏成栋、俱著开复原官。仍交部议处。学政邹植行、讯无面谕教官销售金顶情事。惟失察家人王四私行销售。关防不严。不胜学政之任。邹植行、著即撤回。仍交部议处。　　

○命翰林院编修蔡赓扬、提督山西学政。　　

