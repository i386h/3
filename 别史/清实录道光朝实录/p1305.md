<!-- { "loadSidebar": true } -->
○署云贵总督程矞采奏、筹办回务善后事宜。查汉回杂处。讎杀相寻。或因微嫌纠约多人。希图报复。而外来游匪。又复从中鼓煽。欲遂其乘机抢掠之私。该回性悍心齐。祇逞一时之忿。始则祸延性命。继则害及身家。久之玉石俱焚。几于不可收拾。即如保山回民殷实者多。现经琐尾流离。骤难安集。其中良善回民房屋既被毁烧。田产岂能乾没。在汉人意存觊觎。该回众自必不肯甘心。现在札饬地方官设法清厘。毋许汉民侵占。所存田地。或官为变价给领。或招回民佃种交租。总期办理公平。该回无可藉口。惟此间常有川匪及陕省奸回。因无隙可乘。动辄造言出事。各回寨心生危惧。易起猜疑。遂至与民为难。现获各犯。即有川陕之人。必应尽法处治。现已出示禁止谣言。剀切晓谕该回。勿为浮言所惑。并饬地方官谆谆劝诫。开诚布公。俾共知一视同仁之意。如复循故辙。敢于作奸犯科。无论是汉是回。概行按律惩办。断不曲为袒护。亦难稍事姑容。汉回同隶编氓。即当联为一体。仍饬地方文武清查保甲。严巡卡汛。以杜奸匪往来。庶汉回日久相安。渐湔恶习。得旨妥协办理。　　

○广东阳江镇总兵官杨德雄、因病解任。以大鹏协副将王鹏年、为阳江镇总兵官。　　

○准江西饶州帮船遭风沈失米石、分限六年买补。　　

○己未。上诣绮春园问皇太后安。　　

○以翰林院侍读张鑅、充日讲起居注官。侍讲学士王庆云、署日讲起居注官。　　

○庚申。谕内阁、陆建瀛奏、举人图诈漕规不遂。挟制县令。请褫革审办一摺。江苏举人严宗熙、因前署南汇县知县左辉春、不准衿生妄充包户。并禁革一切陋规。辄捏造款迹。编成诗句对联。既已承认。复行翻供。该县左辉春、何以不于该举人进署自认时。当场捉获。致得狡卸。保无别情。虚实均应彻底根究。举人严宗熙著先行褫革。调署长洲县知县左辉春、尚未到任。著即传同质讯。严究实情。务期水落石出。照例惩办。寻奏审明严宗熙、自撰对联投送。指斥该署县左辉春贪酷。严宗熙系候选教谕。若照奸赃污人名节之例。仅予革职。未免轻纵。应按部民骂本属知县者杖一百律上加一等拟杖六十徒一年。左辉春、于严宗熙进署时。因系举职。是以未遽捉拏。其裁禁陋规。并非办理不善。应毋庸议。下部议从之。　　

○马兰镇总兵官庆锡奏、恭查五陵前面地方。被风刮折各色大小海树大概数目。应将实在可保成活各树。妥为培补支架。其不能成活各树。即行伐除以肃观瞻而清地面。查向来年例伐除回乾树株。先期于六月内贴记。冬令伐除。需派兵役四十名。树户二十名。若如今年应伐树株较多。非多派兵役。难期数月蒇事。今督率将备。悉心商酌。谨拟先期将应修应除各树地面。分为六段。每段将各色树株。分为四项分别何项应留。何项应去。俾伐除之时。不致混淆。由镇标派拨兵丁二百名。内务府拨派旗丁五十名。礼部拨派差役等五十名。并派将弁司员等、逐日弹压看管。傥该兵役等有滋事盗取等情。即行惩治示众。并将带领员弁参处至所除各树。向系劈锯堆垛。抵作祭柴。惟今年为数太多。拣择成材各木。堆入官料木厂。责成树户拉运。以备修理官工之用。得旨、依议妥办。　　

○以经徵额赋十年全完。予山东知县朱家学、以直隶州知州尽先补用。　　

○辛酉。署两江总督陆建瀛奏、江阴县枭匪在如皋县江面讎杀商巡。现饬获犯二十三名于讯明后尽法惩治。得旨、不准迁就。　　

○以国子监祭酒文瑞、为詹事府詹事。　　

○予山东故大学士卢荫溥父、原任直隶广平府同知卢谦、入祀乡贤祠。从巡抚崇恩请也。　　

○癸亥。户部议准、前任陕西巡抚林则徐疏报、兴平、盩厔、武功、三县开垦厂地六十五顷四亩有奇。照例升科。从之。　　

○甲子。修浙江萧山县西江石塘。从巡抚梁宝常请也。　　

○乙丑。户部议准、前任福建巡抚郑祖琛疏报、古田县新垦旱田五十四亩。照例升科。从之。　　

○丙寅。叶尔羌参赞大臣赛什雅勒泰等奏、巴尔楚克营官兵应领盐菜银。向由叶尔羌领出易钱载回存库。按月开放。据游击张承宠、揭参守备何璋、欲改由该城换钱散放。面求不允。风闻兵丁欲行鼓噪。不得已将春季银两发出。何璋、张承宠、均请交部议处。嗣后该营盐菜银两。请于易钱领回之后。责成粮员、会同游击、守备、监收开放。随时呈报。以备稽核。得旨、游击张承宠、守备何璋均著交部分别议处。余著照所拟办理。　　

○命陕甘总督布彦泰、拨银八千两。解赴喀喇沙尔。备道光二十九年经费。　　

○丁卯。谕内阁、耆英等奏营兵为盗。拒毙事主请将汛弁都司分别革职撤任一摺。国家设兵卫民。所以安良除虣。据奏广西武宣汛兵玉士华等、胆敢身自为盗。纠夥行劫客船。并放火烧船。致毙事主多命。不法已极。该管汛弁平日既不能认真约束事后又不即上紧捦拏。乃捏称玉士华等先已斥革。显系规避捏饰。难保非知情故纵。该都司并不据实揭参。实属扶同徇隐武宣汛把总傅鸿、外委岑凤噪、并浔州协中军左营都司安桂、俱著即行革职。交该抚提同犯证。严审确情。按律惩办。在逃首要各犯。著即严拏务获。毋许一名漏网。提督马殿甲、及该管总兵官。纪律不严。致酿重案。均著先行交部议处。寻奏、拏获首从各犯。讯明玉士华起意纠劫得赃。又点掷火药。致毙多命合依强盗杀人斩决枭示例拟斩枭。该犯情罪重大。未便稽诛。审明后即恭请王命处斩枭示。余犯分别问拟斩决徒杖。傅鸿虽非知情故纵。惟取巧规避。请发新疆效力赎罪。岑凤噪失察汛兵为盗。事后又不能将犯拏获。尤属玩纵。请发军台效力赎罪。安桂业已革职。请免另议。下部议。从之。　　

○以械斗案内捐输抚恤、及获犯出力。赏福建知府仝卜年、参将吕大升、游击安定邦、同知曹谨、花翎。予知县胡国荣、以同知直隶州知州补用。千总曹宗铨、曾元福、以守备补用。并赏花翎。赏千总李朝祥等蓝翎。余升叙有差。　　

○戊辰。谕军机大臣等、各直省钱粮出入。岁有定额。以额相准。定为请留、留备、留协之分。其赢余银两。仍于春秋二拨案内、悉数拨解部库。以备支用。法至善也。乃近年留协省分。屡有咨请改拨之事。部库待用孔殷。每次各省改拨之款。皆例应解部之银。非以蠲缓为词。即以留支藉口。殊不思水旱偏灾。事所难免。各省支款。无岁无之。何以从前改拨之案尚少。近则日多一日。前数年军务河工。需用紧急。不得不权其轻重。量为改拨。而各该省恃有成案可循。几至年年渎请若不及早示以限制。于京饷大有关系。且恐各该省于应徵应解之款。易启那移亏空等弊。嗣后著留协省分各督抚、于户部例拨及因案指拨各款。务须激发天良。认真筹办。不得因向有改拨成案率行援引渎请。并著督饬藩司派委妥员、照数按期迅速起解。如仍前援案声请改拨。查有不实不尽情弊。以及起解迟延。即著户部据实严行参奏。以裕经费而符旧章。将此各谕令知之。　　

○以光禄寺卿邵灿、为太常寺卿。　　

○命盛京户部侍郎庆祺、刑部侍郎广林、敬谨验收盛京太庙宫门各工。　　

○以捐修直隶温榆河工。予候选县丞曹培显、尽先选用。　　

○己巳。谕内阁、本日据奕湘奏、副都统勘定凤凰城边栅。与旧制图册里数不符。未便率改旧章。又据庆住奏、勘明界址。请按里行绳以清界限。未便拘泥旧制各一摺。著派奕湘、会同灵桂、于本年秋间。前往凤凰城边栅妥为详细查勘。酌定界址。奏明办理。前经该将军等奏定章程。每届三年春间。赴边外巡查各弊。以靖边圉。此番前往。即作为一次嗣后三年届期著遵奉前旨、由该将军开单请简候朕酌派。仍于春季前往。以符定制而昭核实。　　

○调广东高州镇总兵官赵承德为潮州镇总兵官。潮州镇总兵官余万清、为高州镇总兵官。　　

○以捐办广东盐务出力。予同知吴均、以知府升用。　　

○庚午。遣官祭火神庙。　　

○辛未。旌表守正捐躯安徽霍山县民陈同喜聘妻胡氏。　　

○壬申。河东河道总督钟祥奏报、入伏前后河水节长旋消两岸工程镶修平稳。现仍督饬慎防。得旨、加意防护。务保安澜。　　

○缓徵山东临清、邱、邹平、濮、莘、淄川、曹、郓城、范、观城、朝城、冠、夏津、定陶、馆陶、武城、济阳、临邑、陵、平原、德平、邹、齐河、菏泽、钜野、高唐、章邱、恩、二十八州县暨德州、东昌、临清、济宁、四卫被风被旱被沙村庄新旧正杂额赋。　　

○癸酉。旌表守正捐躯河南祥符县民赵国沅妻吕氏。　　

○甲戌。贷江宁京口驻防官兵修理官署兵房俸饷银。　　

○乙亥。缓徵河南修武、武陟、济源、原武、温、阳武、延津、滑、封邱、祥符、郑、荥阳、荥泽、氾水、洛阳、偃师、巩、十七州县被旱村庄新旧正杂额赋。　　

○丙子。闽浙总督刘韵珂、因病给假。以福建巡抚徐继畬、兼署总督。　　

○以内大臣壁昌、为福州将军。　　

○予故福州将军敬＜?穆-禾攵＞、祭葬如例。　　

○丁丑。谕内阁、礼部奏酌议旌表建坊章程等语。嗣后各该部随案请旌之烈妇烈女、及年终汇题内之烈妇烈女。均著建立专坊。以示奖异。余俱著归入总坊年终汇题。并著各该督抚等、于题本内声明汇建总坊字样。用昭区别。　


大清宣宗效天符运立中体正至文圣武智勇仁慈俭勤孝敏成皇帝实录卷之四百四十四

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。秋。七月。戊寅朔。享太庙。遣惠亲王绵愉、恭代行礼。　　

