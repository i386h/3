<!-- { "loadSidebar": true } -->
○谕军机大臣等、寄谕闽浙总督孙尔准。有人具奏、浙江布政使庆善、性情阘茸。识见庸暗。又复耽于麦糵。于地方一切公务。不求甚解。诸事听人指挥。以至属员长随等皆玩如傀儡。更有管总幕友唐姓。地方公事咸出其手。凡属员升迁调补。无不从中影射。擅作威福。颇滋物议等语。上年该督前往浙江查阅营伍。曾住省城。于该藩司办理公事及声名若何。自必有所闻见。著据实详晰具奏。毋稍徇隐。如所奏不实。将来别经发觉。惟该督是问。将此谕令知之。寻奏、庆善办事廉静。而颇失之软弱。其幕友唐印川本系任江苏臬司时旧友。甚相契合。遍访却无劣迹可指。至该藩司素不饮酒。臣所深知。得旨、摺留览。　　

○又谕、寄谕浙江巡抚富呢扬阿。有人具奏、浙江布政使庆善、性情阘茸。复耽麴糵。管总幕友唐姓。擅作威福等语。该抚与藩司近在同城。其办理公事并声名若何。自必确有闻见。著据实详晰具奏。毋稍徇隐。如所奏不实。将来别经发觉。惟该抚是问。将此谕令知之。寻奏、庆善循谨老成。办公甚属勤勉。平日虽偶近杯酌。尚不至耽饮废事。其幕友唐印川办理钱谷事件。稽核亦枢谨慎。惟遇事不无苛求。宽严未能悉当。致招物议。得旨、摺留览。　　

○旌表守正捐躯河南新乡县民耿炳太妻赵氏。　　

○修直隶献、河间、二县河堤。从署总督王鼎请也。　　

○甲辰。谕军机大臣等、都察院奏、河东商人马德隆等呈称、私枭累课病商等情。已明降谕旨交该抚亲提查讯矣。据该商人等呈称、蒲州永济县南北二滩。有匪徒招集私枭。开畦晒盐。并解池地方。内有斗巡。外有弓兵。墙高数仞。贼匪任意出入。越墙偷漏。核计私销盐斤。倍于正课。以致引盐滞销。商人历年赔累。又河东盐务。于嘉庆十六年额价之外。加增一厘。为河工经费。嗣河工告竣。两淮等处经费久停。河东事同一例。请仍照旧减价等语。著阿勒清阿查明该商人等所控各情。是否属实。如果蒲州永济县等处。实有匪徒招集私枭。并任意偷漏。以致累课病商。该官兵等所司何事。必应严行惩究。并酌议缉私章程奏明办理。至盐斤加价。两淮等处业经停止。河东事同一例。是否应行照办。著该抚察看情形。据实具奏。将此谕令知之。　　

○乙巳。谕内阁、卢坤等奏、湖南省例食粤盐子店。开设熬锅。浸灌淮纲。请委员会勘一摺。湖南郴州所属永兴县地方。例食粤盐。与淮盐引地交界。粤商开设子店。本系行销生盐。近来粤商藉海船舱底沙泥。准其煎熬零售。遂至开设熬锅至一百数十口之多。将生盐煎熟。充作淮盐。越界售卖。以致楚省渐形缺额。必应严定章程。各地地界。著李鸿宾即遴派廉明诚实之员前赴郴州。会同署衡州府故府王鸣球、详勘情形。酌定熬锅额数。永定限制。毋许私增多设。按年取结报部。以杜侵越。　　

○又谕、卢坤等奏、整顿盐务。设立章程一摺。楚岸淮引滞销。皆由内私外私。占塞销路。而治内私尤亟于堵外私。现经该督等遴选干员。专驻江船聚集之塘角。设立总卡稽查。并派员帮同巡察。即查出郭汉玉盐船船户盗卖等情。在汉关盘获李之连私盐万余斤。又续获刘大富等雇船装运脚私二起。计重三万七千余斤。并查近年盐船。动辄捏故淹消。多有划船乘机抢夺。现饬员会同总卡委员各派丁役。不分昼夜在于各垱口梭织巡逻。遇有捏漏淹消。抢盐划船。盗卖轻载。即分别查拏验究。其江干渡划、摆江渔艇等船。旧有编号章程。业饬各该县转饬汛员督率保甲。将所管水面船只。分类编号。大书姓名。各归各埠。造册报县。送总卡稽查。并将存河盐船。按帮取具连环保结。俾盗卖者邻船即行举报。办理尚属周密。如果各该县暨委员认真稽查。将带私之船遇案获究。淹消盗卖之风。自必敛戢。惟所拏必须私枭大夥。方准奏请鼓励。该督等务当严饬所属实力巡查。使积弊胥除。官销日见畅旺。以肃鹾政。　　

○又谕、邓廷桢奏、遵旨严定查禁鸦片烟章程一摺。据称安徽省现在尚无私种罂粟花熬烟贩卖之事。惟徽州、宁国、广德等属。毗连江浙。山地居多。恐有外来棚民串通该处业户。私种分肥。不可不豫定章程。杜其萌糵。著该抚于每年初冬春尽时。两次委员严查。如有私种熬烟情弊。除首从各犯分别问拟军徒外。其贪利放种之业户。即照私种为从例杖一百徒三年。若任犯逃逸。不肯供出姓名。即照私种为首例。发近边充军。山地入官。如业户自行首告。并将私种之犯指拏到官者。免其治罪。山地并免入官。仅止首告。犯未就获者。但准免罪。山地仍行入官。并责令地保兵役随时稽查。傥得规容庇。俱治以应得之罪。地方官查拏不力。分别失察故纵。从严参办。并令按季禀报。责成该管道府于年终出具所属并无种卖鸦片烟切实印结。详报该抚。于每年年终具奏一次。务当有犯必惩。弊端永绝。不可日久生懈。视为具文。致干重咎。　　

○谕军机大臣等、陶澍等奏、清水敌黄。重运漕船行走顺利。惟洪泽湖水势浩瀚。暂消复涨。及下游扬粮启坝洩水各情形一摺。览奏均悉。本年三月底。清高于黄。将御黄坝启通之后。黄水旋长旋消。重运漕船。均系顺流渡送。无须倒塘灌放。临清拦黄两堰。免于启闭。行走尚为顺利。其挽上三闸。因上水高于下水三尺有余。逆流纤挽。较为费手。经该督等分委员弁。并力赶办。该督等时往督催。现在三进帮船。截至四月十二日止。已渡黄六百二十余只。下余帮船一千一百数十只。可以计日渡竣。惟洪泽湖水势已长至一丈九尺余寸。刻当夏令。雨水渐多。以束清坝。及仁河。信坝三处分洩。尚停积不消。傥此后再有增长。势必不能容纳。该督等拟俟在后帮船全过邵伯镇。即将上游洪泽湖之智坝。义礼二河、下游运河之湾头、壁虎、人字等河。刻日启放。腾空湖面。以备续涨。著该督等督同工员。务须认真加意防守。俟漕船渡竣后。应如何宣洩盛涨。并堤堰掣塌各工。应行修筑之处。即当妥为筹办。毋致稍有疏虞。将此谕令知之。　　

○修湖北天门县襄河南岸堤工。从总督卢坤请也。　　

○丁未。谕内阁、杨遇春等奏、筹添蒙古兵数。分布各卡。随同官兵防堵。按时操练一摺。前据恒敬奏、请将罕托洛亥地方原派蒙古兵丁。分作两班。除递送文报外。其余之兵。随同官兵操练。降旨令恒敬察看情形。会同杨遇春酌议具奏。兹据奏筹添兵数。随同官兵防堵操练。可期得力。著照所请、将前议蒙古兵五百名。分作两班。每班二百五十名。分安八卡。各准马十五匹。以一年更换。至期、正副盟长轮班挑选精壮兵丁。并配带鲜明器械。前赴防所。交营员点收后。即将班满之兵饬令各回原牧。盟长亦即在本旗就近专理旗务。以归核实。而免废弛。至分卡各兵。照旧责成扎奇噜克齐章京等管带。仍派官兵二三十名。督率防堵。按期操练。所有该兵应需口食。每名每日额定银三分。每月计银九钱。令该盟长等将此项银两。按季先期交察罕托洛亥驻防副将等官就近代为采办粮茶。以节往返之费。蒙古兵丁向用熟食。计每兵每月需银七钱有奇。其盈余之数。分给该兵作为零用。至蒙古向以牲畜合算。羊一百只以上者。方派兵差。数年来并未清理。所派兵数。亦与旧章稍异。办理实有未善。现已饬令该正副盟长等俟本年五六月间清查后。如能再添兵数。另行议奏请旨。此后蒙古兵技艺娴熟。即将巡河之兵随时量减。该大臣等务当遵照新定章程。认真操练。俾技艺娴熟。该蒙古藉资捍卫。不可视为具文。仍致有名无实。至另片奏、防兵各安各卡。口食运费。向因格于旧章。未敢据实呈报。历系分别筹款捐办。本非经久之计。现议设卡官兵应需口食运费各项。除每岁额定经费外。非酌增银一千两。不能敷用。自系实在情形。著准其于司库归并兵饷款内拨银一万两。发商生息。每年所得息银一千两。以补不足。其防河兵丁。向系于四月十月。分作两班更换。十月正当防河吃紧之时。未便更易生手。嗣后著统归四月一班更换。　　

○旌表守正捐躯甘肃靖远县民黄见仁妻黎氏。　　

○戊申。礼部议准、河南巡抚杨国桢疏报、采访确山县贞节妇女高徐氏等十七口。请建总坊旌表。从之。　　

○旌表守正被戕直隶行唐县民曹信妻刘氏。　　

○己酉。上诣绮春园问皇太后安。　　

○展缓直隶磁、邯郸、成安、三州县上年地震灾区新旧额赋有差。　　

○以捐办上年回疆口粮。并防守出力。免叶尔羌、和阗、二城回户本年应徵普尔钱文。并减运布匹有差。　　

○庚戌。谕军机大臣等、李鸿宾奏、查明崖州黎人首要各凶匪姓名。及起衅根由一摺。此案黎匪韦色容。因民人卖盐。高擡价值。心怀不甘。又以黎人赊欠盐钱不还。该民人捏称奉官示禁。不准将盐售给。该犯与张红须、恨其阻绝食盐。遂商同张亚基、纠众抢杀洩忿。又有民人陈振魁等从中唆使。引诱同抢。经该督审明韦色容系劫杀首匪。当即凌迟处决。并传首崖州黎村。悬竿示众。以昭炯戒。著俟全案完结。再行汇同各犯罪名具奏。其崖州书吏郑运光等、及汉书陈振魁、并各黎匪。均解至雷州监禁备质。现又缉获匪犯黄咾鹿。王那三二名。汉奸张荣一名。俟审明一并定拟具奏。在逃之首匪张红须等、著严饬文武员弁上紧躧缉。务获究办。据奏现在该黎人皆已闻风畏惧。不敢再出滋扰。各民村耕作如常。所有广州旗营官兵。著即行知该将军毋庸筹拨。仍著该督察看情形。或尚有应办事宜。必应驻彼料理。或无需在彼督办。著该督自行酌量回省。至该处地方官平日办理不善。致有黎匪滋事之案。其是否另有别情。著查明一并附参。所有该道及府州各员。必须委任得人。俾资经理。并一切善后章程。俱著妥为筹议具奏。将此谕令知之。　　

○以故奉国将军都勒都礼子松年、袭职。　　

○以故杜尔伯特贝勒盟长齐默特多尔济子巴咱尔咱那、袭爵。以副盟长杜尔伯特扎萨克镇国公诺尔布、为盟长。　　

○以翰林院编修李品芳、为云南乡试正考官。礼部主事王藻、为副考官。翰林院编修贾桢、为贵州乡试正考官。内阁中书彭作邦、为副考官。　　

○筑浙江萧山、上虞、二县塘工。从巡抚富呢扬阿请也。　　

