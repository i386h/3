<!-- { "loadSidebar": true } -->
○庚戌。谕军机大臣等、据富呢扬阿奏、防御禀讦本管上司。并将揭禀缮写呈览。已明降谕旨。将该防御灵住、暂行革职。交隆文会同富呢扬阿审办矣。此案以属员禀讦本管上司。胪列徇私骫法各款。必应彻底根究。以成信谳。著隆文于甘肃审案完竣后。即赴陕西。会同该抚秉公严讯。至禀呈内所称今年正月做寿。竟不由本旗举员奉派买马等语。该副都统等、俱系有官守大员。何以有做寿名目。且派委买马。系属公事。何以牵混做寿。种种弊窦。实属可疑。著隆文等按照呈内所控各款。一一质讯明确。并将如何做寿之处。详晰查明。据实具奏。不准稍有消弭瞻徇。原摺暨禀呈。均著钞给阅看。将此谕令知之。　　

○以故土谢图扎萨克郡王多尔济喇布坦子那逊巴图、袭爵。　　

○辛亥。谕内阁、京师入夏以来。雨泽稀少。叠经降旨设坛祈祷。朕亲诣黑龙潭拈香。复于宫内斋心默吁。旋于本月初一日。甘澍优沾。入土三寸有余。现在节过夏至。未得续沛甘霖。农田实深殷盼。朕惟清理庶狱。亦足感召和甘。从前京畿雨泽愆期。曾降旨将军流以下人犯。减等发落。兹宜载颁宽典。用广法外之仁。除积贼及各省军流以下人犯。此次毋庸办理外。著刑部堂官督饬承审各司员。于现在交部各案内。认真细心推鞫。如有冤抑等情。立即回堂。迅速核办。并将直隶一省及部中审拟军流等罪已未到配官常各犯。详查原案。无论远年近年。择其情有可原者。开单具奏。候朕量加宽宥。至刑部收禁人犯。若因未经定案。久系囹圄。疾病颠连。情殊可悯。著该部审度案情。其有问徒以下轻罪人犯。及干连待质。例应取保候审者。立予清理省释。毋稍稽滞。此外寻常案件。并著速行审结。不得迁延羁禁。以示矜恤而迓祥和。该部即遵谕行。　　

○又谕、奕纪等奏、清厘库务。附参迟延司员。并自请察议。据称查出衣库有历年领过?缎布匹等项。未能入销。稽迟至今等语。内务府大臣所管六库事务。例应逐件查核。款项分明。何以该库所领各项。迟至数年之久。未入月摺汇销。实属疲玩废弛已极。所有经手办理迟延之前任库官景福、吉禄、普琳、巴哈布、德清、现任库官中福、舒兴、著各降一级留任。又管理四个月之前任库官和昇额、及曾经兼管该库之郎中乌明阿、员外郎曾维、著各罚俸一年。均不准其抵销。奕纪、敬徵、著交部察议。裕诚、文庆、阿灵阿、著加恩宽免。至内务府事件繁多。该堂官等总当会商妥办。不得专诿于佩带印钥之人。傥互相推卸。则安用设立各堂官为耶。嗣后该大臣等、务宜尽心职守。和衷共济。遇有应办事件。必当公同商酌。互相稽考。毋得仍前玩愒干咎。懔之。　　

○谕军机大臣等、有人奏、闽广两省海口。停泊夷船。往往收买内地年未及岁之幼孩。少者数十数百不等。多者竟至千余。其中男少女多。实堪骇异。夫米粟金银。皆禁止出口。况以无知之赤子。投诸嗜欲不通之绝域。地方官有父母斯民之责。岂宜置若罔闻。且该夷收买幼孩。断非因人口缺乏。藉为生聚之计。设或作为奇技淫巧。致以左道戕其生命。尤堪悯恻。不可不严加禁绝。著林则徐、吴文镕、分查广东福建两省。如果有其事。并著查明该夷收买幼孩回国。是否祇供驱使。抑有别项情弊。据实详细奏闻。将此各谕令知之。寻奏、委员查访各海口夷船。并无收买幼孩之事。均报闻。　　

○壬子。上诣绮春园问皇太后安。　　

○谕内阁、朕因鸦片烟流毒。传染日深。已成锢习。若不及早为民除害。伊于胡底。现在廷臣遵旨会议严禁章程。已颁发各直省遵行矣。该官民人等咸懔王章。迁善改过。自不难湔洗旧习。革除前非。共享生全之乐。藉免刑戮之加。即各地方官。亦必懔遵新例。认真查办。悔过者予以自新。怙恶者不令幸免。但积习相沿。已非一日。若数月之间。遽使各省一律肃清。恐不免有讳饰等弊。故予限一年六个月。俾查拏不致遗漏。而改悔亦不甚难。及至限满。仍复藐法。是自外生成。无可顾惜。置之重典。尚复何词。此朕爱民之心。先德后威。中外所共睹也。惟官民人等。皆朕赤子。既欲卫其生而除害。不能不视其死而垂怜。况法立如山。再三申谕。将来限满后再犯者。必难幸邀宽典。朕甚悯焉。著各直省大吏。趁此警动之机。振刷精神。认真查办。务将兴贩吸食各犯。悉数破案。照例惩创。此时限内多获一人。即将来限外多贷一命。切勿因循懈怠。视为具文。傥该地方官等姑息养奸。锄莠不尽。日后该犯等身罹重典。乞贷无从。是该大吏以民命为轻。朕亦断不宽恕也。懔之。将此通谕知之。　　

○谕军机大臣等、前据金和奏、巴尔楚克开垦屯田。工程浩大。开渠至八百余里之长。沿途防守无人。恐滋流弊等情。当有旨令恩特亨额查明具奏。兹据该大臣奏称、丈量该处渠身。仅三百二十八里有零。其沿渠两岸。查有冲决缺口之处。现已逐段培修。水势甚旺。足资灌溉。并于沿渠紧要处所。派令屯丁搭盖窝铺。分段看守。遇有冲决。报明赶紧堵筑。不致贻误。设遇水势盛涨。尚有渠旁草湖。可以宣洩。亦不致淹漫要路等语。该处屯田。全赖引水灌溉。以资耕种。现既查明并无流弊。自应照旧妥为办理。著该大臣随时察看情形。悉心筹办。务期于屯务边防。实有裨益。是为至要。将此谕令知之。　　

○癸丑。以贵州清江协副将福克精额、为山东曹州镇总兵官。　　

○补行道光十八年大计。江西卓异官十员。年老官四员。有疾官二员。才力不及官二员。浮躁官一员。湖北卓异官十员。不谨官三员。年老官五员。有疾官一员。才力不及官一员。湖南卓异官十员。不谨官二员。年老官四员。有疾官二员。才力不及官四员。浮躁官一员。分别议叙处分如例。　　

○修建科布多帮办大臣衙署。从乌里雅苏台将军保昌等请也。　　

○甲寅。以御前行走头等侍卫中山、仍管火器营善扑营事。　　

○乙卯。礼部议准、安徽巡抚色卜星额疏报、采访东流县贞节妇女朱氏等九百七十六口。请建总坊旌表。从之。　　

○丙辰。谕内阁、前据御史周顼奏、山东省劣幕王溶、以官兼幕。逗留省会等情。当降旨交经额布查办。兹据该抚奏称、查明该员王溶。昔年该抚曾经随带赴潍县办事。回省后仍令在署帮办幕务。旋因告病出署。本年二月。王溶病已就痊。复在臬司署内帮办秋审事件。严密采访。尚无别项劣迹。惟究系告病人员。自不应逗留省会。致招物议等语。王溶与岑祥五、及其徒王成、徐澐、伊戚江组、余汶、著该抚一并逐令出境。王溶系该省候补人员。该抚令其办理幕务。究属不合。经额布著交部察议。　　

○又谕、御史陈光亨奏、请严禁狱卒番役恶习一摺。狱卒凌虐人犯。例禁綦严。若如所奏、近来刑部收监之犯。有罪尚未定而不免破家者。有身或无辜而几至毙命者。需索凌虐。悍然不顾。必应严行禁止。著刑部堂官责成提牢司狱各员。严行约束。总期有犯必惩。毋任藉端肆虐。仍著查监御史随时细心查察。傥有前项情弊。即将管狱各员一并参处。至番役之设。原以缉捕奸宄。乃近来番役之外。更有白役。往往消弭巨案。戕虐良民。又或拘拷小偷。逼认积匪。著步军统领衙门严行查禁。毋稍回护。并著五城御史。互为纠查。毋生瞻顾。又据奏外省呼吁不闻。荼毒滋甚。棰楚之外。更用非刑。圜扉之外。另有私押。官未审理。见事生风。案已讯明。敲骨吸髓。种种情弊。亦所难免。著各直省督抚分饬属员。认真查办。如敢徇庇纵容。立即从严参处。以惩蠹役而安闾阎。将此通谕知之。　　

○又谕、金应麟奏、水师操演废弛。请饬查究一摺。东南各省水师。最关紧要。必须操演精熟。方足以资备豫。若如所奏、近来浙省乍浦地方。督臣阅兵。竟以船只不备为辞。宁波等处报有盗舟。该将弁迟久方出。江南镇江府属战船。每岁祇演一次。遇风即止。演试既未能如法。战船亦不堪驾驶。转以需索规费。为害行旅。松江上海各处。每遇修船。武弁索取陋规。福建厦门亦然。以致文员领帑兴修。惮于赔累。推诿稽延。将备狡猾。遇事生风。讹诈包庇。甚且克扣兵饷。吸食鸦片等语。积习相沿。至于此极。恐尚不止此数省。必应力加整顿。著各直省将军督抚及该管大臣等。激发天良。破除积习。每岁操演。必期精勤纯熟。毋得视为具文。其所指种种弊端。及将弁等吸食鸦片。尤当严密访查。有犯必惩。毋得稍为回护。务使法令森严。缓急可恃。庶足以靖海疆而成劲旅。将此通谕知之。　　

○以翰林院编修邵灿、为湖南乡试正考官。桂文燿、为副考官。编修叶觐仪、为四川乡试正考官。杨培、为副考官。　　

○以缉获烟土。予云南知州陈钊堂等优叙。　　

○赈云南浪穹、邓川、二州县地震灾民。并免本年额赋。　　

○缓徵山东齐东县被旱被霜歉区新旧额赋。　　

○丁巳。孝恭仁皇后忌辰。遣官祭景陵。　　

○戊午。上幸静明园。诣龙神庙拈香。　　

○谕内阁、前因御史步际桐奏参、江西署新昌县知县姚继绪、营私害理违例病民等款。当交钱宝琛查访。兹据该抚奏称、逐一核讯。该员并无贪惏营私情事。惟于民人徐伯命案。先后佥差至六名之多。究属不合。姚继绪著交部议处。至该县所设坊捕。保领人证。协同差役承办案件。实易滋生弊端。著该抚即严行禁革。以清庶狱而靖闾阎。　　

○己未。上诣绮春园问皇太后安。　　

○御勤政殿听政。　　

○谕内阁、前据御史焦友麟奏、税局差役舞弊诈赃。当降旨著步军统领衙门逐款查明具奏。兹据查明彭大等贩卖水烟。并无夹带。惟宣课司批罚单内系黄丝烟。名目不符。此二项每斤例税若干。如有贩卖偷漏。例罚若干。其买烟之铺户。应否议罚。是日值班书差人等。有无知情卖放。著管理崇文门税务监督、详细查明具奏。不准稍有含混。寻奏、崇文门商税则例。并无禁止水烟章程。凡油丝、香丝、黄丝、白丝、潮烟、水烟、统名烟丝。每百斤税银四钱五分。漏税罚项。酌加四五倍至二十倍为止。所罚之银。半赏原拏之人。半归正项在案。本年五月。拏获贩烟漏税之彭大等。及转买漏税烟之铺户刘大等。均系知情漏税。是以各按二十倍批罚。是日值班书差。实无知情卖放等事。报闻。　　

○以詹事府詹事冯芝、为内阁学士兼礼部侍郎衔。鸿胪寺卿德厚、为詹事府詹事。　　

○庚申。以粤海关监督豫堃、为上驷院卿。仍留监督任。　　

