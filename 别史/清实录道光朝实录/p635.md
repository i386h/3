<!-- { "loadSidebar": true } -->
○又谕、本日李鸿宾等奏、分路剿捕猺匪、因中路卡房火药焚烧、与东西两路将弁兵丁、均有伤亡、现仍设法剿办一摺。据称三路进兵。歼毙猺匪六百余人。中路都司王珍、东路游击谢国荣、西路游击史鹄、均因烧伤石伤枪伤致毙。中路弁兵、因火烧毙及坠岩跌毙者、约五十余员名。伤亡者、约二十余员名。东西两路伤亡弁兵、约共十余员名等语。粤东猺匪。恃居高山。负嵎自固。非痛加剿办不可。该省现当用兵吃紧之时。带兵大员。必须素娴战阵者。始克胜任。己明降谕旨。令余步云前往署理广东提督。其湖南提督。仍著罗思举暂行兼署。余步云久历戎行。自能相机剿办。著接奉谕旨后。即行速赴新任。与李鸿宾会商妥办。迅速蒇功。以副委任。前据禧恩等奏、派新授南韶连镇总兵阿精阿、带领现未回营之贵州镇筸道标等营兵勇五百名。再令曾胜分兵五百名。交参将兴安泰带领。先赴连州听候调遣。曾胜俟办理逃匪完竣后。再带精兵一千名赴粤策应等语。此时想已分派起程。其余步云前次所带贵州兵一千名。傥未经撤回归伍。即将此项兵丁全数带往。如现已酌撤回黔。即著禧恩等飞咨李鸿宾。傥尚须兵力。再另挑湖南北精兵。令其带往。以资得用。至广东现在剿办。务须严饬将弁。实力防堵。勿任猺匪窜入一名。此为至要。将此由五百里各谕令知之。　　

○予广东剿办猺匪阵亡游击谢国荣、史鹄、火药轰毙都司王珍、祭葬世职。　　

○户部议准、浙江巡抚富呢扬阿疏报大嵩、石堰、黄岩、下砂、四场涂田垦地涂地一百三十四顷三十一亩有奇。照例升科。从之。　　

○壬辰。遣睿亲王仁寿、诣宣仁庙。凝和庙。庆郡王绵慜、诣昭显庙。时应宫。拈香。　　

○谕内阁、御史容和奏参、刑部审办失当各案一摺。近因天时亢旱。朕随时修省。以冀默感天和。叠降谕旨。省刑恤狱。刑部为天下刑名总汇。稍不详慎。即轻重失当。问刑官自应悉心秉公。毋得心存偏刻。滥刑监禁。拖累无辜。兹据该御史奏、刑部承审保明讹赖陈姓一案。赃未入手。应从宽酌减罪名。承审官拟以发遣。并不照盛暑停遣之例。办理失之过重。又花户王四一案。到案并非本人。该部严讯四十余日。熬审跪炼。始另拏本人。实系牵连无辜。又芮九讹诈一案。既无实据。应即省释。承审官严讯四十余日。芮九现已监毙。迁延拖累多人。案尚未结。著该部堂官、迅将各案确切查明。据实具奏。　　

○又谕、昨降旨令各督抚于所属保奏数员。出具切实考语。原以治在得人。务取实心任事。著有成效者。始足以拔真才而昭核实。兹阅御史范承祖、梁萼涵等所奏。均称督抚保举属员。不得仅以空言入奏。必有政迹卓然在人耳目。方免真伪混淆。滥竽充数。督抚于所属各员。果能一秉大公。破除情面。随时察看其才识之短长。遇事稽核其办理之当否。实有操守廉洁。才猷卓著。素为民情爱戴者。一登荐牍。众论翕然。是督抚所举既公。不独贤者知劝。即中材以下。亦识所趋向。争自濯磨。吏治人心。始有裨益。若所举不当。无论徇情滥举。一经发觉。定例处分綦严。断难宽贷。即所保并无瞻徇冒滥。苟名实不符。致腾物议。殊失以诚事君为国得人之道。其各勉之慎之。　　

○又谕、周之琦奏、缉捕经费不敷、恳请借款生息、以资津贴一摺。江西南安、赣州、二府所属厅县。缺苦政繁。匪徒充斥。每遇要案。筹办无资。以致情弊多端。前经蒋攸铦等奏。请将节省巡河经费及盐务充公项下余银。并抚臣司道各捐银两。津贴经费。自已足敷办公。即或近年以来。会匪命盗等案愈繁。应再酌加津贴。计亦所需无几。乃该抚奏、请于九江关额徵盈余项下借银十二万两。发商按年生息。分别贴补南安赣州所属。余息仍作本交商生息。俟十年后提还原借。余息永远生息等语。所奏非是。国家经费有常。关税盈余。亦属正项。岂容任意借拨。为津贴所属捕费之用。从来无此办理。况前于道光十年。甫经奏准给费。该抚惟当督饬所属。整顿捕务。并严饬厅县。于此项经费核实开销。毋任有捏报充数之弊。自能办理裕如。即或不敷。亦应于闲杂款酌筹。何得率行恳请关税借款。所奏著不准行。　　

○又谕、前因逆猺赵金陇滋扰。事起湖南。在广东界属毗连。即有一二抢掠匪徒。亦不过被其勾结。当湖南进剿之时。即降旨交李鸿宾妥办。若果先事豫防。经此数月之久。一切调度。自必得宜。何至任其蔓延。致匪徒得以肆启狡谋。先将要路穵断。用兵之道。贵在神速。该督闻信、即应迅赴该处赶紧督办。乃因循姑待。直至四月间奏请前往。五月十三日始抵连州。且据奏称俟湖南猺匪办竣后、再行筹办。尤属有意观望。坐失事机。又据奏刘荣庆年将七旬。两耳重听。剿办未能得力。此等衰庸之员。早应参劾。何得久事姑容。滥玷专阃。及至统兵前进。又听其一筹莫展。不能迅速蒇功。李鸿宾即不知兵。于地方匪徒。既不能实力查办于前。而委任统兵。复不得人。种种错谬。厥咎甚重。著交部严加议处。刘荣庆既经前抵连州。即当妥为筹办。乃身膺提督大员。竟束手无策。咎实难辞。昨已降旨勒令休致。著一并交部严加议处。寻议上。得旨、李鸿宾照溺职例议以革职。实属咎所应得。惟猺匪尚须剿捕。调兵筹饷。正在吃紧之时。李鸿宾著拔去花翎。改为革职留任。以观后效。刘荣庆昨己降旨勒令休致。著照部议革职。　　

○以惇亲王绵恺、署镶黄旗满洲都统。　　

○癸巳。上至地坛门外。步诣方泽祈雨。御制祝文曰。伏思天下之广。不免水旱难齐。即偶遇愆阳缺雨。衔诚致祷。均蒙立沛甘霖。咸叨泽贶。今岁入夏以来。经月不雨。非常亢旱。臣虽忧惧难名。亦无补救。步祷三坛社稷。未荷殊恩。总缘臣愆尤日积。不戒于骄侈。即有败度败礼之行。或一念之差。有干天罚。或用人行政。逞己见而失正当。兹当垂慈示警。虽深自咎悔。已云无及。谨斋戒祈祷。步叩方泽。钦惟后土皇地祇。德配上天。功昭下土。当兹旱既太甚之时。序逢小暑之后。万姓嗷嗷。百谷难望。君为轻。民何罪。呜呼。愧悚交加。莫知所措。敬祈后土皇地祇。赦臣已往。许以自新。立沛恩膏。以拯万姓。臣无任忧惕惭悔之至。　　

○幸圆明园。　　

○诣绮春园问皇太后安。　　

○谕内阁、本年京师亢旱。畿辅一带近水地方。易滋蝗蝻。必应豫为扑除。前经降旨、著顺天府府尹暨直隶总督、严饬所属地方官。实力摉捕。现在甘澍尚未优沾。恐蝻孽潜滋。在所不免。著再严饬各该地方官。亲自履勘。若有蝗蝻。即设厂收买。其未经出土者。尤当摉除净绝。消患未萌。傥有扑捕不力之员。即行严参惩处。至直隶顺天府所属各州县。是否近有得雨地方。不碍耕作。其未经得雨之区。被旱轻重。著该督等体察情形。据实具奏。再仓储实贮确数。前经降旨令该督等详加筹画。仍著逐一确查。何处可以采买。何处可以动支。以备将来赈粜之用。至部库存贮银两、及京仓例支米石、旧存若干。外省应解应运若干。余存若干。著该部详查奏明办理。　　

○甲午。遣定亲王奕绍、诣泰山祈雨。御制祝文曰。京师自入夏以后。恒旸告愆。云起风随。甘霖未沛。二麦既已无望。百谷何以用成。宵旰焦忧。省躬思过。亲祷三坛。社稷坛。未蒙灵贶。敬复步祷方泽。为民请命。当旱既太甚之日。思靡神不举之文。恭读嘉庆十九年皇考仁宗睿皇帝岱宗感应记。仰见兴云致雨。不崇朝而遍天下。神功丕显。自古为昭。今特遣定亲王奕绍、赍大藏香十炷。敬谨代躬致祭。亲撰祝文。用摅诚悃。并令升香后虔焚默达。伏祈明神降鉴。速赐恩膏。转歉为丰。以苏民困。不胜悚惕亟切待命之至。　　

○直隶总督琦善奏报、省城得雨。得旨、朕三次步祷叩求。奈精诚不能上达。甘霖未获。虽焦忧万状。亦不能补救万一。坐观民瘼。愧悚交加。虔希上天赦予之罪。佑我群黎。速沛恩膏。以拯民命。　　

○以催徵新赋全完。予直隶布政使颜伯焘议叙。　　

○乙未。谕内阁、富俊奏、年力就衰、并因天时亢旱、自陈奉职无状、恳请休致。秦汉以来。往往有因灾异策免三公之事。诗书不载。唐虞三代。固未之闻。我朝设立大学士。即古之三公。居是职者。亦未尝因水旱愆眚。陈情乞罢大学士赞治纶扉。当此恒旸不雨。宵旰焦忧。尤当实心为国。佐朕勤勤求理。以冀默感天和。何事遽求引退。自即便逸为耶。至奏称年已八旬有四。精力衰迈。试思满汉诸臣、擢用为大学士者。虽不尽论年资。亦必扬历既久。宣力有年。年齿虽高。朕方倚畀。而臣下转藉词乞身。亦非以诚事君之道。此端断不可开。富俊自请休致之处。著不准行。　　

○又谕、御史范承祖奏、卫弁取巧恋缺、请饬部议定章程一摺。据称卫弁将届应升营缺。辄营谋上司保留。奏请将来以漕标都司升补。及漕标缺出。仍以营弁补用。而保留之卫弁。竟无一人升补。现任兴武卫守备任锡五、江淮卫守备牛斗南、扬州卫守备刘灿、先后均经该督保留。此项员弁。应如何升补之处。是否有取巧恋缺情弊。著该部查明具奏。寻奏上。得旨、据兵部查明任锡五等、俱经该督保留。专以漕标都司升用。自应遇有缺出。即行题补。乃出缺时该部行文。该督又以人地不宜咨覆。是名虽留于漕标升用。实则仍留卫守备本任。显有取巧恋缺情弊。任锡五、牛斗南、刘灿、奏留本任升补漕标都司之处。著即注销。归部论俸推升。嗣后卫守备遇有催漕出力。奏留漕标升用者。著先行开缺给与升衔。在营候补。俟有缺出。即行题补。以杜趋避而肃官方。　　

○又谕、卢坤等奏、参革知州自揣年力强健、不甘废弃、情愿自备资斧、留于襄阳等属、帮同缉捕等语。前任随州参革知州徐步云、于随州任内客民周俊英等六家同日被抢。仅将二案详报。参奏革职。嗣经讯明因金光大等于喊禀后遣人补报。未开失单。差传又不赴案。是以未将同日被抢情由。一并声明。尚无抑勒讳饰情弊。此等人员。业经议以革职。自应早日饬令回籍。岂容任其迁延观望。藉事夤缘。前因刘湜参革后。四年之久。不肯回籍。陶澍等奏请降捐通判特旨驳斥。乃该督等仍以徐步云熟悉地方情形。辄令会同侦缉盗匪。并声请俟所获各犯审拟完结。再行酌量办理。显系该督等瞻徇情面。为属员见好乞恩地步。冀图起复。此风断不可长。徐步云著即饬令回籍。毋得听其任意逗留。　　

