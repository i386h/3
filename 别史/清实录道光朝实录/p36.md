<!-- { "loadSidebar": true } -->
○谕内阁、钱臻奏、山东水师战船。因赴南省购买木料。转运维艰。以致兴造稽迟。酌改章程。由东省专委州县官。会同水师营弁。赴江南上海县。就近购料觅匠设厂趱造。勒限一年完工。航海回东。由镇道核实验收。著照所议办理。至例津二价不敷。准其每年于庙工生息银款内、提银一万两。以资帮贴。其例应大小修船只。仍照旧章由东省办理。　　

○直隶总督方受畴奏、赤峰县客民刘德盛控案。审系赵增纠约辛茂等、图占地亩。并无强劫重情。按律问拟杖流。下部议。从之。　　

○予故辅国公伊丰额、祭葬如例。　　

○贷盛京将军、副都统、工部侍郎、修理官房银。　　

○癸未。谕军机大臣等、本年七月。朕恭诣昌陵。举行皇考仁宗睿皇帝周年典礼。定于由涿州一路行走。该处旧有行宫。方受畴前经面奏。已派员前往查勘修葺。著该督于行宫内。相度地势。添建皇太后行殿一座。及内庭随从人等房屋。但须足敷居住。殿内一切装修陈设。均无庸备办。不必过事华靡也。将此谕令知之。　　

○又谕、魏元煜等奏、桃汛安澜。并豫筹大汛修守一摺。全河大局。首在下游通畅。现在黄河入海处所。宽至四五百丈。深至三丈有余。水势东趋顺利。此皆仰赖天神默佑。朕不胜感慰。该河督亲历各工。相度机宜。详慎修筑。实为妥善。所奏海安厅八套地方。河势向北坐湾之处。另筑越堤一道。铜沛厅周韩工。邳北厅七坝工。添修埽坝。天然闸外汕刷之处。酌镶护埽。外南厅吴城七堡埽工后戗外临湖一面。包做碎石坦坡。里河厅头二三闸。及外南厅御黄坝上下纤堤。镶还护埽。及高堰山盱两厅。补修甎石各工。智信两坝。补完坝下底土。仁字河减水石坝下。展宽泻水坦坡。签桩铺石。均著照所议办理。此时桃汛已过。大汛即次届临。该督等当董率在工文武各员。在在留心。敬慎修防。悉臻周密。以期永保安澜。将此谕令知之。　　

○又谕、据御史马步蟾奏称、近年南河多用碎石筑御黄埽坝。以为耐久节费。胜于秸料。然议者谓徐州一带。河狭堤高。更防壅滞。石性沉重。被溜冲掣。渐入中流深处。不能随水漂走。易致挂淤。现形阻浅等语。南河各工。屡据该河督奏报、于堤埽之外。包做碎石坦坡。以御盛涨。工既坚实。于钱粮亦多节省。今议者以碎石掣入中流。易致河身淤垫。究竟碎石工程。有无此种流弊。或行之目前有益。日久不免贻患。著孙玉庭、黎世序、确加勘验。体察情形。据实覆奏。该督等俱系实心任事之人。务当详审利害。熟筹久远。以副委任。将此谕令知之。　　

○上以常雩祀天于圜丘。自是日始。斋戒三日。　　

○甲申。以恭奉仁宗睿皇帝配天。先期遣官告祭天。地。太庙。社稷。　　

○谕内阁、嘉庆十九年。曾将各护军营之东三省人内。酌派护军数名。附入圆明园。与各护军一体当差。现在圆明园所余东三省人亦无多。伊等久居京城。忽移别处不但差务不甚熟习。且于伊等生计。亦多未便。著交京城之八旗护军营。嗣后遇有本旗护军缺出。即由圆明园护军内。将东三省人调补。所调圆明园护军之缺。仍照向例将本营马甲挑补。如护军营本旗护军无缺。所有挑补圆明园护军之东三省人。仍留该处护军钱粮当差。不必豫行开缺。　　

○又谕、御史马步蟾奏、请禁外城开设戏园戏庄一摺。京城前三门外。居民辐辏。岁时伏腊。戏园演剧聚酺。原不在例禁之内。若如该御史所奏。士民挟优醵饮。耗竭资财。旷废职业。则因此导侈长恶。不可不严行饬禁。现当遏密之时。均已不禁自止。但恐嗣后仍蹈旧习。著步军统领、五城、豫行示禁。将来仍有前项徵逐歌场。招摇侈肆者。随时严拏惩办。以杜奢靡而端习尚。　　

○谕军机大臣等、据御史李德立奏称、山东近日盗贼公行。劫窃事件。多于他省。而盗窃耕牛之案为尤甚。总由地棍土豪。敢为窝主。如高苑之孙家集、齐东之王家寨、滋阳之白马场、汶上之陈家楼等处。以及邹县之朱村朱姓、回民马姓、与捕役孙亭良、类多穵造地屋。豢藏盗匪。为之销赃分肥。不逞之徒。赖其容留。乃能四出滋扰。甚且闯入村庄。硬牵牛马。公然声留住址。令事主持钱回赎。嘉庆二十三年。臬司专委知府。赴汶上一带。督挑贼窝地方。年余稍安。比岁贼匪聚集。又复如前等语。缉捕盗贼。以查拏窝主为最要。山东盗劫之案日多。实缘窝匪为害。至劫窃牛马。留名勒赎。尤为目无法纪。肆扰闾阎。不可不严行查办。该御史所奏。既有地址姓名。著钱臻督同琦善、遴选文武干员。分投查访。得实后设法捦捕。按律严惩。窝匪既除。则盗窃自然屏息。惟是曹沂一带。民俗强悍掖刀红胡匪类。实繁有徒。不可张皇摉捕。致令闻风惊窜。聚集多人。别生事端。该抚与该臬司慎密商酌。妥协办理。以戢奸宄而靖地方。是为至要。该御史摺。著发给阅看。将此谕知钱臻、并传谕琦善知之。　　

○又谕、赵慎畛奏、审明编造逆示。结会未成。并究出另有拜会匪徒。分别办理一摺。已交刑部议奏矣。此案廖五桂所造逆示内。有地方官横行讹诈剥削良民之语。地方官贤愚不一。粤西地居边远。恐该州县竟有贪黩虐民。上司稽察不周之处。该抚不可因犯供内讯无其事。即将就完案。不加深究。著再行详加查访。如该地方官实有朘削民膏、肇衅激变情事。即行据实严参。执法惩办。不可稍涉徇纵。至粤西地方。匪徒拜会之风甚炽。总在府州县官留心查察。一有纠结之事。迅即捕治。则人数无多。不致养痈贻患。此案纠谋滋事各犯。虽已缉获多名。恐夥党尚有未净。著赵慎畛再行严切根究。勿留余孽。以靖闾阎而安良善。将此谕令知之。　　

○乙酉。上恭诣皇穹宇拈香。随至仁宗睿皇帝神牌黄幄行礼毕。诣南郊斋宫斋宿。　　

○两广总督阮元等奏、广东新设恤嫠公局。请拨粮道库贮闲款接济。从之。　　

○以署正黄旗满洲副都统庆长、为京营左翼总兵。　　

○丙戌。常雩。祀天于圜丘。上亲诣行礼。恭奉仁宗睿皇帝配享如仪。　　

○诣皇太后宫问安。　　

○以南郊大祀。恭奉仁宗睿皇帝升配礼成。予执事陪祀之王公大臣官员。加级纪录有差。赏乐舞生、校尉、拜唐阿、护军、步甲等。一月钱粮。　　

○停次日颁诏朝贺。　　

○丁亥。以恭奉仁宗睿皇帝配天礼成。颁诏天下。诏曰。朕惟殷荐陈仪。报本特隆于飨帝。思文作颂。升歆尤重于尊亲。必峻德之感孚。同符帝载。斯精禋之陟配。克享天心。详考旧章。丕崇懋典。我国家昌图右序。景贶延洪。世德缵承。昊慈眷佑。太祖高皇帝。太宗文皇帝。世祖章皇帝。圣祖仁皇帝。世宗宪皇帝。高宗纯皇帝。俱已垂庥亿祚。配享颢穹。钦惟皇考仁宗睿皇帝。体一居尊。函三立极。健顺徵其合撰。行生验于存神。溯癸巳之升香。诚通帝谓。迨丙辰之受玺。笃荷神符。鉴观允协于馨闻。昭格弥严于顾諟。需膏溥被。侔雨露之涵生。巽命遄颁。俨风雷之顺应。瑶坛秉鬯。肸蚃先徵。玉琯迎年。和甘并集。珠联璧合。瞻乾曜之光华。海晏河清。效坤舆之祥瑞。训其成式。用敷遗后人休。迪惟前光。陟丕厘上帝命。殷礼肃将于格庙。崇仪祗奉于配天。琮璧升中。合两郊之宗祀。几筵在御。继列圣以时歆。敬昭告天。地。宗庙。社稷。率诸王贝勒文武群臣。于道光元年四月初六日常雩。恭祀上帝于圜丘。奉仁宗睿皇帝配享。五月二十三日夏至。恭祀皇地祇于方泽。道光二年正月。十五日次辛。祈谷于上帝。并奉仁宗睿皇帝配享。金函展采。歌率育以陈常。玉瓒流芬。颂思成而奏假。懋昭懿榘。宜沛鸿施。所有事宜。开列于后。一、历代帝王陵寝。先师阙里。应遣官致祭。著察例举行。一、五岳四渎等祀。应遣官致祭。著察例举行。一、直隶各省童生入学额数。大学著增七名。中学增五名。小学增三名。诏到举行一次。不著为例。一、地方有才品优长。山林隐逸之士。该督抚核实具奏。酌予录用。一、各省民人孤贫残疾。无人养赡者。地方官加意抚恤。一、各省要路桥梁。及过渡船只。间有损坏妨碍行旅者。地方官查明随时修理。一、直省军流以下人犯。分别减等发落。一、伤病留营兵丁。不能充伍者。该管将弁。查明本家如有子弟至戚。可以教练差操。即令顶食名粮。免致失所。于戏。告时告备。恪将饬祝嘏胥虔。丕显丕承。諴感冀神人共庆。巍乎两大。参帱载以侔功。炳若三光。鬯垓埏而遍德。布告天下。咸使闻知。　　

○颁发朝鲜国仁宗睿皇帝配享郊坛诏书。赏给该国王缎匹如例。　　

○以西安协领年德、为归化城副都统。　　

○江苏巡抚魏元煜奏谢恩荫。得旨、今岁孙玉庭入觐。经朕连日召见。遍询民间疾苦。地方利弊。敷奏详明。直陈无隐。可谓国之柱石。公忠之怀。见于言表。且年已七旬。精力未觉稍衰。朕甚嘉幸。凡南省诸务。汝宜协衷办理。以期官饬民安。我君臣共享昇平之福。且汝之声望。久在朕怀。今而后若能效法孙玉庭之居官任事。始终如一。何虞不受朕恩。又何患不为名臣矣。须加慎勉。　　

○戊子。吏部议覆、广东福建捉人勒赎疏防处分。请嗣后凡掳人勒赎之案。如有非理淩虐、及被掳自尽情事。仍应题参疏防。按年限缉。若仅关禁勒赎。应照失察豪强、窝养凶恶例。降一级留任。若止于关禁数日。服礼后即行释放。应照地方有生事妄为之人。不行查出例。罚俸一年。免其开参。著为令。从之。　　

○拨陕西兴安府属入官叛产租息。作为书院膏火。　　

○己丑。谕军机大臣等、本年七月二十五日。恭值皇考仁宗睿皇帝周年忌辰。著松筠等于热河各寺内。遴选喇嘛四五十名。在澹泊敬诚殿。虔诚诵经一日。嗣后每年七月二十五日。均照此次敬谨办理。将此谕知松筠、并传谕嵩年延隆知之。　　

○以贝勒绵志、为宗人府左宗人。　　

○命右春坊右中允戚人镜、提督贵州学政。　　

○命内务府大臣阿克当阿、修理昌陵洩水河土泊岸。　　

○修山东泇河厅属刘昌庄双孔减水闸。从署河道总督张文诰请也。　　

○庚寅。上诣皇太后宫问安。　　

○谕宗人府、嗣后有王公溘逝事件。即由宗人府具摺奏闻。不必咨报军机处。如次日适遇回避日期。即应于第三日具奏。　　

