<!-- { "loadSidebar": true } -->
○谕军机大臣等、继昌奏、万年吉地工程、亲往稽察弹压。惟工程素未谙习。且钱粮一切。经王大臣等奏派专员管理。无须稽核等语。继昌经朕特简马兰镇总兵。兼总管内务府大臣。责令办理万年吉地工程。一切工程钱粮。皆伊分内应办之事。何得谓无须稽核。且绵课、戴均元、英和、不能常川到工。伊马劄马兰镇地方。正当随时督办。认真稽察。何得以查催空谈。敷衍塞责。伊所奏不能推诿。实已存推诿之意。嗣后务须实心经理。毋得以工程素未谙习为词。转思置身事外也。将此谕令知之。　　

○马兰镇总兵官继昌奏、偷伐树株。情罪重大。难保无勾结兵丁、并窝藏销售情事。得旨、此两层系必有之事。知之匪艰。惟在随时认真查访。一有不法之徒。立即惩办。断不可稍为疏纵。勉之。　　

○赏前任贵州遵义协副将适普托善头等侍卫。在大门上行走。　　

○己未。谕内阁、据宗人府覆奏、吉林圈禁宗室惠昇保、使妾李氏私行出京一案。伊家并未呈报。现讯佟佳氏、据供上年六月、有关东庄头刘六之父刘三、并李氏之弟李贵来京。将李氏送往。并无惠昇保寄信带银之事。与富俊所奏惠昇保原供不符。查验买契。李氏系熊文玺之妻。因贫交李富等另聘。亦显有别项情弊。自应彻底根究。著富俊即将李氏、及现在吉林之庄头刘六、速解来京。并著盛京将军、提讯白旗堡三台子地方之庄头刘三、查传熊文玺、李富、李贵、孙连可、李俊生等、一并讯取确供。将供词咨送刑部。会同宗人府定拟具奏。至失察李氏私行出京之前管正白旗第二族族长穆克德布、接管族长和泰、学长富宽、宽勇、俱著交部议处。总族长绵志、端恩、俱著交部察议。绵课、乌尔恭阿、奕绍、绵誉、自请察议之处。俱著加恩宽免。　　

○协办大学士英和、因病赏假。以兵部尚书玉麟、兼署步军统领。工部尚书禧恩、管奉宸苑事。头等侍卫容照、为奉宸苑卿。　　

○以大学士长龄、兼署镶黄旗满洲都统。　　

○修陕西平利、略阳、石泉、宁羌、城固、五州县城垣土堡。并挑筑石泉县堤坝各工。从巡抚卢坤请也。　　

○庚申。上幸万寿山。诣广润词拈香。　　

○谕内阁、容照等奏、审拟佐领舒义、呈控伊兄含冤自缢一摺。此案废员王履泰、派办屯务。因原任将军松箖多病。令伊医治。胆敢干预公事。种种擅专。于松箖参办舒精额案内、图洩私嫌。迨舒精额自缢。复假捏赃款、巧为掩护。其代拟奏摺、舞文欺饰。实属险诈可恶。若照遣犯复犯徒罪、仅予枷号、不足蔽辜。王履泰著改发伊犁充当苦差。舒义因痛兄情切。列款具控。虽所控不尽属实。事出有因。且查明所管屯内、实无流民。舒义著准其开复。仍交部议处。松筠于佐领呈控时。不即究办。亦属不合。著交部议处。　　

○谕军机大臣等、朕因顺天府五城饭厂、饥民就食者众。令各厂分别土著流民人数、报明军机处。兹据各厂报到、本月二十三日厂内人数。除土著外、共计流民七千三百八十余名。朕上年因直隶被水、发帑拯济各项、至一百八十万两。并截拨漕粮粟米数十万石。所以抚恤灾民者不为不厚。如果地方官认真妥办。俾灾民均沾实惠。何至舍近就远、轻去其乡。四散觅食。现查保定府所属各县流民、即有三百余名之多。是该督不能督率地方官妥为经理。已可概见。京中饭厂开放已久。截至五月二十日即应停止。势断不能再展。此等流民、既不可押送回籍。致滋差役纷扰。若令其留滞京城。或填委沟壑。或流为盗匪。尚复成何事体。其应如何筹令各归原籍、俾无失所之处。著蒋攸铦悉心筹画。迅速覆奏。将此谕令知之。　　

○辛酉。上御勤政殿听政。　　

○定繙译进士出身之小京官笔帖式、推升汉字堂主事例。吏部奏、六部汉字堂主事。例应将科甲出身人员升用。文进士文举人出身之小京官笔帖式。既准一体论俸升用。则繙译进士。自应与繙译举人一律办理。应请嗣后繙译进士出身之小京官笔帖式。准其与繙译举人一体推升。统俟文进士文举人出身人员升用五缺后。将繙译进士举人出身之员。通行论俸升用一人。如此核办。庶繙译进士举人升用、咸归画一。从之。　　

○以通政使司参议前任礼部侍郎宝兴、为都察院左副都御史。服阕光禄寺卿蒋祥墀、为光禄寺卿。　　

○命科布多参赞大臣那彦宝来京。赏头等侍卫巴琫阿副都统衔。为科布多参赞大臣。　　

○壬戌。添建山东沂州营库局营房。从署巡抚琦善请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之六十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光四年。甲申。五月。癸亥朔。裁贵州贞丰州属罗炎司土外委缺。从巡抚程国仁请也。　　

○甲子。上诣绮春园问皇太后安。　　

○谕内阁、刑部奏、审讯山西榆次县民阎思虎强奸酿命大概情形、已据各犯供证确凿、并阎思虎亲供、是强非和、毫无疑义。此案该省承审验讯各员。显有贿嘱徇纵回护刑逼情弊。榆次县知县吕锡龄、著即革职。太原府知府沈琮、忻州知州庆纯、平定州知州贾亮采、太原县知县章颂椿、俱著解任。著邱树棠即行派委妥员。迅速押解来京。榆次县门丁苏大、尤为案内要犯。即著落吕锡龄于任所交出。不准藉词脱逃。同应讯之榆次县刑书巩必达、皂役曹宗洛、散役要维、郝明、武思德、郝添源、仵作李文、及说合过钱之卜尊周等、一并提齐分起解送到部。归案质讯。该抚务严饬委员沿途小心管解。赶紧行走。傥有疏虞。惟该抚是问。恐不能当此重咎也。　　

○以左春坊左中允易元善、充日讲起居注官。　　

○户部议准、福建巡抚孙尔准疏报。漳平县开垦田五亩有奇。照例升科。从之。　　

○乙丑。孝诚仁皇后忌辰。遣官祭景陵。　　

○谕内阁、蒋攸铦奏、筹议遣散在京流民一摺。前因顺天府五城饭厂将届停止。流民就食者众。未便令其留滞京城。谕令蒋攸铦悉心筹画。迅速覆奏。兹据奏称直隶各属。均已得雨。麦田将熟。在京流民。可期各回乡里。耕作佣趁谋生。现在通州开厂煮赈。保定推广流养局收养。其老病不能力作者。或赴通州赈厂。或归保定收养。业已咨商顺天府、广为出示晓谕等语。京中饭厂。开放已久。截至五月二十日停止。势不能再行加展。此时已届麦收。该流民等、各回本籍。尚可力图生计。著顺天府五城于各厂未停之前。豫期出示。每日放饭时。复面加晓谕。勿任久集京师。游手失业。并著蒋攸铦督饬该地方官。加意查察。妥为安抚。俾穷民不致转徙流离。以副朕痌瘝在抱至意。　　

○又谕、穆彰阿等奏、均查大凌河马群一摺。盛京大凌河额设骗骒马群一万三千六百匹。向例每届三年。由上驷院均查一次。如孳生数目较多。除留原额马匹外。将余马交盛京各属州县分别变价。兹自嘉庆二十五年。至道光三年。届应查验。经穆彰阿等均齐群牧。该处现在多余马四千四百余匹。著毋庸照例变价。俟高喀鼐到彼。均齐群牧后。即将此项马匹加恩分赏盛京、吉林、黑龙江等处兵丁。交将军晋昌、确加查点。遵即行知该二处将军。派委妥员。均匀领取。毋致虚冒而昭实惠。　　

○又谕、赵慎畛等奏、闽洋米艇战船。缉捕不能得力。请全行裁汰一摺。闽洋米艇船只。前因庆保等。以船身迟笨。驾驶未能得宜。奏请裁汰十五船。当经降旨准行。并令将裁賸船只。俟应拆修之时。照同安梭船式一律改造。兹据赵慎畛等、查明现存米艇各船。仍难适用。现届大修小修。若仍旧修造。未免帑项虚糜。自应全行裁汰。著照所请、除已改造之胜字六号等米艇八只。堪资得力。毋庸议裁外。所有现在届修驾厂之胜捷两字号。同击碎之捷字六号十二船。俱著即行裁汰。其存营驾驶之胜字一号、十号、并甫经修竣之胜字三号等三船。仍俟届修之时。一律全裁。分别变价报拨。以节糜费而收实用。该部知道。　　

○以拏获谋财害命凶犯。予库尔勒阿奇木伯克海里尔等、升赏有差。　　

○旌表守正捐躯四川卭州民王添长妻杨氏。　　

○丙寅。旌表守正捐躯山西闻喜县民王起发妻朱氏。　　

○丁卯。上奉皇太后幸同乐园。进膳。　　

○改云南安平同知为调缺。丽江县为选缺。从总督明山请也。　　

○戊辰。旌表守正被戕陕西凤县民张四保妻邓氏。守正捐躯四川巴州民陈章妻张氏。　　

○己巳。命再于黑龙潭觉生寺。设坛祈雨。上诣黑龙潭拈香。命庆郡王绵慜、诣觉生寺拈香。皇长子奕纬、惇亲王绵恺、瑞亲王绵忻、定亲王奕绍、分诣天神坛、地祇坛、太岁坛、宣仁庙、祈雨。　　

○山东布政使朱桂桢、因疾赏假。以盐运使王检署布政使。　　

○庚午。谕内阁、孙玉庭等奏、勘明三吴水利。酌分先后借项兴修一摺。江苏吴淞江刘河等处。及江震下游一带泖湖浦港。因积年久远。淤垫甚多。据该督等奏称、此时筹议修浚。工钜费繁。请于各条水道中。择要先加疏治。其余分年兴办。著照所议、除吴淞江、刘河、白茆、均暂缓办理外。所有太湖下注黄浦一路。为江震二邑下流。上年被水较重。急需宣洩深通。著俟本年冬令水落。先行兴工。其估需银两。若令民捐民办。实难先事鸠资。著准其借帑兴修。仍于工竣后。按照得沾水利州县。奏明分年摊徵还款。至该省此次办理水利。工关紧要。著韩文绮即将前次奏报捐监银一十五万三百五十两。留于该省提归封贮款内。以备工需。并此后两藩库续收捐监银两。概行暂缓解部。尽数提还封贮之款。即于该款内陆续垫给水利经费。以便分年挑浚。俟封贮原款补足。仍将监银解京备拨。余著照所议行。至另片覆奏、朱为弼所请于水潦未降时。疏浚江苏海口下游。现在已交夏令。势难急切施工。并著于冬令水落时。分投挑穵。以期工归实。用。帑不虚糜。该部知道。　　

