<!-- { "loadSidebar": true } -->
○又谕、本日据钟祥等奏、十月十八日夜。台湾嘉义县下加冬匪徒沈知等数百人。竖旗聚众。焚抢粮馆。把总柯青山带兵奋击。致被戕害。贼匪随即他窜。该镇总兵达洪阿、带自练精兵六百名。并挑选安平等标营兵丁六百名。派员管带前往捕办。先据该县陈文起、将动手戕弁之股首伪大元帅沈基即沈知拏获。并获另股匪犯杨享等多名。八水溪一带。亦有藏匿之犯。现饬该镇等上紧摉捕等语。台湾地方。犷悍浮动。焚抢劫杀。习为故常。此案匪徒沈知等。胆敢聚众抢粮。戕害官弁。自应密速摉捕。严行惩办。现在业已就捦。并获另股匪犯杨享等多名。沈知是否确系为首之犯。其窜散余匪。乌合之众。谅不难克日歼除。该镇管带及派调各兵共有一千二百名。如已足敷调遣。即饬该镇分投摉剿。务将供出之股首张荖等按名弋获。无使一名漏网。以净根株。该督等仍当体察情形。傥必需内地兵力。即挑选精锐兵丁。并遴派前在台湾打仗出力各员弁。管带前往。相机捷发。务使妥速蒇事。不可草率了事。亦不可过事张皇。将此由四百里谕令知之。　　

○浙江温州镇总兵官邵永福、以捕务废弛撤任。调定海镇总兵官庄芳机、为温州镇总兵官。　　

○丙辰。上诣皇太后宫问安。　　

○谕内阁、禧恩等奏、请动项垫发圆明园八旗班费。并请饬催两淮生息银两。以资接济。此项银两。系充八旗修理房间印房公费及八旗班费之用。现在两淮连年欠解。急需筹款垫发。著准其先由广储司暂支垫放。俟两淮解到息银。即行归款。陶澍于此项息银。既以年清年款。咨覆该衙门。何得复有拖欠至十一万四千两之多。似此因循疲玩。年复一年。必至旗营应放各款、及各旗班费。均须临时筹垫。尚复成何事体。所有道光十四十五两年。并本年应交银两。著陶澍速即如数解交该衙门。以资支放。并将旧欠银两。分年带徵交纳。毋得再有延玩。自干咎戾。　　

○又谕、前据给事中鲍文淳奏、江浙等省钱法敝坏。当降旨著该督抚等严密查察。认真究办。兹据林则徐等查明江苏实苏局验收之时。由藩臬两司及委员人等、抽提摔掷。并无破碎。其尚无搀和沙土。偷窃铜斤。私铸小钱。似属可信。惟该炉头等前于道光元年借款津贴。有发商生息之项。难保不藉端舞弊。至附近海口岛屿一带。虽查无私铸及夹板商船携带违禁他物进口之事。其海洋岛屿。及人迹罕到之处。小民趋利若骛。亦难保无私行鼓铸等弊。著该督抚等督饬所属认真稽察。有犯必惩。以绝弊源。傥有得贿徇庇。著即从严参办。　　

○又谕、永珠所袭之贝勒。著准其将伊本支有分之人承袭。永珠之子不准带领引见。　　

○丁巳。再于大高殿设坛祈雪。上亲诣行礼。　　

○诣时应宫拈香。　　

○谕军机大臣等、据鸿胪寺少卿叶绍本奏、闽广械斗之风未戢。推求源本。严除弊端。以靖地方而安黎庶一摺。闽广漳泉惠潮一带居民。每以田土微嫌。睚眦细故。持械争斗。辄酿巨案。虽严立科条。力求整顿。此风总未止息。著钟祥、邓廷桢等将摺内所陈。悉心妥议具奏。原摺著钞给阅看。将此各谕令知之。　　

○以故喀喇沁扎萨克都楞郡王布呢雅巴拉子色伯克多尔济、袭爵。命在御前行走。　　

○命二等塔布囊三扎锡哩、在乾清门行走。　　

○礼部议准、护江苏巡抚怡良疏报、续访江阴县贞节妇女张氏等五百三十三口。请附前建总坊旌表。从之。　　

○科尔沁扎萨克卓哩克图亲王巴图等三人。喀尔喀赛因诺颜扎萨克亲王车林多尔济等六人。巴林扎萨克郡王那木济勒旺楚克。奈曼扎萨克郡王阿宛都瓦第扎布。敖汉郡王干咱巴拉。翁牛特扎萨克郡王喇特纳济哩第。苏尼特扎萨克郡王齐旺扎布。喀喇沁扎萨克贝子额外侍郎玛哈巴拉等三人。郭尔罗斯扎萨克镇国公扬赞巴拉。于神武门内瞻觐。　　

○戊午。赏御前行走喀喇沁郡王色伯克多尔济、三眼花翎。乾清门行走二等塔布囊三扎锡哩、花翎。　　

○旌表守正被戕河南淇县民朱重明妻王氏。守正捐躯山东沂水县民赵重祥弟妇吴氏。　　

○己未。谕内阁、喀喇沁扎萨克郡王色伯克多尔济、著与玛哈巴拉轮流稽查哨内围场。嗣后玛哈巴拉如遇稽查之时。即将伊子锡林达瓦带往稽查。如玛哈巴拉不能亲往。即著伊子锡林达瓦自行前往稽查。　　

○又谕、前因常恒奏请豫调经费摺内。散数与总数银两不符。当经降旨令陕甘总督瑚松额照数拨解。仍饬令常恒将摺内银数因何舛错之处。查明具奏。兹据奏称、前摺内旧额官兵估需银两散数。实系印房书识错写。致与总数不符。其实调银数。并无短少等语。所有承办印房事务章京即选通判惠信、未能详细核对。实属疏忽。著交部照例议处。常恒著一并交部议处。至所调阿克苏官兵经费银两。著瑚松额仍遵前旨、照数拨解。　　

○又谕、吏部将各省查取职名屡催未覆各案。开单具奏。共计有一千二百十三件之多。此内应议职名。事关实降实革者。固不可任其迁延规避。即降留罚俸处分。亦岂容任意久延。该管上司并不实力督催。送部议结。经该部节次行催。总未按限咨覆。实属延玩。著盛京户部刑部侍郎、暨各该府尹、直省各督抚、两河河道总督、漕运总督、盛京吉林绥远城将军、热河察哈尔都统、查照吏部单开件数。迅即查明咨覆。并将开报迟延各员。及历任不行饬催之各该管上司。均按在任月日开揭送部。一并照例议处。毋许再有延宕。　　

○谕军机大臣等、前因乌尔恭额覆奏、浙江平湖县海塘情形。与善英所奏迥不相符。当有旨交朱士彦于查办广东事竣后。驰赴浙江确查具奏。本日复据善英奏称、该抚派员覆勘时。伊曾差人暗随。闻得以威吓民。所称坍塌。作为歪斜。今年被冲。不许供诉。并将土石塘被冲情形。绘图呈览等语。著该尚书驰抵该省时。亲诣平湖县境内。将善英所指坍坏各工。逐一详细履勘。是否属实。并传提该县具呈生耆顾菊庭等、秉公研讯。如果所呈得实。何以一经该抚传讯。辄称得自传闻。有无朦蔽威吓情事。务将乌尔恭额、善英、前后所奏情节互异之处。破除情面。确切查明。据实具奏。毋得稍有含混。以副委任。善英摺著钞给阅看。同知吴芳文禀稿。及生耆顾菊庭等原呈。均著发阅。将此谕令知之。　　

○先是巡视中城给事中明奎等、拏获江苏青浦县已革监生陆鼎京控案内牵涉之章芝亭即何芝亭、又名章清。奏交刑部。咨解江苏审讯。递至宿迁县。脱逃回京。复经宛平县拏获。奏奉谕旨。交署两江总督林则徐审办。至是奏、讯明章芝亭曾为陆鼎代写呈词。指引控告。脱逃后别无不法情事。应照捏写本状扛帮赴京告重事不实发近边充军例。加逃罪二等。发极边充军。下部议。从之。　　

○以拏获沙尔雅斯卡伦贼犯。赏布噜特阿哈拉克齐布库什、六品顶翎。　　

○礼部议准、护江苏巡抚怡良疏报、采访清河县贞节妇女李陈氏等三百九十二口。河南巡抚桂良疏报、荥阳县李秦氏等八十口。商邱县党孙氏等八口。息县夏卢氏等五十一口。各请建总坊旌表。从之。　　

○以江南江安道属粮价未平。暂缓收买帮丁行月等米。　　

○庚申。谕军机大臣等、热河围场。系秋狝讲武之所。例应严肃申禁。俾树木葱郁。物类蕃滋。朕闻近来颇有偷砍木植、私打牲畜之事。并闻该处车迹纵横。可见例禁废弛。怠玩已极。著嵩溥严行申禁。非围场内当差之人。不得擅入肆行践踏。所有该围场内树木牲畜。毋得私自戕伐猎取。以昭慎重。傥该总管等查禁不严。致滋各弊。著嵩溥即行参奏惩处。毋稍瞻徇。将此谕令知之。　　

○旌表守正捐躯直隶遵化州民赵景得妻刘氏。　　

○辛酉。上诣皇太后宫问安。　　

○谕内阁、经额布奏、革员逞刁渎诉。审明定拟一摺。恩福以革任职官。辄敢遣子递呈。哓哓渎辩。妄凭胸臆。挟制逞刁。此风断不可长。恩福著照所拟、发往新疆效力赎罪。以昭炯戒。　　

○谕军机大臣等、御史朱成烈奏、请疏筑河道堤工一摺。据称直隶保定府蠡县之猪龙河岁修。向系民间折价入官。雇工修浚。近二十年来。竟交书役估办。两堤之上。旧土翻新。其实未加一篑。猪龙河经由蠡县。不过数十里。该县每年修堤折价。一次敛钱六千串。如果工归实用。何至水患频仍。献县之子牙河。及任邱之十二连桥。或堤势低微。或淤成平地。又闻海河之口。近亦填淤。故东西淀之水。不能畅出。以致低洼处所。积水不消。请责成地方官商用民力。设法疏通等语。直隶省兴办水利。本有奏定章程。如地方官实心经理。则水患可去。水利可兴。著琦善将该御史所奏情形。悉心体察。填淤之处。设法疏通。残缺堤工。赶紧修复。无论岁修本有公项。及借用民力者。均须核实办理。毋任吏胥侵渔。如有浮冒各情。即将该地方官从严参处。以防旱潦而卫民田。原摺著钞给阅看。将此谕令知之。寻奏、该御史所奏河道。均系民工。本无岁修钱粮。历年择要加培。并无冲决。本年雪泽未沾。民虞乏食。未便责令办公。容俟相机筹办。从之。　　

○又谕、有人奏、凤中帮水手孟学思等、并不系带腰牌。持刀上岸。讹诈盐船。拒伤河役。经该漕督将委运千总李天鹏奏参。勒限两月。缉拏逸犯阎皮脸务获。并请将总运通判交部议处。嗣因该犯日久脱逃。该漕督已奏请将该帮千总革职。惟该管总运官。不复据实附参。请查照本年奏定条款。责成该帮总运官缉拏务获等语。粮船水手。扰害商船。拒伤捕役。实属目无法纪。若不上紧缉获。何以肃漕务而儆凶顽。著恩特亨额严饬该帮总运官。将逸犯阎皮脸勒限缉拏务获。归案审办。如逾限不获。即将该帮总运官参办。将此谕令知之。寻奏、该总运官失察之咎。先经准部议结。是以限满逸犯无获。止将该帮弁李天鹏奏请革职。现复严饬该总运官陈延恩缉拏逸犯阎皮验归案惩办。旋以限满无获。奏请交部核议。从之。　　

○命乾清门侍卫陕西固原提督胡超、在御前侍卫上行走。　　

○礼部议准、护江苏巡抚怡良疏报、采访太仓镇洋二州县贞节妇女汤胡氏等八百二十二口。贞烈尼周凤一口。请建总坊旌表。从之。　　

○壬戌。上临故定端亲王奕绍第赐奠。　　

○以理藩院右侍郎功普兼镶红旗蒙古副都统。转兵部右侍郎溥治、为左侍郎。以降补侍郎耆英、为兵部右侍郎。　　

○以喀喇沙尔三屯丰收。予员弁议叙。赏兵丁一月盐菜银。　　

○癸亥。以雪泽优沾。遣惠郡王绵愉、诣大高殿报谢。　　

