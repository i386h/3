<!-- { "loadSidebar": true } -->
○又谕、李鸿宾等奏、勘明潜江县境内挑浚支河。事难经久。并筹议培护堤防一摺。前据御史佘文铨奏、湖北潜江之泽口。为汉水支流。近年日形淤塞。请疏浚以防正流漫溃。当交李鸿宾等详勘妥议。兹据查明汉水正流。尚无阻遏。惟各处支河。每遇夏秋汛涨。山水挟沙而下。逐渐淤高。即使挑浚深通。一二年间仍形壅积。于堤防既无裨益。帑项必致虚悬。自未便遽议开疏。致滋糜费。惟支流既难挑浚。堤工必须修培。著饬令有堤州县、于每岁霜降后。督率该处业民。取用外滩淤土。培筑堤身。使滩面去土一尺。河中即多容水一尺。堤身加高一尺。即可挡水一尺。俾得继长增高。用资捍卫。该督等总须饬属认真经理。无许徒托空言。亦不得藉端派累。其余支流小港。统俟秋间水落查勘后。再行奏明办理。　　

○又谕、琦善奏、请严州县交代。以杜新亏一摺。东省仓库钱粮。前因四次清查。分限弥补。而各州县亏缺。因清查而愈多。款项既轇轕不清。头绪又纷繁难理。或诿卸前任。或匿多报少。甚至串通司书。抽换卷宗。弊且无所不至。其在任弥补。按限著追。无非朘削闾阎。那新掩旧。亏空愈大。限期愈宽。本员仍得频年挥霍。限内遇有事故。库项即属虚悬。如该署抚所奏、州县去任时。故作亏缺。藉称曾经代人弥补。禀请作抵。或竟朘削民膏。亦以养廉不敷弥补藉口。于吏治所关尤钜。著琦善督同藩司、严饬各属遇有交代。如查有短交。立即揭报。傥阳出无亏文结。阴立有亏约单。即将该员严参治罪。琦善系该省巡抚。责无旁贷。不得徒托空言。仍属有名无实。其源既清。其弊自除。经此次申谕之后。各州县仍有亏空。及虚出通关诸弊。将来别经发觉。惟该署抚是问。　　

○直隶总督蒋攸铦奏报、保定一带优沾雨泽。得旨、览奏欣感之至。　　

○署山东巡抚琦善奏报、泰安兖州一带。渐次得雨。尚未深透。得旨、一俟甘霖普被。即行具奏。以慰廑怀。　　

○以办理万年吉地大工。命新改石门通判、分管地方事务。如原设州同例。　　

○缓徵山东郯城、兰山、费、寿张、长山、新城、邹平、高苑、八县被雹村庄本年额赋。并贷贫民耔种。　　

○丙午。上诣绮春园问皇太后安。　　

○谕军机大臣等、前据程国仁奏、贵州下江厅属。有生苗与红苗挟讎斗杀。委员前往查办。已降旨饬令缉拏究讯。兹复据该抚查明、该苗等互相驱杀。实未伤及汉民。惟生苗红苗。各有受伤之人。现在红苗分途逃窜。生苗避匿不出。地方均已安静等语。凶苗构衅讎杀。先恐扰害平民。并虑有犭□水苗等彼此纠结。或致别滋事端。今既查无犭□水苗杀伤之事。红苗业经四散。生苗亦知畏匿。正可乘机侦捕。该抚务饬该道及委员等严密访拏。勒限就获。令其指出原谋首犯。下手正凶。有无汉奸主使。按名查缉。如查有汉奸主使。必须严加惩办。至红苗已验尸身。此外是否尚有隐漏。生苗老果老良等尸身。亦著确查验报。归案审办。其各该地方遇有逃往红苗。即妥为安抚。如有应讯之人。听候质审。苗疆要地。办理此等重案。断不可过示矜张。亦不可稍形疏纵。镇静秉公。是为至要。将此谕令知之。　　

○又谕、绵岫等奏、讯究正贼无踪一摺。裕陵琉璃门、头停檐瓦上、失去镀金铜帽钉四十个。当即谕令绵岫等严拏正贼审办。今事越旬余。尚未得有正贼、并赃物踪迹。殊属延玩之至。陵寝重地。岂容有此踰垣盗窃之事。著派英和前往。会同绵岫等提集应讯人等。切实根究。迅速严拏正贼务获。审明按律定拟具奏。英和接奉此旨。过一二日。即可起身前去。毋庸下园请安。　　

○守护东陵贝子绵岫等奏、查获销除旗档等犯、私居圈内。请将该管官议处。得旨、此案曾经犯窃之长奎、荣喜二犯。系由圈内查获。该犯等既已销除旗档。例不应复居圈内。其失察之该管官员。著交部查取职名。照例议处。所有失去铜帽钉四十个。即著绵岫等如式赔造补安。嵩年系本管内务府大臣。且马兰镇各营均归管辖。既不能严饬所属。慎密防守于无事之时。一经盗窃。又不能究出赃贼。而销除旗档者。任其溷迹在内居住。毫无觉察。责无旁贷。甚属无能。著先行降为三品顶带。仍责令迅速讯究正贼。以观后效。又奏、陵寝仪树。摉捕虫茧。批、尽力摉捕。不可因有现审之案。顾此失彼也。　　

○命步军统领英和、赴万年吉地查工。以庄郡王绵课、署步军统领。　　

○修山东泇河厅属十五空桥滚水石坝。从河道总督严烺请也。　　

○丁未。命军机处将直省各督抚节年密奏清查弥补章程。移咨户部。以凭查核。从大学士曹振镛等请也。　　

○旌表守正捐躯河南商邱县民王廷幅妻王氏。　　

○缓徵河南内黄县被雹村庄新旧额赋。贷汝阳、正阳、二县常平仓谷。　　

○戊申。命都察院左都御史松筠、户部左侍郎穆彰阿、前往热河。查办布里讷什控案。　　

○以兵部尚书玉麟、兼署都察院左都御史。　　

○降广东碣石镇总兵官陈元标为都司。以福建台湾协副将陈化成、为碣石镇总兵官。　　

○己酉。上诣绮春园问皇太后安。　　

○庚戌。谕内阁、向来各仓放米章程。该监督将各旗所领米样送部。各旗于领米完竣。亦呈送米样核对。办理本属周详。惟日久懈生。仍致有名无实。自应稍为变通。以归核实。著照户部所议、嗣后各仓收米时。令监督将各廒贮米。按廒包取米样。钤印送部。将来各旗赴仓领米。如果米色平常。即报明查仓御史。并将米样专案送部。该部提取原送米样核较。如有不符。即行照例参办。总须实力奉行。不可日久仍复视为具文。致滋弊混。　　

○命山东按察使卢元伟来京。另候简用。起丁忧在旗之前任湖南按察使讷尔经额、署山东按察使。　　

○旌表守正捐躯安徽凤阳县民武全聘妻李氏。　　

○辛亥。谕内阁、英和著即回京候旨。再行前往。　　

○旌表守正捐躯河南林县民黄文仁妻杨氏。　　

○壬子。谕内阁、昇寅奏、调剂丁差一摺。盛京供奉陵寝祭品。向由壮丁采办。近年需用日增。官山所产。久不敷用。丁力未免竭蹷。自系实在情形。著照所请、该衙门所管辽阳州界内果林五十七处。除连子湾七处。小庄河八处。仍留为各壮丁照常采取楧木□萼外。所有二台子四十二处闲旷地亩。即赏给该衙门所属壮丁等开垦耕种。俾采办有资。不致贻误。该侍郎仍查照丁数。分别妥拟章程具奏。　　

○又谕、孙玉庭等奏、淮郡三县河工挑竣一摺。淮安府属山阳、盐城、二县涧河。及阜宁县救生河。前经该督等奏准借项兴挑。兹据称委员覆勘查估。所有阜宁救生河一道。自西坎河头起。至漳沟河止。共挑河长四千八百六十四丈。实需方价银三万三千九百十五两零。涧河一道。自兴文闸起。至山盐交界止。共挑河长一万四千四百十九丈。实需方价银四万六千七百六十九两零。又盐城境内自山盐交界起。至涧河尾闾马家荡口止。共挑河长四千二百八十二丈。实需方价银八千二百九十三两零。均先后报竣。查验一律深通。嗣后于每年秋后水落时。著责成各该地方官亲往查勘。如稍有淤浅之处。即照业食佃力之例。劝谕该处业民。自行挑浚。仍将有无淤浅。及如何疏通。于年底结报一次。傥该地方官并不实心任事。劝谕随时疏通。一经查出。即令赔挑。不准再行借项。此案挑工。因地方水利例价不敷。著准其照里河厅现行例价发办。以归核实。再山阳县境兴文闸座。现勘石墙损坏。估需修费银二千七百十一两零。应照两县河长里数。归民摊捐办理。著俟本年秋后。即于该二县涧河节省项下。动拨给修。统入正河借款。摊徵归还。工竣验收。核实报销。该部知道。　　

○又谕、孙玉庭等奏、承挑河道各员。请分别奖励等语。现在各工完竣。自应酌量施恩。惟原任海州直隶州知州师亮采、前因科敛拟遣。遇赦免罪。获咎较重。著不准其留于南河效力。其原署阜宁县知县贺云举、因请熟田缓徵迟延降调。尚属公过。著准其开复。仍照例送部引见。至另单开列出力四员。请分别尽先补用、及遇缺升用之处。俱未免过优。所有山阳县知县候补知州沈施棨、宝应县县丞江瀚、河工候补通判沈鹏、山阳县主簿王庆龄、俱著交部议叙。以示鼓励。该部知道。　　

○谕军机大臣等、京师自六月初九日起。雨势连绵。迄今尚未晴霁。永定河为众流汇注。现当大雨时行。水势恐致盛涨。民田庐舍。所关非细。必须时常加意保护。著蒋攸铦严饬永定河道、督率厅汛各员常川驻工。昼夜巡防。毋稍疏懈。如有应行抢护之处。务须先事防守。傥稍有漫溢。该督恐不能当此重咎。懔之慎之。将此谕令知之。　　

○以直隶三屯协副将章杞、为广东南韶连镇总兵官。　　

○癸丑。谕军机大臣等、本日刑部奏、广西土民黄添保等、呈控土司勒折浮收。两广总督委员不为公断一案。已明降谕旨、交成格亲讯矣。此案前经土民黄文行等、各以该管土司浮收勒索等情。赴京呈控。交广西巡抚、并两广总督、先后审系虚诬奏结。今土民黄添保等、复远涉来京。以前情翻控。并以现在土官黄河源勒索科派。比前更甚。及制用非刑、淩虐土民等情控诉。现在呈控之人。并非前次坐诬亲属。若非被害迫切。何以屡结屡翻。不远数千里来京。控告不休。恐原审之员。竟有回护偏断情事。且黄添保等所控该土司黄河源、纵令官族黄琯、黄璠、土役黄富玉、沿乡勒索。并非刑虐民。均前次控呈所无。案关边省土司。扰累土民。自应彻底根究。据实平反。将原审之员参办。傥该土民等因前次呈控。业经坐诬。希图翻案。亦应惩办。以儆刁风。该抚于此案并未承审。无所用其回护。著即提集人证卷宗。秉公审讯。毋枉毋纵。将此谕令知之。寻讯诬。坐如律。　　

○又谕、蕴端多尔济等奏、俄罗斯固毕尔纳托尔、策依特勒尔呈称、明年遣人赍送住京俄罗斯喀喇喇嘛学生等盘费。与例不符。请旨饬驳一摺。乾隆二十八年。虽照俄罗斯所请、准过一次来京。未为定例。今蕴端多尔济、查照旧例饬驳。所奏甚是。著寄知蕴端多尔济等、于答覆俄罗斯时。即称报部与例不符。是以驳回。并未具奏。作为伊等意见。咨覆俄罗斯。下次俄罗斯赍送喀喇喇嘛等盘费。仍照嘉庆年间。即雇恰克图贸易回民。解部转交。　　

○甲寅。命于大高殿设坛祈晴。命皇长子奕纬行礼。惇亲王绵恺、诣宣仁庙。凝和庙。瑞亲王绵忻、诣时应宫。昭显庙。拈香。　　

