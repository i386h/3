<!-- { "loadSidebar": true } -->
○谕内阁、西朗阿前在伊犁领队大臣任内因奉差官员被劫。未能严饬防范。经部议降二级调用复以在喀什噶尔领队大臣任内于总兵刘允忠肆意拆毁民房等款。未能据实参奏。又经部议降三级调用。是该员已无官可补。著即革职。退出乾清门行走。　　

○命已革叶尔羌参赞大臣兴德、仍留叶尔羌。听参赞大臣恩特亨额差遣委用。　　

○旌表守正捐躯河南光州民宋大沅妻何氏　　

○戊寅。谕内阁、钟祥等奏、请将办理命案迟延之知县、革职留任。并邻境知县、扣留给咨一摺。各省州县疲玩之习。深堪痛恨。全在该督抚随时加意整饬。此案福建漳平县民人李尾儿等、命案各起。多为争山起衅。情节凶暴。不独凶犯必应拏获。尤须将山场踏勘清楚。方免再起争端。该县知县赵遫、因犯证多在龙溪。延不勘结。实属玩泄。著革职暂行留任。勒限半年。提集人证。勘明山场。并将逸犯设法缉办。龙溪县知县张师孚、现有应升请咨送部引见之案。甫经卸事。著扣留该省。勒令协同现任各员、传提缉办。俟半年限满。是否出力。一并分别办理。寻奏、李宝等先因占山被控。嗣与李尾儿等口角触嫌。致毙李尾儿等九命。应将掳捉李帼宝关禁铳毙之李孕、拟斩立决。余分别斩绞军徒。及发新疆给官兵为奴。所争山地。经知县赵遫、张师孚、勘明立界赵遫请予开复。下部议。从之。　　

○谕军机大臣等前已有旨。令奕山等筹办叶尔羌事宜。新任参赞恩特亨额、到任尚需时日。计廉敬此时已到署任。著奕山会同廉敬妥为商办。廉敬著俟恩特亨额到时。交代后回任。奕山著留叶尔羌。俟奉有谕旨。再行回任。至色哷库勒回子等、业经报复私讎。自应在本处慎守防御。自固藩篱。乃惧怕该夷。纷纷逃避。是先示人以怯。设使霍罕将色哷库勒地方占据。又安望其恢复守御耶。奕山等务当详细开导。俾该回子等仍回故土。安其本业。各为自守之计。方为长策。至现在该处情形。作何准备之处。著即悉心妥议具奏。将此各谕令知之。　　

○正红旗蒙古都统仁寿等奏、城内禄米等七仓。向系八旗骁骑营、派拨官兵看守。并简派都统。每日轮流稽察。闻该值班弁兵。于每日呈递报单后。各堆拨或仅留一二人支应。或并无一人。其夜晚传更送筹巡逻等事。全行懈弛。应请嗣后都统等每五日轮定一人早晚不拘时刻。往各仓严察。遇有别差。遴派各该管旗下参领章京。等前往代查。有无空误。据实报办。傥弁兵仍前玩误。从严参革从之。　　

○旌表守正捐躯广东顺德县民麦亚旺妻苏氏。　　

○改造荆州各营额设擡炮四十位。并添造十六位。从将军德克金布等请也。　　

○己卯。谕内阁、裕泰奏、在籍知县殴伤胞兄。请旨革审一摺。此案分发广东试用知县邓文郁、告假回籍省墓。该员因胞兄邓文爖、将故父厝屋。借人停棺。以致争论殴兄。经邓文爖报县验明。事关伦纪。必应彻底根究。邓文郁著即革职。交该抚亲提审讯。务得确情。按律惩办。寻奏、遵讯邓文爖所控被殴受伤等情。实系争论时自行磕擦所致。邓文郁委止与兄互扭并无殴打情事应将邓文郁拟杖纳赎。下部议。寻议、律载卑幼殴尊长。但殴即坐邓文郁于争论时。辄敢与伊兄互相扭结跌地即属互殴应改依弟殴胞兄律。杖九十徒二年半。到配折责安置。至邓文爖将伊父厝屋。借人停棺。原属不谨。且于伊弟向论催迁自行磕伤。捏控被殴。亦属乖谬。请将邓文爖捐纳同知衔、一并斥革。以示惩戒。从之。　　

○江西巡抚裕泰奏、遵议饬拏会匪章程。江西南安、赣州、二府毗连闽粤。向多会匪潜入此外吉安宁都、各府州。间有蔓延除铁尺三点等会外尚有天罡铁叉、及斋匪担匪各名目现饬责成地保。实力稽查。遇有匪徒潜匿及听从拜会之人。立时赴官举首其庵观寺院、穷乡僻壤一体查报。实则奖赏。隐则连坐。地方官一面示谕居民如有被胁入会者准自首免罪其与邻省接壤各州县。不分畛域。彼此关会查拏并责令各道府州、及该管地方官、随时认真侦访妥办。稍有疏纵。据实严参。至营兵胥役。饬该管各官、取具连环结存案。如有交结匪党。往来通信。及藉端滋扰情事。严拏惩办。得旨、立法何难。总在行之以实。持之以久。汝其勉力整顿。勿徒托诸空言也。　　

○庚辰。谕内阁、前据给事中孙善宝奏、请将山东盐课。改归地丁输纳。当交军机大臣会同户部议奏。兹据潘世恩等逐层覆核。该给事中所奏。虽为盐务疲敝起见。惟援引河东盐务。并仿照安邱等州县办理。及归入地丁抽纳税银。均有窒碍难行之处。著毋庸议。　　

○又谕、游击张耀德、马万春、有弹压地面管理门钥之责。其拆毁民房。夤夜开城。俱系刘允忠传饬。未能即时劝阻。本日据兵部各议以降二级留任。查级抵销。处分原不为过重。惟该游击等祇系听从总兵办理。若照部议处分。恐武职糊涂。遇有上司指挥。或启违抗之渐。所关匪细。张耀德、马万春、俱著改为罚俸六个月。准其抵销。　　

○谕军机大臣等、前据御史黄乐之奏、山东盐务请改归巡抚统辖。以专责成。当降旨交户部议奏。兹据该部奏称、该省运库。现当设法清厘之际。非就近督催。难期得力。该盐政驻劄天津。鞭长莫及。应将山东盐务。改归巡抚管理等语。各省盐法事务。或专设盐政管理。或由该省督抚就近兼辖。均系因时制宜。酌量办理。该省盐务。改归巡抚兼理。应如何明定章程。及有无窒碍之处。著该抚体察情形。详晰妥议具奏。该御史暨户部摺。俱著钞给阅看。将此谕令知之。　　

○辛巳。上幸静明园。诣龙神庙拈香。　　

○幸万寿山。诣广润祠拈香。　　

○以翰林院编修车克慎、为河南乡试正考官。何桂清、为副考官。鸿胪寺卿黄爵滋、为山东乡试正考官。翰林院编修朱凤标、为副考官。检讨黄铭先、为山西乡试正考官。编修何冠英、为副考官。　　

○礼部议准、安徽巡抚色卜星额疏报、采访旌德县贞节妇女程周氏等三十八口。滁州姚罗氏等四十口。请各建总坊旌表。从之。　　

○壬午。谕内阁、大学士公长龄、年登八秩。精力素健兹因肝气病症。骤难复元。恳请开缺调理。长龄著毋庸开缺。亦不必限以假期。所管各项差使。现已分别改派署理。俾得安心颐养。速就痊可。统俟精神照常后。再行销假当差。以示体恤。浙江巡抚乌尔恭额奏、遵旨察看新选温州府知府那兴阿、堪以胜任。得旨、应对明敏。内务府之长技。断不可堕入彀中。慎之。　　

○以吏部尚书奕经、署管理户部三库事。礼部尚书奕纪、署镶黄旗领侍卫内大臣。镶白旗满洲都统僧格林沁、兼署正红旗满洲都统　　

○调工部左侍郎裕诚、为户部右侍郎。兼管钱法堂事务。转工部右侍郎联顺、为左侍郎。以内阁学士恩桂、为工部右侍郎。兼管钱法堂事务。　　

○调正红旗汉军副都统哈哴阿、为镶黄旗满洲副都统。以右翼前锋参领伊清额、为正红旗汉军副都统。　　

○广州将军苏勒芳阿、缘事降调。调荆州将军德克金布、为广州将军。以察哈尔都统乐善为荆州将军户部右侍郎赛尚阿、为察哈尔都统。　　

○赏已革广州副都统孟魁、二等侍卫。在大门上行走。　　

○以大学士穆彰阿、充玉牒馆督催官。　　

○癸未。谕内阁、已革御史周铭恩、因胡炳光代杨宗震央伊条奏关税事件。许给酬谢银钱。虽未接受。并不直言拒绝。复为觅人代奏。即与听许财物无异。著从重发往军台效力赎罪。御史陶澐、遇事封奏。理宜慎密辄向周铭恩寻事条奏。致周铭恩得以乘间怂恿。其奏送庆芬摺内。又复意存回护。不将庆芬所致书信声叙。迨经查取。复敢架词支饰。实属错谬。陶澐著即照议革职。编修王清选、明知贿嘱情弊。辄因胡炳光被人挟制。欲为消弭。怂令陶澐陈奏。编修周恩绶、于胡炳光许给伊兄周铭恩酬谢。先已与闻。其胡炳光愿添钱文。复向该员告知。并不拦阻。迨周铭恩令将摺底送还。辄听从胡炳光央求。复行带回。该二员不知检束。妄行干预。实属有玷清班。王清选、周恩绶、均著交部严加议处。　　

○谕军机大臣等、寄谕山西巡抚申启贤。前据奏请将被控定襄县知县黄旭、解任质审。业交该抚亲提严审。本日据都察院奏、山西定襄县民人赵存礼、呈控该县知县侵渔剥削等情一案。已明降谕旨、仍交该抚归案审讯矣。据该民人供称、该县门丁周二、曲二、粮书石可珍、乔恒珍、户书樊锡禄、仓书韩现等串同舞弊。将上谕誊黄。匿不张贴等语。各直省接奉恩旨。该督抚等自应即时刊刻誊黄。饬属遍行晓谕。若如所控、该县胆敢将上谕誊黄。匿不张贴。殊属大干法纪。著该抚即行确切查明。该县是否任听丁役。匿不张贴。如果属实。著即严行参办。毋稍徇纵。将此谕令知之。寻奏、赵存礼所控未实。且在本省具控时。业已参奏提省。乃不静候审办。辄赴京呈控。拟杖六十。徒一年。仓书韩现于平粜仓谷。受买谷人纸笔费。除付给斗级等饭食各项外。入己钱十千有零。拟杖一百徒三年。粮书乔恒珍散放恩赏老民银。得纸笔费钱每人二三十文。拟杖八十。折责革役。解任知县黄旭、虽无违例徵粮情事。惟既知民力拮据。未能体察舆情。先行详请缓徵。且于平粜仓谷时。失察书役混行开销。请交部严加议处。下部议。从之。　　

○以故云南广通县属回蹬关土巡检杨朝旺孙应贵、袭职。　　

○贷盛京将军、副都统、五部侍郎、修理官房养廉银。　　

○甲申。上诣绮春园问皇太后安。　　

○乙酉。孝懿仁皇后忌辰。遣官祭景陵。　　

○丙戌。以户部左侍郎文庆、为国史馆副总裁官。　　

○调广东南韶连镇总兵官穆克登保、为陕西陕安镇总兵官。陕安镇总兵官锡麟、为南韶连镇总兵官。　　

○命江西九江镇总兵官施联科、来京陛见。　　

○丁亥。命翰林院修撰刘绎、编修单懋谦、在南书房行走。　　

○改湖广督标中军副将为题调缺。从总督林则徐请也。　　

○礼部议准、广西巡抚梁章钜疏报、采访北流县节妇李林氏等二十七口。请建总坊旌表。从之。　　

