<!-- { "loadSidebar": true } -->
○壬戌。以册谥孝全皇后礼成。颁诏天下。诏曰。朕惟乾元布化。爰资厚载之功。坤道含章。聿著顺承之义。纪柔嘉于兰掖。懿矩常昭。忆雝肃于椒涂。隆称允协。皇后钮祜禄氏钟灵华胄。秉教璇闺。凤轸扬辉。践芳规于图史。龙章作绘。彰雅范于珩璜。克娴九御之仪。端庄表则。旋摄六宫之事。勤俭褆躬。溯膺命于慈闱。曼寿锡普天之庆。遂正名于中壸。徽音嗣应地之休上奉圣母恭慈康豫安成庄惠寿禧皇太后悃竭敬诚。色彰愉婉。韶开芝殿佐问安视膳以维虔。瑞蔼萱庭。谨夏清冬温而罔懈。垂佩协温恭之度。德懋瑶斋。求衣同兢业之怀治襄黼扆。星轩晨肃礼隆茧馆以条桑月极宵澄化洽睢洲而芼荇。耀光华于翚翟。葛覃留浣濯之风。敷仁惠于螽麟。瓜瓞启蕃昌之祉。嫔妇咸钦其硕训。宫庭共戴以贤声。洵内职之无违。蚤阃修之特茂。今道光二十年正月十一日崩逝。眷惟淑行。胥根顺孝之忱。缅厥嘉猷亶备醇全之德。夫典隆议谥。非朕意所能私。而实足称名。本群情所共惬。爰咨礼职详考彝章。祗告太庙。以本年四月初一日册谥为孝全皇后。于戏。播遗型于万国。尊式黄裳。垂令闻于千秋。芬流彤管。颁示天下。咸使闻知。　　

○谕军机大臣等、御史贾臻奏海船贩运烟土。潜入小口地方官查拏不力一摺据奏广东廉州府属合浦县龙头沙地方外面滨海内地界连高州府属及广西郁林州属海船专载烟土停泊该处发售后另用渔船各执鸟枪包送上岸。该县城外之周盛长泰英利各字号。皆积惯囤贩之家有府书徐老官及该县门丁周六、为之包庇。又该县湖廉洞地方栽种罂粟县丞王万春曾经履勘送县。该县韩凤翔并未查禁。反将禀稿延搁不发。意存消弭等语。奸商贩运烟土。书吏门丁勾通包庇。实属不法。至地方栽种罂粟。既经该县丞查勘送县何以该县延搁不发。现当查拏鸦片吃紧之时。不可不严行惩办。著林则徐确切查明。据实具奏。毋许稍有瞻徇姑容。将此谕令知之。寻奏、查明该处实无贩运烟土、栽种罂粟。包庇消弭等事。报闻。　　

○以训练巡防妥协。赏福建总兵官达洪阿提督衔。　　

○癸亥。命长芦盐政英诚留任　　

○以催徵课饷出力。予两淮候补运判郑士彦等即补加衔有差。　　

○甲子。谕内阁、奕絪等奏、拏获窃砍回乾树梢人犯。请解交刑部审办一摺。内务府幼丁清安通山在孝东陵西河沟迤西坎上地方。窃砍回乾树梢。实属藐法。著解交刑部严行惩办。该管官即时将该犯拏获。功过尚足相抵。应得处分。著加恩宽免。寻刑部讯明奏上。得旨、清安、通山、均著销除旗档。照拟分别军徒。仍解往犯事地方加枷号一个月。满日再行实发。　　

○乙丑。闽浙总督邓廷桢奏、考验闽省各营弁兵。大半软弱。竟有用四力弓者。开六力者已属寥寥。若将该管将领悉予劾参。则通省竟无不入弹章之人。现经勒限三个月上紧操练。如仍置若罔闻。即行严参。得旨、所奏甚是。依议认真督饬办理。　　

○缓徵山东汶上、鱼台、二县被水村庄新旧额赋。　　

○丙寅。上诣绮春园问皇太后安。　　

○谕内阁、礼部奏、庄亲王护之祖父母父母应否给册致祭等语。著宗人府查议具奏。　　

○谕军机大臣等瑚松额奏、查明甘肃仓库银粮一摺据奏甘省原亏银谷及已经弥补数目。有扣存司库者。有解交道府州库者有存贮属库买粮还仓者。再有数年。即可一律补完。其平粜粮石。实因连年收成歉薄。买粮还仓者。虽不及十分之一惟粜获价银。多已解交司库其存贮属库者亦不及十分之一。现已催提勒解。至春借秋还之案。虽有民欠为数甚微现亦严催徵还。惟镇西迪化二府州。远在口外。所办出借出粜各案。能否如期买补催还已饬镇迪道查办。并咨催乌噜木齐都统赶查各等语。州县亏短仓库。例禁綦严。况甘肃为边陲要地尤关紧要。此次该督奏明原亏数目、及弥补章程既不重治其罪。又复予以年限已属从宽办理若数年以后。仍不能一律补清完款。不特将各该州县按律惩办该督受恩深重。屡奉谕旨查办。不能著有成效。徒以空言搪塞。朕必将该督严处示惩恐不能当此重咎也所奏口外买补催还各款。著即赶紧清厘。毋任再有延宕将此谕令知之。　　

○以已革工部尚书陈官俊、为通政使司通政使。　　

○丁卯。上诣昭显庙。时应宫。拈香。　　

○还宫。　　

○漕运总督朱树奏、标营人员于弓力多未讲求。另制官弓。饬令练习。责成该管官随时查验。得旨、不可徒尚外饰。以收实效为重。其加意训练之。　　

○河东河道总督文冲奏报到任日期。得旨、料汝必能不染河工习气。修防以实。是用特简。其勉力为之。慎勿瞻前顾后。当屏嫌怨。以副倚畀重任之至意。　　

○以江宁布政使唐鉴、为太常寺卿。　　

○以常雩祀天于圜丘自是日始。斋戒三日。　　

○戊辰。谕军机大臣等、前据给事中况澄奏、请停止运判运副援案改补之例。以杜幸进一摺。当交吏部议奏。兹据该部分晰议奏。已降旨依议行矣。惟摺内称浙江宁波府知府邓廷彩之子邓承恩、生长浙江广为结纳原任绍兴府通判吴嵰、盘踞招摇。为其子吴寿昌乞婚盐商许姓。该二员之子均经捐纳运副。分发浙江著祁寯藻、黄爵滋于闽省事竣路过浙江时。查访邓廷彩父子。果否有朋比营私等情。吴嵰业已因案革职。果否在浙暗中把持公事。其子由运副改补运判该员等均于改补后在省在任仍用五品顶带之处。均著查明据实具奏。将此谕令知之。　　

○又谕、前据金应麟奏、请将漕运事宜。量为变通。当降旨交林则徐等妥议。兹据该督筹议漕务四条。开单呈览。除直隶水利一条。已饬琦善查议外。其余三条著伊里布履任后体察情形。妥议具奏。又裕谦片称、江苏情形以整顿营伍、严防海口为要务著伊里布严饬将弁勤加训练。其各海口亦应随时稽查有备无患。原单片著钞给阅看。将此谕令知之。　　

○吏部议奏给事中况澄奏、请停止运判运副援案改补。查运副降补通判。运判改补知县。自例文节次厘定以来。久经遵守。所请不准改补之处。应毋庸议。又称浙江运副。请由外省题补。永停捐纳一节。查运副于乾隆年间定例。先尽捐纳人员。如无人。方准题升。所请尽由外省题补。既与定例不符。并查各例内从无指明一项永不准捐之条亦毋庸议惟所称报捐运判者。多系分发浙江。至运副祇此一缺。非其父兄在浙服官。即系亲戚在浙为商。如欲为浙江通判。祇用报捐运副。一经改补。即是此职一节。查该员等于掣省后。纷纷改补。诚不免有择省之弊。应请嗣后运副告降通判。运判改捐知县。均即由该督抚盐政知照吏部将该员入于捐纳通判知县。统配各省签内另掣一省发往。以昭公允而杜弊端。从之。　　

○以河南按察使成世瑄、为江宁布政使。服阕按察使张祥河、为河南按察使。　　

○己巳。上诣南郊斋宫斋宿。　　

○谕内阁、前据巴雅尔参奏、吉林摊扣兵饷。帮贴驻京人员。当降旨令祥康明白回奏。兹据奏称、备挑官兵。官为觅备住处。发给费用。留京当差之员。每年按名接济银二百两。咨行各副都统照办属实。其按通省官兵俸饷摊扣系照巡幸盛京随营当差官兵办理等语。在京当差人员。自有应领俸饷。不当由本省地方捐资帮贴。且挑选驻京之员。与巡幸随营者迥不相同何得妄行援引。办理实属荒谬。且诸事不能振作。有负委任祥康著交部严加议处。即来京听候部议。　　

○以理藩院尚书赛尚阿、为满洲繙译会试正考官。兵部右侍郎端华、为副考官。理藩院右侍郎文德和、为蒙古考官。　　

○调成都将军经额布、为吉林将军。广州将军德克金布、为成都将军。以甘肃提督阿精阿、为广州将军。四川松潘镇总兵官马腾龙、为甘肃提督。前任山东曹州镇总兵官托明阿、署松潘镇总兵官。　　

○庚午。常雩。祀天于圜丘。上亲诣行礼。　　

○诣关帝庙拈香。　　

○幸圆明园。　　

○诣绮春园问皇太后安。　　

○谕内阁、给事中张秉德奏、请严禁关口潜带羌土一摺。鸦片烟流毒。传布甚广。据称回疆贸易民人。每夹带羌土。由嘉峪哈密等关潜入内地。熬膏过瘾。与烟土无异。并有贩至各省者。著陕甘总督回疆各城大臣严密访查。如有此种烟土名目。立即拏获惩办。并著该督等派委妥员。于进关要隘地方。常川巡察。仍严饬嘉峪哈密等关文武员弁认真稽查傥有疏懈走漏。及胥役卖放等弊。即著从严参办。以肃关口而祛锢习。　　

○又谕、给事中张秉德奏请禁止银号包揽捐职。以防私造假照一摺著管理三库大臣会同户部议奏。寻奏、银号包揽上兑。久干例禁。若必令捐生亲身上兑势难远涉应仍照旧例。托亲托友。听捐生自便。至执照按卯发给。该捐生原籍地方官。向来出榜晓谕恐日久视为具文。应饬各督抚将军府尹、转饬各地方官晓谕捐生。接奉部照定限一月内赴官呈验。俟部文到日。按卯查对傥板式印篆不符、及部文无名者。即行通详严办。则私造骗诈之弊不难立见。该给事中请另议章程之处。应毋庸议。从之。　　

○辛未孝全皇后三满月致祭。命皇子行礼。　　

○协办大学士两江总督伊里布奏到任日期得旨、一切认真黾勉以副付畀重任之意。　　

○闽浙总督邓廷桢奏、通饬两省水陆各营官兵兼习鸟枪。得旨、所见甚是。认真训练。以收实效。　　

○壬申。谕军机大臣等昨日据步军统领衙门奏、云南猛缅厅回民马文昭呈递封章愬称回民被杀。文武官员挟嫌不救等情。已明降谕旨饬解云南听候查办矣。此案汉回互斗。致毙多命。该地方官听断不公。并不带兵驰往解散业据伊里布等于上年九月奏请将通判张景沂参将瑞麟革职严讯旋据该督等于本年正月奏称派委大员查拏。现已获犯百余名。提省审办等语。伊里布已调任两江此案尚未奏结桂良甫经接任。无所用其回护。务将前案人证提集研鞫。查明因何肇衅。如果地方官办理公正何至致酿多命。毋得化大为小。藉词消弭。回民马文昭不日即可解到。据称呈词系文生员薛纪清写就。总须将该生员民人等传集晓谕如果办理公允。自可折服其心。不致另生枝节。并著该督核实定拟具奏原呈及图式劄付著一并发给阅看将此谕令知之。　　

○引见各衙门保送御史人员得旨刘翰华、刘良驹、胡元博、洪锡璜、王庆元、张廷桦、宋林曙、俱著记名以御史用。　　

