<!-- { "loadSidebar": true } -->
○又谕、前因粮船水手人数众多。恐有汉奸溷入。降旨令牛鉴悉心筹画。旋据奏称、汉奸皆系闽广浙江匪类。漕船水手。皆籍隶江苏山东直隶。并无闽广浙江匪徒。容俟会同漕臣抚臣筹议具奏等语。现尚未据该督抚等会议奏到。因念浙省办理军务。不能得手。皆由汉奸充斥。助逆肆凶。是此项匪徒。为害滋甚。不日南漕北上。难保该逆不分遣匪党。溷入水手之中。潜伏附近天津一带。另图滋扰。不可不豫为防范。著朱树谆饬各粮道。转饬总运等官。责成领运千总。各就所管之帮。逐船按照花名清册。自开兑以至沿途。随时点验。某船水手若干名。遇有册内短少。及册外增添之人。立即根究来历。毋稍容隐。其交卸回空时。尤应验明人数。随帮带回。并逐日点卯。毋任一名借故留住天津通州等处。以杜意外之虞。并著麟庆朱襄于催趱粮船之便。留心稽查。毋任匪徒溷迹。亦不准水手人等一名上岸。并知照经过地方各督抚。一体严查。无分畛域。再闻漕船经行处所。皆有短纤。此辈更无册籍可稽。奸匪尤易匿亦。著该督等密饬所属。如何设法严防。妥议章程具奏。务使奸匪无从托足。而漕行仍不致惊扰。方为妥善。将此谕令知之。　　

○钦差大学士王鼎因病乞假。命俟会议事竣后。缓程来京。安心调理。　　

○以剿办湖北崇阳县逆匪功赏按察使郭熊飞、知府周鸣鸾、周启运、同知郭梦龄、舒昇额、通判陆咸升、知县夏廷樾、副将金万全、参将清保、游击谢正国、吉兴、都司王楷、守备薛升堂、王荣、翟万林、鲍云翥、丁存英、张登明、花翎。知县金云门等蓝翎。副将双福、都司玉贵、巴图鲁名号。余加衔升叙有差。　　

○辛丑。谕内阁、昨据裕泰奏、湖北盐法道叶敬昌、总理军需局务。并捐资雇募乡勇。随同防剿。武昌府知府明峻、办理行营粮务。又带乡勇收复通城。均为出力。恳恩分别鼓励。并请将该二员应得处分。量予宽免等语。崇阳县系该道府所属。此次逆匪滋事。例有应得处分。至该员等于军务出力。系属分所应为。不应论以功过相抵。叶敬昌。明峻。均仍著交部照例议处。所有该督奏请鼓励之处。著不准行。此外失察文武各员。著裕泰一并查明具奏。不准稍有隐饰。　　

○谕军机大臣等、托浑布奏、调防弁兵酌带健马等语。所议未见周妥。南人畏马。固属不易之论。惟马队之得力。全丑马上兵丁。持有枪箭利器。故一经冲突。贼势遂好披靡。逆＜?口英＞如果登岸。断非徒手。其所持各种火器。纷纷轰击。我之马队。手无利器。何以抵御。若被击退回。不但后面步兵。必遭践踏。且马队在前。我之步兵从后施放枪炮。既不能击中逆＜?口英＞。而仓卒之间。马队转致误击。况绿营之马队。本不若东三省矫健。加以马上更无长技。又何所持以御敌。种种窒碍。实非攻剿善策。所有托浑布请酌带健马之处。著再行悉心另筹。以操胜算而资得力。将此谕令知之。　　

○以前任礼部尚书奎照、署都察院左都御史。　　

○修山东临清、德、二州仓廒。从巡抚托浑布请也。　　

○壬寅。上诣绮春园问皇太后安。　　

○命翰林院侍读李棠阶、提督广东学政。　　

○抚恤琉球国遭风难夷如例。　　

○癸卯。谕军机大臣等、讷尔经额奏、遵旨覆筹天津海口府城等处防堵稽查情形一摺。所议甚属周妥。已降旨饬令提督周悦胜。赴天津协同防堵矣。逆夷如果北驶。拦江沙内炮台分布。其迤南道沟子地方。亦安设伏兵。杜其抄袭之路。所有南北两岸。守护炮台将弁。必应遴选健壮可恃者。勤加训练。临时方可得力。并派员严密稽查。勿令汉奸溷入。至天津为五方杂处。最易藏奸。该督现于城之内外。密派各员。签分街道。专司侦察。无论居民铺户店寓寺观。一体编列保甲。并令绅耆协同稽查。所办固属周密。但自天津府城以至大沽。沿河两岸村庄。人烟稠密。军民良莠不齐。务当设法时时访查。不可令匪徒潜踪影射。其所派委各员。仍应暗加侦察。勿令虚应故事。日久生懈。是为至要。上年所撤海口兵。著准其如数仍调赴防所。以资堵御。所有该处南岸炮台。著派妥协弁兵。严行守护。陈金绶作为守护炮台之接应。周悦胜到时。驻劄南岸。作为陈金绶之接应。胡超著移驻北岸。石生玉在北塘一带防护。胡超作为石生玉之接应。其各路接应将弁兵丁。应驻劄地方。及大沽北岸炮台。应归何处照应管辖。始能得力之处。著讷尔经额、周悦胜、胡超等、会议具奏。讷尔经额统辖将弁。兼理粮饷。著即驻劄天津府城。随时调度一切。联络声援。惟当激励众心。养锋蓄锐。以资捏卫而备干城。将此各谕令知之。　　

○命直隶提督周悦胜、带兵赴天津办理防堵。以江西南赣镇总兵官长春。置直隶提督。　　

○命四川提督齐慎、仍为参赞大臣。驰往浙江办理军务。　　

○赏已革协办大学士两江总督伊里布、七品衔。已革四等侍卫咸龄、四等侍卫。交广州将军耆英带往浙江差遣。　　

○移贵州都匀县训导驻八寨厅。铸给条记。从巡抚贺长龄请也。　　

○以伊犁屯田丰收。予员弁议叙。赏兵丁一月盐菜银。　　

○礼部议准、前任山西巡抚杨国桢疏报、采访浑源州贞节妇女贾赵氏等四十九口。请建总坊旌表。从之。　　

○旌表守正捐躯湖北归州民王悰钊童养媳向女。　　

○甲辰。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、裕泰奏参、湖北署蒲圻县事拣发知县萧荫恩。于禀报港口官塘二驿前此被逆匪抢去马匹。与委员等所查多寡悬殊。又屡次领银。并不开明用款。总以筹垫甚钜。空言请益。显有希图浮领马价。及冒销经费情事。现当核实军需之际。必须严行究办。以儆将来。该县曾经裕泰保奏赏加知州衔著即撤销。仍著先行撤任。交该督督同司道。饬提该驿丁书册档到案。逐一彻底根究。如查有浮冒情弊。即著从严参办。寻奏、查蒲圻县三驿失马一百一十七匹。数目相符。现均陆续查获。其倒毙无著马匹。已如数赔补。垫用军需银一万一千二百九十五两零。因款目纷杂。曾请事竣造报。亦非朦混冒销。惟具禀轻率。应将该署县萧荫恩知州衔撤销。免其再议。从之。　　

○又谕、经额布奏、查出朦混拨地。并册改委员禀单各员。请分别革职解任审办一摺。前因惟勤等奏、查明擅给印照。越界垦荒一案。恐仍有不实不尽之处。当经降旨交经额布确切查明。严行究办。兹据奏称、查出凉水泉荒地。除拨给打牲乌拉总管。及乌拉协领津贴兵丁地二万晌外。另有拨给玛延官庄地下千晌之事。并据委员依禄禀称、主事巴克唐阿、将伊查荒禀词内所叙玛延官庄地一千晌。语句涂删。询之原派拨地之委员永山、扎克当阿、则称原劄遗失。遍查并无案据。所有钞存之劄档。仅系拨给乌拉总管等二万晌。并无拨给玛延官庄地之文。其中显有情弊。佐领永山、扎克当阿、著即革职。主事巴克唐阿、著解任。交该将军严行审讯。彻底根究。仍检寻拨地原稿务获。并委员指明地段。确切丈量。毋任稍有隐饰。　　

○谕军机大臣等、御史吕贤基奏、豫筹南河苇荡。以防水患而节经费一摺。是否可行。著麟庆将摺内所陈各款。体察情形。妥议具奏。原摺著钞给阅看。将此谕令知之。寻奏、南河柴额。自雍正四年议定岁交一百五十万束。嗣后屡经增添。至嘉庆年间。前河臣黎世序等始奏明尽荡摉采。将岁完正余外余柴五百一十六万九千八百束。作为定额。臣到任后。面右营产柴短缺。议以分年筑堰蓄水义苗。自后左右两营。均皆逾额。至河工经费。不敢稍有浮销。一切弊端。亦当随时厘剔。该御史所奏各条。实无益于工用。反有碍于旧章。应请毋庸置议。从之。　　

○又谕、经额布奏、吉林将军印信。向贮衙门印库。其钥匙系将军佩带。现在查明印务主事巴克唐阿于用印后。并不即时封锁入库。业已明降谕旨。将该主事交部议处矣。嗣后吉林将军印信。应否仍贮印库。抑或存留该将军寓所。其用印时应如何派员监视。以专责成之处。著经额布妥议章程具奏。将此谕令知之。寻奏、遵议吉林将军印信。拟存将军寓所。用印时拟轮派印务主事协领一员。酌派笔帖式二员监视。并将每日用印文书。于号簿内详细注明件数。钤盖印信。似可除朦混之弊。从之。　　

○又谕、寄谕直隶总督讷尔经额、据穆彰阿面奏、该督所造弩弓。甚为便捷。著即将弩弓并箭检齐二副。派员赍送来京呈览。将此谕令知之。　　

○乙巳。孝昭仁皇后忌辰。遣官祭景陵。　　

○丙午。遣官祭贤良祠。　　

○谕内阁、前因奇明保年逾七旬。精力就衰。降旨命耆英驰往浙江。署理杭州将军。因念省城为根本重地。防堵尤关紧要。将军参赞分驻各处要隘。祇有特依顺一人带兵在省。恐不足以资控制。耆英著颁给钦差大臣关防。驰驿前赴浙江省城。会同特依顺严密防守。如兵力尚单。应调本省及他省官兵。即著斟酌情形。一面飞檄调取。一面由驿具奏。傥有疏虞。惟耆英特依顺是问。刘韵珂身任巡抚。守土是其专责。一切防堵事宜。亦著会同筹办。至浙省沿海各处口岸。仍责成奕经文蔚齐慎择要防守。相机攻剿。该将军大臣等、惟当同心协力。以期战胜守坚。毋负委任。勉之望之。　　

○谕军机大臣等、麟庆奏、黄水畅流归海。各工修防平稳一摺。览奏均悉。近年南漕北上。均因黄高于清。灌塘济运。原系一时权宜办理。上年祥工漫口。南河下游。业经清水刷涤。河身自必一律深通。本年黄水归海。迅驶东趋。流行极为畅顺。瞬届军船抵坝放渡之期。该处御黄坝如能照旧启放。较之灌塘济运。岂不更善。该河督现在迎提军船。相机放渡。自必因时制宜。妥为筹画。所有挽渡各机宜。能否复归旧制之处。著该河督察看情形。斟酌妥办。总期河务漕行。两无妨碍。是为至要。将此谕令知之。　　

