<!-- { "loadSidebar": true } -->
○谕军机大臣等、有人奏、湖南会同县典史陆根培、遇事需索。经县民梁世藻呈告。该管知县曾有差传洪市积秀班。在署私演淫戏。官亲何淳、勒索刘郁文银一千余两。门丁徐五、因解马科派钱文诸谷。畏其禀发。代为隐匿。永兴县高亭司巡检崔俊、擅受李五乃呈词。被告之李正全、向县呈诉。该巡检令弓兵王贵、李光等押令至署。出钱始放。并将曹允吉、李春云、曹戊乃、板责收禁。抑令出钱。湘乡县永丰市县丞冯宗炜、滥添胥役。勒索生员李济世等钱文。茶陵州吏目朱德华、在衡州府委用时。借部民李如洋银两无偿。同至茶陵。令充门丁。又与李如洋妻吴氏、同居署内。李如洋故后。仍不将李吴氏遣出。李吴氏屡次讹索。私给银两。该州仅押令李吴氏回籍。并不禀究。再湖南宝庆府一带。土匪串同差役。设立私卡一百余处。勒索抢夺。扰累商民。该府属新邑回龙市双滩村等处。有刘贤吉、刘贤溰、唐绍舜等设卡纠众。搭盖棚厂。勒索民人阳卓群等米一百余石。及刘俭文等钱物。该县差役李春、邓忠、为之庇护。历控未究。武冈州湖塘水津渡鸡公寨等处。有陈明烈、夏本加等纠众立卡。夺去邓裕升、陈一中等包谷钱文。杀伤民人陈宇训、阳永贞等。该州门丁熊四等通同徇隐。邵阳县白沙洲至镰子湾猫儿塘一带。有曾卫人、申廷仁、余入海、何明光、邓乾富、陈百富、韩廖长子、雷佳上等分设四五十卡。抢索叶群望、赵超群、周文升、朱致和等钱物。勒诈李永年、欧阳标、彭可慎、何秉彝、蒋天元、宋明德、萧良贵等钱文。复在该县旱路。书写示帖。招集一百三十二庙。每庙出钱。于宜塘观立约。青云山点名。抢夺太平乡举人曾宗逵家谷石。历经呈控。仅获欧阳标案内夏五等数名。该县差役贺见、萧文、陈信等通同一气。指引余入海等至县。与夥犯交接。该县庇役不办。其余府城外税关下洛阳湾至松树滩一带。设卡更多。扰累尤甚等语。国家分职任官。所以除莠安良。勤恤民隐。据奏陆根培、崔俊、冯宗炜、朱德华等擅受民词。婪索钱文。及宝庆府属新邑回龙市等处。有刘贤吉等设卡勒索。如果属实。大干法纪。讷尔经额到任未久。无所用其回护。著于查阅营伍之便。明查暗访。傥宝庆府一带。实有土匪串同差役。立卡勒索情事。立拏惩办。劣员陆根培等、如实有婪索确据。即著严参。毋稍徇隐。原摺著钞给阅看。将此谕令知之。寻奏、审明虚实各情。将陆根培等分别革职免议。梁世藻、刘贤吉等按律定拟。私卡拆除净尽。下部议。从之。　　

○广州将军庆山奏、请赴台湾剿贼。得旨、所奏可嘉。但此时大局未定。未便添派。俟朕再看光景。候旨可也。　　

○以吏部左侍郎奕经、充经筵讲官。都察院左都御史白镕、署经筵讲官。　　

○命乾清门行走喀尔喀亲王车登多尔济、在御前行走。哈密回子郡王衔贝勒伯锡尔、回子郡王伊萨克、在紫禁城内骑马。赏扎噜特贝勒布木色楞、青海贝勒那木喀旺扎勒、喀尔喀贝勒音登该噜布、双眼花翎。　　

○以喀喇沙尔屯田丰收。予员弁议叙。赏兵丁一月盐菜银。　　

○四子部落扎萨克郡王伊什齐当、扎噜特扎萨克贝勒布木色楞等三人、茂明安贝勒达木丕勒等二人、青海扎萨克贝勒那木喀旺扎勒等二人、喀尔喀贝子蕴丹盖噜布等七人、鄂尔多斯扎萨克贝子端多布色楞等二人、翁牛特扎萨克镇国公乌呢济尔噶勒、阿拉善镇国公普尔普、科尔沁辅国公巴图等二人、扎哈沁公车德布达什、喀喇沁多罗额驸巴勒丹蕴丹等二人、杜尔伯特二等台吉达锡多尔济等二人、绰罗斯四等台吉鄂呢济尔噶勒、和硕特四等台吉喇锡栋噜布等二人、土尔扈特四等台吉巴勒桑等二人、土司存多格勒等二十六人、朝鲜国使臣徐耕辅等三人、于西苑门外瞻觐。　　

○丙寅。谕内阁、琦善奏、京控抢夺孀妇威逼人命一案。请将延玩不职之知县、未能究出实情之知府、办理失当之委员、分别革职议处一摺。平山县知县周尔堂、于纠众强抢妇女要案。并不即时拏究。又不讯取供词。激成上控。实属泄玩。著即革职。正定府知府关炳、审讯多次。未能究出实情。委员候补同知李树玉、既究出代写字据。已得端倪。乃不从此根究。亦属办理失当。均著交部议处。　　

○谕军机大臣等、本日据魏元烺由六百里驰奏、提臣到台后连得胜仗。捦获贼匪股首。余匪星散。请止各省劲旅一摺。据称提督马济胜、总兵窦振彪、自台湾府城及鹿港、驰抵嘉义。与提督刘廷斌会合。南北道路已通。贼匪各股首。虽黄番婆、刘港二犯。未知曾否就捦。而陈连、刘仲、詹通三名。既经报获。又连获贼目多名。大股聚众三五千者。所存二三百人。小股上存百余人、或三五十人。各村庄团集丁壮助官获犯。义勇招雇不少。所调之兵。陆续抵台。摉捕余匪。已敷调遣。应将河南四川贵州西安等兵截回等语。现已饬令瑚松额抵闽后即行渡台。督同刘廷斌、马济胜、摉捕党羽。务期悉数歼捦。并谕程祖洛渡台办理善后事宜。河南等处官兵。自应撤回归伍。以免跋涉。侍卫巴图鲁章京等。已令瑚松额酌带数员渡台。余著哈哴阿管带回京。其马济胜函称、十一月二十六日曾有摺稿。声叙续获胜仗。焚毁贼巢。捦获股首詹通各情形。该抚接到后。想已即行具奏矣。将此由五百里谕令知之。　　

○又谕、本日据魏元烺驰奏、提臣连得胜仗。捦获贼匪股首。请停止各省劲旅一摺。据奏十二月十一日。接马济胜十一月三十日印封。由盐水港驰抵嘉义。与总兵窦振彪、提督刘廷斌、会合。南北道路已通。股首聚众三五千人者。刻下所存不过二三百人。小股百八十人、三五十人不等。各处村庄。团集丁壮。助官获犯。绑送军前。股首陈连、刘仲、业经捦获。陈连解交彰化县。刘仲解交嘉义县。黄番婆、刘港二犯。闻亦就获。但未解到。又鹿港同知王兰佩禀称、陈连等在茅港尾。经马济胜叠次击败。毙匪多名。遁至彰化县属之内山林圮埔一带。该同知督同义勇及总理林迎祥等、拏获黄城名下先锋林景和一名。并会同彰化县知县李廷璧、丁役义勇总理等、拏获逆首陈连、及陈皎、黄网三名。都司洪志高、拏获余海一名。该丞又接署安平协副将事艋舺营参将温兆凤、自嘉义来信云。詹通业经拏获。提督马济胜以贼党星散。专事摉捕。兵勇义民。颇敷调遣。各省调取兵弁。尚未抵闽。应行截回。又马济胜函内声叙、十一月二十六日。曾有一函并摺稿。详述续获胜仗各情形。尚未递到。饬令查明等语。马济胜函。由蚶江口岸迳递到省。想程祖洛驻在厦门。得信稍迟。一二日间亦可奏到。此时南北道路已通。贼匪四处奔逃。瑚松额著即渡台。督同刘廷斌、马济胜、悉数歼捦。其著名贼目、解京惩治。余匪就地办理。善后事宜。著程祖洛渡台妥办。仍遵前旨会同详查起衅根由具奏。侍卫巴图鲁章京等。瑚松额渡台时。如须带往。著酌带数员。余著哈哴阿管带回京。各省官兵尚未抵闽者。截回归伍。将此由五百里各谕令知之。　　

○湖广总督讷尔经额奏、两省文武大员。察核未周。请将年终密考。缓至明春具奏。得旨、是。明年年底再行密奏。　　

○光禄寺卿程德楷、因病解任。命国子监祭酒程恩泽、在上书房行走。　　

○命值年河道大臣奉宸苑卿阿扬阿、会同礼部尚书耆英、理藩院尚书博启图、工部左侍郎恩铭、履勘京城内外兴修河道。　　

○修湖北汉阳府护城石堤。并马头闸坝。从总督讷尔经额等请也。　　

○贷直隶驻劄灾区各营兵丁饷银。　　

○丁卯。孝庄文皇后忌辰。遣官祭昭西陵。上诣寿康宫前殿行礼。后殿问皇太后安。　　

○谕内阁、富呢扬阿奏、按限扣收帮丁积欠库银。酌缓余米变价。暨带缓米数一摺。浙江漕白二十一帮。积欠司道各库银两。前经降旨饬令该抚自本年为始。遵照奏定限期完缴。兹据查明本运届限。所有借欠司道各库、及杨村剥价等款。共银十一万余两。业经全数扣收。其留南余米变价抵还县库一项。姑念本年起运各帮。守候灌塘。添备关缆。费用倍增。丁力实形窘迫。著照所请、留南余米变价抵还县库一项。除带北济用外。约賸银五万九千余两。加恩暂行给丁济运。俟下运扣收。至湖属台前等八帮。上年减歇在次。本年扣款已多。且加装道光十年十一年缓徵之米。已属负重。若再加装。殊于运行有碍。该八帮应交晒扬初限米二千九百余石。著准其下运带交。以纾丁力而利重运。　　

○又谕、布彦泰奏、原借库项。请定限归款。将余賸赏给参赞大臣。作为赏需一摺。前任参赞大臣巴哈布、因塔尔巴哈台办公竭蹷。奏准动项置买货物。为购换哈萨克之用。以所获余利办公。本银俟一二年后陆续归款。惟未定数目年限。非慎重公项之道。兹据布彦泰酌定确数。限年归款。著照所请、前借库项五千两。自本年为始。按年归还五百两。十年埽数全清。每年再以余賸银三百两。归入官布铺。作为本银。以便置货贸易购换该处地界。绵亘几二千里。西面一带卡伦外。皆哈萨克游牧。其王公台吉阿哈拉克齐等、不时来城。又所属霍伯克赛哩之土尔扈特王公台吉等来城。或差人前来。均须酌给赏物。费用较多。自应量为津贴。前项贸易余賸银两。除归本办公外。每年尚可余银一二百两至数百两不等。著加恩赏给该参赞大臣。以为赏项。此项虽系闲款。究属岁支定额。仍著造册报部。以备稽查。　　

○谕军机大臣等、寄谕山西巡抚尹济源。山西归绥道福长、居官若何。才具是否胜任。精神能否周到。该抚到任已经数月。著确切查明。据实覆奏。将此谕令知之。寻奏、福长精神强健。于地方情形。属员贤否。尚为明晰。亦无贪劣情事。惟才具未能练达。间或过听人言。旋即改悟。报闻。　　

○贵州按察使李文耕、年老休致。以广东盐运使吴杰、为贵州按察使。　　

○修筑浙江山阴、会稽、萧山、上虞、四县柴土篓石塘工。从巡抚富呢扬阿请也。　　

