<!-- { "loadSidebar": true } -->
○又谕、都察院堂官。于降旨饬令查明抽查御史所用文移。是否盖印。抑系朱标印字。未能详细查明。即行覆奏。殊属草率。武忠额、李宗昉、麟魁、琦琛、毛式郇、李振祜、均著交部议处。所有抽查御史关防。著礼部另铸。发交都察院。届时饬令派出御史。领赴大通桥。于一切文移。照例盖用。差竣仍缴存都察院。严密存贮。以昭慎重而专责成。　　

○引见各衙门保送御史人员。得旨、张灏、寻步月、胡长庚、杜彦士、王庭兰、张秉德、郑瑞麒、俱著记名以御史用。　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命礼亲王全龄、庄亲王奕＜?土八买＞、顺承郡王春山、各五推。吏部右侍郎恩桂、户部右侍郎赛尚阿、礼部右侍郎王植、兵部右侍郎耆英、刑部左侍郎刘彬士、工部右侍郎廖鸿荃、都察院左副都御史琦琛、通政使司副使那斯洪阿、大理寺卿德诚、各九推毕。顺天府府尹、率农夫终亩。赏赉农夫耆老如例。　　

○诣关帝庙拈香。　　

○幸圆明园。　　

○诣绮春园问皇太后安。　　

○以大学士穆彰阿、署直隶总督。　　

○以耕耤礼成。春膏渥沛。予御前大臣、从耕王大臣、暨执事人员、加级纪录有差。赏校尉银锞。　　

○戊子。孝贤纯皇后忌辰。遣官祭裕陵。　　

○谕内阁、前因御史朱成烈奏、查拏粮船滋事水手。宜先清其巢穴。当降旨令漕运总督及有漕各督抚妥议具奏。兹据乌尔恭额奏称、浙江粮船水手。自历次奉旨查办后。皆知儆惧。滨河一带。并无抢夺凶斗案件。亦不敢仍复老堂经堂名号。现在明定章程。层层稽查。使故智不得复萌等语。该省水手。习教逞凶。已非一日。虽叠经整顿之后。其桀骜不驯之气。已觉敛戢。但恐约束不严。复滋弊窦。著照该抚所议章程。嗣后投充水手。统由旗丁主持。不准年久水手。私自收留。如遇新船雇令撑驾。各由弁丁选择。不准结夥强占。每年各帮归次时。先由旗丁头舵、出具并无老堂经堂各项名目切结。由帮弁覆核。移送州县。并责令总运会同印委各官。复加确查。有则立时拏究。尽法处治。无则加结申送备查。仍循照旧章。由该抚派委文武员弁。弹压管束。开行后责成粮道督饬总运帮弁。随地稽查。不得松劲。其沿河茶酒等铺。如有寄赃等弊。责成该地方官察访严惩。傥旗丁头舵。敢于容隐包庇。或帮弁总运。及地方文武各官。查办不力。一经察出。分别惩办严参。以儆玩愒。庶使宵小无所容身。帮丁共遵约束。而习教逞凶恶习。得以断绝根株矣。至泰子船一项。据该抚查明。现在并无此项名目船只。以后如再有滋事。及老堂经堂名目。别经发觉。惟该抚是问。毋得视为具文也。　　

○谕军机大臣等、瑚松额等奏、上年西藏贡使堪布等行至通天河岐米加纳、并托逊诺尔地方。被四川所属格尔次暨果洛克番贼。两次抢劫。本年二月初八日。经派出之扎萨克等、于通天河脑曲麻尔地方。探明踪迹。歼毙番贼数十人。捉获活贼六名。割获首级二颗。耳记二十五片。番妇小孩六名口。起获堪布原赃已启未启皮包三十个。牛一百六十五只。羊一千六百七十四只。马二匹。枪十杆。并投出掳去西藏番民尼莫一户。男妇大小十四名口。余贼尽皆远窜无踪等语。通天河岐米加纳、并托逊诺尔。系堪布入贡往来必经之路。四川所属格尔次暨果洛克番贼。胆敢抢劫包物。经瑚松额等派扎萨克等严加惩创。自可敛迹。惟野番愚顽性成。此拏彼窜。著凯音布、鄂山、严饬所属。协力缉拏。如有窜逸番贼。立即查办。俾闻风生畏。道路肃清。以柔远人而安行旅。是为至要。将此各谕令知之。　　

○以吏部尚书奕经、署镶黄旗满洲都统。　　

○以缉捕番贼出力。赏扎萨克台吉集克默特旺舒克等花翎。蒙古兵丁阿立达尔等蓝翎。青海衙门金顶头目何士攸六品顶带。　　

○己丑。谕内阁、本日据连贵、巴清德奏、查出旷误文职六班大臣各一摺。本月十一日。进六班之连贵、接到进班单内。系吉伦泰名字。乃巴清德接到进班单内。又系恩桂名字。究系轮应何人进班。因何旷误之处。著恩桂、吉伦泰、明白回奏。　　

○又谕、邓廷桢等奏、越南国遣使寻访被风船只。请照会该国。俾循定例一摺。向来各国夷船来粤。均有该国王咨呈为凭。如遇难夷船只。即由该省分别核办。咨送回国。天朝体恤外藩之意。至为详备。越南国久列藩封。素称恭顺。所有航海来使。自必恪遵定例。乃上年七月间。有该国夷船。驶至澳门外鸡颈洋面湾泊。据该使李文馥等称、因传闻该国水师平字等号船只。洋面遇风。流入粤省琼崖等处。经该管商舶官、派出伊等来粤寻访等语。当经广州府海防同知马士龙、会同营员查询。祇据呈出管理商舶官所给凭照一张。并无该国王咨呈。虽查验该船尚无夹带货物。究与定例不符。既据该督等饬属查覆。并无该国被风船只。漂泊到境。并派舟师护送该夷船出境。仍著邓廷桢等传谕该国王。申明旧章。嗣后或有遭风船只。漂入粤洋。定必护送回国。断不令其失所。该国王务当恪遵定例。不得仍前遣使航海远来。傥与内地别有交涉事件。俱由该国王备具咨呈。递交内地钦州陆路。转递到省。以符定制。　　

○谕军机大臣等、特依顺奏、添设擡炮。慎重操防一摺。据称该副都统前在福州协领任内。教演擡炮。仿照西安满洲营式样制造。施放有准。远至二百余弓。较子母炮速捷便利。密云地属冲繁隘口。若照福州满洲营擡炮式样。添设二十位。教演熟习。甚于操防有益。现由京召匠。加工制造。每位价银十五两。共需银三百两。请于该副都统养廉银内赏借三百两。以便制造。并请将此项银两。在于应支养廉银内。作三年分为六季扣留归款各等语。该副都统既称擡炮施放有准。于操防有益。自应准其添设。该副都统养廉无多。此项添设炮位。本系因公。朕无难全行赏给。但恐各处纷纷渎请。转多窒碍。著穆彰阿饬令藩司颜伯焘于库贮闲款内。拨给银三百两。俟覆奏到时。再降谕旨。将此谕知穆彰阿、并传谕颜伯焘知之。　　

○又谕、本日据苏勒芳阿奏、官兵摊垫库项。暨孟魁奏、任意妄行克扣兵饷各一摺。又孟魁附摺奏请察议各等语。朕详加披阅。该将军等所奏。各执一词。是非难以悬定。亦断不可不严行惩究。著宝兴接奉此旨。无论行至何处。即驰驿前赴广东省城。会同邓廷桢拣派中正明干道府州县三四员。将该将军等摺内所奏各情节。孰是孰非。逐一详细查明。务期水落石出。以成信谳。若含糊了事。祇知和息调停。则深负委任。自外生成矣。其海明亏空之案。亦著宝兴、邓廷桢、提集查明究办。无庸苏勒芳阿会审。原摺片三件。并苏勒芳阿等参奏海明摺二件。协领文达等印禀一件。著发给阅看。将此由四百里谕知宝兴。俟抵广东。即面交邓廷桢一并阅看。　　

○军机大臣潘世恩等议覆盛京将军奕颢奏、派员请领官兵俸饷章程。盛京户部每年豫领东三省官兵俸饷。向系出派库关防一员、协领一员、前赴部库关领。惟吉林黑龙江二省应领俸饷。由该省出派协领佐领等官各五六员、豫赴盛京守候。俟领员押解银两到奉天时。再行照数发给领回。该二省领员。除例支行粮外。仍日支坐食。历年应领银两。多至一百四五十万两。所需拉运车辆。多至五六十辆。长途防护。仅有二员。车多路远。难以兼顾。请嗣后每年东三省应领俸饷等银。于吉林黑龙江派出领员到奉天时。由该将军等核计各该省应领银若干两。即在该二省派出委员内酌拨数员。随同奉天委员赴部领取。照数分拨。公同防护。其未经派出之员。仍照旧章在盛京守候。统俟领解到奉天后。会同解回。从之。　　

○准大通桥车户承买黑豆二万石、津贴车价。　　

○庚寅。上奉皇太后启銮。幸＜?髟了＞髻山。　　

○诣皇太后行宫问安。　　

○谕内阁、昨据巴清德、连贵、参奏恩桂等旷误文职六班。当降旨令恩桂、吉伦泰、明白回奏。兹据恩桂、吉伦泰、各具摺覆奏。恩桂派署镶黄旗护军统领。系启銮以后差使。本月十一日。尚在未经启銮之先。自应照常进班。即如巴清德亦系随扈之人。是日仍进护军统领班。恩桂所署系中山本缺。设使是日适遇班期。自有中山进班。恩桂何得辄以不能兼顾为词。致旷文职本班。恩桂著交部严加议处。吉伦泰接到恩桂知会。并不查明是否应推。斟酌确实。以致旷班。亦属不合。吉伦泰著交部议处。寻议上。得旨、恩桂著实降一级。补授内阁学士。仍带降二级留任。不准抵销。吉伦泰著降三级留任。不准抵销。　　

○赏后扈大臣奕纪、黄马褂。　　

○礼部议准、江苏巡抚怡良疏报、采访安东县贞节妇女秦杨氏等一百七十八口。请建总坊旌表。从之。　　

○免跸路经过地方本年额赋十分之三。　　

○是日驻跸三家店行宫。　　

○辛卯。上诣皇太后行宫问安。　　

○赏跸路经过地方看守行宫弁兵半月钱粮。　　

○是日驻跸＜?髟了＞髻山行宫。翼日如之。　　

○壬辰。上奉皇太后诣＜?髟了＞髻山拈香。　　

○诣皇太后行宫问安。　　

○癸巳。上诣皇太后行宫问安。　　

○祭先蚕之神。遣妃行礼。　　

○谕内阁、前因给事中陈功奏、上届越南贡使入关。经过广西等省。每站人夫。用至四五千名。并有搭差搭贡等弊。当有旨令梁章钜查明具奏。兹据奏称、该国贡使。向系查给勘合传牌。由各州县应付。上届所禀夫船数目。均与向定章程相符。并无赴补赴选佐杂武弁等员、及幕友长随装载私货、搭贡搭差各名目。实无滥派人夫等语。越南贡使进京。广西省向俱派委文武大员稽查弹压。沿途应付人夫船只。自应照例付给。不得假公济私。致滋扰累。现虽据该抚查明、并无前项情弊。惟文武委员。均有随从家丁人等。难保无藉差滋扰情事。本年该国贡使进京。现已开关。该抚惟当于该使臣起行之日。酌定护送各官应用人夫数目。妥为伴送。不得稍有浮冒。仍随时严密查察。傥护送文武官员。并该家丁人等。仍有私带货物。及闲杂人等随途附搭等事。即著梁章钜严参惩办。其经过各省督抚、亦著一体认真稽查。照例办理。以肃驿政而杜弊端。　　

○是日回銮。驻跸三家店行宫。　　

○甲午。月食。　　

○上奉皇太后还绮春园。　　

○还圆明园。　　

