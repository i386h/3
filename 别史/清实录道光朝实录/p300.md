<!-- { "loadSidebar": true } -->
○又谕、前有旨令印登额等督饬各回庄伯克。慎守城池。镇静防范。日久未据该大臣等奏报。朕心正深悬注。本日据奏、阿奇木伯克玊素普、节次差派亲丁回子。拏获从逆通信之伪列胡万等。均即正法。并据拏获英吉沙尔伯克阿布都拉、差人送给玉素普纠约献城从逆信一封。经玊素普呈出。当将该犯正法。玊素普深知大义。叠次捦拏逆犯。甚属可嘉。著加恩赏给二品顶带。并赏戴花翎。如能竭力防守。克保城池。必当特沛逾格殊恩。用酬忠荩。其拏获逆犯之六品伯克阿克毛拉等。该大臣已分别赏给金顶缎匹。如始终奋勉。并其余出力之众伯克。一并奏请恩施。朕现授大学士长龄、为扬威将军。杨遇春、武隆阿、为参赞大臣。选派侍卫巴图鲁及得力将弁。统领大兵。迅速进剿。此时伊犁乌噜木齐大队官兵。陆续可抵阿克苏。甘州官兵。亦不日到彼。即可前往援剿。该大臣等惟当督同玊素普、及副将乌大魁等。奖励民回。婴城固守。俟大兵云集。一鼓歼捦。该大臣等均可立膺懋赏也。将此由六百里加紧加快谕令知之。　　

○又谕、本日据长龄奏、筹派官兵及伊萨克回兵。由草地前往叶尔羌救援一摺。同日又据印登额等奏、拏获逆匪办理。及长清奏、侦探叶尔羌贼匪渐逼。催兵救援。并奕湄等奏、派兵听候调遣各摺。览奏俱悉。和阗草地。既可通达。自应亟发官兵。出其不意。前往救援。该将军奏请饬甘肃提督齐慎带兵前驻阿克苏。以为声援。前经降旨令杨遇春于提督齐慎、杨芳、二员内。酌令一员回任弹压。现在齐慎早经奏报起程。计此时可抵哈密。即飞饬齐慎星速驰赴阿克苏驻守。令杨芳回任。如接奉前旨。已令齐慎回甘。即令代齐慎带兵之大员。星速前往。长龄俟德英阿到伊犁。即星赴军营。总统军务。长龄未到以前。一切军务。著杨遇春随时相机调度。总期于事有济。务保万保。至张格尔之弟巴布顶。前据庆祥奏、去年九月间在鄂罗退帕地方身故。乃本日印登额等奏、审讯阿布都拉差人牙伙普等。有巴布顶已将英吉沙尔城池攻破等供。长龄到军营。即查明该逆实在下落覆奏。至阿布都拉一犯。身为阿奇木伯克。不图报效。胆敢从逆。并约邻封伯克。献城助逆。狼子野心。可恶已极。长龄到军营后。务将该伯克捦获。照叛逆律尽法处治。毋任漏网。将此由六百里加紧加快谕令知之。　　

○又谕、据长清转递叶尔羌和阗奏摺。并据奏称、接得叶尔羌信函。该处贼匪愈集愈多。渐逼城下。催令迅速救援。现饬令都齐特地方暂驻之换防、及出征各官兵。妥为豫备。一面飞催伊犁官兵。合兵进剿。并飞催乌噜木齐官兵。迅速行走以资接应。其额尔古伦等由喀什噶尔退回之官兵等。暂留阿克苏防堵等语。朕披阅印登额等奏摺。据称叶尔羌阿奇木伯克玊素普、拏获从逆通信之伪列等多名。并呈出伯克阿布都拉、纠约献城回字信一封。现在督率固守。本日又据长龄驰奏、接准叶尔羌来咨。当即飞咨长清、饬令伊萨克额尔古伦等、由草地驰赴和阗。绕至叶尔羌救援。该处势甚紧急。现距印登额等拜发奏摺之期。又逾一月。未知现在情形如何。长龄既经行知长清、催令三项官兵前往救援。自应星速驰往。乘贼之不备。俾叶尔羌可保无虞。但额尔古伦所带退回官兵。既属疲乏。又复军械不全。安能得力。如此项官兵业经起程。亦祇可饬令相机前进。如尚未起程。即仍留阿克苏防守。俟大兵到时。再令随同进剿。此时伊犁官兵。计已早抵阿克苏。乌噜木齐官兵。日内亦可到彼。长清总须确探叶尔羌。如尚在固守以待援兵。即会商达淩阿、祥云保等。由大路探明前进。必须揣度兵力。可以制胜。沿途遇见贼匪。实能随剿随行。方可为折冲夹击之计。仍须严防后路。无致腹背受敌。堕贼奸计。并酌留官兵在阿克苏驻守。该城为回疆适中之地。万不可稍有疏虞。若探明叶尔羌竟已失守。则阿克苏地方。尤为扼要。和阗情形亦甚吃紧。长清即传知达淩阿、祥云保等。均不得冒昧轻进。即在阿克苏严密防守。并飞饬由草路绕赴和阗之官兵等。即在和阗防守。长清惟当相度机宜。加意防范。督率官兵。鼓励回众。以待大兵云集。一鼓歼除。此时不可不慎之又慎也。将此由六百里加紧加快谕令知之。　　

○又谕、据奕湄等奏、叶尔羌迤东台站阻隔。该处摺报。由和阗草地驰送阿克苏转递。并接据英吉沙尔文札选派弁兵。先赴叶尔羌听候调遣。本日据印登额等奏、叶尔羌阿奇木伯克玊素普、拏获从逆递信回子多名。俱经正法。并将阿布都拉逆信呈出。深明大义。惟据长清奏、叶尔羌贼匪愈集愈多。万分紧急。催兵援剿。前已命长龄等统领大兵。迅速进剿。兹据长龄奏、已调拨先到阿克苏之官兵二千有奇。从草地径赴和阗取道绕至叶尔羌。著奕湄等随时查探彼处实在情形。如叶尔羌现尚被围。当令迅速相机前进。仍须严防后路。毋堕贼人奸计。傥已失守。即令留驻和阗防守。以壮声威。不可冒昧轻进。俟大兵云集。再行进剿。以期一鼓歼除。奕湄等惟当晓谕该伯克木巴拉普沙等。鼓励汉回人等。相度形势。严查固守。无稍疏虞。将此由六百里加紧加快谕令知之。　　

○癸丑。上诣绮春园问皇太后安。　　

○遣官祭关帝庙。　　

○谕内阁、程含章奏、署府禀讦所属知县审办命案不实。请分别革职解任一摺。此案署黄岩县知县刘俨、初验曾得齐尸身。系属自缢。署台州府事同知汪廷献、饬委临海县知县程璋、宁海县知县林芝英、会审开检。系属服毒身死。已与原检不符。迺复称服毒后自缢。显系回护原验。且尸衣血迹。原详均有遗漏。该委员既不详细辨验。并将例应回避之刘俨、列衔具详。该署府又不亲提审办。转将原验之知县委令会验。卸事后以案多疑窦。禀请存案。其札委起棺之经历曹学曾、何以不候尸亲到场。遽行起解。浙江州县审案。动辄回护。吏治废弛已极。若不力加整顿。其弊殆不可问。前署黄岩县事太平县知县刘俨、著革职。临海县知县程璋、宁海县知县林芝英、台州府经历曹学曾、一并解任。台州府同知汪廷献、俸满调取引见。并著暂缓给咨。留省质对。交该抚提齐全案卷宗人证。秉公确审。务得实情。按律究办。不可稍有含混。　　

○谕军机大臣等、据英惠奏、前请在乌噜木齐各属拨粮一万石。运交喀喇沙尔收贮。接济官兵。兹复徵调多兵。请将乌噜木齐各属仓存小麦面斤粟米各项。调拨四万石。先运往喀喇沙尔暂贮。再由该处大臣运往库车、阿克苏、各城分贮。再伊犁运到拨补内地营缺马四百七十一匹。向例运至巴里坤牧放一年后。解交内地各营分领。请暂留乌噜木齐牧放。以备征兵更替。并请在巴里坤孳生厂内。酌量调用等语。粮运马匹。皆军行豫应筹备之事。前已命卢坤、会同鄂山、督办一切。英惠现将仓存米面等项粮石。调拨四万石。运往阿克苏贮备转运军前。其后路应行安设粮台滚运事宜。口内口外。应如何分段派员专管之处。鄂山等当与英惠会商妥办。总期宽为储备。源源转运。勿致临时短绌迟误。此为最要。其应备马匹。除英惠现奏截留及酌调巴里坤孳生出群骟马外。尚应筹备若干。亦即商同调拨以备更换。至军需经费浩繁。现已筹拨银四百万两。飞咨各该省迅速起解。统交鄂山等总司支发。口外粮台。如有应需拨用。该都统一面奏明。一面移咨该署督等酌拨。撙节支放可也。将此由五百里谕知鄂山、卢坤、并谕英惠知之。　　

○伊犁总兵官珠勒亨、因病解任。以甘肃督标中军副将如柏、为伊犁总兵官。　　

○甲寅。贷山西绥远城浑津黑河被水庄头一月口粮。并给房屋修费。　　

○乙卯。上诣大高殿行礼。　　

○还宫。　　

○谕军机大臣等、富俊奏、流民无籍可归。一时难令迁移。吁恳免其驱逐。仍严行查禁。不准再有潜住等语。吉林为我朝根本之地。该将军等既听流民潜住。漫无觉察。迨积渐增多。辄以穷民无籍可归。难令驱逐失所。妄思乞恩。朕抚有寰区。岂不知恫瘝在抱。惟此等无业流民。始而为佣工远出。投身服役。继则渐向旗人佃种田亩。迨佃种既多。旗人咸图安逸。不知力作。必致生计日蹙。且耳擩目染。习成汉俗。不复知有骑射本艺。积重难返。其害岂可胜言。若如所奏。从此责令官兵常川稽查。不准再来潜住。果能如此令行禁止。现在流民。何致遂有一千余户之多。前此既已容留。则此后严查禁绝。亦祇纸上空言。数年之后。必又渐积至一千余户。该将军不过援照成案。一再乞恩。而于培养根本之计。有何裨益。夫涓涓不塞。遂成江河。若不亟加整饬。于此时准此弊政。不思远图。朕固不能辞责。而为是奏者则富俊始。试问能当此重咎否也。富俊历任最久。现又仍莅斯任。著即拣派能事文员。会同协领等详查妥办。该流民等违禁潜往居住。本应照例究治。此时即概行驱逐。亦属格外恩施。惟念该流民无籍可归。未忍遽令失所。该处东近薓山。西近围场。断不容令其仍前居住。该将军当不惮繁难。另筹善策。于吉林所属各厅。或盛京所属各厅州县。酌分户口。指出地方。即令迁移。务使分隶散处。不致聚集一处。方为妥善。至该流民等所盖房间。所垦地亩。原非伊等本业。念其垦种日久。酌中给价收回。亦可为将来移驻京旗之用。总使清源截流。无得仍滋流弊。该将军如能办理周妥。不但免其前谴。即历任将军副都统等处分。亦当曲为宽贷也。所开历任失察将军副都统等名单。俟将来查办流民事竣。再降谕旨。将此谕令知之。　　

○旌表守正捐躯河南太康县民戴振淙妻李氏。　　

○以祭社稷坛。自是日始。斋戒三日。　　

○丙辰。遣官祭黑龙潭昭灵沛泽龙王之神。　　

○玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○赏通政使司参议那彦宝、头等侍卫。为库车办事大臣。以库车办事大臣果良额、为帮办大臣。　　

○赏太仆寺少卿斌良、降调江西布政使苏明阿、头等侍卫。驰赴回疆军营。　　

○命福建布政使惠显、云南按察使吴廷琛、来京。以前任贵州布政使吴荣光、为福建布政使。调福建按察使翟锦观、为云南按察使。以浙江温处道鄂顺安、为福建按察使。　　

○丁巳。祭先师孔子。遣协办大学士英和、行礼。　　

