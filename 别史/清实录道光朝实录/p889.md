<!-- { "loadSidebar": true } -->
○又谕、御史蔡琼奏、驿马缺额。贻累地方一摺。各直省设立驿站。支应差务。马匹数目。马乾银两。俱有定额。其有倒毙者。例准支价买补。原不准苛派民间。藉端滋扰。若如该御史所奏、有驿州县。马匹缺额者居多。每遇差务。先期四出。将民间马匹。牵留公所。得钱者卖放。余则应役。并有连打过站。牵涉长途者。该御史前于道光十五年间、出差贵州湖南等省。曾经目睹。自系实在情形。著各直省督抚严饬有驿州县。将缺额马匹。买补足额。以符定制。各省臬司。邮政是其专责。著实力稽察。遇有马匹缺额。延不买补。藉差滋扰民间。即行严参。如稍事徇隐。别经发觉。定将该臬司一并惩处不贷。将此通谕知之。　　

○又谕、朱士彦等奏、查明随带司员并无赃私一摺。此案解任刑部主事白让卿、于随带广东审案时。曾托银号代寄箱只。解任江苏苏松太道阳金城、携带箱只至十七只之多。经朱士彦等提同该员家丁等、反覆研究。俱系置买物件。委无婪索情弊。复檄调巡捕殷辅等质讯。佥称实无私谒馈送等情。至南雄州知州吴毓钧奉委进省与白让卿等素不相识。无从进谒。查白让卿等尚无得受包苴馈赂实迹。惟以随带审案司员。不知远嫌。致滋物议。均有应得之咎。白让卿、阳金城、俱著交部议处。　　

○又谕、解任道员阳金城、禀讦广东卢尹氏控案。该省书吏。有换信之事。兹据朱士彦等查明。委系该书吏等黏卷舛漏。复因移交卷宗。漏黏呈批。该地方官失于觉察。实属疏忽。广州府知府珠尔杭阿、佛冈同知潘尚楫、均著交部议处。阳金城记忆不真。率行具禀。亦属冒昧。著一并交部议处。　　

○又谕、色卜星额奏、知县劝捐。恐有科派情弊。请旨暂行革讯一摺。安徽蒙城县知县陈观理、劝办义仓。详册草率。既经该抚饬查。该县有刊刷收钱执照之事。复经被控户书藉端科派。是否该员知情故纵。必应确切根究。陈观理著暂行革职。交色卜星额提同被控户书王彩芹等彻底研讯。务得实情。定拟具奏。寻奏、查陈观理并无故纵书吏藉端科派情弊。应请开复。蒙城县册书诬控户书王彩芹、藉端科派。坐如律。下部议。从之。　　

○谕军机大臣等、本日据朱士彦等奏、审明已革刑部郎中卢应翔、实有挟嫌唆讼情事。据众证定拟一摺。已明降谕旨著大学士、军机大臣、会同刑部核议具奏矣。此案昨据都察院奏卢尹氏遣抱告卢光具控。因朱士彦等尚未奏结。是以降旨饬令审办。兹据奏卢应翔实有挟嫌唆讼情事。据证定拟。案已完结。所有卢尹氏遣抱告所控。著无庸覆审。朱士彦接奉此旨。著即驰赴浙江查办事件。抱告卢光、著苏勒芳阿交地方官照例办理。将此由四百里各谕令知之。　　

○安徽巡抚色卜星额奏、查明前署合肥县知县张清元、委无废弛民事。惟长随傅明因公被责。旋即病故。得旨、张清元于长随傅明奉差解犯。匿不上路。致犯脱逃。既经讯责。复行决杖。究有不合。著交部察议。　　

○改铸湖南永兴县高亭巡检移驻桂阳县文明市地方印信。从巡抚裕泰请也。


大清宣宗效天符运立中体正至文圣武智勇仁慈俭勤孝敏成皇帝实录卷之二百九十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十七年。丁酉。三月。戊寅朔。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○谕内阁、朕此次恭奉皇太后安舆。诣＜?髟了＞髻山拈香。启銮后。著派惇亲王绵恺、大学士长龄、阮元、吏部尚书汤金钊、留京办事。　　

○又谕、怡良奏、前任给事中瞿溶、呈控漕务等语。瞿溶以丁忧在籍人员。干预地方公事。著交部议处。　　

○又谕、钟灵奏、失察库款虚悬。自请议处一摺。钟灵著仍遵前旨前赴山东。会同经额布将库存款项。逐细盘查。其自请议处之处。俟定案时再降谕旨。　　

○谕军机大臣等、据怡良奏、丁忧在籍给事中瞿溶、呈控常州各县收漕积弊。已明降谕旨、将该员交部议处矣。苏省漕粮额数。甲于他省。现当徵收赶紧兑开之际。若纷纷查办。必致小民观望。抗玩不前。自当持以镇静。赶办正供。该护抚所见甚是。著陈銮、怡良、即饬该粮道督令各州县赶紧交兑。无误漕行。统俟各县漕务完竣。帮船全数渡江之后。即将该给事中所指各情。确切查明。据实核办。总之天庾正供。在所宜急。而不肖州县浮收勒折之弊。不可不惩。该抚等惟当勤恤民隐。率由旧章。以裕国计而厚民生。是为至要。将此谕令知之。　　

○己卯。上诣绮春园问皇太后安。　　

○命定郡王载铨、在御前行走。　　

○旌表守正捐躯山东德州民郭和妻李氏。　　

○庚辰。以御前大臣奕纪、为后扈大臣。　　

○以右春坊右庶子广林、翰林院侍讲贾桢、充日讲起居注官。侍讲学士冯芝、署日讲起居注官。　　

○辛巳。谕内阁、琦善奏、请将副将革职等语。直隶开州协副将王连元、于属弁婪赃重案。率信捏禀了事。实属昏愦。王连元著即革职。大名镇总兵岳兴阿、一接呈词。即禀请查办。尚无回护恶习。所有失察处分。著加恩宽免。　　

○谕军机大臣等、有人奏、南河劣幕沈廉、沈英、钻营库贮。盘踞把持。兄弟子侄。与厅员等勾结一气、朋比为奸等情。复有人奏、南河库贮。出入支销。前后牵混。应修各工。虚开丈尺。为开销地步。购备料垛。虚松搀杂。工员劣幕。骫法营私。牢不可破等语。著朱士彦于查办浙江事竣后。驰赴清江浦。将摺内所指各情节。逐加体访。并将历年库存出入。彻底盘查。有无牵混。其本年新收。及现报明岁应修各工。务即前往勘验。有无各项情弊。傥有劣幕盘踞把持。著一并据实具奏。严行惩办。毋稍徇隐。二摺俱著钞给阅看。又安徽池州府知府吴琪、惟利是趋。属员厚送贽敬。投拜门生。该属员等倚势撞骗。并捏报捐银。妄图议叙。复将族人亲友勒荐属员。及侵那谷价。并于所属开设盐店。种种弊端。如果属实。均干法纪。不可不严行查究。著该尚书驰赴该处。认真查访。按律究办。毋得受人欺朦。致有不实不尽。原摺著发给阅看。将此谕令知之。　　

○以拏获粮船滋事水手。予直隶知县蔡廷熊等升叙有差。　　

○壬午。拨福建盐务每年生息银二万两有奇。为漳泉等处缉捕招解经费。从总督钟祥等请也。　　

○癸未。谕内阁、前据御史和丰奏、抽查漕粮往来文移。均系朱标印字。请颁给关防。以杜书吏假冒之弊。当交都察院议奏。嗣因都察院覆奏、抽查各科道。遇有文移。俱钤盖本任印信。毋庸特颁关防。复降旨令该衙门再行查明。旋据奏称、向来派出御史。俱用本道印信。豫印空白片十数纸。携往备用。并称面询曾任抽查各科道。所言佥同等语。因思抽查漕粮各员。轮年更换。其果否用印。或用朱标。不难查考得实。降旨令翔凤等各据实具奏。该员等覆奏摺内。均称祇用朱笔标写印字。并无豫用空白之事。复饬取仓场及坐粮厅文移等件检阅。凡系该御史抵大通桥抽查。所有文移。均系朱标印字。并非豫用空白。该都察院凭何覆奏之处。著该堂官再行明白回奏。　　

○谕军机大臣等、御史刘梦兰奏、山东盐务敝坏。旧商久经革退。新商未据认充。请饬妥议章程一摺。据奏上年四月内。长芦盐政钟灵、因东商疲敝。奏请革退安寿长等六十余商。另招新商接办。迄今一年之久。未据奏报接充有人。并奏山东省盐务疲敝已久。恐有相沿陋规。裁汰未尽。以致商人受累。抑或有引地情形。今昔不同。办理窒碍。宜加变通各等语。山东盐务。现有商欠虚报全完之案。前经降旨、著该盐政会同该抚盘查。上年革退安寿长等六十余商。是否接充有人。相沿陋规。有无裁汰未尽。引地情形。今昔办理有无窒碍。或宜量加变通。著经额布等通盘筹画。妥议章程。务期弊绝风清。可行久远。方为尽善。傥含糊办理。敷衍一时。日后或至亏帑滞销。该抚等不能辞咎也。将此谕知经额布、并传谕钟灵知之。寻奏、盐务疲敝。由今昔引地情形不同。兼之银价日增。商本日耗。接充认引之商。尚少六家。已严饬运司迅速妥办。至浮费陋规。久经裁汰。报闻。　　

○甲申。礼部议准、安徽巡抚色卜星额疏报、采访青阳县贞节妇女施叶氏等一千四百五十三口。请建总坊旌表。从之。　　

○乙酉。上诣大高殿行礼。时应宫拈香。　　

○还宫。　　

○以缉捕出力。予江西知县李世琦等议叙有差。　　

○丙戌。谕内阁、御史清平等奏、各省应投公文。多有遗漏一摺。陕西道御史专司稽查工部事务。向来各直省凡遇修造工程。动用钱粮。俱备具文移册结投送。以凭查核。兹据该御史等奏、近年各省送到工程册结。并委解物料等项文批。参差不齐。遗漏甚多。殊不足以昭慎重。嗣后著各直省督抚盐关织造。凡事关工程支销钱粮。及解交工部银两物料等项。均著遵照向例。备具册结。签填批文。一体赴陕西道投递。俾随时稽查。以重帑项而防浮冒。　　

○又谕、赛尚阿等奏、酌议鼓铸卯额。并请饬催途次铜铅。宝泉局库现存铜斤。按每月六卯鼓铸。可敷本年九月分之用。现存白铅。可敷次年正月分之用。现存黑铅。可敷六十五个月之用。著自本年三月起、至九月止。每月仍按六卯鼓铸。其本年九月以后卯额。届期察看情形。再行具奏。至宝泉局在途各运铜铅。必须依限抵京。方资接济。著各该督抚严行催趱。毋令稍事迟延。其行抵清江过坝后。仍责成沿途各督抚、漕运总督、查照前案。相机随漕插档行走。务期遵照例限。迅速抵京。以资鼓铸。　　

