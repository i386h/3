<!-- { "loadSidebar": true } -->
○又谕、文干等奏、罗布藏年扎纳木结、因前藏水土不服。请给假回籍调养。应否仍用头品顶带等语。罗布藏年扎纳木结、因自请留藏随侍达赖喇嘛。是以特恩赏给头品顶带。今以不服水土。乞假回籍。著给假五年。回籍调养。至所用头品顶带。伊既不住藏。自不应在籍戴用。候将来假满来藏时。仍准戴用头品顶带可也。将此谕令知之。　　

○铸给四川城口厅同知关防。并新设太平县知县、分驻高观寺场经历印信。训导条记。从总督蒋攸铦请也。　　

○改湖北竹山协洪坪塘千总为白河口千总。额外外委为白河口贴防。从总督陈若霖请也。　　

○旌恤遇盗捐躯甘肃静宁州贡生岳琬、并岳发秀妻贾氏、如例。　　

○己巳。谕内阁、孙玉庭等奏、筹款生息、资助旗籍文武举人会试、并分给骁骑校以下官兵进京路费一摺。江宁京口驻防会试举人、及引见员弁。所借恩济马价二项银两。向于月饷内摊扣。生计不免拮据。自应设法调剂。加恩著照所请、江宁旗库。于官兵马价内拨银七千两。教场田租内拨银三千两。京口旗库。于官兵马价内拨银四千两。盐规内拨银一千两。交商生息。由各该县收解旗库存贮。自道光三年为始。所有文武举人会试。除照旧发给盘费银八两零外。即在此项息银内、每名赏给银三十两。只准借恩济银二十两。其借给马价一项。概行停止。骁骑校、笔帖式、领催、前锋、各员弁进京引见。著一体赏给银三十两。所借马价。亦行停止。所有江宁拨出马价银七千两。即将教场田租每年徵收银归还。京口拨出马价银四千两。即将盐规余賸银归还。均候还楚时。再行各归原款备用。并著自道光四年为始。将每年动存银若干。及拨还马价银若干。按年分晰报部核销。该部知道。　　

○庚午。谕内阁、糜奇瑜奏、查办黔省仓储情形一摺。黔省各属额贮仓谷。前经该省奏明分年买补。兹据糜奇瑜奏称、向来谷价一项。有已提存藩库者。亦有仅存各道府库、并存留各厅州县库者。请一并提至司库。以归画一等语。所议章程俱是。著照所请办理。如有延不批解者。该抚即严参究办。仍察看秋成丰稔。发价买补。以地方之大小。定采买之多寡。其应买谷数。在二三千石以内者。勒限一年买足。五六千石以内者。勒限两年。七八千石以上者。勒限三年。一万石以上者。勒限四年。如谷数较多。于年丰谷贱时。酌量加买补足。总不得逾五年之限。傥各该员于限内离任。务须以实谷贮仓交代。概不准将例价折交。嗣后如再有以例价流抵。及后任徇情滥接。该抚查明。一并参办。以除积弊而实仓储。　　

○谕军机大臣等、那彦成奏、遵旨前赴西宁。查办贼番复出肆掠一案。据称察罕诺们汗、即系白佛僧。亦即蒙古二十五旗之一。原牧在循化边外。后移居黄河之南。今又潜住河北。时与野番勾结为奸。移之则驱而为贼。留之则引贼作贼。所论甚是。那彦成于野番情形熟悉。著即交那彦成办理。必须筹画万全。妥为安置。勿使仍前窝贼分赃。方称至善。其匿名揭帖字识。务向各营汛访拏正犯到案。如比对笔迹。确有可凭。虽该犯讦告得实。亦按律治以应得之罪。至所称现届九月。西宁地方。正值大雪封山之时。未便议剿。惟严饬各提镇查明各卡隘山口额定兵数。照例支给口粮柴薪。派令副参等官带赴各卡隘分劄驻守。各提镇来往会巡。严密稽查。使野番无由阑入内地。并盘查汉奸代为销赃。禁止商民私贩茶叶火药。以防为剿等语。该野番本系乌合之众。纠聚抢掠。只为谋食。果能实力防制。使之无以为生。日久渐形穷蹙。正可不剿自溃。著即照那彦成所奏办理。傥察看情形必须进剿。俟明岁春融时。再厚集兵力。痛加剿办。断不可存畏难苟安之见。惟青海蒙古王公台吉等臣服已久。迥非外夷可比。若如那彦成所奏、仅将各沿边卡伦移驻官兵防守。竟置该蒙古等于不问。该野番等或于秋冬间乘隙往彼抢掠。以致该蒙古不能自存。亦非安边抚驭之道。况青海一带。为通藏要路。去年即有进贡堪布被劫之事。如该野番等故智复萌。道路稍有梗阻。殊属不成事体。那彦成亦不可不为筹及也。将此谕令知之。　　

○又谕、糜奇瑜奏、体察苗疆情形。拟定应办事宜。酌立条款请旨。据称汉苗交涉田土事件。或因借欠准折。或因价值典买。历年既久。积弊已深。请查明实系盘剥准折。利过于本者。令苗人照原借之数赎回。其出价承买。如田浮于值。以汉民应得田土若干。划分执业。余田断还苗民耕种。俟备价取赎时。全归原户。该地方官将审断过起数。按月册报。以杜衅端。又解送饷鞘囚犯、及各衙门因公往来差事。不准向苗寨签派夫役。人夫短少。应先期晓谕。公平雇募。照民夫给予钱米。又汉苗易于争角。往往因一事而牵累多人。经年累月。枝节旁生。请此后定以呈控之日起限。如人证在五十里以内者。限五日审结。百里以内者。限十日审结。百里以外者。限二十日审结。其在道府衙门控诉者。亦不得逾二十日之限。又苗弁土弁等平日懈于稽察。甚有倚势欺淩。以卫苗之人。转为毒苗之事。请将各属所辖土弁土目。俟开缺后。查明应充应裁。核实奏办。通事一项。亦可酌减。又苗疆烟瘴各官。俸满保荐。请由藩臬两司查明该员三年五年之内。实系超众出色。事迹彰著。苗众爱戴者。具详保荐。傥不洽苗情。办公舛误。随时分别撤参等语。黔省各寨苗人。向来恭顺安静。因与汉民久处。被其引诱侵欺。日形苦累。不可不亟加整顿。著嵩孚于抵任后。将该藩司所奏各条。逐一体访情形。是否确实。悉心筹议具奏。务期汉苗各保安全。边界益臻绥靖。方为妥善。将此谕令知之。　　

○广东巡抚嵩孚奏、广宁县民人王亚信、误砍伊母高氏身死。得旨、此案王亚信因同伊母砍取王高氏山场竹株。经王高氏斥责。并向伊母扑殴。该犯向劝被殴。用刀搪抵。致伤王高氏额颅等处。王高氏复向扑殴。该犯举刀吓砍。王高氏闪避。适伊母赶上拦阻。该犯收手不及。以致误伤殒命。初非意料所及。王亚信著改为斩立决。　　

○拨广东江西解部银各十万两。截留直隶以备赈需。　　

○蠲缓山东恩、夏津、武城、范、章邱、邹平、历城、长山、新城、齐河、齐东、济阳、禹城、长清、陵、平原、滕、峄、汶上、朝城、兰山、郯城、费、聊城、堂邑、博平、茌平、清平、莘、馆陶、冠、高唐、博兴、高苑、乐安、寿光、临清、商河、东河、三十九州县及德州、东昌、二卫被水村庄本年应徵钱漕盐课有差。给恩、夏津、武城、范、四县灾民一月口粮。　　

○辛未。上诣皇太后宫问安。　　

○谕内阁、朕阅四川省秋审情实人犯黄册内、绞犯杨得昭、因租住尚文漋房屋。乘间将尚文漋布衫窃取穿旧。令伊妻赖氏晒晾。尚文漋瞥见。欲令赔钱。并称将该犯押租房钱扣抵。该犯起意杀妻图赖。令赖氏同往拾柴。行至尚文漋地界。用刀乱砍赖氏脑后等处殒命。此案杨得昭据称与赖氏素好无嫌。当尚文漋认赃查问时。赖氏并无一言败露。亦未向该犯抱怨。该犯何至怀恨。辄起意将伊妻杀死。并用刀叠砍多伤。登时毙命。情节甚属支离。未可遂为信谳。著交蒋攸铦亲提案犯。悉心研鞫。务得确情。再行定拟具奏。　　

○谕军机大臣等、御史佘文铨奏、直隶藩库有节年水冲沙压地亩案内、徵解钱粮银十数万两。向未汇入奏销。亦未专案报部。部中无从拨用。前署藩司常德、听信正定县知县姜臣烒、禀请将该县节年徵解银七千二百两。发还业户。该署司即发给该县领回。此项钱粮。有自嘉庆年间徵解者。并有自乾隆年间徵解者。历年愈久。弊混愈易等语。所奏甚是。各直省水冲沙压地亩。该督抚题请豁除。历经部议准行。其未奉部覆之先。该州县仍照常启徵。解交藩库。自无既解复还之理。直隶题请豁粮各案。往往声明业户逃亡故绝。今谓照数发还。将令何人承领。且银数盈千累万。零星业户。不下数千万家。势不能家喻户晓。按数给还。不但其势不能。又安得如此清白官吏乎。著颜检即查明前署藩司常德、因何发还正定县徵解钱粮。及从前历任藩司。有无滥给州县领回之处。并该省水冲沙压地亩案内徵解钱粮。现在藩库究有若干。应否造报入拨。抑或留备公用。著该督详晰查明。一并据实具奏。毋稍含混。将此谕令知之。　　

○命大学士陕甘总督长龄、来京供职。以刑部尚书那彦成、署陕甘总督。　　

○赏候补三品京堂廉敬、头等侍卫。为西宁办事大臣。　　

○改铸福建建宁府印信。从巡抚叶世倬请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之四十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

