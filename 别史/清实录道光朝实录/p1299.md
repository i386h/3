<!-- { "loadSidebar": true } -->
○谕内阁、前据壁昌奏、由闽制造同安梭船。用之长江内洋。易于搁浅。当有旨交刘韵珂体察闽省水师营内。遇有制造同安船时。是否可以抵用。兹据该督奏称、此项船只。于闽浙两省均难配用。与其隔省拨改。多费周折。不若各就本地酌修。较为省便等语。除浙江省原拨二船。由该督饬令定海镇交厂改造外。其江南前造同安梭船二只。著两江总督体察洋面情形。由江省就近酌量修改。发营配用。　　

○闽浙总督刘韵珂等奏、厦门商力疲乏。请将年捐巡洋经费银七千四百两停止。由闽海关税赢余项下照数拨补。核总报销。下部议。寻议、应如该督等所请、将厦门商行年捐缉匪银七千四百两停止。在于关税赢余项下。每年照数拨补。惟既称核总报销。即应将每年通省收款动款汇作一册。分别明晰俾所入之项。与所余之项。一目了然庶于钩稽不致轇轕。应请饬下闽浙督抚。将闽省给过下游瘠苦各县缉捕经费。并水师各营巡洋口粮。及修理战船篷索燂洗制备巾项插花修理损坏兵船等项银两。自二十七年起。按年年终造具四柱各款总散细册。题报核销并将道光六年以后未报销缉匪口粮各案。及盐商未停息以前。暨当商应徵各款生息银两。亦即分年分案造报核销。此项年支口粮。系为巡洋而设。该督等惟当督率将弁。认真巡查严禁浮冒。庶兵丁均沾体恤。而款项仍不虚糜。从之。又奏、请于闽海关徵收夷税内。每年划出银一万两。同畸零尾数另款存贮。以备兵饷。不准别项动用。下部议。寻议、查定例各省寻常酌留银两。须督抚公同封储。于年终附报备核。如有急需。题明动用。违者照擅动例治罪。禁令綦严。此次钦奉特旨豫筹储饷。关系尤重。应请旨饬下该督等、将福州厦门二口徵存夷税。自道光二十七年起于每年截数解交藩库时。划出银一万两。同畸零尾数。一并公同封储。专案报部。并于每年年终将所存及本年收存银两。造具清册。限于十二月内送部听核。傥有急需。即由该督等奏明再行支用。毋得擅动致干禁令。从之。　　

○以经徵额赋六年全完。予福建知县永安、知州衔。以常雩祀天于圜丘。自是日始。斋戒三日。　　

○癸丑。谕内阁、本年入春以来。雨泽频沾。未能优渥。朕心时深廑念。兹当首夏初旬。恭举常雩盛典。朕甫入斋宫。默申祈祷。仰蒙昊慈垂佑。甘雨应时。据顺天府奏报、昨日自午刻至亥刻。入土已及三寸。统计连宵达旦。约至四寸有余。农田足资畅发。朕心实深寅感。著发大藏香五炷。派惠亲王绵愉、虔诣大高殿。瑞郡王奕志、虔诣宣仁庙。凝和庙成郡王载锐、虔诣昭显庙。时应宫。敬谨拈香致谢。　　

○以故杜尔伯特扎萨克贝子鄂绰尔呼雅克图子贡噶绰克坦、袭爵。　　

○命内大臣壁昌、在紫禁城内骑马。甲寅。上诣南郊斋宫斋宿。　　

○湖南巡抚陆费瑔奏、遵查各属漕务。请仍照旧章办理。并严禁浮收勒折及添索帮费等弊。得旨、依议。妥实为之。　　

○贷湖南凤凰、乾州、永绥、古丈坪、保靖、五厅县屯丁苗佃耔种口粮。　　

○乙卯。常雩。祀天于圜丘。上亲诣行礼。　　

○诣关帝庙拈香。　　

○幸圆明园。　　

○诣绮春园问皇太后安。　　

○谕内阁、陆建瀛奏、筹补缓缺兵粮。循案碾谷采买一摺。江宁淮扬各属缓缺兵粮。既据该署督查明缺数。准其于各营附近州县常平仓内。碾动谷八千八百二十七石零。其缓缺司仓兵粮一万五千石。著分饬上元、江宁、六合、三县按数买补。所需价银。即于司库杂税等款动给。惟各州县常平仓所存谷石。系留备地方缓急之需。至司库杂税等款。亦断难擅动久悬。若因此次变通办理。致令银谷两项日久悬宕。仍系徒托空言。有何裨益。该署督即严饬各属、将缓缺米石勒限徵完。分案归还原款。断不准任意拖延。历久又成无著。并著将归还各款。随时据实造册报部查核。毋稍朦混。　　

○谕军机大臣等、寄谕钦差户部右侍郎花沙纳、仓场侍郎陈孚恩。陆建瀛奏、接据花沙纳等咨会、以商运米色潮润搀杂。请嗣后分别办理等语。此次米石。曾据该商等禀明。非买乾洁之米。不能运赴天津。是以从优议价。并先借给运本银两。且随到随收。体恤已极周至。乃所运米石。新陈相杂。有意朦混。自应示以惩罚。嗣后米船至津经该侍郎等亲验。除间有潮润仍准风晾外。如仍前黑白搀杂新陈相间。著即行驳回。责令另易好米运售。其力不能再运者。查系借有本银。亦即勒限赔缴。或有不敷。并应著落互保各商。按成分赔。以昭核实而杜欺朦。陆建瀛原片著钞给阅看。将此谕令知之。　　

○协办大学士两广总督耆英等奏、洋商借领库款。尚欠银二百二十万两。洋行业经裁撤。请展限分缴以纾商力。下部议。寻议、该商原欠新疆军需等项银。自道光二十七年起。扣足十年。统限清完。其未完库项银二百二十万两。应于十年后接扣。每年令完银十五万两。通计十五年全清。傥此后复设洋商。仍可以行用归补。即照原分年限。按数完交从之。　　

○丙辰。修陕西宝鸡县栈道。从前任巡抚林则徐请也。　　

○缓徵陕西神木、府谷二县被旱村庄额赋。　　

○丁巳。盛京兵部侍郎龄鉴、因病解任。以都察院左副都御史灵桂、为盛京兵部侍郎。　　

○以西宁办事大臣哈勒吉那、兼镶白旗蒙古副都统。　　

○以礼部尚书保昌、为满洲繙译会试正考官。通政使司通政使桂德、为副考官。　　

○戊午。谕军机大臣等、赛什雅勒泰等奏、查明卡外拉达克、克什米尔等处大概情形。并访闻音底部落。现多归附披楞原委一摺。览奏均悉。据称披楞即＜?口英＞咭唎国。回语呼为排哴。向与音底接壤。现在访闻排哴已将音底占据。驻兵努普尔地方。虽推依博特、克什米尔之归附与否。尚在疑似之间。而音底现无总目。各部落多属排哴。其说未必尽皆附会。夷情贪诈。难保不别生窥伺。自应不动声色。严密探访。并严加防范。惟校练原系边防要务。全在该大臣等、随时随处密事防闲。固不可稍有疏虞。尤不可少露形迹。方为妥善。又据奏称、巴达克山等伯克、前次带兵捦获布噜特贼匪的瓦年、及朵斯巴依并未即时献出。又任听中途走脱各情。今经查询。该夷果以空言塞责。词已遁穷等语。夷情贪得无厌。若索之太急。彼必据为奇货。况的瓦年等釜底游魂。亦不值逼令献出。即此后竟不解送。亦无须悬赏向索。既经该大臣等撰给回谕。仍著体察情形。相机妥办。以消夷衅而慎边防。将此谕令知之。　　

○乌噜木齐都统惟勤奏、请嗣后各城协领、佐领于奏补后。均著照例给咨送部引见。其未引见以前。不准保荐升用。以示限制。下部议。从之。　　

○叶尔羌参赞大臣赛什雅勒泰等奏、查明抢掠帕哈普庄之干竺特回子。交该伯克自行惩办。并将该夷使照例宴赏送回。报闻。　　

○以兵部左侍郎德厚、署镶白旗蒙古副都统。　　

○以缉获布噜特贼匪多名。并捦贼首赏五品阿奇木伯克卜巴什、四品顶带世袭五品顶花翎。并加赏缎匹。赏六品伯克约洛达什等、花翎。戈什哈回子沙密斯顶等、蓝翎。余升叙有差。　　

○己未。予湖北缉盗淹毙巡检吴作邦、祭葬恤荫。　　

○庚申。上御勤政殿听政。　　

○以乾清门三等侍卫载堪、为内阁学士。兼礼部侍郎衔。鸿胪寺卿恒毓、为太常寺卿。邵灿为光禄寺卿。　　

○辛酉。上诣绮春园问皇太后安。　　

○以故四川建昌道属大村土百户马成贵子应龙、架州土百户李印春子正龙、继事田土百户沈宗发子光廷、各袭职。　　

○壬戌。谕内阁、经额布等奏、盛京旗人现复来堡等语。盛京旗人。前赴双城堡。曾经该将军等奏定章程如有续来。照逃旗递回惩办。现在该旗人携眷来堡。人户众多。类因贫苦。投依亲族就食。且讯据不知新定章程。情尚可原。此次姑免其拏解回旗。著该将军善为开导劝谕。饬令各回本旗。其实在孤苦无依。力难复回者姑准留堡。毋许稍滋事端。嗣后著盛京将军明示新定章程。严切禁止不准该旗人等纷纷来堡。如仍有藉词贫苦。续行前来者。仍照原定章程办理。　　

○新授云贵总督林则徐奏、由四川取道前赴新任。得旨、长途善养。以副简任。　　

○新授陕西巡抚杨以增奏谢简任恩。得旨。诚实守而勿失。虚浮屏而勿尚。　　

○癸亥。谕内阁陆建瀛奏参、缉枭不力致酿钜案之知县一摺。江苏如皋县知县白联元、署靖江县知县王宗濂于该二县交界地方。枭匪挟仇聚众。肆杀巡役多名重案先时既失防范。事后又未能迅速获犯。更复以界址为词。彼此推诿。任犯远扬。似此捕务废弛。实堪痛恨至署江阴县知县王清渠、于境内寿兴沙等处枭匪。并不先期翦除。又不设法协捕。咎亦难辞。白联元、王宗濂、俱著革职留于该地方。协同接任之员赶紧躧缉。王清渠著摘去顶带。均勒限一个月。不分畛域设法严拏。将逸犯按名获解尽法惩治。傥再稍事玩泄。限满无获即另行分别严参办理。　　

○谕军机大臣等、本日据刘韵珂密奏现在渡台阅伍。所有福厦两口夷务。由徐继畬督同鹿泽长、随时措置。惟鹿泽长现系六品顶带。职分较小。不足见重夷人。可否赏给四品顶带等语。鹿泽长甫经到闽。尚未著有劳绩。无庸赏加四品顶带。此后遇有交涉夷人事件。著准用前任道员官衔。将此谕令知之。举行保定等处驻防军政。年老官四员处分如例。旌表守正捐躯山西永宁州民贾世德妻郝氏。　　

○甲子。上奉皇太后莅奉三无私殿、进膳。　　

○谕内阁、明刑所以弼教。执法尤在平情。况刑部为刑名总汇。果能悉心推鞫。因端竟委俾奸宄无所用其狡饰。断无不水落石出之理。近因御史乌淩阿奏参吏役骫法。释放遣犯一案。经刑部堂司各官讯出笔帖式常泰、文英、主事全寿、并销档为民之庆芬等、辗转嘱托。朋比为奸。使各犯不至漏网。而案情亦无难研究得实。办理实属认真可嘉。使外省理刑之官。皆能如此详慎秉公。又何患讼狱难平。沉冤莫雪耶。近来人心不古。变幻多端加以趋利若骛。勾串调唆。无所不至惟在承审之员细心根究。方期案无遁饰。嗣后承审各员无论案情钜细。总当虚衷研鞫。悉心推求固不可罗织株连。拖累无辜。尤不可因案情微细稍涉颟顸。以致作奸犯科之辈。转得幸逃法网务期无枉无纵。以清庶狱而息争端。朕实有厚望焉。将此通谕知之。　　

○以故湖南慈利县属麻寮所樱桃隘土把总黎定荣孙成祖、袭职。　　

○乙丑。孝端文皇后忌辰。遣官祭昭陵。　　

