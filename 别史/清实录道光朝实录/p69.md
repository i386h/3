<!-- { "loadSidebar": true } -->
○命署山西巡抚陕甘总督长龄来京。以江西布政使邱树棠、为山西巡抚。湖北按察使邓廷桢、为江西布政使。山东运河道陆言、为湖北按察使。　　

○命山西按察使程赞清来京。以四品京堂候补。以甘肃安肃道常文、为山西按察使。　　

○赏河南等省乡试年老诸生傅灵瑞等二十三名举人、副榜、有差。　　

○修山东捕河厅属戴村坝内玲珑石坝。从署河道总督严烺请也。　　

○己丑。免云南邓川、鹤庆、二州被雨歉收本年条公税秋银米。　　

○庚寅。上诣皇太后宫问安。　　

○谕内阁、前因成格参奏、陈官俊于嘉庆二十四年冬间、在太原县殴打办差家人。又于二十五年六月买妾。并称干预公事。妄作威福。虽未能实指其苞苴之据。而已大开奔竞之风等语。即命军机大臣等、传到陈官俊、详加询问。所参殴差买妾两款。均已承认。至密陈地方官员贤否。则坚称实未向人洩漏。当令军机大臣寄问成格。向陈官俊钻营者何人。奔竞者何人。令其明白回奏。嗣于十一月二十四日。具摺覆奏前来。声称魏元烺、邱鸣泰、诸人。省中纷纷传说。俱经学院保举。此数人官声素好。所举原不谬妄。又称陈官俊曾向伊说。皇上现差太监、前往河东查访商人控告盐务一案。此则更不成话。愈辩愈奇。支饰尤甚。试思此语若确。陈官俊当得何罪。必应彻底查讯。按其是非。治以应得之咎。得命长龄于经过晋省时。驰赴省城。一面著陈官俊前往山西。当面质对。令长龄秉公查讯。孰是孰非。据实覆奏。兹于十二月十二日。长龄奏到。据称到晋后。传旨询问成格。令其一一指证。成格惟有伏地叩头。声称奏事不实。以奇诞无稽之语。冒渎宸聪。实属荒谬。不能指实。惟求代奏从重治罪。已降旨将成格、陈官俊、均行降革示惩矣。陈官俊于嘉庆二十四年冬间殴差。二十五年六月买妾。成格因何不即行参奏。乃一味姑容。已属不能秉公持正。及至陈官俊奉有密旨。留心地方公事。成格揣得其情。心存畏忌。以伺其短。又值陈官俊不知检束于前。不能慎密于后。高兴妄为。自取罪戾。但成格于去岁回任。至今又将及一载。且于嘉庆二十四五两年、年终奏报本省学政摺内。全未提及一语。于此可见殴差买妾之事。原不欲行参奏。总因陈官俊察访地方情事。恐其遇事直陈。有害于己。辗转狐疑。盖非一日也。又计陈官俊未回京之前。若行参奏。朕必立派大臣前往查办。是非无难立辨。伊焉能售其伎俩。是以直待其回京后。始行参奏。而摺内复隐约其词。使朕存之于心。知陈官俊不可信任。在内廷之人。奉命出差。尚且如是。其翰詹科道等、出差奏事。更不足信矣。即使陈官俊有所陈奏。朕岂有不辨别是非、概行听纳之理。再陈官俊若系朕委任无疑之人。何难授以地方大吏。或留于山西。以备察访。因何学差未满。反令其来京供职耶。朕用陈官俊之意。于此可见也。讵意成格巧诈欺饰。以无可质对之言。屡行奏辩。是其居心、直欲屏朕耳目。使不聪明。外省之事。无敢过问。此其咎之重者也。至陈官俊奉命典学。惟当尽心考试。或有与抚臣交涉之事。原可公同商酌。至奉有密旨后。惟当随时察访。默而识之。可奏者奏之。毋庸奏者置之。不应将密谕显露。公然议论其贤否是非。不特有乖素位而行之诫。即与朕之谕旨、亦大相迳庭矣。躁妄粗鄙。深负朕恩。必当立予降黜。以为不慎不密者戒。朕办理庶政。一秉公诚。贤者用之。不肖则去之。从不心存成见。然亦不能直受欺蔽也。嗣后各省督抚。断不可因成格参奏学政获谴。即有不公不法之学政。亦不肯据实参奏。各省学政。亦不可因陈官俊言事不密获咎。明知本省利弊。亦皆缄默不言。如是则与朕用人行政之心。大相剌谬矣。故复行申谕各省督抚学政等知之。特谕。　　

○宗人府奏、本年考试宗室王、贝勒、贝子、公、将军、之子。请封以应得品级。得旨、以敬斌、绵□□宾、奕籧、为二等镇国将军。承硕、为头等镇国将军。纯善、纯佑、奕缙、奕缮、为三等镇国将军。奕睿、奕谱、福缘、为三等奉国将军。绵峰、为头等辅国将军。有麟、苏芬、春庭、为三等辅国将军。纯惠、为头等奉国将军。奎福、为奉恩将军。　　

○一等子熙敏、晋袭承恩公。以其侄巴雅尔绰克托、袭一等子爵。　　

○以故二等男宝柱子八品笔帖式春荣、一等果勇侯霍英额子兵部员外郎图林、各袭爵。　　

○辛卯。谕内阁、据富俊等奏、前因伯都讷续垦荒地、与双城堡情形不同。拟请改徵制钱。摺内措词未能明晰。双城堡已建仓廒。堪以贮谷。该处谷价甚贱。势难改徵钱文。恳请更正等语。双城堡屯租。著仍照原议徵收谷石。至伯都讷屯田议徵钱文。现已据伯麟等议、交该将军将开垦章程另行妥议。俟奏到之日。再行核办。富俊等自请察议之处。著加恩宽免。　　

○谕安徽巡抚孙尔准、十二月十八日。由步军统领衙门代奏、安徽六安州民人朱凤呈递封奏一件。朕详加披阅。并无违悖字句。且文理清顺。颇堪采纳。但此风亦不可长。是以令其递解回籍。汝可派委妥员。密为访察。该民人向来作何生业。是否安分之人。遇便再行覆奏。　　

○以故三等勇勤公福荫子庆瑞、袭爵。　　

○截留江苏苏州、常州、两府漕米六万石。备放江宁所属八旗、绿营、并漕河各标兵米。及织造匠役、恤孤口粮。　　

○壬辰。上诣皇太后宫问安。　　

○谕内阁、军机大臣会同刑部、审拟司员承办命案不公。分别治罪一摺。此案傅大喝令武三、将李大揪殴致毙。刑部直隶司掌印郎中舒通阿、听受嘱托。不将傅大收禁严审。经该堂官参奏。当派军机大臣会同审讯。将哈丰阿等辗转嘱托情弊。一一讯明。将傅大按律问拟绞监候。余犯分别治罪。哈丰阿以二品大员。结交市侩。嘱托该管司员。代为关说刑名官司。实属卑鄙不堪。哈丰阿著即照拟发往乌噜木齐、效力赎罪。以示惩儆。各满汉大员。既身居高位。即当敦品自重。不得与市井之徒。往来交接。如不知检束。骫法营私。不惟身罹罪愆。亦且置颜面于何地。皆当以哈丰阿为戒。至兴贵身任司员。且系大员之子。辄代傅大贿嘱书役。乘机撞骗多赃入己。情殊可恶。著改发伊犁、效力赎罪。舒通阿以刑部司员。承审命案。听情徇庇。几致正凶漏网。著照拟发往伊犁、效力赎罪。已革兵部员外郎庆志、仅止代哈丰阿传语庆恩。并未向舒通阿面托。著准其开复原官。交部议处。前署宛平县知县周衡、相验不实。亦著交部议处。武三等所犯罪名。均不准其援免。　　

○又谕、理藩院转奏、阿巴哈纳尔旗分达尔汉公那旺多尔济、恳请都罡藏经一部等语。蒙古人等、平素尊崇佛法。公那旺多尔济家内所供藏经。既系被火焚毁。著照所请、交武英殿刷印一部赏给。以示朕矜恤蒙古臣仆之意。　　

○理藩院奏、本年朝觐蒙古王公等。可否仍照上届赏给。得旨、外来蒙古王公、暨呼图克图喇嘛等。本年中正殿西场子紫光阁两次应行赏给瓷器、玻璃器皿、貂皮、氆氇、等项。著仍照旧例赏给。索特纳木多布斋等、均受厚恩。况在京年久。与朝觐蒙古王公不同。此次著毋庸赏给。　　

○以故辅国公布兰泰子恒明、袭爵。　　

○癸巳。上御乾清门听政。　　

○谕内阁、御史佟济等奏、请严稽查章程一摺。据称江南道例应稽查各衙门。凡有书吏著役者。惟户部、京仓、造册移送该道。按期点卯。其余宝泉局、内仓、崇文门、左右两翼、三库、均无册可查。嗣后该道稽察各衙门书吏著役时。俱著造具册结。移送该道查核。并按月点卯。以归画一。各仓书役花户出缺。原应即时充补。据该御史等、奏称悬缺过多。著仓场侍郎、饬令各监督、查明悬缺。即行募补。以符定额。至户部捐册。向系每届一月、由吏部、礼部、国子监、及江南道御史、会同赴部核对。立法已属周备。该御史等、请先期造册移送该道。未免徒增案牍。著无庸议。　　

○谕军机大臣等、据果勒丰阿等奏称、西陵地方。设有易州理事通判一员。东陵地方。并未专设理事厅员。现在马兰峪一带。居民稠密。案件繁多。请照易州通判之例。于马兰峪附近地方。酌添理事通判一员。其石门镇旧设遵化州州同一缺。可否裁汰改抵。既无须另建衙署。俸工役食等项。所添亦属无多等语。著方受畴详细确查。酌量地方情形。核议具奏。将此谕令知之。　　

○以故散秩大臣哈芬布侄孙哈当阿、袭职。　　

○调工部尚书卢荫溥、为吏部尚书。兼管顺天府府尹事。兵部尚书初彭龄、为工部尚书。仍署兵部尚书。以礼部右侍郎戴联奎、为兵部尚书。调工部左侍郎王以衔、为礼部右侍郎。转工部右侍郎陆以庄、为左侍郎。以内阁学士顾皋、为工部右侍郎。兼管钱法堂事务。翰林院侍讲学士周系英、为内阁学士、兼礼部侍郎衔。　　

○命吏部尚书卢荫溥、不必在军机处行走。　　

○命浙江学政戴联奎、回京供职。兵部右侍郎杜堮、提督浙江学政。　　

○命散秩大臣一员、带领侍卫十员。往奠故吏部尚书刘镮之茶酒。赏银五百两治丧。予祭葬。谥文恭。并赏其长子兵部员外郎喜海郎中。次子华海举人。　　

○旌表守正捐躯直隶高阳县民田皂妻史氏。河南夏邑县民倪淙禹媳张氏。　　

○甲午。上诣大高殿行礼。时应宫拈香。　　

○江南徐州镇总兵官刘廷斌奏操练弁兵。得旨、所奏尚属明晰。总要一力奉行。始终无懈。所辖四营。地方风俗强悍。汝既知之。尤当刻刻留心。认真训练。断不可言行不相符也。　　

○乙未。谕军机大臣等、寄谕署河东河道总督严烺、前据孙玉庭等奏、江境河工。兼用碎石。连年已著成效。豫东黄河。向未抛护碎石。以致漫决频仍。请饬东河河臣体访情形。仿照江境。兼用碎石。即创始之初。多费数十万金。而日后工固澜安。不惟节费。实可利民等语。南河险工。于埽坝之外。抛护碎石。业经历著成效。堤工既资巩固。钱粮亦归节省。该署河督曾任南河。熟悉此事情形。且曾经黎世序反覆筹商。以为必须仿照江境。并用碎石。工程方资巩固。著即将豫省黄河、应否仿照江境办理之处。确加体察。详细访问。或酌量试办一二段工程。是否有效。先行据实奏明。总期于工程实有裨益。是为至要。将此谕令知之。　　

○丙申。上诣皇太后宫问安。　　

