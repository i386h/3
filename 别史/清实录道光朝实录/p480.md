<!-- { "loadSidebar": true } -->
○先是以永陵照山北面烟筒山。玛尔墩岭。二处居民。私砍树株。开垦地亩。命盛京将军奕颢妥为查办。至是覆奏、玛尔墩岭、周围三十余里。内有关帝庙一座。香火地亩。应仍其旧。所有民间私垦地亩。饬令平毁。分别给价迁移。无令失所。仍查明地界。安设红桩。以防偷砍私开等弊。得旨、著照所议办理。务要随时认真。不准日久生懈。　　

○命御前侍卫吉伦泰、乾清门侍卫祥云保、理藩院右侍郎常文、恭诣东陵查看红桩。　　

○以四川懋功协副将谢金间、为河南河北镇总兵官。　　

○以拏获滋事水手。予直隶知县沈莲生等、升叙有差。　　

○以台湾军需报销完竣。予福建知县秦尔馨等、升叙有差。　　

○旌表守正捐躯江苏铜山县民朱羊母刘氏。　　

○除安徽无为州水冲沙塌田六十二顷五十七亩有奇额赋。　　

○除河南汤阴、内黄、二县开治卫河滩占地一百三十七顷九十一亩有奇额赋。　　

○是日。驻跸夷齐庙行宫。　　

○戊寅。上诣皇太后行幄问安。　　

○谕内阁、容安奏、筹禁大黄茶叶潜通外夷。详酌现行实在情形一摺。库尔喀喇乌苏所属奎屯地方。设卡稽查。不准细茶杂茶。贩入伊犁塔尔巴哈台境内。一年以来。西北两路私贩之源已绝。而安集延交结偷漏之弊亦除。伊犁塔尔巴哈台尔处所需附茶、及大小斤茶。该商民等照常贩运。食用无虞缺乏。现在边境相安。著该将军参赞、严饬奎屯派拨官兵认真稽查。严禁细茶杂茶私贩入境。并奎屯及塔尔奇第一台卡房兵弁。毋许勒索留难。违者准商民等控告惩办。加等治罪。其沿边各卡伦。随时加意巡防。不可日久稍有疏懈。　　

○又谕、容安等奏、拏获逃出卡外偷盗哈萨克马匹之伊犁察哈尔部落闲散塔喇朗等、审明遵例办理一摺。察哈尔闲散塔喇朗、那木济勒、胆敢起意纠约霍托依、德里克扎布、偷盗哈萨克马二十匹。情殊可恶。据容安等派出官兵拏获。审明援照成案。将为首塔喇朗、那木济勒、在该游牧处所立即枭示。将为从之霍托依、德里克扎布、拟以从重枷号三个月。发往烟瘴地方充军。所奏是。著照所请、所有失察之统辖乌柯克布克伸喀普塔海卡伦锡伯防御乌勒欣布、著交部严加议处。署理总管事务副总管克什克特依、布林特古斯、署佐领事务骁骑校鄂斯库、虽系失察、惟念伊等将塔喇朗四犯全行拏获。尚属奋勉。著准其功过相抵。容安、孝顺岱、亦属失察。著交部察议。　　

○又谕、禧恩等奏、审拟差次得受银两之大监披甲人等一案。除太监披甲人等均照所拟分别治罪外。其办理周家村、五里河、金刚屯、蒋家店、大台子、老边、六处大营之地方官。著奉天府府尹查取职名。交部严加议处。盛京将军奕颢、工部侍郎兼奉天府府尹诚端、府尹兴科、失于觉察。均著加恩改为察议。此案系由禧恩等查出。所有禧恩、敬徵、宝兴、自请议处之处。俱著加恩宽免。　　

○是日。驻跸柳新庄御营。　　

○己卯。上诣皇太后行幄问安。　　

○以福建按察使岳良、为江西布政使。调甘肃按察使程矞采、为广东按察使。以直隶霸昌道惠丰、为甘肃按察使。　　

○以吐鲁番屯田丰收。予员弁议叙。赏兵丁一月盐菜银。　　

○是日。驻跸五里墩御营。　　

○庚辰。上诣皇太后行幄问安。　　

○调河南按察使惠吉、为福建按察使。以河南开归陈许道麟庆、为按察使。　　

○赏跸路经过直隶地方文武官员一级。　　

○以行在武备院支搭行幄便捷。予内务府大臣敬徵等纪录二次。余给银币有差。　　

○以捐赈出力。予浙江知县刘绍琦、绅士黄金铎等、议叙有差。　　

○旌表守正捐躯山东兰山县尼本松。　　

○修浙江海盐县石塘。从巡抚刘彬士请也。　　

○蠲缓浙江仁和、海宁、归安、乌程、长兴、五州县被旱田亩正杂额赋有差。　　

○展缓湖南澧、攸、茶陵、三州县积欠额赋有差。　　

○是日。驻跸八里铺御营。　　

○辛巳。谕内阁、黄文煜奏、查看盘山行宫殿座情形一摺。盘山行宫内殿宇房间墙垣等项。据该总兵查看。尚堪保护者十三项。著派员妥为支架。其坍塌倒坏。不能保护者七项。著即行拆卸。将料物各件收贮。至外围大墙坍倒处所。著该总兵覆加查勘。据实具奏。交总理工程处酌量办理。　　

○礼部议准、安徽巡抚邓廷桢疏报、采访寿州贞节妇妇薛段氏等一千三十八口。请建总坊旌表。从之。　　

○旌表守正捐躯河南许州民刘林妻徐氏。项城县民赵慎禄媳张氏。　　

○是日。驻跸隆福寺行宫。　　

○壬午。上恭谒裕陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员。均随行礼。　　

○遣惇亲王绵恺、诣昭西陵。睿亲王仁寿。诣孝陵。孝东陵。庆郡王绵慜。诣景陵。恭代行礼。　　

○遣贝勒奕纶。祭孝穆皇后殡宫。　　

○诣皇太后行宫问安。侍午膳。　　

○谕内阁、杨遇春奏、军需实用不能实销各款。恳免分摊等语。此次军需实用各款。有例不准销者。前经鄂山等奏准、归入分摊弥补。现据该督奏称、甘肃苦瘠之区。若令摊廉还款。骤难归补。并查明口内口外各处报销。共节省银一百一十六万八千余两。俱经随案收拨。尚有各项借支应行扣还归款银三十九万八千余两。恳恩抵补动支。著照所请、加恩将实用不能入销银十九万六千一百二十六两零。免其分摊。即在节省银内划出抵补。于借支应还项下动支。毋庸另行请拨。仍将扣还拨补银数。随时报部查核。该部知道。　　

○以陕甘报销完竣。予甘肃候补知府王简等、升叙有差。　　

○是日。驻跸桃花寺行宫。　　

○癸未。谕内阁、蒋攸铦等奏、酌议兴挑徐州府属河道。及动用银两一摺。江苏徐州府属河身淤垫。民田常遭淹浸。亟应择要兴修。据该督等查明。萧县之龙山河。邳州睢宁县交界之白塘河。邳州之旧城民便河。砀山县之利民永定二河。又沛县之东北西三面堤工。邳州之沂河民埝。丰县之太行堤。实皆最要之工。议请动用节省闸河经费银两。次第估办。著照所请、将徐州府库每年由两淮运司及安徽藩司拨发银款。共存银二万九千两零。作为挑河经费。以后按年催解。择其实在有益者。分起办理。仍酌留一年。为铜山、萧县、睢宁、三县启闸挑河之需。如九年挑河。祇准动用八年及以前各年余賸之项。十年挑河。亦祇准动支九年之费。总以当年之项。留备本工之用。该督等务悉心筹画。督饬所属妥为经理。以除水患而安民业。　　

○大学士两江总督蒋攸铦覆奏、江西吉安赣州一带。毗连广东。向有匪徒结会。屡经惩办。尚未净绝。现在黄远青等所控案内。先后获犯多名。并无起获旗书等件。朱亮、现充万安县捕役。闻其从前曾与朱光简同师学习。有无入会包庇。俟提齐质讯。无难水落石出。从严惩办。得旨、除恶务本。安良尤要。卿自知之。勉力而行。慎勿受人朦蔽也。　　

○蠲缓安徽盱眙、五河、凤阳、灵壁、泗天长、广德、怀远、寿、凤台、宿、定远、怀宁、桐城、潜山、太湖、和、当涂、芜湖、繁昌、无为、庐江、巢、亳、二十四州县及屯坐各卫被水被旱村庄新旧额赋有差。给盱眙、五河、凤阳、灵壁、泗、五州县及屯坐各卫贫民一月口粮。　　

○是日。驻跸白涧行宫。　　

○甲申。以都察院左副都御史吴光悦、为江西巡抚。江西巡抚韩文绮、为都察院左副都御史。　　

○赏跸路经过直隶地方看守行宫弁兵及办差兵丁等半月钱粮。　　

○是日。驻跸烟郊行宫。　　

○乙酉。上奉皇太后还宫。　　

○丙戌。上诣皇太后宫问安。　　

○谕内阁、大学士托津、曹振镛、年逾七旬。协办大学士理藩院尚书富俊、年逾八旬。著于该管旗分衙门应行带领引见之日。俱免其带领。以示体恤耆臣至意。　　

○试中式武举刘兆兰等三十七人于太和殿前。　　

○丁亥。上诣寿皇殿行礼。　　

○命皇长子奕纬、诣奉先殿恭代行礼。　　

○谕军机大臣等、前据都察院奏、原任四川会川营已故参将西林宝之妻伊尔根觉罗氏、具控伊夫于凯撤时。在中途身死不明。伊接随往出征之维州守备钟得胜信称、伊夫系染病身故。面见提督桂涵。谕伊不必等候。送银四千两。令其回旗。因闻余步云、向桂涵告备伊夫被人谋毙。又称被烟熏毙。是以未收其银。及迎柩回旗。割去棺上缠绳。于棺盖开缝处开视尸身。目出口张。孛□页项有伤约数寸之长。俱用棉围塞等情。当派海龄、戴敦元、详细开验。已据覆奏验视该尸身为烟熏致毙。并非因伤身死。该氏坚执不服。将尸身腐烂处所指为刀伤。复行控告。特派穆彰阿、白镕、覆加详验。据骙该尸身皮僵腐烂。据仵作结称、委系并无刃物伤痕。是否烟熏致毙。无凭指验。该尸妻坚执孛□页项处所为刃伤。并将其余腐烂处亦指为伤痕。称系被人谋害等语。此案既经两次详验。虽无伤痕。但经两年之久。亦难凭信。该氏坚执未服。必须查讯明确。以成信谳。现在凯撤之兵。俱已归伍。不难访察得实。至该提督桂涵曾否有送该氏银四千两、及余步云曾否向桂涵告称西林宝被人谋毙之事。此二节更不容含混。琦善系新任总督。办事勇敢。朕所素知。谅不至有心徇隐。致朕轻视也。著逐一密访明确。据实具奏。伊尔根觉罗氏两次具控呈词。并著钞给阅看。将此谕令知之。　　

○免广东仁化县应徵屯羡银。　　

○戊子。上御懋勤殿。勾到新疆云南贵州广东情实罪犯。停决新疆斩犯一人。绞犯一人。云南斩犯九人。绞犯一人。贵州斩犯十七人。绞犯五人。广东斩犯十二人。绞犯三人。余五十二人予勾。　　

○以户部左侍郎敬徵、管上驷院事。实授德增上驷院卿。　　

○旌表守正捐躯山西永和县民马如龙妻李氏。　　

○展八旗兵丁应扣借支库银限期两月。　　

○缓徵江苏上元、江宁、句容、六合、山阳、阜宁、清河、桃源、安东、盐城、高邮、泰、江都、甘泉、仪徵、宝应、铜山、沛、萧、砀山、宿迁、吴、阳湖、宜兴、荆溪、丹徒、丹阳、金坛、溧阳、武进、太仓、镇洋、华亭、三十三州县并淮安。大河。徐州、镇海、四卫被水被旱灾区新旧正杂额赋有差。　　

○缓徵湖北潜江、荆门、江陵、监利、沔阳、公安、京山、天门、汉阳、江夏、汉川、黄冈、钟祥、十三州县并屯坐各卫被水村庄新旧额赋有差。　　

○贷黑龙江灾区补买牛只银。　　

