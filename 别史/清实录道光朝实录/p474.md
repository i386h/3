<!-- { "loadSidebar": true } -->
○谕内阁、睿忠亲王多尔衮、当太宗文皇帝时。统师征明。战功甚多。厥后首先率众入关。将流贼立即驱除。大勋耆定。恭迎世祖章皇帝定鼎燕京。忠诚懋著。乾隆四十三年。我皇祖高宗纯皇帝特降谕旨。复爵子谥。配享立后。用叙成劳。朕此次袛谒祖陵。路经永平。指出出关。皆系地殄灭流贼之地。王之大勋伟绩。实堪嘉尚。著赐祭一坛。派惠郡王绵愉、前往王墓代奠。睿亲王仁寿、著加恩赏戴三眼花翎。在内廷行走。御前大臣户部尚书禧恩。著加恩赏戴双眼花翎。以示朕眷动亲至意。　　

○又谕、朕本日经临卢龙县境内。滦河、青龙河、二处桥座。工段甚长。支搭稳妥。所有承办各员。尚属能事。允宜量予恩施。永平府知府李鹍、卢龙县知县汪兆鹏、霸州州同康诰、遵化州州判冀洪、永平府经历魏彦仪、卢龙县典史朱效、候补未入流郑思适、俱著各赏加一级。直隶总督彦成、督率有方。著加恩赏给黄辫珊瑚豆大荷包一对。小荷包四个。以示奖励。　　

○是日。驻跸朝阳坡御营。　　

○戊子。上诣皇太后行幄问安。　　

○是日。驻跸深河村西御营。　　

○己丑。上诣皇太后行宫问安。　　

○诣天后宫。海神庙。龙王庙。拈香。　　

○谕内阁、本日朕由深河村西大营。至文殊庵行宫一带。道路间有泥淖。据御前大臣等奏、请将承办之员。交直隶总督查参。朕早间策马经由跸路。马足易陷之地。亦不止一处。承办道路之员。咎实难辞。姑念究系雨后。一时未能赶垫坚实。尚非有心草率。所有承办各员。著加恩免其参处。嗣后该督务当严饬认真修治。一律平坦。如再有办理不善之处。定即从重惩处不贷。　　

○又谕、禧恩等奏、本日朕所乘菊花青马失蹄。请将试压御马之高喀鼐等、交部严加议处一摺。本日朕乘菊花青马。因道路泥泞。偶失前蹄。而朕躬无虞。高喀鼐、哈哴阿、吉勒通阿、德克默、忠山、俱著加恩从宽改为交部议处。德克默患病。并未禀明御前大臣。擅自落后。亦属不合。德克默著革去引马御前侍卫。著派苏清阿引马压马。　　

○又谕、富俊奏、河南省绞犯王妮子应改缓决一摺。王妮子系依谋杀加功例拟情实绞犯。著刑部仍照例办理。俟勾到时。朕自有权衡也。　　

○湖广总督嵩孚等奏、遵旨查明铅厂情形。并现在广觅子垄。以济京局鼓铸。报闻。　　

○旌表守正捐躯四川犍为县民杨道义孙女杨氏。　　

○是日。驻跸文殊庵行宫。　　

○庚寅。上诣皇太后行幄问安。　　

○谕内阁、本日自姜女庙至西店子一带。泥淖难行。昨日早间微雨即止。傍晚天气晴霁。该地方官承办道路。尽可赶紧修治。一律坚实平坦。何至今晨跸路经临。仍多塌陷之处。实属办理不善。所有承办之员。著该将军府尹等。查取职名。交部议处。奕颢、诚端、兴科、督饬不力。俱著严行申饬。此段道路。动用钱粮。不准开销。嗣后该将军府尹等。务当严催妥办。如有仍前草率怠玩。定将该将军府尹等。及承办之员。从重惩处不贷。　　

○科尔沁土谢图亲王诺尔布林沁、巴林郡王那木济勒旺楚克、喀喇沁郡王布呢雅巴拉等、于行营跪迎瞻觐。赏赉如例。　　

○追予宋季御敌阵亡安徽宁国县知县赵与＜?禾唐＞、及倡众守城力尽捐躯县吏杨义忠、入祀忠义祠。从巡抚邓廷桢请也。　　

○是日。驻跸中前所御营。　　

○辛卯。上诣皇太后行幄问安。　　

○谕内阁、连日天已畅晴。该地方官承办道路。自宜豫备整肃。乃本日中前所至陡坡台一带。御道仍复不能坚实。承办之员。殊属草率。著奕颢等查明。交部议处。此段道路。动用钱粮。著不准开销。以示惩儆。　　

○赏科尔沁郡王僧格林沁黄马褂。　　

○户部议准、前任四川总督戴三锡疏报、乐山县淘复旧坍盐井。照例徵课。从之。　　

○是日。驻跸周家村西御营。　


大清宣宗效天符运立中体正至文圣武智勇仁慈俭勤孝敏成皇帝实录卷之一百六十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光九年。己丑。九月。壬辰朔。日食。　　

○上诣皇太后行幄问安。　　

○是日。驻跸沙河所东御营。　　

○癸巳。上诣皇太后行幄问安。　　

○免跸路经过之承德、新民、广宁、锦、宁远、五厅州县本年额赋。并帮办差务之岫岩、辽阳、海城、盖平、复、宁海、开原、铁岭、义、九厅州县本年额赋十分之五。　　

○是日。驻跸五里河村御营。　　

○甲午。上诣皇太后行幄问安。　　

○谕内阁、据禧恩等奏、本日驻跸杏山大营。所有应用红箩炭。及一切器皿席片等项。均未照例豫备。并无承德之人。亦无擡运夫役。殊属疲玩。著盛京将军奉天府府尹查明承办之员。指名参奏。并著该府尹即将应用等项。赶紧备齐放给。　　

○又谕、松筠奏、科布多解任参赞额勒锦、被控遣人索取马匹。审明定拟一摺。此案贝勒齐默特多尔济、因科布多参赞办事司员。以所报偷窃驼马等件印文。并不按例查办。辄将原文驳还。心怀不服。据松筠提集人证。逐款质查明确。实系该司员常明等。办事不知详慎。糊涂冒昧。理藩院郎中常明。著即革职。以示惩儆。科布多兵部掌戳记司员巴克图、听从递籍民犯任志高央恳。纵赴游牧讨帐。复被该贝勒查获。始为起解。实属玩延。巴克图著革去主事衔。作为领催。咨回驻防本旗当差。委署主事衔伊克精额、既同常明以蒙古得背被窃大马。任听贼供小马。将贼犯鞭责发落。复附同巴克图。纵放任志高讨帐。办事任意。著咨回绥远城当差。仍罚一年钱粮。解任参赞额勒锦、不知体察外藩情形。率与常明连次驳饬。以致该贝勒齐默特多尔济、衔忿牵控。且于差便易换马匹。势同扰累。额勒锦著交部严加议处。嗣后该参赞大臣差赴游牧换马之处。著永行禁止。贝勒齐默特多尔济。风闻参赞额勒锦、差赴土尔扈特乌梁海易换马匹。辄行越分牵连呈控。业经自认冒昧。著罚扎萨克俸一年。即饬回游牧。办理盟长事务。将军彦德等于此案并不奏明。亲身前往查办。彦德著交部严加议处。前任参赞八十、蒙古参赞车林多尔济、俱著交部议处。　　

○是日。驻跸杏山御营。　　

○乙未。上诣皇太后行幄问安。　　

○谕内阁、行在兵部遵旨议处试压御马未能调习妥善。各员一摺。御前侍卫前锋统领副都统高喀鼐、都统哈哴阿、护军统领副都统吉勒通阿、头等侍卫兼骑都尉德克默、俱著降二级留任。乾清门头等侍卫忠山、派充压马差使未久。著降一级留任。均不准其抵销。德克默仍著加恩在乾清门侍卫上行走。　　

○又谕、奕颢等奏、遵旨查参贻误差务之员一摺。署锦县事候补同知傅钟瑑。承办杏山大营差务。并未将柴炭器皿席片等件。妥为豫备。又无擡运夫役。实属疲玩。著先行摘去顶带。该员尚有承办兴隆屯金刚屯大营。并代昌图厅办理蒋家店大营。及回銮差使。著仍责成妥办。如果自知愧奋。勉图后效。著该将军等奏明施恩。傥仍前贻误。即行参革示惩。诚端、兴科、未能董率妥善。俱著交部议处。　　

○又谕、杨遇春奏、撤防换防参将。请降补游击。据实陈明一摺。原任甘肃督标左营参将长恒、前因换防未能得力。经该督撤回。奏请降补固原提标前营游击。当即降旨。以该员既经撤回。何以遽令降补。是否另有别故。著该督查明具奏。兹据奏、该员既不胜任。若仅予撤防。仍以原官补用。恐各城轻视边防。转得效尤。是以奏请降补。自系实情。长恒著准其降补固原提标前营游击。　　

○又谕、理藩院转奏、据六盟蒙古王公等、请将所进马匹。不必与官兵原领马匹更换。情愿备办呈进等语。从前该蒙古王公等进马时。朕以道路遥远。官兵所乘之马。沿途不无疲乏。是以谕令乘马官兵。俟此项马匹解到。准其更换。今哲哩木等六盟盟长土谢图亲王诺尔布林沁等。既请情愿不换马匹。竟行呈进。以备该官兵领骑。所有应换马匹之官兵。即不必更换。著按名均各赏马一匹。所余马匹。仍著该蒙古王公领回。惟念各蒙古王公等、情愿进马一万匹。以备随驾官兵乘骑。殊属可嘉。该蒙古王公台吉等、俱著加恩交理藩院议叙。用示朕眷念蒙古臣仆至意。　　

○以兵部左侍郎朱士彦、知武举。户部左侍郎汪守和、为武会试正考官。礼部右侍郎杨怿曾、为副考官。　　

○土谢图亲王诺尔布林沁丁忧。赏银一千两。命回游牧。　　

○展缓陕西西安、乾、二府州属被旱歉收新旧额赋。　　

○是日。驻跸兴隆屯御营。　　

○丙申。上诣皇太后行幄问安。　　

○谕内阁、朕昨日经过杏山迤东之石门子地方。阅看马厂内排列大凌河骟骒马三十四群。共一万二千九百五十余匹。均极膘壮整齐。从此逐岁孳生。日益蕃庶。遇有差调。何患不敷。因思嘉庆年间。富俊曾经奏请裁撤大凌河牧厂马匹。分拨盛京吉林黑龙江三省官兵拴养。皇考仁宗睿皇帝特降谕旨饬驳。以其事断不可行。仰见圣虑周详。至深且远。马政攸关紧要。大凌河牧场宽广。水草茂盛。实足为蕃息之资。若轻议裁拨。则散之甚易。聚之甚难。必致马匹缺额。不能仍复旧规。傥再有率为此请者。即系莠言乱政。定当执法严惩。现在该处马群充牣。已有成效。嗣后著该副都统留心稽查。认真经理。严饬各庄头、每岁于马匹归槽时。加意餧养。出青时妥为牧放。务令孳息蕃昌。多多益善。俾一律肥壮可用。断不可稍形懈弛。以致有名无实。若日久视为具文。马群内有疲瘦残伤。不堪调用者。一经查出。惟该副都统是问。　　

