<!-- { "loadSidebar": true } -->
○谕军机大臣等、有人奏、粤东濒海通洋。素多盗贼。常有匪徒百十成群。公然掳人勒赎。平民畏其凶暴。出资求免。名曰打单。叠经奉旨查办。总未尽绝。盖缘地方官相率因循。既恐匪党众多。畏葸偷安。不敢穷诘。又复顾虑处分。意存消弭。以致该匪等益复肆行无忌。现闻该省有贼首陈亚三、贼夥牛筋享、牛筋二等聚集群匪。在新会县属之崖门。香山县属附近黄梁司之大虎等处。劫物掳人。而掳人之祸为尤惨。每掳一人。必视其家之贫富。以定其价之低昂。自数十金至数百金不等。被掳之家。具银收赎。始行释回。其愿赎而无银者。则拘禁以待。日久不赎则杀。该管州县悍然不顾。遇有民间报案。必多方威吓。百端抑勒。使其不敢呈报各等语。广东土匪。聚党掳劫。肆无忌惮。若不严行惩办。何以戢强暴而靖闾阎。著邓廷桢等即派委干练员弁。前往香山新会之崖门大虎近海一带地面。严密缉拏。务将该匪等按名悉数捦获。无任远扬。致贻后患。此外各属州县。稔恶积匪。正复不少。著即严饬该管文武。随时随地。留心访缉。以净根株。嗣后民间报案。傥意存讳饰。抑压事主。及勒令改重就轻情弊。即著指名严参。该督等务当破除情面。力挽颓风。如稍事瞻徇。颟顸了事。日久毫无整顿。该督等不能当此重咎也。将此谕令知之。寻奏、遵派干练员弁。驰赴新会香山交界之崖门大虎地方。拏获牛筋享即牛筋二、实名冯亚享。当饬解省审明。据该犯供认前因犯抢拟流。在配脱逃。复叠次听从行劫。掳人拒捕。打单吓诈不讳。应按律拟斩立决。下部议。从之。　　

○调兵部左侍郎祁寯藻、为户部右侍郎。兼管钱法堂事务。以内阁学士吴其浚、为兵部左侍郎。　　

○以礼部尚书吴椿、兼署兵部尚书。吏部右侍郎陈官俊、兼署户部右侍郎。兼管钱法堂事务。工部右侍郎廖鸿荃、兼署兵部左侍郎。　　

○命户部右侍郎祁寯藻、提督江苏学政。礼部右侍郎王植、提督安徽学政。吏部左侍郎卓秉恬、提督浙江学政。兵部左侍郎吴其浚、提督江西学政。翰林院修撰吴钟骏、提督福建学政。编修方锴、提督湖北学政。编修萧良城、提督湖南学政。江西道御史钱福昌、提督河南学政。翰林院修撰刘绎、提督山东学政。工科给事中张琴、提督山西学政。翰林院侍讲学士周祖培、提督陕甘学政。编修罗惇衍、提督四川学政。刑科给事中蔡赓扬、提督广东学政。翰林院编修王庆云、提督贵州学政。顺天学政潘锡恩、广西学政丁善庆、云南学政李品芳、奉天府府丞兼学政侯桐、均留任。　　

○赏故户部右侍郎程恩泽子德威举人。一体会试。　　

○戊申。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○己酉。谕内阁、瑚松额奏、请饬办事大臣暂缓陛见等语。西宁地方。边境辽阔。现值黄河水落之时。一切巡防事宜。均关紧要。总兵马麟辉甫经到任。尚未熟谙情形。德楞额著暂缓来京。俟明年春间察看情形。再行奏请。　　

○命陕甘总督瑚松额、拨银三万二千两解赴乌什。八千两解赴库车。备道光十九年经费。　　

○庚戌。协办大学士署直隶总督琦善奏、新安县归并安州。前经奏准、将安州训导移驻新安。学额循旧。其贡生花红旗扁、乡会试盘费牌坊、及春秋两祭、修理学宫、行香纸烛各项银。并新安旧额留养孤贫银。应仍前支放。保定府同知门子工食。宛平县县丞、献县主簿、二处民壮工食。向在新安地粮内留支。应照额移解。原设递马六匹。应酌留二匹。其铺司二名。并应留用。下部知之。　　

○贷沧州驻防兵丁修理兵房军器饷银。　　

○辛亥。谕内阁、本月初三日。朕恭祭社稷坛行礼时。有人从左边行动。当交奕纪会同太常寺堂官查奏。兹据奏称、连日查察。未能究出等语。奕纪即时未经拦阻查询。事后又未查出。著交部议处。太常寺堂官。著毋庸议。　　

○又谕、本日召见新放四川学政罗惇衍。人品学问。均属去得。惟年纪过轻。恐于一切事宜。未能周悉老到。著仍留京供职。　　

○又谕、铁麟等奏、请将米色灰暗之南粮。先行搭放一摺。本年南粮抵通。江淮四帮、太仓后帮、米色灰暗。据该侍郎等查验属实。久贮恐非所宜。著照所请、准其照历届成案。分派九十月轮放甲米各仓。另廒收贮。即咨明户部先行搭放。至该帮运弁。询无搀和情弊。究属收贮不慎。所有江淮四帮运弁刘芳桂、太仓后帮运弁任大垣、并未能随时稽查之总运通判孙宗渭、著一并交部照例议处。　　

○谕军机大臣等、本日据都察院奏、山东民人金塘以拏贼成讎。放火抄抢等情具控。已明降谕旨、交经额布提讯矣。此案据该民人供称、商河县黄旺庄地方。有骑马贼刘二鞍子、常在米家寨倡妇米金钢钻家住歇。有左泳清、周学显、周六柱等、为贼匪眼目。道光十五年。历城县捕役。叫伊帮同缉贼。俱被越墙逃逸。贼讎恨入骨。将伊住屋几次焚烧。并用枪杆打伤头颅。禀县验缉。久无一获。并称刘二鞍子扰害地方。不止一年。上年齐河县左义五家。被贼烧毙一家四命。本县张西庚家。一家被烧三次。又如禹城韩思虎一案。白昼放火。抗拒兵役。丁家庄一案。兵役四十余人。俱被打跑。抢夺马匹衣物等事。不一而足等语。案关贼匪恃众逞凶。积案累累。如果属实。大为地方之害。著该抚提集卷宗。按名严拏。逐案审讯。从严惩办。毋稍宽纵。以除凶暴而靖闾阎。将此谕令知之。　　

○又谕、本日据都察院奏、直隶承德府建昌县民人郭尚功、呈控诬良为盗。诈赃毙命一案。已明降谕旨、交耆英亲提审讯矣。此案据该民人供称、伊叔祖郭孝、被邻村居住之范恺、挟从前借贷不遂之嫌。向都司衙门捏控郭孝盗伊树株。该都司派外委侯起富等、将郭孝锁拏看押。侯起富诈要东钱九百吊。郭孝许给东钱二百吊。侯起富即将郭孝私刑拷逼殒命。该县将侯起富等带县看押。侯起富贿串书役阮韵庵等从中舞弊。并未审讯。尽行释放等语。案关奸徒诬良为盗。武弁藉案诈赃。刑逼毙命。如果属实。大干法纪。不可不严行审办。著耆英即亲提全案人证卷宗。彻底根究。务得确情。按律惩办。毋稍徇纵。以儆奸贪而安良善。将此谕令知之。　　

○以协办大学士户部尚书王鼎、为顺天乡试正考官。吏部右侍郎陈官俊、户部左侍郎文庆、为副考官。　　

○以刑部右侍郎姚元之、兼署户部左侍郎。　　

○以户部右侍郎裕诚、兼署京营右翼总兵。　　

○命内阁中书何桂馨、提督四川学政。　　

○壬子。遣官祭文昌帝君庙。　　

○以刑部左侍郎刘彬士、兼署吏部右侍郎。刑部右侍郎姚元之、署管理户部钱法堂事务。　　

○癸丑。上奉皇太后幸同乐园。进膳。赐皇子及内廷王公大臣、蒙古王公、越南国使臣等食。　　

○遣官祭关帝庙。　　

○协办大学士署直隶总督琦善奏、湖北重运抵故城境内。间有浅阻。饬员先往筹办。得旨、上紧妥速办理。重运尚有寄剥迎剥之道。若回空不能连樯而返。所误非浅。勉之。　　

○甲寅。太宗文皇帝忌辰。遣官祭昭陵。　　

○谕内阁、奕纪等参奏、值班大臣旷误。道庆、奕兴、既有值班差使。自应轮流值宿。以昭慎重。据奕纪等查明误班日期。道庆在先。其咎较重。奕兴次之。道庆著革去礼部侍郎。退出御前侍卫。著在乾清门行走。毋庸管理圆明园。奕兴著罚俸六个月。以示惩儆。　　

○谕军机大臣等、本日据琦善奏、故城浅滞军船。现已设法挑穵通行。又据经额布奏、湖北头二等帮。在临清州闸外夏津武城等县、及直隶故城县。河道浅滞各一摺。本年卫河水势较弱。豫省各处泉源。虽经全行启放。究未畅旺。现在直隶故城县、及山东夏津武城等处。浅处极多。节节起剥。已虞棘手。且重运尚有十余帮在后。正资浮送。此时若不设法赶紧催办。必致有误回空。琦善现已饬委文武大员前往筹办。所有应行挑穵起剥事宜。仍应妥为督办。经额布已将监临事务。派委藩司代办。著即亲驻河干。将起剥穵浚事宜。督同文武各员设法赶办。仍飞咨河南巡抚。将各泉再行疏浚。并严禁居民拦截。务令卫源日裕。重运可以畅行。回空不致迟误。方为妥善。将此谕令知之。　　

○以内阁学士连贵、为礼部右侍郎。已革礼部右侍郎道庆、为内阁学士。兼礼部侍郎衔。　　

○以镶黄旗汉军副都统于兆祥、署镶蓝旗蒙古副都统。　　

○以正红旗汉军副都统伊清额、管圆明园八旗内务府三旗官兵进班。　　

○以青海郡王车淩端多布、为左翼盟长。贝子喇特纳什第、为右翼副盟长。　　

○命陕甘总督瑚松额、拨银七万六十九两。解赴乌噜木齐。备道光十九年经费。一万一百六十九两。解赴和阗。备十八十九两年经费。　　

○乙卯。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员、蒙古王公、越南国使臣等、行庆贺礼。　　

○御同乐园。赐皇子及内廷王公大臣、蒙古王公、越南国使臣等食。　　

○户部议准、浙江巡抚乌尔恭额疏报、穿长场开垦滩涂滩田一十二顷三亩有奇。照例升科。从之。　　

○丙辰。太祖高皇帝忌辰。遣官祭福陵。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○丁巳。遣官祭昭忠祠。　　

○谕内阁、本日召见荆州将军乐善、现患目疾。视物不清。难胜将军之任。著开缺安心调理。其侯爵仍留本身。无庸在本旗行走。统俟病痊。再行赏给差使。　　

○以西宁办事大臣、德楞额、为荆州将军。赏降调广州将军苏勒芳阿副都统衔。为西宁办事大臣。　　

○戊午。上诣安佑宫行礼。　　

