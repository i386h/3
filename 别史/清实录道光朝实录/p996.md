<!-- { "loadSidebar": true } -->
○辛未。谕内阁、前据给事中况澄奏、河南永城县知县沉玉墀等亏欠库款。降旨令牛鉴于到任后彻底究办。兹据该抚查明具奏。前任永城县知县沉玉墀徵收钱粮。并不随时批解。卸事后又未埽数清交。亏短银两。至一万八千二百余两之多。实属胆玩。据称办理工程粥赈。难保非捏词支饰。沉玉墀著革职拏问。交该抚提同经书人等严审确情。按律定拟具奏。寻奏、沉玉墀被参以后。限内如数完缴。实系因公陆续那移。具有卷据册籍领状可凭。业据亏项全完。照例免罪开复。下部议。从之。　　

○以兵部右侍郎德春、署京营右翼总兵。　　

○命御前行走巴林二等台吉扎勒沁扎布、在紫禁城内骑马。　　

○户部议准、广东巡抚怡良疏报、嘉庆州开垦荒地六十亩有奇。照例升科。从之。　　

○壬申。上御乾清门听政。　　

○谕内阁、御史扎克丹奏、请复差科道巡察漕粮河道一摺。向例每年派科道催趱漕粮。稽查河道。旋于道光二年降旨停止。十余年来。漕河均无贻误之处。此项差使。裁撤已久。不必再议纷更。该御史奏请复设。著毋庸议。　　

○又谕、朕因近来旗人妇女。不遵定制。衣袖宽大。竟如汉人装饰。上年曾经特降谕旨。令八旗都统副都统等严饬该管按户晓谕。随时详查。如有衣袖宽大、及如汉人缠足者。将家长指名参奏。照违制例治罪。凡我满洲蒙古汉军人等、谅不至视若具文。仍前玩泄。惟思明年又届挑选秀女之期。恐此等浇风。仍未能湔除净尽。不可不重申例禁。著八旗满洲蒙古汉军都统副都统等、转饬该管各员。恪遵前旨。家喻户晓。一切服饰。悉遵定制。傥明年挑选之时。仍有不遵者。一经查出。除家长照例治罪外。定将该旗都统章京等一并严惩。决不宽贷。勿谓言之不早也。将此通谕知之。　　

○又谕、恩铭奏、监追官犯、应交库项、未能全数完缴一摺。盛福伸、佟铠、著即遵照前旨发往黑龙江充当苦差。王庆贤即发往伊犁充当苦差。盛福伸之子成瑞、著即革去文生员。解交刑部。将短交银三千三百两严行监追完缴。毋任再有迟延。　　

○谕军机大臣等、瑚松额等奏、酌议西藏贡使嗣后往回俱由柴达木行走一摺。著照所请、嗣后前后藏进京堪布、与回藏堪布、饬令一律由柴达木行走。届时由青海大臣衙门、就近派柴达木一带住牧蒙古兵一百名。即在柴达木等候。护送进口。其向派之察汉城防兵、暨各旗摊派之蒙古兵、并玉舒番兵、均著免其派往。并著转饬前后藏。一体遵照办理。将此谕令知之。　　

○以故茂明安达尔汗贝勒达木丕勒孙格楚克袭爵。　　

○以光禄寺卿赵光、为太常寺卿。　　

○准河南致仕尚书李奕畴、重赴恩荣宴。　　

○旌表守正捐躯河南永城县民母溎女喜姐。　　

○癸酉。上召见哲布尊丹巴呼图克图、章嘉呼图克图、噶勒丹锡哷图呼图克图等于乾清宫。　　

○谕内阁、御史有言事之责。凡条奏事件。皆应核其情节。或遇有重大案件。亦准入奏。若寻常控案。各衙门自有专司。该御史等不得摭拾渎陈。纷纷越俎。即如御史汪于泗前奏屈双业讦告一案。事关重大。该御史迅即奏闻。所办甚是。本日御史焦友麟代民人孙承基呈递状稿一摺。甚属冒昧。此等控呈。不过捐粮细故。该民人自当赴理事衙门呈递。该御史何得妄行代奏。若寻常事件。皆入封奏。又安用设立各衙门为耶。焦友麟著传旨严行申饬。该民人原呈。著交都察院查明照例办理。　　

○谕军机大臣等、本日据曾望颜奏、夷情反覆。请封关禁海。设法剿办。以清弊源一摺。又另片奏、澳夷互市货物。亦请定以限制等语。著林则徐等悉心妥议具奏。原摺片著钞给阅看。将此谕知林则徐、怡良、关天培、郭继昌、并传谕豫堃知之。　　

○旌表守正捐躯江苏通州民孙梅妻陈氏。　　

○甲戌。上诣皇太后宫问安。　　

○谕军机大臣等、据琦琛奏、已革郎中庆玉、在京中有乾元寺住房一所。庆祥?缎铺一座。广立木厂一处。著步军统领衙门严密查抄。毋许走漏风声。致有藏匿寄顿。其中立木厂一处。虽非庆玉之铺。而每年回乾树株。做成房料。多系该厂代为销售。有无寄顿情弊。亦著查明具奏。其看守乾元寺住房之麻老、著即严拏务获。解赴马兰镇归案审办。将此密谕知之。　　

○又谕、御史蔡家玕奏、请查究河防弊端一摺。据称各河加抛碎石。必由山采买运用。近来淮扬一带工所。有小船从堤根捞取石块。卖与工用。复抛入水内。是以工程不甚坚固。又柴坝处所。亦有小船乘夜抽取柴苇。以致埽工虚松坍塌。守堤兵丁与该奸民等通同一气。河员亦不肯实力查究等情。此种弊端。殊于河防大有关系。著恩桂、何汝霖、于浙江交案审结回京之便。亲赴各该处查勘具奏。再河工料垛。前经简派大员抽查。现在已逾数年。亦难保不滋生弊端。著一并严密确查。据实具奏。原摺著抄给阅看。将此谕令知之。　　

○又谕、琦琛奏查抄庆玉家产一摺。据奏庆玉家中。有白玉台阶。装修多系楠木。屋内有行宫陈设字画。并更衣殿陈设。所盖房间。颇似行宫款式。并茔地阳宅、有连座九间十檩大房。白玉刻字对联金漆装修等件。均属违例。又私压稿案公文甚多。用印空白文领封摺印花多件。并在魁明恒龄屋内。查获烟具。又另摺奏、庆玉骑马跟随拉运石料大车。由五孔桥行走。此时辙迹现存。并将门框碰损。现用红油遮盖。尤属胆大。著文蔚会同琦琛逐款研讯。并此外有无隐匿。亦著详细查明。据实具奏。其在京乾元寺等处住房铺厂。已饬步军统领衙门分别查抄矣。又另片奏、修理库房工程。庆玉于本年六月领银三百七十两。工程至今未修等语。著一并确查惩办。其扶同徇隐之郎中明吉、员外郎色钦、魁安、俱著解任归案严审。将此谕令知之。　　

○又谕、据御史蔡家玕奏、福建烟土。向从广东潮州陆路运至漳泉。嗣因查拏甚密。遂有泉州奸民王略等、勾通夷船。串同水师兵弁。将夷船烟土。由哨船代运漳泉。今王略虽经正法。而各弁兵习惯如故。恬不知改。仍前卖放代运。此等情弊。在督抚或未能备悉。而各提督近在海滨。专司其事。不得诿为不知等语。鸦片烟为害既久。现经林则徐在粤严办。该夷船等难保不逃往闽浙。冀图销售。著桂良、吴文镕、严密访查。如有卖放代运等弊。立将该弁兵从重治罪。傥该管提镇意存回护。即著据实参奏。毋稍徇隐。原摺著钞给阅看。将此谕令知之。　　

○又谕、有人奏、河南陋规。亟宜裁革一摺。据奏该省巡抚收受各属陋规。每年不下六万金。两司亦然。抚藩臬三衙门幕友。一年节寿陋规。俱由首县摊派各州县。甚至书吏册费。藩司竟用印劄代为催取。如果属实。州县必致苦累不堪。不可不严行禁革。牛鉴甫经到任。无所用其回护。著即确切查明。据实具奏。将一切陋规。概行裁革。又另片奏、祥符县知县邹尧廷、及其弟邹四、专以诱赌为事。又有幕友地棍。各赁地方开局。似此恶习相沿。尚复成何事体。所有著名之幕友地棍。著即按名查拏。严行惩办。如稍有含混徇隐。将来别经发觉。惟该抚是问。恐不能当此重咎也。原摺片著钞给阅看。将此谕令知之。　　

○乙亥。谕内阁、琦琛奏请饬催欠解租银一摺。据称筹备库款内。直隶遵化州应徵道光十八年租银。除解交外。尚欠银五百八十二两零。此项银两。库款攸关。著直隶总督严饬该州迅即如数批解。以清年款。毋许再有延宕。　　

○谕军机大臣等、前派黄爵滋驰往山海关、查办姚思瑞呈控协领德淩阿一案。本日据裕瑞奏到。该侍郎已于本月初七日抵关。所有姚思瑞案内人证册籍。计此时业已提集。无难即日办竣。黄爵滋现已调补刑部右侍郎。著即来京供职。将此谕令知之。　　

○调礼部右侍郎黄爵滋、为刑部右侍郎。以都察院左副都御史毛式郇、为礼部右侍郎。前任福建巡抚魏元烺、为大理寺卿。　　

○缓徵浙江横浦场歉收荡田新旧额赋。　　

○缓徵山东海丰、沾化、二县被潮村庄暨盐场灶地新旧额赋。　　

○丙子。谕内阁、前据御史贾臻奏、卫河水浅。宜节下流。请添筑草坝以蓄河水一摺。当降旨令直隶总督山东巡抚会议具奏。兹据奏称、治河之法。疏则顺行。壅则逆塞。如果建筑草坝。当未经启放之先。既恐流缓沙停。河身淤垫。迨既经启放之后。又恐溜急势猛。洩尽无余。且壅阻河流。无可旁洩。两岸民堤。万一溃决。下流低洼州县。必致咸被淹浸等语。该御史所奏、著毋庸议。至近年运务之难。总由沿途节节浅阻。以致行走迟滞。转瞬重运经临。著沿途地方官认真督令灌放出闸。设遇淤浅之区。仍著该督抚严饬认真挑剥。以利漕行。傥有浅阻迟误等情。惟各该督抚是问。懔之。　　

○旌表守正捐躯直隶河间县民何大妻万氏。　　

○拨江苏上元、江宁、句容、盐城、四县漕粮一万二千石。济放江淮、兴武、凤阳、长淮、各帮灾缺行月等米。　　

○丁丑。上召见哲布尊丹巴呼图克图、章嘉呼图克图、噶勒丹锡哷图呼图克图等于乾清宫。　　

○礼部议准、前署江苏巡抚裕谦疏报、采访宝山县贞节妇女陈王氏等一千三口。请建总坊旌表。从之。　　

○旌表守正捐躯广东翁源县民曾伸怀妻黄氏。　　

○户部议准、浙江巡抚乌尔恭额疏报、富阳、象山、定海、宁海、常山、五县开垦新涨沙地荡田十七顷五十一亩有奇。照例升科。从之。　　

○戊寅。谕内阁、前因刑部审办姚思瑞呈控协领德淩阿一案。人证案据。屡提未到。当派黄爵滋驰往山海关查办。兹据讯明现犯供词。请仍归部审讯。张伟、潘丽南王棫、俱著迅速解部备质。要犯余宪扬、及应讯书吏李相、著该监督迅即关提补解。其据供在京之应权、姚善持等、著步军统领衙门顺天府五城严拏务获。归案审办。　　

○谕军机大臣等、据琦琛奏、查出收留寄顿庆玉财物一摺。此案已革郎中庆玉、于未经查抄之先。将财物寄顿各处。经该总兵出示晓谕。即据翼长西林等呈出寄顿物件。翼长西林、内管领广运、文志、章京富勒欢、丽淳、收留庆玉寄顿。自有应得之咎。但既经呈出。尚知畏法。著免其革职。毋庸查抄。仍解任交文蔚会同琦琛、严讯确情。毋许不实不尽。其收留庆玉寄顿各家。如果始终代为隐匿。一经查出。自当从严办理。该侍郎等惟应确切根究。按例惩治。至庆玉之子副内管领魁明、伊孙主事恒龄、伊侄员外郎魁安、著一并革职。并生员孙缙、及家人车夫等、俱著归案研讯。将此谕令知之。　　

