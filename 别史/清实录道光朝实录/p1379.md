<!-- { "loadSidebar": true } -->
○命阿克苏办事大臣舒兴阿、叶尔羌帮办大臣钟泰、库车办事大臣德全、塔尔巴哈台参赞大臣成凯、伊犁领队大臣托精阿、来京。以正黄旗汉军副都统图伽布、为阿克苏办事大臣。赏署正红旗汉军副都统达三、副都统衔。为叶尔羌帮办大臣。内阁侍读学士承芳、头等侍卫。为库车办事大臣。正黄旗蒙古副都统扎拉芬泰、都统衔。为塔尔巴哈台参赞大臣。以御前头等侍卫德尔格勒、为伊犁领队大臣。　　

○以和阗续垦阿提巴什地亩。试种成熟。予章京松林等、议叙有差。　　

○旌表守正捐躯安徽舒城县民王家红女王女。山东商河县民刘喜仔姊妮姐。　　

○辛未。皇太后圣躬不豫。上诣皇太后宫问安。　　

○以叶尔羌帮办大臣达三、兼正红旗汉军副都统。镶黄旗汉军副都统哈芬、署正白旗护军统领。　　

○以右春坊右庶子煜纶、充日讲起居注官。　　

○命都察院左都御史柏葰、吏部右侍郎明训、镶蓝旗满洲副都统巴清德、在紫禁城内骑马。　　

○科尔沁土谢图亲王色登端噜布等十八人、喀尔喀车臣汗阿尔塔什达等五人、乌珠穆沁车臣亲王彭苏克纳木济勒、巴林郡王那木济勒旺楚克等二人、喀喇沁都楞郡王色伯克多尔济等四人、敖汉郡王布彦德勒格哷固鲁克齐、阿巴噶郡王阿尔塔什第、翁牛特郡王喇特纳济哩第、苏尼特郡王齐旺扎布、四子部落郡王伊什齐当、扎赉特贝勒理藩院额外侍郎拉木棍布扎布、郭尔罗斯镇国公扬赞巴拉、于养心殿阶下瞻觐。　　

○壬申。上诣皇太后宫问安。　　

○谕内阁、颜以燠、刘源灏奏、估挑山东运河。确核土方银数。请分别动拨赶办一摺。另片奏、津贴银两。例支不敷。暂请借拨等语。本年东省伏秋汛内。山泉涨发较勤。下游不无淤垫。经该河督等勘明上河等厅汛。多有浅淤之处。自应赶紧兴挑。以利漕行。所有估添募夫例价器具银二万四千四十九两零。著准其照例动拨司库正款。其外加津贴银三万三千九百五十八两零。除沛汛领办银六百八十六两。例由江南支领外。应支东商生息银三万三千二百七十二两零。据称尚未解到银一万九百五十两。连不敷津贴银二千七百七十二两零。著一并准其在于山东藩库。暂行借拨。仍著山东巡抚严催运司。设法追商。完解还款。均由该河督等将银两分别发给。督饬道厅各员、克日赶紧兴挑。工竣照例验收。核实报销。傥查有草率偷减及迟延之处。即将承挑各员。从严参惩。　　

○以镶蓝旗汉军副都统维禄、署正红旗汉军副都统。　　

○赏顺天等省乡试年老诸生董振文等七十四名举人副榜有差。　　

○癸酉。上诣皇太后宫问安。　　

○谕军机大臣等、福济陆建瀛奏、回空军船。埽数渡黄。并催趱归次情形一摺。又片奏、勘明引河淤垫。酌拟疏挑。并绘图呈览等语。览奏均悉。本年节候已晚。回空军船。现虽埽数渡黄。惟摺内于各帮归入运河。陆续归次。并未议及。若只就潴蓄之水。引渠宣洩。则是涓滴一止。仍形浅搁。岂能无误。著福济、陆建瀛、接奉此旨。迅即设法疏通淤垫。将各漕船催提南下。务令各帮克期归次。至空船甫过。重运即来。现议估挑各工。务当随时相度。督饬赶办。总期启闭得宜。疏浚有法。庶空重两运。均无贻误。方为不负委任。将此谕知福济、陆建瀛、并谕令杨殿邦、杨以增、知之。　　

○扎噜特贝勒萨达尔、乌珠穆沁辅国公车淩多尔济、苏尼特辅国公布彦特固斯、喀喇沁固山额驸吉兰泰、于养心殿阶下瞻觐。　　

○甲戌。皇太后疾大渐。上诣长乐敷华问侍。申刻。恭慈康豫安成庄惠寿禧崇祺皇太后崩。上哀恸号呼。擗踊无数。翦发成服。皇贵妃以下。及皇子等、俱成服。亲王以下。有顶带官员以上。公主福晋以下。侍卫等妻以上。及包衣佐领等男妇。亦俱成服。各按位次齐集举哀。上哀恸深至。哭无停声。水浆不御。王大臣等伏地环跪。恳上节哀。上悲痛不能自已。左右皆弗忍仰视。奉大行皇太后遗诰曰。予以薄德。祗承先皇帝册命。备位宫闱。迄今皇帝寅绍丕基。孝思倍笃。承欢奉养。一秉敬诚。视膳问安。三十年有如一日。予因得康强愉乐。颐养天和。且见皇帝自御极以来。敬天法祖。勤政爱民。宵旰忧劳。有加无已。予心益深欣慰。虽以桑榆暮景。时惕衷怀。尚幸体气素称强健。或可长享期颐。共乐绥恬之福。讵意昨还宫后。偶染微疴。皇帝侍药问安。祈予速即痊复。予亦思调理就愈。以安皇帝之心。不期延至十一日申时。神思渐散。遂至弥留。予寿臻七十有四。母仪尊养二十九年。因西陲厎绩而特晋徽称。遇万寿祝厘而叠举庆典。五福既备。复何憾焉。惟念皇帝遭兹大故。倍觉茕茕。且年近古稀。不宜过于悲痛。务当勉节哀思。一以国事为重。中外文武。恪恭厥职。共襄郅治。予灵爽实与嘉之。其丧服酌遵旧典。皇帝持服二十七日而除。大祀固不可疏。群祀亦不可辍。再予向以俭约朴素为宫壸先。一切事关典礼。固不容矫从抑损。至于饰终仪物。有稍可从＜??闲＞约者。务惜物力。即所以副予之素愿也。故兹诰谕。其各遵行。　　

○谕内阁、冯德馨奏、查明匪徒滋事根由一摺。湖南署新宁县知县岳州府经历万鼎恩、经该匪等逼从不允。致被戕害。前署令李博之妻杨氏、及该县书院掌教举人陈佳保、先后被贼逼令自尽。义烈可嘉。均堪悯恻。并著该部从优议恤。　　

○谕军机大臣等、本日据冯德馨驰奏、查明匪徒滋事根由。并现在攻剿情形一摺。览奏均悉。该匪以乌合之众。劫狱抢犯。戕官据城。至五旬之久。且先据裕泰等奏报、不过二千余人。叠经在事文武员弁。督率兵勇。歼捦不下千人。可见城内余匪无多。何以尚未剿除净尽。解散胁从。想旬日内该抚定有捷奏在途。断不致糜饷劳师。负朕简任。所有邻近各要隘。尤当严密堵防。其逸出之匪。或设法生捦。或聚而歼旃。不得令其四散奔窜。首要匪犯李沅发等、必当生捦尽法惩治。以快人心。该犯等所供。并非雷再浩李辉余党亲属。不可遽信。仍须认真查访确实。捣其巢穴。勿留余孽。致贻后患。所有出力文武员弁、著俟事竣分别保奏。候朕施恩。将此由四百里各谕令知之。　　

○命喀喇沙尔办事大臣舒精阿、往奠故土尔扈特汗那木札勒珠尔默特策林茶酒。赏银五百两。　　

○旌表守正捐躯云南嵩明州民王正兴弟妇谭氏。　　

○自是日始。上居养心殿苫次。　　

○乙亥。卯刻。上诣长乐敷华行朝奠礼。巳刻。行午奠礼。午刻。大行皇太后大敛。奉安梓宫于慈宁宫正中。申刻。上诣大行皇太后梓宫前。行夕奠礼。自是上凡值供奠行礼。哭必尽哀。　　

○谕内阁、朕侍奉皇太后。以天下养。二十九年。仰见寿履康强。龄跻大耋。私心庆慰。方冀延祺益算。克享期颐。昨于初七日自御园奉驾还宫。连日恭诣请安。知慈躬偶尔违和。窃谓颐养数日。即就安痊。讵意高年病势日臻。遽于十一日申刻。仙驭升遐。衔恤哀号。痛何能极。伏念朕自圣母孝淑睿皇后慈驭上宾以来。深荷大行皇太后隆恩覆庇。私冀承欢奉养。爱日方长。今竟无由再仰懿颜。悲怀难释。钦奉遗诰。丧服二十七日而除。朕心实所难安。仍当穿孝百日。并素服满二十七月。稍伸哀悃。至谕以朕年近七旬。勿过悲哀。国事为重。敢不敬遵遗命。强加抑制。本日复据王大臣合词吁恳。勉节哀思。奏请仰遵皇祖高宗纯皇帝成宪。著勉如所请。每日奠醊后。仍居养心殿。所有大丧礼仪。著派惠亲王绵愉、定郡王载铨、大学士耆英、尚书文庆、敬谨管理。一切应行事宜。并著详稽旧典。悉心核议。随时具奏。将此通谕中外知之。　　

○又谕、本年年班来京之蒙古汗、王、贝勒、贝子、台吉等。无论在内行走。在外行走。均著穿孝。每日随同应行齐集之大臣官员等。一体齐集。其本年应进贡物。均著停止。　　

○又谕、向来各督、抚、将军、府尹、及盐政、关差、织造等。例贡方物。著期年内暂行停止。　　

○是日。巳刻。皇四子福晋萨克达氏薨。　　

○丙子。上诣慈宁宫大行皇太后梓宫前供奠。　　

○赏二品顶带致仕光禄寺卿前协办大学士汤金钊、头品顶带。　　

○以祈祷灵应。予四川绵州汉大司马蒋琬祠。列入祀典。从总督琦善请也。　　

○旌表守正捐躯直隶固安县民刘幅之媳王氏。　　

○丁丑。谕内阁、大行皇太后母家亲属、著穿缟素百日。　　

○又谕、本日据冯德馨、英俊奏、剿平新宁匪徒。收复城池一摺。此案该匪等始则拜会抢劫。继而戕官据城。并敢四路邀人。抗拒官兵。相持四十余日。实属罪大恶极。现经冯德馨、英俊、督率镇道府协。及在事文武员弁。激励绅士。带同兵勇。于十一月二十九日。用地雷轰开城角。该贼匪仍敢抵死拒战。复经兵勇并力前攻。枪炮兼施。焚烧贼棚。生捦一百六十余名。摉杀余匪。不计其数。地方一律肃清。官兵酌撤归伍。所办尚为妥速。惟摉捕必应认真。勿令余匪仍匿僻区。至贻后患。匪首李沅发、果否已被焚杀。该抚等正可向所获匪徒。根究下落。仍自行密访。务得实据。傥含混奏称歼毙。日后仍有李沅发其人。一经发觉。朕惟该抚等是问。冯德馨、英俊、督率有方。俾匪党不致蔓延。均著交部从优议叙。在事文武员弁。并著该抚等择其尤为出力者。酌量保奏。其绅士召募乡勇。攻城打仗。据称得力居多。著详细查明。分别奏咨奖励。又另片奏、匪徒劫狱戕官。该管地方员弁。虽经失防于前。尚能募勇堵捕效力于后。所有应得处分。俱著加恩宽免。至该城守汛弁、据报先期公出。有无捏饰。教官、典史、尚无下落。均著该抚等确切查究。断不可以藏匿为公出。幸免查办。罪名出入。所关匪轻也。　　

○戊寅。谕内阁、大行皇太后母仪天下。懋著徽音。卅载以来。延禧垂荫。尊养兼隆。今兹仙驭升遐。朕心哀痛。不能稍释。敬稽典礼。宜隆谥号。以表尊崇。著大学士、九卿、会同敬谨详议具奏。　　

○又谕、祁寯藻、琦善奏、属员讦告上司。到案供无确据。请旨革职严讯一摺。又另片奏、请将清查局员。解任究办等语。捐升知府前任甘肃岷州知州陈昌言、著即革职。固原州知州徐采、镇原县知县张琅、吐鲁番同知托克清阿、均著解任。交祁寯藻、琦善、彻底根究。严行讯办。　　

○谕军机大臣等、王植奏、酌筹银款。拨给定远凤台二县。以资调剂办公等语。均著照所拟办理。并著咨部存案备查。其原经提款津贴凤台灵壁二县之处。仍循其旧。将此谕令知之。　　

