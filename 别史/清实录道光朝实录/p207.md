<!-- { "loadSidebar": true } -->
○庚辰。谕军机大臣等、本日都察院奏、湖南零陵县民陈文隆、呈控夥会逼抢一案。已明降谕旨、交嵩孚审办矣。此案据称伊居住大山。有陈一烋等夥立大会。立誓鸣神。会党多系衙役。伊不肯入会。诬捏命案。县差李泰等将伊锁带拷打。抢劫钱物。复因索银未允。将伊弟陈文荣拏去。并抢劫钱谷衣物。又将伊母私押多日。伊恐连累具控。被差役胡三元截拏押县。到家抄抢。价值五千余两等语。奸民聚集多人。倡立社会。滋扰地方。久干例禁。陈一烋等胆敢纠约敛钱。肆行抢掠。并勾串差役。私刑阻押。勒诈银两。情殊不法。不可不彻底根究。著嵩孚密切访查。如果该县差役实有党恶结会、扰害平民等事。立即严行惩办。毋稍徇纵。将此谕令知之。寻覆奏、讯明陈文隆素不务正。将伊母何氏养赡山竹砍卖。伊母投知户族陈一烋等理斥。反向顶撞。伊母气忿。赴县呈请发遣。陈文隆逃避赴京捏控。希图拖害。审系全诬。应按律发烟瘴充军。加枷号一个月。下部议。从之。　　

○又谕、康绍镛奏、越南阮藩现届例贡。请示进关日期一摺。越南国王阮福晈、援照成式。敬备贡物效悃。出于至诚。著加恩准其一并呈进。所有该国使臣。著于明年七月底到京。该抚接奉此旨。按程计算。酌定进关日期。照会该国王遵照办理可也。将此谕令知之。　　

○又谕、江苏臬司林则徐、现在丁忧。所有江浙两省水利。正届勘估紧要之时。必须另行委员接办。著孙玉庭、张师诚、帅承瀛、于江浙两省人员内。会同迅速保举一员具奏。饬委办理。以专责成。将此各谕令知之。　　

○大学士托津等奏、审讯侯际清赎罪案内解任官员。定拟请旨。得旨、费履升、金宗培、俱著先行开缺。交部严加议处、查有圻、著开复原官。交部议处。丁垣、著即革职。俟陆以济解到时提同严讯。　　

○刑部奏、正白旗蒙古兵部笔帖式崇庆、呈控奎明逼勒伊女与家奴伊览通奸。伊女不甘失身。情急自尽一案。得旨、步军统领衙门笔帖式奎明、著革职。交刑部提同伊览及王氏等。隔别严审。定拟具奏。此案图博特氏过门甫经三月。遽尔轻生。其中必有冤抑。奎明如果抑妻邪淫。灭伦坏纪。该部务当严切根究。以期水落石出。不可有意消弭。致成冤狱。寻奏、据奎明供认与伊览鸡奸情密。起意诱令伊妻同与奸宿。伊妻不允。以致自缢。伊览亦属知情。复提仆妇等质讯明确。查例无明文。奎明应比照妇女令媳卖奸。折磨殴逼。致媳情急自尽例。拟绞监候秋后处决。伊览与家主通奸。致酿主母一命。情节较重。应请发往回城为奴。至图博特氏被夫叠次逼勒。始终守正不污。捐躯明志。应附请旌表以慰贞魂。从之。　　

○以两淮盐运使叶绍本、为江苏按察使。　　

○蠲缓长芦盐政所属兴国、富国、丰财、芦台、严镇、海丰、石碑、七场、沧、盐山、南皮、青、交河、衡水、宁河、七州县。上年被水灶地钱粮有差。　　

○辛巳。谕军机大臣等、九月初一日。朕亲诣皇史宬行礼。无庸奏拟仪注。著先于皇史宬殿门内设香案一、香炉一、香盒一、亲自拈香行礼。无庸派人递香。御前大臣、御前侍卫、随入殿门内。乾清门侍卫、俱在殿门外。至实录馆总裁及礼部各员、均毋庸随往。　　

○壬午。引见直隶等省保举孝廉方正人员。得旨、王萱龄、王导庥、汪学源、吴庆钟、夏淳镛、韩修桐、著以知县用。陆耀遹、张继昌、裘元淳、张文宾、著以教职用。　　

○吏部奏、侯际清案内失察书吏之原任口北道德恩、应于补官日降三级。可否以府属知州盐提举降补。或以主事内用。得旨、德恩著以府属知州盐提举降补。　　

○癸未。世宗宪皇帝忌辰。遣官祭泰陵。　　

○上诣安佑宫行礼。　　

○御阅武楼。阅侍卫等骑射。　　

○谕内阁、苏成额奏、请将藩库积贮钱文。发商生息。筹备公用一摺。山西省藩库。因兵饷概支银两。积存制钱至六万五千六百余串之多。年久易致霉朽。著照所请、将司库积存制钱四万串。均匀分发省城及附近各州县。交典以一分生息。按年将息钱一半归还原本。分作十六年清还。其存典生息之钱。可永远留存地方。以备公用。所收息钱。著存贮司库。该抚将每年动用若干。报部查核。其余制钱二万五千六百余串。及将来归还原本。俱存藩库。俟银价平减。仍搭放兵饷。易银报拨。再行奏请开炉鼓铸。该部知道。　　

○贵州巡抚程国仁、以病解任。以广东布政使苏明阿、为贵州巡抚。　　

○甲申。上诣绮春园问皇太后安。　　

○遣官祭贤良祠。　　

○谕内阁、御史陈肇奏、请饬禁徵收钱漕积弊一摺。各省漕务。积弊相沿。土豪蠹役。垄断把持。遂有以完作欠之弊。又收漕时。委员以查漕为名。实为调剂候补人员起见。不过勒索陋规。均不可不严行饬禁。著各省督抚严饬所属州县。每季徵收完解时。将实欠花户名姓。送该管道府用印。仍发回本地张贴。如有以完作欠者。许该花户指控究办。其各省查漕委员。概行停止。毋许仍沿积习。至该御史奏按乡分徵一条。据称州县开仓。三五日即封廒折价。所完者皆包揽之户。远乡穷民。守候苦累。另行折价完纳。转致拖欠。嗣后州县收漕时。豫贴告示。计日按乡分收。并令每日辰开酉封。是否可行。著有漕各省督抚查明妥议具奏。　　

○调山西布政使苏成额、为广东布政使。以陕西按察使钱宝甫、为山西布政使。直隶通永道邓廷桢、为陕西按察使。　　

○予故休致都统穆克登布、祭葬如尚书例。赏银五百两治丧。谥勇肃。　　

○乙酉。旌表守正捐躯直隶东明县民王贯母苏氏。　　

○丙戌。上御阅武楼。阅侍卫等骑射。　　

○休致大学士伯麟卒。晋赠太子太保。命皇长子奕纬、带领散秩大臣一员、侍卫十员。往奠茶酒。赏银五百两治丧。赐祭葬。谥文慎。　　

○旌表守正捐躯直隶清丰县民刘邦柴妻白氏。　　

○修浙江李家汛、翁家汛、戴家汛、转家池、东西海塘柴埽各工。从巡抚帅承瀛请也。　　

○抚恤琉球国遭风难夷如例。　　

○丁亥。转刑部右侍郎凯音布、为左侍郎。以都察院左副都御史常文、署刑部右侍郎。　　

○以兵部右侍郎宝兴、兼镶红旗汉军副都统。　　

○江西巡抚毓岱、以疾解任。以刑部左侍郎成格、为江西巡抚。　　

○改直隶故城县为题缺。顺德府同知为选缺。从协办大学士总督蒋攸铦请也。　　

○添建山东曹州镇标中右二营军械火药库局房间。从署巡抚琦善请也。　　

○戊子。遣官祭历代帝王庙。　　

○谕内阁、博启图等奏、万安仓放米完竣。有盈无绌。除放过粳稄粟米。与原贮数目相符。并放有盈余米石外。其各廒筛扬七成之粳稄米。尚堪食用。著于下月甲米内均匀搭放。不堪作正之二成土米。著照例发城领粜。以清款项。该仓监督等因查办霉变米石。又接办以放代盘。事务较繁。以致未能依限出结。尚非无故迟延。所有满监督讷苏铿额、汉监督江伸、交代迟延之处。俱著免其议处。该部知道。　　

○又谕、富俊等将遗误砍伐修理官房木植、并不照数交纳之官员等参奏一摺。富俊等出派佐领讷恩登阿、阿勒谨泰等、砍伐修理由京移居双城堡之闲散等所居官房木植。自应依限交纳。今讷恩登阿、阿勒谨泰、短交木植甚多。且屡次行催。仍托故恳请展限。显系不以公事为事。甚属不合。讷恩登阿、阿勒谨泰、即照富俊等所奏、先行摘去顶带。所短木植。俟明年河冰开后。令其照数交齐。届期若能如数交纳。著富俊等奏明听候施恩。如仍不能交。亦著据实参奏。　　

○以翰林院侍讲学士陈用光、编修文庆、检讨受庆、右春坊右中允姚元之、充日讲起居注官。　　

○己丑。谕内阁、严烺奏、豫筹添购来年备防秸料一摺。本年雨水调匀。并无暴涨。不至险工叠出。其需用秸料。自应较前酌减。可以有盈无绌。此次该河督请仍照成案。豫省南北两岸各工。共添备防秸二千垛。东省漕河粮河两厅。添备防秸五百垛。著照所请、即于岁料将次办完之时。接手购运。勒限完竣。另厂存贮。与岁料一体盘验。其例帮价银。著分咨河南山东。各于司库筹款拨发赶办。以备工需。但添备防秸。虽行之有年。亦不可视为成例。若任听属员怂恿。逐年照例呈请。并不认真节省。以致国帑虚糜。年复一年。何时可止。嗣后该河督务当破除一切情面。不惮烦劳。不避嫌怨。实力钩稽。可省则省。工归实用。以期永庆安澜。方为不负委任也。勉之懔之。　　

○以镶蓝旗汉军都统绵志、署正白旗汉军都统。礼部左侍郎舒英、署正蓝旗护军统领。　　

○以扎萨克郡王蕴端多尔济、为喀尔喀土谢图汗部正盟长。　　

○蠲缓甘肃宜禾县被旱歉收额赋有差。并贷口粮。　

大清宣宗效天符运立中体正至文圣武智勇仁慈俭勤孝敏成皇帝实录卷之七十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光四年。甲申。九月。庚寅朔。以尊藏仁宗睿皇帝实录圣训于皇史宬。上亲诣行礼。　　

○还宫。　　

○辛卯。以恭送仁宗睿皇帝实录圣训尊藏盛京。上诣东华门外彩棚前行礼。　　

○幸圆明园。　　

○诣绮春园问皇太后安。　　

○以湖南永绥协副将马国用、为江南徐州镇总兵官。　　

○壬辰。上御阅武楼。阅侍卫骑射。　　

○谕军机大臣等、据恒麟等奏、查看热河应修工程。将园内并南北两路行宫。择其紧要处所。开单呈览。请交总理工程大臣派员踏勘。另行核估。并请将丽正门外应行见新之工。一并勘办等语。热河应修工程。现在无庸派令总理工程处勘估。著恒麟等候旨再行办理。将此转谕知之。　　

