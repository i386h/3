<!-- { "loadSidebar": true } -->
○户部议准、浙江巡抚程含章疏报、象山、江山、开化、松阳、四县开垦民田三十一顷九亩有奇。照例升科。从之。　　

○蠲缓盛京牛庄、白旗堡、小黑山、辽阳等处被水地亩本年粮租。　　

○戊子。谕内阁、长龄等奏、官兵将柯尔坪回庄逆贼剿洗净尽一摺。览奏嘉悦。阿克苏官兵。前将浑巴什河南岸贼匪剿净尽。该逆裔复派贼目。带领喀什噶尔叶尔羌贼匪。并纠约柯尔坪南北两庄从逆余匪。通计三千余人。恃险踞守。并阻截大兵进剿之路。该将军等饬令杨芳督率官兵。前往剿办。该逆匪抵死迎拒。经杨芳分派将备。两路抄截。贼势汹涌。副将胡超身先步战。毙贼数人。众力随攻。杀贼过半。余贼溃窜南庄。复两路夹击。追杀十余里。直至大郝紫尔卡伦以外。将贼匪全数歼除。并无一名兔脱。生捦活贼七十三名。摉获妇女五十四口。于贼尸中据活贼认出贼目约勒达什、伊瞒、玉努斯、势依本、托胡坦、五名。割取首级。并夺获枪矛腰刀撒袋铅丸火药、及马牛羊只无算。长龄、杨遇春、初到军营。即获胜仗。已褫逆酋之魄。此皆该将军等韬略娴熟。兵将一心。督率有方。所向克捷。著赏给长龄四喜白玉搬指一个。嵌宝石小刀一把。珊瑚豆大荷包一对。小荷包两个。杨遇春双喜白玉翎管一个。珊瑚豆大荷包一对。小荷包两个。杨芳白玉翎管一个。白玉搬指一个。大荷包一对。小荷包两个。胡超火镰一把。小刀一把。杨芳仍著交部议叙。胡超著赏加总兵衔。以示嘉奖。其余打仗出力人员。业经该将军等存记。俟奏到再行加恩。伤亡官兵。咨部照例恤赏。该部知道。　　

○又谕、昨吏部带领引见人员内。原任甘肃兰州道吕嘉言、自降旨令其来京引见。迟至六年之久。始行赴部。虽因患病回籍。察其精力。并非病体初痊。本应照规避革职。念尚无实在劣迹。著降为通判休致。　　

○又谕、户部具题堪肃省报销各属供支本内。有回目伯克入觐回巢字样。自系相沿书写。惟外藩皆有该游牧部落可称。嗣后或称游牧。或称部落。或称该处。不必沿用回巢字样。　　

○谕军机大臣等、长龄等奏、官兵将柯尔坪回庄逆贼剿洗净尽。览奏嘉悦。已明降谕旨加恩矣。逆裔张格尔、因前此窜扰阿克苏贼匪。被官兵痛加剿戮。复派贼目纠集贼匪。前来救应。并阻截大兵进剿之路。现经杨芳带领将弁。分投剿捕。又复全数歼除。是官兵所向克捷。已褫逆酋之魄。惟恐该逆闻知出战不利。早作窜逸之计。不可不先事豫防。屡经降旨分出奇兵。要其去路。此时自已将奇兵路径、及后路粮饷。豫为妥筹。计算武隆阿于十一月二十前后。可抵阿克苏。一俟该参赞到彼。即确探该逆盘踞何处。遴派得力将领先带奇兵。克期进发。仍扬言大兵剿捕浑巴什河等处贼匪净尽。暂行屯守阿克苏。且不进兵。以懈贼众之心。一切机宜。固当严密。不可为贼所觉。而奇兵进发。尤须严防埋伏之贼。抄截后路。此次杨芳摉剿柯尔坪。即有贼匪潜袭其后。可知贼智诡谲。断不可稍涉大意。至防贼匪窜逸卡外。必须收服各布噜特。效顺缚献。方冀成功迅速。据该将军等奏、已遵节次谕旨。译写回字谕帖。交噶尔察前往传谕。复访查能事回子。再行持谕出卡传布。总须令外夷等心知顺逆利害。将来必照赏格论功封赏。俟传谕后。伊等若何回禀。即据实奏闻。以慰廑注。至安集延现在助逆。恐即为张格尔逋逃之薮。必须先为设法解散。不再容留。或能将该逆缚献。更易得手。其叛逆伯克阿布都拉博巴克等、该将军既以办理贼情。不能不稍为权变。著即相机调度。惟当留心防范。断不可堕其奸计。亦不可令将来费手。方为妥善。现获活贼甚多。务将喀什噶尔、叶尔羌、和阗、英吉沙尔、各城失守官兵被害情形。及张逆盘踞处所。贼众多寡。并前饬查访逆裔弟兄家世等事。讯问明确具奏。再据奏将伊萨克所带沙雅尔回兵三百名。令其撤回本处防守一节。现在伊萨克调任阿克苏阿奇木伯克。虽有该城回兵可带。惟沙雅尔回兵。是其旧时训练。如果素称得力。令其酌留在彼。若无须留用。即饬撤回本处可也。将此由六百里加紧谕令知之。　　

○以拏获邻境重犯。准山东知县王怀曾、送部引见。县丞周书选、下部议叙。　　

○己丑。上诣皇太后宫问安。　　

○御懋勤殿。勾到朝审情实罪犯。停决斩犯三人。绞犯五人。余六人予勾。　　

○谕内阁、孙尔准奏、拏获内山著名番割。并三湾械斗匪徒。分别审办一摺。此次台湾民人械斗。粤人中即有勾串番割。率令生番出山助斗。经孙尔准派委将领入山摉捕。该匪等窜至后山。参将黄其汉等率领兵勇。攀藤附葛而上。该匪等带同生番抗拒。官兵开枪格杀凶番七名。拏获黄斗乃等多名。夺获番刀镖枪等件。并将内山番割寮舍拆毁。又购线拏获黄武二等多名。并讯出黄斗乃杀毙邓曾氏母子三命。经该督将黄斗乃等二十一名。分别淩迟斩枭。实足彰国宪而快人心。此时山湾一带。内山已无番割。所办甚属可嘉。孙尔准著赏加太子少保衔。并赏戴花翎。发去珊瑚豆双辫大荷包一对。小荷包二个。以示嘉奖。该督将善后事宜办理全竣。即行内渡。其拏获及投首林大蛮等三十五犯。经该督分别定拟。俱著交刑部核议具奏。至被伤义勇徐庚三等三名。业经该督从优赏恤。其头道溪地方。为生番出入总路。著照所请、于该处筑砌石墙。在熟番中选拨健丁六十名。作为屯丁。并派屯弁驻大北埔防守。所有民垦荒博。饬该地方官勘丈明白。酌科租谷。拨充屯丁口粮。以资守卫。其黄斗乃所开埔地五甲。即给屯弁耕种。照例免其纳赋。各犯开种番地。著仍归番管业。并著该管文武随时稽察沿山屯丁。责令认真防守。其生番贸易盐茶烟布等物。仿嘉义县阿里社之例。遴举安分能通番语之人。充当正副通事。并令番中晓事者。充正副土目。定期在隘口贸易。如有奸民违禁入山。勾番滋事。立即严拏从重治罪。此次在事各员。深入内山。拏获要犯。该督择其尤为出力者保奏。候朕施恩。　　

○庚寅。圣祖仁皇帝忌辰。遣官祭景陵。上诣寿皇殿行礼。　　

○谕内阁、宗人府奏、现届恭修玉牒之年。宗支蕃衍。篇页每次递增。较从前多至一倍。所有在馆人员。酌拟分别议叙一摺。现在甫将开馆。应俟一年后全书依限告成。如果办理妥速。准其循照乾隆三十一年以后节次书成。量予从优议叙之例。由该总裁等具奏请旨。分别等第。咨部核议。　　

○谕军机大臣等、琦善等奏、昭关坝堵闭合龙。复启仁礼两河。拆宽束御两坝。宣洩情形。及现办减坝挑筑事宜各摺。览奏俱悉。各闸坝既经堵合。高滩已露。下河归江归海各路上无来源。前此被淹地方。自渐涸复。避水灾民。渐次东归。无误春耕。虽因湖水有长无消。复启仁礼两河宣洩。高宝诸湖。已渐次腾空。足资容纳。减水由运河入江。不致再淹下游州县。朕心稍宽廑注。所需堵合各河坝银四十万两。准其于河库存款内通那支发。分别核请归款。现在湖水尚旺。风暴频经。该督等惟当将启闭机宜。随时相机妥办。不可稍涉拘泥。致有他虞。亦不可宣洩过甚。有误明年刷黄济运之用。方为妥善。若堰工稍有疏失。责有攸归。岂得以陈奏目前水势情形。为将来立脚地步。其增培大堤工程。除已择要先行赶办外。其余各工。一俟春融。著即饬潘恭常帮同邹锡淳、专司督办。务期一律坚实。足资捍卫。至拦黄坝以下挑工。尤为此时要务。即饬总催道员。严督在事人员。照估兴挑。务期宽深如式。固不可稍有草率。然即能普律深通。而无清水刷涤。王营减坝一经堵闭。黄水挽归正河。若仍复淤平。不能畅达东注。岂非以数百万帑金。轻付洪流。彼时即将偾事诸臣。执法严惩。亦安有如许经费。供此漏卮。该督等当加慎加勉。通盘筹计。虚心体察。务须实有裨益。无贻后患。勿谓言之不早也。将此由四百里谕令知之。　　

○湖南巡抚康绍镛奏、湖南应运二限通米、及粮船漂失漕米。请于本年碾运通米二万石。交粮船洒带。其余分年递缓搭运。允之。　　

○旌表守正捐躯江苏清河县民王绳媳张氏。　　

○蠲缓湖南醴陵、攸、茶陵、衡山、澧、五州县被水村庄新旧额赋。加赏醴陵、攸、茶陵、三州县灾民一月口粮。给房屋修费。并修被水冲塌衙署仓库。准应赔银谷分限完交。　　

○缓徵江西南昌、吉水、新喻、三县被水被旱村庄新旧额赋。　　

○除浙江钱塘县捐置义冢山地四十四亩有奇额赋。　　

○辛卯。谕内阁、本裕仓监督宗人府经历宗室绩兰、著革职。交刑部会同宗人府提集人证秉公严讯。该查会御史戴鼎恒、职司纠察。既经风闻该监督游荡不谨。被人捆殴。即应据实劾参。乃迟延数日。始与仓场侍郎。一同具奏。殊属不合。戴鼎恒、著交部议处。寻议上。得旨、戴鼎恒不胜御史之任。著仍回礼部以员外郎用。　　

○壬辰。谕内阁、户部奏、直隶省清查交代续亏案内、册报什物作抵银七十五万余两。前于道光三年。议令严饬现任各员。赶紧变价归款。迄今三载有余。未据催提报部。兹复有宣化屯粮案内流交作抵银三万五千余两。著直隶总督速将前项银两。勒限一年内严催提解司库。报部充饷。如限满不解。即将现任州县据实参办。嗣后州县交代。不准再有流交作抵名目。　　

○又谕、庆廉在乌什办事大臣任内。办理回子失马等事。均属错谬。经兵部议以降三级调用。实为咎所应得。念其防守数月以来。尚无贻误。著加恩降为二等侍卫。　　

