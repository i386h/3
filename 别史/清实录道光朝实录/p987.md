<!-- { "loadSidebar": true } -->
○又谕、周天爵奏、审明铅船滋事水手。分别定拟一摺。此案贵州押连委员准升贞丰州知州德亨、于铅船水手黄大等、沿途抢劫。毫无觉察。非寻常疏忽可比。著交部严加议处。前兼署湖北臬司盐法武昌道于克襄、承审此案。并不悉心推鞫。反将犯供重情。化为游移。实属有心回护。仅予革职。不足蔽辜。于克襄著发往军台效力赎罪。以示惩儆。　　

○丁未。谕军机大臣等、前据给事中王藩奏、浙江水师操防废弛。战船亦多缺损。温州宁波等处海口。盗船停泊。水师提督并不督兵往捕等语。当降旨著钟祥查奏。兹据魏元烺奏称、上年五月间定海洋面、有匪船四只。经该总兵赖英扬拏获解省审办。实无盗船数十只停泊宁波温州等处之事。提督祝廷彪、于上年七月间。业经出洋巡缉。并未迁延畏葸。至乍浦战船。查无以旧代新冒销情弊。现在船只。亦无缺损等语。海疆设立水师。以操练巡防为要务。近日福建同安鸟船。驶往奉天山东等处海面行劫。是闽省水师。缉捕废弛。已可概见。桂良到任后、著严饬各海口实力操防。加意巡缉。有犯必获。以息盗风。如查有盗船游奕。不能即时拏获。即将该管将弁。一并参处。以示惩儆。傥嗣后各海口拏获匪船。仍有闽省船只。惟桂良是问。将此谕令知之。　　

○调黑龙江将军哈丰阿、为广州将军。绥远城将军棍楚克策楞、为黑龙江将军。荆州将军德克金布、为绥远城将军。　　

○以收受属员寿礼等款。西安将军富僧德革职。赏头等侍卫。在大门上行走。西安右翼副都统王兰、降三级调用。以前任西宁办事大臣苏勒芳阿、为西安将军。调镶白旗汉军副都统齐哴阿、为西安右翼副都统。　　

○以故云南楚雄府姚州土州同高维藩子嘉澍、袭职。　　

○戊申。遣官祭历代帝王庙。　　

○谕军机大臣等、本日据御史汪于泗奏、有滦州古冶镇居住旗人屈双业、到伊寓内。称有族人屈双荣等、开设煤窑。商议聚众滋事。用言诱惑。邀同入夥。并屈信先等、开设宝局。聚集面生可疑之人。且各处收买铁器等语。已传旨令步军统领衙门。将屈双业拏交刑部监禁矣。案关匪徒聚众滋事。虚实均应彻底根究。著琦善不动声色。檄令滦州文武员弁。将屈双荣等一干人犯。密拏务获。一面奏闻。一面解交刑部。归案质讯。其永平府山海关各要口、著一并严檄该管员弁。小心防堵缉拏。毋任偷越出口。致贻后患。原摺著钞给阅看。将此谕令知之。　　

○又谕、有人奏、福建台湾府淡水同知娄云、两耳重听。不能办事。台湾县知县托克通阿、吸食鸦片烟。性情奢侈。署中时常演戏。用度无节。致存公款项。多被侵那。闽县闽安镇巡检徐炜、向充巡抚衙门巡捕。人本平庸。且亦吸食鸦片等语。地方官衰庸恋栈。必致贻误公事。至职官吸食鸦片。尤属大干法纪。著桂良、吴文镕、各按所奏情节。严密查访。如果实属。即行据实参办。毋稍姑容。将此谕令知之。寻奏、娄云业已病故。托克通阿、徐炜、另案撤任。现在查办。得旨、查明据实具奏。不可隐饰。　　

○以副都统衔德全、为镶白旗汉军副都统。仍署正蓝旗汉军副都统。　　

○调吏部右侍郎李振祜、为仓场侍郎。户部左侍郎祁寯藻、为吏部右侍郎。转吏部右侍郎吴其浚、为左侍郎。调礼部右侍郎王玮庆、为户部右侍郎。兼管钱法堂事务。仍兼署刑部右侍郎。以通政使司通政使黄爵滋、为礼部右侍郎。　　

○旌表守正捐躯贵州普定县民陈庭华妻吴氏。　　

○己酉。上御洞明堂。勾到四川情实罪犯。停决斩犯二十二人。绞犯六人。余八十四人予勾。　　

○谕内阁、琦琛奏参、主事文布轮应值宿之日。旷误不到。以致属役因赌斗殴。疏于弹压。实属怠玩。著交该衙门严加议处。琦琛自请察议之处。著加恩宽免。　　

○谕军机大臣等、昨有旨令琦善密檄滦州员弁。严拏屈双荣等务获解京。本日据奕经等奏、拏获屈双业到案。将供词密封呈览。据供屈双荣起意谋逆。封有伪号。并屈魁先、屈双恩、俱会邪术等语。虽系一面之词。必应严切根究。著琦善不动声色。妥密访查。务将屈双荣等一干人犯。全数拏获。解京严讯。毋得走洩风声。致该犯等远扬漏网。原摺著钞给阅看。将此密谕知之。　　

○庚戌。谕内阁、御史张灏奏、各省藩库。每年奏销州县已徵未解。因公那移。以致库款虚悬。实数不及十分之五等语。著户部查议具奏。又据奏外省小钱甚多。京城宝源宝泉二局。所铸之钱。有时与外省小钱相似。皆系炉头偷漏铜铅。监督不善经理所致。著户部工部钱法堂严查弊窦。据实奏闻。寻户部奏、各省奏销。春秋二季。造册报部。遇有拨款。按册指拨。非已徵未解所能牵混。库贮钱文。分量亦俱准足。并无小钱。亦无偷漏情弊。工部奏、现将库贮钱文。一一抽称。斤两无缺。仍随时稽查。傥有弊窦。断不姑容。以肃局务而重鼓铸。报可。　　

○又谕、御史张灏奏、东南两河。豫备秸料。以及防险请拨帑项。每年造册报销。多有不实不尽等语。著麟庆、栗毓美、认真经理。核实报销。傥敢视为诰诫具文。任听属员浮冒。一经发觉。定将该河督等重处不贷。　　

○辛亥。上诣绮春园问皇太后安。　　

○谕内阁、御史寻步月奏、请禁漕船夹带私货一摺。漕船携带土宜。均有定数。不准逾额。据称山东台庄姚湾等处。奸商囤积私货。于各帮经过之时。用价雇载。至直隶故城县郑家口卸卖。每船装载至七八百石之多。虽经官为禁止。而荒僻之地。夜静之时。奸商仍将私货夹带。卫弁闸官。得有陋规。通同隐饰等语。以运载正供之船。为奸商劣丁之利薮。不肖官弁。得规包庇。以致船身笨重。吃水较深。偶遇闸河水浅。辄即阻滞难行。近年重运漕船。行走不能迅速。未必不由于此。著漕运总督、山东直隶各督抚、于各帮渡黄以后。密派干员。认真抽查。傥遇前项弊端。即将旗丁奸商。从重治罪。私货变价入官。失察员弁。分别参处。如有得规故纵情事。立即严参惩办。毋稍姑容。又另片奏、卫弁旗丁。往往吸食鸦片。地方官难于周察。获案甚少等语。著漕运总督分饬各省粮道、认真稽查。遇有卫弁人等、沾染恶习。即照新定章程严参重治。傥意存瞻徇。延不究办。日后别经破案。定将失察之该漕督、及各粮道、一并严惩不贷。将此通谕知之。　　

○又谕、宝兴等奏、议覆御史焦友麟奏请广敷教化一摺。编查保甲。向俱责成州县妥办。其有习教烧香。应行拏究。亦系地方官专责。教官责在司铎。该督等议令协同查访会拏。假以事权。恐干预地方公事。转滋流弊。所奏著毋庸议。所有编查保甲等事。著仍循旧章办理。　　

○壬子。谕内阁、本日恭阅皇考仁宗睿皇帝实录。内载召见盛京副都统富祥、询及该处演围情形。据称兵丁等恐交鹿不敷额数。雇觅炮手数百人。用枪打鹿。卖给兵丁交纳。当降旨禁止。并饬酌议章程遵守。朕御极以后。复经降旨训谕。但事隔多年。恐致日久生懈。兹再行申谕。盛京行围。原为满洲操演技艺而设。该兵丁等、平日果能操演精熟。遇有合围。自无难亲用枪矛奋击。若雇倩炮手。轰毙兽畜。藉以交纳。则该兵丁等平日技艺之废弛。已可概见。现届冬令行围之时。著耆英出示晓谕。严行禁止。该兵丁等各勤操练。悉成劲旅。傥仍有雇倩情弊。即著从严惩办。以祛旧习而肃戎行。　　

○癸丑。上御洞明堂。勾到奉天、福建、广东、情实罪犯。停决奉天斩犯三人。福建斩犯一人。广东斩犯一人。余八十二人予勾。　　

○谕内阁、马兰镇标左右两营。管理东陵风水地方。向系分为八段。按年轮派千把总一员。经制外委一员。专责防守。前经容照奏准、仿照泰宁镇章程。按千把总额数。分为十五段。各管各汛。兹据琦琛奏称、自改为分汛各管之后。员弁兵丁。各分畛域。诸多窒碍难行。亦于巡防无益。自系实在情形。著照所请、即将马兰镇左右营所管地方。并各处要口。仍改归旧制。按年轮派千把总经制外委、在彼驻守防护。以专责成。该总兵仍当严饬所属各官。认真督率。实力巡防。如有懈玩。立即惩办。以重防守而收实效。　　

○又谕、昨据御史张灏奏称、钦差大臣之家丁。途次需索。又奏各部院司员资俸俱深者。未经题升。年老司员。与外任改用京职者。不为甄别等语。当交军机大臣传问该御史。饬令将各款一一指实。详晰覆奏。兹据奏称、道光十四年赵盛奎、严烺、查办海塘。路过京口。该御史亲见地方官办差家人。手捧皮匣。外纸包一个。其水礼各件。曾经退还。嗣经访闻。据称钦差过境。馈送一概不收。惟门包与小费。断不能少。合之公馆供应夫马等项。所费不下千余金等语。著裕谦即查明彼时办差州县。系何职员。果否实有其事。据实具奏。不准消弭。并著乌尔恭额传谕严烺。饬令查明跟随家人。曾否收受礼物。具呈禀覆转奏。其所称户部堂主事吉惠、在部二十余年。前于十二年间。已见其名单开列第一。今阅数载。仍未题升。户部郎中李桢干、年将七十。步履艰难。至今未见甄别。兵部郎中河洲、前由道员改用京职。年力衰迈。不能进署当差。至今仍复恋栈。著户部兵部堂官明白回奏。　　

○又谕、前因荆州将军德楞额等奏、请添设养育兵。即将裁减马乾银两动支饷银等语。当交兵部议奏。兹据该部酌议奏请、准其添设。自为调剂兵丁起见。惟该驻防前裁马乾银两。业经拨给添设委甲兵饷。余賸银两。自应存库备用。以归撙节。若因该驻防户口日增。輙议添设兵额。以为调剂之计。则各省驻防。皆同一例。转无以昭画一而示大公。所有该将军奏请添设养育兵四百八十名之处。著不准行。　　

○又谕、固庆等奏、查明乌梁海兵数未经到齐情形一摺。前因驱逐越边之哈萨克。乌梁海官兵。未能全数到齐。业将该领兵之散秩大臣等、分别议处矣。兹据固庆等、查明达什济克巴等迟误日期。皆由雨雪过大。河水涨溢所阻。尚非有意玩误。所有散秩大臣达什济克巴严加议处、副都统衔车伯克达什议处之处。均著加恩宽免。至此次乌梁海官兵。随同车林多尔济驱逐哈萨克。虽误日期。究有微劳。所有乌梁海官兵等、均著加恩赏给一月盐菜银两口粮。用示朕体恤蒙古仆臣之至意。　　

○河东河道总督栗毓美、奏报秋汛安澜。命诣河神庙祀谢。并下部议叙。出力员弁升叙有差。　　

