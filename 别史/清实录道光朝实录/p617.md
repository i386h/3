<!-- { "loadSidebar": true } -->
○又谕、湖南提督海淩阿、宝庆协副将马韬、以迎剿逆猺赵金陇。坠马阵亡。前经降旨交兵部议恤。兹据那清安等察例具奏。惟该提督等为国捐躯。实深悼惜。海淩阿、著加恩赏给一等轻车都尉世职。袭次完时。给与恩骑尉世袭罔替。马韬、著加恩赏给骑都尉世职。袭次完时。给与恩骑尉世袭罔替。海淩阿查无子嗣。著该旗查明应行承袭之人。照例办理。马韬世职。著云贵总督查明子嗣。奏请承袭。余俱照该部所议赐恤。用示朕渥沛恩施、笃酬忠荩至意。　　

○谕军机大臣等、长龄等奏、霍罕遣使恳求通商。筹约办理一摺。此次霍罕伯克遣夷目递禀。照议允准。至所称该伯克情愿抱经盟誓。永远翊戴。此言未可尽信。惟善后大局章程已定。喀什噶尔、总要商量长治久安之策。妥为防范。万一有事。断不宜轻易带兵出卡。其如何严密布置。并叶尔羌等城。如何声势联络。务使彼此缓急足恃。若赴援稍迟。致有失误。定以军法从事。决不宽贷。又吊噶尔拜等供称、霍罕屡被俄罗斯欺压。该伯克意欲带兵前往理论。由那林、及哈萨克爱曼、一带经过。傥布噜特等播造谣言。恳祈勿听等语。霍罕与俄罗斯。远在卡外。蛮触相争。原可置之不问。惟不许扰及边界。伊犁将军等总当豫为防备。固不可稍存大意。尤不宜轻率追捕。致起衅端。并著玉麟知照常德一体遵办。哈丰阿、郭继昌、二员。著暂留该处。俟明春察看情形。再行酌量。哈哴阿应否留于该处。或即可饬回。著长龄等商酌定议。长龄现在善后事宜巳竣。著即起程回京。路过甘肃。仍遵前旨。与杨遇春妥商南路换防官兵酌量变通事宜。据实具奏。玉麟著即赴乌噜木齐。审讯郭勒明阿案。俟事竣仍回伊犁将军本任。将此由六百里各谕令知之。　　

○旌表守正捐躯山东濮州民马智女高马氏。　　

○是日。驻跸团河行宫。翼日如之。　　

○辛酉。谕内阁、邓廷桢奏参、希图冒领赈银之知县。请旨革审一摺。所参甚是。安徽当涂县知县赵汝和、自冬赈办竣。复以该县有闻赈归来各户口。应行补赈。约需银六千五百五十三两零。并称先回各典铺那用。按口散放。应请给发归款。该抚以补赈易滋冒领情弊。必由府道确核。分准给领。该员既不禀府覆查。又不将细册呈核。当向该员确切根究。并饬府严查。旋据该府禀称、查询各委员。此项补赈。仅止府学教授张启图、县学训导严保泰、放过钱约各一百千文。县丞周铎、放过钱十三千六百文。巡检蓝新纶、承查散放。约有二千名口。统计各委员查放钱文。为数无多。该员辄请发银六千余两。其希图冒领。已属显然。且恐所放冬赈。亦有浮滥情弊。赵汝和、著革职拏问。交邓廷桢提同经书人等彻底查究。务须严行审讯。不准稍有含混。按律定拟具奏。寻奏、赵汝和办理补赈。并无冒滥虚捏。惟不照例先造细册。由府核转。业经革职。应无庸议。下部议。寻议、例载官员被参革职。审系全虚。该督抚切实声明。准其开复。不得概称毋庸议完结。赵汝和革职处分。应请开复。仍交部议处。从之。　　

○又谕、邓廷桢奏、上届戊子科江南乡试。轮应安徽巡抚入闱监临。陈明住居省会。请旨改派。本年监临又系安徽轮值。仍奏明请旨等语。本年壬辰科江南乡试。著派林则徐入闱监临。　　

○赏御前侍卫苏清阿黄马褂。　　

○旌表守正捐躯湖南湘潭县民萧洪程妻谢氏。　　

○壬戌。上行围。　　

○谕军机大臣等、吴荣光奏、请省城设局派员。并恳酌拨银两一摺。此次逆猺滋事。不过ㄠ么小丑。乌合成群。卢坤既已驰赴该处。一俟兵力齐备。即可四面兜捦。此时罗思举计巳到彼。一鼓作气。不难克期竣事。无令旷日持久。致成滋蔓。至设立公局。办理需员。亦不过酌派数员。足资差遣。期于敷用而止。何得过事张皇。现据奏添派道府同知知县等。人数众多。无论该员等本任内各有应办地方事宜。纷纷更调。不免推诿贻误。似此设立军需总局。滥派多员。无非张大其词。为该员等将来议叙地步。事竣后该督等即剡章入告。朕亦不能俯允所请。至奏拨邻省藩库银三十万两。已降旨交户部速议具奏。又请＜?扌东＞发同知二员。知县四员。亦明降谕旨。交该部拣选。即速带领引见。候旨发往矣。所拨银两。该督等务须严饬局员。认真撙节。核实经理。断不许稍有冒滥。致蹈从前军营恶习。又片奏、请留藩司恩特亨额穿孝一月等语。前已降旨令该藩司暂留。著准其穿孝一月。仍回藩司本任。协同臬司办理军需。俟军务将次完竣。式接办有人。即饬令回旗守制。将此各谕令知之。　　

○赏南苑苑丞、苑副、章京马甲银币有差。　　

○赏看守南苑各行宫苑户等一月钱粮。海户等银一千两。　　

○是日。驻跸新衙门行宫。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。三月。癸亥上还圆明园。　　

○诣绮春园问皇太后安。　　

○以太常寺卿德春、为通政使司通政使。　　

○甲子。谕内阁、卢坤奏、带兵将备行走迟延。请分别革惩等语。湖南永州右营游击李方玉、于新田县戒严之时。业经带兵前往。即应星驰堵御。乃因路径梗塞。绕道行走。复至永郡禀见该督请示。实属任意延挨。李方玉著即革职。先行枷号示众。俟蒇事之日。发往新疆充当苦差。以为玩视军务者戒。署桂阳营守备王楷、绕道迟延。本应一体治罪。姑念其赶至新田。随同追贼。尚知畏惧著革去顶带。暂免枷示留营差遣。如再不奋勉出力。即当重治其罪。　　

○谕军机大臣等、本日据卢坤由驿驰奏、逆猺分股窜扰派拨兵勇堵御。并催调官克期围剿情形一摺。览奏俱悉逆猺赵金陇、自蓝山池塘墟抗拒官兵后。复敢乘机纠结。势益猖獗。经该督分派官兵。在各要隘堵御。俟罗思举一到。即会商进剿。设计生捦。以为一举歼除之计。其常宁、祁阳、桂阳、新田、嘉禾、道州、江华、蓝山、宁远等处。俱有官兵防守。布置均极周妥。其常宁县知县范上组所禀、杀毙身佩铁剑之平天大王赵生良一名。并生捦雷振祥等九名。猺妇李盘氏等二名。桂阳州知州王元凤所禀、生捦赵文武等三名。赵生良、赵文武、是否系该逆赵金陇亲属。除赵生良业经戳毙外正可就生捦各犯、严切根究因何聚众谋叛缘由。务令据实供吐。以期水落石出。勿任狡展至所调兵数。前据吴荣光奏、计已七千一百余名。又经降旨、令余步云调贵州兵一千名。计日当可到永州。兵力不可谓不厚。至永州军需总局。及衡州后路粮台。并各路腰拨台站。派员过多。反致推诿。祇须拨明干妥员。分司办理。毋许稍有贻误。计罗思举此时当已到永州。余步云月内亦可赶到。该督惟当与该提督等、督率员弁兵勇。相机会剿。勿令窜至广东广西。致成滋蔓。亦不可令其盘踞山洞。致我兵入山摉捕。转堕奸计。务须诱至山外。一鼓作气。聚而歼旃。尤当遵照前旨。生捦道逆解京。尽法惩治。以彰国宪而快人心。将此由五百里谕知卢坤、罗思举、余步云、并谕吴荣光知之。　　

○裁甘马莲井州判。狄道、固原、宁、陇西、安定、中卫、六州县训导各缺。从总督杨遇春请也。　　

○予湖南剿办猺匪阵亡知县王鼎铭祭葬世职。　　

○贷甘肃皋兰、金、靖远、洮、陇西、伏羌、泾、七厅州县灾民口粮。　　

○乙丑。上诣安佑宫行礼。　　

○谕内阁、前据陶澍奏盐务奏销届期。请稍宽时日。并察看淮北未尽事宜。分别核办。当交户部议奏。兹据奏称、两淮盐务疲乏已久。现在销盐虽多。均系已丑以前已经纳课之引。与新纲无涉。其新盐发运。陈值各省被水转运迟滞。亦系实在情形。自应量予展缓。惟奏销宽展一日。即占碍下纲一日之引。该督遽请展限半年。恐新纲难以接办。著予限四个月。展至本年六月内造报奏销。至楚西各岸。均属畅销。该督即迅饬各商及时捆运。其次年如何提前以复原限之处。并著确定限期。据实具奏。至两淮例入奏销课项。共银二百十余万两。此外加斤正课。并应解帑利及外支外销各款。当大加厘剔之后。俱应按款造报。现在辛卯本纲。将届一年期满。并著该督速即分晰造册报部。以备查核。其淮北未尽事宜。亦著迅速妥议章程。分别办理。　　

○又谕、甘肃茶商毕新兴、呈控各处私贩采买湖茶。含糊纳税。由别途运入陕甘新疆售卖。又西海蒙古地方。严禁畅卖茶封。以致引滞课绌等情。控关私贩病商。必应严行缉禁。至所称新疆裁革私茶收税。可以增引裕课。并西海蒙古各地方。禁卖茶封。于民食官引均有滞碍。是否系实在情形。著杨遇春确切查明。认真办理。茶商毕新兴、著该部照例解往备质。　　

○准大通桥车户承买黑豆二万石。津贴车价。　　

○丙寅。谕内阁、杨遇春等奏、查办黄河南北蒙番事宜一摺。据奏青海二十九旗内。扎萨克喇嘛察罕诺们汗一旗。应查户口细数。缘该诺们汗身故。该图萨拉克齐年幼。不能护理。将印信暂行收贮。所有该旗现存之户逃往各族。一时未能清查。著准其暂缓造册。饬令该旗将逃户收回。再行查办。　　

○又谕、杨遇春等奏、酌议察罕托洛亥驻防官兵。请按二年更换一摺此项换防官兵。前经该督等议请一年期满。统归四月一班更换。兹据查明同时全换。其新到之兵。一切情形。未能熟悉。自应酌为变通。著照所请、所有该处防兵一千名。仍分作两班按二年更换。今岁四月更换之际。著即留一半。至十三年四月。作为二年期满。其今岁四月到防弁兵。应计至十四年始到班满之期。俾资熟手。　　

○以甘肃防河镇静。予陕西副将马鸣谦等议叙。　　

