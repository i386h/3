<!-- { "loadSidebar": true } -->
○谕内阁、前因原任伊犁参赞大臣容安、身为统兵大员。不知缓急。当英吉沙尔、喀什噶尔、二城待援甚亟。容安庸懦无能。坐拥重兵。不赶紧由叶尔羌进发。乃令哈丰阿等绕道和阗前往。以致耽延一月之久。畏葸不前。贻误军务。业经问拟大辟。解部监禁。入朝审情实办理。实属罪所应得。姑念伊曾祖阿桂平定西陲。经理新疆。周详妥协。嗣剿办大小金川。又剿捕撒拉尔、及石峰堡回匪。立就殄平。入任纶扉。赞勷枢要。二十余年。懋绩丕著。有古大臣之风。嘉庆年间赐谥文成。并入祀贤良祠。道光三年。加恩配飨太庙。功加于时。实堪嘉奖。那彦成虽经获咎。而在嘉庆年间曾在军营出力。道光年间两任总督。宣力中外。尚无贻误。若使容安观望迁延。英吉沙尔、喀什噶尔、二城。竟致失事。朕必照军法严办示惩。断不能曲加宽宥。彼时二城安堵。现在霍罕伯克遣使进表。极为恭顺。一切善后事宜。经长龄等妥为办理。朕轸念荩臣。推恩后裔。容安尚可宽一线。量从末减。著加恩贷其一死。发往吉林充当苦差。　　

○又谕、本年畿辅久旱。京城内外河道淤浅。间有全涸处所。若不及早挑穵。一律深通。无以资潴蓄而利宣洩。因思以工代赈。本系救荒良策。此时河身见底。其何处淤垫最多。何处无庸深浚。了如指掌。不难一望而知。趁此估计兴挑。要工既归核实。而贫民亦资糊口。洵属两有裨益。著派耆英、朱士彦、亲诣各处逐加履勘。即将亟应修理各段落认真确查。奏明办理。　　

○谕军机大臣等、据琦善片奏、直隶奏销报存仓谷四十八万余石。现经饬查。尚未覆齐。而就报到之七十七州县现存实数核计。已较奏册短至四成有余。其未经报到之处。亦可概见。是仓谷之非实贮。情事显然。其中有交代未清、尚须核算者。亦有交价作抵者。逐案查讯。颇需时日。拟俟灾务粗定。再行分别查办等语。本日白镕亦有饬查直隶顺天各州县义仓之请。地方官仓贮谷石。每于交代时委员监盘。加结申详。造册报部。原不准颗粒短少。若既露有亏短情形。即宜及早根究。免致不肖州县巧为弥缝。该督正当一面办理赈恤事宜。一面将各州县实存谷数。彻府清查。如有亏缺。即据实严参具奏。不可稍有瞻徇。又另片奏、安肃营拏获贼匪程二秃子等十八名。通州拏获截抢过路粮车之李玉等五名。均经批饬严行讯办。历来水旱灾歉。每有无赖游民。或盗窃匪徒。藉口灾荒。邀约多人。强借强索。甚至抢夺肆行。务须实力查办。安良善而惩强恶。是为至要。不可稍存姑息。懔之勉之。将此谕令知之。　　

○以直隶被旱。命免奉天河南山东商船米税。　　

○戊申。谕内阁、本日据御史徐培深奏、请亲行报谢天坛一摺。朕恪遵成宪。敬天勤民。凡典礼之所昭垂。皆遵循而无敢废。敬稽乾隆二十四年皇祖高宗纯皇帝恭行大雩之礼。先期斋戒在养心殿。诣坛斋宿。骑马不乘礼舆。朕详稽旧典。不敢有违。此次因京师亢旱。为民请命。以祈天佑。敬举大雩典礼。先期二日。在斋宫省躬思过。前月二十七日。骑马诣坛斋宿。不乘礼舆。凡以祖制煌煌。述遵无废。不敢过。亦不敢不及也。斋宫虔诚默祷。幸蒙昊慈垂佑。二十六二十七二十八等日。浓云四布。雷电交作。澍雨立沾。朕钦感之余。倍深寅畏。本月初二日。并据顺天府奏、膏泽叠降。近畿一带已有深透及四五寸之处。不敢不行报谢。续冀大霈甘霖。原非谓连次阵雨。京畿即已一律深透也。此次派睿亲王仁寿、恭诣天坛行礼。敬谨报谢。亦系恭查乾隆二十四年成例办理。不敢稍踰。朕何尝因幸叨灵贶。遽萌侈心。遂尔法宫高拱。自耽安逸乎。至御史陈焯奏、再申虔祷一摺。祭有祈焉。有报焉。该御史请以报为祈。稽诸礼经。亦无是理。朕谨遵旧礼。罔敢踰越。正应天以实不以文之意。将此通谕知之。　　

○又谕、御史宋劭谷奏、请酌定各省审理上控案件章程一摺。地方官马理词讼。果有偏徇屈抑滥刑逼勒及延不讯结等情。一经民人上控。该管上司。自应即行亲提究办。傥并无前项情弊。率因上控纷纷提讯。恐州县乐诿于上司。更启刁徒藉词拖陷之渐。其应如何详查例案。妥立章程。著吏部刑部核议具奏。寻议、嗣后讯系原问官业经定案。或有延不讯结及羁禁诈赃舞弊情事。在督抚处具控。即发交司道、或该管巡道审办。在司道处具控。分别发交本属知府、或邻近府州县审办。在府州处具控。即亲提审办。概不准复交原问官、并会同审问。委审后复经上控者。即令亲提研鞫。不得复行委审。若命盗案件尚未成招。寻常案件尚无堂断。呈内并无抑勒滥押等情。仍令原问官审理。傥有应亲提而委审。或应亲提委审而发交原问衙门者。照例议处。从之。　　

○谕军机大臣等、有人奏、浙省鹾政日敝。库款虚悬。酌拟清厘事宜六条。以杜弊源而裕国课。一、滞销引目。饬商按纲赔课。以免积压铳引。永杜新旧套搭。俾得年清年款。一、裁除浮费。宜酌定年额。永禁加增。一、运库收支款目。宜分别内外贮库。以杜混淆。一、正引未曾销完。不准请配余引。以杜避就。一、民私商私。宜委廉能之员认真查办。一、整顿盐务。宜慎选妥商协力办理。以上各条。著交程祖洛于路过浙江时。将该省盐务现在情形。悉心体察。督同运司实力清厘。苟可以振废弛而挽颓靡。即著酌量奏明办理。原摺著钞给阅看。将此谕令知之。寻奏、纲引套搭。库款牵混。系浙省向来积弊。欲正纲分。必先疏通积引。请将辛卯秋冬、壬辰春夏、四季正引。并作一纲。全行铳销。应完正杂钱粮。从癸巳纲起。分五年赔缴。暂停请领余引。即将积引作为余引。俟积引销完。再领余引。并革去巡商名目。以节经费。其余浮费之应裁应留。以前抚臣帅承瀛元年核定数目为准。下部议。从之。　　

○又谕、据给事中王玮庆奏称、直隶地方。连年尚属收成。民间富户自多盖藏。恐奸商因以为利。囤积居奇。风闻新城县附近之白沟河。平时富商。皆以囤积为渔利之计。积贮最富。涿州之新桥、马头、亦为富商囤积之所。请委员确查。或押令随时价平粜。或当官发给价值。以为赈济之用。其余各地方。如此三处囤积者亦复不少。请一并访查办理等语。本年畿辅一带亢旱。自应赈粜兼施。必须早为筹备。以资接济。如该给事中所奏。以本地之积粮。供本地之民食。较赴邻省采买。远路挽运。自为便捷。著琦善即派委贤员。前往各该处确查有无囤积粮石。酌量情形。妥为办理。该督务严饬委员约束胥吏。断不可以便民之事稍滋扰累。将此谕令知之。　　

○调署兵部左侍郎桂龄、署吏部右侍郎。以内阁学士姚元之、署兵部左侍郎。　　

○科布多参赞大臣英惠、因病解任。赏降调仓场侍郎钟昌、头等侍卫。为科布多参赞大臣。　　

○己酉。谕内阁、昨日吏部将满洲二品荫生分部学习期满以主事补用之庚长一员带领引见。因念伊祖托津、以大学士管理部务。宣力有年。人甚谨饬。庚长著加恩准其留部。遇有主事缺出即补。　　

○庚戌。上诣绮春园问皇太后安。　　

○谕内阁、昇寅等奏、京畿雨泽愆期。穷黎艰于口食。请赏给米二千二百石。交五城分设十厂。自七月十一日起。开厂煮赈。所奏系为抚恤灾民起见。著加恩照所请行。惟现在溽暑未退。傥办理不善。致令饭颗蒸变。不堪食用。殊不足以溥实惠而济民艰。著昇寅等出示晓谕。并严饬五城及派出照料之满汉科道各员。每日散饭。务于清晨以前一律放竣。庶不致有味变之虞。并著随时体察。如实因天时炎热。所煮饭粒难免蒸变。即行据实奏明。变通办理。毋得回护前奏。草率将事。以致有名无实。用副朕轸念灾黎之至意。　　

○又谕、申启贤等奏、开厂平粜一摺。前因京师缺雨。民食维艰。特降旨酌拨米豆交顺天府分厂出粜。兹据奏称、大兴宛平之黄村等七处。定于七月初八日开厂平粜。并遴派监放各员。带同佐杂。分投前往。妥协经理等语。歉岁粮价昂贵。小民艰于口食。减价出粜。本系救荒良策。承办各员。傥不能认真查察。致令吏役从中克扣。奸民冒名支领。乏食穷黎。不得均沾实惠。殊失朕轸念民依之意。著该府尹等随时体察。并严饬监放各员实心办理。如查有颟顸了事。致滋前项弊端。即行据实严参徵处。该府尹等仍带同该二县轮赴各厂。稽查督办。务臻周妥。其京外通州等七处平粜事宜。即饬令通永霸昌两道。迅速督办。毋稍迟滞。　　

○又谕、大学士等会奏、请将直隶承审尹老须习教一案各员从重治罪。此案尹老须兴复邪教。煽惑多人。上年六月间。经河南省查获逆帖。当交该省查办。如果该员等细心推鞫。何难究出实情。乃误听该犯一面之词。遽取具安分良民甘结。率行释放。是该员等既草率勘报于前。复颟顸详结于后。昏愦糊涂。罪无可逭。经大学士等分别议罪。实属咎所应得。直隶清河县知县张学诗、身任地方。耳目较近。乃平日毫无觉察。及专委查办。又不认真访察。几至酿成巨案。厥咎甚重。著照议革职。发往新疆效力赎罪。告病大顺广道李德立、于该犯习教不法。已有失察之咎。迨奉委查办。又不能查出破案。著照议革职。发往军台效力赎罪。以示惩儆。原任清河道前保定府知府辛文沚、承审不实。已革清河道前署臬司徐寅第、审转不实。俱著照议革职。徐寅第已于另案革职发往军台。著免重科。总督琦善、于特交重案。不能督属认真查办。受人朦蔽。率行具奏。咎无可辞。本应照所议降四级调用。姑念一时简用乏人。该督究系督审之员。著加恩改为革职留任。　　

