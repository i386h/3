<!-- { "loadSidebar": true } -->
○谕内阁、本日刑部堂官回奏错拟奇里绷阿罪名一案。将派审之萨勒杭阿、叶文馥、二员职名开送。系援照成案办理。尚无不合。叶文馥并未申辩。乃萨勒杭阿于部议降调后。希圆开复。率行递呈。著再交部议处。　　

○湖广总督李鸿宾奏报、楚岸设立公局。行销淮盐。销引较畅。例价无增。商民均有裨益。请永远遵行。从之。　　

○修湖北省会江堤。从总督李鸿宾请也。　　

○癸亥。谕内阁、朕驻跸各处行营。随扈人等自应于大营周围支搭帐房住宿。向不准租住民房。乃前次大营周围所搭帐房甚少。自必仍租民房住宿。甚属不合。著交总理行营王大臣等、通行晓谕各部院衙门等处。此次随扈之大臣官员兵丁人等。务循旧例。各按所分地址。支搭帐房住宿。傥有租住民房者。经总理王大臣等查出。即行指名严参。　　

○又谕、博启图等奏、上年东豫二省运通漕白麦。各仓现存一千三百六十二石零。并有北新富新二仓、盘放盈余七成漕麦一千七百三十二石。著交户部查明。或出粜变价。或于大档甲米搭放。即行奏明办理。　　

○又谕、那彦成奏、会哨事宜。请专责成一摺。甘肃沿边一带。山多路杂。每年每季。令提镇大员等前往会哨。自应实力巡查。据该督奏称、近来会哨各员。往往惮于跋涉。即由平坦大道前行。诚恐日久偷安。渐致有名无实。著照所请、嗣后每年每季会哨时。于派定地方后。即责成甘州提督就近实力稽考。如有任意怠玩者。由该提督揭报。著该督随时指名参办。仍令不时派人密查。傥有前项情弊。提督不行揭报。即一并严参。统俟一年会哨完竣。再将有无潜匿汉奸、偷穵金砂之处。于次年春间令该提督自行汇奏。以重边防。　　

○谕军机大臣等、上年江南高堰漫口。清水宣洩过多。高宝至清江浦一带。河道节节浅阻。于本年重运漕船。大有妨碍。屡经谕令钦差尚书文孚等、会同两江总督及河漕诸臣妥商筹办。均以清水来源本缓。一时难期畅注。而重运瞬即前进。未便停待。恳请引黄入运。藉其浮送。此固不得已权宜之计。虽添筑闸坝。钳束盛涨。自可无虞泛溢。第黄水挟沙而行。过后必致淤垫。恐目前偶资济运。日久贻患滋深。终非善策。从前海运之说。历据臣工条议。有谓可以试行者。亦有谓断不可行者。迄无定见。果系河流顺轨。漕船自可照常由内河行走。如必欲舍河运之成规。轻冒洪波之钜险。一切更张旧制。固属势所不能。然漕粮为天庾正供。所关非细。设将来运道竟至淤滞。各帮船因而迟误。该督抚等身任地方。岂有束手无策。不为设法运京之理。自应未雨绸缪。另筹妥办。朕思江苏之苏松常镇、浙江之杭嘉湖等府属。滨临大海。商船装载货物。驶至北洋。在山东直隶奉天各口岸卸运售卖。一岁中乘风开放。每每往来数次。似海道尚非必不可行。朕意若将各该府属应纳漕米。照常徵兑。改雇大号沙船。分起装运。严饬舵水人等小心管驾。伊等熟悉水性。定能履险如夷。所有风涛之警。盗贼之事。亦可无虑。惟事系创始。办理不易。然不可畏难坐视。漠不相关。著魏元煜、颜检、张师诚、黄鸣杰、各就所属地方情形。广咨博采。通盘经画。悉心计议。勿存成见。务将如何津贴沙船。旗丁不至苦累。雇用船只。有无骚扰闾阎。抑或随船均须派委员弁。照料护押。及各该属由何处水次兑运开行。抵北时湾泊何所。以便起卸运通之处。一一熟筹。据实具奏。候朕裁酌施行。至江广帮船。应否同江浙漕粮一体转运海口。俟江浙等帮海运著有成效。再行归并筹办。亦著一并议奏。将此各谕令知之。　　

○引见各衙门保送京察一等官员。得旨、此次京察一等圈出各员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出。与旧记名人员一并带领引见。汉军汉人。著交部以抚民同知通判分别选用。刑部主事怡良、工部主事图明额、起居注主事玉绶、大理寺寺丞陈元采、侍卫处主事双印、顺天府治中卢奎、上谕处委署主事明昭、户部宝泉局东厂大使王文达、都察院经历金椿、太常寺读祝官工部额外主事连贵、国子监博士伍长英、鸿胪寺鸣赞祥璋、銮仪卫鸣赞鞭官承安泰、俱交部照例以应升之缺升用。翰林院侍读德春、著准其一等。刑部郎中杨簧、步军统领衙门郎中海忠、俱准其于员外郎任内一等加一级。刑部员外郎凤来、准其于主事任内一等加一级。给事中蔡学川、准其于御史任内一等加一级。其余内阁侍读札禄等二百六十六员。俱准其一等加一级。　　

○予衍圣公孔庆镕故母于氏、祭一次。　　

○准大通桥车户承买黑豆二万石。津贴车价。　　

○除江苏靖江县被水冲没民田五顷九十九亩有奇额赋。　　

○甲子。遣官祭先医之神。　　

○谕内阁、朕此次恭谒东陵。启銮后。著派庄亲王绵课、大学士托津、尚书卢荫溥、汪廷珍、留京办事。　　

○旌表守正捐躯陕西白水县民高均悰妻武氏。　　

○展缓江苏吴、华亭、金山、溧阳、四县旧欠灾缓银米。　　

○乙丑。孝淑睿皇后忌辰。遣官祭昌陵。　　

○谕军机大臣等、上年堰盱缺口。清水宣洩过多。藉黄济运。原系不得已权宜之计。本年重运北来。能否畅行无阻。朕心实为廑念。前经降旨、漕船渡江后。无分帮次。连舸北上。不许脱空。务于夏至前黄水未浊时。全数趱渡。著孙玉庭等分派文武干员。节节提催。每过一帮。即著由驿具奏一次。以慰廑注。将此各谕令知之。　　

○命户部右侍郎敬徵、办理昌陵圣德神功碑楼工程。以泰宁镇总兵官庆惠、为恭守昌陵领侍卫内大臣。　　

○命贝子绵清、在委散秩大臣上行走。　　

○以故四川永宁道属泥溪长官土司王文质弟文浩、袭职。　　

○上以祭社稷坛。自是日始。斋戒三日。　　

○丙寅。补考未与大考翰林于乾清宫。得旨、编修李煌、附二等末。编修罗士菁、附三等末。仍旧供职。　　

○丁卯。祭先师孔子。遣大学士长龄行礼。　　

○谕内阁、黄鸣杰奏、灶户纠殴致毙多命。审明定拟。此案浙江镇海县龙头场灶户戎南山等、挟嫌纠殴。致毙慈溪县商巡徐阿谷等八命。前经降旨、将龙头场大使金世旺解任查讯。经该署抚饬属缉获各犯。审明分别定拟。该大使金世旺系专管之员。虽经会同营县。查拏案犯全获。尚无徇纵情弊。惟案情较重。该员究未能觉察于先。金世旺、仍著交部议处。即饬令回任。听候部议。镇海县知县郭淳章、慈溪县知县张久照、不能先事防范。讯由衅起一时。尚非约日械斗。及贩私拒捕。既经一月内全数弋获。功过尚足相抵。俱著免其开参。　　

○又谕、朕检阅去岁封章。有巡城御史武尔通阿、刘尹衡、具奏拏获形迹可疑之人一摺。业经刑部审明按律奏办矣。因思该逆犯张浡、虽无主使党羽等情。其悖逆形状。已属确凿。该御史等巡查尚属认真。武尔通阿、刘尹衡、俱著交部议叙。　　

○引见内务府京察保送一等官员。得旨、此次内务府三院等处京察一等圈出人员。著各该堂官再行出具切实考语。带领引见。圈出之主事善贵、钟蓂、委署主事庆年、司库英裕、笔帖式那章阿、福呢杭阿、全福、万保、嘉乐、吉忠、玉衡、嵩璞、际贵、宝庆、锡龄、苑丞和塞布、著交吏部记名。照例选用。郎中阿灵阿、准其于员外郎任内一等加一级。所有一等官员。笔帖式达他。俱著准其一等加一级。　　

○以浙江温州处州二府、玉环一厅、距省较远。命嗣后秋审及遣军流徒人犯。由温处道就近审勘。限期处分。如臬司例。从署巡抚黄鸣杰请也。　　

○戊辰。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○长芦盐政福珠隆阿覆奏、盐斤加价。以济工需。不至病民。请照内务府大臣阿尔邦阿所奏办理。得旨、依议。妥为办理。　　

○展缓长芦严镇、海丰、二场旧欠修滩银。　　

○己巳。孝康章皇后忌辰。遣官祭孝陵。　　

○复引见京察一等圈出官员。得旨、札禄、福昇阿、李彦章、聂铣敏、程楙采、胡国英、陈继昌、陈銮、成世瑄、韦德成、勒尔经额、庆纲、尹世衡、恒豫、蒋文庆、达林、德成额、尹佩珩、李恩绎、乌尔恭额、庆玉、李湘茞、朱树、李藩、裕泰、普祥、韩俊杰、徐受荃、觉罗诚善、李如璋、源溥、光聪谐、戴宗沅、庆林、鄂顺安、姚庆元、杨簧、常德、额尔经额、庆禄、松杰、穆常阿、桂芬、布彦博勒格、图明阿、许乃济、莫尔赓阿、潘恭常、蔡学川、海忠、安志、俱著交军机处记名以道府用。　　

○复引见内务府京察一等圈出官员。得旨、中祥、彭年、阿灵阿、启元、普安、文景、祝麟、定珠、钟灵、长良、俱著交军机处记名。　　

○庚午。遣官祭关帝庙。　　

○辛未。遣官祭历代帝王庙。　　

○班禅额尔德尼遣使呈进贡物。赐敕褒奖。赏赉如例。　　

○铸给江苏通州州同关防。从巡抚张师诚请也。　　

○旌表守正捐躯广东增城县民阮锦麟妾姚氏。　　

○壬申。以挑浚江南运河妥速。予主簿祝豫等升补有差。革办理迟延主簿丁维申等职。　　

○以拏获潮州盗匪出力。予广东同知章埏等升叙有差。　　

○予驰递公文坠马伤毙惠远城披甲西拉布、伊犁披甲阿勒津布、赏恤如阵亡例。　　

○添建广东普济堂房屋。从总督阮元请也。　　

○癸酉。予福建台湾在洋遭风漂没受伤兵丁李成志等一百五名赏恤如例。　　

○甲戌。上诣绮春园问皇太后安。　　

○御勤政殿听政。　　

○遣官祭昭忠祠。　　

○予故乌珠穆沁扎萨克贝勒图克济扎布、祭如例。　　

○以詹事府詹事惠端、四川布政使陆言、为都察院左副都御史。山东按察使韩文绮、为四川布政使。调安徽按察使刘斯嵋、为山东按察使。四川按察使裕泰、为安徽按察使。以四川川北道吉恒、为按察使。　　

○以故喀喇沁辅国公布林弟德里克呢玛、袭爵。　　

○乙亥。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○予故前任江西巡抚毓岱、祭葬如例。　　

○拨热河道库银。挑穵旱河。并添筑荆条单坝。从都统那清安请也。　　

○湖广总督李鸿宾奏、湖北监利县江堤。襄阳府老龙石堤。被水坍塌。请借项兴修。从之。　　

