<!-- { "loadSidebar": true } -->
○又谕、据刘韵珂奏、浙江所募各省壮勇。因未能得力。听其自回原籍等语。该壮勇等性多凶悍。浙省既无须留用。应将所执枪刀等物追缴。庶免持械滋事。现已陆续启程。恐在浙不能收缴净尽。著牛鉴、程矞采、程楙采、托浑布、鄂顺安、各饬所属。一体巡查。如有成群结队。执持器械过境者。该地方官妥为弹压。并设法将器械追缴入官。其壮勇内如有骁健堪资效力者。分别酌留。以备驱策。此外散归各壮勇。俱著查明咨送回籍。交该地方官妥为安置。毋令滋事。将此各谕令知之。　　

○以理藩院尚书恩桂、署都察院左都御史。吏部右侍郎善焘、署京营左翼总兵。命广州将军耆英、驰往浙江。署杭州将军。杭州将军奇明保、俟耆英到浙后。来京候旨。　　

○以前任广州将军阿精阿、仍暂署将军。　　

○命遣戍军台已革协办大学士两江总督伊里布、改发浙江军营效力。　　

○以河南祥符办工出力。赏按察使张祥河、知府王掌丝、同知何俊、随带郎中蒋方正、主事吴光业、中书张亮基、花翎。同知龚庆祥等蓝翎。余加衔升叙有差。　　

○丁酉。谕军机大臣等、御史黄铭先奏、请整饬捕务一摺。据称本年二月初二日夜。河南荥泽县拔贡李廷元坐车来京。行至直隶柏乡县北关外。被贼多人抢劫车上银七百余两。并将同行之己亥科副贡生王化堂殴伤。是夜又有江苏元和县候选从九品卢毓峻大车一辆。亦在该县地方被贼抢去银二百余两等语。近畿通衢。贼匪肆劫。必应严行究办。著讷尔经额督饬所属。确切查明。如果实有其事。即将失事地方该管员弁严参。勒限缉拏。务令人赃并获。毋任讳盗为窃。致滋轻纵。将此谕令知之。寻奏、查卢毓峻系与李廷元。王化堂。搭帮进京。行至柏乡县被窃。拒伤王化堂与车夫余四海。请将署知县萧馥远。署外委刘进忠。斥革留缉。从之。　　

○又谕、天津海口紧要。已据讷尔经额层层布置。惟该逆诡诈多端。断不敢于现有炮台重兵防守处所。蜂拥而进。傥遣人改装易服。于辽阔无人之境。陆续上岸。暗伏各处。迨聚至多人。然后绕至炮台后面突出逞凶。我兵瞥见后路有贼。势必群相惊疑。不战自溃。是我兵所不及防之处。皆该逆所必乘之隙。既不能处处添驻重兵。尤不可因水浅泥深。遽信该逆不能登岸。著穆彰阿会同讷尔经额。悉心体察。妥密筹商。务使无隙可乘。方为尽善。至天津府城。乃五方杂处之区。尤关紧要。傥该逆因海口严防。分遣汉奸匪党。扮作商民难民僧道乞丐。及各色技艺人等形状。潜踪分起。溷迹入城。作为内应。我兵纵能环卫城垣。力御外寇。而仓卒之际。该逆从中滋扰。或放火延烧。或冲门横突。又何以御之。并著穆彰阿等妥商定议。设法严防。断不可仅就形迹可疑之人。查拏限事。全在派出得力各员弁。处处留心。密为侦察。俾地方不致骚扰。而奸徒亦无从托迹。方为周妥。至现在江苏安徽山东河南各省壮勇。有经浙江遣散者。难保不阑入直隶境内。尤恐汉奸假托壮勇名色。潜来窥伺。著讷尔经额分饬所属。于该省交界地方。严密稽查。毋任此辈匪徒溷入滋事。是为至要。将此谕令知之。　　

○戊戌。谕内阁、前据海龄奏、旗营官兵防堵日久。请暂借俸饷。由江苏藩库拨归旗库还款。当经降旨允准。兹据牛鉴等奏称、京口旗营官兵。防守本境汛地。例不准支给口粮。亦无借给俸饷之例。该副都统请借俸饷。与例不符。自应不准借给。惟此项银两。该副都统业经先由旗库给发。旗库正款。未便久悬。著姑准其于江苏藩库拨项归款。仍分限八年。按季扣还。此外防守本境汛地官兵。不得援以为例。海龄于旗库正款。未经奏明。辄行动借。殊属不合。著交部议处。　　

○谕军机大臣等、吴其浚奏、请将叠获逆匪分别解审一摺。据奏湖北委员劳光泰禀称、被获匪犯吴植三、被徐升堂挟嫌串诬。作为逆党。经该抚查明尚无确据等语。军营员弁。妄拏邀功。最为恶习。惟案关从逆情罪较重。亦不可率听犯属一面之词。任其串供狡卸。所有吴植三一犯。著吴其浚亲提到案。虚衷研讯。无稍枉纵。其郑初度吴谷九二犯。并著该抚确切讯明。如实有伪二王爷。及伪九王名号。即行派委妥员解送京师。审明惩治。此外各犯。应由本省审办者。即著该抚秉公讯办。应由湖北办理者。即行解交湖北归案讯办。慎毋稍存畛域之见。将此谕令知之。寻奏、吴植三一犯。现饬湖北通城县查提族邻来湖南质讯。其吴谷九、郑初度二犯。俱系听邀入夥。为贼头目。勒索居民钱谷。乡人因呼吴谷九为九王爷。郑初度为二王爷。并非钟人杰等所封为伪号。自可无庸解京审办。均应按律拟斩立决。并枭示以昭炯戒。下部议。从之。　　

○又谕、山东海口备防。叠据托浑布奏报情形。布置当已周密。惟该逆诡诈多端。于炮台屯驻重兵处所。必不逞凶突犯。或乘风雨夤夜。于辽阔无人之处。改装登岸。暗行埋伏。迨聚集多人。抄入炮台后面。突出肆逆。致我兵惊疑失措。甚为可虑。著托浑布悉心体察。再行妥密布置。固不能处处添兵驻守。断不可以地非险要。稍存大意。又该逆或因海口严密。无隙可乘。分遣汉奸匪党。扮作商民难民僧道乞丐。及各色技艺人等、潜踪分起。溷迹城市。豫为内应。表里为奸。尤不可不先事豫防。并著托浑布谆饬派出员弁。随时随地。留心侦察。不独形迹可疑之人。立即拏究。遂信为查拏净尽。务使匪徒无从托足。而地方仍不致骚扰。是为至要。至浙省调去山东及各该省壮勇。现经遣回。尤难保无助逆汉奸。乘机混入。并阑入直隶境界。昨有旨谕令该抚弹压安置。并著饬属严密盘诘。其该省籍壮勇。固当妥为约束。即外来路过各项人等、亦须设法稽查。勿令奸匪溷迹。假道山东沿海地方。窜入天津一带。致滋事端。将此谕令知之。　　

○以直隶天津等处海口酌添官兵驻防。抽裁江西兵九十名。安徽兵六十名。拨归直隶募补。从两江总督牛鉴请也。　　

○己亥。遣官祭历代帝王庙。　　

○谕内阁、牛鉴等奏、筹拨展赈口粮需用银款一摺。江南省江宁通州所属之上元、江宁、句容、溧水、高淳、江浦、六合、泰兴等八县。本年展赈一月口粮。现据该督等查明。除于上年正赈抚恤案内余賸银两一数拨用外。尚不敷银十一万八千七百余两。准其在于龙江淮安扬州等关徵收商税。及司库属解芦课。并户属事案银内。分别凑足动拨。其苏州所属之新阳。镇江所属之金坛溧阳等县。需银四万三千六百余两。准其即在正赈案内原请动用之正项封贮水利经费等款内动用。以资散放。余賸银两。照数解还。事竣汇册报销。该督等即严饬该管道府。督同印委各员。赶查户口。核实散给。务使实惠均沾。如查有吏胥克扣冒滥情事。即行严参究办。用副朕轸念民依至意。　　

○又谕、裕泰奏察看陈连升子嗣。才具尚堪造就一摺。原任广东副陈连升长子陈展鹏。次子陈起鹏。著于服阕后送部引见。再降谕旨。其陈连鹏义子陈举鹏之嗣子陈受桂。俟及岁时再行送部引见。　　

○谕军机大臣等、据鄂顺安奏、请鼓励倡捐工赈绅士一摺。已降旨逾格施恩。将郎中刘灿然等分别优加奖励矣。河南省城被水之后。应办诸务。工钜费繁。该抚拟请劝谕捐输。以济急用。著照所议。妥为办理。其有好义急公者。准其据实保奏。候朕施恩。仍严饬各州县等毋许藉端抑勒。致滋流弊。所有应办工赈各事宜。著即分别缓急。次第举行。毋致迟误。将此谕令知之。　　

○又谕、亦经等奏、请调官兵进剿一摺。据奏尖山一带。水面太宽。炮力难及。惟七堡地方。稍为险要。已有博勒恭武带兵防守。其银杏埠渡口。紧接省垣。已将河南兵酌拨屯扎。与万松岭为掎角之势。又派寿春镇兵前赴海宁防守。现在兵力尚有不敷。请旨徵调等语。前已有旨饬令陕甘官兵二千名。迅即赴浙会剿。其各省劲兵。亦已豫备候调矣。此后再图进剿。立功赎罪。究竟该将军等有无把握。至逆夷呈递书函。拟请暂示羁縻。该将军等作何羁縻之处。所奏殊未明晰。其单开所获白黑夷人。究系在彼充当何项名色。单内所称老将头目兵丁水手。恐非确实。尤当详加究诘。不可稍为含混。此时著暂留省城。妥为安置。不准遽行释放。更不准遽加杀害。应如何设法令该逆闻知。俾内地被掳官兵。亦不致受其戕害。总在该将军等悉心筹画。相机办理。其前此雇觅壮勇。现议遣散。惟此辈多系无业游民。岂能安分归里。著奕经等择其精壮可用者。留营调拨。其余亦应妥为弹压。分起遣归。以免沿途滋扰。现在留营将士。及各路防守官兵。虽不敷进剿之用。亦何至无守御之方。仍责成该将军等妥为布置。激励众心。勉图后效。傥再有疏虞。惟该将军参赞是问。懔之。其段永福朱贵各路带兵官弁。曾否全数回营。兵丁伤亡若干。遣往定海官弁兵勇等、究竟作何下落。摺内未据详叙。著一并查明具奏。又另片奏、令提督余步云屯扎上虞。以资防守。亦著照议办理。将此由六百里谕令知之。　　

○又谕、著鄂顺安于河南省挑选精兵一千名。周之琦于广西省挑选精兵一千名。候旨调拨。应带军器。著一体拣择精良。妥为豫备。将此由四百里谕令知之。　　

○扬威将军奕经等奏、逆夷呈递书函。酌拟暂示羁縻。并请续调官兵。力图进剿。得旨、事已如此。添调何难。前番布置。似乎确有把握。一经动作。受亏退步。又欲俟数千里外续调之兵到齐。再图进剿。无论旷日持久。必能保奏成功乎。　　

○庚子。谕内阁、裕泰奏、请将殉节之知县等分别赐恤一摺。湖北崇阳县知县师长治、到任甫及百日。仓卒遇难。典史王光宇、及该县师长治之妾吴氏、侄女师氏、同时自尽。并被杀之家人曹斌、均堪矜悯。其应如何分别赐恤之处。著该部查议具奏。　　

○谕军机大臣等、王鼎等奏、查看省垣情形。暂缓迁移一摺。河南省城议守议迁。关系非细。必应通盘筹计。衷于一是。岂容两持其说。迄无定见。现在大工合龙。一切形势。无难逐加履勘。著王鼎等再行会同妥商。即将该处省垣究竟应迁应守之处。定议具奏。昨据鄂顺安奏称、省城为保障攸关。先须起除淤垫。开穵沟濠。以及应修要工。安抚灾民各节。次第办理等语。著该抚通筹大局。先将万难从缓各务。即行妥为筹办。此外诸务繁多。断难同时并举。仍著分别缓急。次第举行。将此谕令知之。　　

