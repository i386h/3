<!-- { "loadSidebar": true } -->
○谕军机大臣等、前据成格参奏、陈官俊在学政任内、责打办差家人、违例纳妾、及藉举劾为名、妄作威福等款。其责打家人纳妾二事。已据陈官俊承认。至举劾一节。坚称并无洩漏。当经降旨、将陈官俊降调。成格何以不早行参奏。其所称奔竞钻营。有无指实。令成格明白回奏。兹据成格覆奏前来。愈辩愈奇。必当彻底查办。以核是非。成格摺内所指晋省传说各员甚多。未便纷纷提京讯问。长龄来京陛见。计此时已将行近太原。著于接奉此旨后。即驰赴山西省城。将此事秉公查办。如已行过太原。亦即驰回。现已有旨令陈官俊前往晋省。长龄即传旨、成格与陈官俊俱各先行解任。即著长龄署理巡抚事务。令成格与陈官俊当面质对。如有应行革职之处。秉公具奏。务期情真罪当。不可稍有徇隐。其传质之员。可就近提讯。孰是孰非。查明据实具奏。成格原参奏摺。军机处询问陈官俊奏片。前令成格明白回奏谕旨。及成格此次覆奏之摺。均著发交阅看。将此由四百里谕令知之。　　

○又谕、前据琦善奏、东省三次清查、监追各员、实亏银数一摺。当交户部核议具奏。兹据英和等奏称、查该革员等先后监追。早已家产查抄。与豁免条款相符。应在准免之例。惟东省三次清查。十四年以前。共亏缺银三百五万两。迄今未据造具清册送部。十五年以后。实共亏银二百四十七万九千七百两零。除查缴追完及划出捐款节省等银外。约共应追银二百七万六千五百八两零。清查以后。立定章程。一万两以内者。在任完缴。共完缴银若干。二万两内外者监追。共追缴银若干。其查抄家产者抵项若干。节经行催。总未造报登覆。至此次该抚所奏请免单内、一百六十五万六百余两。是否即在前次二百七万六千五百八两之内。再该省去年接奉恩诏。不即先行奏闻。迟至一年有余。计监毙者二十一员。未始非办理延搁所致等语。办理豁免等项。总须核定年月。按据划清银两数目。若外省恃有豁免一端。或以后任欠项而捏称前任。或以原数无多而任意添增。是于豁免亏空之中。转生亏空之弊。不可不防其渐。著琦善将该省历次清查各案亏缺银数。分别已完未完、分人分任、造具细册。并将各员参革定案年月。及所亏银两、在于造册各员原参亏数内、详晰注明。送部核办。其现在请免各款。总应各归各款。统案核算。毋任轇轕不清。至该省前任抚藩。是否仅止迟延。抑或有弊混之处。并著查明据实具奏。将此谕令知之。　　

○又谕、海凌阿奏、宣化镇各营操演章程一摺。兵丁各项技艺。长矛为军中利用之器。自应人人演习。令其精熟。以成劲旅。至弓箭所长。要在矢无虚发。凡六力以上之弓。即能克敌制胜。亦不必定以挽强为优。其所称多演马枪一节。马上鸟枪。亦军械之一端。其实不如步枪之准。该总兵当令兵丁勤演步枪。务使发必中的。以收实效。不必专于马枪求精也。将此传谕知之。　　

○壬申。谕内阁、南书房翰林英和等奏、请将朕在藩邸时所制养正书屋诗文全集刊刻颁行一摺。从前皇祖皇考御极之初。俱曾允臣工所请。刊刻圣制诗文集。颁行海内。天章焜耀。懋典昭垂。朕自维谫陋。曷敢仰媲前徽。惟是览奏恳请甚殷。兹于几暇、检阅曩时旧槁。将可存之作。发交英和黄钺等、详加勘订。著先录槁本进呈。俟朕阅定后再行缮刻。　　

○贷山西应、平定、代、三州司库银、修理仓廒。从巡抚成格请也。　　

○以乌什屯田丰收。予员弁议叙。赏兵丁一月盐菜银。　　

○上以冬至祀天于圜丘。自是日始。赍戒三日。　　

○癸酉。谕军机大臣等、据琦善奏、东平州境内、应修白公祠后柳园老堤。及迤北民堰。共估需土工银二万一千余两。汶上县修筑南旺湖堤工。估需土工银二万九千余两。请前往该处会同河臣覆勘等语。东平州堰工。系汶河当冲＜?扌厄＞要。攸关济运。其南旺湖堤工。是否亟应兴办。该二处堤工。估计有无浮冒。既据该抚奏请亲加覆勘。著琦善即会同严烺、前赴东平汶上二处、据实查勘。奏明办理。以昭核实。将此各谕令知之。　　

○又谕、向来苏州织造、每月具奏晴雨录及粮价单一次。各处盐关织造。均无此奏。且江苏巡抚驻劄苏州。业将各属雨水粮价情形。按月具奏。该织造复行陈奏。实属重复。嗣后著即停止。以省繁文。将此传谕嘉禄知之。　　

○甲戌。上诣南郊斋宫斋宿。　　

○乙亥。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○丙子。贵州巡抚明山奏、遵查镇远思南二府属办理粜济事宜、业已完竣。报闻。　　

○护江西巡抚邱树棠奏、拏获吉安赣州等府属抢窃讹诈、并结盟拜会、贩卖私盐之棍徒。何经先等十六名。解省审办。得旨、此等棍徒。必应随时惩办。以安良善而利行旅。亦须慎勉而行。



大清宣宗效天符运立中体正至文圣武智勇仁慈俭勤孝敏成皇帝实录卷之二十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。十二月。丁丑朔。上诣大高殿行礼。　　

○谕内阁、刑部查办山西等省、及乌噜木齐等处、遣军流徒各官犯。分别准免不准免。开单具奏。其拟准宽免单内。车登栋鲁布、著再留三年请旨。行章琈、黄朝瑞、俱著到配三年后请旨。张钟崇、沈维彰、张源、张绍闻、汪镕、李尚贵、林寅登、杨应举、杨观贵、俱著不准宽免。其拟不准宽免单内。李维棠、何子嶲、符文升、俱著再留三年请旨。祝淳嘏、曾衍东、韩居兴、李熙文、俱著再留六年请旨。其余准免不准免各犯、俱依议行。　　

○赏八旗兵丁一月钱粮。　　

○戊寅。谕内阁、帅承瀛奏、查明县丞、巡检、衙署坍废。现饬建复驻守一摺。各省设立分防佐贰。原因地方辽远。移驻专员。用资巡察。浙江永嘉县丞、西溪巡检、分驻枫林、茗岙。均因衙署坍废年久。移寓县城。殊属名实不符。但念事阅数十年。官非一任。所有历任各员。及失察该管道府知县等。均著免其查参。该抚即饬令将该二处衙署、迅速勘估修复。责令分驻。以专职守。该省如有似此者。并著饬属查明。分别缓急兴修。照例移驻。以免旷官。　　

○以故肃亲王永锡长子敬敏、袭爵。赏第三子敬效、委散秩大臣。　　

○予故河南开封府知府昌宜泰、湖北襄阳县县丞周大观、各入祀名宦祠。江西故陕西汉中府知府郭梦琴、陕西故福建光泽县知县王瑶、故举人董诏、各入祀乡贤祠。从巡抚姚祖同、总督陈若霖、孙玉庭、长龄请也。　　

○户部议准、浙江巡抚帅承瀛疏报、杜渎石堰等六场开垦灶地涂田草荡五十八顷一亩有奇。照例升科。从之。　　

○己卯。谕军机大臣等、杨芳奏、教演兵丁。练射练枪练骑练矛。均须随时随地。旦暮为之。方收实效。并拟于常操之外。另加车骑合步连环三项。融结参合。日操一队。以五队更番演习。六日合操为一阵。直隶额兵。按四成挑派。可得兵一万五千三百三十名。计成二百四十队。现在先挑二成兵七千二百名。限来春将器械整顿齐全。再赶办二成器械。按式操演等语。训练兵丁。能使一日有一日之功。自能气力日增。至勇怯不齐。束之以阵。俾令进退有节。则胆气可壮。该提督所绘队阵图式。颇为明悉。著俱照所议办理。务当认真操练。俾所管营伍。悉成劲旅。不可徒托空言。有名无实。将此谕令知之。　　

○密云副都统阿隆阿奏操演章程。得旨、总要奉行无怠。不可日久仍成具文。摺内所称悉心讲求。斟酌更正。其讲求者何事。更正者何事。遇有奏事之便。明白回奏。抑或前此教场。竟属虚设。并不操演。亦著据实覆奏。　　

○庚辰。上诣皇太后宫问安。　　

○谕内阁、步军统领衙门奏、盘获欲行告状之涿州民人宋哲、摉出呈词。系控告该州书吏浮收重徵等情。已降旨交刑部审讯矣。步军统领衙门。职司纠察。遇有外来形迹可疑之人。原应随时盘诘。如查出怀挟违禁物件。即行讯明具奏。以凭究办。至仅止摉出呈词。欲行告状者。其人既负屈求伸。远道跋涉而来。则或拦舆喊诉。或赴署呈递。都察院、及部院各衙门、均不能不接收核办。即其人亦必不肯中道而返。若步军统领衙门、率以盘获入奏。行之日久。恐流弊滋多。嗣后该衙门如查有怀挟呈词欲控者。俱令其自行投诉。不得遽行收审代奏。以杜弊端。　　

○江西巡抚毓岱奏报到任日期。得旨、朕观汝年力富强。颇堪成就。官声亦无可指摘。嗣后惟当始终如一。终以公事为重。毋惮劬劳。毋避嫌怨。毋染因循积习。以酬皇考擢用之恩。副朕委任之意。勉之慎之。　　

○以翰林院侍讲帅承瀚、充日讲起居注官。　　

○予湖北故仓场侍郎许兆椿、入祀乡贤祠。从总督陈若霖等请也。　　

○旌表守正被戕广东番禺县民曾昌盛妻高氏。　　

○辛巳。谕内阁、前因滇省土练得力。降旨令史致光等筹款。作为募赏之资。嗣据该督等奏、请凑拨封贮盐课银两。发商生息。当交户部核议。兹据英和等查明、滇省存贮银两无多。酌筹款项具奏。著照所议。将该省现报备贮银六万四千三百余两、动拨军需项下报存银三万五千六百余两、共十万两。先归备贮之数。并著广东巡抚筹拨银十万两。奏明发商生息。每年附搭解滇。以备边储。俟生息银两。足敷滇省备贮十万两之数。即将原本撤回报拨。　　

