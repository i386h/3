<!-- { "loadSidebar": true } -->
○又谕、本日据卢坤由驿驰奏、韶州府曲江乳源两县土盗。勾结猺匪。出掠滋事。道府督属带兵歼捦多名。地方肃清一摺。本年七八月间。连猺未靖。镇兵多经抽调防剿。曲江县土盗周癙□□里头等、潜入猺山。勾结猺匪。乘机抢掠。该道杨殿邦督属捕获三十余名。复捐廉雇练乡勇千余名。亲驻曲江县适中之桂头乡。饬署知府汪忠增由乳源进兵。使该匪首尾牵制。并筹给经费银二千两。募良猺赵得学、并精壮乡勇五十名。从僻路直扑大廖坑。督率知县侯之翰、署乳源县谢嵩龄、带领兵勇良猺。负木囊土、架梁填路而入。该匪放枪掷石滚木。抵死抗拒。曲江兵勇用炮轰击。乳源官兵由后拥进。腹背夹攻。枪毙数十名。生获逸盗邓复辛等、猺匪赵连复等、三十余名。余匪四窜。投崖落涧无算。千总杨愈将、试用从九品马长庚等、率兵勇直入大廖坑水长坑。摉获鸟枪刀械。获取衣粮。分犒兵勇。将匪巢焚毁。割取首级七十一颗。提出猺匪盘云钱。土盗陈考淐等办认。有大廖猺目赵溃选、及其子赵得流。其余赵石养等、皆大廖水长两坑著名猺匪。及潜匿土盗。曲江乡勇钟国富等、猺目盘安良等、各在山内摉获盗首邓添一、周癙□□里头即周牛仔。所办甚好。被伤兵丁三名。乡勇四名。良猺三名。县役一名。著该督查明咨部赏恤。中茔坑匪首盘得复等、尚窜山内。镇标右营都司刘际昌、并该府县分路摉拏。乳源乡勇林文聪、钟幅远于丹竹坑遇猺匪两人。奋勇前追。被旁出猺匪六人。放枪拒伤。都司刘际昌督兵接应。将猺匪七人打毙。生捦猺匪赵有安。讯出枪毙各匪姓名。该两县续获猺匪盗匪赵老四等十九名。都司刘际昌、署曲江县侯之翰、获中茔坑首夥猺匪盘得复等五名、并垂毙猺匪赵有明。乳源县役协获逸猺赵端养、赵溃彩、二名。计先后歼毙捦获各犯一百四十六名。猺山匪类廓清。该道等不动声色。办理妥速。兵勇俱著撤回归伍归农。悬崖邃谷。恐有漏逸。著该督悬赏晓示。俾人自为捕。不得扰及良懦。此案人犯众多。无庸解赴连州。著卢坤于赴省时、取道韶州审办。出力文武员弁。据实保奏。候朕施恩。毋稍冒滥。　　

○谕军机大臣等、前据禧恩等奏、拜摺后即率同司员起程回京。禧恩现丁母忧。该尚书勤劳王事。不遑将母。闻讣自必星奔前进。著即到家守制。料理丧务。以尽人子之情。瑚松额著来京覆命。将此各谕令知之。　　

○命户部尚书禧恩、毋庸管銮仪卫事。以御前侍卫载铨、为銮仪卫掌卫事大臣。　　

○礼部左侍郎镶黄旗满洲副都统舒英、因病解任。转礼部右侍郎色克精额、为左侍郎。以内阁学士文庆、署礼部右侍郎。调正红旗蒙古副都统恩铭、为镶黄旗满洲副都统。以前锋参领善英、为正红旗蒙古副都统。　　

○调云南鹤丽镇总兵官马金魁、为直隶正定镇总兵官。正定镇总兵官荣玉材、为鹤丽镇总兵官。　　

○蠲缓两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴、十四场被水被旱村庄新旧额赋有差。赈板浦、中正、临兴、三场灶户。并给一月口粮。　　

○蠲缓安徽五河、宿、灵壁、凤台、凤阳、怀远、泗、寿、建德、东流、望江、太湖、青阳、泾、宁国、太平、怀宁、桐城、潜山、贵池、铜陵、当涂、繁昌、定远、盱眙、天长和、巢、毫、南陵、合肥、阜阳、颖上、霍邱、太和、宿松、芜湖、无为、庐江、三十九州县并屯坐各卫被水被旱村庄新旧额赋有差。赈五河县军民。给五河、宿、灵壁、凤台、凤阳、怀远、泗、寿、建德、东流、望江、十一州县并屯坐各卫军民一月口粮。　　

○丙午。谕内阁、吏兵两部奏、议处山东失察尹老须案内从犯之各地方官。分别降调降留罚俸。各该员于萧滋等随同习教。未能先事觉察。固有应得之咎。惟尹老须于乾隆六十年。在该县学习离卦教。煽惑多人。党羽多籍隶本省。直隶地方官毫无闻见。以致蔓延。其咎较重。是以前经降旨。概予降革示惩至山东从犯萧滋、孙老书、刘述现、阎老志、曲塘等、起于近年。不过惑于祸福。随同习教。尚无谋为不轨情事。若使尹老须早经破案。该犯等或不至为其所愚。山东失察各官。与直隶一律惩处。转不足以昭平允。所有失察习教从犯孙老书等之历任署任临清州知州张光熙、周履端、张廷模、周林、徐绍薪、杨嗣曾、汪汝弼、叶肇楠、冯春晖、王镇、陶镕等十一员。失察从犯刘述现等之历任署任夏津县知县陈廷镇、王令份、马振玉、宗殿扬、杨廷桂、叶泰阶、贵格、任士谦、喻贵忠、方熙、潘观宝、程志坚、觉罗增龄、汪封渭、邹景兴、章宝纶即章熲、胡庆元张钟珽等十八员。失察从犯萧滋等之历任署任清平县知县伍灵阿、李孟皋、王士铭、粟作贡、方传荣、郑澐、姚学淳、张廷镜、戚泽溥、王仲清、王秋元、陶镕、王发越等十三员。失察从犯阎老志等之历任署任冠县知县汪星桥、朱溶、王殊渥、李文耕、李象溥、王楷、兴谦、杨纪堂、程辅辰、张恪、王怀曾、嵩山、陈星景、杨麟生、音德等十五员。失察从犯曲塘之历任署任高唐州知州汪星桥、孙良炳、翟笏、周云凤、王元辅、李应曾、彭应煦、周贻纶、吴璋、萧榘、普恒、郑澐、崔＜?土贡＞、邵元章、俞观堉等十五员。部议降二级调用。俱著加恩改为降三级留任。郑澐、部议共降四级调用。著加恩改为降五级留任。张光熙、周履端、周林、徐绍薪、汪汝弼、宗殿扬、杨廷桂、喻贵忠、潘观宝、程志坚、伍灵阿、王士铭、粟作贡、姚学淳、戚泽溥、朱溶、兴谦、李应曾、均经另案革职、俱著注册。失察所属从犯之历任署任临清州知州叶肇楠、冯春晖、王镇、陶镕、觉罗增龄等五员。历任署任东昌府知府李文耕、刘煜、王殊渥、冯春晖等四员。俱著照部议降一级留任。历任署任济东泰武临道惠吉、何天衢、钟祥、恩特亨额、王殊渥、靳会昌、杨惠元等七员。俱著照部议罚俸一年历任署任山东按察使石韫玉、丁楷朱锡爵、德启、童槐、琦善、福珠隆阿、何天衢、卢元伟、讷尔经额、贺长龄、韩文绮、刘斯嵋、梁章钜、恩特亨额、钟祥、李文耕、赵盛奎、靳会昌等十九员。历任署任山东布政使石韫玉、丁楷、朱锡爵、庆保、庆炆、福珠隆阿、徐炘、琦善、程祖洛、卢元伟、朱桂桢、讷尔经额、韩文绮、梁章钜、钟祥、贺长龄、李文耕、刘斯嵋等十八员。俱著照部议罚俸九个月。朱锡爵、庆炆、卢元伟、均经另案革职。俱著注册。以上降留罚俸各员。俱不准抵销。　　

○又谕、陶澍著加恩改为降四级留任。林则徐改为降五级留任。此案穵堤要犯。非寻常案犯可比。迄今两月有余。首犯未获。捕务废弛已极。该督等务即密速查拏。傥日久无获。定将该督等从重治罪不贷。　　

○又谕、奕颢等奏、审明占种地亩。聚众抗传。分别定拟一摺。牛庄防御钟音、与辽阳城守尉宗室明琇、奉委查办地亩。未能查出私开情弊。实属勘办不实。该署将军等仅请将钟音交部查议。未免过轻。明琇复于缉拏程明贵时。转令法林开导投案。亦属错误。钟音、明琇、俱著交部议处。　　

○给奉天锦州府被旱被虫旗民一月口粮。　　

○丁未。谕内阁、武忠额等奏、同知办案专擅。请解任提审一摺。多伦诺尔同知万保、承审回犯穆全等案。捏称专委。不与该旗理刑官双福等会办。实属违例妄为。又承审吴来庆等三案。并不悉心研鞫。固执己见。出入人罪。将应行会画之案。均不与旗员画行。擅自拟报。更属刚愎自用。万保著解任。即饬口北道委员将各案犯证卷宗、及刑仵差役幕友代书人等、一并提集。解交武忠额等秉公严讯。多伦诺尔同知。著直隶总督遴员署理。　　

○又谕、顺义县知县朱希贤、于平粜重务。并不赴厂监视。辄假手门丁书吏。所领升斗。既不敷用。不再请领。竟自私造。已属办理不善。迨事后闻知夜粜米豆。又不立时究办。意存回护。复失察丁吏舞弊得赃。其咎较重。著交部严加议处。　　

○谕军机大臣等、据御史周彦奏、票盐之法。与场灶起徵。名异实同。场灶起徵。利于私而不利于商。给票行盐。利于枭而不利于国。其可虑有三等语。著穆彰阿、陶澍、将现在淮北盐务情形、及该御史所列各条。详加审度。该御史既言有三可虑。又云利多害少。即移其法于淮南。岂非自相矛盾。现在试行尚未定局。须通盘筹画。总期有利无弊。不可以目前而忘久远。因盐务而累及地方也。该御史摺著钞给阅看。将此各谕令知之。　　

○又谕、本日据张井奏、尚书穆彰阿已起程北上。陶澍因武闱在即。赶紧回省等语。昨降旨令穆彰阿折回清江浦。俟拏获首犯陈端办结后。再行回京。陶澍一面饬属严拏陈端等交穆彰阿审办。一面赶紧办理武闱事务。揭晓后仍即赴清江浦。会同审讯可也。将此谕令知之。　　

○又谕、前据穆彰阿奏、闰九月二十二日拜摺后。率同司员起程回京。当经降旨令穆彰阿无论行抵何处。迅即折回清江浦。会同陶澍将要犯陈端等务获审办。本日据张井奏、陶澍因武闱在即。赶紧回省。已降旨令陶澍。武闱事竣。仍即回清江浦。此案首犯陈端等如已获案。陶澍武闱未竣。穆彰阿即先提该犯等、督率司员审办具奏。将此谕令知之。　　

○又谕、前降旨令讷尔经额于到任后。即赴湖南衡州。办理善后事宜。兹据奏称、湖南善后章程。业经拟定入奏。似无急需应办要件。而湖北现当请帑赈恤。武昌、汉阳、荆州、襄阳、德安、安陆、各府属十五州县溃堤。计共三千余丈。尚未堵合。请先将赈恤堵筑两事。筹办妥协。即于查阅湖南营伍之便。前往衡州等语。已批令依议行矣。著讷尔经额将该省应办事宜。会同该抚酌筹妥办。将来前赴湖南时。一面奏闻。一面起程前往。将此谕令知之。　　

○命工部尚书朱士彦、户部左侍郎敬徵、驰往江南查办事件。　　

○以都察院左都御史白镕、署工部尚书。吏部右侍郎桂轮、署户部左侍郎。贝勒奕绘、署管理钦天监事。　　

○裁马兰镇标左右两营经制外委二员。马兵二十四名。守兵五十六名。从总兵官特发额请也。　　

○浚江苏桃南北下汛、外南北上汛河道。从总督陶澍等请也。　　

○戊申。上诣安佑宫行礼。　　

