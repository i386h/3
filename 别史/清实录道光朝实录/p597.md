<!-- { "loadSidebar": true } -->
○癸丑。谕内阁、克克色布库。身为回子贝勒。胆敢交通太监。同吸鸦片烟。复容留该太监在家居住。种种乖谬。实属卑鄙无耻。现经理藩院照例治罪。议将克克色布库。革去贝勒革职。于枷号两个月本罪上加等加枷号三十日。满日照例鞭责发落。原属罪所应得。姑念伊祖霍集斯、曾经效力军营。著有劳绩。伊父哈迪尔、在御前侍卫行走有年。尚为勤慎。办理旗务。亦属认真。克克色布库、著加恩免其枷号。仍革去贝勒世职。交该旗照例鞭责发落。哈迪尔胞侄阿布都尔满、率领回众。抚驭有方。上年在叶尔羌甚为出力。著将克克色布库所遗回子贝勒世职。给予阿布都尔满承袭。　　

○谕军机大臣等、林则徐奏、接奉补授总河谕旨。具摺谢恩。所称向未谙习河防形势、及土埽各工做法。俱属真情。并非有意推诿。朕因林则徐由翰林出身。曾任御史。出应外任。已历十年。品学俱优。办事细心可靠。特畀以总河重任。据称伊于河防工程。未经讲求。朕原恐熟悉河务之员。深知属员弊窦。或意存瞻顾。不肯认真查出。林则徐非河员出身。正可厘剔弊端。毋庸徇隐。该河督惟当不避嫌怨。破除情面。督率所属。于修防要务。悉心讲求。亲历查勘。务合机宜。以副重寄。著即前赴新任。毋得再以不谙河务为辞也。将此谕令知之。　　

○缓徵甘肃河、靖远、陇西、宁远、安定、会宁、洮、安化、武威、平番、古浪、灵、秦、礼、灵台、镇原、通渭、固原、十八州县暨盐茶同知沙泥州判所属被雹被水被旱村庄新旧正借银粮草束。　　

○甲寅。上诣宣仁庙。凝和庙拈香。　　

○遣官祭先医之神。　　

○谕内阁、现在地坛望灯杆木。因年久间有曹□少朽处所。理宜敬谨更换。据禧恩查明、皇木厂存贮杆木戗木。均难合用。请于现在滑车以下九尺、木植坚实之处。添锭滑车一分。其曹□少孔处修补整齐。包护铁叶。俟有杆木运到。即奏请更换。惟比原旧滑车计落矮九尺。是否有碍规制。著工部详细查核具奏。杆木旧有定制。著四川总督。湖南巡抚。查照雍正年间定例。迅速委员采办杆木正副六根。长九丈加荒十丈以外。大径二尺七寸。小径一尺二寸。酌量加荒。又六丈以外戗木十八根。即行运京。以备更换。寻奏、已于四川打箭炉厅属。采获最大麦礿杉木六株。可备正副灯杆之用。又戗木十八根。丈尺如式。委员运送进京。下部知之。　　

○以捐修陕西同州府考棚。予生员李树德、优叙。　　

○乙卯。旌表守正捐躯四川南充县民司廷贵妻张氏。　　

○丙辰。谕内阁、吴邦庆等奏、回空漕船全数渡黄完竣一摺。本年回空漕船。业经全数渡黄。经该署漕督等、先后派委员弁分段催趱。可期及早归次。至来年办理新漕。必须迅速兑开。趁黄水未涨之前。赶早完渡。著有漕各省督抚、督饬各粮道。早兑早开。总令于四月初十日以前。全数趱至清江。克期抵坝。以便渡黄北上。无许稍有延误。将此通谕知之。　　

○又谕、兵部议骏、御史达镛条奏、明定双单好格式、及酌量予以定额一摺。双单好皆系密记。予以格式定额。是先已揭晓。不足以昭慎重。该御史所奏、著毋庸议。惟思分围校阅。恐监射大臣。意存见好。宽严不能画一。此之单好。即彼之双好。内帘凭卷面所钤双单好字号取中。亦不足以昭平允。嗣后武闱双单好字。宜量予限制。不准逾额。应如何分别密记。著兵部再行妥议具奏。如有格碍难行、或恐别滋弊端。著于摺内据实声明请旨。　　

○又谕、徐锟等奏、访获伪造印照诓骗银两人犯、并知情纵放之佐领、请革职归案审办一摺。此案吉郎阿、以四品佐领。容留匪犯王世英、在家居住。既知该犯伪造军功牌照。又不即时拏究。反令搬移。难保无商同伪造分肥情事。王世英、现经获案。吉郎阿、著即革职。同旗人倭什洪阿、和尔根图、民人汪三、王二、俱交史谱督同署臬司查廷华、归案严审。彻底根究。以成信谳。其曾捐伪造印照职衔之商南人郑炳文、冯姓、镇安县人宋姓、及吴顺添、并要犯徐兴名、著即饬属严拏务获。归案审讯。务期水落石出。毋任一名漏网。寻奏、逸犯徐兴名。叠次比差严缉未获。讯明王世英、系听从徐兴名伪造印照。合依伪造关防印记诓骗财物为数多者发云贵两广充军律问拟。吉郎阿、并无商同伪造分肥情事。惟容留匪人。不即拏究。实属糊涂溺职。业已革职。应毋庸议。余按律分别定拟。下部议。从之。　　

○大学士托津、以病请解任。允之。赏食全俸。　　

○调镶芦旗满洲都统文孚、为正白旗满洲都统。镶红旗汉军都统绵恺、为镶芦旗满洲都统。以署理藩院右侍郎彦德、为镶红旗汉军都统。　　

○实授吴邦庆漕运总督。　　

○以吏部尚书文孚、为国史馆总裁官。　　

○丁巳。上诣皇太后宫问安。　　

○谕内阁、富俊奏、请留降调人员一摺。吉林理事同知达庆、前于佐领控告案内。因随同协领富通阿等、出结阻止永奎具呈。降三级调用。兹据富俊以该员办事勤慎。请将降调之处。改为革职留任。该员所遗理事同知一缺。业经部选有人。所请著不准行。著即照例开缺。　　

○以惇亲王绵恺、为阅兵大臣。　　

○修浙江桐庐县沿江塘站。从巡抚富呢扬阿请也。　　

○蠲缓宁古塔、双城堡、被雹被霜庄屯新旧额交银谷有差。并贷旗民口粮。　　

○戊午。谕内阁、户部奏、直隶省清查交代续亏案内。册报什物留抵未归各款银五十七万一千一百余两。并屯粮案内。流交作抵银三万五千余两。屡经饬催提解。迄今五载有余。仍未据领变完竣。实属任意稽迟。著直隶总督、迅将前项银两。勒限严饬各属、领变完解司库。报部充饷。如再迟延不解。即遵照前旨、将现任州县据实参奏。并饬取迟延暨督催不力各职名。先行送部核议。　　

○又谕、前因克克色布库获罪。所遗回子贝勒世职。降旨给予哈迪尔胞侄阿布都尔满承袭。兹据该旗都统福克津等奏、查霍集斯原封郡王职衔。哈迪尔、及克克色布库、均系世袭郡王职衔贝勒。嗣克克色布库、因误差革去郡王职衔。此次阿布都尔满、应否袭封郡王职衔之处。请旨办理。阿布都尔满、著准其仍袭郡王职衔贝勒。　　

○谕军机大臣等、吴光悦奏、请变通盐法一摺。据称江西赣南一带。气本蛮野。又贴近闽广。私盐甚贱。稍有资本者。多藉此为生计。欲弭其患。必先谋其生。而欲谋其生。莫如将盐务顺人情之所便。因民之所利而利之。布帛菽粟茶烟竹木。皆听民买卖。不分官私。任其流通。不分界限。关津徵税。不闻有逋欠之虞。远近利赖。不闻有匮乏之虑。盐不离场灶。设官主之。徵其课税。听民运贩。一出场灶。即远近贵贱。任其所之。上裕国课。下便民食。使无赖光棍。尽成有本经纪。计无过于此者。若果撤商徵灶。将来定课。必须筹画万全。如云南井盐。随时衰旺。有原定额多而近至短绌者。有原定额少而近有羡溢者。定额时应妥为斟酌。淮盐既无分界。则芦粤潞蜀等盐。各分疆界。越即为私。恐多窒碍。亦须画一妥办等语。近来两淮盐务疲坏。本年新定章程。江西旧盐。祇賸七万余引。计两三月间。即可售尽。而淮运新盐。至今未到一引。该抚所奏、系为变通盐法起见。各该省是否可行。著陶澍、卢坤、程祖洛、邓廷桢、杨国桢、杨怿曾、悉心妥议具奏。吴光悦摺著钞给阅看。将此各谕令知之。　　

○江西巡抚吴光悦奏、查办灾务情形。得旨、览奏均悉。务期实惠及民。严查胥吏舞弊。办灾之要领。勉之又勉。　　

○旌表守正捐躯甘肃阜康县民马兴栋妻刘氏。　　

○以江南江宁等府粮价增昂。缓买各帮丁行月等米。从漕运总督吴邦庆请也。　　

○己未。谕内阁、工部奏、宝源局煎炼云南低潮铜斤。两次借用节慎库火工银共二万七千二百一十一两零。经该部及钱法衙门、叠次咨催该省追缴。迄今延未解部归款。此项银两。将来设遇再行煎炼之时。又须借动。何得日久悬宕。著云贵总督、云南巡抚、查明何故迟延。即将前项银两。严行饬催。迅速委员解部交纳。毋再迟延干咎。　　

○又谕、廉敬等奏、两淮应解息银逾期未解。请暂借库贮银两以应急需。并请旨饬催迅速解交一摺。两淮应解道光十年十一年察哈尔牧群息银。屡经降旨饬催。迄今尚未解到。实属疲玩。现据廉敬等奏称、该处牧群办公银两。无项给发。暂将军贮察哈尔八旗初次奏借生息银项下余存银一万二千九百余两。借支给发。该处库贮。此时尚有款可借。若再延不解交。势必至无项垫发。贻误办公。尚复成何事体。著两江总督。即严饬两淮运司。将应解道光十年十一年息银。务如数迅速解交。其十二年息银。亦务于岁前解到直隶藩司。发交口北道库。以备支放。嗣后每年息银。仍著按期于岁前冬季解交。毋得再有迟延。致干重咎。　　

○赠江西因公淹毙同知李荫枢、道衔。予祭葬恤荫。　　

○庚申。谕内阁、长龄等奏、讯明从逆各回犯、分别办理一摺。已革阿奇木伯克斯底克、先经棍楚克策楞、谕令将五卡官兵调回。随于各回庄调羊进城。以备官兵口食。迨被贼裹胁。复差爱什木、赴阿布都尔满处报信。速催大兵救援。出卡后用银赎放。自行投回。尚与从逆有间。斯底克、加恩免其枷号。并免其发往伊犁。著交该城阿奇木伯克严加管束。其从逆回子。除康玛尔等七犯。已于讯明后正法示众外。爱孜木沙、伊布拉依木、迈玛萨晨、俱著发给力能管束之伯克为奴。萨底克毛拉、阿布达里、莫洛和则、俱著交阿奇木严加管束。此外被胁出卡之回子。著壁昌给限一年。宣示各卡伦。准其于限内自行投首。概予免罪。给还原业。俾安生理。傥逾限不回。或潜行逃归。或被获到案。仍照例严行惩办。此次已经正法回子之家属。著就近分赏各城在事出力之伯克为奴。饬令严加管束。有不遵教令者。随时呈明该大臣。从重惩办。　　

