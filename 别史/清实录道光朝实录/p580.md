<!-- { "loadSidebar": true } -->
○又谕、据长龄等奏、会筹善后事宜一摺。前将内外诸臣各条奏回疆善后事宜。发交长龄核议。并派玉麟一同悉心筹酌。务期经久可行。兹据奏、参赞总理八城。应请移驻叶尔羌。乃能适中扼要。措置咸宜。该处地广户繁。可以多驻官兵。去秋回子用命。著有明效。该城距喀什噶尔六站。外夷进卡接见。在不远不近之间。足为控制。其帮办大臣。仍照例专管本城事务。再将和阗领队大臣。移驻一员。随同参赞。就近听其调遣。喀什噶尔即留换防总兵一员。在彼统兵驻守。英吉沙尔仍驻领队大臣一员。再于叶尔羌。阿克苏。适中之巴尔楚克一带。添调总兵一员。统兵驻守。以为树窝子咽喉锁钥。添此一镇。则六城相距。均不过数百里。声气易为联络。和阗僻在一隅。祇留领队一员。足资办瑼。其满汉防兵额数。请于西四城现有兵六十余名外。再酌留伊犁、乌噜木齐、马队二千名。陕甘绿营兵四千名。通计原额新增。共满汉兵一万二千余名。除阿克苏、乌什、现各有兵一千二三百名。毋庸议增外。喀什噶尔、拟驻绿营兵三千名。以总兵统之。作为前敌。防守边卡。如探有卡外情形。随时具报。如遇大股贼匪。即禀报参赞发兵援剿。英吉沙尔、拟驻伊犁马队五百名。绿营兵一千名。领以游都佐领等官。统归领队大臣管辖。为前后二城中权接应。巴尔楚克、拟驻绿营兵三千名。以总兵统之。择地筑堡驻劄。和阗仅有防兵二百余名。拟再添兵二百余名。共足五百名。以上各处防兵。均令各该管官认真操练。此外满洲兵二千名。汉兵四千余名。拟令全驻叶尔羌。应以副将协领等官分领。该参赞等督令加意训练。合力操防。至防兵应需粮饷。于各省绿营兵额内暂裁百分之二。每年可节省银三十余万两。所有酌添防兵六千名。即在此项节省银内支给。有赢无绌等语。均著照所议办理。至所称新增兵额。酌量随时抽撤之处。究竟将来如何情形。方可裁撤。及裁撤之后。又将如何办理。始臻妥善。必须豫为筹画。计出万全。现经此次筹议。自必控制得宜。贼匪断不敢遽萌窥伺。傥万一入卡来犯。总要无须内地筹饷调兵。方为妥善。必应从长计议。庶免拨运之劳。而成久远之道。即屯田一事。以回疆物产。供回疆兵糈。均应酌定章程。善为经理。将来各城改设各官。必须慎拣得力之员。以资委任。该将军等久驻回疆。该处各员贤否。自必深悉。著出具切实考语。详晰开单保奏。候朕简放。至茶叶大黄等物。准其弛禁。其远部落输忱纳款。并霍罕果能献出贼目。请罪投诚。再准其通商交易。以示羁縻。至上年入卡各贼目。前次开单交该将军等按名查拏。务须将著名之犯多获数名。不可任其逃匿。惟卡外夷情。诡诈百出。或借缚献贼目为名。妄希重赏。切勿受其所愚。致为外夷所笑。又喀什噶尔换防总兵多隆武、现已革职。著即先行派员署理。以重职守。将此由六百里谕令知之。　　

○两广总督卢坤覆奏、查拏三合会匪情形。得旨、严密查访。一有端倪。即行惩办。慎勿姑息养奸。懔之。　　

○调任江宁布政使林则徐谢恩。得旨、莅任后。一切查灾办赈。实心实力。务臻妥善。以副简调之意。毋忽。又奏、遵旨迅速起程。顺道履勘灾区。批、办此等事。首在实惠及民。严查胥吏舞弊。一力勉行。　　

○大学士托津、因病赏假。以工部尚书穆彰阿、署正白旗满洲都统。　　

○以内阁学士奕纪、署正蓝旗护军统领。　　

○以办灾迟缓。降湖北布政使额腾伊、为江苏按察使。以江苏按察使衍庆、为湖北布政使。　　

○以访获假照案内要犯。准四川知县刘名震、陈耀庚、送部引见。　　

○给湖南武陵、龙阳、沅江、安乡、华容、五县被水灾民一月口粮。贷湖北被灾各县司库银。购米减价平粜。　　

○甲戌。谕内阁、朕恭阅圣祖仁皇帝实录。内载康熙二十五年七月谕旨。驻防兵丁。关系紧要。岁月既久。恐致疏懈。必选娴于骑射膂力骁勇者。方准披甲。见在兵丁内有庸弱不娴骑射之人。应革退另补。不得虚充数目。著严饬该管将军等知之。圣谕煌煌。意至深切。当时已虑及驻防兵丁。历久疏懈。阅今百有余年。承平日久。恐该兵丁等于骑射操演。渐涉因循废弛。殊失分防驻守。讲求武备之意。夫兵可百年不用。不可一日无备。所有此项驻防兵丁。该将军副都统等务当督饬所属。随时认真训。如有技艺生疏者。必应革退另补。并拣选年力精壮。娴习骑射。膂力骁勇者。方准披甲。毋得以老弱充数。以期一兵得一兵之用。将来傥有徵调。未能得力。惟该将军副都统等是问。勿谓诰诫之不早也。将此通谕知之。　　

○谕军机大臣等、据御史范承祖奏、江苏上元县知县黄冕、奉委至龙都地方拏赌。转被奸民纠众抵敌。打破头颅。武营员弁。均受重伤。龙都地方。多开赌场。结党数百人。输赢盈千累百。被诱入局者。破家荡产。不可胜数。该匪徒等恐被拏获。雇有打手保护。官长置之不问。历有年所等语。匪徒聚众赌博。为害地方。本应随时访拏。何以事隔三月有余。并未据实奏办。著陶澍查明、如该御史所奏。该匪徒等胆敢于地方官查拏时。纠众抗拒。实属大干法纪。务须从严究办。以戢奸宄而靖地方。将此谕令知之。　　

○以镶蓝旗汉军参领张仲敬、为正黄旗汉军副都统。　　

○乙亥。仁宗睿皇帝忌辰。遣官祭昌陵。上诣安佑宫行礼。　　

○谕内阁、御史李昭美奏、筹酌荒政一摺。本年江苏安徽江西湖广等省。被灾地方较广。叠经谕令各该督抚妥为抚恤。毋使一夫失所。兹据该御史奏、请严究隐灾饰灾。并安辑流民。严禁遏籴。及勒减粮价。收骸骨以顺生气。奖捐输以助不给。所奏各条。均为救荒善政。久经著为定例。著各该督抚体察情形。妥为筹办。务令穷黎均沾实惠。以副朕轸念灾区之至意。惟奖励捐输款内。据称有祖宗微贱、子孙善良、例不准考试报捐者。玿能多捐银谷。许令销毁该祖宗及本身挂名册档。许其子孙报捐应试等语。定例隶役人等。本身及其子第。均不准考试报捐。原以区别流品。若因其捐输银谷赈济。遂准令报捐应试。势将使倡优隶卒。皆得与身家清白者同登仕籍。于流品大有关系。殊属不成政体。所奏著不准行。　　

○又谕、琦善奏、运判被控各款。讯出交结商人。放债取利属实。请革职审办一摺。此案蓟永分司运判王世谟、被控贪淫牟利、迫毙人命等情。据该督奏、查明该员于所管地面。交结商人。借给银钱。收取利息。实属有违例禁。且难保无倚恃本官重利盘剥情弊。王世谟著即革职。交该督提同通案人证。将被控各款。彻底根究。从严惩办。并著催提曹生尸棺。及补传人证到省。分别确切验讯。以成信谳。寻奏、审明王世谟并无谋毙人命情事。惟以职官违禁牟利。请从重发往军台效力赎罪。其挟嫌诬控之曹坤、应拟绞监候。下部议。从之。　　

○又谕、盛思本奏、筹办灾区。宜急抚绥而杜侵冒一摺。本年江苏等省被灾较重。叠经降旨、谕旨该督抚等妥为抚恤。自必实力奉行。无使一夫失所。惟思向来地方官办理灾务。流弊多端。如该少卿所奏情形。不可不豫为筹昼。现在灾黎既无室庐栖止。势必流离四散。全在地方官妥为安置。若任其转徙他方。或数十人一起。或数百人一起。诚恐人数众多。良莠不等。弱者转于沟壑。强者且去而为盗。横行滋扰。别生事端。甚至混入私枭。尤为地方之害。著各该督抚严饬地方官亲身履勘。凡系实无居处者。即择境内未经淹没之处。或栖流公所。或空阔庙宇。令其暂为栖止。计口给赈。其已散走者。即移会邻封查明。给发口粮。递送回籍。俾贫民无虞失所。而邻境亦不致无端受累。方为妥善。至灾务完竣。必须核实报销。原为慎重钱粮起见。乃各州县吏胥。既不免侵蚀浮冒诸弊。而部中书吏。每遇报销。于照例核减外。任意斥驳。以为勒索地步。其勒索之多寡。即视报销之数为差。著户部严切示谕。将来报销到部。于照例核减外。如有延捺需索情弊。一经发觉。即将该书吏加等治罪。毋稍宽贷。庶地方官得以尽心办灾。而群黎咸沾实惠。将此通谕知之。　　

○谕军机大臣等、御史王玮庆奏、州县徵收钱粮。任意增加。请饬令明定章程。以归画一。据称山东州县徵收钱粮。皆令以钱折银。前经升任巡抚琦善、因黄县向来每两折钱三千四百文。知县李肇敏加钱二百文。奏参革职。以后自应悉照此次奏明章程。画一办理。乃各州县仍不遵办。有加无已。弊端百出。若上司访问。则私嘱同官。以多报少。掩饰朦蔽。即如莱阳县向系收钱折银。从无自封投柜之说。其邻邑黄县每两折钱三千四百文。招远县每两折钱三千六百文。而该县骤加至四千之多。以致愚民情急。群赴县堂分诉。该县锁拏监禁。板责无算。乃捏饰具禀。见已奏明撤任。自应严讯惩处。且恐山东州县。不独莱阳一县为然等语。州县徵收钱粮。自应遵照旧章。妥协办理。不得任意增加。山东省既有奏明三千四百文定数。何以该御史奏称、仍有加至四千文之事。著讷尔经额督同藩司。确切查明。是否属实。务须严饬各州县遵照旧章。画一妥办。如有于定数之外。私自增加。即行严参惩处。勿稍徇隐。将此谕令讷尔经额、并传谕刘斯嵋知之。寻奏、东省徵收钱粮。照例完银者居多。间有以钱折纳之处。皆因乡民购银不便。俯顺舆情。沿为成例。而其每两折纳若干。则视地土之沃瘠。公事之繁简。为数不齐。各有旧章。未便轻改。得旨、总之贪污官吏。必应严惩。若畏难姑息。则是尔等纵奸殃民。懔之慎之。　　

○以捐修山西临晋县书院考棚。予州同李守恒等议叙有差。　　

○旌表守正捐躯河南鄢陵县民王文运妻张氏。　　

○丙子。上御勤政殿听政。　　

○谕内阁、陶澍奏、场所被水。设法筹济一摺。淮盐纲食各岸地。暨煎盐捆盐各场所。同时被水。场灶煎丁及运夫捆工等。人众繁多。值此大灾。自应设法救济。据该督查有盐义仓谷一项。早经亏短霉变。发商买补。尚应有谷十余万石。以二谷一米计算。应得米五六万石。著准其散布各场。及扬城仪徵灾务之用。以资救济。其被水成灾各地亩钱粮。著查勘明确具奏办理。　　

○颁赏皇四子皇五子及王公大臣内廷翰林各省督抚御制文初集各一部。　　

○以通政使司副使朱为弼、为太常寺卿。　　

○贷江南江宁、浦口、瓜洲、狼山、掘港、青山等营驻劄灾区兵丁饷银。　　

