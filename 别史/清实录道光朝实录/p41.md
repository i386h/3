<!-- { "loadSidebar": true } -->
○又谕、蒋攸铦奏、滇省大姚夷匪。业经攻剿、继以安抚。后患可以无虑。永北未经大加惩创。撤兵后、难保不生反侧。汉民在夷地垦种。所在多有。其将熟地典卖。系土司土目所为。非汉民白占。今屠戮者不可胜纪。存活者家业荡然。现在永北文武会衔告示。谓高土司所属客民。酌给地价。各回原籍。不得复行盘踞。章土司地方。素安本分者。仍准各安生业。编入夷甲。听土司管辖。如不情愿。即各归故里。如此、则肇衅之土司。转为得计。滋事之夷匪。更获便宜。殊不足以伸国法而服人心。闻地价止给二成。现尚无人肯领。并恐他处夷人。闻风效尤。不可不虑。请饬查办等语。永北夷匪滋事。其衅端由于典卖地亩。此时剿办安抚。事竣后、必须剖断公平。俾汉夷永远相安。如蒋攸铦所奏、永北文武所出告示。仍系调停将就。不中肯綮。史致光现已驰赴永北。著悉心体察情形。乘此惩创之后。遴派隔属明白公正之员。妥为清理。酌定章程。务令汉民夷人。俱各心服。庶可杜绝争端。为一劳永逸之计。设办理不善。日后再有事端。惟该督是问。将此谕令知之。　　

○命户部右侍郎王鼎、兵部左侍郎成书、驰往山东查办事件。　　

○壬子。孝诚仁皇后忌辰。遣官祭景陵。　　

○以吏部左侍郎汤金钊、署户部右侍郎。兼管钱法堂事务。前任巴里坤领队大臣果齐斯欢、署兵部左侍郎。　　

○癸丑。上诣皇太后宫问安。　　

○谕内阁、户部核议直隶入官地亩、未结案件。请援照嘉庆十三年奏准成案。分别准驳开单具奏。俱著照所议办理。即饬该督将议准各案。按数催徵。议驳者速饬增报。其未议案内。原报水冲沙压并查无下落地亩。及该部行令入官、日久未经报勘议租各案。并著该督逐一确查。迅速办理。勿再延玩干咎。　　

○浙江巡抚帅承瀛奏、上年灾歉各县。现二麦虽可望收。仍在青黄不接之际。酌办平粜仓谷。以济民食。得旨、览奏稍慰朕怀。仍须随时认真查办。不可始勤终怠。有名无实。至秋成后买补归仓。尤宜详慎料理。勿致勒令侵扰之弊。方为至善。　　

○甲寅。旌表守正捐躯江苏丰县民梁义山女四妮。　　

○乙卯。谕军机大臣等、李鸿宾奏、拨芜湖关解交抚署公用银两、以资捕务等语。安徽凤颍一带。缉捕事繁。随时选派员弁、访拏巡察。一切路费赏需、无款可筹。兹该抚请将芜湖关每年节省浮费。拨解巡抚衙门办公银一万二千两内、拨银四千两。解交藩库收存。作为存公款项。遇有缉捕要务。酌量动给。免致扰累州县。仍由该抚核实支发。随时稽考。系属以公济公。著即照所议办理。务期于捕务实有裨益。不可徒作具文。将此谕令知之。　　

○内阁学士朱士彦以疾乞解任、允之。　　

○丙辰。上诣大高殿行礼。时应宫拈香。　　

○诣皇太后宫问安。　　

○谕内阁、长龄奏、陕甘各营调拨并骑缺马匹、请免著赔一摺。川楚军需案内、陕甘各营、自嘉庆元年军兴之日起。至大功告蒇之日止。调拨军营并出征官兵骑缺马、共一万六千八百三十匹。部议准销五成。著赔五成。兹据该督查明、原领弁兵、率多伤亡残废。其家属亦俱贫寒。力难赔缴。著加恩将前项著赔马匹。全予豁免。用示朕体恤戎行至意。该部知道。　　

○陕甘总督长龄奏报、皋兰等州县得雨分寸。得旨、尽人事以感天和。毋忘敬畏之心。　　

○河南巡抚姚祖同奏报、河北各府得雨深透。得旨、春夏之交。闻得河北甚旱。深为轸念。四月中旬。连遇透雨。麦收有望。实深欣慰。我君臣当各勤所事。以期永沐天恩。　　

○以镶红旗汉军副都统朱裕瑞、为散秩大臣。　　

○越南国使臣陈伯坚等二人、于神武门外瞻觐。　　

○丁巳。谕内阁、吏部奏、查明在部候选未入流、人数过多。请将直隶省暂停分发未入流一项。仍照旧例发往一摺。各省试用佐杂。人数过多。补缺无期。闲住会城。旅食不继。因而作奸犯科之案。比比皆然。若不量为变通。仍令接踵而往。实于仕风有碍。其直隶奏请停止分发。亦系不得已之调剂。但不澄其源而塞其流。祇可行之于暂。而不能行之于久。夫佐杂之职虽微。亦为佐理民事而设。与其兼容并包、而听其壅塞。何如严核约选、而俾就疏通。著直省督抚、各将试用佐杂人员、详加甄别。其实在庸猥陋劣、不堪造就者。概行沙汰。则才具出众之员。自可及时自效。即分发续往者。亦不至受积压之累。行之数年。将试用铨选。均可不虞冗滞。岂不愈于谷稗煣杂。陈陈相因乎。其直隶未入流一项。仍著暂停分发。　　

○修山东捕河厅属张家单薄曹家单薄坝工、及南坝头河面护埽。从署河道总督张文浩请也。　　

○戊午。谕内阁、御史谭言蔼奏、请饬催各省臬司驳案积压一摺。臬司为刑名总汇。缘情定谳。必须明慎而不留狱。方免冤滥拖延之弊。若任听幕友挟私驳斥。往返稽迟。必致累月经年。案悬不结。且劣幕盘踞日久。黠吏附会招摇。州县改供迎合。其端皆由此而开。著通饬各直省臬司、振刷精神。于所属申详案件。必亲加考察。以定准驳。不得藉口详慎。任听幕友舞文苛驳、任意拖延。并随时稽察。如本署幕友有与州县勾通、推荐亲友。以准驳案件擅作威福者。立即严行究办。执法重惩。以挽浇风而清庶狱。　　

○又谕、魏元煜奏、动拨赈济银款一摺。江南海州等州县、上年被灾歉收。所有正展赈济、并恩赏加赏口粮、及请借耔种等项。据该抚查明、约共需银四十五万六千余两。著准其在于正耗地丁杂税漕价建賸摊徵河工封贮各款内、照数动拨。该抚即督饬该管道府等、核实办理。务令民沾实惠。帑无浮冒。事竣确核报销。　　

○又谕、素纳奏、果隆寺图观呼图克图之呼毕勒罕、呈请赴藏学习经艺一摺。著照素纳所请。图观呼图克图之呼毕勒罕、著照例给与路引。遣往藏去。　　

○又谕、穆彰阿所管事务较繁。那清安著管理光禄寺事务。穆彰阿著不必兼管。　　

○又谕、多隆武著留京以副都统用。武隆阿现在喀什噶尔。所有正白旗汉军副都统事务、即著多隆武署理。　　

○谕军机大臣等、御史谭言蔼奏、淮河三口。势须疏浚。请饬查修一摺。淮河发源桐伯。经由安省、下注洪泽湖。中间受水既多。必须畅行无阻。间遇盛涨。可免泛溢之虞。现据该御史所奏、峡石荆山浮山三口。俱有淤垫。岁潦每有淹浸之患。著孙玉庭、李鸿宾、遴派干员、确切履勘。如有应须疏浚之处。即会商估计。酌定章程。奏明借款兴修。务期核实办理。以资利济而卫民生。该御史摺、著发给阅看。将此谕令知之。　　

○又谕、素纳奏、据玉舒番子鄂纳车楞等呈报、该番子等、去夏贸易回牧。行至玉舒呼喇地方。被四川所管格尔族番贼、古萨尔旺扎勒父子。合果洛克番贼、瓦喇木滚蕴端等十余人为首。纠约千余人。抢去元宝三百六十七锭。驮牛四千五百七十只。马二十三匹。以及茶布各物。并伤毙番人十二名。伊等逃避回牧后。探明贼首。呈请办理等语。玉舒番族、每年前来甘省、交纳贡银。即在边境贸易。今被川省格尔族果洛克番贼、聚众抢劫。伤毙番人十二名。劫去赃银一万数千两。实属目无法纪。著蒋攸铦迅即派委干员、前往该处。将伤毙番人之贼犯、按名查拏。并将抢去银两牛马原赃、逐一查起。审明按律办理。如格尔族等、有抗拒情事。即派大员、带兵前往弹压。务获赃贼。以儆凶顽而安行旅。将此谕令知之。　　

○以广东碣石镇总兵官许松年、为陆路提督。澄海协副将陈元标、为碣石镇总兵官。　　

○旌表守正被戕甘肃通渭县民赵忙忙子妻马氏。　　

○己未。谕内阁、前因諴禧皇贵妃车舆仪制。降旨令军机大臣会同礼部内务府酌议、量为区别。兹据详查会典、及国史舆服志所载旧制。酌中定议奏上。所议甚为允协。皇贵妃仪仗。车舆绘饰翟文、肩杆人数、以及帷幨颜色。悉照会典规制。无庸更改。其寻常车轿、幰衣均用明黄色。幨均改用金黄色。轿杆照向例黑漆。车轮车辕、则髹以金黄色。著即载入宫中现行则例遵行。　　

○又谕、本日地坛神牌还御。前经太常寺于初六日具奏。派出亲郡王七人、恭请神牌。惇亲王绵恺、瑞亲王绵忻、因未经先期得信。以致迟误。幸永锡等敬谨酌办。礼成、并未愆期。因饬查系由何处延误。据查明宗人府接据太常寺来文。于初七日即知照内务府掌仪司。笔帖式爱隆阿、迟至初九日始告知郎中德永。德永即日办理知会。交拜唐阿舒成呈送。舒成又未送到。是此事迟误之由。实始于爱隆阿。著即行革职。舒成、及收文之披甲人玉麟、俱著革退钱粮。鞭责八十。郎中德永、其咎较轻。著交部议处。英和等自请议处之处。著加恩改为察议。　　

○又谕、向来内廷阿哥等遇有派出差使均由该衙门知照宗人府再由宗人府转行掌仪司呈请惟例无明文往往推诿迟延嗣后皇子派出差使著该衙门径行掌仪司由掌仪司据来文先期呈请其惇亲王瑞亲王惠郡王未分府以前派出差使著该衙门仍知照宗人府径由宗人府知照该王等以专责成　　

○考试应开列试差满汉二品以下京堂各官于上书房　　

○命协办大学士伯麟为大学士陕甘总督长龄协办大学士仍留陕甘总督任　　

○改盛京昌图厅理事通判为繁缺。并添设照磨一员。从钦差吉林将军富俊等请也。　　

○旌表守正捐躯山西长治县民李三孩妻孙氏甘肃平番县民哈吉时妻孙氏。　　

○庚申。谕内阁松箖等奏详查续修工程一摺昭陵月牙城应修墙垣。现已择吉兴工复据松箖等勘明、城上海墁鹻烂。并墙身续有劈闪处所著归入前项工程。一并敬谨修理完整。并著松箖、龄椿、轮流亲往照料。以昭慎重。　　

○以大学士伯麟、管兵部事。礼部尚书文孚、署兵部尚书。　　

○贷江宁京口各驻防旗员司库银、修理官房。　　

○辛酉。上诣大高殿行礼。　　

○诣皇太后宫问安。　　

○谕内阁、理藩院奏、遵旨将科尔沁扎萨克达尔汉亲王布彦温都尔瑚议处一摺。布彦温都尔瑚、系办理扎萨克事务之人。前经该院咨令会同盟长、查办开垦地亩事件。伊竟未前往。经钦差大臣等传唤。布彦温都尔瑚、又复推故未到。殊属猾懒。显系平日安逸。不以旗务为事。布彦温都尔瑚、著革去扎萨克。毋庸在乾清门行走。但布彦温都尔瑚、究系蒙古奴仆。若照该院所议、罚亲王俸五年。伊日用未免拮据。著加恩宽免二年。仍罚三年。　　

