<!-- { "loadSidebar": true } -->
○谕军机大臣等、据御史徐广缙奏、请严饬州县督销盐引一摺。盐务销引之法。莫要于缉私。私盐日戢。则官盐自畅。若如该御史所奏、商人自出成本认销口岸。多不自经理。止付之商厮店夥。而商厮店夥。又止知各自营私。罔恤商人成本。故商日疲而课日绌。且两淮运盐船户。不独无水脚可领。必须向船行花费。始能领运引盐。借有官引。肆行夹带。其夹带之私。即沿途售卖。私不销尽。盐不到岸。纵口岸缺盐。地方官屡次禀催。而商厮店夥。止以在途阻风禀覆。及运盐到岸。多被船户搀和沙土。成色低下不堪。岸夥照引收仓。船内卖賸夹带私盐。即为店夥贱售。名曰埽仓。其数无从查察。是商人行盐。在途则有船户之夹带。在岸则有店夥之浮收。行一引之盐。非三四倍之私不能。商店销售。必先将私盐销尽。始销官引。官引所以日滞。又现在凤颍一带。有请票行盐者。亦有官为筹运者。如州县能实力奉行。即滞岸不难销售。至责令州县实力督销之法。莫要于同运不前者。地方官为之筹款运售。岸盐不销者。地方官为之派数比销。傥商运已足。地方官不能实力督催。即分别予以降罚参革。如商运不足。地方官能筹款运售。或更能于额外溢销者。即分别予以记功加级。州县自实力奉行。至运盐到岸之日。傥有积滞。请照颍州府比销之法。饬令乡城地保。开具食盐户名。除零星小户不计外。所有乡城各户。照户口派销。如酱坊腌菜坊。照市面派销。均由地方官体察办理。其督销造报之法。设立册票。一为地保认销票。一为商店发盐票。地保赴店买盐时。彼此对票。商店则凭地保认销之票报销。地方官则凭商店发盐之票报销。其零星小户赴店自行买食者。亦并汇入总报。报销得实。商店乃不得以销賸私盐。混作未销官引。则州县督销得力各等语。是否可行。著陶澍体察情形。妥议具奏。务期于国课民食。两有裨益。该御史原摺著钞给阅看。将此谕令知之。寻奏、两淮盐弊。不止一端。现已将船户灶户店夥盐枭等弊。设法杜绝。该御史所奏按户派盐之法。滋扰乡闾。流弊非一。断不可行。从之。　　

○命都察院左都御史白镕、会同盛京工部侍郎裕泰、敬谨修理永陵启运殿工程。　　

○喀什噶尔领队大臣额尔古伦、因病赏假。以叶尔羌领队大臣乌珍泰、署喀什噶尔领队大臣。叶尔羌协领朝善、署领队大臣。　　

○以捐修湖北贡院。予试用知县宋其洋等议叙。　　

○乙未。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○谕内阁、琦善奏、直隶地方紧要。各营将领。多有未经行阵之员。恳酌调数员。开单请简一摺。直隶为畿辅重地。据该督奏称、现在大小营员中曾经行阵者甚少。必须酌调数员。俾资教练。自系慎重营伍之道。著照所请、所有单开之直隶提标中军参将西经阿、应行题补之天津镇标中军游击尚政棠、督标前营游击善禄、大名镇顺德营游击西拉通阿四员。俱著调往陕甘补用。其肃州镇甘州城守营参将王国辅、济木萨营参将马殿甲、西安镇标中营游击陈金绶、宁羌营游击向荣、肃州镇标中营游击得坤、甘肃提标左营游击杨得贵六员。俱著调往直隶补用。直隶现止参将一缺。游击三缺。所余二员。著琦善留俟营员出缺时。酌量奏补。此系畿辅地方。尤关紧要。他省不得援以为例。　　

○又谕、前据徐宝善奏、直隶道府延请幕友。令州县公出脩脯。以资办公。当降旨交琦善确查具奏。兹据奏、外省大小官员。惟恃额设俸廉为办公之用。遇有通省公事。例无开销者。不得不于廉俸内行文摊扣。多系详明督抚列入交代。其道府延请幕友。岁需脩脯。向系自出己资。并无详请摊扣他人廉俸案据。惟首府廉俸无多。其另办发审案件之幕友。专为通省公事。由通省公派脩脯。各省皆系如此。不独直隶近年为然。若责令自出己资。在各州县所省甚微。而首府势必办公竭蹶。自应仍循其旧。至上年蒋兆璠讦告徐寅第一案。经戴宗沅等确讯。实止蒋兆璠一人致送陋规。此外各州县实无馈送之事。亦别无讦控之人。原奏所称。自属风闻未确。徐宝善所奏。著毋庸议。　　

○又谕、现在管带后扈之领侍卫内大臣较少。著派仁寿、同奕绍、福克津、轮流管带。长龄虽属身体康壮。惟年已七旬有余。若仍令在公所轮流进班。究与年迈之人不甚相宜。长龄著加恩免其进班。每遇长龄进班之日。即著仁寿进班。　　

○以都察院左副都御史德春、户部左侍郎汤金钊、知贡举。　　

○丙申。谕内阁、祁＜?土贡＞奏、颁发越南国时宪书。尚未到粤。先将粤省刻本发给该国遵照一摺。越南国每年应领时宪书。系由礼部发给广西驻京提塘领出。转交摺差赍带回粤。去年该国应领时宪书。迟至十二月尚未赍到。经该抚将广西省遵照部颁道光十三年底本刊刷之时宪书。查照定数。发交左江道递送出关。转递该国王遵照。所办是。至此次广西驻京提塘递发宪书迟误。殊属怠玩。著兵部即传该提塘严行讯问。奏明办理。　　

○又谕、本年轮应查阅广东广西浙江福建营伍之期。并应补查陕西甘肃营伍。广东广西著即派卢坤、浙江福建著即派程祖洛、陕西甘肃著即派杨遇春、逐一查阅。务各认真简校。如查有训练不精军实不齐者。即将废弛之将弁据实参劾。毋得视为具文。　　

○又谕、耆英等奏、现在九门护城河。并内城河道同时兴工。并以工代赈。开工后贫民赴工就食较多。应需米石不少。若在京城米铺籴买供支。先期给价。陆续运用。恐米价低昂不能豫定。且虑奸商藉口居奇。民食益形昂贵。请由京仓关领稄米。以资工赈之用。著照所请、准其先领稄米一万石。由户部酌中定价。速行劄仓支放。其米价银两。于支领夫价钱粮时。照数扣除。所请续支一万石。著随时体察情形。应否支领。具奏办理。又另片奏、挑穵河道。应支夫价工料银十万六千三百三十五两零。著由户部支领。　　

○谕军机大臣等、上年兵部等部会奏、各省裁减兵数。合计回疆增添防兵等项经费。及加增各城等官养廉。仍有不敷。又据壁昌等奏、巴尔楚克防兵。请分驻叶尔羌喀什噶尔等城各一千名。暨奏留丁忧章京各摺片。当交大学士军机大臣会同该部议奏。兹据奏称、道光八年奏添兵饷。其每年由两淮拨银二十万两。系属暂时拨解。碍难作为专款。八年以前。每岁原需银七万七千九百三十一两。系照向例办理。八年以后。叶尔羌、和阗、喀什噶尔、英吉沙尔、乌什、阿克苏、六城满汉兵丁。以及伊犁锡伯、索伦、各营俸饷。暨总兵养廉等项。每岁增添经费银二十万五千八百一两。摊算行装银三万二千五百两。十一年以后。该六城并新设之巴尔楚克、及伊犁新增各项。连前共岁添经费银二十七万三千八百七十一两零。摊算行装银五万五百六十两。较原拨经费额数。计每岁多需银三十二万四千四百三十一两零。除将各省兵数百分裁二项下、节省饷乾等银二十一万二百五十八两零。尽数抵支外。尚不敷银十一万四千一百七十三两零。据壁昌等奏、巴尔楚克、祇须驻兵一千名。其余二千名。分移叶尔羌、喀什噶尔驻劄。此项防兵二千名。本不在叶尔羌、喀什噶尔、原定防兵数内。应将此二千名先行裁撤。每年可节省饷银及行装银共四万四千八百两。并请于各城酌量裁兵二千名。每年可再节省饷银及行装银四万四千八百两。合之壁昌所奏、正赋普尔钱抵银二万三千一百六十二两零。尚不敷银一千四百十一两。查巴尔楚克、既仅驻兵一千名。事务较简。原设换防总兵一员。即改为副将。其余官弁亦应酌减。于经费又可节省。便可有赢无绌等语。国家经费有常。自应量入为出。前长龄等奏请各城添设防兵。原议一俟霍罕开通贸易。卡外相安。即可陆续裁撤。兹壁昌等奏、请将巴尔楚克防兵移驻叶尔羌、喀什噶尔、各一千名。既不在原定防兵数内。该二城所驻兵额。已足操防。著长清即将此项兵二千名先行裁撤。所有壁昌等奏请移驻及添设游击都司守备等官之处。著毋庸议。至各城防兵。可否再行酌裁二千名。著长清核实查明。酌量分别按数裁减。如照数裁撤。其暂拨两淮每年银二十万两。即行停止。至兵贵精不贵多。全在平时训练。俾之有勇知方。一兵方可收一兵之用。著长清通行各该城大臣等、务须勤加操练。毋得日久生懈。是为至要。至壁昌等另片奏留叶尔羌丁忧印房掌印章京联绶、粮饷章京瑞麟、已明降谕旨准其暂缓回旗矣。将此谕令知之。　　

○以上年畿辅歉收。命发京仓粟米三千石。于大兴县属定福庄、采育、黄村、宛平县属卢沟桥、庞各庄、清河、六处设厂煮赈。　　

○丁酉。上诣绮春园问皇太后安。　　

○以翰林院侍讲学士李煌、右春坊右庶子毛树棠、充日讲起居注官。　　

○湖北巡抚杨怿曾、因病解任。以贵州布政使麟庆、为湖北巡抚。江苏按察使额腾伊、为贵州布政使。调安徽按察使怡良、为江苏按察使。以安徽庐凤道蔡世松、为按察使。　　

○修湖北武昌荆州二府沿江堤岸。从总督讷尔经额请也。　　

