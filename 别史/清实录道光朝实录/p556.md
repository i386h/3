<!-- { "loadSidebar": true } -->
○以拏获盐枭出力。予江苏知州谢肇瀛等升叙有差。　　

○乙未。上诣绮春园问皇太后安。　　

○遣官祭昭忠祠。　　

○谕内阁、直隶总督那彦成、上届经朕特旨派往喀什噶尔办理善后事宜。应即悉心筹酌。一切俱臻妥善。俾边圉永绥。方为不负委任。乃不能体察情形。师心自用。办理失宜。行之未及二年。又有逆回滋扰之事。叠经谕令长龄访查起衅根由据该将军查明该处情形具奏。是此次该逆等勾结入卡。显由那彦成前此驱逐安集延、查抄家财、断离眷口、禁止茶叶大黄所致。当经降旨将那彦成革去太子太保衔。拔去双眼花翎。并革去紫缰。交部严加议处。兹据吏部奏、请照溺职例革职。那彦成办理错谬。误国肇衅。辜恩昧良。厥咎甚重。著即照部议地职。以示惩儆。　　

○复引见各衙门京察一等人员。得旨、此次京察一等复带引见各员。内宗室成刚、著交军机处记名。遇有应升缺出提奏。其余各员。除希昌阿、觉罗明奎、续龄、无庸记名外。扎克三、多尔济善、乔用迁、童宗颜、张岳崧、福保、沈兆澐、罗士菁陈嘉树、钱宝琛、清平、郑开禧、善庆、珠澜、文明、张祥河、朱楚金、张寅、福英阿、崇福、那峨、嵩惠、富尔崇阿、阿尔琫阿、文德和、承惠、程铨、钱廷熊、汪铭谦、魏茂林、隆泰、哈忠阿、康兆奎、文麟、文冲、索察善、傅绳勋、徐宝森、觉罗普年、赛尚阿、德勒克呢玛、音德布、塔尔呢善、牛鉴、英敏、慕维德、朱壬林、王铸、扎克丹、琦成额、俱著交军机处记名以道府用。　　

○调四川总督琦善、为直隶总督。未到任前。以钦差户部尚书王鼎署理以陕西巡抚鄂山、为四川总督。未到任前。以成都将军那彦宝署理。以陕西布政使史谱、为巡抚调湖南布政使裕泰、为陕西布政使、以服阕布政使吴荣光、为湖南布政使。　　

○丙申。谕军机大臣等、御史梁萼涵奏、盗贼扰害灾民。请严饬摉捕一摺。据称上年四月。直隶河南两省地震。磁州被灾最重。初震之后即有盗贼多人。混入饥民。乘机抢劫财物。掳掠子女。自夏至冬。未尝安靖。现蒙恩施叠沛。而元气太损。贫民露处犹多。风闻该处盗匪。直隶人约十之三。河南人约十之七。有回龙村。为直隶大名、河南内黄、安阳、临漳、四县分管之地。向称盗薮。附近州县。均被其害。磁州与该数县连界。故被灾之后。盗贼乘机蠭集。虽地方官不时巡缉。而两省接壤。此境犯案。即逃至彼境。非两省协力摉捕。未易弋获等语著王鼎。杨国桢、查明回龙村地方。是否实有盗匪聚集。为害闾阎。傥如该御史所奏情形。不可不严密查拏。即著各饬所属。会同并力严缉。毋得稍分畛域。互相推诿总期摉捕净尽。以靖盗风而安良善。将此各谕令知之。　　

○又谕、哈哴阿等奏、审讯拏获贼匪。分别办理一摺。所有讯系后逆属实、并无紧要供情之沙塔尔等八十五犯。业经该大臣等审明正法。其毛拉阿布达里、阿布拉、散库完等三犯供词。关系伊萨克一案。虚实均应根究。著交长龄归案办理。又哈哴阿等所奏伯克单内。开列新城内所戮伯克十七名。新城系扎隆阿驻劄之所。何以所戮伯克至十七名之多。难保非杀戮无辜。并著长龄查明据实具奏。至伊萨克一案。叠经降旨命该将军在阿克苏审办。并令于奏结后赴喀什噶尔。筹办剿抚及善后事宜。前据该将军奏正月十七日起程回京。复经升旨令迅速回至阿克苏审办。不准来京。此时想接奉谕旨。早已折回矣。将此由五百里谕令知之。　　

○又谕、哈哴阿等此次所奏。祇系审办从逆贼匪。并无紧要事件。何以辄用六百里驰递。著传旨申饬嗣后如系寻常事件。均不准擅用六百里急递将此附本日报便谕令知之。　　

○丁酉。复引见内务府京察一等人员。得旨、豫堃、德顺、克明额、福泰、毓泰、文辉、庆伦、英裕、瑞廷、俱著交军机处记名。　　

○班禅额尔德尼、遣使呈进贡物。赐敕褒奖。赏赉如例。　　

○喀喇沙尔办事大臣嵩孚、因病解任。赏三等侍卫额勒锦、二等侍卫。为喀喇沙尔办事大臣。　　

○戊戌。谕内阁、前据给事中邵正笏奏、近年内地奸民。种卖鸦片烟。大夥小贩。到处分销。地方官并不实力查禁。当经降旨、严饬各省督抚确切查明惩办。并将如何严禁之处。妥议章程具奏。兹据阿勒清阿奏、查明山西省尚无栽种鸦片烟地方。惟太谷、平遥、介休、各县民人。多在广东及南省等处贸易。日久沾染。颇有嗜食之人。此烟既非晋省所产。则系来自外方。自应责成各该地方官认真查拏。使贩者无从托足。则食者不禁而自绝。著通谕各直省督抚严饬所属。如有奸民种作鸦片烟。随时拏获究办。并著饬令各关口及州县文武各员严行查禁。如有奸商夹带偷漏。一经拏获。即当究明来历。将偷漏之关口、暨失察之地方官。一并交部议处。如后任及他人拏获。亦著将前任失于查拏之员交部议处。傥该地方官并不实力查拏。及胥吏人等有得规故纵情弊。著该督抚严参究办。并令地方官按季禀报查核。责成该管道府于年终出具所属并无种卖鸦片烟切实印结。报明该督抚。每年具奏一次。毋得日久视为具文。致干重咎。　　

○己亥。上御勤政殿听政。　　

○谕内阁、朕前因经过海淀一带石道。现有折断数块。当即降旨。以此项工程甫经修竣。且尚无重车碾压何以遽行折损。特派禧恩等亲往履勘情形。并将此外石工逐段详查具奏。兹据奏查明海淀栅栏往北新石道五十余丈。内有折断道板石四块。又接往北新石道三百三十余丈。内有折断道板石七十四块。又接往北至东攩众木新石道二百七十余丈。内有折断道板石十三块。详看折损情形。系因石料厚薄不一。分缝未能严密。底面不平。灰浆亦未灌足。及地脚灰土未经如式筑打所致。实属草率偷减。不肯实心任事。于斯可见。著责令承办之员赶紧赔修完固。所有此一带石道。间有沉陷及残楞破角、并两边牙石碎小不齐、暨道板石长出扺作牙石之处。护牙灰土。较原估少做一步。均著责成承办之员妥固修理。此外西南门等处、并自海淀栅栏至西直门阜成门西便门各段新旧石道。内折断道板石共十八块。与前项石工情形相同。著承办之员各赶紧妥固赔修。其阜成门迤南至西便门一带石道。石料碎小。地脚未能坚实。亦著妥为修理整齐。至上年禧恩等验收时。查出各段应行挑换修补处所。著一并妥速修理。所有赔修各工。务须工坚料实。如式修做。以期经久。傥仍前草率。保固限内再有损坏之处。除仍行责令赔修外。并将承修之员一并惩处不贷。　　

○又谕、耆英等奏、步甲旷班。请定翼尉处分。以重责成著照所议、嗣后八旗步甲。由该衙门按照额册。督率司员不拘时日。每月抽查二次。如一甲喇查有误差步甲在二十名以上。所有翼尉等官。即照此次议定章程。分别惩处。如一旗地面。统计误差步甲在六十名以上。除协副尉等官、仍由该衙门各按应得处分咨部办理外。翼尉副翼尉等、即行查明。奏请交部严加议处。傥查有空头步甲之弊。即将该翼尉副翼尉等一并严参究治。毋稍姑容。　　

○太常寺奏、查钦差大臣所查树株清单。内开天坛内围树五千三百五十三株。外围树八千三百八十三株。今按册点查。内围尚属有余。外围不无缺少。恭查天坛内围松柏槐树五千余株。数百年检。丛林稠密。间有缺空。虽补种秧树。不见风露。最易回乾。外围东西北三面树株。半皆榆槐。并无行列。若空旷处一律补种。转恐徒糜工价。稽核难周。应请暂缓补种。以节糜费。所有树株。责成坛内奉祀官等认真防守。按季分查。如有捏报砍伐情弊。据实参办。傥有回乾风损等树。应查明数目。咨报工部。起刨伐运。以以昭慎重而杜流弊。从之。　　

○以詹事府少詹事廖鸿荃、为内阁学士。兼礼部侍郎衔。通政翕铻通政使普保。大理寺卿何淩汉。为都察院左副都御史。翰林院侍读学士姚元之。为詹事府詹事。太仆寺卿沈维鐈、为宗人府府丞仍留顺天学政任。　　

○旌表守正捐躯安徽霍邱县民李幅妻陈氏。　　

○庚子。上诣绮春园问皇太后安。　　

○辛丑。上启銮。恭谒西陵。　　

○诣卢沟桥龙神庙拈香。　　

○谕军机大臣等、前因徵调各路官兵。均经撤回。谕令杨遇春鄂山、颜伯焘、各回本任。昨降谕旨将鄂山补授四川总督。现在肃州军需局自已裁撤著杨遇春即回陕甘总督本任。以便鄂山交卸起程。至上届兰州军需局报销。系颜伯焘一手经理。此次该处办理报销。是否祇须该督督率司道大员核办。抑仍须颜伯焘在兰州办理。著杨遇春酌量据实具奏。将此谕令知之。　　

○免跸路经过地方本年额赋十分之三。　　

○是日。驻跸黄新庄行宫。　　

○壬寅。谕军机大臣等、吴光悦奏、遵旨查覆近来拏办赣州南安匪徒各条。览奏均悉。惟摺内称遍查历办会匪致死人命各案。从无将尸身分剖、油纸包裹之事。又地方官如能力思整顿。上司方且奖励之不暇。岂肯转斥其多事虽据奏情形如此。但该抚一人耳目难周。诚恐访察未尽确实。仍著随时留心查询。傥实有会匪害人油纸包尸、及地方官畏难因循之事。务即据实奏明。不可因此次未经查出。稍存回护之见至定南厅同知广宣、据该抚查明、因委解直隶剥船。现尚未回江西。并非无故在省逗留。著俟该员差竣回省。即行饬赴本任。以专责成。将此谕令知之。　　

○又谕。哈哴阿等奏、悬赏购线。查拏著各逆目一摺。此次在逃著名逆目。叠经降旨谕令长龄等设法捦拏。无使一名漏网。现据哈哴阿等奏、接准长龄咨称、奏明照上届拏获首逆赏银三千两例办理等语。该将军等现在既经悬有赏格。自应将著名逆目迅即拏获。以净根株。若虚悬赏格。仍令逆贼远扬。日久稽诛。尚复成保何事体。长龄等务当设法购线。赶紧查拏。即不能全数就捦亦须多获数名。以伸国法而快人心。至陕西潼商道庆禄、前已有旨饬令回任。兹据哈哴阿等奏请仍留军营。总理粮务如果该处实在需人。著即饬令庆禄前往喀什噶尔办理粮务。将此由六百里谕令知之。　　

