<!-- { "loadSidebar": true } -->
○戊午。调镶白旗蒙古副都统荣玉木□□、为荆州右翼副都统。以镶蓝旗汉军印务参领定福、为镶白旗蒙古副都统。　　

○除甘肃皋兰、岷、中卫、宁夏、宁朔、贵德、安西、七厅州县试种无效地一千九十七顷九十九亩有奇额赋。　　

○己未。兵部右侍郎戴熙、因病请解任。命以三品顶带休致。以都察院左副都御史黄赞汤、为兵部右侍郎。未到任前。以内阁学士李嘉端兼署。　　

○云贵总督林则徐、因病解任。以云南巡抚程矞采、为云贵总督。服阕巡抚张日晸、为云南巡抚。未到任前。以程矞采兼署。　　

○庚申。仁宗睿皇帝忌辰。遣官祭昌陵。　　

○谕内阁、陆建瀛奏、缕陈河工大略情形一摺。所奏甚是。本年黄水盛涨。南河吴城七堡地方。情形危险。经杨以增奏请洩黄减涨。自系择害取轻之法。业经降旨、令俟积涨消退。立即赶紧堵筑。惟称河工积习。类多偷减料物。一遇水长。即议开坝。是于先事豫防之法。殊未讲求。著江南河道总督、嗣后每年应备料物。务于冬春二季。宽为采购。并于霜降后。将应修各工。赶紧勘办。限于岁底春初定案。正月兴工。三月完竣。督同该管道员、亲自验收。如有虚镶铲堤等弊。据实参赔。傥有老幼妇女。偷抽料柴。亦即严拏惩办。并不准派委无地方河工责任之营员。以专责成。河防修守。原以保护地方。二者相辅而行。本不可各执成见。陆建瀛、有兼辖河务之责。著即责成陆建瀛、杨以增、和衷共济。虚怀商搉。务于力筹节省之中。毋贻顾此失彼之患。方为不负委任。　　

○又谕、陆建瀛、傅绳勋奏、乡试请再展期一摺。本年江南乡试。因贡院积水。准其展至九月办理。兹据奏称、该处积水。现退二尺有余。尚未全消。号舍墙垣倾颓。一时难以修整。著准其再展至十月初八日举行。至江南正副考官。现已简放。著福济、杜＜?乔羽＞、查照现展日期。俟一月后起程。　　

○谕军机大臣等、有人奏、本年南河盛涨。各厅报险。惟外南厅为尤最。同知王湘、以病躯恋栈。置公事于不问。河督臣竟不参撤。海安通判金安清、少不更事。未闻查参。又掘开六堡之后。因各工平稳。欲将海安漫口掩饰。而不知七堡因此溃决数百余丈等语。此次南河抢险情形。已据该河督等、节次奏报。海安通判金安清、亦经参奏摘顶赔修。惟同知王湘、是否年老恋栈。海安漫口。是否有掩饰情事。洩黄入湖。本一时权宜之计。而泥沙灌注。湖身日高。亦不可不早为筹及。著陆建瀛、杨以增、将摺内所指各情。详悉查明具奏。并将河湖全局。熟商妥办。毋致贻患将来。是为至要。原摺著钞给阅看。将此各谕令知之。　　

○命云南布政使赵光祖、按察使普泰、来京。调贵州布政使骆秉章、为云南布政使。以四川按察使张集馨、为贵州布政使。广东盐运使徐有壬、为四川按察使。云南云南府知府张亮基、为按察使。　　

○辛酉。谕内阁、昨已有旨令赵光祖普泰来京。另候简用。现在裕诚计已抵镇。提讯广和控案。赵光祖、如有应行质讯之处。著暂留云南。俟案结后。再令起程来京。所有云南布政使按察使二缺。著程矞采派员署理。　　

○壬戌。贷浙江驻防修理兵房饷银。　　

○癸亥。以经徵钱粮久任无亏。赏山东知县朱家学等、四品顶带。以直隶州知州即补。　　

○甲子。户部议准、陕甘总督布彦泰疏报。甘肃靖远县、开垦地五顷五十五亩有奇。照例升科。从之。　　

○乙丑。谕军机大臣等、有人奏、被灾省分。匪徒藉端抢劫。请饬查严办一摺。据称本年五月间。苏州府饥民聚集阊门。维时有土匪数百人。假冒灾民。将城内俞姓、及城外枫桥地方周姓高姓家。俱白昼抢掠一空。又常州府有饥民数百人。赴府报灾。府县不理。诿之绅士。以致无赖匪徒。纠约千余人。拥至城内绅士余姓家。藉词求赈。抢劫财物。地方文武各官。畏葸避匿。致匪徒益无忌惮。抢夺余姓数家银钱。辄以万计。并有拒伤通判之事。又浙江山阴会稽等县。亦有土匪纠众肆抢。城内居民。急难迁避。各雇乡勇。自为防卫等语。若如所奏。灾区待赈方急。土匪乘机肆掠。地方官、先事既不能设法安抚。临时又不能严拏惩办。其始土匪冒为灾民。其后灾民势必流为土匪。于地方大有关系。著陆建瀛、傅绳勋、吴文镕、迅即选派贤员。驰往被灾地方。按照所奏情节。确切访查。严密拏办。有犯必惩。毋许一名漏网。其地方各官。如查有畏避推诿情事。尤当严参重惩。毋稍徇纵。是为至要。将此各谕令知之。　　

○又谕、有人奏、湖北撤任知县施均、以办灾为由。向本县富室派捐银数千两。并不发赈。致饥民将首事各家房屋、全行拆毁。该县竟不敢办等语。地方偶遇偏灾。不肖州县。藉捐赈为名。浮冒侵吞。以肥私橐。遂致匪类饥民。勾结为患。可恨已极。著裕泰、唐树义、即将该撤任知县施均、被参各情。确切查明。悉心研究。断不准任其狡展。致有不实不尽。傥稍涉徇纵。经朕访闻。或别经发觉。惟该督等是问。恐不能当此重咎也。懔之。将此谕令知之。寻奏、施均、并无抑勒侵吞情弊。惟办理乖方。请交部严议。从之。　　

○免直隶杨村一带赔补遭风沈损剥船。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百七十一

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。八月。丙寅朔。以大理寺少卿雷以諴、为奉天府府丞。兼提督学政。通政使司通政使程庭桂、提督顺天学政。内阁学士李嘉端、提督安徽学政。吏部右侍郎张芾、提督江西学政。礼部左侍郎吴钟骏、提督浙江学政。兵部右侍郎黄赞汤、提督福建学政。翰林院编修车顺轨、提督湖南学政。编修胡瑞澜、提督山西学政。编修吴福年、提督陕甘学政。左春坊左庶子许乃钊、提督广东学政。翰林院编修孙锵鸣、提督广西学政。编修陈庆松、提督云南学政。命江苏学政青麟、山东学政冯誉骥、河南学政俞长赞、湖北学政龙启瑞、四川学政支清彦、贵州学政翁同书、仍留任。　　

○予浙江出洋淹毙守备韩庆瑞、湖北因公淹毙知县李明埙、祭葬恤荫。广东捕贼被戕千总胡铃、祭葬世职。陕西阵亡马兵穆建吉、甘肃阵亡马兵冯大平、赏恤如例。　　

○除江苏金山县坍没田九顷五十八亩有奇额赋。　　

○展赈江苏太湖、金山、靖江、溧阳、上元、江宁、六厅县被水灾民。　　

○丁卯。祭先师孔子。遣吏部尚书文庆行礼。　　

○命户部右侍郎朱凤标、教习庶吉士。　　

○以礼部右侍郎曾国藩、兼署兵部右侍郎。工部左侍郎陈孚恩、兼署户部左侍郎。管三库事。　　

○戊辰。祭大社。大稷。遣惇郡王奕誴、恭代行礼。　　

○谕内阁、据军机大臣。会同户部刑部。审讯已革浙江巡抚梁宝常、藩司存兴、任内催徵钱粮。亏数较多一案。该革抚所供银米亏短数目。多与季芝昌吴文镕参摺内不符。著吴文镕、督饬藩司汪本铨、迅即查明具奏。以凭核办。　　

○谕军机大臣等、杨以增奏、筹堵外南吴城洩水缺口各情形一摺。南河吴城七堡地方。盛涨危险。前经该河督奏请、洩黄减涨。本系从权办理。据称洪湖所进黄水不大。不致多受淤垫。然宽广数百里。虽黄流未曾夺溜。而水势平衍。不能畅行。暗中受患。实滋流弊。惟有迅将挑通旧址。赶紧堵筑。毋令漫刷。至于兴工必资挑土。若待河滩涸露。始议兴筑。必候霜降节前办理。亦未免过于拘泥。岂非株守坐误。昭关坝毋庸再启。可免下游浸灌。尚称妥协。著该河督即督同道将。相机迅办。认真经理。毋得为劣员所朦。是为至要。将此谕令知之。　　

○己巳。遣官祭文昌帝君庙。　　

○谕内阁、德诚、吴钟骏奏、请将米色潮湿及行走迟延各帮弁、并催趱不力之营汛各员弁、分别革职摘去顶带一摺。浙江台州前帮。米色潮湿。而失风之米。为数亦多。该帮千总胡廷彪、不能约束。致旗丁有搀和使水情弊。迨经坐粮厅查验。饬令上紧挑晾。又不赶紧督办。由来此等劣弁。虽经惩治。永不悛改。可恨已极。胡廷彪、著即行革职。永不叙用。并著该部存记。嗣后有似此者。即著按此惩办。毋稍宽纵。仍责令总运桂琳、严饬该帮弁丁等、将湿米认真挑晾。傥有短少。即行严参。温州前帮千总王民彤、押运行走。沿途逗留。以致在后帮船。不能前进。其沿河司漕营汛。并不实力催趱。以致通坝停斛守候。均属延误。著一并摘去顶带。至总运桂琳、未能实力督饬。亦属办事颟顸。著交部议处。　　

○又谕、德诚、吴钟骏奏、请饬查迟误之总运委员等语。江苏各帮漕粮。久已起卸完竣。苏松太三属总运、均未到通州。著江苏巡抚查明、该总运何绍祺、李初圻、王家佩等三员内。除实因公务羁身者。毋庸议外。将玩延迟缓之员。及欠解存公银两之各州县。查取职名。一并奏参。交部分别议处。以为玩视漕务者戒。　　

○以礼部尚书孙瑞珍、为顺天乡试正考官。都察院左都御史王广荫、工部右侍郎灵桂、为副考官。　　

○庚午。谕内阁、奕兴、乐斌奏、宗室意图讹诈。请从重惩办一摺。此案宗室明德、于官办硫磺车辆。行抵边门。胆敢率众持械拦截。希图讹诈。并将运磺车夫。看押数日。始行放出。实与棍徒扰害无异。明德、著革去四品顶带。实发黑龙江。交该将军严加管束。以示惩儆。其余未获逸犯。仍著严缉务获。与现获各犯。一并交盛京刑部审办。　　

○以叶尔羌参赞大臣德龄、为内阁学士。兼礼部侍郎衔。　　

○辛未。改派詹事府少詹事赫特贺、监临顺天乡试。　　

○以都察院左副都御史书元、暂署刑部左侍郎。　　

○以詹事府少詹事赫特贺、为詹事。　　

○命陕甘总督布彦泰、拨银五万五千两。解赴塔尔巴哈台。备辛亥年经费。　　

○壬申。秋分。夕月于西郊。遣庄亲王奕仁行礼。　　

