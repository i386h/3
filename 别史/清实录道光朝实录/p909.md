<!-- { "loadSidebar": true } -->
○又谕、邓廷桢等奏、粤商前捐东河工费银两。展限未缴等语。此项捐银。自道光七年起限。嗣经该督等复于道光九年奏请展限。分年完缴。该商等自应按限清款。兹据邓廷桢等查明截至上年。仍尚拖欠过半。实属玩延。所有捐纳训导职衔天宝行商梁承禧即梁纶枢、捐纳州同职衔仁和行商潘文海即潘宝书、均著将该商等职衔暂行斥革。与另案斥革之捐纳同知职衔兴泰行商严启昌即严焕文、一并勒限一年。严追归款。限满果否完缴。再行分别核办。　　

○又谕、奕颢奏、请补栽树株一摺。昭陵隆恩门外。前次补栽配树一棵。现经黄萎。自应查照向例。如式补种。以昭慎重。所有本年十月内取去旧树、并栽补新树、两次吉期。著钦天监即行选择。行知该署将军敬谨办理。　　

○盛京熊岳副都统国祥、因病解任。调福州副都统张仙保、为熊岳副都统。以二等侍卫额勒金、为福州副都统。　　

○丁丑。上御勤政殿听政。　　

○以詹事府詹事松峻、为内阁学士。兼礼部侍郎衔。　　

○以内阁侍读学士续龄、为光禄寺卿。　　

○户部议准、陕甘总督瑚松额疏报、甘肃皋兰县开垦旱田二顷五十六亩。照例升科。从之。　　

○除江苏泰兴县被水坍没田三十顷五十五亩有奇额赋。　　

○戊寅。谕内阁、宗人府奏、请将拣选章京首领不到各员。交部议处。所有拣选献帛爵章京屡次抗传不到之春益、硕成、纯玉、纯庆、继信、载岱、奕朴、并拣选子女首领抗传不到之工部员外郎觉罗钟瑞、三等侍卫觉罗恩长、云骑尉觉罗福英阿、均著交部照例议处。仍著该员等听候拣选。带领引见。如拣选献帛爵之世职章京。再敢抗传不到。即将该章京所袭世职革退。另行拣选承袭。以示惩儆。　　

○又谕、昨兵部将甘肃题补副将并保列一等之鲁福山、带领引见。该员箭射无准。惟系乡勇出身。究非营弁久于练习者可比。鲁福山著准其一等。补授甘肃庄浪协副将。仍罚俸六个月。瑚松额著加恩免其议处。　　

○谕军机大臣等、本日据都察院奏、捐职千总邢有恒、遣抱呈控冤枉未伸、复遭淩逼一案。已明降谕旨、著宝兴秉公审办矣。此案前据该职员赴都察院呈控、伊领帖在牛庄开店生理。被铺夥宋泳龄等侵吞铺本。反捏以打抢重情。将伊诬控。盛京刑部左司笔帖式宜钜、得受宋泳龄贿银六百两。将铺夥刘德成刑逼诬证。该笔帖式旋令妻兄和尚定坤、转托宗室喜里根、向伊索借银两。伊措现银四百五十两。票银三百五十两。经喜里根手交定坤转付该笔帖式收受。嗣因伊索要借帖。该笔帖式遂抱赃出首。称伊以财行求。将伊下狱等情。兹复遣抱呈控该笔帖式提回案卷。将伊严刑勒供。并不令一人对质各等语。该职员既称上年九月。蒙将军衙门审讯。刘德成供明宋泳龄行贿属实。何以该笔帖式复称该职员以财行求。此中显有情弊。案关职官受贿逼供。栽赃陷害。虚实均应彻底根究。著宝兴亲提人证。逐细研鞫。务得确情。以成信谳。如该笔帖式实有受贿逼供等情。著即严参惩办。毋稍徇隐。将此谕令知之。　　

○旌表守正被戕广西临桂县民骆兆幅媳梁氏。广东顺德县民林信文女引观。　　

○己卯。以江南江安粮道成世瑄、为河南按察使。　　

○庚辰。上诣绮春园问皇太后安。　　

○谕内阁、色伯克多尔济等奏、公同详查围场内所设队伍。请旨略为变通办理一摺。著照所请、仍留赛堪莫多地方所设一队。其余围场以内大小九队。著全行裁撤。除严交围场以外周围原设八十卡伦兵丁等协力同心。勤加巡查外。所有不关围场地方之东哈勒哈济图、西努肯格尔等处。准其分设二队治理。赛堪莫多。著每队各派兵丁四十名。防驻稽查。其哈勒哈济图队伍。著责成左右两翼翼长。常川轮流一人。在彼防驻。总统巡查。由努肯格尔、赛堪莫多二队内。各出派章京一员。骁骑校一员。一体常川轮流防驻稽查。该总管额勒亨额、仍当不时亲身前往。严密巡查。务使盗贼咸知畏惧敛迹。　　

○又谕、前据琦善奏、本年南运河水势浅涸。军船阻滞。恐误回空例限。已降旨截卸北仓。令仓场侍郎查明成案办理。兹据王楚堂奏称、查明北运河水势现长尺余。江西各帮船跟接起剥。约计九月十五日以前。可期完竣。湖南各帮。已由故城长剥北来。杨村接剥。军船埽帮南下。不致逾违回空例限。至北仓截卸。缓不济急等语。截卸囤米。原出下策。但能办理迅速。依限回空。自毋庸筹议及此。所有北仓截卸之处。著即行停止。又另片奏、现饬坐粮厅带同经纪回通。赶办起卸。并咨署直隶总督撤回委员。天津县无庸铺垫廒座各等语。俱著照所议办理。著仓场侍郎、漕运总督、督饬派委各员弁赶紧催趱。迅速起卸完竣。务于例限内令各军船埽数南回。方为妥善。至漕船往返。全资河水浮送。与其临事周章。不若先为筹备。嗣后著山东河南各巡抚、务当于重运未到之前。督饬所属将各运河来源处所。设法疏浚。宽为储蓄。总期水势充足。无误运行。不得稍涉怠玩。致有浅阻。如该道等办理不善。即著据实参奏。以速漕运而重仓储。　　

○谕军机大臣等、本日据奕山关福驰奏、查办色哷库勒情形。并霍罕遣使递禀悔罪输诚。及发给该伯克回谕。并将该伯克原禀译汉呈览。所奏俱悉。上年冬间。霍罕胡什伯克、在色哷库勒地方滋扰占据。嗣经该处回子将贼目阿达那等八人、拏解叶尔羌。经该参赞等讯明正法。当有旨令奕山等将现办情形。迅速具奏。兹据奏称、该参赞等前于四月二十八日。撰给谕帖一道。发交呼岱达派人送往。现据霍罕伯克差派夷使木拉特、随同呼岱达阿布都乌舒尔来至叶尔羌投递禀帖。译出原禀。该伯克情词甚属恭顺。并无狡强。且于阿达那被捦一事。未敢提及。禀内并称再不准我们的人、往卡内骚扰地方等语。霍罕伯克遣使递禀悔罪输诚。现经该参赞等酌加赏赉。派送出卡。并发给谕帖一道。又据色哷库勒回子迈玛托胡达等四人由卡外逃回。据称列什格尔说、阿达那骚扰被拏。此系自取。并经该参赞等探明色哷库勒、塔哈尔玛庄等处。并无贼人占据。地方现已空闲。此等回众。犬羊性成。情多反覆。现在虽甚恭顺。防范仍不可稍懈。著该参赞等随时体察情形。严密防守。总期永臻安静。无稍滋生事端。方为安边长策。其色哷库勒回众。前有逃至通庄躲避。并迁住卡内者。著即悉心筹画。妥为晓谕。饬令照旧迁回故土。复还本业。无得日久逗留卡内。嗣后发给霍罕谕帖时。祇须申明大义。杜其窥探之私。不必再用大兵出卡字样。奕山接奉此旨。如一切事件。俱已办竣。著即旋回伊犁参赞本任。恩特亨额抵任后。即将此旨交给阅看。务当通筹全局。揆度情形。使一应防边要务。悉臻妥善。方为不□委任。将此谕令知之。　　

○辛巳。谕军机大臣等、此次派往朝鲜册封使臣。经过直隶盛京各地方。是否安静行走。有无藉差骚扰情事。著该将军等密加察访。将来差竣回京时。并著一体访查。如有需索供应、扰累驿站等弊。即著据实参奏。毋稍徇隐。将此各谕令知之。　　

○以江西九江镇总兵官施联科、奏对不实。年力就衰。命原品休致。以山西蒲州协副将武龄阿、为九江镇总兵官。　　

○旌表守正捐驱直隶任邱县民武尚汶妹存姐。　　

○以修理昇平署工程完竣。免承修前署奉宸苑卿豫堃、候补主事文连、前任郎中广亮、旧欠银各四万两。　　

○壬午。谕内阁、前据给事中常大淳奏、南河库贮出入支销。前后牵混。当降旨交朱士彦据实查核。兹据该尚书奏称、江南河库。款项繁多。道光七年以前。业经设局清查。奏明咨部。其道光八年以后至十六年收支册卷。调集盘查。库存实数。与册不符。按款驳饬。该道李湘茞具呈登覆。前后矛盾。种种牵混。请将该道先行交部议处等语。库贮钱粮。丝毫皆关国帑。出纳支销。理宜慎重。河库道李湘茞在任多年。钱粮出入。是其专责。乃一经查驳。辄行支吾牵混。轇轕不清。是该员于库贮收发册籍。全不留心。糊涂不职。已可概见。李湘茞无庸交部议处。著即行革职。留于河工听候传质。南河库款繁多。现经该河督设局清查。著麟庆即将道光八年至十六年河库收支卷册。逐款严查。其有牵涉八年以前库款者。一体查核。并将该尚书指驳各情节。悉心查明更正。另行造册报部。如该道等实有侵亏情弊。即著严参治罪。毋稍徇庇。傥意存迁就。颟顸了事。是麟庆辜恩昧良。自外生成。一经查出。惟麟庆是问。　　

○又谕、国家设官分职。大小相维。督抚职在封疆。责任綦重。凡属员之贤否。自当随时查察。无稍徇隐。至各省藩臬道府。人数无多。考核尤易。从前乾隆年间。特颁谕旨。令各督抚年终密封具奏一次。原以严考察而备简用。该督抚等宜如何破除情面。于密注考语时。字字核实。不稍假借。以副国家旌别淑慝之望。乃近年各督抚视为具文。仅以一奏塞责。经朕留心察看。往往与所注密考。大不相符。即如江南河库道李湘茞在任多年。库款出入。是其专责。现经钦派尚书朱士彦驰往查办。据称款目牵混。轇轕不清。是该员才难胜任。已不待言。检查道光十五年林则徐密封内。称该员明练朴诚。办事细致。十六年陶澍密封内。又称该员心地明白。谨饬安详。似此支销出入。种种错误。尚得谓之细致明白乎。可见该督等平日非隐受欺蒙。即意存瞻徇。于兴贤去不肖之义。漠不关心。是上以诚求。下不以实应。殊失朕望。除将李湘茞革职示惩外。陶澍、林则徐、均著交部议处。嗣后各省督抚惟当仰体朕用人之苦心。事事求一实字。其考察属吏。尤应就其所办公事。认真稽核。一秉至公。傥再狃于积习。虚应故事。不肯据实注考。则是有心欺罔。将来别经发觉。定将该督抚等严行惩处不贷。毋谓诰诫之不豫也。将此通谕知之。　　

○又谕、前据都察院奏、安徽泗州监生韩建旗以侵帑累民、工程不实等词具控。当降旨交朱士彦查办。兹据该尚书审拟具奏、此案已故泗州直隶州知州王毓芳承挑濉河工程。将未用余银一万八百四十余两。朦混隐匿。实属意存侵蚀。业已身故。应无庸议。所有侵蚀银两。除应准开销、及伊族王仁芳情愿呈缴外。余银五千三百三十余两。著经额布于王毓芳家属名下勒限严追。以清帑项。　　

○又谕、满洲官卷内爱字二卷。弥封互相错误。据监临隆文查明并无别项情弊。除将朱墨卷红号一体更正外。所有错误之弥封所官、著交部议处。　　

