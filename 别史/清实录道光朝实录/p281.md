<!-- { "loadSidebar": true } -->
○谕军机大臣等、据琦善等奏、桃汛期过。各工一律防护平稳。惟黄河底垫日增。外南顺黄坝志桩。较上年存水已多。比盛涨仅小三尺八寸。大汛为期甚近。修防在在紧要。除将现办之取直挑河。及增培接筑堤工。勒限于汛前赶办完竣外其余两岸长堤。或尚有应行加培之处。以及各工土料碎石。是否处处充足。仍当周历查勘妥为筹备等语。前经张井奏请改河避险叠经降旨。谕令赶紧估办。惟六七月间能否开放新河抑须迟至霜后办理尚未勘定现在水势不能消落。一经盛涨。必至拍岸盈堤。所有两岸堤工。自应一律加意修守。不得顾此失彼张井经朕简调南河责无旁贷。此时计已行抵清江。接印任事。著即商同琦善周历履勘。将应挑应培各工。迅速妥奏。于大汛前镶修完整。以御盛涨。其一切料物。是否充足。尤应先时筹备。并督率道将厅营。各尽职守。实力防范。毋得临时周章。致滋贻误。至下游既不能畅顺东趋上游自必日增淤垫。是东河目前情形。亦为紧要。严烺业经署东河总督。著于交卸后。速赴新任。所有东河南河各工务要尽心防护。各保安澜。毋得稍有疏虞。致干重咎。将此各谕令知之。　　

○以大理寺卿福申为都察院左副都御史。　　

○予唐臣陆贽从祀文庙从山东道御史吴杰请也。　　

○庚戌。上诣绮春园问皇太后安。　　

○谕军机大臣等、据琦善奏、勘明高堰石工。请专办大堤一摺。前据陈中孚等请筑二堤。加筑格堤。以为后戗。当经降旨。令琦善亲往查勘。兹据该督亲历移建二堤处所逐一履勘该处地势较低。必筑至二丈八九尺。方与大堤相平。以及加筑格堤。建设滚水石坝及建闸等项。非动帑三百万。不能兴举且不足恃者有五。若专办大堤。既有高二丈之石工以为基址。复再普加子堰。视新筑二堤。又高数尺。且帮成顶宽十丈。坡用三收。更以子堰直接海漫槽土。复用坦坡以缓其势。后槽之掣亦轻。约需银一百七十七万余两。是二堤费多而无益。大堤费省而有凭所见甚是。前据张井奏改河避险。湖水蓄至七八尺。其甚已可建瓴。高堰堤工皆可不办兹据琦善奏、黄水设法疏消。不过落水五尺湖水仍不能不蓄至一丈四五必得堤堰巩固。以为淮扬保障。惟现届农忙。大汛将至。派员雇夫。均非易事。著照所请、将高堰境内六堡、九堡、十堡、及十二十三十六十七等堡。并山盱境内自头堡至七堡、暨信坝十三堡。择其最为迎风犯浪紧要处所。先行赶紧帮戗。其全工则俟今秋明春办理现已明降旨。将潘锡恩授为南河副总河。该督惟当会同张井。潘锡恩、和衷商搉。总期高堰堤工永资巩固毋使稍有疏虞。朕择善而从。并不稍存成见也。将此各谕令知之。　　

○赏江南淮扬道潘锡恩、三品顶带。为南河副总河。　　

○旌表守正捐躯湖北长阳县民覃盛超妻徐氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之九十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。夏。四月。壬子朔。享太庙。遣睿亲王端恩、恭代行礼。　　

○上诣时应宫。昭显庙。拈香。　　

○还宫。　　

○命收买海运沙船余米八千一百石有奇。　　

○修福建水师提标、并台湾澎湖水师协战船。从总督孙尔准请也。　　

○旌表守正捐躯广西全州民莫武绫女黑妹。　　

○以常雩祀天于圜丘。自是日始。斋戒三日。　　

○癸丑。谕内阁、赵慎畛等奏、铜盐疲滞情形一摺。滇省铜斤。攸关京外鼓铸。近因各厂攻采年久。出铜短绌。泸店底铜。借兑将尽。其四川乌坡厂、亦不丰旺。以致办铜疲滞。现在丙戌年暂行减运两起。惟自丁亥年起。仍照旧额。自应豫为筹办。庶免临时贻误。著照所请、将滇省旧有各厂。选派干练熟习之员经管。上紧采办并饬各属广觅子厂。具报开采。如有成效。准其领银接济。办铜扣销。仍严禁私贩私铸。有犯必惩。傥该员办理懈弛。随时分别撤参。果能额外加办。除于考成案内议叙外。其加办最多之员。照例奏请鼓励。务期各厂渐有起色铜无缺乏。俟有赢余。即将泸店底铜陆续归补。至盐务章程。除向食川盐粤盐各府属另行查办外。其余各属俱销滇省井盐。近年各大井出卤淡缩。兼之黑盐等井、屡被水淹。课额致有短绌。著派熟谙人员。堵缉私贩。就井稽卤。防范于灶户未煎之先。按各井出盐多寡。酌定行销地面。以杜越境争售诸弊。其应如何损益变通之处。著该督等确查筹议具奏。　　

○命定亲王奕绍、带领侍卫十员。往奠故庄亲王绵课茶酒。赏银五千两治丧。予祭葬。谥曰襄　　

○以镶黄旗蒙古副都统富兰、署正白旗护军统领。　　

○甲寅。上诣南郊斋宫斋宿。　　

○漕运总督陈中孚奏、请动项成造河口关捐丁捐剥船二百三十七只。交江西省办理运往。从之。　　

○给江苏沛县被灾贫民一月口粮。　　

○乙卯。常雩祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○以广东肇庆协副将松青、为四川建昌镇总兵官。　　

○丙辰。谕内阁、武隆阿奏、校阅省东营伍。据称各营将弁、年力弓马。均尚强壮。惟登州镇标右营都司夏存宇、弓马生疏。莱州营千总金洪烈、步箭平常。应请分别降革。金洪烈著以把总降补。夏存宇著革去都司。惟念该都司之父。于嘉庆三年、在湖北当阳县巡检任内。堵御川匪。杀贼阵亡。一门十口。同日尽节。加等予袭。赏给云骑尉世职。该都司先由馆班议叙未入流。改补营员。弓马非所素习。夏存宇著加恩以府经历县丞改补。归部铨选。仍留云骑尉世职。此系朕轸念忠荩。量予恩施。嗣后不得援以为例。　　

○调甘肃凉州镇总兵官德克金布、为河州镇总兵官。以步军统领巡捕营副将高明德、为凉州镇总兵官。　　

○予直隶故四川提督哈攀龙暨其子故云南提督哈国兴、入祀乡贤祠从总督那彦成等请也。　　

○修筑山东恩县四女寺支河拦水挑水各坝工。从巡抚武隆阿请也。　　

○丁巳。贷江苏徐州镇标中营、城守营萧营、坐落灾区兵丁饷银有差。　　

○展缓江苏节年旧欠漕尾。　　

○戊午。谕内阁、奉皇太后懿旨。静贵人晋封为静嫔。所有应行事宜。著各该衙门察例具奏。　　

○赏南河副总河潘锡恩、都察院右副都御史衔。　　

○修吉林先农坛殿宇。从将军富俊请也。　　

○封闭广东镇平县李家山、鸭母窝、佛前岭、三处煤厂。从巡抚成格请也。　　

○己未。谕军机大臣等、琦善奏、上年接运回空军船。阻守临清闸外。现已催过淮安三、扬州二、两帮。临清闸存水仅三尺有余。船多水小。至韩庄以上。及邳宿运河。全赖微山湖水。今湖潴不旺。又距夏至甚近。恐开坝过迟。黄水盛涨。各省漕粮。不能赶速盘竣等语。本年东省运河、水势不充。临清闸存水止三尺余。恐自闸以上。更多浅阻。现在重运各船。陆续到坝候盘。设空船不能依期全抵杨庄。致令数省军剥船只。旷日久待。里杨一带运河。自必率挤贻误。时届农忙。又值高堰兴办土工。车驴人夫等项。雇觅甚难。此等小民。岂能停待坐食。若散而复聚。益恐稽迟。况此时东省运河。空船行走。尚且不能迅速。将来重船北上。何能浮送裕如。必致时日耽延。所关甚大。严烺因南河办理不善。调署东河。自应知愧知奋。勉赎前愆。该河督等接奉此旨。迅即督饬运河道厅、上紧妥筹。设法疏浚收蓄。俾提空进重。毫无稽滞。尚可以速补迟。如有疲玩员弁。严参惩办。傥任其短绌。致空重各船不能通行。将来黄水盛涨。不能盘竣。惟该河督及该抚是问。恐不能当此重咎也。将此各谕令知之。　　

○筑陕西新设佛坪厅城垣。从巡抚鄂山请也。　　

○修广东海口协右营、并海安营、巡洋师船。从总督阮元请也。　　

○以福建永春州米价增昂。命平粜仓谷。　　

○庚申。谕军机大臣等、庆祥奏、据委官伊仁布、商伯克在奇克、带同伊里斯曼底亲信得尔瓦什来城。称阿坦台接谕。欲遣子来。适张格尔到彼阻止。张格尔欲令伊回明参赞。差要紧人到彼。又问天朝有多少兵力等语。张逆蓄奸逞诈。种种鬼蜮伎俩。可恶之至。得尔瓦什所言。自非捏饰。惟张逆欲参赞差要紧人前往。心怀谲诈。断不可堕彼奸计。所奏布噜特等以阿奇木曾经出力。子孙现无一存。此等言词。自系为张格尔所惑。现在办理该逆。以夷制夷。正须善用布噜特。散其党羽。免令蔓延。若竟明言其不可恃。岂不益令解体庆祥惟当存之于心。断不可宣之于口。以致人心涣散。至所奏该逆等戒严既久。懈怠必生。且又见增设防兵。似不虞其复犯卡伦。张逆聚谋肆逆。并探问天朝多少兵力。作何动静其心叵测。已可概见。汰劣克仍在哈瓦克地方。阿坦台、拜巴哈什、约共有一二千人。若竟来犯卡伦。正可一鼓歼捦。尽法惩治必须严加防范。以备不虞。不可一日松劲。致失事机。是为至要。其现调各兵、著庆祥随时察看。或添定防额再行陆续分撤。该参赞总当筹度万全。妥为办理。毋稍疏懈。将此谕令知之。　　

○湖南巡抚康绍镛奏、请动项津贴旗丁碾运通米。从之。　　

○赏署河东河道总督严烺、都察院右副都御史衔。　　

○改江苏运河营邳运汛把总缺为千总。萧南营萧汛千总缺为把总。从前任河道总督严烺请也。　　

○以故甘肃碾伯县属土指挥同知祁肇衍子寿山、袭职。　　

