<!-- { "loadSidebar": true } -->
○戊申。谕军机大臣等、本日据那清安等奏、河南南阳府邓州民人王怀宝。以冤毙无辜等词具控。此案该民人所控该州徽收仓谷。差役罗元魁等勒索浮收。并令立时完纳。该村民人因无力全完央缓。该役等即以抗谷不交。捏词朦禀。该州会营率领兵役。携带鸟枪。前赴该村。伊子王小三、及邻人李添贵、被枪击毙。并沿门拏捉多人。严刑追比。事关地方官任听差役殃害平民。必应彻底根究。著杨国桢督同麟庆、提集案内人证。讯取供词。先将大概情形。据实具奏。将此谕令知之。寻奏、李添贵等私藏鸟枪。拒捕伤人。应照例拟绞监候。业经身死。应毋庸议。王怀宝自认诬控。应杖一百徒三年。该州知州易良俶、并无短价派折情弊。惟办理不洽舆情。应交部照例议处。从之。　　

○己酉。上诣绮春园问皇太后安。　　

○遣官祭火神庙。　　

○旌表守正捐躯安徽旌德县民汪期富妻吴氏。　　

○庚戌。谕内阁、御史邵正笏奏、内地奸民种卖鸦片。贴害民生。请旨饬查严禁一摺。所奏甚是。鸦片烟流毒最甚。向系产自外洋。奸商夹带销售。遍行内地。屡经严行饬禁。兹该御史奏、近年内地奸民。竟有种卖之事。浙江如台州府属种者最多。宁波绍兴严州温州等府次之。有台浆葵浆名目。均与外洋鸦片烟无异。大夥小贩。到处分销。地方官并不实力查禁。以致日久蔓延。此外如福建广东云南亦皆种卖。有建浆广浆芙蓉膏等名目。似此纷纷种卖。若不禁止尽绝。将来必至传种各省。不特贻害善良。更属大妨耕作。著各省督抚严饬所属确切查明。傥有奸民种卖。责成地方官立即究明惩办。并将如何严禁之处。妥议章程具奏。如所属实无种卖者。亦著确切查明。据实覆奏。总期认真查办。净绝根株。若日久视为具文。仍致有名无实。一经发觉。惟该省督抚是问。懔之。　　

○铸给湖南抚标左右两营守备条记。从总督嵩孚请也。　　

○旌表守正被戕直隶唐县民王杰妻杨氏。　　

○辛亥。谕内阁、阮元奏参不职之守备游击请革职严审一摺。此案贵州长坝营游击刘应祥、禀揭署中军守备马登云、藉查办匪徒勒索钱文各款。马登云亦以刘应祥于该守备经管钱粮不容经理。并冒饷五十余分禀揭。现经该督提讯。该弁等坚不承认。案关营员勒索冒饷。必应彻底根究。分别惩办。署长坝营守备事候补守备马登云、长霸营游击刘应祥、均著革职。交该督亲提案内弁兵营书人证。严审确情。按律定拟具奏。　　

○壬子。旌表守正捐躯陕西靖边县民钱大怀妻李氏。　　

○癸丑。上诣大高殿行礼。　　

○还宫。　　

○遣贝勒托恩多、往奠故镶蓝旗蒙古都统回部郡王衔贝勒哈迪尔茶酒。并赏银五百两。　　

○以委散秩大臣和世泰、为内大臣。镶白旗满洲副都统绵偲、为镶蓝旗蒙古都统。　　

○以孟秋时享太庙。自是日始。斋戒三日。　　

○甲寅。谕内阁、严烺奏、请添拨防险银两一摺。著照所请、准其于河南藩库添拨银三十万两。另款提存司库。如遇工紧用迫。即由该河督核明银数。咨行拨发。此项银两。系筹添防险而设。本非定额。国家经费有常。总当力求撙节。何得援照旧案。岁以为常。按数请拨。此次因据奏查明防守紧要情形。姑允所请。照数拨给。仍俟霜降安澜后。核明总数奏报。如用有余存。即拨还司库原款。嗣后该河督务须认真稽核。即遇有紧要工程。亦当力加节省。总期工归实用。请拨之项。有减无增。不得藉口筹备。拘定三十万两之数。以昭核实。　　

○谕军机大臣等、本日孙尔准奏、龚镇海患病。呈请解任。所遗浙江定海镇总兵员缺。已降旨将陈步云补授矣。定海镇所辖洋面辽阔。与江南交界。为渔船会集之所。督察巡防。最关紧要。陈步云于该镇是否人地相宜。能否胜任。著该督留心察看。据实具奏。至该员籍隶浙江。补授该镇。是否有应行回避之处。并著查明覆奏。将此谕令知之。寻奏、陈步云历任定海镇属守备游击参将。人地相宜。堪胜总兵之任。该员籍隶浙江瑞安县。与定海系属隔府。应否回避。恭候钦定。得旨、毋庸回避。　　

○调正工旗汉军副都统裕诚、为镶白旗满洲副都统。以和阗帮办大臣舒伦保、为正红旗汉军副都统。　　

○乙卯。谕内阁、扎隆阿等奏、请将叶尔羌每年徵存余粮。改徵折色以抵经费一摺。所奏是。叶尔羌每岁应余粮九千三百八十余石。按五钱一石改徵折色。粮九千石。计按年折徵银四千五百两。以之抵充常年经费。即可照数减调。其现核存仓余粮二万石。作为额贮。按年轮流出陈易新。不致霉变折耗。著照所请、自道光十年分新粮开徵为始。每年改徵折色粮九千石。即以此项银两。抵留该处经费之用。入于银款造册咨部。至那彦成前奏。将叶尔羌余粮折色变价。解往阿克苏。兹据扎隆阿等查明、阿克苏已有积贮。若再将折徵银两统归阿克苏采买存仓。不特难于久贮。且各城粮价不一。亦难按年采买。著毋庸解往。　　

○以服阕布政使林则徐、为湖北布政使。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百七十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。秋。七月。丙辰朔。享太庙。上亲诣行礼。　　

○幸圆明园。　　

○诣绮春园问皇太后安。　　

○谕内阁、富俊等奏、官兵随缺地租。请照承催余租之例。一律造报考成一摺。盛京内外各城官兵。随缺地租。各地方官因无考成。并不实力催交。近来有拖欠至一二年之久者。据富俊等查照成案。请将经徵之员。明定劝惩章程。著照所请、嗣后除自行耕种者毋庸议外。所有交旗民地方官招佃取租者。照旧有余地。分别佃户。系旗人。责成界官承催。系民人。责成民员承催。一律造报考成。咨送盛京户部。奉天府府尹查核。十月内通完者。照例议叙。如催追不完。附题参处。以专责成而免拖欠。该部知道。　　

○丁巳。谕内阁、前因两江总督、兼辖江西。相距遥远。恐有鞭长莫及之势。降旨令大学士九卿会议具奏。兹据托津等奏、不归总督兼辖。并无格碍。曹振镛等奏、请将兼辖之处。仍循其旧。松筠并于会议摺外。另摺具奏。朕详加披阅。所议均属明晰。惟江西地方。武备尤为紧要。曹振镛等、查明两江总督。兼辖三省。兵额几及七万。巡抚专任江西。合抚镇标营兵额。仅止一万二千数百名。除留防省城、及各府州县仓库、各标营防汛外。两镇可调官兵。不过千名。傥遇应行水陆分道并进。实虑兵力不敷。总督若不兼辖。该巡抚必须一面具奏。一面咨调邻省官兵。临事耽延时日。所关甚钜。两江总督兼辖。原为控制。以期联络声势。徵调官兵。呼应较灵。所有江西一省。著仍循其旧。统归两江总督兼辖。毋庸另议更改。　　

○谕军机大臣等、托津等审讯假照案内、有代蔡绳祖在坊官衙门说情之浙江人徐二即徐光祖。据伊子徐松年供称、该犯现在江苏松太道衙门。派伊管理军功船厂事务。又据各犯供称、已满刑部堂书马大即马怀玉又名马鉴、该犯亦有假印。现在苏州阊门内居住。著陶澍即派委妥员。将该二犯严密查拏。迅速解交刑部。归案审办。毋稍疏纵。将此谕令知之。　　

○赠故休致署工部左侍郎戴三锡尚书衔。予祭葬如例。　　

○戊午。以大学士长龄、管健锐营事。　　

○己未。谕内阁、奕绘著加恩赏假二十一日。回京办理伊妻丧事。所管东陵承办事务衙门印钥。著溥喜署理。　　

○兵部等部议奏、大学士两江总督蒋攸铦奏、扬州营左军守备。移驻高邮事宜。一、拨兵三十名。归入营伍差用。一、高邮、宝应、衡阳、水南北、四汛弁兵。由该守备督率巡缉。随时查察。一、督催铜铅木料过境。如逾限耽延。各按地界参处。一、扬州营原带兵五十名。由参将派员管带。按半年更换。一、移建守备衙署。一、高邮原设千总。改为城守千总。一、俸薪粮饷等银。仍由营支领。应如所请办理。从之。　　

○修浙江东西海塘柴埽坦水盘头各工。及上虞县吕家埠柴土塘堤。并添建块石坦水。从巡抚刘彬士请也。　　

○辛酉。旌表守正捐躯云南文山县民李小七女老妹。媳李氏。　　

○壬戌。谕内阁、那彦成奏、审讯冀州民人朱学武、京控张大白等、调奸伊妻朱赵氏不从。将伊妻女杀死烧尸。该州不为究办。现经究明定拟一摺。此案冀州知州阮亦昂、于轮奸致死一家二命。放火烧尸重案。既经访有端倪。不即切实穷究定案。几致失出斩决重犯。非寻常未能审出实情可比。著即革职示惩。臬司花杰、督同委员、认出血衣。审得实情。俾正凶不致漏网。著交部议叙。保定府知府张范东、究出此案血衣正凶。俾冤狱得伸。且据该督奏、该员于委审案件。随到随结。此外又有审正徒流死罪五案。实属认真公事。著赏加通衔。以示鼓励。保定府通判何焕绪、题补元城县知县刘遵海。随同细心研鞫。立破重案。俱著交部从优议叙。　　

○修直隶磁、邯郸、二州县地震坍塌文武衙署仓廒监狱。并给兵丁一月饷银。修理房屋。从总督那彦成请也。　　

○缓徵直隶霸、永清、沧、冀、肃宁、南宫、新河、衡水、大名、大城、十州县被水被雹村庄新旧额赋。并贷仓谷。　　

○癸亥。上诣绮春园问皇太后安。　　

○谕内阁、嵩孚等奏、查明荆州等属。被淹轻重情形一摺。湖北荆州府属监利等县。江水涨溢。居民田庐被淹。该督等已酌拨银二万两。责成该道府及委员等、分投散放。并将嘉鱼等县被水处所。设法疏消。著该督抚即饬署藩司栗毓美、亲往查办。督同道府委员。妥为抚恤。务使实惠及民。毋令灾黎失所。　　

○旌表逼嫁捐躯湖南安化县民黄德修妻陈氏。　　

