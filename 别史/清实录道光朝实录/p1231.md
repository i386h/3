<!-- { "loadSidebar": true } -->
○又谕、禧恩奏、酌拟迁修墨尔根城垣等语。据称新躧地方。地势不平。且与旧制不符。请于旧地分别缓急。先后量为展修。所需工费。除旧料变价抵补外。约需银七千余两。著照所请、准照案先由该城库贮备用银内动支。所需木料。著黑龙江将军派员采办。于明岁春融、赶紧修筑完固。工竣时、著该将军奏派大臣验收。造册报部核销。　　

○又谕、禧恩等奏、知府被控擅责无辜。请解任提讯一摺。锦州府知府福忠、以地方官便衣携眷游山。复因监生依林太、出言顶撞。滥行掌责。福忠著暂行革职。交该将军会同盛京刑部提集人证。严讯确情。按律定拟具奏。　　

○蠲缓山西汾阳、徐沟、文水、三县被水被雹额赋有差。赈汾阳县灾民。



大清宣宗效天符运立中体正至文圣武智勇仁慈俭勤孝敏成皇帝实录卷之四百九

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十四年。甲辰。九月。乙丑朔。调福建漳州镇总兵官保芝琳、为福宁镇总兵官。建宁镇总兵官兆麟、为漳州镇总兵官。福宁镇总兵官陈述祖、为建宁镇总兵官。　　

○抚恤琉球国遭风难夷如例。　　

○丙寅。谕内阁、前因御史陈庆镛奏、盘获台湾武生郭光侯即郭崇高、系聚众谋逆案内饬令严拏之犯。当交刑部严行审讯。兹据该部奏称、讯据该犯供与洪协及郑炎等均不认识。亦无夥同谋逆情事。自系恃无质证。意图狡赖。惟该犯又供有台湾县知县阎炘、于收粮时欲行帮贴番银。并有包揽官事之许东灿即许朝锦、阻挠纳粮等情。均非质讯明确。不足以成信谳。前任台湾县知县阎炘著即解任。交刘韵珂派员并已革捐纳同知许东灿即许朝锦、及伊弟许东寮、并黄应清、蔡堂、及粮总李捷升、一并迅速解交刑部严行审讯。不准迟延。　　

○又谕、载垣奏、正蓝旗汉军印房。不戒于火。请旨交部分别严议议处。正蓝旗汉军印房值宿章京勋旧佐领李忠善、值日章京世管佐领灵保、未能先事豫防。均著交部严加议处。都统载垣、印务参领福保、郭绶、著一并交部议处。烧毁房间。著工部照例办理。　　

○谕军机大臣等、据给事中韩椿奏、浙江地方劫盗滋扰。请饬查办一摺。弭盗所以安民。岂容匪徒肆行抢掠。滋扰闾阎。若如该给事中所奏。浙江省各府州县抢劫之案。层见叠出。该地方官所司何事。实属缉捕不力。著梁宝常查照单开各案。严饬该府州县。上紧严拏。务期赃盗全获。不准一名漏网。如查有不肖州县。玩视捕务。纵贼殃民。即行指名参奏。以儆玩泄。毋得稍事姑容。　　

○以河南巡抚鄂顺安、督办中牟大工。命本科武闱乡试。改于来年二月校阅。　　

○丁卯。遣官祭都城隍之神。　　

○谕内阁、向来武乡试会试。派有监射较射之王大臣。会同校阅。自应秉公商酌。遴选真材。嗣后该王大臣等务当公同商定。不准专擅。亦不准互相推诿。傥有前项弊端。著监试御史据实参奏。　　

○又谕、太监李得喜、并刘大、康大、汤老、俱著交刑部严行审讯。至该太监胆敢将畅春园官土山铲平。盖房种树。不知该管大臣等知之与否。著管理圆明园内务府大臣明白回奏。寻奏、太监李得喜、所盖房间。在大河庄地方。毗连畅春园。并非畅春园官地。惟李得喜私刨官土山六丈有余。该管员役。并未查出呈报。实属疏漏。应俟刑部定案后。再行奏参核议。敬徵、裕诚、阿灵阿、毫无觉察。请先行交部分别议处。　　

○以捐修江苏镇江府城垣工竣。予官绅王德茂等升叙有差。　　

○命陕甘总督富呢扬阿、拨银二万五千两有奇。解赴阿克苏。备道光二十六年经费。　　

○戊辰。谕内阁、前因驻藏大臣将应存火药等项。滥行借支。以致不敷操演。当将历任驻藏大臣交部议处。兹据该部遵议具奏。三等侍卫孟保、著即革职。前任兵部右侍郎关圣保、现已告病开缺。著革去顶带。并另案革职之文蔚、海朴、现议革职之处。均著照例注册。河南巡抚鄂顺安、本应革职。惟现在督办大工。若遽予罢斥。转得置身事外。著暂行革职留任。所办大工。能否妥善。届时再降谕旨。　　

○又谕、裕诚等奏、已革武举朦混赴考等语。福建武举胡邦杰、系因售卖烟土斥革、并饬令严缉究办之犯。何以该省巡抚。仍行给咨赴部。著刘鸿翱确切查明具奏。胡邦杰投咨后。并未赴部过堂。著步军统领衙门、顺天府、五城、一体严缉务获。送交刑部审办。寻刘鸿翱奏、已革武举胡邦杰、前在京贩卖鸦片。业经斥革。因事隔多年。不知先行斥革。是以请咨会试。并非隐匿原案。亦无贿嘱书役情弊。应照一年六个月内贩卖鸦片烟土例。发往新疆充当苦差。下部议。从之。　　

○以挑浚河道。捐资出力。予江苏绅士朱学海等议叙有差。　　

○以拏获江苏海洋重犯。赏参将王鹏飞花翎。游击黄永清蓝翎。　　

○己巳。谕内阁、都察院奏、江西监生吴缉如、遣抱告吴庭选呈控谋杀二命脱罪埋冤等语。案关现任职官与部民夥开铺面。捕役受贿杀人。承审官袒护不办。虚实均应彻底根究。著吴文镕亲提人证卷宗。秉公严讯。务得确情。按律定拟具奏。寻奏、查讯该典史何廷鉴、并无与部民夥开铺面情事。其所控谋杀二命脱罪埋冤等情。亦系诬控。吴缉如、应按律反坐。拟革去监生。杖一百流三千里。加徒役三年。下部议。从之。　　

○又谕、前因刑部讯据台湾武生郭光侯、供出阻挠纳粮之许东灿等。已降旨饬令迅速解部严讯矣。兹据该部奏称、郭光侯谋逆一节。供系许东灿怀恨陷害。即与许东灿面质。别无证佐。仍难定谳。自应先行提犯备质。所有洪协案内被胁入夥拟军尚未起解之陈佐、卢杰、黄转、张和、蔡塘、洪悦、蔡严、陈砚、柯汶牵、徐斗、李自、林欲、刘戅慊、曾西、罗苏藤、李铁牛、萧是、朱心愿等十八犯。著刘韵珂派员迅速解交刑部归案质讯办理。　　

○庚午。遣官祭历代帝王庙。　　

○辛未。上诣绮春园问皇太后安。　　

○御山高水长。阅侍卫等骑射。翼日如之。　　

○谕内阁、前因有人奏升任江苏松江府知府练廷璜、劣迹各款。当降旨交壁昌等密查具奏。兹据奏称、将所参款迹逐一细勘。或查无案据。或访无其事。惟于所管书役事后受财。失于觉察。请交部议处等语。各省督抚遇有交查事件。自应确询虚实。分别是非。方免欺隐之弊。此次该署督等于该员被参各款。既称查无确据。又称该员平日果能严查胥役。何致有瑕可摘。恐原参各款。皆非无因等语。前后自相矛盾。非欺隐而何。著该署督等明白回奏。仍派委妥员前往该员历任地方。确加查访。究竟是有是无。据实具奏。不准稍有不实不尽。傥有含混。将来别经发觉。定将该督等严行惩处。决不宽贷。寻奏、前次摺内所称该员平日果能严查胥役。何致有瑕可摘等语。是追叙始念之所计及。并非于审定之后。尚有疑虑。现饬苏松太道宫慕久等前往确查。并据该道等明查暗访。练廷璜、实止失察书役事后受财。并无别项劣迹。应仍照原奏。请旨交部议处。得旨、练廷璜著交部照例议处。　　

○以捐修浙江松阳县文庙考棚。予绅士章黼等议叙有差。　　

○壬申。缓徵陕西府谷县被雹村庄下忙额赋。及旧欠耔种。　　

○缓徵浙江德清、武康、二县被水村庄新旧额赋。　　

○癸酉。以捐赈出力。予湖北绅民金日莹等议叙有差。　　

○甲戌。谕内阁、户部奏、东河拨款紧要。请旨饬催各省赶紧解工。此次中牟补筑坝工。前经动拨广储司库银一百万两。并指拨各省银三百五十万两。该督抚等奉文后。自应迅速委员批解。乃仅据直隶、陕西、二省先后委解起程。其余各省。均未咨报起解。实属玩延。现在节交霜降。兴举要工。必须钱粮应手。方免停工待饷之虞。著该督抚等将所拨银两。赶紧委员起解。不准稍有迟逾。其河南、浙江、湖南等省原拨不敷银两。著于续徵银内。赶紧凑足解工。此外各省指拨银两。傥有不敷。亦即照此办理。毋稍延宕。至所拨各关税银。并著赶紧徵收。迅即解交东河工次。以应急需。现据钟祥等奏、坝工待项甚急。著由户部银库拨借银一百万两。解工应用。该河督等统计借款与各省关拨款。共收足银四百五十万两外。即将续到各省关拨项。迅解部库归款。此后各省关何日解到工次银两若干数。并著该河督等按月报部备查。又上年东河请借部库银两内、有奏明应解部归款一百万两。现除陆续解到外。尚有未经解部银二十万三千二百八十余两。著各该督抚监督、迅即委员克期解部。毋得视为汇催具文。任意久延。　　

○又谕、京师五城。每年冬间。例应设厂煮粥。原所以赈济贫民。必使实惠均沾。方不负体恤孤寒至意。惟是奉行日久。未免视为具文。以致不肖胥役。克扣侵蚀。俾穷黎难资糊口。嗣后五城煮赈事宜。著责成各该城御史亲往各厂。督率司坊官眼同散给。并著都察院堂官。不时亲往稽查。如有前项弊端。即著据实严参。毋稍徇纵。　　

○礼部奏、十月初十日皇太后圣寿节应行礼仪。得旨、是。照例行礼。奉皇太后懿旨。停止筵宴。其在外公主福晋命妇进内行礼之处。并著停止。　　

○乙亥。上诣黑龙潭神祠拈香。　　

○以内阁学士赵光、知武举。吏部右侍郎侯桐、为武会试正考官。内阁学士罗文俊、为副考官。　　

○旌表守正捐躯山东临胊县民张献中妻王氏。　　

○修湖北荆州府万城大堤。从总督裕泰请也。　　

