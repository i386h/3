<!-- { "loadSidebar": true } -->
○举行本年军政。京营、卓异官三员。年老官一员。才力不及官三员。不谨官一员。直隶、卓异官十三员。才力不及官三员。热河、卓异官一员。才力不及官一员。河南、卓异官二员。才力不及官一员。山西、卓异官五员。罢软官一员。才力不及官一员。四川、卓异官九员。罢软官二员。有疾官一员。才力不及官二员。不谨官一员。云南、卓异官四员。罢软官一员。年老官一员。有疾官三员。贵州、卓异官三员。罢软官二员。年老官一员。山东、卓异官三员。才力不及官二员。江南、卓异官八员。年老官二员。才力不及官五员。浮躁官二员。江苏、卓异官一员。罢软官一员。有疾官一员。才力不及官一员。江西、卓异官二员。年老官三员。安徽、卓异官一员。广东、卓异官六员。罢软官二员。年老官六员。有疾官二员。才力不及官二员。广西、卓异官二员。罢软官二员。有疾官一员。湖北、卓异官四员。才力不及官四员。不谨官一员。湖南、卓异官六员。分别议叙处分如例。　　

○乙丑。谕内阁。吉明等奏、应撤换防官兵。请照征兵凯撤章程等语。叶尔羌换防兵丁。前因逆匪滋扰。暂行截留。现在军务告竣。均应撤回归伍。所有应撤官兵。著加恩准其援照成案。自肃州以西。按军营例支给盐菜口粮。肃州以东。仍照防兵之例办理。以示格外体恤。　　

○谕军机大臣等、本日据奕山等奏、捐造炮位。据情代奏一摺。已明降谕旨将该提督等加恩奖励矣。因思擡炮擡枪为行军利器。最为适用。此次攻击贼匪。施放擡炮。甚属得力。该参赞已饬回疆各城一体教演。自可悉臻娴熟。惟此项擡炮擡枪。祇宜于满洲绿营中制造演习。使之施放有准。至其如何制造如何演放之法。不惟卡外回子。不可使其偷试学习。即卡内各城回子。亦未便任令知悉。该参赞惟当严饬回城各营弁兵等密为演试。慎重防闲。务令技艺娴习。而机法秘诀。不致外洩。是为至要。将此由五百里谕令知之。　　

○以署正白旗蒙古副都统关福、为镶黄旗蒙古副都统。　　

○以捐造炮位。予乌噜木齐提督成玉优叙。　　

○以击贼出力。赏叶尔羌守备石源、花翎。武举蒋连捷等蓝翎。余升叙有差。　　

○给河南祥符、阳武、汲、封邱、延津、洛阳、偃师、巩、孟津、登封、安阳、汤阴、获嘉、淇、新乡、浚、考城、十七县灾民一月口粮。贷郑、荥泽、汜水、陈留、新郑、宜阳、六州县灾民仓谷。　　

○丙寅。谕内阁、杨以增奏、递籍革员复来陕省讦告驿站积弊一摺。此案已革典史吴恒、前经李星沅审拟妄禀认诬。出具切结。降旨革职。永不叙用兹复私行逃至陕西翻控前案。意在拖异挟制。著再交杨以增、督同臬司严良训、亲提人证卷宗。秉公查讯。务得确情。严行惩办。按律定拟具奏。寻奏、严密查验四路驿站。额设马匹。均有印烙为凭。实无亏短。需用草料。并无勒取滥派。所设差局。止支应过往大差。出于里民循旧津贴。事不经官。无从侵削。至呈控各官一节。将乾州知州常瀚等、先后调传。隔别查讯。并无贿和情事。吴恒挟嫌翻控。应照假以建言为由、挟制官府、发附近充军例。发附近充军。至配折责安置。下部议。从之。　　

○以江南江安苏松道属粮价未平。命缓买各帮丁行月等米。　　

○展缓陕西泾阳、富平、二县歉收村庄旧欠额赋。　　

○丁卯。上诣皇太后宫问安。　　

○以户部左侍郎柏葰、吏部左侍郎季芝昌、充经筵讲官。　　

○戊辰。上御抚辰殿大幄次。赐蒙古王贝勒贝子公台克呼图克图等宴。赏赉有差。　　

○谕内阁、各省设立台站。遇有紧要摺报。必须迅速驰递。方免贻误。前因叶尔羌等处奏摺接递迟延。屡经降旨饬查严参。兹复据兵部奏、查明自十一月十一日起。至十二月二十日止。接到参赞大臣奕山等奏摺。迟延又有七件之多。并未声明结报。且传牌排单破烂。无从查检。并多不填注时刻等语。军报紧要。所有经过各台站。宜如何包封紧固。按站迅递。何得任意迟延揉擦。著直隶山西甘肃陕西各督抚、及新疆经过各城将军大臣。迅速查明前数次及此次迟延之故。并因何不填注时刻。据实参奏。至传牌排单。如果小心护惜。何至揉擦破烂。恐不免有意灭迹。为中途耽延地步。著该督抚将军等逐站传知。嗣后务当按站留心接递。以凭对单稽核。指名参惩。无得玩延干咎。　　

○谕军机大臣等、前据裕泰奏、乾州痞苗。纠众肆扰。当降旨饬令查办。兹据陆费瑔奏、现在堵捕情形一摺。湖南乾州厅夥款抗租痞苗。越至永绥厅苗寨。逼胁良苗入夥。肆行焚抢。该提督想早已驰赴辰州剿办。现在该抚饬令该镇道等酌带兵勇驰往堵捕。更觉策应得力。此等乌合之众。必须赶紧捕拏。以期速就扑灭。免得蔓延。著即严饬该道厅等会营督率兵勇。严密堵缉。实力剿办。务将首要各犯。克日就获。迅速蒇事。其被胁良苗。惟当明白晓谕。妥为抚绥。使之解散安集。毋致失所。广以安良苗之心。而杜顽佃之口。将此谕令知之。　　

○赏休致西安将军布彦图、全俸。　　

○赏喀尔喀贝勒干当当准车楞、扎萨克头等台吉诺尔布扎勒、土尔扈特扎萨克头等台吉喇特纳巴咱尔、花翎。　　

○己巳。谕内阁、张沣中奏、东商未完正杂课款。请勒限催徵一摺。著准其自道光二十八年开印日起。勒限三个月。如数徵完。傥逾限不完。即著从严参办。断不准再请展限。　　

○又谕、张澧中奏、审明行劫商虞厅署案犯。请饬拏首从各犯一摺。据称提集各犯。讯取供词。或现供狡卸。或避重就轻。显系恃无质证。不吐实情。难以据供定案。所有在逃首从各犯计四十余人。均籍隶江南河南。现在该抚已将讯出逸犯姓名年貌住址。开单飞咨两江总督、河南巡抚、著该督抚即饬属按名严拏各犯务获。解往山东归案审办。毋稍玩延。寻山东巡抚徐泽醇奏、江豫等省。先后将拏获首夥各犯陈奉淋等咨解来东。审明各犯。均籍隶江苏河南。其所犯夥劫各案。亦在江豫两省。当亲提研讯。除罪应斩枭黄鼠狼等四犯。及罪应减遣之裴四等二犯。均已病故外。陈奉淋等十一犯。或起意为首。或入室摉赃。情罪较重。即行正法。传首示众。陈符等八犯。听从在外瞭望。系情有可原。合依强盗免死减等发遣例。发新疆给官兵为奴。惟姬套王汶学二犯。现案以情有可原声请。该犯等尚有江苏铜山县事主李大辂一案。如系强劫。则行劫二次。罪应斩枭。应俟咨查覆到。另行核办。逸犯高＜?氵凤＞淋等。获日另结。下部议。从之。　　

○谕军机大臣等、前因萨迎阿奏、患病未愈。请调毓书暂署伊犁参赞。当经降旨允准。兹据萨迎阿奏、飞咨毓书折回喀什噶尔署理领队。并请调海枚暂署伊犁参赞一摺。喀什噶尔领队。现已简放有人。毓书著仍遵前旨。无论行抵何处。即著驰赴伊犁暂署参赞大臣事务。海枚毋庸前往。傥已行抵中途。亦即折回阿克苏。会同办理粮台报销等事。萨迎阿病已稍减。朕心甚慰。现由驿赏给御用人薓一斤。著即祗领。安心调理。酌量服用。将此由五百里各谕令知之。　　

○庚午。孝庄文皇后忌辰。遣官祭昭西陵。上诣慈宁宫。寿康宫前殿行礼。后殿问皇太后安。　　

○谕内阁、裕瑞等奏、江宁旗营教场田亩。连被水淹。渐形硗薄。其公租应否议减。请饬地方官勘明办理一摺。江宁旗营旧有教场公田三千四百亩。交佃领种。岁收公租。为添设炮兵月饷。并八旗官学膏火等项之用。近年各佃历欠正租未清。又带徵展限等款。催追未缴。经该将军等饬委同知各员会勘。著交李星沅再行派员详细履勘。应否议减。据实具奏。至江宁右司经徵各佃租款。未能足额。著查取职名。先行交部察议。寻覆奏、教场田亩。连年租耔歉收。兼银价昂贵。未能全数完租。委系实在情形。第银钱一律折减。恐于旗营支放不敷。若照旧徵收。佃力又有未逮。现议每年麦租钱文。仍循其旧。其每亩秋季稻租银三钱。改为银钱各半兼交。自道光二十八年为始。并请将二十六年以前积欠银钱。俟两年后分限六年带徵。二十七年稻租。除完尚欠一半银两。勒令于报销前完结。下部议。寻议、该督酌量变通。应如所议办理。惟查原案租项。均系收银。此次所称麦租收钱之处。核与原奏不符。应令一并详确查明报部。从之。　　

○又谕、銮仪卫奏、恩利银库滋生银两典置地亩。本年应徵租银。并节年拖欠银。除解到外。尚未完节年旧欠租银十九万四百七十余两。著直隶总督严饬各属。务将前项旧欠租银迅速催解。不许再有延宕。　　

○谕军机大臣等、耆英奏、＜?口英＞夷请于西藏指明旧界。现又续接来文。请委员前往察看一摺。后藏与加治弥耳交界之处。是否旧有界址。已谕知斌良等派员密加访查。如果有旧案可循。绝无流弊。自应查照旧定界址奏准允行。傥心怀诡谲。别有隐情。该督思虑所及。即当设法据理驳斥。以杜衅端。仍须密探该夷情形。随时具奏。俟斌良等查办覆奏后。再谕该督知之可也。将此谕令知之。　　

○又谕、本日据耆英奏、续接＜?口英＞夷口□德酋来文。仍请于西藏指明旧界一摺。此事前据耆英奏称、该酋祇欲查明旧界通商。并不另议新条。又称接据夷文。印度兵头已派夷目前往等语。曾降旨交琦善等密探情形。酌量商办。兹又据耆英奏称、续接该夷口□德口□庇口□时来文。以印度兵头文称该国业已派员前往。请中国委员立即前往等情。该夷必欲指明加治弥耳旧界。如果系照常通商。无不可行。特恐心怀叵测。不可不防。现在屡次渎请。未便置之不答。著琦善、斌良、穆腾额、商派妥员前往访查。如该夷实有夷目来至后藏即眼同确查加治弥耳向与西藏通商旧界。详慎办理。若另生枝节。或别有假道诡谋。著琦善一面飞咨耆英据理驳斥。折服其心。仍一面加意防范。由驿具奏可也。将此各谕令知之。　　

