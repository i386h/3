<!-- { "loadSidebar": true } -->
大清宣宗效天符运立中体正至文圣武智勇仁慈俭勤孝敏成皇帝实录卷之三百六十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。十二月。乙未。上诣皇太后宫问安。　　

○谕内阁、内务府官柴厂。地处城外。该衙门稽察难周。嗣后著该坊编入保甲。认真稽查。毋任匪徒溷迹。以清地面。以云南曲寻协副将积庆、为河南河北镇总兵官。　　

○户部议准、云南巡抚张澧中疏报、禄劝县开垦田二十五亩有奇。照例升科。从之。　　

○缓徵浙江横浦、浦东、二场歉收灶地新旧额赋。　　

○丙申。月食。　　

○谕军机大臣等、给事中陈光亨奏、湖北应修堤垸。奸民书役勾串扰民一摺。据称近年叠被水灾。户口流散。地方土棍。勾串书差。勒令住户捐修。举报大业大户富户名目。指名拘押。赔累轻生。复混充首事。敛费包修。工程草率。经费虚糜等语。湖北临江滨汉。必须堤垸坚固。方可保卫田庐。若任奸民蠹役。藉端滋扰。势必良民被累。水患频仍。著裕泰。赵炳言。转饬所属严行禁止。如有前项情弊。立即严拏惩办。毋少姑容。所奏循照旧章。晓谕业户。未溃则各防各汛。既溃则各修各工。间有逃亡。合垸摊修等语。是否可行。并著悉心妥议具奏。原摺钞经阅看。将此谕令知之。寻奏、近年川陕贫民。于深山邃谷中。开辟垦种。以致山水涨发。沙土顺流而下。江汉底垫日高。堤塍愈形卑矮。而土棍书差。藉名修堤。勾串舞弊。在所不免。惟垸中有逃户。归于合垸兴修。民情未必乐从。必须体察情形。分别厘剔筹办。报闻。　　

○以已革奉义侯琦善族侄松桂、故三等子白玉子苏泰、二等男哈普齐贤嗣子恒山各袭爵。　　

○丁酉。谕军机大臣等、载铨等奏、南苑恭备祭祀鹿只。不敷应用。请旨饬下盛京马兰镇备办等语。盛京因有防堵事宜。前经耆英奏请、将应交奉宸苑鹿羔展限捕送。当降旨准行。所有马兰镇应交小鹿六十只。著该总兵照例于明年秋间送交该衙门。并著于六七月间先行添交三十只。以备祭祀之用。将此谕令德兴知之。　　

○又谕、现当军务吃紧之际。非赏劝不足以激士气而励军心。昨降旨发去翎枝等件。并谕令扬威将军等、随时将有功员弁兵丁。叙述事迹。保奏施恩。谅已宣谕军中。同深欢忭。惟念军营用人之际。流品不齐。而得力之处。又不能拘定一格。其有劳绩颇著者。不可不优加赏赉。立见施行。俾群相观感。愈形踊跃。惟军营得赏之人。携带重资。转觉不便。若不明示以信。又恐阻其奋勉之心。兹先行发去新制武功赏牌七百五十张。注明银两数目。计银七万两。交奕经等祇领其有争先出力。奋勉立功者。著即核其功之大小。随事酌量分别赏给并于执照内注明。俟大功告竣后。或由户部。或由各省藩库。验明支领。该将军等务即晓谕军机人等、及时自奋。锐意图功。以副朕鼓励军心。有加无已至意。将此由五百里谕令知之。　　

○直隶提督陈金绶等奏、海滨苦寒。每于天气晴齐无风之日。教练兵勇。得旨、必须言行相符。勉之。加意惠养各处兵丁。更要严行约束。俾无犯法。　　

○热河总管景福等奏、请拨道库生息闲款。作为额鲁特官兵餧义海青。鸦鹘。兔鹘等鹰口分。得旨、现养之各种鹰只。俱著赏额鲁特官兵人等。口分裁撤。　　

○命新授闽浙总督杨国桢、来京请训。再赴新任。　　

○命四川布政使钟祥、来京陛见。　　

○以贵州都匀协副将淳庆为云南普洱镇总兵官。　　

○以修理塔尔巴哈台城垣各工。赏游击杨万春花翎余加衔升叙有差。　　

○以阿克苏。喀喇沙尔。屯田丰收。予员弁议叙。赏兵丁一月盐菜银。　　

○户部议准、浙江巡抚刘韵珂疏报、江山县开垦荒田一顷二十六亩有奇。照例升科。从之。　　

○戊戌。谕内阁、奉皇太后懿旨。明年元旦令节。著停止升座行礼。所有王公一二品大臣。及御前行走乾清门行走之蒙古王公。是日俱著仍在慈宁门外行礼。三品以下各员。是日俱著在午门外行礼。　　

○又谕、宗人府奏、酌量暂居城外宗室觉罗编查保甲章程。所议尚未尽善。现在宗室人等住居城外。户口较多。若概令移居城内。殊多窒碍。自应一体编查保甲。以资稽核。惟司坊官员职分较小。傥意存容隐。不敢认真稽查。转致有名无实。著宗人府派委司员。传知该族学长。先行按户晓谕。俾令静听编查。毋稍违抗。傥查有不安本分。或任意容留闲杂人等。即由巡城御史密呈都察院堂官。酌其情节较轻者。知照宗人府迅即派员会同城坊查究。其情节较重者。即由都察院奏闻请旨办理。　　

○又谕、吴其浚奏、请将被参州判革职严审一摺。湖南试用州判徐大亨。以州判暂行代理州篆。妄思考试。以致物议沸腾。并擅用徵存地丁银两。藉口应付兵差。难保无侵欺入己情事。徐大亨著即革职。俟由闽解回楚省后。交该抚提同人证。逐款严审。务得确情。按律办理。寻奏、讯明徐大亨尚无勒赃豢贼等情。惟失察书识代人写禀。及家丁等得受陋规。以致物议沸腾。业经革职。应免治罪。下部议。从之。　　

○谕军机大臣等、前据讷尔经额奏、请拣发武职各员。以资差委。本日由兵部将该员等带领见见。已降旨拣发副将参将游击各二员。交讷尔经额差遣矣。惟该员等并未经历行阵。若遽派令带兵训练。及海口防堵。恐不能得力。著该督于该员等到省后。留心察看。量材器使。或于所属实缺内。拣员派往海口。即令拣发之员。署理各篆。庶可以收实效而资练习。将此谕令知之。　　

○予故河南郏县知县孙珩、商城县知县周振之、四川重庆府知府汪日宣、福建漳浦县知县周锡龄、泉州府学教授郑兼才、浙江杭嘉湖道前任湖北襄阳县知县窦欲峻、入祀名宦祠。贵州故兴义县学训导张廷□□臣、江苏故生员顾炎武、安徽建德县知县贡震、江西故陕西从阳县知县周崧晓、广西故贡生陆喜云、廪生陆庆明、陕西故生员张秉直、浙江故贡生崇炳、福建故候补内阁中书高树勋、入祀乡贤祠。从总督宝兴、裕泰、裕谦、巡抚牛鉴、吴文镕、贺长龄、钱宝琛、梁章钜、富呢扬阿、刘韵珂请也。　　

○己亥。谕内阁、前有旨令各省督抚。饬令州县招募土兵。兹据杨国桢奏晋省不便招募土兵。应请添设民壮等语。著照所请、准其于额设民壮二千八百余名外。添设二成。加入愿额。共得三千四百五十余名。该抚即饬令该管官认真挑选。随营操演。遇有营兵缺额。即以民壮拨充。总期声势联络。兵民相安。毋任老弱滥充。仍致有名无实。　　

○庚子。上诣皇太后宫问安。　　

○谕军机大臣等、王鼎等奏、长河冰凌骤下。埽工抢护平稳。并续得丈尺一摺。据奏本月初四日以后。东南风作。上游冰凌渐解。随溜冲灙。撞坏船只。触断□□亶绳。现将做成埽段。多加绳木防护。工程平稳。日来灙凌渐稀。雨坝续又进占。连前做成二百二十余丈。全工已及十分之八。引河挑工及抽沟沟线。已报全行完竣。并照历办成法。逐段试放清水。如有高仰之处。即行抢挑。务期通畅等语。览奏甚慰。现在工届垂成。口门愈收愈窄。河溜愈束愈高。必须慎之又慎。勉益加勉。以期指日告成。此次工随冻筑。来春水涨冻消。能否坚实。并著随时体察。先期防范为要。将此谕令知之。寻奏、查历届大工。多在严冬兴举。每因冰结。敲凿施工。此次豫为防范。十月间即多雇船只。在工所河面昼夜往来。水活溜行。并无冻阻。报闻。　　

○又谕、前有旨。谕令柏葰。黄爵滋。驰赴陕西时。传提发配该省之浙江已革举人徐廷策。亲加验讯。令将三代履历。并中式题目。及考官何人。诗文能否记忆。当面默写数语。该侍郎等到陕后。自必钦遵办理。现据礼部查出徐廷策癸未科会试落卷三本。著发给该侍郎等带往。将徐廷策所默字迹。认真核对。是否相符。随时据实具奏。将此谕令知之。寻奏、徐廷策所供三代履历。及考官房官姓名。均属相符。默写诗文。亦与落卷笔迹相合。实系正身。报闻。　　

○缓扣湖广荆州、荆左、荆右、沔阳、岳州、五卫被水帮丁借造剥船银。　　

○辛丑。谕内阁、前因内务府缎库司员书吏。有扣留折赏缎匹等弊。当于结案后。饬令总管内务府大臣。会同理藩院妥议章程。兹据该衙门会议具奏。俱著照所议办理。惟理藩院司员赴库支领。次日当堂放给之时。著派该院堂官一人。眼同督饬放给。以杜弊端而昭慎重。至广储司书吏。既拟裁汰。即照议将都虞司。会计司。掌仪司。营造司。庆丰司。及管理三旗银两庄头处书吏。一并陆续裁汰。此项人等积惯舞弊。往往已革复充。身后办事。是虽有役满之名。而勾通影射。弊仍未除。著内务府大臣饬令各司员。随时认真稽查。严加防范。如查有冒充顶替。及年满恋缺等弊。即著从严惩办。勿令有名无实。　　

○谕军机大臣等、本日奕经等奏、行营移驻嘉兴。并缓撤兵丁。酌拨义勇一摺。览奏均悉。俱著照所议办理。江西浙江兵丁大半怯懦无能。著俟四川陕西兵丁到浙。即陆续裁撤。臬司蒋文庆。金华协副将朱贵。均准其派往曹州协同防堵。并办理后路粮台事宜。所募河北勇壮。妥为布置。务须加意体察。勿令汉奸混入。走漏消息。且定海孤悬海外。应如何内外交攻。总俟该处覆有确信。即行相机剿袭。浙省明年粮艘减运。拟用水手作为乡勇。可免滋扰地方。所见亦尚周到。惟此项水手。强悍性成。全在用之得法。方不至别滋流弊。惟在该将军等通盘筹画。计出万全。谋定后动。一战奏功。膺懋赏而建殊勋。朕伫望捷音之至也。勉之。又另摺奏、民人张鸿呈递阵图。碍难采择。著即交地方官递回原籍。毋庸解交刑部讯办。将此由五百里谕令知之。　　

○以户部尚书祁寯藻、礼部尚书色克精额、礼部左侍郎关圣保、充经筵讲官。　　

○以江西钱价日减。暂停宝昌局鼓铸卯钱。从巡抚吴文镕请也。　　

