<!-- { "loadSidebar": true } -->
○甲午。谕内阁、户部钱法堂奏、请饬催铜铅各运等语。所有云南已报自汉开行之丁未年三起冯祖绳。已出四川境之正运四起杨为翰。加运一起曹学俭。已入四川境之加运二起余居宽。戊申年正运三起管谐铎。自泸开行之正运一起吴开阳。正运二起王观潮。贵州已入安徽境之己酉年上运一起胡霖澍。已入四川境之上运二起寿元渭。下运一起崇璟。已出四川境之下运二起桂隆。均未据报行抵何处。若再任意逗留。势必贻误鼓铸。著沿途各督抚、将在境铜铅船只。迅速派员、会同经过地方文武员弁、无分昼夜。迎提催趱。总于御黄坝未启以前。全数趱抵清江。过坝后。责成漕运河道各总督、饬令插档行走。俾资迅速。至未经咨报开行之云南戊申年正运四起。加运一起。加运二起。著云贵总督、云南巡抚、严饬厂运各员、迅速开兑开行。毋稍延误。傥该运员藉词延宕。地方官催趱不力。即著该督抚指名严参。以肃运务而济要需。　　

○乙未。裁山东泉河通判一员。河南归河通判一员。守备一员。从河道总督钟祥等请也。　　

○丙申。以故不入八分辅国公西朗阿子成至、袭爵。　　

○丁酉。上诣绮春园问皇太后安。　　

○直隶总督讷尔经额、奏报各属粮价。得旨、御园于廿七日亥刻。雷雨交作。又得雨三寸有余。不独田苗有益。而上下之气通畅矣。　　

○戊戌。谕内阁、前经降旨毋庸截取之湖南举人唐悫。著照礼部旧例。给与八品京衔。嗣后有举人不准截取者。著照此办理。　　

○谕军机大臣等、徐广缙、叶名琛奏、查拏阳山英德等县匪徒。知县营员均各受伤。并都司被匪拒毙。现在调兵剿办一摺。广东向多匪徒。现当防夷吃紧之际。该匪等纠集多人。辄于广州韶州两府交界各处。肆行无忌。迨经地方文武各员。督率兵勇。驰往追捕。该匪等竟敢抗拒。杀毙都司。复致死兵丁多人。更伤及知县营员。实属目无法纪。行同叛逆。必应大加惩创。该督等现已飞咨祥麟、并劄调镇将。选带各营兵丁。分路进剿。又饬臬司赵长龄、驰往会办。著即相度事势。分据要隘。四面兜剿。仍咨会广西、江西、湖南、在于毗连处所。并力堵截。务期克日扑灭。埽数歼除。毋令蔓延、稍留余孽。一俟剿捕竣事。著即由驿驰奏。以慰朕念。所有格毙数匪、旋被匪徒砍伤身死之都司李惟上、并伤亡各弁兵、均著分别咨部、照例给予恩恤。将此谕知徐广缙、叶名琛、并传谕赵长龄、祥麟、知之。　　

大清宣宗效天符运立中体正至文圣武智勇仁慈俭勤孝敏成皇帝实录卷之四百六十六

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。夏。四月。己亥朔。享太庙。遣惠亲王绵愉、恭代行礼。　　

○庚子。旌表守正捐躯安徽石埭县民施必达妻苏氏。山西永宁州民李幅庆妻杜氏。　　

○辛丑。谕军机大臣等、徐广缙叶名琛奏、确探夷情。现在调兵严防一摺。览奏已悉。进城之不可行。已由该督等备文照会。并探知香港复到有兵船及火轮船只。且有雇坐小艇。分往海口测水探路情事。所有虎门外海各炮台。现经调集香山等营兵丁。并雇募壮勇。分饬严防。所办尚合机宜。傥该夷竟敢肆其豕突狼贪。该督等惟当申谕将弁兵民。上下联为一体。出奇制胜。其应如何设伏策应之处。必应先有把握。一俟贼势逼近。炮皆有准。矢无虚发。一鼓作气。方足制其死命。至该督等所称夷酋呅口□翰、现因中国不受要挟。外夷复多怨咨。势处两难。较前已似有乘机转圜之意等语。现在城内居民。恨夷切骨。惟恐其不受创。该督等所称乘机转圜之处。似不出于民而出于商。其如何寝议。谅已详奏在途。难以悬揣。大抵该夷受抚之后。必仍通商。彼时厚貌深情。切须防其猝然内犯。该夷伎俩不过如此。该督等断不可稍涉大意。是为至要。将此由五百里谕令知之。　　

○壬寅。两江总督李星沅、因病解任。以江苏巡抚陆建瀛、为两江总督。调江西巡抚傅绳勋、为江苏巡抚。　　

○调湖北提督罗应鳌、为甘肃提督。甘肃提督博勒恭武、为湖北提督。　　

○湖南提督王宗贵、以年老休致。赏食全俸。　　

○准大通桥车户承买黑豆二万石津贴车价。　　

○癸卯。上诣绮春园问皇太后安。　　

○谕内阁、吉明德龄奏、边外安静情形。并在逃回子全数投回一摺。喀什噶尔、英吉沙尔、二城在逃回子一千余名口。现经全数投回。虽在一年限外。所有原业田产。加恩仍准给还。以示体恤。并著该城大臣督饬该阿奇木伯克等妥为安置。勿令滋生事端。　　

○谕军机大臣等、吉明德龄奏、霍罕收取卡外租税、被布噜特将该夷目杀害潜逃等语。览奏均悉。卡外蛮触相争。事所恒有。抚驭之道。但当处以静镇。总其自然。毋须过问。致启哓渎。该大臣等既经密饬三城。暗加防范。自应将各城满汉防兵。认真训练。军械炮火。随时检齐。务须饷足兵精。时存有备无患之意。仍不时妥饬员弁。侦探该夷动静。据实禀报。毋许贪功多事。是为至要。将此谕令知之。　　

○马兰镇总兵官庆锡奏、巡查火道校阅官兵情形。得旨、所见是。必当核实认真。公信勤明。守而勿变可矣。　　

○以江西布政使费开绶、为巡抚。　　

○以湖南永州镇总兵官英俊、为提督。浙江台州协副将双德、为永州镇总兵官。　　

○甲辰。谕内阁、本日据吏部户部奏、文职借支养廉。部文知照与原籍咨覆不符。请饬查办各等语。户部贴写书吏韩思蕙、著交刑部严讯。所有户部查出吏部原文。是真是伪。著交刑部研讯核对。务须水落石出。以成信谳。寻奏、讯明冒领养廉属实。承办经承章鸿等、均已病故。无从传问。贴写韩思蕙、于伪文冒领重情。失于觉察。事后辄畏累掩饰。韩思蕙、应依仓库官吏知盗用钱粮匿而不举与犯人同罪至死减一等律。拟杖流。冒领钱粮如何赔补。由户部酌办。失察之司员。查取职名。照例议处。从之。　　

○以山西按察使陶梁、为江西布政使。甘肃甘凉道春熙、为山西按察使。　　

○广西右江镇总兵官佛隆、亲老乞养。允之。以服阕总兵官惠庆、为右江镇总兵官。　　

○以捐修城垣。赏山东同知衔知县黄良楷、花翎。　　

○乙巳。谕内阁、德勒克多尔济等转奏、喀尔喀四部落汗王、并库伦堪布诺们汗等、因哲布尊丹巴呼图克图涅槃、呈请公同捐赀。在西藏熬茶修墓等语。著照所请、准将喀尔喀四部落汗王贝勒贝子公扎萨克等、俸银三万两。及呼图克图赏项银两缎匹等项。并准徒众捐银四万两。于明年解往西藏熬茶修墓。　　

○谕军机大臣等、有人奏山东洋盗情形。请饬惩办等语。据奏登州莱州洋面。上年有盗匪在石岛烟台各岛屿盘踞。截劫商人柳同兴、黄裕隆等船只五十余起之多。继复登岸抢掠。文武各官。并不实力兜拏。纵令饱扬。并现在宁海一带。复肆蠢动。似此讳盗殃民。实堪痛恨。洋面不靖。固宜严饬水师兵弁。于海口各要隘。及港＜?氵义＞纷歧处所。实力巡逻。认真拏办。惟该匪等胆敢登岸滋事。扰害闾阎。必有巢穴。著徐泽醇督饬所属文武将吏。于沿海各地方偏僻山坞。窎远村乡。严密摉查。务须埽其巢穴。不留余孽。并恐勾结邻郡各匪徒。联为一气。此拏彼窜。尤不可不防其渐。该抚当认真督缉。严拏惩办。以靖海疆而除积蠹。将此谕令知之。　　

○又谕、前召见分发陕西试用知府黄培爃、察其才具。难胜知府之任。著张祥河于该员到省时。留心察看。如于公事未能明晰。即据实甄劾。毋许姑容。将此谕令知之。寻奏、黄培爃、才难胜任。请以同知归部铨选。从之。　　

○丙午。谕内阁、此次演炮炸裂。致伤毙炮手之德胜门城门领海贵、门千总王灿、均著交兵部严加议处。伤毙之炮手。并被伤兵丁。著酌量赏恤。　　

○又谕、前据李星沅陆建瀛先后具奏、南漕改折。流弊易滋。诸多窒碍各等语。当交原议王大臣等会部议奏。兹据悉心核议具奏。应如该督抚所请。毋庸议折。本日适据耆英奏到。南漕暂缓改折一摺。朕详加披阅。折漕之议。原因外省州县折色过重。徒充私橐。转绌正供。因力求变通。令各就往年徵粮实数。酌减徵收。期于兴利除弊。既据该督等以种种格碍难行。分晰陈奏。惟恐不肖州县。借折色之名。抑勒倍取。是便民之举。转致病民。亦不可不防其渐。所有各省漕粮。著准其仍照旧章办理。毋庸分成议折。但变通既恐滋弊。守旧宜复成规。漕粮为天庾正供。不容颗粒短绌。封疆大吏。尤当激发天良。随时整顿。嗣后务须实力徵收。全漕兑运。傥各属有捏灾注荒。及官吏私徵中饱。州县浮收勒折等弊。必应严加厘剔。其不肖州县。肆无忌惮。如敢浮收勒折。病民肥已。一经查出。即著指名严参治罪。毋稍姑容。该管上司傥有意存徇庇者。著一并从严参办。经此次申谕之后。如该督抚等仍漫不经心。诿之于弊难周察。相率因循。或不竭力思办全漕。任听属员捏报灾歉。朕惟有执法从事。恐该督抚等不能当此重咎也。懔之慎之。将此通谕知之。　　

○又谕、前任都察院左都御史沈岐、系休致之员。其胞侄现应本籍乡试。著照例毋庸编入官卷。嗣后应试生员。何项编入官卷。必应画一办理。著礼部议奏。寻议、一、嗣后休致各官。由该员自行陈请。无论告病告老。奉旨休致者。以乞休论。准其编入官卷。其奉特旨休致者。概以勒休论。毋庸编入。一、署事之员。若该员本缺。原应编入官卷。或降革后。奉旨署理他缺。仍在应编官卷之列者。请一体编入。从之。　　

○又谕、耆英现在患病。所有浙江营伍。著改派刘韵珂、于本年秋冬前往认真简阅。季芝昌、著仍遵前旨。前赴浙江会同吴文镕、将浙江省盐务。及清查仓库各事宜。悉心酌核办理。均毋庸阅伍。　　

○大学士耆英因病乞假。允之。并赏人薓八两。命俟病痊缓程来京。　　

