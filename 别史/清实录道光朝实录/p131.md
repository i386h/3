<!-- { "loadSidebar": true } -->
○免奉天出征官兵应赔马匹。　　

○贷直隶驻劄灾区各营兵丁饷银有差。　　

○丙寅。谕内阁、向来议定火班章程。设遇传用激桶之时。与何门相近。开放何门。本月二十四日夜。内阁救火。自应照例开放东华门。乃是日安福、在内值宿。辄将西华门一并开放。实属错误。安福著毋庸议叙。仍交部察议。　　

○又谕、叶世倬奏、采办磺斤一摺。福建上杭县、向产矿磺。历经奏明采办。兹据该抚以省城局库。存磺无多。请照旧定章程。开采备用者。著照所请、准其于上杭县、大岩背山地方。开采磺十万斤。解存省城局库。以为各营配制火药之用。所需工本运脚。即查照例价。于库贮硝磺价银款内。按数动支给发。事竣核实报销。惟磺斤为军火要需。开矿采煎。首防偷漏。著赵慎畛、叶世倬、派委妥员。经理督办。严密稽查。俟照数采足后。即行封禁。毋许丝毫偷漏影射。以重军需。该部知道。　　

○谕军机大臣等、前因河南虞城县匪徒卢照常等、籍隶东省曹单等县。胆敢习教传徒。逞凶拒捕。先后降旨。令杨健派员访拏夥党。兹据奏、前获邵大进、高升、朱怀玉、耿建远四犯。已供认听从卢照常等。入会习教。康克义、已认曾为画旗。现在单县拏获康克义之兄康克信一名。曹县拏获夥匪刘登科一名。均就近解交虞城县审办。又续获刘海魁一犯。讯认为邵大进赍送做旗钱文。交卢照常收受。单县访获已故教匪刘敬远之孙刘大全、究出豫省首逆廉方成之叔廉三、即廉得有、与伊戚柳永唐往来。并有民人杜福元、一同习教。柳永唐之兄柳永安、自行赴县投到。廉三、始则承认在廉方成家、目击滋事。继则仅认习教。不知逆谋。该犯与刘汉魁、既系逆党。所供并未随同滋事。显系有意狡展。杜福元、柳永安。均系廉三之妹元。而廉赶生、与廉方成、系同堂兄弟。该犯等于弟兄亲戚。入会习教。匿不举发。据供并无为匪。断不可信。且邵大进、原供与卢照常、同屋居住之不识姓名二人。均挑货郎担子。现获之。丁存仁、赵茹卯、俱在单县。与康克义住处相近。核之原供年岁。不相上下。虽据邵大进供称、不能辨认。事关教匪党与。必应彻底根究等语。著杨健、即将该犯等。分别讯明。委员解赴豫省。交程祖洛归案审办。并咨会曹州镇总兵马应国、一体迅速掩捕。不可稍涉张皇。致滋扰累。至曹单等县。素多习教。从前扑灭以来。根株并未净尽。现在豫省余匪。亦恐有窜入未获之犯。该护抚务当派委妥员。不动声色。严密访拏。使夥党悉数就捦。无任漏网。并严饬该地方官。随时留心访察。不可稍有懈弛。致匪徒复行潜匿。以靖地方而安良善。将此谕令知之。　　

○户部议覆、直隶总督颜检奏、被灾州县。来春展赈。尚需米三十万余石。应如所请、将通仓米十八万余石拨解。其不敷米十二万石。每石、将银一两四钱折给。于山西省地丁项下。照数动拨。从之。　　

○署闽浙总督叶世倬奏、拏获投诚后复下海为盗、并在洋行劫、及接赃服役各犯。分别定拟。得旨嘉奖。　　

○予救火出力之王大臣等议叙。赏郎中阿扬阿、协尉潘玉庆、花翎。主事长良等一级。余赏赉有差。　　

○修山东临清、夏津、武城、恩、德、五州县卫河民堰埽坝。从护巡抚杨健请也。　　

○修浙江杭州满营火药局。从巡抚帅承瀛请也。　　

○抚恤吕宋国遭风难夷如例。　　

○上以岁暮祫祭太庙。自是日始。斋戒三日。　　

○丁卯。谕内阁、本日据严烺覆奏、历来防汛委员。其在河工候补试用者。或经河督专委。或由该管河道派委。惟黄河各道。系兼辖地方。遇工程险要。需员孔急之时。与河工人员。一并差委。并有将地方熟谙工程之员。改拨河工。亦有将河工不谙河务之员。改拨地方等语。国家设官分职。各有攸司。其不谙宣防。或酌量改补地方。亦期收因材器使之效。现在东河候补试用人员。自丞倅以至佐杂。尚有一百十余员之多。差委尽足敷用。著该河督随时察看。该员等如不谙河务。于地方尚能胜任。著即改拨地方。若俱不能称职。即应严行甄别。据实参奏。断不可稍事姑容。朝廷诏糈之典。岂堪养此等无用闲人乎。该河督当破除情面。一秉大公。严加甄核。无使不职之员。滥竽充数。以副朕循名责实之至意。　　

○又谕、各省河道岁修抢修工程。均有定额。其另案工程。动用在五百两上下者。分别奏明咨部。所以昭核实而重帑项也。乃本年豫省河工另案。动拨银至一百余万两之多。如果工程尽归核实。钱粮何至逐渐递增。河工情形。随时不同。其工用既有增加之年。即应有减少之年。若每岁有增无减。伊于胡底国家经费有常。该河督并不加意撙节。殊负朕委任之意。嗣后遇有应办工程。著该河督随时实力稽查。毋得率听属员怂恿。致滋浮冒。如有多开工段。宽估虚报等弊。即行严参惩办。傥扶同徇隐。一经发觉。该河督恐不能当此重咎也。　　

○又谕、孙玉庭等奏、仪徵河道、捐费未齐。请先借款赶办一摺。仪徵为淮南引盐汇集之地。屯船由江都县属之三汊河等处运行。从前俱系商人急公捐办。未动充公之款。嗣因商力疲乏。久未兴挑。以致三汊河、及子盐河五闸一带淤浅。几成平陆。而沙漫洲江口。涨出沙滩一片。口内复涨起沙埂一道。横亘河心。屯船改由江面荒洲掣捆。大船移泊老河泾地方。即铜漕各船。亦皆改道由长江直下。而内河一带居民。不能引水灌溉。近来瓜洲转江之鱼尾一带淤浅。不能抵洲掣捆。待潮起拨。浮费愈增。兹据该督等勘明。该处内外河道。为通江达淮要津。于水利田畴。民生商运。实有关系。现在积淤已甚。若俟捐费齐全。始行挑办。商民愈困。自系实在情形。著照所请、准其于江皖各藩库。借拨银二十四万两。先行赶办。该督等派委谙练人员。督商核实兴办。仍令按引捐带。陆续解还藩库。限至道光六年。全数归清。毋庸报销。　　

○又谕、朕于明年正月驻跸圆明园。内阁六部九卿衙门。遇御门理事。及本衙门带领引见该部奏事日期。均著轮留堂官一人。在署办事。不必全行赴园。著为令。　　

○又谕、杨懋恬奏、旗丁三船、请暂停造运一摺。湖南二帮旗丁张文川等三船。屯田被淹。前经漕督李鸿宾、奏请暂停造运。降旨令该抚确勘具奏。兹据勘明该旗丁等屯田。频年淹渍。业废丁逃。势难集费造运。自系实在情形。加恩著照所请、张文川、陶功桐、黎钱宗三船。准其暂停造运。以纾丁力。其该三船粮米。分洒南省二帮各船带运。应支京脚行月等银。即令分给洒带各船。俾资贴补。该抚仍随时察看。俟积水涸出。再行酌量筹办。该部知道。　　

○两淮盐政曾燠奏、津贴织造丝价。请于盐务每纲按年筹解银一万二千两。报闻。　　

○戊辰。以岁暮祫祭。遣官祭太庙中殿。后殿。　　

○谕内阁、那彦成等奏、玉舒番族。每岁马贡折银。请循旧例交纳一摺。青海大臣衙门。所管玉舒番族。向有马贡折银。由该番目、自赴西宁交纳。嗣于乾隆三十一年。改派主事通丁、前往催收。各番族供应较繁。殊滋扰累。那彦成等、请循照旧例办理。用示体恤。著照所请、嗣后此项贡马折银。著仍循旧例。责令该总管千百户等。照数凑齐。于每岁九月间。交该处贸易番目。自赴西宁交纳。仍著青海大臣。会同西宁镇。派员兑收贮库。所有主事通丁催徵之例。永行停止至该主事前往会盟之年。如有自备土仪。致送番族。及客商私带货物。一并查明究办。以除积弊。　　

○谕军机大臣等、那彦成等奏、审明装番肆劫之重犯。即行正法一摺。此案麻木沟等。假装野番。骑马持械。肆行抢劫。不法已极。那彦成等。业将先后拏获各犯。审明按律办理。各案逸犯。赵牙信、韩百林、赵五等。著仍开列年貌住址。严饬各该属严缉务获。毋致一名漏网。其黄魁添、蒋家娃二犯。讯明均止叠次行窃。并未与麻木沟等夥抢。应分别拟军。著即照例咨部核办。至所称二十四旗中。惟郡王沙克都尔属下。偷窃抢劫之案为多。甚至其台吉藏根等。均犯抢劫。又贝勒尖巴礼属下。抢窃亦多。拟俟查明。将该王贝勒斥革。另议承袭。以示惩戒等语。蒙古等被汉奸勾引。窃劫犯案滋多。该郡王贝勒。不能严加约束。咎有应得。如果查明实有豢贼窝赃确据。则是该郡王等、作奸犯科。不遵法律。自应从重惩治。若其咎止于失察。遽将该王贝勒斥革。另议承袭。该督等虽为整饬边务起见。但似此办理。未免过当。不足以服蒙古之心。著那彦成等详悉斟酌。该王贝勒、于所属窃劫之案。是否仅止失察。务须查明定例。奏明办理不可稍有偏倚。将此谕令知之。　　

○又谕、帅承瀛奏、设法侦缉江省逸盗张扣一等一摺。此案张扣二、为洋盗渠魁。前因行劫破案。与宁波南山人小王、逃往宁波奉化县舟山榔鸡子地方躲避。先经孙玉庭、咨会该抚缉拏。嗣降旨令帅承瀛、密饬宁波府。并遴派干员。改装前往该处。严行侦缉。何以为时已届两月。尚未得有端倪。既据查明舟山系象山定海交界之处。从此跟踪摉访。无难按名就获。惟江浙两处。洋面毗连。海道延袤。该犯等闻拏远窜。随地可以潜藏。总当不分畛域。于沿海口岸村庄。及悬海洲岙各处。遍加查缉。以期迅即获案。该抚接奉此旨。一面知会孙玉庭、将张扣二等犯。设法兜捕。一面仍严饬地方文武员弁。无分水陆。购线悬赏责令务获。归案审办。勿稍存推诿之见。以致巨盗日久稽诛也。将此谕令知之。　　

○以拏获首盗麻木沟、究出夥党多名。命都司周佐胜、俟升授游击之后。以参将升补。　　

○己巳。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○遣官祭太岁之神。　　

