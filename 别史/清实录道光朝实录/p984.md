<!-- { "loadSidebar": true } -->

○以协办大学士吏部尚书汤金钊、兼署户部尚书。工部左侍郎文蔚、兼署京营左翼总兵。内阁学士端华、兼署正黄旗护军统领。　　

○命陕甘总督瑚松额、拨银八万六千四百两。解赴乌噜木齐。备道光二十一年经费。　　

○庚午。命乌里雅苏台将军保昌、来京。调成都将军廉敬、为乌里雅苏台将军。以山东巡抚经额布、为成都将军。直隶布政使托浑布、为山东巡抚。调广西布政使陆费瑔、为直隶布政使。以云南按察使王惟諴、为广西布政使。直隶霸昌道孙善宝、为云南按察使。　　

○辛未。上奉皇太后幸同乐园。进膳。赐皇子及内廷王大臣蒙古王公等食。　　

○壬申。太宗文皇帝忌辰。遣官祭昭陵。　　

○谕军机大臣等、据给事中况澄奏、外省州县亏空过多。请饬核实参办一摺。据称各州县交代之际。前任亏项。每令后任接收。该管官迁就属员。虽有亏缺。不行参办。及至因案降革。或身故后无可弥缝。始行参奏。查封所抵。不及百分之一。河南永城县知县沉玉墀、到任一年有余。亏欠银不下三万两。加以接收前任所亏。不下六万两。现在该员丁艰回籍。署任未肯出结。柘城县知县景顺、亏那一案。虽经该抚特参。仍系饬令前后任代为弥补。商城县知县张敦绪、亏空之案。亦尚未完结等语。著牛鉴于到任后。按照摺内所指各案。逐一详查。彻底究办。不得迁就消弭。致令库款无著。牛鉴经朕特简。且甫经到任。无所用其回护。务当秉公研究。以副委任。原摺著钞给阅看。将此谕令知之。　　

○缓徵陕西华、葭、朝邑、大荔、华阴、渭南、临潼、潼关、八厅州县被水被雹村庄额赋。给葭、朝邑、大荔、三州县灾民一月口粮。　　

○癸酉。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公等行庆贺礼。　　

○御同乐园。赐皇子及内廷王大臣蒙古王公等食。　　

○甲戌。太祖高皇帝忌辰。遣官祭福陵。　　

○乙亥。旌表守正捐躯陕西华阴县民雷长安妻郝氏。　　

○丙子。上诣安佑宫行礼。　　

○谕内阁、梁章钜奏、查禁栽种罂粟章程一摺。内地栽种罂粟。煎熬烟土。必应逐年实力稽查。方足以除积弊。据该抚议立章程具奏。著照所请、嗣后每年冬初。先由道府颁发严禁告示。并令各府厅州县。仿照保甲。按户编查。给予门牌。注明并无栽种罂粟煎熬贩卖之人。取具十家连环保结。责成保邻墟长随时稽查。如十家内有违例私种。或租给客民栽种。著准其首告。给予奖赏。傥知情不首。即著将九家并地保墟长一并究治。每年限二月八月查办两次。由该厅州县加具印结、赍送府道。该管府道或亲身巡查。或委员抽查。加结申报。傥查办不实。即著分别严揭特参。获犯从重惩办。并著该抚及藩臬两司。遇有因公出省之便。随时认真察查。总期实力奉行。除弊务尽。断不可稍为松懈。仍致有名无实。　　

○以山东历城、章邱、齐河、齐东、济阳、禹城、长清、平原、德、聊城、临清、邱、夏津、濮、朝城、观城、十六州县麦收歉薄。命改徵粟米。　　

○丁丑。上诣绮春园问皇太后安。　　

○抚恤湖北汉川、沔阳、天门、三州县被水灾民。　　

○戊寅。谕内阁、前因御史焦友麟奏、广敷教化。请令教官稽查生员宣讲。有旨令各直省督抚会同学政妥议。嗣据裕泰奏称、选择生员。专司宣讲。尚多窒碍。请循照旧章。举充约正。编造保甲等语。当经批令奉行以实。兹据周天爵等奏、教职人员。半多迂腐。授以稽查之柄。恐与不肖诸生。互相朋比。假公济私。颠倒是非。非惟滋扰。更恐牵掣。请仍责成州县。原奏应毋庸议等语。自来有治人然后有治法。州县各官。果能正己率下。百姓自必听从。至稽查奸宄。法莫善于保甲。如果州县官实力奉行。诚心相待。愚贱具有天良。岂有甘为匪僻之理。经正民兴。邪慝不作。原无庸多立科条也。　　

○己卯。拨江南上元、东流、芜湖、定远、和、东台、六州县漕米四千三百五十九石有奇。济放江淮、兴武、凤阳、帮丁行月等米。　　

○庚辰。秋分。夕月于西郊。遣成郡王载锐行礼。　　

○上奉皇太后幸同乐园。进膳毕。幸湛静斋。视皇后疾。侍送皇太后还绮春园。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕军机大臣等、林则徐等奏、督办驱逐夷船。断其接济一摺。又另片缕陈该夷诡诈各情形等语。览奏均悉。该奸夷等迁延不去。希冀在澳门交易。兼欲偷卖新来鸦片。并于殴毙民人之案。不将凶手交出。当此法令森严之际。胆敢肆意抗拒。实属可恶。该大臣等现在禁绝柴米食物。撤其买办工人。自应权宜妥办。不可稍示以弱。至该夷等、既以淡水为养命之源。务当稽查汉奸。毋许私行接济。其诡诈恫喝。固不值与之计较。而密为防范。调度弁兵。亦不可稍涉松懈。著林则徐等悉心商酌。趁此警动之机。力除弊窦。所有该国大小船只。游奕洋面。迹有可疑者。均著驱逐出境。俟该夷等悔罪畏服。领赏回国。并将凶犯交出。彼时该大臣等再行酌量办理。威德兼施。或可一劳永逸。总之不可冒昧偾事。为不得示弱长骄。惟在林则徐等、相度机宜。筹画尽善。毋负谆谆训谕至意。将此谕知林则徐、邓廷桢、怡良、关天培、并传谕豫堃知之。　　

○贷河南驻防修理官房俸银。　　

○以江西湖南帮船起剥折耗。准缓交余米。　　

○辛巳。遣官祭昭忠祠。　　

○谕内阁、周天爵奏、营马疲瘦缺额。请将该管都司守备分别暂行革职撤任一摺。各营马匹。戎政攸关。全在餧养膘壮。方足以利操防。据查湖北省标各营马匹。多以疲羸充数。又每营缺额十余匹至二十余匹不等。皆因积习相沿。该管官并不以时查验。致有种种情弊。必当整顿。以儆废弛。所有湖北兼署督标中营都司左营守备玉贵、右营中军守备占格、抚标左营守备马绍国、右营守备蔡世泰、武昌城守营守备高行之、著一并暂行革职撤任。饬令将所缺马匹。如数买补。并责令将存营马匹。餧养膘壮。再令兵丁自行领餧。傥该将备等买补之马。不堪乘骑。或餧养仍不膘壮。即著革职严参。并将该副将参将游击各员严参示惩。以肃戎政。　　

○谕军机大臣等、寄谕湖广总督周天爵。湖北黄州府知府德山、不患无才。究竟品行若何。著该督密加访察。据实具奏。毋稍迁就。将此谕令知之。寻奏、查德山到任。先问陋规。所办清结案件。多恃首县。请送部引见。从之。　　

○壬午。谕军机大臣等、琦善奏、查验天津海口。有洋船牌名金裕成。出海人名荣裕利。询系广东潮州府饶平县人。据称船内装载糖包。水浅难行。迨经雇给剥船。而该船水手等又称风路不顺。即行起碇东往。似赴奉天盖平等语。该船既近海口。忽又东驶。情节可疑。难保非带有烟土。恐被查拏。远扬他处。著耆英等、严饬锦县、复州、海城、盖平、各海口。密速巡查。如有前项船只到境。即行截住摉拏。并著杨庆琛、即饬所属在利津、即墨、及庙岛一带。一体查拏。毋令奸商售其鬼蜮伎俩。致滋流毒。将此各谕令知之。寻山东巡抚托浑布奏、遵饬福山县将该船户拏获。查无夹带烟土。惟因中途添雇水手。与原照不符。畏查起碇。委无别情。报闻。　　

○顺天府以宗室乡试中额请。得旨、取中四名。　　

○癸未。以湖南永顺协副将尚安、为云南临元镇总兵官。　　

○免云南铜厂民欠无著工本银。　　

○甲申。上诣绮春园问皇太后安。　　

○谕内阁、耆英等奏、海口查办烟禁。请简派大员前往督办一摺。盛京锦州等处各海口。现届秋令。正闽广商船进口之际。必应严行稽查。庆林现经赏假调理。著即派锦州副都统道庆、就近前往各海口。督率查办。其无业闽人。并著分别情形。饬回原籍。　　

○又谕、麟庆奏、请拨发工需一摺。本年南河河湖并涨。险工叠生。该河督请添拨银五十万两。以济急需。著户部迅速拨发备用。此项银两。因现值工程险要。是以俯准例外添拨。该河督务当督率各道。力加撙节。一遇水落工平。即著将用存余银。核实造册报部。国家经费有常。嗣后不准援以为例。如违例常年奏请。亦断不能允准也。　　

○谕军机大臣等、宝兴等奏、举办防边事宜。并齐慎奏请陛见各一摺。四川马边等厅夷匪。频年不靖。总由营务废弛。技疏胆怯。以致该匪毫无畏惧。益肆鸱张。现在筹办边防。自以练兵为要。惟该处锢习已深。非该管将弁照常训练所能挽回。著派齐慎亲往督操。认真校阅。并亲赴各该处督率镇道。将一切应办事宜。妥为经理。傥该夷匪出巢滋扰。即饬派兵迎击。敢有畏缩不前。即按律分别严行惩办。如震慑遁藏。毋庸深入追捕。仍严禁兵民侵淩。以收抚绥之效。苏廷玉上次督办不能妥善。此次无庸派往。著宝兴于文武乡试事竣后。亲赴该处。会同齐慎相机妥办。该督等系朕特简大员。此次督办。务须悉臻妥协。期于一劳永逸。方为不□委任。齐慎毋庸来京。俟明年冬间察看地方情形。再行奏请陛见。将此各谕令知之。　　

○命陕甘总督瑚松额、拨银七万一百五十三两。解赴叶尔羌、巴尔楚克、九万五千一百一十六两。解赴喀什噶尔、英吉沙尔、备道光二十一年经费。　　

○乙酉。修浙江西塘柴工。从巡抚乌尔恭额请也。　　

○丙戌。世宗宪皇帝忌辰。遣官祭泰陵。　　

○上诣安佑宫行礼。　　

○谕内阁、乡会试为抡才大典。片纸只字。向不准怀挟入场。立法至严。具有深意。本日据刑部审结本科乡试附生寄兰等怀挟一案。内附生钱杰、头场携带试策。优贡生张瀛暹、头场携带摘写子书及离骚内各语句。据供均系失检误带等语。该生等携带策本等件。不得谓非怀挟。本应照例一并惩办。姑念讯系临时失于检点。且所带尚非头场应用之物。著从宽免其杖枷。以示区别。钱杰仍著革去附生。张瀛暹仍著革去优贡生。永远不准考试。嗣后有似此案情。俱著照此次办理。以端士品而杜流弊。　　

