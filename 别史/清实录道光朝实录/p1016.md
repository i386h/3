<!-- { "loadSidebar": true } -->
○仓场等衙门议覆给事中朱成烈奏条陈仓务。一、那移廒座。压陈放新诸弊。由监督惮劳好逸所致。应如所请。开仓之日。责成满汉监督监视。先期呈报查仓科道。逐日到仓弹压稽查。一、领票之后。有将米票卖与米铺。致花户勾结。有并票包领那放诸弊。应如所奏、饬满汉官遣家人赴领。违者议处。一、花户身后把持。难期杜绝。惟遇案严办。总在监督廉正勤明。自不敢肆然舞弊。一、监督上仓家人。名曰内司办事。从前久有所闻。现恐不免。应随时密查严参。一、南新、富新、旧太、兴平、四仓相连。请同日盘查。使花户不能补运等语。查亏空得自风闻。未便率议盘查。惟严饬监督留心察看。约略估计。如显有短绌。即禀明盘查。至所请沟洞石柱、厚裹棘荆。亦难经久。不若用甎堵砌。较为坚固。一、放米人夫。偷藏升合。实所不免。应饬监督加意防范。一、花户探听何色米价高昂。即将何色多放。查各仓放米。先尽零廒。然后挨放掣定整廒。科道等逐袋签验。向无各廒齐开。任花户朦混搭放情事。无庸另立章程。一、车户勾串花户。向领米之人勒索包揽分肥。请饬步军统领等衙门见有车载多米。不符原票者。立拏究办等语。查各旗领米。均自雇车辆。数人共载一车。并无不合。未便拦阻盘诘。应毋庸议。一、花户深知各廒米色高下。于阄廒时朦混舞弊。查阄廒放米。科道监督验明廒签阄掣。花户并不经手。立法周详。无可另议。一、监督宜加激劝。并将三年内原衙门停升一条酌改等语。查监督已因公离署。应升缺出。本衙门堂官不能出考。例不准按资保题。至论俸推升。三年内仍照常升转。该经事中所请。应毋庸议。从之。　　

○丁亥。谕军机大臣等、御史许汝恪奏、本年五月。长芦盐政奏请芦商应徵十九年分商课正杂各项钱粮。有广裕等四十二商未完银二十七万四千余两。勒限三个月追缴。其中完交之多寡。并未分晰。遽以商众引悬。课归无著。含混恳请展限。护运司杨成业、督催不力。日与商人来往。瞻徇情面。不敢深问。请旨查办等语。长芦盐课。自立章程以来。年清年款。历任运司办理无误。何以应徵上年各项钱粮。忽有奏请展限之举。现在虽给限三个月。如果届期毫无蒂欠。已属更改旧章。傥竟未能如数全完。即将该商等治罪。而帑项已成虚悬。谁执其咎。况运司无论实缺护理。总应洁己奉公。核实严催督办。该商人等稍有疲玩。即时详参示惩。若如该御史所奏、护运司杨成业与商人来往甚密。既洽私情。必废公义。商人积惯狡猾。或因此玩视公事。佯为拮据。多方挟制。或竟通贿赂。希冀宽典。种种弊窦。实所难免。著琦善即饬臬司金应麟、亲赴天津。认真查明。果否有前项情弊。如系该护运司瞻徇朦混。即著据实参奏。毋稍回护。傥查办不实。日后别经发觉。惟该臬司是问。将此谕知琦善、并传谕金应麟知之。　　

○成都副都统顺格、因病休致。以青州协领多仁布、为成都副都统。　　

○戊子。谕内阁、前因御史贺熙龄奏、四川藩司刘韵珂、访得该省官员吸烟者七十余人。以员数太多。未经奏办。当降旨令刘韵珂严查密奏。兹据该藩司奏称、禁烟以后。尚多畏法戒悔。前曾参办州判万庆龄等员。若果现在尚有多人吸烟。不加惩办。则此被参劾。彼予姑容。即万庆龄等奚甘缄默等语。刘韵珂遵旨密查。谅不敢掩饰取咎。所奏尚属可信。该御史原奏、应毋庸议。惟鸦片烟自申禁以来。渐次肃清。各直省将军督抚等、果能始终不懈。认真查拏。有犯必惩。则多年恶习。一旦痛除。深惬朕怀。但恐该上司等意存姑息。转因人数过多。幸逃法网。殊失朕除恶务尽之意。特此再行申谕各将军督抚等、仍照前严密查拏。审讯得实。即行惩治。除军民人等照例核办外。即有官员犯案者。无论人数多寡。总当一律奏办。俾就肃清。切勿消弭掩饰。自蹈愆尤。傥因循懈惰。别经发觉。必将该上司从重惩处。决不宽贷。将此通谕知之。　　

○又谕、耆英奏、请饬禁吉林地方捕打鹿茸一摺。著耆英俟经额布到任后。会同妥议具奏。　　

○盛京将军耆英奏、宗支繁衍。请添设总旗族长。与正副管一体升用三陵防御。下宗人府议。寻议、准添设族长二员。各给图记。至与正副管一体升用。核与旧例两歧。恭候钦定。得旨、嗣后盛京宗室族长、与正副管。遇有三陵防御缺出。著准其一体拣选升用。　　

○以陕甘总督瑚松额、为热河都统。热河都统讷尔经额、为陕甘总督。　　

○新授成都副都统多仁布、因病休致。以西安协领施蒙头、为成都副都统。　　


大清宣宗效天府运立中体正至文圣武智勇仁慈俭勤孝敏成皇帝实录卷之三百三十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十年。庚子。秋七月。己丑朔享太庙。遣睿亲王仁寿恭代行礼。　　

○谕内阁、周天爵等奏、收缴民间私藏军器一摺。据查湖北襄阳府属民间私藏枪炮等器。多系远年铸造。向来地方官虽随时查获。往往以铸造年分已久。置之不问。小民不谙例禁。视为泛常。以致各属私枭。持械拒捕。火器伤人之案尤多。亟应收缴以挽颓风。现在该督等派委卸署襄阳府事德安府知府周启运等、赴各州县设局收买。并剀切晓谕。收缴枪炮等项共二万五千五百九十二件。计重十万五百二十四斤。除县卫库贮及查起寺庵枪炮无须给价外。其收买废炮枪铳刀矛铁尺等项。业经借款随时给发具领周启运自奉委以来。并不假手胥役收缴易而民不扰。著交部议叙。以示奖励。　　

○谕军机大臣等、前据文冲奏参开归陈许道张坦、浮开工程银四万八千余两。当降旨将该员勒令休致。因思该员在工日久。经手钱粮必多。傥因业经罢斥。遂将一切浮冒支销情弊。概置不问。殊非慎重国帑核实办公之道。文冲、牛鉴、到任未久。无所回护。著即会同将该员从前经手工程。及支放各款。逐一详细查明。如有朦混浮滥之处。即行据实参奏。秉公严办。毋稍瞻徇。将此各谕令知之。寻奏、遵将张坦接收前任交代库贮银两。逐款查清。随将历年收发各项钱粮。彻底确对。核与历年准销工程数目。均属相符。尚无朦混浮滥情弊。得旨、勒休道员张坦、著即革职。勒令回籍。　　

○以工部尚书敬徵、兼署兵部尚书。惠亲王绵愉、署正白旗汉军都统。　　

○庚寅。谕内阁、前据钱宝琛以江西捐修堤工之试用县丞黎长春。题请议叙。当经部驳。以该抚并未专摺保奏与奏定章程不符。仅将该员加级嗣据该抚奏称、该员捐数。与分缺间用之例相符。仍请交部核议。兹据吏部奏称该员所捐银数与例相符。既经该抚声明。可否准其更正等语黎长春著淮其仍照分缺间用之例。按班尽先补用所有该员加级之案。著即注销。　　

○以通政使司通政使隆勋、为都察院左副都御史。　　

○缓徵甘肃河、狄道、洮州、西宁、碾伯、五厅州县被震被霜灾区新旧额赋。　　

○辛卯。谕军机大臣等、张琴奏、兴县生员张相日、于试卷内擅写奏章。据称匪徒陈峻山、居住深山。招聚朋党。与吕千总贿买订盟。结拜兄弟。周知县置若罔闻等语。匪徒潜踪聚众。地方官纵奸殃民。均属大干法纪。著杨国桢会同张琴确切查访如果实有其事。立即严拏究办。该县知县千总果有纵庇受贿情事。亦即从严参处。毋任讳饰弥缝。以致养痈贻患。至该生员擅写封章。著俟查明后分别虚实按律办理将此谕令知之。寻奏、陈峻山委系安分良民。该处各庄户及雇工人等。并无聚散无常。行踪诡秘情事。知县千总亦无得贿纵庇实据张相日怀疑妄控。应请照例治罪。下部议从之。　　

○以江苏歉收。免各关商贩米税。　　

○癸巳。谕军机大臣等、奇明保等奏、豫筹防堵情形一摺。据奏杭州鳖子门为通江水路。尤属紧要。该将军等于水面较窄枪炮易施之潮神庙地方。屯兵防守等语。览奏已悉。＜?口英＞夷沿海滋扰所恃船身坚大枪炮便利。我兵水战。骤难制胜不若诱之登陆。可期聚而歼旃。但非确有成算。断不可轻举妄动。著该将军等悉心商酌。妥密调度。总须计出万全。谋定后动。一有夷船消息。审机度势。妥为筹办。又另片奏、摉查汉奸等语。前已有旨通谕沿海将军督抚等严拏究办著该将军等恪遵前旨。密速查拏。本日又据长喜驰奏。夷船直逼乍浦海口该副都统率兵堵御。互相轰击伤毙兵丁十余名等语。该处夷船。现在虽祇一只难保不陆续而至。乍浦兵力较单。亟须拨兵赴援该将军现在省城防守。不可轻动。著即遴委将弁。选派兵丁。星夜赴乍浦海口接应。相机堵逐。毋稍延误。将此由四百里谕令知之。　　

○又谕、本日据长喜由驿驰奏、夷船直逼乍浦海口情形一摺。览奏均悉。此次夷船虽祇一只。难保不陆续而至。现已谕知奇明保遴派弁兵。星速策应。仍著该副都统督饬满洲绿营官兵在海口悉力防堵。相机筹办所有此次伤毙各兵。著即查明具奏。将此由四百里谕令知之。　　

○旌表守正捐躯安徽怀远县民李尚修女麦姐。　　

○修浙江东西海塘柴埽盘头各工。从巡抚乌尔恭额请也。　　

○甲午。上诣绮春园问皇太后安。　　

○谕内阁、前据御史焦友麟条奏、部员壅滞。亟宜整饬疏通一摺。当交军机大臣会同吏部议奏。兹据穆彰阿等详议具奏。嗣后外任改补京职人员。如奉旨指明何衙门员缺补用者。著令其先赴该衙门行走。准其遇有选缺出时。先尽补用。毋庸兼补题缺。　　

○又谕、据祁寯藻等奏称、邓廷桢现赴泉州。所有续交各案。著该尚书等会同吴文镕、提集人证卷宗。逐案严讯究办。　　

