<!-- { "loadSidebar": true } -->
○谕军机大臣等、本日据都察院奏、广东民人陈通合控案。已明降谕旨。交耆英等提讯矣。据控盐户巡丁挟讎诬禀。差役率领土棍毁抢店货。滥捉平人。致毙三十余命之多。如果属实。大干法纪。该督等迅即亲提究办。秉公查讯。务得确情。以儆刁风。至该委员有无受贿徇私。及该县知县果否回护前详延不拘解。著一并认真查究。据实参奏。毋稍含混。将此谕令知之。寻奏、讯明陈亚利等实系兴贩私盐。雇船户陆有船只装载。被巡丁何连等查获。陈亚利掷石拒捕。致何连闪跌落河淹毙。并非盐户巡丁挟讎诬禀。该县营因赴郭亚瑞、陈通合、铺内查拏私犯陈亚利时。兵役仅止将其铺门打毁。并无率领土棍殴抢店货。致毙三十余命之事。委员王铭鼎、实无得贿徇私。知县谢嵩龄、亦无心存回护。延不拘解等情。陈亚利合依斗殴杀人者不问手足他物金刃并绞监候例。拟绞监候。业经病故。应毋庸议。陈通合捏情京控。应照蓦越来京告重事不实例。发边远充军。惟伊堂侄代为首明。且已病故。亦毋庸议。其余各犯。照例分别拟罪。下部议。从之。　　

○礼部奏、八月初十日万寿节应行礼仪。得旨、照例行礼。停止筵宴。　　

○丁酉。上御勤政殿听政。　　

○以太常寺卿桂德、为通政使司通政使。　　

○礼部议准、安徽巡抚王植疏报、采访建平县贞节妇女王吕氏等五百五十九口。盱眙县李金氏等六百七十口。请各建总坊旌表。从之。　　

○贷陕西西安满洲营弁兵俸饷银。修理衙署房屋。　　

○戊戌。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕军机大臣等、寄谕两广总督耆英、广东巡抚黄恩彤、两江总督壁昌、江苏巡抚李星沅。耆英等奏、沙船在洋被夷盗劫取物件。杀伤水手一摺。已饬令沿海各将军督抚等确探严缉矣。此次夷盗肆劫。并给与夷字一纸。虽经口□德酋辨认。实系＜?口英＞字。该督等仍当确切查明。此项盗船。是否确系夷盗。抑或有洋盗假冒之事。其船现已驶往何处。曾否追获。至该领事所派兵船。自应仍遵条约。即速追回。以免日久游奕。致沿海见而惊疑。该督抚等惟当不动声色。严密防范。认真查拏。毋稍疏懈。是为至要。将此各谕令知之。　　

○又谕、寄谕盛京将军奕湘、直隶总督讷尔经额、闽浙总督刘韵珂、福建巡抚郑祖琛、浙江巡抚梁宝常、山东巡抚崇恩。耆英等奏、沙船在洋被夷船劫取物件。杀伤水手。＜?口英＞酋派船追捕。现已饬令赶紧追回一摺。夷船在洋行劫。难保无内地奸民勾结附和。必应及早捕拏。而商盗骤难辨认。尤须确切侦探。实力捕获。著各该将军督抚等、饬属不动声色。确探盗船踪迹。认真追捕。一面仍严密防范。其该夷所拨捕盗兵船。已有旨谕令广东江苏各督抚仍遵条约。赶紧追回。免致日久游奕。俾沿海见而惊疑。将此各谕令知之。　　

○以拏获盗犯。予广东知县袁铭泰等、升叙有差。　　

○己亥。以拏获盗犯。予山东知县叶圭书、以直隶州知州升用。　　

○辛丑。上诣绮春园问皇太后安。　　

○命陕甘总督布彦泰、拨银五万五千两。解赴塔尔巴哈台。备道光二十八年经费。　　

○壬寅。上御阅武楼。阅吉林黑龙江送到官兵马步射。　　

○谕内阁、壁昌奏、京控案内要犯未获。请饬一体会拏一摺。此案萧县职员段景和、前以勾串夥劫等情。控经步军统领衙门具奏。当降旨交壁昌亲提审讯。兹据奏称、讯明邀同夥劫之赵廷申即赵自新一犯。籍隶河南永城县。业据该县查明。曾充该县捕役。即经该督移咨提解。并劄委徐州道、会同该镇督饬员弁。合力兜捦。讵该犯党与。复敢潜回永城。迨经兵役会拏。追至砀山境内。该夥匪等胆敢拒伤县役。并拒毙眼线李贵一名。似此要犯拒捕。致毙人命。不法已极。必应并力追捕。方免此拏彼窜。著壁昌督饬镇道等、再行勒限严缉。该犯等现既潜回永城。何难就近摉捕。著鄂顺安严饬该管道府县营。严密躧缉。按名弋获。归案究办。毋得稍分畛域。致令远扬。　　

○癸卯。谕内阁、贺长龄奏、汉回构隙。现办情形等语。滇省汉回夙嫌未释。或护其同类。或私设牛丛。偶有争端。游匪怂恿附和。往往酿成钜案。自应破除积习。永杜衅端。著贺长龄督率所属。严禁牛丛。力行保甲。凡土著民人。无论汉回。悉联为一体。如有外来游匪。即行驱逐。以绝其构煽之端。至遇汉回交涉事件。尤当秉公持平。一视同仁。无分畛域。庶令信义相孚。猜嫌悉化。以靖边域。傥不能认真办理。事事核实。嗣后仍有滋事之处。惟贺长龄是问。懔之。　　

○调云南开化镇总兵官李能臣、为腾越镇总兵官。腾越镇总兵官吉昌、为开化镇总兵官。　　

○以云南剿办回匪事竣。布政使赵光祖、下部议叙。赏道员徐思庄、知府黄德濂、参将桂林、存住、千总施化庸、陈得功、土把总左大雄、花翎。都司巴扬阿等蓝翎。余升叙有差。　　

○甲辰。谕内阁、杜受田、柏葰、前派承修本年东陵另案工程。著改派阿灵阿、陈孚恩、敬谨修理。其禧恩等所请速为修理昭西陵宝城垛口等处各工。即交阿灵阿、陈孚恩、一并敬谨承办。　　

○谕军机大臣等、前据壁昌奏、江苏职员段景和、京控被盗行劫拒毙伊弟案内要犯赵廷申即赵自新、籍隶河南永城县。咨提据覆永城县革役赵自兴即赵智深又名赵廷申、差查不知去向。传讯犯父赵三才等、供称于未奉差提之先。前往山西未回等语。本日据鄂顺安奏、查据该县禀称、提讯革役赵自兴家属。据供赵自兴即赵廷申外出未归。旋经访得赵廷申偕党潜回。会营往捕。业已闻风逃遁。兵役跟捕。被其夥党拒伤等情。赵廷申系劫案要犯。既据该犯父供有前往山西之说。其初次破案时。曾否潜匿山西。至此次回籍拒捕后。难保不逃至晋省暂行避匿。著吴其浚迅即饬属查明该犯现匿何处地方。严密缉拏务获。解往江苏归案审办。毋令闻风远扬。将此谕令知之。寻奏、探得赵廷申仍在河南永城县金宝山一带潜匿。现饬各县营侦探。如各犯潜入境内。立即查拏务获。报闻。　　

○乙巳。谕军机大臣等、御史戴絅孙奏、河东盐务。商力已疲。请量为变通一摺。据奏盐法之善。莫过于民运民销而官收其税。河东商力疲敝。比以举报充商。大为闾阎之累。请仿照乾隆年间河东盐课改入三省地丁完纳旧例。酌量变通等语。著吴其浚体察情形。该御史所奏是否可行。悉心妥议具奏。原摺钞给阅看。将此谕令知之。寻奏、河东官池。由唐迄今。外设禁墙以防作践。内通畦渠以潴卤泉。稍不完缮。淡水渗入。则全池之卤。即行融释。是以附近山溪。巩筑堰陂。不使涓滴潜注。每岁抢修。皆系商捐生息。所费甚钜。一归民运。灶丁无力修葺。不过一二年间即成荒滩。所产之盐。夹杂硝鹻。不便民食。徒弃天产。且恐官池委之于民。必致无盐可税。此不敢轻议改归民运者也。再查三省盐课摊入地丁全卷。祇系晋省主议。并未咨商各省。以致两淮天津均以晋盐充塞。大碍官纲。至嘉庆十二年。即复改归商运。是当时草率立案。本未周妥。以今日山西情形而论。骤摊盐课二十八万有奇。恐民力不支。势将增累穷黎。且河东之商。一闻改法。无论殷乏。俱存观望。更恐于奏销大有妨碍。此不敢轻议拨入地丁者也。报闻。　　

○添设宁夏满洲营擡枪。从将军舒伦保等请也。　　

○丙午。谕内阁、鄂顺安奏、审拟聚众鬨堂案犯。并声请鼓励一摺。此案拏获邻省要犯之山西陵川县知县刘承宽、著赏加同知衔。余著刑部速议具奏寻奏、河南新乡县民贾学彦、因图减少纳粮钱文。辄传帖聚众入县滋闹。致所纠之人伤官。拟斩立决枭示。李兵妮下手伤官。拟斩立决。余按律问拟。署新乡县知县彭鸣盛、讯无浮收勒折情事。应毋庸议。从之。　　

○旌表守正捐躯四川大竹县民罗承万妻谭氏。　　

○丁未。谕军机大臣等、寄谕两广直隶两江闽浙湖广山东江西各督抚。前有人奏称、近日多有匪徒迷毒幼孩之案。起自浙江。沿及各省等语。当有旨令各该督抚饬属严拏究办矣。朕思此等匪徒。行踪诡秘。若如所奏、访获到官。熬审受刑并无畏惧。又何肯供吐实情。傥承审各官畏难迁就。且为规避处分起见。势将使匪徒等幸逃法网。残害民生。关系匪浅。著各该督抚接奉此旨。务即督饬所属。于拏获到案之犯。悉心研鞫。不可稍有成见。畸重畸轻。尤不得意存消弭。化大为小。总期水落石出。按律严行惩办。以祛邪慝而靖地方。是为至要。将此各谕令知之。　　

○礼部议准、江西巡抚吴文镕疏报、采访贵溪县贞节妇女潘何氏等一百四十八口。请建总坊旌表。从之。　　

○戊申。仁宗睿皇帝忌辰。遣官祭昌陵。　　

○上诣安佑宫行礼。　　

○己酉。上诣绮春园问皇太后安。　　

○谕军机大臣等、本日据刑部奏、江苏民人徐云江呈诉夷务。请饬解回查办一摺。已明降谕旨交李星沅督同臬司讯究矣。此案徐云江所控各条。情节较重。不可不确切详查。李星沅等接奉此旨。务当平心静气。讯究确情。总期水落石出。断不可稍存成见。致令不实不尽。是为至要。原摺原呈均著钞给阅看。将此谕令知之。　　

○命陕甘总督布彦泰、拨银八千两。解赴喀喇沙尔。备道光二十八年经费。　　

○准江西吉安帮军船遭风沉溺米一千一百三石分限买补。　　

