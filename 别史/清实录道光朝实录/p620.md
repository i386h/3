<!-- { "loadSidebar": true } -->
○协办大学士两广总督李鸿宾等奏、遵旨筹议崖州善后事宜。汉奸入黎盘剥。及攒充粮总。浮收勒索。最为黎人之害。应申明定例严禁。至黎人设立黎总峝长哨管。原所以专责成。应饬大小各黎村公同充选。如有黎丁不遵管束。及汉奸放债滋扰。许立即捆送究治。黎人犯事。除劫夺谋杀重情。向由地方官饬差协拏外。其余情罪稍轻。即著落黎总等交出审究。概不许差役擅入勾拘。藉端索扰。黎人食盐、及牛羊器具等物。应准其照常售买。不得擡价阻买。以杜衅端。至铁器除应用外。如鸟枪利刃近于军械者。俱不准卖给。并不准铁匠代为制造。黎俗不通有无。田无沟洫。应出示晓谕。责令黎总峝长等、谕以通力合作。多开沟渠。庶旱涝有备。岁丰境谧。得旨、著照所议实力奉行。　　

○壬午。以故云南景东厅属土知府陶熊子德增、袭职。　　

○礼部议准、浙江巡抚富呢扬阿疏报、采访浦江县贞节妇女朱氏等三百五十三口。请建总坊旌表。从之。　　

○癸未。上诣时应宫。昭显庙。拈香。　　

○还宫。　　

○谕军机大臣等、卢坤等奏、防堵要隘、连剿扑卡逆猺多名。并布置进剿情形各一摺。据奏该逆猺赵金陇、始由新田杨家铺、窜至桂阳州交界之白水洞地方。屡敢冲突州属之排前墟卡隘。经该州王元凤、会营督率抵御。歼毙猺匪多名。并头裹红巾手执红旗贼目一名。贼遂退至杨家铺。官兵复于茶园坪截杀贼匪百余人。该匪复由上流峝猫儿十三湾越岭入山。追至半山。击毙贼匪一百余人。又在白水洞口截杀四百余人。贼复扑卡。歼毙三十余人。前后夺获枪刀器械无数。至新田县毛栗山猺人赵文凤、曾被该逆勾结。经武冈州知州王景章、晓谕安抚。解散过半。余匪俱窜至白水洞。现据该督分饬员弁加意防堵。查该猺匪被官兵兜围。不能四出游窜。往来于新田之上流峝杨家铺、常宁之羊泉黄峝、桂阳之白水洞茶楼等处。约共四五千人。贼势已蹙。惟南路之蓝山、宁远、江华、俱为入粤门户。该处隘口较多。尤须严密防范。罗思举于三月初十日已抵永州。与卢坤商议。该提督由中路进兵。既可遏其南路。又可与派往北路领兵之署总兵霍隆武、声势联络。首尾相应。又经该督添调永顺协副将祥福、沅州协副将马天保、带领镇筸辰沅兵一千二百名。以便与罗思举两路夹攻。使贼腹背受敌。并于附近旁通祁阳、道州、零陵、之翻山小路。节节堤防。布置甚为周密。该处兵力既已厚集。正当察看道路情形。乘势进剿。不宜旷日持久。坐失事机。罗思举既抵永州。卢坤与之详酌熟商。计出万全。即应激励将士。一鼓作气。将该逆猺先加痛剿。不必俟余步云到彼。致有迟延。计余步云亦不日可到。该督等务当和衷共济。戮力同心。生捦首逆赵金陇解京惩治。并将该逆赵金陇之兄弟子侄及家属人等、一并查明。按名拏获。张使漏网。又另片奏、荆州备调兵一千名。毋庸调往等语。此项马队兵丁。与该处情形。山深路窄。驰骋不宜。且荆州为湖北重镇。总督提督俱经带兵出省。该处亦不可无大员控制。所见甚是。所有荆州兵一千名。著不必调往。以重地方。将此由四百里各谕令知之。　　

○又谕、昨派禧恩等驰赴湖南。已于本月初二日起身前往。约计行程。想已到河南境内。本日据卢坤等奏、连剿扑卡逆猺。及筹议进兵情形。当即降旨令该督等妥办矣。罗思举业已到彼。余步云亦不日可到。该省兵力已厚。不难相机进剿。克日奏功。禧恩等驰抵永州。务当与该督等熟商。生捦首逆解京。尽法惩治。并该逆赵金陇兄弟子侄及家属人等、一并查明。按名拏获。毋使漏网。所有卢坤等摺片二件。并本日所降谕旨一道。钞给阅看。将此由四百里报便谕令知之。　　

○命大理寺卿文蔚、光禄寺卿潘锡恩、前往杨村查验续增剥船。　　

○除直隶宁河县水冲鹻地熟地九顷二十五亩有奇额赋。　　

○以常雩祀天于圜丘。自是日始。斋戒三日。　　

○甲申。宗人府奏、前任热河都统二等镇国将军裕恩、前因腿疾回旗调理。应否随旗上朝。免其停俸。得旨、裕恩著随旗上朝。免其停俸。　　

○调山海关副都统存华、为宁夏副都统。熊岳副都统左廷桐、为山海关副都统。宁夏副都统和福、为熊岳副都统。　　

○旌表守正捐躯山西稷山县民王法荣妻毛氏。　　

○乙酉。上诣南郊斋宫斋宿。　　

○谕军机大臣等、苏成额等奏、首进漕船渡黄。并催提在后帮船一摺。本年江浙重运帮船。至四月初旬渡黄。共六百二十六只。计十七帮。比较上三次日期均迟。随后帮船。据报渡江者甚少。漕船为天庾正供。必应加紧趱催。盘验北上。以次渡黄。本年首进帮船。既固估挑徒堤运河。二月间甫经启坝。以致渡黄较前俱迟。至在后各帮。自当衔尾连樯。迅速接进。何以渡江船只甚属寥寥。著陶澍等于重运经由地方。严饬文武员弁。不分昼夜。实力提催。毋任再有迟滞。傥后进帮船在途停延滋事。系该漕督专责。自问当得何罪。其沿途催趱稍有不力。陶澍等咎亦难辞。务当添派妥干各员。设法迎提。俾随后帮船迅即抵坝。无误渡黄定限。是为至要。至倒塘灌放。本非漕运正办。本年清水高黄水既在二尺以外。似可启御黄坝。将后进帮船接放。较之灌塘既省一番周折。亦可不致稽延时日。于事机尤为顺利。著张井察看情形。悉心筹计。一面赶紧妥办。一面据实奏闻。将此谕知陶澍、张井、林则徐、富呢扬阿、并谕苏成额知之。　　

○又谕、东河河工岁需银两。已有定额。后又添拨大汛防险银三十万两。又有另案请拨之费。近又办抛。碎石工程。递年加增。多糜帑项。国家经费有常。安能供此无底之橐。吴邦庆系甫经到任。正当体察情形。其有枉费之工。可省则省。况该员并非河员出身。厘剔弊端。更无所用其回护。务须激发天良。破除情面。不可顾卢属员抱怨。稍涉畏难。亦不必过恤人言。谓初任河工。有意见长讨好。该河督当以国事为重。悉心详询。实力讲求。即系必需要工。亦应分晰详查核减具奏。切勿任听工员因仍浮冒。惟期工归撙节。帑不虚糜。以副朕特加委任至意。傥因循疲玩。而不肯实心办公。自问当得何罪。懔之慎之。将此谕令知之。　　

○又谕、昨据张井奏、循例请拨大汛工需银一百五十万两。为南河大汛另案各工之用。已交户部速议具奏矣。现届大汛经临。所有抢办各工需用银两。自应早为筹备。惟国家经费有常。亦宜极力撙节。岂可年年按时奏请。习为故事。著该河督悉心体察情形。于应办各工。详加核实。可省则省。务须激发天良。破除情面。不可任听工员因仍浮冒。总期无枉费之工。亦无妄开之费。以期此后岁拨银两。渐次减省。方为不负委任。将此谕令知之。　　

○丙戌。常雩。祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○丁亥。谕内阁、据户部奏、自道光十年分以来。陆续拨给各省军需赈恤河工各项银两。加以被灾省分缓免钱粮。并两淮短徵盐课。统计一二年间。多出少入。已逾二千余万两。虽现在酌拨。尚无支绌。惟不能不先事豫防。宽为筹备等语。国家经费有常。自宜加意节用。量入为出。著各督抚责成各藩司。于一切工程河工、及各项借垫杂支银两。务须大加撙节。核实动用。毋得任意开销。至各该省经徵钱粮。总须认真督催。按期拨解。并将上年该部奏准饬催之节年未完积欠。及咨催各项应解未解银两。迅速赶紧催徵完报。分别入拨解部。经此次降旨后。傥再催徵不力。仍前延宕。该督抚即将该藩司及徵收各员、据实严参。按律惩办。若完报入拨后。或为数短绌。著户部即将该督抚指参惩处。决不宽贷。将此通谕知之。　　

○谕军机大臣等、据步军统领奏、江苏盐城县民人王梓庵、呈控该县监生王俊三等串通书差。冒领赈济钱文。殴伤伊父等情。已明降谕旨交该抚审讯矣。此案该民人所控王俊三等串通书差。许为伊家代领赈钱。伊父王雨霖向讨不给。王俊三转令伊子王桂年等、将伊父殴伤。并王俊三等冒领赈钱。至七百余户之多。地方遇有偏灾。不惜帑金赈济。必期实惠及民。总在办理各员。实心实力。查察弊端。岂容奸胥蠹役任意侵吞。以致穷黎多有向隅。案关冒领赈钱。多至七百余户。并有串差肆殴等情。如果属实。大干法纪。必应彻底严究。著林则徐提集人证。详细研讯。按律惩办。并将办理不善之员据实严参。以重赈务。将此谕令知之。寻奏、讯明王俊三等并无冒领赈钱。殴伤王雨霖情事。查系王荣华商同王梓庵、冒王俊三等之名。收用捐项钱文。后因事败虑及到案。王荣华唆使王梓庵京控抵制。王荣华、王梓庵、应依律发边远充军。下部议。从之。　　

○以都察院左都御史昇寅、为满洲繙译会试正考官。工部右侍郎裕诚、为副考官。　　

○戊子。谕内阁、长龄等奏、卡外诸夷进卡贸易。恳恩一体免税等语。现在霍罕免罪通商。并邀恩免税。其贸易诸夷事同一律。嗣后叶尔羌喀什噶尔卡外各部落、暨布噜特等进卡贸易。著加恩一体免税。以广仁施而示体恤。　　

○又谕、长龄等奏、遵旨筹议设立驼厂章程一摺。前据长龄等奏、请将阿克苏军需局收到内地置买协济官驼。挑选二千五百只。分拨叶尔羌等处设厂牧放。谕令妥为办理。兹据筹议章程具奏。著准其就各城原拨数内量为裁减。于叶尔羌、巴尔楚克、共拨驼八百只。每届出厂时。以四百只分交各军台兵丁运送布棉。以四百只分拨该两城兵丁运送粮石柴薪。统由经牧章京管理。喀什噶尔拨驼二百只。以备兵丁驮运柴薪。阿克苏拨驼五百只。运送冰岭布棉硝黄。所有各城派牧兵丁。作为厂兵。免其差操。各厂驼只。照伊犁特穆尔厂之例。不取孳生。亦不准倒毙。除运送官物。仍给盘费外。空闲之日。准各厂兵自行营运。定以限制。不得潜越库车以东。所得脚资。即添补绳索鞍屉。不准另行开销。每届年终。各城将存驼数目。咨报参赞查核。勿任日久滋弊。俾不致有累回众。以期随时调用而实军储。至其余驼一千只。即著咨交乌噜木齐都统收明。按照旧例。饬令一体牧养听拨。　　

