<!-- { "loadSidebar": true } -->
○幸圆明园。　　

○诣绮春园问皇太后安。　　

○谕内阁、张井等奏、勘估武陟县拦黄堰放淤工程、请拨银两一摺。豫省武陟县迤南拦黄堰临黄要工。上年对岸骤长新滩。挑溜北注。虽叠经添培埽坝。仍恐将来外滩愈高。难资抵御。自应筹办放淤。为一劳永逸之计。经该河督等相度地势高下。挑穵进黄沟。筑做箝口坝。并于武陟县城南面护城堤工、及原马棚、沁堤、旧口门等处。分别估镶防风护埽。添筑土堰。放淤后、豫筹顺清沟以消积水。统计现估土埽各工。实需银二万三千六十余两。又箝口坝酌贮备防秸五十垛。需银三千五百两。顺清沟土埽各工。约需银一千五百两。通共需银二万八千六十余两。著准在司库照数拨发。责成河北道、遴员赶紧次第兴办。勒限大汛前完竣。仍俟麦收后再行启放。该河督等务当不时稽察。总期帑不虚糜。于宣防实有裨益。工竣核实报销。至放水后被淹轻重。有无坍塌房间。著该河督等届期查明奏报。该部知道。　　

○谕军机大臣等、琦善奏、湖洪石工、未能间段拆修、请择要试办坦坡护堤蓄水一摺。高堰为淮扬保障。从前工程。本属巩固。百余年来。从无大患。即间有掣卸。亦不至如前年之甚。虽因风浪过大。蓄清过多。实由近年来总未认真修理。任其塌卸剥落。以致为患甚钜。严烺承张文浩失事之后。经朕特简南河。即应彻底勘明。认真兴办。乃因循疲玩。一载有余。毫无把握。所办石工。草率了事。仍称灰浆未老。不能蓄清。直至琦善到彼。严烺始由清江阅视河工。见河身淤高。所办堰工全不足恃。无计可施。坚主碎石坦坡之议。分作五年抛成。每年抛石三十余万方。御坝业经堵闭两年。是办成已须七年之久。朕即觉其需时糜帑。当降旨令琦善等另行妥议。兹据琦善奏、运石湖船。每年可运碎石二十万九千一百六十方。是运石之船。祇有此数。断不能与前奏每年三十余万方之数相符。计需八年。方能办成。试思御黄坝两年不开。河漕俱已万分掣肘。岂能迟之又久。至十年之后耶。况此数年中。河身无清水刷涤。势必黄水愈高。又将何所措手。在严烺之意。自以数年之内。经风掣塌。又可诿卸于碎石未经全抛。以掩饰其前此办理不善之咎。且碎石坦坡。需时甚长所费尤钜。若年年抛护。有塌即抛。糜帑误工。伊于胡底。是碎石坦坡。断不可行。所请试办一年。著毋庸议。琦善经朕简任两江总督。无可推诿此事朕惟责成该督一人。前据严烺奏、山海安阜四厅境内。河身坐湾。如关家滩、孟家滩、九套、何家社、兜湾过甚。择要酌估挑切引河一二道。以备汛涨启放。掣溜成河。计估需银二十万两。并接筑长堤。以备大汛。又据陈中孚奏、请于高堰后三堤旧址。展筑二堤。期复蓄清旧制。近年河患。不仅在清水之短绌。而在河底之擡高。欲期河底刷深。仍不外束水攻沙逢湾取直之法。朕闻从前黎世序、在徐州办过引河切滩。著有成绩。自应赶紧办理切滩引河。以收速效。办竣后、再筹议接筑高堰二堤。以期蓄清敌黄。该督即督同淮扬道潘锡恩、及河员中结实可靠者。次第兴办。总期本年回空船只。无误遄行。明岁重运北来。可复旧规。方为妥协。至河工劣员。但知借工侵蚀。全不以公事为重。主筑堤不挑河之说。糜饷误工。其言断不可听。勉之慎之。又该督奏、议覆那彦成奏运通漕粮、改用长剥、格碍难行一摺。那彦成奏到时。朕即觉其说不可行。兹据该督奏、煞坝挑河。均有所碍。长途剥载。霉变堪虞。以及经费不充。丁情苦累。所议俱是。著毋庸议。但该督既知长剥难行。海运又不可久。是御坝断不能不开。总当以疏河蓄清为己任。用正人。听正言。矢虚衷而持定见。筑坝卫清。切滩减黄。黄水低一寸。清水即高一寸。俾御坝可以开放。河湖俱复旧规。方为不负委任。将此由四百里谕知琦善、并谕陈中孚、严烺、知之。　　

○命东河河员。再缓三年＜?扌东＞发。后河道总督张井请也。　　

○以承修南河堰盱新工掣卸。同知王廷彦等、降革有差。　　

○追旌前明骂贼殉难四川布政使经历项惟德、及妻巴氏。　　

○辛酉。谕内阁、程含章奏请给帮船行月等项银米、并将应行扣带银米展缓一摺。本年办理盘运。浙省军船。虽止运至清江浦。而河北接运一切经费。较常年直运抵通。并无减少。且多盘剥折耗擡夫之费。若照奏定章程。将应给接运军船口粮等项。令原运军丁付给。其应领银米。按程扣减。转致无银支发。有误漕运。自应量为调剂。著照所请、将该省上年今年两运行月等项银米。照额全数支给。免其计程划扣。其截留河北之宁前等三帮。额支本折行粮。并月折银两。准其给与洒装米石之丁。俾资贴补。至该丁等额支月粮本色及米价二款。著照江南成案给领。又上年绍前等八帮。东省垫给剥船津贴食米。约银三千四十二两零。杭头等三帮。仓场衙门垫放剥价等银一万四千八百九十两零。天津道借给银一千三百二十两。共银一万九千余两。均著缓俟下年。酌分年限。扣还归款。又上年各帮缓交分限晒扬耗米。及杭三绍后两帮。霉变分限米石。并各帮积欠米石等款。共米二万一千余石。亦著照湖南成案。缓俟下运依限搭解。再金衢杭头等帮。扣款较多。所领银两不敷办运。著准其在道库丁借息银项下酌量动支调剂。以资利运而纾丁力。该部知道。　　

○谕军机大臣等、徐锟奏请驰赴军前效力一摺。庆祥已由伊犁起程前赴喀什噶尔。该处用兵与否。尚在未定。徐锟请驰赴军前效力。著毋庸前往。俟巴哈布接任后。仍遵前旨即行回京。将此谕令知之。　　

○喀什噶尔领队大臣穆克登布奏、请豫调叶尔羌、乌什、阿克苏等处换防官兵。赶紧来防。听候差遣。报闻。　　

○山西布政使钱宝甫、因病解任。以直隶按察使王庭华、为山西布政使。江南河库道戴宗沅、为直隶按察使。　　

○修浙江海盐县鱼鳞石塘。从巡抚程含章请也。　　

○壬戌。谕内阁、琦善奏、海运漕粮。尽船受兑。现到商船九百余只。足运米八十余万石。所有兑竣船只。先开赴十滧候风。初运沙剥到津卸米后。前往奉天买豆。催令南归等语。贩豆系该船商常年本业。且海船利于压重。不能驶放空船。自应准其照常往贩。惟尚有二次兑运。必应迅速南下。著奉天府尹饬各该地方官、俟商船到彼。即令置货开行。无得勒掯。并飞咨经过直隶山东各省。转饬沿途海口催令南归。勿任逗留贻误。　　

○又谕、琦善奏、拏获私枭。讯出透私包庇等弊。请将失察各员。宽免处分等语。近来私盐充斥。总由灶丁透漏私煎。兵役得规包庇。以及枭犯出境入境。制造违禁器械。该管官虑干处分。往往回护徇纵。以致益无忌惮。兹经该督饬属拏获枭犯二百余名。将透私包庇根追得实。从重惩治。办理尚属认真。著加恩将地方文武、及盐务官员。从前失察处分。免其参处。经此次格外施恩。该督务当饬令各该管官始终奋勉。俾枭徒及不肖灶丁兵役。咸知敛迹。鹾务渐可肃清。毋得日久生懈。并著该督移知湖广江西各督抚、一体督饬文武印委各员、认真躧缉。务将大夥私枭。随时捕获。尽法惩创不得仅以拏获零星肩挑负贩塞责。若地方有著名枭匪。该管官事前既无觉察。事后又不访拏。即著据实严参。毋稍宽贷。该部知道。　　

○调宁夏副都统福克精阿、为山海关副都统。镶白旗蒙古副都统国祥、为宁夏副都统。山海关副都统富祥、为镶白旗蒙古副都统。　　

○以拏获江南盐枭多名。予参将冯殿士等、加衔升叙有差。　　

○以承缉盗犯无获。革江南署游击陈长泰等职。仍留外洋协缉。　　

○癸亥。孝康章皇后忌辰。遣官祭孝陵。　　

○上还宫。　　

○谕军机大臣等、据陶澍奏、海船初运米石。现已尽船尽兑。陆续开出十滧地方。候过二月初八日风信开行。若遇顺风。旬余即可抵津等语。海船乘风开行。抵津迅速。必须将应用剥船及一切事宜。豫为布置周妥。著那彦成即饬陶梁、郑祖琛等遵照节次奏定章程。即日筹备妥协。以便海船随到随剥。勿稍迟滞。将此谕令知之。　　

○命理藩院尚书穆彰阿、于海运沙船进口后。赴天津会同仓场侍郎验收。　　

○调湖北布政使邱鸣泰、为安徽布政使。妥徽布政使徐承恩、为湖北布政使。　　

○甲子。山东巡抚武隆阿奏、本年海运。经临沿海岛屿。现查明最要处所。应添拨兵一百五十一名。每名日给口粮银二分。由外筹款动支。报闻。　　

○达赖喇嘛之呼毕勒罕遣使呈进贡物。赐敕褒奖。赏赉如例。　　

○准山东东平、东阿、寿张、三州县摊徵运河埽坝等工银。自本年始。分限起徵。　　

○盛京兵部侍郎书铭、休致。以都察院左副都御史惠端、为盛京兵部侍郎。　　

○乙丑。春分。朝日于东郊。上亲诣行礼。　　

○诣东岳庙拈香。　　

○幸圆明园。　　

○诣绮春园问皇太后安。　　

○遣官祭关帝庙。　　

○遣官祭昭忠祠。　　

○修福建闽县罗星员山汛寨。并台湾厂战船。从总督孙尔准请也。　　

○抚恤琉球国遭风难夷如例。　　

○丙寅。命户部左侍郎博启图、御前侍卫富僧德、乾清门侍郎卫容照、恭诣西陵。查看红桩。　　

○丁卯。谕内阁、据琦善奏、初次海运。计可装米一百二十万石。纤夫雇价剥船口粮等项。约需银三万余两。商船到津。即须动给等语。著那彦成转饬天津县、豫集人夫。由天津运道二库垫发价值。俟事竣由江省筹还归款。　　

