<!-- { "loadSidebar": true } -->
○丙寅。谕内阁、布彦泰等奏、官兵剿毁番庄、匪族四散、酌量撤兵一摺。所办可嘉之至。该处番族众多。素称犷悍。出巢肆抢。历有年所。从前总督提镇等办理番案。一味因循迁就。敷衍了事。以致该番族等、习为故常。肆行无忌。此次黑错寺地方番族、恃强抗拒。经该督等示以兵威。添调官兵。带领进剿。经过番庄。随烧随进。毙贼多名。该匪等复有马队迎敌。复经分为两翼夹击。中路官兵用大炮击毙执红旗番贼。该匪奔窜逃命。连日逐一排摉。并无贼番踪迹。现经查拏余匪。缉捕汉奸。酌量撤兵。办理尚为迅速。布彦泰、林则徐、调度有方。达洪阿、身先士卒不遗余力。均著交部从优议叙。在事员弁、著择其尤为出力者。据实保奏。伤亡兵丁、著交部照例议恤。　　

○丁卯。江南河道总督潘锡恩奏、节交初伏。筹备防守事宜。并陈河湖水势工程情形。得旨、伏秋大汛。务当加意防守。而空运军船。尤不可稍有阻滞。　　

○戊辰。谕内阁、特登额现在给假。所有察看昭西陵宝城垛口等处。及风吹树株情形。著改派禧恩、会同阿灵阿、前往敬谨察看具奏办理。　　

○谕军机大臣等、御史苏学健奏、访闻不法匪徒、术诳幼孩、传布寖广一摺。据称近日京城地面。有新来匪徒。以食物诳骗幼孩。又有以假种天花为名。于种痘时用术迷拐等情。现有由步军统领衙门拏获咨送刑部之案。并称此等匪徒。起于浙江。沿及江苏闽广等处。于路上抛置食物。并于果饼铺内售卖食物时暗中更换。小儿食之即毙。毙后潜取脑肾心肝。甚有隐用妖术。将瓦瓶摄人魂魄。尤为怪诞。有经拏送及访获到官者。熬审受刑。并无畏惧。总未审有端倪。以致该匪徒流传渐广。江淮以北及保定等处。亦有遭其毒害者。似此鬼蜮伎俩。肆行无忌。实为地方之害。著步军统领、顺天府府尹、各就摺内所指情形。密饬访拏。并著都察院堂官、密传五城御史、一体严密查拏。务期有犯必获。并讯明此术传自何人。随时按律惩办。以靖地方而卫民生。是为至要。将此各谕令知之。　　

○己巳。谕军机大臣等、寄谕两广总督耆英、直隶总督讷尔经额、两江总督壁昌、湖广总督裕泰、闽浙总督刘韵珂、山东巡抚崇恩、江西巡抚吴文镕。御史苏学健奏、访闻不法匪徒。术诳幼孩传布寖广一摺。据称此等匪徒。起于浙江。沿及江苏等处。于路上抛置食物。并于果饼铺内售卖食物时暗中更换。小儿食之即毙。毙后潜取脑肾心肝。有经拏送及访获到官者。熬审受刑。并无畏惧。总未审有端倪。以致流传渐广等语。果如该御史所奏。邪匪为害地方。关系匪浅。著耆英等、各按摺内所指情形。选派员弁严密访查。务期有犯必获。并讯明此术起自何人。意欲何为。按律惩办。以除邪慝而卫民生。是为至要。原摺钞给阅看。将此各谕令知之。　　

○两江总督壁昌等奏、近来江苏洋面商船数次遇盗。奉贤宝山二县地方。复有洋盗登岸行劫典铺之事。得旨、本地土盗不能制伏。安望其他。尔督抚提镇、当如何激发天良实力振作耶。　　

○庚午。谕内阁、耆英等奏、查出沙田溢坦、酌定章程开单呈览一摺。此项溢坦十七万六千余亩。既据该督等奏称多系报垦有案。因沿海潮汐冲激。圈筑未就。是以尚未报明升科。与隐匿者不同。所有历任失察职名。均著免其查议。至坦租收支章程。及新宁县续报升科归入屯费之处。俱著照所议办理。该部知道。　　

○又谕、耆英等奏、官绅捐建城寨各工一摺。广东九龙山地居扼要。亟应改建石城。设立炮台衙署营房以资守卫。现据该省官绅陆续捐资。经该督等派员督同估计修筑。著照所议办理。统俟工竣验收。再行奏请奖叙。此项工程。著免其造册报销。　　

○以查办溢坦归屯。予广东候补知府白从瀛等、加衔升叙有差。　　

○辛未。拨江南霍邱、天长、合肥、当涂、江浦、五县漕粮。济放各帮丁缓缺行月等米。　　

○壬申。旌表守正捐躯河南泌阳县民余红妻李氏。　　

○癸酉。以翰林院侍讲陈宝禾、为陕西乡试正考官。右春坊右中允青麟、为副考官。户部左侍郎柏葰、为江南乡试正考官。通政使司副使黄赞汤、为副考官。　　

○甲戌。旌表守正捐躯贵州龙里县民黄连珍媳朱氏。　　

○乙亥。谕内阁、德诚等奏、帮船抵坝迟延、请将领运千总革职等语。本年浙江省杭严三帮。自六月初三日入天津关后。行走至十七日之久。业已逾限五日。尚未抵坝。实属任意耽延。该帮领运千总王学洙、著即革职。以示惩儆。　　

○以刑部左侍郎赓福、署户部左侍郎。兼管三库事。　　

○丙子。遣官祭火神庙。　　

○以吏部尚书恩桂、署上驷院事。　　

○丁丑。缓徵河南安阳、临漳、武安、涉、汲、新乡、辉、获嘉、延津、修武、武陟、温、原武、阳武、十四县被旱歉区新旧额赋。　　

○戊寅。谕内阁、祁寯藻等奏、查明运司具禀垫悬库项、并历任动垫情形一摺。此案李百龄、接收陶士霖、陈鉴、交代。其徵存各项。本由前任动垫。并据详明盐政普琳有案。核与虚出通关不同。惟卸事两月始行禀诉。其于前任垫缺兵饷要需。虽已徵补起解。而本任帑课等项。并未按款清完。咎实难辞。盐政普琳、于交代悬款批令追补。并不奏参。亦属疏率。李百龄、普琳、均著交部严加议处。其道光十年以后。历任动垫之各该运司盐政、著该部查取职名。分别议处。至前护运司陈鉴、明知补欠加价不应借动辄辗转那拨。作为各商无利运本。尤属牵混取巧。著即行革职。所有擅拨补欠加价银八万六千五百两。除在承领各商名下分别严追外。仍著落陈鉴、照数赔交。无任悬宕。率准那拨之前盐政德顺、并著交部严加议处。其应解二十五年及本年课利等款。著该盐政、督率运司。赶紧催收。并将一切未完商欠。逐案逐款。确实清厘。无稍遗漏。所有全局章程。即著直隶总督、督同盐政、通盘筹画。妥速议奏。余著照所议办理。寻讷尔经额等、酌议章程八条具奏。下部议。议上。一、库垫应赶徵赶解。分别归补。分限带补一节。现据该督等请将加价钱文协济。毋庸再于引课内另立补垫名目。一、现商新旧欠分年摊带。宜检对原案。查明未完某年某款各若干。总计银数。以本款之缓急。定归补之次序。一、二十五年未销存引截数暂停。专顾新纲实力疏销。年清年款。一、嗣后领引责令先交正项三钱帑利三钱领告三钱方准给引领运其无帑利之商。统交领告六钱。亦准领运。正项三钱。于奏销时徵完。帑利于十二月内交清。一、二十五年奏销准分。一半奏课解钱三十六万串。作银二十四万两。于一月前豫行报部核示起运。外支各款亦准银七钱三。配撘解支试办。一、加价二文暂免停止。于二十五年秋季起以一、文协济芦纲商本。一文归公首补库垫。一虚悬引地设法招认。于外支杂款内。量为酌减。以示体恤。一、透私要隘。遴拨员兵实力缉拏。所需经费每引另带四五分。核实支用。仍将功过章程报部。从之。　　

○庚辰。命长芦盐政士魁回京。以直隶总督讷尔经额、兼署长芦盐政。　　

○辛巳。闽浙总督刘韵珂覆奏、遵旨查看参将张清咏、弓马鸟枪。均属可观。操兵散饷。亦能细心经理。尚堪胜参将之任。报闻。　　

○壬午。以故土尔扈特贝勒盟长巴图纳逊子喀特纳什第、袭爵。　　

○准予告大学士阮元、重赴鹿鸣宴。晋太傅。赏全俸。　　

○赏一等威勇侯哈哴阿、全俸。　　

○命前任漕运总督朱树、以原品休致。　　

○癸未。谕内阁、禧恩等奏、查验昭西陵应修各工。著钦天监选择吉期。交本年承修另案工程大臣速为修理。其孝陵碑亭等工。即交今冬查估岁修大臣、另行查办。所有现在应修各工。著工部照例核算钱粮。奏请承修。　　

○又谕、布彦泰等奏、黑错寺败窜贼众、聚匿果岔之险隘地方、复经官兵摉捕歼捦、大获胜仗一摺。黑错寺番匪抗拒官兵。前经达洪阿带兵攻剿。焚庄毁寺。业已大振军威。讵该逃匪等、仍敢窜匿果岔地方。希图有险可踞。复经达洪阿、督带精兵。穷追奋击。埽荡窝巢。计该处乌合数百之众。业已歼捦殆尽。现在拉布楞等寺僧众。收合四沟散亡番族。带到营盘匍伏乞命。经达洪阿宣布皇仁。严立条约。准令悔过自新。官兵即日凯撤。所办可嘉之至。达洪阿、著赏戴花翎。所有在事出力人员、著该员等择其劳绩尤著者酌量保奏。候朕施恩。护副将张奉明、奋勇争先。以致头额被枪殒命。临阵捐躯。殊堪悯恻。加恩著照副将阵亡例赐恤。其阵亡及受伤兵丁、并著照例咨部分别恤赏。余著照所议办理。该部知道。　　

○又谕、布彦泰奏、请将剿番不力、具禀告病之总兵交部严议一摺。所参甚是。西宁镇总兵站柱、前经该督派往黑错寺督剿番匪。该总兵并不认真攻剿。辄私遣人先往关说。并以千总杨正才等、赴寺作质。换其头目来营一见。即谓为悔惧投诚。办理已属颟顸。迨番族献贼寥寥。该总兵转置主谋纠党之凶徒于不问。仅将弱小之那沙灭力迭二庄攻打。即请撤兵归伍。显蹈从前将就了事恶习。怯懦无能。可恨之至。现因达洪阿等、剿焚庄寺、大振军威。该总兵辄行告病希免参劾。实属辜恩溺职。站柱、无庸交部严议。著即革职。发往乌噜木齐效力赎罪。以示惩儆。该部知道。　　

○又谕、奕湘等奏、接据朝鲜来咨、严禁江边盖房垦地查拏究办一摺。内地与朝鲜交界之处。前已有旨。不准民人私越边界。垦田构舍。果能认真查禁。何至甫越三四年。仍有民人潜往结舍垦田之事。可见从前办理各员、不过奉行故事。全未实心查察。所有禧恩、及派往摉查之统巡、总巡、并边卡各官、俱著先行交部严加议处。仍著奕湘等、遴派明干之员。带同兵役。分路前往严密摉查。将各犯按名拏获严行究办。并将草舍田土全行平毁。不准仍留寸椽尺地。傥查明原定章程。本未详尽。以致二十二年以后。在事各员不能认真办理。再著据实严参。候旨惩处。毋得稍有讳饰。至嗣后应如何设法查禁。不致再有奸民偷越之处。俱著悉心筹议具奏。　　

○以直隶大沽协副将杨昌泗、为甘肃西宁镇总兵官。　　

○添拨河南两岸十三厅防险银二十五万两。从河道总督钟祥请也。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百三十二

　　

