<!-- { "loadSidebar": true } -->
○又谕现当剿办＜?口英＞夷吃紧之时复州地方紧要新任城守尉扬桑阿、是否胜任著耆英于该员到任时。切实察看如不胜任著即于各城遴选得力之员奏请调补。再本日降旨令于吉林挑选熟精鸟枪之兵丁五百名豫备调遣傥有夷船驶至奉天著一面奏闻一面即行调拨以备攻剿将此谕令知之。　　

○又谕本日据刘韵珂奏遵赴镇海确查夷情等语现在粤中夷情据琦善奏到。益形桀骜已饬令沿海各将军督抚加意防范豫备攻剿矣浙江省城紧要所有定海应行筹办事宜著刘韵珂与伊里布会同商妥后即行折回省城饬令文武员弁严加防守如该夷再来投递禀词一概拒绝不准接收。或有夷船驶近口岸即行开放枪炮痛加轰击固不可稍涉冒昧尤不可或形畏葸总期有备无患足可制胜是为至要将此由六百里谕令知之。　　

○浙江巡抚刘韵珂奏定海地方断难准＜?口英＞夷通商请饬广东钦差大臣琦善慎重妥办得旨此说何来或浙省有鼓簧惑人者与知道了调盛京兵部侍郎成刚为刑部侍郎署管理奉天府府尹事以内阁学士道庆、为盛京兵部侍郎。　　

○调正黄旗汉军副都统祁俊、为锦州副都统。　　

○调广西布政使程矞采为江苏布政使署巡抚江苏布政使邵甲名为广西布政使。　　

○以故甘肃碾伯县土司指挥同知阿英贤子阿文选、告休云南腾越厅属盏达副宣抚司刀思镇方子刀思相吉、各袭职。　　

○添铸浙江杭州、嘉兴、绍兴、台州、温州、五府海口炮位。从巡抚刘韵珂请也。　　

○辛未。谕内阁、礼部奏称文庆携带举人熊少牧入闱。请将失于稽查之监临等官议处。本年江南乡试监临安徽巡抚程楙采、内监试江防同知周维新著交部照例议处。　　

○以刑部左侍郎柏葰兼正黄旗汉军副都统。镶白旗蒙古副都统白文治、署正蓝旗蒙古副都统。　　

○以盛京副都统奕兴、署盛京兵部侍郎。　　


大清宣宗效天府运立中体正至文圣武智勇仁慈俭勤孝敏成皇帝实录卷之三百四十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十年。庚子。十二月。壬申。山东巡抚托浑布奏、添制军火炮位。相度要隘。修城练兵。于隙地搭盖草房。设闻夷警。将各岛民畜产内徙。掘断岛上泉脉。填平井口。使无可掳掠。诱之登岸。诱之触礁。可一鼓成捦。得旨、所奏是。务遵节次所颁谕旨。妥为防备。勿失机宜。　　

○旌表守正捐躯河南光州民杨成立女存女、甥女王存姐。　　

○癸酉。命大学士王鼎为正使。礼部左侍郎关圣保为副使。持节赍册宝册封静贵妃博尔济吉特氏为皇贵妃。册文曰。璇扉选德。壸仪允重夫坤元。镠册镌华。懿典特申乎巽命。礼教既彰于炜管。裦荣宜进以崇阶。式焕芝函。载扬蕙问。尔静贵妃博尔济吉特氏、和顺宅衷。温恭蕴性。当宫闱之初侍。勤内政而度协珩璜。暨纶綍之叠颁。守女箴而辉流图史。恪谨克敦乎孝养。萱殿承欢。宽仁聿兆夫嘉祥。兰轩毓秀。小心夙秉。久传象服之荣。华选新膺。合锡龙章之彩。兹奉皇太后懿旨。以册宝封尔为皇贵妃。尔其诚摅爱敬。益展冬温夏清之忱。德楙肃雝。用佐旰食宵衣之治。率六宫而赞化。丕树芳型。备四德以垂模。永资闺助。祗承荣命。敬迓鸿禧。钦哉。　　

○谕内阁、科道有风闻言事之责。内外官吏。贪庸不职。原许列款纠参。至赏罚大权。操之自上。岂容疏逖小臣。妄行干预。前据给事中周春祺奏参浙江提督祝廷彪、应行治罪等语。已属非是。至祝廷彪年逾七旬。精力就衰。恐其调遣不能得力。是以降旨休致。并不因该给事中奏参。始有此谕。本日又据周春祺具摺言事。辄谓休致祝廷彪之旨。系伊参奏所致。竟似朝廷用舍赏罚大权。言官可以意为操纵。若相率效尤。成何政体。此风断不可长。周春祺不胜给事中之任。著回原衙门行走。　　

○谕军机大臣等、昨有旨派裕诚等查验八旗炮位。并派祁俊、盛埙、运往天津安设。本日据裕诚等奏、选出合式炮三十二尊。计年内总可运至天津。著讷尔经额妥为安设。各海口有应行分拨之处。酌量要隘。分别布置。现已带去炮甲二十名。并著拣派兵弁。随同学习演放。如已精熟。即将炮甲交祁俊等带同回京。傥一时尚未演试得力。即著于炮甲内酌留数名。俾资练习。将此谕令知之。　　

○以故三等伯常兴弟常瑛、已革散秩大臣三等伯成山族叔庆英、各袭爵。　　

○实授兴伦江宁副都统。海龄京口副都统。　　

○以缉捕出力。予安徽知县饶元英等、升擢有差。　　

○礼部议准、福建巡抚吴文镕疏报、采访归化县节妇陈曾氏等九口。广西巡抚梁章钜疏报、阳朔县赵莫氏等五口。山东巡抚托浑布疏报、邹县贞节妇女谢步氏等六百九十九口。各请建总坊旌表。从之。　　

○拨江苏上元、江浦、高邮、如皋、东台、五州县漕粮一万八千石有奇。抵放灾缺帮丁行月等米。　　

○修浙江山阴县鱼鳞条石塘堤。从巡抚刘韵珂请也。　　

○甲戌。谕内阁、松峻奏、请择吉安置白桩一摺。著钦天监敬谨选择吉期具奏。又另片奏、请动项添立石座。上安白桩等语。著准其在于广恩库所收利银项下领办。工竣核实报销此后更换白桩。即著依此界址。不得任意远近。　　

○又谕、从前京外大员兄弟子孙。每届五年。查办一次。挑在侍卫拜唐阿上当差。原以侍卫拜唐阿差使体面。大员子弟。一经挑取之后。愈得熟习清语骑射。自道光十六年查办以来。迄今将及五年。又届应行查办之时。惟念该大员子弟。亦有不同。或身躯软弱。马上平常。或自幼读书。不暇兼习马步箭。即挑取侍卫拜唐阿。又安望其得力。宜量为变通办理。嗣后在京文职三品以上。武职二品以上。在外文职自总督至按察使。武职自将军提督至总兵。该大员兄弟子孙内。有及岁似与侍卫拜唐阿差使相宜值五年查办之期。情愿送挑者。该大臣等仍照上次报于本旗。由该旗造册咨送军机处、汇总具奏。将朕指出者。带领引见。傥身弱有疾。或马步箭平常。不堪送挑者。该大臣等即据实报明该旗。转行军机处。听其自便。该旗亦无庸催取职名。用示朕曲成器使旗仆至意。　　

○又谕、文庆经朕派充江南乡试正考官。理应严密关防。尽心校阅。辄敢私带举人熊少牧入闱。帮同阅卷。实属违例。著即照部议革职。副考官林翼、与文庆同在内帘。于熊少牧藏匿闱中。岂竟毫无闻见。既不据实奏参。迨经降旨询问。又不据实回奏。该部议以降调。咎有应得。著即照部议降一级调用。不准抵销。监临官安徽巡抚程楙采、监试官江防同知周维新、仅止失察。著加恩改为降二级留任。不准抵销。　　

○又谕、吴其浚等奏、审明已革知县禀讦总督各情。分别定拟一摺。此案湖广总督周天爵、前已降旨革职遣戍。著毋庸再议。湖北巡抚伍长华、于饬交严审之案。未将应提人证。到案质讯。仅据周天爵咨覆结案。殊属阿附不职。伍长华著与随同审讯之布政使孙善宝、按察使林绂、均交部严加议处。武昌府知府明峻、于周天爵谕令查讯李毓华行贿一节。现虽据实禀明。惟于该抚饬查时。未经明晰声叙。亦属不合。著交部察议。寻议上。得旨、伍长华、著照部议革职。孙善宝、林绂、著照部议降四级调用。明峻、著降一级留任。不准抵销。　　

○谕军机大臣等、讷尔经额奏、遵旨驰往天津。妥为筹备等语。天津海口。本有镇标兵丁。前恐不敷防御。令该署督酌量调拨。兹据奏称现在筹备。所需防兵。著照所拟兵数。先调一半。派弁管带迅速前往。其余一半。著各该处豫为筹备。该署督随时体察情形。酌量调拨。总期有备无患。毋致临事周章。再宣化镇总兵石生玉。现已饬令迅即前往。协同防堵。其宣化镇总兵。著讷尔经额遴委妥员署理。以便李廷扬来京请训。将此谕令知之。　　

○又谕、本日据伊里布驰奏、探明夷目并未旋浙。并定海情形一摺。此次夷目懿律。虽无回浙之事。而定海城中。于伪知县加音之外。设有伪巡检典史等官。桀骜情形。灼然可见。该大臣将攻守事宜。暗为部署。期于有备无患。所办甚合机宜。又另片奏、酌撤客兵乡勇水勇。及筹备防守事宜。览奏均悉。前因琦善驰奏、逆夷要求过甚。降旨由六百里谕令该大臣确探情形。相机剿办。计此时当已接奉。现在定海城中。备防疏懈。著伊里布遵照前旨。确切侦探。遇有可乘之隙。即行剿办。其遣散之乡勇水勇。此时筹议攻剿。著该大臣体察情形。如有应行团练之处。仍行团练。现在镇海一带。存兵九千八百余名。自已足敷调遣。所奏多备小船。购买柴草。乘其不备。纵火焚烧一节。亦著该大臣随时酌办。并严禁沿海居民接济食物。访有通夷汉奸。即著严密摉拏。该大臣务须计出万全。一鼓作气。以褫夷魄而伸国威。勉之望之。将此由五百里谕令知之。　　

