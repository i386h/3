<!-- { "loadSidebar": true } -->
○丁酉。吏部议准、御史但明伦条奏京官铨选事宜。内阁中书。除捐班人员。补缺后仍照六年截取。其庶吉士散馆、翰林大考、及新进士、以中书用人员。补缺后改为五年截取。单月知州遇京升无人。将俸满记名外用之内阁中书。与十五项小京官科甲出身者。按记名先后。分班抵升。从之。　　

○以江苏漕粮盘坝妥速。予道员罗琦等议叙。余加衔升补有差。　　

○戊戌。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○皇后千秋节。宫内行礼如仪。停止筵宴。及在外公主福晋命妇行礼。　　

○调两广总督阮元、为云贵总督。湖广总督李鸿宾、为两广总督。以刑部尚书嵩孚、为湖广总督。热河都统明山、为刑部尚书。兼正黄旗汉军都统。马兰镇总兵官庆惠、为热河都统。调泰宁镇总兵官宝兴、为马兰镇总兵官。以察哈尔副都统永明额、为泰宁镇总兵官。调镶白旗汉军副都统乐善、为察哈尔副都统。以前锋参领赓音通阿、为镶白旗汉军副都统。　　

○赠故云贵总督赵慎畛、太子少保。赐祭葬。谥文恪。予其子户部候补主事敦诗、服阕后遇缺即补。　　

○己亥。谕内阁、宝兴现已调补马兰镇总兵所有承办西陵各工。著交永明额办理。庆惠所管万年吉地工程。著派宝兴办理。　　

○又谕、那彦成奏、筹办被旱州县抚恤事宜。直隶开州等州县。上年秋禾被旱歉收。今春雨泽愆期。二麦失收。早秋亦难布种。前据该督具奏。降旨停缓春徵。并恐夏灾已成。复饬该督体察舆情。如有亟须接济之处。迅速筹议。奏明办理兹据查明被旱情形。无地贫民。谋生乏术。有地之户即得雨赶种晚禾。亦皆缺乏耔种。亟须分别抚恤。著加恩将开州、元城、大名、南乐、清丰、广平等六州县。有地无力之户。先行赏借耔种俾得赶种晚禾。该州县仓贮无多准其全用折色。按每谷一石。给银六钱。即在地粮项下酌拨银两。于五月内确查散放。仍俟来年麦收后。察看收成。徵还归款。至无业乏食贫民。赏给一月折色口粮。固不若设厂煮赈之普沾实惠。惟此时天气炎热。恐煮粥易致餲变。著该地方官分谈厂座。即按每日到厂领粥之大小名口核计。散给粥米。俾得日资糊口。该督即饬该管道府及委员等认真查办。仍时刻严查密记。勿许草率浮冒。以期实惠及民。其应用米石。各属仓粮既不敷用。著照所请、将盘坝南粮。无论何帮挽运北来。即于临清地方。就近截留粳稄米五万石。赶运大名。以应急需。至该督前经奏拨之北仓賸米、著即停止。无庸再行剥运。　　

○湖南巡抚康绍镛奏、各帮军船行月银米。请照额全数支给。以纾丁力。从之。　　

○缓徵直隶广平、平乡、广宗、钜鹿、故城、五县被旱歉收新旧额赋。并旧借银谷。　　

○给山东堂邑、博平、冠馆、陶聊城、茌平、清平、莘、齐河、禹城、长清、平原、十二县被旱灾民口粮有差。并贷仓谷耔种。缓徵东阿、邹平、观城、阳谷、四县新旧额赋。及漕项杂款银。平粜寿张、东阿、阳谷、清平、濮、平阴、六州县仓谷。暂免利津、海丰、二县海口商贩粮税。　　

○庚子。谕内阁、邓廷桢奏、请回避安徽祖籍等语。邓廷桢祖籍安徽寿州。在江苏已有五代。著毋庸回避。　　

○宗人府奏、请嗣后宗室觉罗妇女。遇事应行控诉。饬令抱告具呈。禁止自行呈控。从之。　　

○以郑亲王乌尔恭阿吏部尚书文孚、为阅兵大臣。　　

○辛丑。谕内阁、御史张铭奏、请饬各州县买补仓谷一摺。各直省州县。存贮常平仓谷。原备荒歉之需。遇有动缺。自应随时买补。兹据该御史奏称、山东东昌府属各州县卫。存谷有仅止三四千石。并有不及二千石者。多不足额。是历年动支亏缺。久未买补。已可概见。东省如此他省恐亦不免。著通饬各直省督抚、督同藩司粮道、一体查明所属现在存仓谷石。缺额若干。察看地方收成情形。随时设法买补。以实仓储而裕民食。　　

○又谕、穆彰阿奏、查明北仓存贮粟米变色数目。及讯出收米时潮湿情形。北仓存贮河南碾运粟米五万石。前据申启贤奏多有变色。当交穆彰阿确实查讯。兹据查明、黄色米二万七千五百石。内有二千石米质。尚好。余者色味已变。受伤尚不甚重。其红色黑色者。一律霉变。计共坏米二万二千五百石。并究出该经纪等、上年豫留四廒。收贮此米。彼时米已潮湿。并不乾洁。以致霉变。览奏实堪痛恨。此项粟米。由豫省碾运北仓。上年收兑时。既有潮湿情形。何以坐粮厅、及该经纪等竟肯验收。彼时正值卸贮滞漕。廒座不敷。加用露囤。何以豫留四廒。以为收贮此米地步。显有通同隐混情弊。著仓场侍郎、将验收此米之坐粮厅监督、查明参奏。并将经手经纪人等、按名查拏。解交刑部严审究办无少宽纵。　　

○修筑浙江海宁州塘工。从巡抚程含章请也。　　

○壬寅。上幸静明园。诣龙神庙拈香。　　

○谕军机大臣等、昨据穆彰阿奏、查明北仓存贮粟米变色数目。及讯出收米时潮湿情形。已明降谕旨。将上年验米之坐粮厅查参。并将经手经纪人等。拏交刑部严审矣。此项粟米。由豫省碾运仓谷。动帑采买。且系雇用民船装载。加倍水脚。何以贮仓未久。竟坏米二万二千五百石之多。并究出该经纪等、上年豫留四廒。收贮此米彼时米已潮湿。并不乾洁。以致霉变等情。殊出情理之外。著程祖洛即传上年督运委员密加询问。是否碾运时米质本未乾洁抑系中途被水手搀和。该委员失于查察。此米既系潮湿何以坐粮厅。及该经纪等竟肯验收有无索赃朦收。及该委员知情弥缝情弊。务令据实供出。由驿覆奏。该委员等及早自首尚可量予宽减。若匿不供吐代为掩饰经刑部严审无难水落石出。朕必将该委员等加倍治罪。决不宽贷。将此谕令知之。　　

○前任署刑部右侍郎韩崶、以病乞回籍允之。　　

○添设江苏掘港营林家墩汛千总一员。额外外委二员。马步战守兵五十名。由狼山苏松二镇标、及外海各营裁拨。从总督琦善请也。　　

○减免直隶河间、南宫、新河、隆平、宁晋、五县积水未涸地亩旧赋有差。　　

○癸卯。广西巡抚苏成额奏粮价未能平减。请缓买拨运东省谷石。从之。　　

○命惇亲王绵恺、管正白旗族长事。　　

○甲辰。孝恭仁皇后忌辰。遣官祭景陵。　　

○上诣绮春园问皇太后安。　　

○以正红旗蒙古副都统额勒锦署正黄旗汉军副都统。镶白旗蒙古副都统富祥、署正白旗汉军副都统。　　

○旌表逼嫁捐躯湖南龙山县民彭添禄妻向氏。　　

○乙巳。谕内阁、严烺奏、黄河两岸子堰。请选淤筑做。仍留堤顶积土。备防险工。豫东黄河淤垫日高。堤身益形卑矮。前经张井奏准、将堤顶所存土牛。一律摊筑子堰。以期有备无患。兹据该署河督奏称、子堰实系要工惟土牛不如滩土之坚实。省费亦属无多。且堤顶积土为抢险之用。若以摊筑子堰。仍须取用滩土补还擡积亦难迅速。遇有险工。尤恐措手不及。所有子堰工程。自应于滩面选用淤土。坚实加筑。仍留堤顶积土。备防险工。至旧堤堰顶较窄。及临黄坝台现形卑矮。并旧顶虽宽。而土性沙松。情形紧要之处。均应分别帮宽加高。酌筑戗坝。俾资修守。现经核实估计。并将选淤艰难处所。酌加津贴。统计南北两岸。豫省十三厅。共需土方银八万四千三百余两。东省曹河、粮河、及曹考厅之曹上汛。共需土方银一万一千八百余两。著准于豫东两藩库。照数动拨。该署河督因大汛期近。已令各就道库存款。先行垫发。著即饬催赶办。择其紧要者。勒限大汛前完竣。俟拨到司库银两。扣收还款。一面接手赶筑。统限六月内全完。该署河督务当督率各道。随时查催。认真经理。总期有裨修防。不可贻误。并著该署河督于防汛时。挨段亲验。如有迟延草率。即行按名严参。毋稍徇纵。　　

○以挑浚湖北汉水支河。并建修闸座。予在工出力同知李若嶂等、升补议叙有差。　　

○以疏通湖北平塘旧河。予在工出力县丞萧华瀚等议叙。　　

○浚山东泇河厅属各河渠。从署河道总督严烺请也。　　

○修湖北汉阳营唬。战巡船。从总督。李鸿宾。请也。　　

○丙午。谕内阁、侍卫骑射。系伊等分内之事。平日自应操练精熟。而于引见之时。弓箭等件。尤宜敬谨豫备。以期应手。乃昨日领侍卫内大臣将升等侍卫带领引见。其镶黄旗蓝翎侍卫瑞志、正黄旗三等侍卫昌运、俱于放箭时搬指落地。此系弓箭生疏。并未用心操练所致。瑞志、昌运、著各罚俸三个月。以昭炯戒。　　

○谕军机大臣等、寄谕两江总督琦善江南河道总督张井、副总河潘锡恩。据给事中杨煊奏、启放王营减坝。关系重大。援据嘉庆十一年开放减坝。旋有上游之周汛三堡、郭家房苏稼山、三次漫口。及十六年减坝漫缺。旋有上游之棉拐山、李家楼、两处漫口各城案。以为黄溜湍急。盐河势难容纳。且下游安东海州境内。有苇滩山根拦截阻遏。往往挂淤倒漾等语。本年开放王营减坝。原非为减洩盛涨起见。既与嘉庆十六年漫缺情形不同。亦与十一年开放成案各异。前据该督等会同。筹议摺内。已将应培应加之圈堰官路。奏请分别培筑。自必中有把握。不致蹈从前下壅上溃覆辙。事关全河大局。欲其陡落黄水。迅开御坝。下游少有漫淹。原所不免且在秋收以后。想亦不致成灾。惟该给事中既有此奏亦不可不加意详慎。将来开放减坝。必期去路通畅。其上游堤岸各工及一切应培应加圈堰。亟须倍加保护。慎重妥筹。无使稍有疏虞。是为至要。该给事中摺著钞给阅看。将此谕令知之。　　

○又谕、寄谕河南巡抚程祖洛。前因严烺调任南河。一筹莫展。念其在东河任内。尚无贻误。降为三品顶带。仍令署理河东河道总督。惟伊前在南河。曾患骽疾。步履须人扶掖。现在是否痊愈。一切应行勘验各工必须该河督亲往周历。若仍步履维艰岂不坐滋延误。且该河督系工员出身恐未能破除情面。事事认真。昨据奏称、黄河两岸子堰。请于滩面另选淤土加筑。仍留堤顶积土备防险工。并将旧堤堰顶较窄及临黄坝台卑矮处。分别帮宽加高。酌筑戗坝。并估需土方银八万四千三百余两。业经降旨准行。究于防险有无裨益。工程银数有无浮冒。该抚有兼辖河务之责。均应逐一详察覆奏。究竟该河督能否胜任。务当据实密陈。勿稍徇隐。将此谕令知之。寻奏、严烺骽疾已愈所请于滩面选土。加筑子堰。实于防险有裨。银数亦无浮冒。报闻。　　

○裁贵州朗岱厅属苗弁。从巡抚嵩溥请也。　　

