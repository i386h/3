<!-- { "loadSidebar": true } -->
○谕军机大臣等、据孙玉庭等奏、增培黄河堤岸。以工代赈一摺。江境黄河两岸长堤。上年涨水落后。淤滩甚高。现在豫省堤工。已普律加高培厚。江境堤身。自豫东交界起。至海口一带。亦应分别帮宽加高。以资防护。据该督等勘明估计。于岁内兴办。兼可使徐州各属歉区贫民。及时佣趁。以工代赈。无须另议抚恤。洵属一举两得。即著照所请。早为兴办。所有估需银七十六万余两。除河库现存滩地变价银十八万余两。准其支用外。其不敷银五十八万两。著户部即行筹款。就近拨解。该督等即督饬所属。照估兴筑。工竣核实报销。将此谕令知之。　　

○赏恭请大轝校尉民夫银。　　

○是日。上居永思殿苫次。至戊辰皆如之。　　

○甲子。上诣观德殿几筵前、行初祭礼。　　

○诣后殿问皇太后安。　　

○谕内阁、直省大小官员。自雍正年间。议设养廉。由督抚以至州县。藉以为办公之资。迄今将届百年。督抚司道。俸廉较厚者。尚敷公用。至府厅州县。养廉祗此定额。而差务之费。捐摊之款。日益加增。往往有全行坐扣。禄入毫无者。虽在洁清自好之吏。一经履任。公事丛集。难为无米之炊。势不得不取给陋规。以资挹注。而不肖者。则以为少取多取。均干吏议。转恣意徵求。除办公之外。悉以肥其私橐。上司心知通省官吏。莫不皆然。岂能概行纠劾。遂阳禁而阴纵之。于是箕敛溢取之风。日甚一日。而闾阎之盖藏。概耗于官司之朘削。民生困敝。职此之由。与其私以取之。何如明以与之。朕思国家立制。必循名责实。始能奉行无弊。直省相沿陋规。如舟车行户、火耗平余、杂税存賸、盐当规礼。其名不一。有此邑有而彼邑无者。有彼邑可裁而此邑断不能裁者。与其号为禁革。巧取如常。上司可藉以恐吓属员。小民可藉以控告长吏。何如明定章程。立以限制。使无所藉口乎。惟各省情形不同。著该督抚督率藩司。将所属陋规。逐一清查。应存者存。应革者革。勿博宽厚之名。勿为溪刻之举。务各秉公详议。期于久远可行。或以此之有余。补彼之不足。俾府厅州县。足敷办公而止。奏定之后。通行饬谕。如再有以赔累为词。于此外多取于民者。一经发觉。即行从重治罪。不稍宽贷。庶廉吏得以措施。贪人无从影射。此系朕恤吏之心。正所以爱民之意。名实不淆。吏治清而民生自厚矣。　　

○又谕、向例和硕亲王嫡出之子。年及岁时。封以未入八分公。惇亲王之子奕缵、虽未及岁。系伊嫡出之子。著加恩将奕缵封为未入八分公。本月十六日伊释服后。即赏给头品顶带、双眼花翎。　　

○谕军机大臣等、本日据斌静等奏、逆犯苏兰奇等。聚众滋事。前经色普徵额、剿毙并生捦一百余名。余众二百余名。已窜出卡外。现在所调叶尔羌头起官兵一百五十名已到。派员管带。星驰赴营。其二起官兵一百五十名。斌静留守城池。色普徵额、管带叶尔羌官兵、及索伦锡伯伯克回兵。进山追捕。并讯据活贼安集延回子迈玛特里提普供称、张格尔于本年五月内。曾向霍罕伯克爱玛尔借兵。来抢喀什噶尔。未允。遂纠同苏兰奇、并图尔第迈莫特之子胡则、会集三百余人。前来滋事。将图舒克塔什卡伦城池烧毁。戕害副护军参领音德布。并满兵十三名。余丁一名。玉斯图阿尔图什六品阿奇木伯克阿布都尔满、亦被戕害等语。庆祥接奉前旨。自己带兵星驰前往。相机剿捕。惟是苏兰奇、系布噜特比。因何遽尔生心。谋为不轨。欲占据喀什噶尔城池。其中必有起衅根由。萨木萨克之事。传闻异词。张格尔、是否果系萨木萨克之子。虚实未定。图尔第迈莫特。前因孜牙墩谋逆案内凌迟处死。其子胡则、数年来逃往何处。此次带兵前来。其意可知。庆祥到彼。均逐细察访明确。据实速奏。至斌静前调叶尔羌官兵三百名。原为剿贼。今仅令一半随同色普徵额前往追捕。以一半留守城池。城池固属紧要。但本城自有官兵防守。看来斌静竟系恇怯无能。留以自卫。设色普徵额兵力单弱。致有挫失。殊于国体攸关。庆祥一到。当鼓励将弁兵丁。迅扫贼氛。以靖边圉。勉之。其守卡副护军参领音德布。及满兵伯克等。查明实系御贼被戕。即行奏请恩施。将此由六百里谕令知之。　　

○直隶总督方受畴奏报、遵旨验收南运河堤坝各工。一律完固。下部知之。　　

○乌什办事大臣巴哈布奏、八月十五日。接喀什噶尔参赞大臣斌静等咨称、安集延、布噜特等谋逆。调乌什绿营官兵备用。随拣派参将林向荣、都司德亨等。带领精壮兵三百名。于八月二十日。由乌什西边固勒扎巴什前往。复恐乌什回子等。闻知派兵。未免惊疑。饬令署阿奇木伯克鄂斯曼、传谕所属回众。各安生理。并于乌什西边、通喀什噶尔要路。所设巴什雅哈玛等六卡伦。各添满洲兵五名。驻劄防守。得旨、所办甚是。　　

○以降补骁骑校前任盛京将军松筠、为都察院左副都御史。　　

○给河南兰阳、睢、柘城、鹿邑、四州县被水灾民一月口粮。　　

○乙丑。上诣观德殿几筵前供奠。　　

○诣后殿问皇太后安。　　

○谕内阁、朕元妃钮祜禄氏。应追封为皇后。所有应行典礼。该衙门察例具奏。　　

○刑部议奏、恩诏免罪条款内。酌核情浮于法者。应改归缓决。俟将来查办缓决减等时。再行核减。其准免条款内。或有情节稍重者。亦请酌量加责。再行释放。从之。　　

○命军机大臣会同刑部核办罪应斩绞各官犯。其军流以下、及军台效力各官犯。专交刑部办理。　　

○缓徵陕西永寿、鄜、二州县被雹村庄本年额赋。并贷永寿县被雹较重灾民耔种。　　

○丙寅。上诣观德殿几筵前供尊。　　

○诣后殿问皇太后安。　　

○谕内阁、向例文武各衙门均于圆明园轮班值日奏事。宫内惟武职衙门轮班。嘉庆四年。皇考于二十七月内。令文职部院各衙门、及三品以下京堂各官。与武职衙门一体轮班值日。朕十六日还宫后。著自十七日为始。文武各衙门。均照圆明园之例。轮班值日奏事。俟二十七月后。仍照旧例行。　　

○又谕、御史谭言蔼奏、誊录弊端一摺。现在恭纂皇考大行皇帝实录。将次开馆。誊录在所必需。著该总裁等。督饬提调官。令各誊录敬谨从事。字画务须一律端楷。将来议叙时。总以字数多寡分列等第。如该御史所奏。租房立局。敛钱供应等弊。责成该提调实力查禁。该总裁等仍随时访察。有弊即参。务臻妥善。　　

○谕军机大臣等、据庆祥奏、喀什噶尔卡伦外。布噜特滋事。豫派官兵一摺。此事前据斌静奏到。已两次降旨。谕令庆祥前往查办矣。斌静原奏内称、系苏兰奇串通张格尔滋事。苏兰奇系阿瓦勒之孙。博硕辉之子。阿瓦勒在乾隆三十年。平定乌什叛回时。曾经出力。博硕辉并曾赏给二品翎顶。苏兰奇袭职受封。安居已久。何以此次忽萌异志。且仅有众三百人。遽思抢掠城池。谋为不轨。亦觉太不自量。恐斌静前奏。尚多不实不尽。庆祥须详加访察。并讯获犯供词。如内地官兵有激变情事。或别有起衅之由。即行据实参奏。不可稍有隐饰。又前奏称有西布察克爱曼布噜特比拜呢杂尔伊里斯莫特等。前来告求助剿。其情是真是伪。亦不可不防。庆祥到彼后。察看大局。相机妥办。捦缉贼首。解散胁从。勿妄杀戮。以安众心而靖边圉。是为至要。将此由五百里谕令知之。　　

○广西巡抚赵慎畛奏、平乐、梧州、两府所属。水陆交错。匪徒尤易出没。捕务最为紧要。请将前项添驻平乐府属贺县县丞、巡检、外委、各一员。巡卡兵一百零四名。梧州府属苍梧县外委一员。藤县把总一员。岑溪、怀集、容县、各紧要处所。巡卡兵一百四十八名。仍留各处巡缉。以靖地方。俟三五年后。再看情形。奏明办理。下部知之。　　

○调山东布政使岳龄安、为陕西布政使。陕西布政使徐炘、为山东布政使。山东按察使童槐、为湖北按察使。湖北按察使陈廷桂、为陕西按察使。陕西按察使斌良、为河南按察使。河南按察使琦善、为山东按察使。　　

○修广西省会城垣、并城楼、窝铺、炮房。从巡抚赵慎畛请也。　　

○丁卯。上诣观德殿几筵前供奠。　　

○诣后殿问皇太后安。　　

○谕内阁、嗣后皇子之哈哈珠色。行走五年期满。遇有拣选蓝翎侍卫。准其送挑。此次挑选侍卫。惇亲王、瑞亲王、皇长子之哈哈珠色。八人内准挑送四人。至皇孙之哈哈珠色。四人内准挑送二人。著为令。　　

○又谕、善庆现赴盛京。王宗诚现出学差。礼部满洲左侍郎、著文孚署理。汉左侍郎、著王鼎署理。　　

○谕军机大臣等、蕴端多尔济等转奏、哲布尊丹巴呼图克图之呼毕勒罕、祗领金印金册。感恩呈进佛哈达。欲于年终遣喇嘛呈递丹书克一摺。哲布尊丹巴呼图克图之呼毕勒罕坐床。感恩捐银四千两。齐集万数喇嘛班第念经。至诚可嘉。赍赏哲布尊丹巴呼图克图之呼毕勒罕、大哈达一个。大荷包一对。小荷包四个。大卷黄缎二匹。库伦道路遥远。年终毋庸遣喇嘛来京呈递丹书克。以示朕体恤之至意。并著蕴端多尔济等。晓谕哲布尊丹巴呼图克图之呼毕勒罕、祗领赏项。　　

○户部议准、两广总督前署广东巡抚阮元疏报、从化、开平、二县。开垦额外荒芜税田四顷七亩有奇。香山县开垦额外水田一顷九十九亩有奇。均照例升科。从之。　　

○戊辰。上诣观德殿几筵前供奠。　　

○诣后殿问皇太后安。　　

○谕内阁、据理藩院转奏、哲哩木、昭乌达、卓索图、三盟蒙古王公等。共捐银三千两。请交雍和宫念经一摺。哲哩木等三盟蒙古王公等。感戴皇考大行皇帝深恩。共捐银三千两。请交雍和宫生息。本年九月二十五日。先行念经一日。嗣后每年七月二十五日。念经一日。实出伊等至诚之心。朕甚嘉之。若不允伊所请。该蒙古王公等。不能伸其敬意。似疏远伊等矣。即照所请行。　　

○谕军机大臣等、据陈若霖奏、浙江沿江各厅县、田禾被旱被水情形。分别查办一摺。浙江杭州等府属。富阳等三十八厅县。并杭严、台州、衢州、各卫所。本年夏间缺雨。七月间又因风潮山水。民田庐舍。被淹多处。并有淹毙人口。被灾情形较广。览奏实深轸念。现据该抚饬司委员查勘。其被灾最重之诸暨、萧山、临海、丽水、四县。自应亟加抚恤。著一面查明具奏。一面先行散给口粮。勿令灾黎嗷嗷待哺。坍塌房间。照例给予修费。此外被灾稍次各厅县卫。并即逐一勘明。分别应蠲应缓。速行奏请恩施。该抚务饬属认真妥办。毋使一夫失所。以副朕勤恤民隐至意。将此谕令知之。　　

