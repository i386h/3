<!-- { "loadSidebar": true } -->
○又谕、本日奕经、文蔚奏、讯明童生党逆情形。仍应留质一摺。所奏是。镇海县童生陈在镐。始而为逆夷画策。并令夷人设立汉巡查。继而乘机讨书。来杭投递。该夷人数甚多。该童生无不认识。所献破夷之策。似乎取信于人。细审之则奸狡毕露矣。且既不肯招抚汉奸。又不肯漏洩夷情。即其姓名亦属诡秘。逆谋昭著。显系从夷之后。复代为出力。窥探我兵虚实。与粤东鲍鹏伎俩。大致相同。更为可恶。惟现当招从汉奸之时。若即行正法。恐有自拔来归者。反闻之裹足。著即照议。将该犯解赴黄河以北。暂时禁锢。已另降旨饬令牛鉴、程矞采、派员妥为看守。毋令与外人交接。以绝奸萌。嗣后有悔罪投诚者。奕经等务当加意察看。如有似此诡诈觊觎之人。随时妥为办理。勿任欺蒙。致误大事。是为至要。前据颜伯焘奏、厦门停泊夷船探闻义律亦在其内。著该将军等留心侦探。遇有拏到夷匪。细加讯究。是否潜留内地。据实奏闻。陕西汉中镇略阳营千总竹秉元告病规避。业经恩特亨额斥革。内阁贴写中书庆福呈递禀件。其条陈夷务。是否可采。著详加筹议。该员愿赴军营效力。已传旨准其自备资斧前往矣。再火龙经三本。未知卿等获观与否。顺便奏来。特依顺连发驿递奏摺二件。一由五百里奏称前赴江苏。一由五百里加紧奏称接领参赞大臣关防并无紧要事件。惊骇耳目。实属不晓事体。著传旨严行申饬。将此由五百里谕令知之。　　

○又谕、镇海县童生陈在镐、现据扬威将军等讯明。实属首鼠两端。行踪诡秘。已交江苏巡抚。解至黄河以北。著牛鉴。程矞采。即派委妥员。将该犯严行看守。不准与外人交接。以杜奸萌。将此由五百里谕令知之。　　

○予河南抢办险工溺毙目兵郭奉臣、赏恤如例。　　

○蠲缓河南祥符、陈留、杞、通许、淮宁、太康、睢、柘城、鹿邑、九州县被水村庄新旧正杂额赋有差。并赈灾民。　　

○庚午。谕内阁、前因裕泰奏、请将湖北荆州改设关口。俾免绕越偷漏一摺。当降旨交部核议。兹据工部奏请酌量移设。以裕税课。著照所议。准其将周正关。移设柳家集地方。改名柳关。周支关改为柳支关。自此量为变通。商贩无从绕越。竹木税课。不致偷漏。仍著该督饬令该道认真稽查。徵税如有盈余。尽数报解。试行一二年后。有无成效。据实具奏。其周老嘴地方关口。著即裁撤。傥有藉名影射之弊严行参办。以昭核实。　　

○谕军机大臣等、据御史龚文龄奏、福州海口。以五虎门为门户。一进口门。金牌实为扼要。近闻筹办海防。处处设兵。而于金牌要害之区。防堵转形松懈。金牌江面。虽宽一百余丈。中多礁浅之处。仅容大船二三只。对面为长门两山。皆可屯兵设炮。事半功倍等语。防夷之法。自以扼要为先。如能据险设防。则兵力以少胜多。不致顾此失彼。据该御史奏、该处江面虽宽。中多礁浅。对面两山。皆可屯兵设炮。果如所言。有险可据。何以不设重兵。以固唇龄。是否未经详查形势。抑兵丁练勇。不敷调拨。或该处竟难以设法屯兵。著怡良。刘鸿翱。详细查明。妥议具奏。原摺著钞给阅看。将此各谕令知之。　　

○又谕、本日据僧格林沁等奏、履勘山海关防堵情形。布置极为周妥。调度甚合机宜。朕心颇慰。惟该处吉林官兵。营盘内皆系单布帐房。天气严寒。殊难栖止。昨据讷尔经额、胡超奏、大沽北塘两处。除有兵房土房。可以尽令各兵分匀居住外。其余弁兵及陕西兵二千均用秫揩编帘。涂以厚泥。遮护帐房。并量予薪炭。以为向暖之需。至山海关留防之兵。亦据讷尔经额函商哈哴阿。并札饬地方道府。一律妥为安顿。吉林官兵。事同一例。著讷尔经额。哈哴阿。迅饬照此办理。俾人皆挟纩。蓄税养锋。明春可资得力。至吉林马队。人皆年力富强。将来可收冲突之效。惟所备马匹。率多疲瘦。兹据僧格林沁等查明大淩河马不堪用者二百三十五匹山海关马。不堪用者二十九匹又倒毙马十三匹。均著讷尔经额于直隶营马内。先行如数拨换。其换下马匹。分别饬令原处领回牧放。明岁春融。尤当多备马匹。恐临时尚有拨换之处。务当严饬各营趁早饲养一律膘壮毋致误事将此各谕令知之。　　

○又谕、据僧格林沁等奏、查阅天津东路海口情形一摺。据查宁河之北塘口。昌黎之蒲河口。抚宁之洋河口。或以江沙拦阻或以口岸逼隘。且核其潮长水势总在二丈以内。逆夷大船。似难驶入。即使用小船由沙线沟口乘潮驶入内河。而潮落亦必搁浅等语所有沿海现驻防兵。著暂仍其旧。统俟明春由该督体察情形。应添应减。核实奏明请旨办理。至该大臣等挨营抽查。试用刀矛火枪。均属可观。惟施放大炮。中靶分数较少业经逐一如法指示。并严饬将将备时加操练。俾各精娴。仍著讷尔经额通饬沿海各将弁督率兵丁留心演习。依法施放其食药务足分量。装药务臻结实。烘药务灵。苗头务准。讲求不厌精详。庶几各臻娴熟。足以致远摧坚。该督其实心训练。勿负朕谆谆诰诫之至意。将此谕令知之。　　

○又谕、据僧格林沁等奏查阅北塘防守情形。该处。现募有习水打雁民人二十名。设立排靶演试。铳无虚发请广为招集充作水勇等语。此项打雁民人。既经该大臣等当场演试。足备募兵之用。著讷尔经额即照该大臣。等所议章程以二人管驾一船以五船联为一排。装载硝磺柴草。制备铁炼钢钉铁锤等项器具。于今冬无事之时。广为招募多备船只木筏。勤加练习。以备明春之用。并著遴派参游以上大员管带弹压。如差委乏人即著奏明请旨。原片著钞给阅看将此谕令知之。　　

○江苏巡抚梁章钜、因病赏假。以布政使程矞采、署巡抚。　　

○命成郡王载锐于故钦差大臣两江总督裕谦灵柩到京后。往奠茶酒。　　

○免玉舒番族被雪压毙人户应徵银。　　

○辛未。谕内阁、祁＜?土贡＞等奏遵旨查验副将等受伤情形一摺。广东肇庆协副将庆宇、香山协副将刘大忠、督标中军副将达邦阿、前据该督等奏、因防守炮台不力。被伤落海。遇救得生。奏请革职。当饬令祁＜?土贡＞梁宝常将该副将等果否受伤。确切查明具奏。兹据该督等亲提验明庆宇等所受伤痕。委无欺饰情弊。庆宇、刘大忠、达邦阿、著照前议一并即行革职。　　

○谕军机大臣等、奕山等奏填塞省河要隘。并防堵情形一摺据奏猎德等处。均已设法堵塞。将次工竣。续又查出潭洲等处。俱属要隘。均须次第筑堡修台等语。逆＜?口英＞犯顺以来。从未大加惩创。近则大帮逆船自闽入浙粤东存船无几正可乘机剿洗屡经谕令该将军及时进兵。收复香港以期少赎罪戾此次奏报。仍止填塞省河一切剿办机宜。未提只字。岂朕命将出师专为堵塞省河而作岂不贻笑诸夷。况据奏称、外洋香港。及潭仔洋并内伶仃洋等处夷船十六只。又火轮船一只。往来不定。并闻省河建台塞路。胆敢拦截石船。焚烧撞沈。并在香山县属挂碇游奕桀骜情形。殊堪发指总缘该将军等坐拥重兵一筹莫展。以致逆夷日形猖獗。现在奕经等即日抵浙一经剿办。难保不窜回广东再肆滋扰。该将军等若趁此北风司令。逆船势分之时。相机奋击。使之首尾不能相顾。则浙江剿办。亦可易于蒇功若复观望迟延。拥兵株守设使将来大帮逆船窜回广东。或另扰他处。该将军等自问当得何罪。以另片奏、兵丁每名。恳加赏借银一两。各营将领员弁。酌给养廉。饬令藩司发给。仍移咨各该省在应得俸饷项下。分季扣还归款之处。著即照议办理。又祁＜?土贡＞梁宝常奏、招集渔户汉奸妥为安置。酌给口粮船价等语。此次招徕汉奸令其立功赎罪。开其悔过之忱。原系格外从宽。权宜办理。冀收以贼破贼之效。若仍按兵不动。则此项渔户汉奸。尽归无用。所给口粮船价全属虚糜。且若辈心性靡常。见利即趋。此时虽见招而来。安保不仍被诱而往。著奕山。齐慎。会同祁＜?土贡＞。梁宝常将所招渔户汉奸悉心体察。其实有才能可用者。不妨从优赏赉。劝令立功。傥不安本分。再行滋事。即应随时查拏。从严惩办。此外人本软弱。不堪训练入伍。及临时不足供我驱遣者。即编入户册。妥为安置。毋令别滋事端。该将军等务即通盘计较。其应如何分别留用。及早为解散之处。迅速妥议。据实具奏。至另片奏、防守壮勇三万余名。请于设防之日起。给予口食银两一节。著照议办理。惟兵勇必有实用。庶帑项不致虚糜。奕山、齐慎均系特简大员。祁＜?土贡＞、梁宝常均有地方之责。应如何愧奋图功。克期奏绩。傥仍自甘庸懦。置若罔闻。经年累月。一无所布。惟知填河而已。岂大清臣子之所为。且填河必能保其能阻逆舟耶。朕惟有执法从事。不稍贷也。懔之慎之。将此由五百里谕令知之。　　

○又谕、祁＜?土贡＞等奏、请再拨军需。及截留关饷一摺。据称现在筹备防堵。约计所存军需饷银。仅可支三四月之用。请再拨发银一百五十万两。并请将粤海关库现存税银五十万两。一并截存备支等语。著户部速议具奏。广东自军兴以来。不惜帑金拨给备用。原期捍患御侮。迅蒇大功。乃合计动拨军需及藩关运三库银。已至二百七十余万两之多于夷务仍毫无所济该督抚身膺重寄。虚糜国帑抚衷自问。何以克安现在复因防堵紧要。豫请拨发备用朕已如所请饬部议拨。该督抚稍有天良。必当核实支销。力加撙节并将现办防剿各事宜。认真督办务期大功迅蒇。帑不虚糜。毋再迁延。致干罪戾。将此附五百里报便谕令知之。　　

○旌表守正被戕浙江平阳县民陈大新母胡氏。　　

○壬申。四川总督宝兴奏、遵铸擡炮二十二位逐一演放。均极坚固。委员妥赴前后藏。报闻。　　

○以一等海澄公黄嘉谟孙庆春袭爵赏头等侍卫。　　

○癸酉。缓徵甘肃皋兰、河狄道、靖远、安定、固原、安化、宁环、武威、宁夏、宁朔、灵、中卫、平罗、西宁、碾伯、灵台十八州县及花马池州同沙泥州判东乐县丞所属被雹被霜被水歉区旧欠额赋。　　

○甲戌。谕内阁、前因安徽监生刘楹、在都察院遣告前任颍州府知府现任安庆府知府徐思庄、有勒派滥押威逼等情。当降旨饬令慧成驰驿前往查办。兹据奏称、查讯明确。该知府并无勒捐分肥之事。其将刘楹交县看管。亦因他案未结。并非无故滥押。惟于姚祥庆讦告刘瀚、事不干己之案。业经该县照例批斥。立案不行。辄批准严讯。以致姚祥庆叠控。殊属不合。著交部照例议处。庐凤道郑家麟、失察家丁书差得赃。前任霍邱县知县杨景、于罗中兴自缢一案。未能审出刘楹威逼实情。以致失出杖罪。均著交部照例议处。　　

