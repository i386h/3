<!-- { "loadSidebar": true } -->
○又谕、程含章奏、州县各官养廉。请暂由司库支放一摺。浙江省各州县遇有捐廉津贴各款。先由司库垫发。频催不完。以致新旧欠日积愈多。自应亟为清厘归款。著准其援照成案。将州县各官养廉。自道光五年秋季为始。暂行解司。按季请领。俾随时扣归垫款。所扣银两。仍饬该藩司先尽本任新捐。次及陈欠。统俟扣清后。再行奏明。仍归州县留支。该省各州县养廉。向系随同起运耗羡银两。解司支发。统计完欠。归并奏销案内核参议处。仍著照旧章办理。该部知道。　　

○谕军机大臣等、长龄等奏、缅甸国王遣送车里土司刀绳武进关。筹酌办理一摺。普洱府思茅厅属、车里土司刀绳武、于道光二年被缅目诱往孟艮。经该国王令将刀绳武送回。而刀绳武以伊叔刀太康、经人离间。未敢回归。其子年幼。暂令该土司之妻刀刀氏护理土职。兹据该督等奏称、该国王派大头目护送刀绳武、及土弁刀灿星进关。实属恭顺。该土司讯因奸夷召士鼎、挟嫌播弄。又以叔侄夙隙。心生疑虑。尚非有心逗留。该土司年力正壮。近支又无妥干堪以承袭之人。著仍饬刀绳武回任。以观后效。并著该督等严饬该土司、嗣后务当慎守厥职。率同族目。妥为抚戢夷众。以固藩篱而免咎戾。并根查刀太康下落。使叔侄敦睦如初。免滋衅端。其土司印信。已据呈验。著仍给该土司钤用。前给刀刀氏护理钤记。即令缴销。其在逃逸犯召士鼎、严缉务获。照例惩办。至该省先行筹备随费银十万两。存贮司库。以为防边雇练之用。所有先后调派思茅宁洱二厅县巡防兵练。借支盐粮折银。著准其在库贮边费项下动支。照例题销。将此谕令知之。　　

○大学士云贵总督长龄等奏、据户部咨称、滇省额解京铜。每年正运四起。加运二起。拟将丙戌年加运二起暂行裁减。俟丁亥年仍按旧额办解等因。查各厂炉民。历系照额领本。核计人工。招丁采办。今丙戌年拟减额铜三分之一。办铜既少。工本亦应减发。炉民需用砂丁。即须随时减撤。而次年即仍须照额攻采。诚恐砂丁减撤之后。一时招集为难。于厂务不无窒碍。惟有将丙戌年减办两运京铜。分于本年来年两起减办。庶与每年原额、不甚悬殊。砂丁不致遽形失业。即丁亥年各厂趱复原额时。亦可免办理掣肘。从之。　　

○癸酉。修福建福宁府教场演武厅。从总督赵慎畛请也。　　

○除湖北汉阳县泥滩地一千二百六十二顷有奇升科银。　　

○甲戌。上幸万寿山。　　

○遣官祭贤良祠。　　

○顺天府以宗室乡试中额请。得旨。取中九名。　　

○予福建出洋遇贼被戕把总刘高山祭葬恤荫。兵丁陈国祥等三名、赏恤如例。　　

○旌表守正捐躯山东高密县民孙正旺女鲜嫚。　　

○乙亥。浚山东蜀山湖永定单闸引渠。从署河道总督张井请也。　　

○请表守正捐躯山东宁阳县民孙有德妻张氏。　　

○丙子。谕内阁、河南省凶徒支大秋、纠众携带枪械寻殴。致伤苏骡子、越三十一日身死一案。刑部现办秋审。查出嘉庆五年以后。有四川省任彦英、浙江省王阿四、及广东省陈阿虎、邱阿会等案。皆系照汤火伤正限外身死。请旨减等。亦将支大秋一犯。援案请旨定夺。并声明该部上年核覆时。漏未详查。声请交部议处等语。火器伤人。虽无保辜期限。若照汤火伤正限比拟。又未免轻重失伦。嘉庆五年以后。虽有四川等省减等成案。其嘉庆五年以前。该部于此等案件。作何办理。著即详悉查明具奏。再降谕旨。寻奏、查乾隆年间。有福建省李尚敬、江西省杨蒂思、二案。一系擅杀罪人。一系致死伊妾。均与此案不同。请嗣后因事争斗。擅将鸟枪竹铳施放杀人悉照故杀本例。拟斩监候。入于秋审情实。酌量声叙。不得仍援汤火伤保辜死在限外成案。声请减等。此次支大秋一犯。仍照原拟斩候。入于本年秋审情实办理。得旨允行。　　

○调正红旗蒙古副都统花沙布、为广州汉军副都统。以正红旗满洲参领额勒锦、为正红旗蒙古副都统。　　

○丁丑。世宗宪皇帝忌辰。遣官祭泰陵。　　

○上诣安佑宫行礼。　　

○戊寅。谕内阁、陆以庄等、承修天坛外围墙工程完竣。经原估大臣禧恩等、查验如式。著照工部原奏。墙内仍交太常寺责成坛户人役稽查。墙外交步军统领衙门派兵看守。随时巡逻。以昭慎重。近日先农坛有被窃兽面挺钩之案。此外坛庙地方。保无有防守懈弛之事。著步军统领衙门、太常寺、一体严饬该管兵役。慎密巡防。如有偷窃拆损情事。即据实奏明惩办。毋稍疏懈。　　

○命广州汉军副都统花沙布、仍兼委散秩大臣。　　

○旌表守正捐躯安徽寿州民董立道妻张氏。　　

○己卯。上诣绮春园问皇太后安。　　

○谕内阁、程含章奏、要案审出实情。将从前推诿相验、及检验不实各员。分别奏参一摺。此案德清县民妇徐蔡氏、被徐倪氏勒毙。案悬三年之久。经该抚等审出实情。甚属认真。所有不行相验之原任德清县告病知县黄兆蕙、原任武康县丁忧知县庆辰、俱著革职。检验不实之湖州府知府方士淦、杭州府知府任兰祐、署温州府事候补知府赵学辙、东防同知吕荣、西防同知吕璜、俱著解任。应行引见之归安县知县马伯乐、原任乌程县丁忧知县杨德恒、俱著扣留。交该抚督同臬司祁＜?土贡＞、提齐原检刑仵人等。严审确情。务期水落石出。无使稍有不实不尽。按律定拟具奏。　　

○谕军机大臣等、本日据程含章奏、要案审出实情。将从前推诿相验、及检验不实各员。分别参奏一摺。已明降谕旨。将黄兆蕙等、分别革职解任扣留。交该抚提讯矣。德清县民妇徐蔡氏、被徐倪氏勒毙一案。悬宕至三年之久。该省地方官、总未审出实情。并大小各员。通同一气。牢不可破。王惟询以臬司大员。因此自缢。殊出情理之外。兹据该抚督同臬司祁＜?土贡＞、设法严讯。将案内亲切要证获案。审出勒毙实情。历历如绘。俾覆盆之冤。得以昭雪。查办甚属认真。可嘉之至。此案先据湖州府两次检验。该尸两耳根骨、有顺上红色血晕。定为自缢。今据该抚覆验。耳根骨并无伤痕。项颈骨后面血晕。又为原检所无。此等紧要部位。该委员等从前检验时。何竟如此草率。至黄兆蕙于尸亲呈报时。祇系偶尔感冒。近在本城。自应即时诣验。乃辄禀府委验。希图诿卸。前任武康县知县庆辰、率以尸腐为词。不行相验。致徐蔡氏尸身屡遭蒸检。均属玩视人命。此等劣员。难保无婪赃故出情事。该抚接奉此旨。即督同臬司祁＜?土贡＞、将全案一干人证。不避嫌怨。严行审讯。务令水落石出。现虽罪人斯得。而从前承审各员。尤当逐一严究。毋稍徇纵。以儆官邪而昭炯戒。方为不负委任。如解任扣留各员、续经讯出得赃情弊。有应行革审者。该抚即一面将该员革职。一面奏闻。务得确情。以成信谳。傥经此次审讯。仍有不实不尽之处。或经朕别有记闻。则惟该抚及该臬司是问。懔之慎之。将此谕知程含章、并传谕臬司祁＜?土贡＞知之。　　

○又谕、本年江省滞漕二百万石。节经琦善等奏准、以豫东军民船只接运。其江广各帮军粮。请用江南回空首帮赴河口接运。浙省賸漕。仍用山东初运剥船折因剥运。俱经准行。嗣据奏先后共运过米六十八万石有零。俱经挽入东省。兑运开行。此外未运军米。尚有一百余万石之多。并未经该督等奏到、何时受兑起运。殊殷盼切。顷据张井等奏、运河水势充足。空重船只。畅行无阻。淮安头等帮。于八月初二日趱出东境。在后各帮。跟艄南下。现已陆续行抵江境等语。刻下节届寒露。为期甚迫。前项船只。计已赶赴河口。著琦善等即佥派妥干员弁、督率人夫。赶紧盘运。俾得及时受兑。迅速开行。并著张井等、于军船经过东省时。随时启放闸坝。催令衔尾前进。并严饬文武员弁竭力催趱。不许稍稽时日。运河水势。消落靡常。且天气渐寒。冰霜可虑。若办理稍有迟滞。届时徒以水势消耗、河干冻阻为词。则是该督等大负委任之意矣。至接运船只。及官民剥船。需用水手。前已有旨令沿途派员弹压。毋任藉端滋事。该督等务随时留心防范。总期漕行无误。而水手等复能安戢。方为妥善。将此各谕令知之。　　

○辛巳。谕内阁、德英阿等奏、筹议成都满营养赡孤寡银两一摺。成都满洲驻防兵丁。生齿日繁。其孤寡人等、现无养赡银两。殊堪悯恻。著加恩将满营寄存藩库马价银五千六百两。再借拨盐茶耗羡项下银一万四千四百两。凑足二万两。发地方官、交殷实富户、以一分生息。每年计息银二千四百两。作为养赡八旗孤寡之用。著自道光六年正月为始。每名口按月给银一两。除一年支发外。所賸息银。于年终尽数解交司库。陆续归还原款。并将支过银数。造册送部核销。该将军等仍严饬该协领等、随时稽查。俾八旗孤寡。均沾实惠。断不许稍有浮冒。用副朕矜恤茕独之至意。　　

○壬午。谕内阁、程祖洛奏、酌拟递调道员一摺。道员职任监司。向无轻议更调之事。至居官之贤否。才识之短长。亦必须久于其任。方能察识周知。现任南汝光道王家相、河陕汝道蒋明允、粮盐道庆纲、俱于本年甫经抵任。其才具优绌。岂能一览而知。且该省漕粮。尚未启徵。何以即知庆纲经理未能得当。该员如不胜粮盐道之任。即调任河陕汝道。亦安望其办理裕如。该抚惟当留心察看。如庆纲将检实不称职。不妨随时据实劾参。若豫料其不能胜任。率请量移。轻议更张。殊未允协。且似此纷纷改调。恐启为人择缺之弊。亦不可不防其渐。所有该抚请将王家相调补粮盐道。蒋明允调补南汝光道。庆纲调补河陕汝道之处。俱不准行。　　

