<!-- { "loadSidebar": true } -->
○以兵部左侍郎瑞常、兼署户部右侍郎。管钱法堂事务。礼部左侍郎联顺、署京营右翼总兵。　　

○乙亥。以通政使司副使法福礼、为太仆寺卿。　　

○丙子。谕内阁、徐广缙、叶名琛奏、提臣暂缓出洋等语。广东水师提督洪名香、著准其暂缓巡洋。该提督因炮台兵丁口粮不敷。自捐廉俸。按名加赏。藉资鼓舞。洪名香、著加恩赏加二级。并准随带。　　

○以本年乡试。考试应开列试差人员于圆明园正大光明殿。　　

○以缉获邻境巨盗多名。予广东守备邓勋、都司衔。　　

○丁丑。谕内阁、惠亲王之第四子著命名奕询。第五子著命名奕详。　　

○又谕、此次考试试差人员。著毋庸带领引见。　　

○戊寅。旌表守正被戕安徽宣城县民王玉孜妻汪氏。　　

○庚辰。江南河道总督杨以增奏、山盱厅属。续启智信两坝。湖水仍见加长。现在相机经理。权其轻重。筹商妥办。报闻。　　

○辛巳。谕内阁、琦善奏、亲督汉土官兵。进剿中瞻对野番。大获胜仗一摺。此次中瞻对野番工布朗结出巢滋事。将各土司印信号纸。土地人民。肆行抢掠。复欲侵占里塘。势将梗塞通藏大路。经琦善统带官兵。督饬将弁及土司等、行抵该处。该野番头目胆敢带领贼番前来冲突。我兵开炮轰击。枪予齐施。伤毙贼目二名。及群匪二百余人。余匪逃窜。复追杀无数。并夺获牛马甚多。贼目噶罗布、恰必阿索、均落崖身死。现仍详探路径。筹充粮饷。以期捣穴穷摉。所办尚好。琦善调度有方。著交部议叙。所有此次进剿之将弁等、并著择其尤为出力者。酌量保奏。候朕施恩。毋许冒滥。　　

○予故叶尔羌参赞大臣吉明、祭葬如提督例。　　

○壬午。命皇四子奕詝诣黑龙潭神祠。皇六子奕?、诣静明园龙神庙。皇七子奕譞、诣清漪园龙神庙。拈香。　　

○以叶尔羌帮办大臣德龄、为参赞大臣。兼提督衔。伊犁领队大臣忠泰、为叶尔羌帮办大臣。正白旗蒙古副都统荣玉木□□、为伊犁领队大臣。　　

○调正蓝旗汉军副都统珠勒亨、为正黄旗满洲副都统。以塔尔巴哈台领队大臣伊勒东阿、为正蓝旗汉军副都统。　　

○以翰林院侍讲学士英瑞、充日讲起居注官。　　

○癸未。谕军机大臣等、前召见部选甘肃平庆泾道范懋德、察其才具中平。恐难胜道员之任。著布彦泰于该员到省后。随时留心察看。能否胜任。据实具奏。将此谕令知之。　　

○甲申。谕内阁、庆锡奏、拏获盗伐回乾澍木人犯。请解交刑部审办一摺。民人苏喜儿、孙发、在昭西陵东面红桩以内。窃砍回乾树株。庞顺、即校尉文祥、身充官役。胆敢收买。实属藐法。著一并解交刑部。严行审办。马八、著听候传质。该管将备。即时将该犯全获。功过尚足相抵。应得处分。著加恩宽免。　　

○命新授伊犁领队大臣荣玉木□□、留京当差。调吐鲁番领队大臣文兴、为伊犁领队大臣。赏内阁侍读学士特克慎、头等侍卫。为吐鲁番领队大臣。　　

○以翰林院侍讲金国均、充日讲起居注官。　　

○乙酉。谕内阁、刑部奏、现审案内。牵涉现任知县。请饬提讯等语。此案前充工部书吏现署直隶临榆县知县章桂联、于销算修垫桥道稿件。辄函寄现充书吏章克敬、嘱托赶办。并许给谢银。虚实必应彻底根究。著直隶总督即将章桂联、先行解任。派员押解送部。归案质讯。　　

○又谕、奕兴、乐斌奏、发遣觉罗在配不安本分。请旨惩办一摺。觉罗泳住、前因殴伤人命拟绞。缓决三次。改发奉天。到配后不思改过自新。辄犯赌博。复以负欠无偿。挺身妄控。意图讹诈。实属怙恶不悛。泳住、著发吉林交该将军严加管束。以为在配滋事者戒。　　

○以都察院左都御史柏葰、署镶黄旗蒙古都统。　　

○丙戌。命兵部右侍郎戴熙、毋庸在南书房行走。上书房行走翰林院侍讲沈兆霖、在南书房行走。内阁学士叶觐仪、授惇郡王奕誴读。　　

○丁亥。赏哲布尊丹巴呼图克图之父绥纳木、五品顶带。花翎。　　

○戊子。谕内阁、王植奏、查明印委各员玩误要工。请一并先行革职一摺。安徽无为州知州刘汝刚、候补直隶州知州张应云、于督办该州境内青山圩堤坝要工。未能常川驻工催趱。仅委土桥汛巡检秦锡棠、就近管理。兴工较迟。以致缺口复被冲刷。该印委各员等、任意因循。均属玩误要工。刘汝刚、张应云、秦锡棠、著一并先行革职。该抚仍饬司另委干员。督同赶紧挑筑。所有补挑一切工程。即责令原修之员赔修。以示惩儆。　　

○己丑。旌表守正捐躯安徽阜阳县民杨咬妹杨氏。　　

○庚寅。谕内阁、穆腾额奏、哲孟雄部长、恳赴后藏瞻礼等语。哲孟雄部长来藏瞻礼。本有定限。现在虽未届期。念其恳切禀请。加恩准赴札什伦布虔诚瞻礼。事毕饬即回牧。无任滋事妄求。　　

○辛卯。旌表守正捐躯安徽阜阳县民妇梁邓氏女梁氏。　　

○壬辰。谕内阁、本日据吏部奏、查出外省捐输假照。请饬究办等语。安徽民人许祥和、将捐输执照寄其同乡京官吏部候补主事胡肇智、查对虚实。经该部查明上届两淮议叙案内。并无许祥和之名。且验其印文纸式。与部照迥不相同。显系奸徒伪造。此等匪徒。胆敢假造部照。诓骗多银。不法已极。恐所造不止一张。并恐各省历次捐输给与议叙执照。均有似此假冒情弊。著两江总督、安徽巡抚、即将此案伪造之人。密速查拏。按律严办。究明此外有无假造。一并惩治。并著吏部随时查核书吏人等、有无与外省匪徒勾串作弊情事。并通行各督抚一体查核究办。以惩奸伪而重名器。　　

○两广总督徐广缙等、覆奏近日民夷情形。查夷人通商虽有五口。广东实为第一马头。断不能舍此地百姓。别图交易。而广东生意之所以甲于天下者。亦赖洋货流通。是民与夷实相辅而行。傥该夷竟敢豕突狼贪。原不难制其死命。惟可已不已。兵势一交。岂能骤解。纵使力争全胜。称快于目前。难免伏忧于后日。审时度势。止可以不战屈之。知彼知已。各留转圜地步。然尤在修明武备。固结民心。使操纵之权。胥由内地。庶外夷渐息鸱张。有备乃可无患。则用威不若养威也。现据探事者密禀。呅酋以香港兵饷。半载以来。无可支发。特向其富商口□颠口□地。借银七万二千两。一分生息。报知国王。在其本国设措兑还。是其穷蹙难支。已可概见。当不至猝图内犯。报闻。　　

○癸巳。谕内阁、前据惟勤奏、循例采买不敷兵粮一摺。当交户部议奏。兹据奏称、吐鲁番岁需供支官兵口粮等项。前经议准。采买经费。即在新垦地亩额赋内动支。毋庸另行请拨。如有赢余。抵充经费。此次请将徵收银八千三百余两。全数动支。何以复称不敷银七百余两。显与原议不符。殊非核实撙节之道。著该都统将吐鲁番应需粮石。即在该处新收地课银内。尽数采买。毋任稍有浮费。其不敷银七百四十四两。著严饬承办各员。核实删减。不可听其滥行开销。本年逢闰。需用稍多。准将额赋全数动支。嗣后无闰之年。尤宜悉心筹计。不得将新收之银。全数估用。并将所余银两。归入经费项下。报明减调。以符原议而杜浮冒。　　

○钦差仓场侍郎季芝昌、浙江巡抚吴文镕奏、遵旨会议两浙盐务。酌筹变通章程。一、杭嘉绍三所引盐。宜分别加斤。杭嘉二所。议于每引例捆三百三十五斤外。加盐四十斤。绍所议于每引例捆三百三十五斤外。加盐二十斤。所加之盐。止令完交正课。即自戊申纲为始。按数报部拨解。免输内外杂款。一、松所宜酌减科则。该处引地。滨临海口。枭私充斥。为两浙极疲之岸。每引例捆盐四百斤。已属重于他所。碍难再加。议于科则内将筹补报效庙工引费杂费贴解等项。每引分别核减五钱内外。较之三所加斤余利。有多无少。庶几商力稍纾。一、虚悬口岸。宜选商接办。嘉所引地。如丹阳、靖江。松所引地。如昆山、新阳、青浦、上海、南汇。各商或已斥退。或已停止。应由该运司迅速选商充补。并先于杂款内。暂筹银二三万两。委员赴场。将灶户之盐。收买屯贮。俟配商捆运时。缴价归款。免其缴息。一、缉私应定立章程。分别责成官商。并由运司审核。如各武营衙门两月不报获大起。而销数又复短绌。应核其所短之数。将例给缉私经费。分别扣成给发。其商人自办巡缉。所获之犯归运司审究。罪名重大者。发州县核办。一、缉获私盐。如在四千斤以下者。即全数变价充赏。五千斤以上者。以一半变价充赏。一半补课作正引配销。五万斤以上者。以三成变价充赏。七成补课作正引配销。一、地方官向有盐店陋规。自数百两至一二千两不等。相沿已久。不能究其既往。嗣后应严行裁革。其引地各衙门书役朱费贴差等名目。概行革除。一、查杭嘉松三所巡缉经费。均系实用实支。惟绍所有门巡所巡等名目。商人自给经费。恐滋浮冒。应请严行裁禁。责成运司查察。傥有借端敛派。即提本商究革。下部议。寻议、原摺内称松所引盐。酌减科则。查筹补庙工一项。系归完库亏。及抵补余课之用。其引费杂费贴解各项。亦有咨部核销。有关经费者。所称每引酌减五钱内外。统计共减若干。于岁需经费有无窒碍。应令该抚详查登覆。以昭核实。又缉获私盐酌量充赏。应请嗣后拏获私盐数在一千斤以下者。全行变价充赏。其自一千斤以上及数千斤至数万斤。不论有无奇零。统作十成计算。均以六成变价充赏。四成令商人补课作正配销。余如所议办理。从之。　　

○甲午。谕军机大臣等、琦善奏、官兵续获胜仗。攻破碉卡夺占隘口一摺。览奏均悉。此次进剿中瞻对野番。我兵甫抵该处。即已大获胜仗。兹复据奏本月初二日子时。复遴选精卒。分路攻击。数日之内。攻毁碉卡十余处。夺占隘口四处。歼毙贼番数百人。所办甚好。乘此兵力精锐。正可一鼓作气。捣穴捦渠。惟贼巢周围皆系战墙堵塞。且碉寨坚固。必须豫度炮力足以相及。方期施放有准。夺隘摧坚。该督惟当审度形势。妥协办理。务将粮饷军械。筹备齐全。并详探路径。克日进攻。埽除群丑。俾诸番望风慑服。毋稍疏虞。是为至要。将此谕令知之。　　

