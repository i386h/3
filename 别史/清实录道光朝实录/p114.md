<!-- { "loadSidebar": true } -->
○命福建布政使徐炘、来京。调云南布政使诚端、为福建布政使。以江西按察使史谱、为云南布政使。调四川按察使魏元烺、为江西按察使。福建按察使苏成额、为四川按察使。以山西冀宁道邱明泰、为福建按察使。　　

○甲午。谕内阁、前据明叙奏办喀喇沙尔印房章京主事职衔塔青额、与土尔扈特汗之母喇什丕勒通奸一案。当经谕令庆祥覆讯。旋据该哈屯及策伯克扎布等、先后呈诉。并牵控喀喇沙尔夷务处章京常兴、教供。办事大臣明叙、家人索借各款。复降旨、将明叙及常兴解任。交庆祥提同人证。归案质讯。兹据庆祥审明、已革主事职衔塔青额、实无与哈屯通奸情事。惟以新疆办事司员。私赴游牧。不避嫌疑。致滋物议。且屡次往民人李钺处、与谢林、白际昌、胡存礼等、聚赌。均经庆祥提讯各犯供认不讳。该革员不自检束。行同市侩。几致污人名节。实属有玷官箴。又于到案后。以明叙挟嫌刑逼为词。情殊狡黠。塔青额著发往黑龙江。充当苦差。于到配后枷号半年。以示惩儆。明叙于家人索借所部财物。毫无觉察。迨查出张秀一案。追还原钱。仅止递解。未经参办。其办理塔青额之案。并不悉心推究。仅据风闻。草率定案。殊属溺职。明叙、著革职。发往热河。充当苦差。解任夷务处章京常兴、讯无教供情事。惟派赴游牧查讯事件。不戴顶帽。殊属不合。著交部议处。饬令回任。听候部议。　　

○以伊犁锡伯营军政。年逾六十官三十三员、精力未衰。命留任。　　

○乙未。上御懋勤殿。勾到山东、山西、直隶、热河、本年情实罪犯。停决山东斩犯六人。山西斩犯三人。绞犯一人。直隶绞犯二人。余七十人予勾。　　

○谕军机大臣等、程祖洛奏、会缉捻匪。并续获朱麻子案内夥犯。追究余党情形一摺。据称豫省南汝一带。教匪较少。何至被阜阳匪徒。煽惑多人。该匪等所供新蔡县人、入教止百余人。断不可信。现在饬属、并咨会安省及湖北、一体查拏堵缉。并提各犯严切根究。务令供出最要逆犯。及现在未获要逆。并伏而未动之犯。总期悉数捕获。绥靖地方等语。此案朱麻子结匪滋事。夥党断不止二百余人。若不及此时捕摉净尽。傥或留一余孽。日久又复煽结。所关匪细。又嘉庆十八年教匪。未获最要逆犯祝现等六人。内刘成章一犯。即系河南浚县人。或入朱麻子夥内。或潜匿皖豫交界处所。伏而未动。均未可定。该抚办理此案。不在急治现获各犯。而在穷治未获之人。所见甚是。但不得株累无辜。亦不许仅捕零星土匪充数。汝能认真办理。使积年教匪。不动声色。渐就歼除。地方获保静谧。则是莫大之功也。总在实心经理。朕亦不责成近效。相机而行。汝自为之。日计不足。月计有余。日后自有明验。该抚当勉之又勉也。一俟获犯全数解省。悉心研鞫。无枉无纵。即将全案人犯、分别奏结至红胡捻匪。豫省南汝光所属毗连皖界最多。现据该抚飞檄文武员弁、会同安省、按名指拏究办。并著遵照前旨。访查土棍。密速掩捕。务令摉除。毋任远扬漏网。以净根株。将此谕令知之。　　

○又谕、颜检奏、永定河上游八汛。岁抢修各工秸料、每束加运脚银二厘五毫。请照旧办理等语。永定河购办秸料。向例每束运脚银八厘。自嘉庆六年后。经该督奏请下游六汛、仍用例价。上游八汛。每束加运脚银二厘五毫。共加增银八千五百两。经工部咨查。嗣后每年应否加增。或可期复旧。仍令奏明办理。河工购备秸料。今昔情形不同。价值亦增减不一。若因采办较难。岁议加增。国家经费有常。岂能概行增给。除本年豫添备防秸料、另降旨准行外。所有永定河上游各汛、两岸工段需用秸料、每束加运脚银二厘五毫之处。著该督详细体察。酌加裁减。渐复旧制。不得任听工员、概议加增。岁以为常。致有浮冒也。将此谕令知之。　　

○命太仆寺卿张鳞、太常寺少卿明安泰、于审讯东光县案完结后。前赴卢龙县审案。　　

○赏广宁门外普济堂煮赈小米三百石。　　

○缓徵河南新乡、辉、虞城、获嘉、四县被雹村庄新旧额赋。　　

○添备直隶永定河工秸料二百四十万束。从总督颜检请也。　　

○丙申。上诣皇太后宫问安。　　

○谕内阁、载铨奏、因患病日久。恳将伊所管旗务、请旨开缺一摺。载铨所管旗务。著不必开缺。仍赏假调养。俟病痊愈后、再行当差。伊所管镶红旗汉军都统事务。著绵志署理。　　

○又谕、左辅奏、道库盐课短绌。请暂借款支放一摺。湖南省巡抚学政养廉等项。每年共需银三万二千二百余两。向由两淮运库、分拨匣费。解交湖北道库。转解湖南盐法道支给。兹据该抚查明、两淮运库欠解匣费银两。现已拨解湖北道库银七万八千八百余两。屡次札催。仅据拨解银四千三百两。其余尚未解到。以致应支养廉等款不敷支放。著照所请、准其循照旧例。于司库留备项下、借拨银二万两、解交道库。以供支放。其湖北道库短解银两。并著该督抚严催该道、迅速解赴湖南。分别归款支用。　　

○刑部等衙门、议奏惩办械斗章程。一、造谋首祸之人。宜严行究拟。一、胁从下手之犯。宜稍予从宽。一、敛财以备械斗买凶之积习。宜设法严禁。一、审办械斗案件之地方官。宜分别劝惩。从之。　　

○丁酉。谕军机大臣等、糜奇瑜奏、黔省捐监银两。尚未归补封贮原额。请暂缓解部一摺。据称黔省自嘉庆五年五月起、至道光二年六月底止。共收捐监银二十八万六千二百五十两。除先于嘉庆九年、十八年、两次委员解部银十八万七千一百七十两外。实存银九万九千八十两。本年七月分、捐监二十三名。收银二千三百两。连前共存藩库银十万一千三百八十两。自应委员解部交纳。惟查黔省藩库。向有封贮银三十万两。又道府厅州、分贮银四万一千两。共银三十四万一千两。前于乾隆六十年铜仁军需案内。奏明全数动用。至今分厘未补。请将此十万两、暂缓起解。另行存贮。仍俟收足十五万两。再以十万两解部。五万两补贮司库等语。贵州为苗疆重地。贮备攸关紧要。该省自乾隆六十年铜仁军需案内、奏明将封贮分贮银全数动用之后。何以迟至二十余年。分厘尚未归补。是否咨部有案。著嵩孚到任后、查明该省因何迟延缘由。核实覆奏。所有此次收捐监银十万一千三百八十两。毋庸起解。即行归补封贮。嗣后仍俟收足十五万两之数。再以十万两解部。五万两补贮司库。封贮原额补足之后。再行拨补分贮银两。以重库贮而清帑项。将此谕令知之。　　

○旌表守正捐躯直隶元城县民贾培祥妻杨氏。　　

○戊戌。孝慈高皇后忌辰。遣官祭福陵。　　

○谕内阁、御史孙贯一奏、请严禁收漕余弊一摺。各省漕务积弊。屡经严行饬禁。该管督抚司道各员。自应认真稽察。遇案惩办。以期弊绝风清。如该御史所奏、州县收漕时。教官、典史、以及武弁、与刁劣生监、无不分食漕余。甚有家居绅宦、靦然行之。绝不为怪。该州县办公支绌。遂至浮收勒折。诸弊丛生。凡地一亩有零。无论一分一厘。皆并作二亩。米一升有零。无论一合一勺。皆并作二升。江南之米。每一石加至四五斗。河南、山东、则加至三石有余。前数年之勒折。不过两倍市价。今则三倍市价。似此任意朘削。扰累闾阎。实属大干法纪。著通谕有漕省分各督抚。饬属严密稽查。如有刁生劣监等、把持渔利。即行访拏惩治。并督饬收漕州县。嗣后务当按例徵收。力除积弊。傥仍蹈故辙。一经发觉。该督抚查究得实。即行参办。毋稍徇隐。　　

○又谕、步军校刘锡、于运料门失火。听闻兵丁喊报。始行往看。五品官福棉、职司启闭。不能先时查察。均属疏于防范。著交部分别议处。太常寺堂官、失于觉察。著交部议处。　　

○谕军机大臣等、本日御史陶廷杰奏、请严禁州县滥买勒折一摺。据称州县奉文采买。凡地方安分之人。任意苛派。或买数十石。或买百余石。每石发给五钱。多方勒折。计一市石。可合二仓石。市价一石。约一两三四钱。及一两八九钱。折色之价。每仓石与市价相等。良民既照原价增添数倍上纳。仍将发买银两、原封缴还。甚为民害。又有照粮摊买。每粮一石。或买三成。或买五成。每买一石。名虽发价五钱。实则一乡总发一封。买数愈少。勒折愈多。贫民小户。罄囊不足。势将称贷。称贷不已。且将质田。更为民害。上司虽有明示。匿不张挂。往往浮买数倍。甚至年年私买。州县借采买为私肥囊橐之计。上司以买补为调剂属员之方。蠹国病民。莫此为甚等语。黔省查办仓储。前经糜奇瑜奏、将谷价提贮司库。分年买补还仓。业已降旨允准。兹该御史胪陈积弊。并以该省连年荒旱。如思南、石阡、镇远、思州、遵义等府、收成歉薄。若此时即行采买。必至重益民困。著交嵩孚随时察看各属情形。如遇地方荒歉之岁。断不准辄行采买。总俟年谷丰稔。再照例办理。该抚务须确加查核。饬令各州县俱以实谷贮仓。其借碾散放、那东掩西。及假名平粜、私自售卖。及勒折照摊例价流抵诸弊。概行禁革。傥各州县阳奉阴违。一经查出。该抚立即指名严参惩办。毋稍姑息。以重积贮而厚民生。将此谕令知之。　　

○己亥。河东河道总督严烺奏谢实授恩。得旨、嗣后尤应倍加奋勉。实力办公。破除从前一切恶习。永保安澜之庆。果能黾勉无懈。自必永承恩眷。或始勤终怠。或不能屏除积习。动辄以虚冒为常。甚或误公。朕亦不能稍为宽贷也。勉之慎之。　　

○旌表守正捐躯浙江萧山县民蔡炳淳妻潘氏。　　

○抚恤琉球国遭风难夷如例。　　

○上以孟冬时享太庙。自是日始。斋戒三日。　　

○庚子。孝敬宪皇后忌辰。遣官祭泰陵。　　

