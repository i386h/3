<!-- { "loadSidebar": true } -->
○又谕、有人奏、察哈尔所属洗马岭王盖素喇等处马厂。俱有游民私行垦种数百顷。将来漏交租赋。而游民日聚日众。恐生事端请饬查察。其有妨于游牧者。概行禁止即或无碍于游牧。已经垦种成熟地亩。亦应勘丈招佃升科。勿任久漏租税等语。著敬＜?穆-禾攵＞接奉此旨。毋许洩漏。俟壁昌到任后。轻骑减从。前赴各处详细查明。有无游民私行开垦。果否有妨游牧。务将该处情形。据实具奏。将此谕令知之。寻奏、洗马岭并无王盖素喇等地名。惟查土木路迤西二十余里。与察哈尔正黄旗游牧毗连。有王盖素喇。系该处王公马厂名目。内有公奕兴马厂。被家奴私垦三百余顷。无妨游牧。除俟各犯全获讯拟外。请交户部询明奕兴。如愿报垦。再行勘丈升课。下部议。寻议、察哈尔游牧厂地。例禁开垦。未便准行。请饬直隶总督、察哈尔都统、将游民一概驱逐。毋任再有私种。从之。　　

○以钦差户部左侍郎吴其浚、为湖南巡抚。调吏部左侍郎许乃普、为户部左侍郎。转吏部右侍郎潘锡恩、为左侍郎。调刑部左侍郎王植、为吏部右侍郎。转刑部右侍郎黄爵滋、为左侍郎。实授周之琦刑部右侍郎。　　

○赏八旗兵丁一月钱粮。　　

○丙辰。谕内阁、都察院堂官于僧人丹必、呈控邪教命案重情。不将原呈录奏。又任令该僧逃逸。办理殊属不合。叠经降旨。著铁麟等严饬五城司坊查拏。尚未弋获。兹据该堂官奏请议处。实属咎有应得。铁麟、沈岐、续龄、隆勋、帅承瀚、祝庆蕃、均著交部议处。　　

○谕军机大臣等、寄谕钦差大臣署两广总督琦善、钦差大臣两江总督伊里布、盛京将军耆英、署直隶总督讷尔经额、署两江总督裕谦、山东巡抚托浑布、署闽浙总督吴文镕、浙江巡抚刘韵珂、广东巡抚怡良、御史蔡家玕奏、筹制＜?口英＞夷事宜一摺。该夷目等现往广东。听候查办。尚属恭顺。毋庸遽议剿击。所有该御史筹议各条。著暂为存记。傥将来事有变更。再行体察情形。如各条内有可采择之处。酌量妥为办理。原摺著钞给阅看。将此各谕令知之。　　

○停阅八旗、内务府三旗、冰技。仍给半赏。　　

○贷江宁八旗、及江南督协各营、驻劄灾区兵丁饷银。




大清宣宗效天府运立中体正至文圣武智勇仁慈俭勤孝敏成皇帝实录卷之三百四十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十年。庚子。十二月。丁巳朔。礼部奏、道光二十一年元旦应行礼仪。得旨、是。照例行礼。奉皇太后懿旨、停止筵宴。其在外福晋命妇进内行礼之处。并著停止。　　

○戊午。谕军机大臣等、本日据琦善驰奏、＜?口英＞夷回粤情形一摺。览奏均悉。＜?口英＞夷此次自浙旋回。词气既形傲慢。难保不别怀诡计。该大臣以水师参将出名。代撰发给夷人文稿。仍于虎门妥为密防。所办尚属妥协。惟夷情叵测。包藏祸心。已非一日。彼欲肆无厌之求。我当有不虞之备。著琦善详加体察。密行侦探。一面与该夷目善议戢兵。一面整饬营伍。遴选将弁。枪炮务须得力。船只必堪驶驾。妥为布置。毋少疏虞。如该夷实系恭顺。退还定海之外。别无非礼之请。自可仍遵前旨查办。傥敢肆鸱张。始终桀骜。有必须剿办之势。著即一面奏闻。一面相机办理。总之夷情不可信。事机不可失。该大臣受国厚恩。必当为久远之计。至懿律既称患病回国。而派人前往投文。该夷出舱面见。并无病容。是其别有肺肠。已可概见。著琦善妥密访探。务得确情。据实具奏。又另片奏、秋间拏获白夷一名。黑夷二名。拟即先行释回等语。内地拘留夷人。原属无足重轻。如果言词恭顺。亦不妨俯顺夷情。是在该大臣筹度机宜。酌量办理。以副委任。将此由五百里谕令知之。　　

○修直隶通州石路。从仓场侍郎德春等请也。　　

○以江南江安苏松道属粮价增昂。暂缓收买帮丁行月等米。　　

○己未。谕军机大臣等、昨据琦善奏、＜?口英＞夷回粤情形一摺。已降旨饬令筹度机宜。酌量办理矣。该夷因断绝贸易。贪利无厌。其始乞恩查办。朕因该夷惟利是视。不值竭中国之财力。与之计较。故示以羁縻。原冀平其骄悍之气。便可戢兵。乃现据琦善奏称、此次＜?口英＞夷自浙回粤。更加傲慢等语。该夷包藏祸心。狡焉思逞。恐后此无厌之求。益无底止。琦善面受机宜。现在自仍以开导为先。但恐事有变更。如有不得不攻剿之势。则兵贵神速。不可稍有迁延。坐失事机。特此申谕琦善、伊里布、并沿海各将军督抚等、务当随时体察。严密防范。其平日得力之将弁。及应用枪炮火药等件。均当豫为筹备。务使措置得宜。操练有准。前调各兵。虽已有撤回归伍者。而本地防兵。为数亦复不少。尤当分布要隘。有备无患。琦善又奏称懿律即欲回国。并向东驶去等语。该夷目诡谲异常。难保不藉词仍回浙省。并骚扰沿海各地方。著各该将军督抚等、留意侦察。探有夷船。务察虚实。万不可受其欺朦。致有偾事。至大吏责在守土。经此次训谕之后。自必倍加兢惕。毋稍疏懈。傥有如定海失守者。则乌尔恭额前鉴具在。朕必不稍为宽贷也。懔之将此各谕令知之。　　

○以故乌珠穆沁辅国公济克济特扎布子车凌多尔济、袭爵。　　

○命工部左侍郎文蔚、驰往马兰镇。会同总兵官德兴、查办事件。　　

○庚申。上诣皇太后宫问安。　　

○谕内阁、前因奎照奏、太常寺赞礼郎善泰、呈诉该堂官元禄不令典仪。复勒令告病。当派载铨等查讯。并著唐鉴、广昌、据实具奏。兹据奏、太常寺卿元禄、既于孟夏豫备典仪。听出该赞礼郎声音微哑。即应拣选另充。奏明办理。乃并未具奏。以致善泰得所藉口。善泰于业经具呈告病后。辄称为该堂官勒令。均属不合。著一并交部议处。善泰著无庸充当御前典仪。　　

○谕军机大臣等、给事中朱成烈奏、盛京地方腴田甚多。若查明垦种。以地利所入。添补海防。实为久远之策。又奏吉林、阿勒楚喀双城堡、三屯地亩。共有九万数千晌。曾移驻京旗闲散一千户。每户授田二十五晌。今闻移驻并不足额。此项未授熟田甚多。作何开销。未垦荒田。作何经理。伯都讷围场。有堪种荒田。大封堆地方。可垦之田六万余顷。均未开垦。请旨查办等语。著耆英、惟勤、即将所属各地亩。派员详细查明。未垦荒田。果否堪以开垦。但使著有成效。则一劳永逸。实于屯田海防。大有裨益。著该将军等据实具奏。将此各谕令知之。　　

○又谕、给事中朱成烈奏、直隶查抄入官地亩。约有数万顷。奸猾胥吏。不利变价归公。而利认租。甚至勒索认租之人。使之逃走。胥役捏报租户已逃。租银无著。地方官垫解受累。请饬令百姓承买。减原价之少半。严禁书差阻挠。予限一年。全行变完。至少有百十万两。以之筹备天津海防。山东亦有此等田产。请查明一律变价等语。入官地亩。既有书吏认租各弊。自应一律变价。俾小民以置产为乐。而州县免于垫累。且可以所赢筹备海防。实为公私两益。著讷尔经额、托浑布、详查入官地亩。究有若干。减价变卖。小民果否乐从。至于书吏等从中阻挠。必当严切禁止。毋令隐匿侵蚀。据实具奏。将此各谕令知之。　　

○铸给湖南改设黔阳县石桥巡检印信。从前任巡抚裕泰请也。　　

○礼部议准、江苏巡抚裕谦疏报、采访江都、甘泉、二县贞节妇女王林氏等五口。前任云南巡抚颜伯焘疏报、昆明县沈周氏等二十四口。前任山东巡抚经额布疏报、临淄县节烈妇女王高氏等一百二十八口。各请建总坊旌表。从之。　　

○辛酉。谕内阁、前据御史焦友麟奏、叶尔羌有旱路与夷人交易等情。当降旨令恩特亨额确查妥办。兹据奏称、各该城并无可通＜?口英＞咭唎国旱路。及与该夷贸易。并奸民私贩焰硝之事。新疆重地。理宜严密防范。现在虽查无私贩通夷情事。该大臣仍当严饬各城。随时稽查。毋稍疏漏。　　

○以吏部左侍郎桂轮、署京营右翼总兵。理藩院左侍郎吉伦泰、署镶红旗护军统领。乌噜木齐领队大臣穆特恩、兼正蓝旗蒙古副都统。　　

○赏喀喇沙尔办事大臣常恒、副都统衔。为阿克苏办事大臣。哈密帮办大臣联顺、二等侍卫。为喀喇沙尔办事大臣。光禄寺少卿恒毓、二等侍卫。为哈密帮办大臣。　　

○以塔尔巴哈台拏获贩烟夷犯。予主事乌云珠等加衔有差。　　

○户部议准、湖北巡抚伍长华疏报、黄冈县新淤湖场五顷五十五亩有奇。照例升科。从之。　　

○除浙江钱塘县义冢田地二顷十八亩有奇。开化县水种田地二顷六十亩有奇额赋。　　

○壬戌。孝惠章皇后忌辰。遣官祭孝东陵。　　

○以正黄旗汉军副都统祁俊、署正蓝旗蒙古副都统。　　

○以甘肃安西州属马莲井金厂课绌。减额夫五百名为三百名从署总督瑚松额请也。　　

○旌表守正捐躯直隶怀安县民董幅妻刘氏。　　

○修浙江东西海塘柴埽各工。从巡抚刘韵珂请也。　　

○户部议准、前任浙江巡抚乌尔恭额疏报、富阳县开垦沙地三顷六十亩有奇。象山县荡田十顷十亩有奇。瑞安县瘠田八顷一亩有奇。山田五亩有奇。广西巡抚梁章钜疏报、天保县开垦水田十＜?土韦＞一伯。均照例升科。从之。　　

○蠲缓浙江长兴、乌程、归安、武康、四县被水被旱灾区新旧正杂额赋有差。　　

○抚恤浙江定海县难民。　　

