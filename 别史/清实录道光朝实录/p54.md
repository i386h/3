<!-- { "loadSidebar": true } -->
○谕军机大臣等、史致光等奏、参酌原议汉民典买夷地章程。略为变通一摺。前据呢玛善等、会议清理地土章程。时值夷民甫经滋事。惩创之后。其逞残图占之心。不可不加遏抑。议令分限取赎。限满不赎。断归汉民。系为因时制宜起见。现已出示晓谕。自不便朝令夕更。著照史致光所议、俟限满不能取赎。应断归汉民执业时。再行奏明。将原议量为变通。查明系盘剥折准有据者。无论杜卖典押。核计汉民所出本息。将应得田土分予执业。余田给还土司、与夷民耕种。其系平价交易者。除杜卖无庸议外。典押之田。令该管流土各官、公同勘估。核计汉民原典价银。将应得田土分予执业。余田给还土司、与夷民耕种。固不可使汉民剥削夷民。亦不可使夷民以焚掠为得计。长其构乱之心。总使两得其平。方能日久相安。至此后汉民典押夷地。必当严行查禁。毋使仍蹈故习。其永昌、开化、广南等处。流民盘剥局赌情事。该督等务当督饬地方官实心查禁。次第清厘。以期永靖边圉。将此谕令知之。　　

○命翰林院编修龙元任、提督山西学政。　　

○调直隶宣化镇总兵官舒凌阿、为山东兖州镇总兵官。兖州镇总兵官海凌阿、为宣化镇总兵官。　　

○赏吏部尚书松筠、花翎。　　

○以剿办云南大姚夷匪出力。予同知陈廷焴等、升叙有差。　　

○壬辰。上诣皇太后宫问安。　　

○遣官祭昭忠祠。　　

○谕内阁、长龄奏、边疆道府、请改为在外题缺一摺。直省道府、无题缺之处甚多。若纷纷陈奏、将请旨之缺。改为在外题补。未免事涉更张。如谓地方紧要。恐新任人员措施未当。嗣后简放之员。该督抚果察看人地未宜。或拣员对调。或甄别改补。均可随时秉公办理。总期治理得人。非必改由本省升擢。始堪胜任也。所有长龄奏请将巩秦阶道、西宁府、二缺。改为在外题补之处。著不准行。　　

○以户部左侍郎禧恩、为后扈大臣。赏用紫缰。　　

○给甘肃中卫县被水灾民一月口粮。并坍塌房屋修费。　　

○癸巳。谕内阁、户部册存直隶旗民官荒等地、八万余顷。著方受畴、督同藩司屠之申、派委贤能之员。逐一履勘。勒限一年。查明可垦之地。即行升科。难垦者召佃试垦。其实在水冲沙压者。出具印甘各结。送部查核。仍设法改作芦洲牧厂。以收地利。其从前失察匿报处分。概予宽免。应追花利。亦免著追。经此次查明之后。如有捏熟为荒。查勘不实情弊。别经发觉。惟该督藩司等是问。　　

○以礼部右侍郎初彭龄、为兵部尚书。太常寺卿戴联奎、为礼部右侍郎。仍留浙江学政任。　　

○命吏部右侍郎王引之、为国史馆副总裁官。　　

○予休致直隶正定镇总兵官张大振、山西太原镇总兵官奇成额、半俸。　　

○改户部浙江四川二司汉郎中。山西江西二司汉员外郎。河南湖广二司满洲主事。为题缺。　　

○予故兵部尚书茹棻、正白旗蒙古都统崇禄、祭葬如例。　　

○甲午。上临故肃恭亲王永锡第赐奠。　　

○谕内阁、陈若霖奏、世职候题守备、补缺较难。请比例酌议变通一摺。湖北湖南二省、世职云骑尉。以守备在营候补者。现有一百七十余员。而该二省守备缺分无多。迨至轮应考补。又因格于回避本籍之例。以致补缺无期。伊等本由难荫。不能及时自效。未免向隅。著照所请、嗣后遇有守备缺出。轮补世职人员。准其统行檄调。考验题补。如有例应回避本籍者。即比照考拔千把总之例。与别营合例守备对调。以疏淹滞。该部知道。　　

○湖广总督陈若霖奏、立秋后、出省次第考校湖北湖南营伍。现在全楚旸雨应时。年岁丰稔。地方安静。得旨、此皆仰荷天恩。朕深感慰。然安不忘危。我君臣宜深惕厉。又奏、巡阅一周。即将各营将备官兵材技。队伍军实。认真考校具奏。一面将应行举劾之武职。及奉旨保举堪膺专阃之副将。一并分别办理。批、务在得人。不可以循分供职者。塞责保荐。　　

○以工部左侍郎王以衔、兼署礼部右侍郎。　　

○赈安徽凤阳、宿、灵壁、三州县被水灾民。　　

○乙未。谕内阁、御史佟济奏、调剂旗人生计一摺。虽系实在情形。然似是而非。八旗之生齿日繁。钱粮有限。其中贫富不一。且善于度日与否。又复不一。若云借贷受累。乃朕洞悉之事。即欲补救积弊。祇可缓筹良策。务使旗民两得其平。若如该御史所奏办理。不但日久不能实力奉行。言下亦难措手。是弊未除而旗人之生计益蹙矣。至领银领米一端。八旗原有旧定章程。不为不妥。要在该管大臣等、实力稽察。随时办理。若必欲令该佐领等、亲身赴仓。派拨领催、按户散给。固属妥善。然其中难行之处。更复不少。至添派番役、访察奸商。更属另生事端。终归有名无实。无非弊外生弊耳。所云各旗营房、应行修理。此亦旧有章程。按例办理。并非永不查修者也。该御史所奏、著毋庸议。　　

○谕军机大臣等、据武隆阿等奏、霍罕伯克爱玛尔、差额勒沁呈递夷字。恳请赴京瞻觐。业经晓谕阻止。并拟回谕赏单、奏明发给等语。所办甚是。本年各回城伯克、因例不筵宴。均暂缓年班入觐。霍罕夷使远来。自应阻其进京。伊闻知天朝规矩。毫无拂意之容。具徵恭顺。至此等远夷。本不通晓文理。无足深论。武隆阿等、所拟发给爱玛尔回谕。又代迈玛依特、给与回字。并拟赏该伯克、及额勒沁、缎匹物件。均属妥协。俟该夷使回霍罕时。该参赞等、即当堂发给。令其赍回可也。将此谕令知之。　　

○浙江巡抚帅承瀛奏、漕赋为天庾正供。关系綦重。迩年以来。弊窦丛生。其始由州县之浮收。以致帮丁之需索。而沿途之陋规使费。亦因而逐渐加增。迨帮丁用费愈大。需索愈多。各州县亦率为帮费所迫。有不能照例徵收之势。而耗累究归于小民。因之包户侵渔。刁衿挟制。皆由此起。积弊相沿。实属挽回无术。是以两江督臣孙玉庭有八折收漕之议。原以去其太甚。补救目前。无如因弊立法。而弊即因法以生。诚有如在廷诸臣所议者。兹仰荷训示。令漕运总督、仓场侍郎、严禁官役需索使费。俾沿途之陋规尽除。即帮丁之用费可省。而州县浮收勒折之弊。复饬各督抚实力查禁。洵为截流清源之良法。惟有懔遵谕旨。饬属奉行。庶爱民恤丁。可期两有裨益。得旨、所奏皆是。但要实力奉行。不可日久生忌。　　

○缓徵陕西长安、蓝田、榆林、白河、四县被水灾民本年额赋。　　

○丙申。署河东河道总督严烺奏、盘查豫省开归、河北、两道河库钱粮。并无亏短。得旨、汝历任伊始。诸事允宜认真料理。断不可瞻徇情面。一味姑容。即盘查河库钱粮一端。如有亏短情弊。必当据实参奏。弗事姑息。方合公尔忘私之意。慎勉为之。　　

○加筑山东临清甎闸。并接修石岸。从署河道总督严烺请也。　　

○丁酉。云南巡抚韩克均奏、滇省为西南边徼岩疆。与缅甸、暹罗、南掌、越南诸国接壤。内地则汉夷错处。情伪百出。抚驭防闲。俱关紧要。现在永北、大姚、滋事夷匪。悉数荡平。此后总在严戢汉奸。安抚夷众。务使永息争端。绥靖边圉。得旨、永北、大姚、善后各事宜。虽经奏定。仍当与史致光、随时认真经理。务期边疆永靖。无贻后患。其尽心焉。又奏、滇南接壤外夷。边防紧要。必须豫筹款项以备不虞。臣抵任后、与督臣酌商。查明藩库可拨之款。提银十万两。或十余万两。发商生息。即可日久源源积聚。以充边务之用。批、此事必须妥慎办理。不可无实济而生流弊也。　　

○戊戌。上诣大高殿行礼。　　

○诣皇太后宫问安。　　

○谕内阁、史致光等奏、凯撤弁兵。解回火药被烧。轰毙夫役一摺。大姚军营解回火药。行至广通县地方被焚。轰毙夫役四十五名。受伤者十九名。情殊可悯。已据该督等将伤毙夫役。每名赏银十两。受伤者赏银五两。著准其归入军需案内。照数报销。护解之云骑尉陈万华、不能豫为防范。著革去世职。另行承袭。代办广通县事经历吴亮祖、著交部察议。被烧火药铅丸枪刀等项。即著落陈万华、及该县名下、分赔补制。　　

○又谕、蒋攸铦奏、茶息不敷支放。请仍循旧例。并分别改款动支一摺。川省余茶息银。近因滞销亏课。每年支用不敷。收息更复迟滞。兼以历年借垫。款项益形轇轕。该督所奏、自系实在情形。著照所请、准其将川省茶息项下。每年应支广法胜因二寺经费、屯弁俸银、官兵巡阅盘费、修理口外塘房四款。改归盐茶耗羡项下。成都将军公费一款。改归兵马建旷项下动支。所有茶息内应支前款。及未经报销各案。即行改款入册开除。此后茶息一项。仍照旧例。专为办理夷务之用。并将历年办理夷务、未经开除银两。及将来遇有夷务动用。均于此内陆续开支。以清库款。　　

○谕军机大臣等、颜检奏、水师参将杨继勋、缉捕勤奋。办事精详。可备水师专阃之选。因副将中无可保之员。请将该员送部引见等语。杨继勋职系参将。现无著名劳绩。不能骤加超擢。此时无庸送部引见。该抚既称该员为营将中出色之员。该省遇有副将缺出。先将伊奏请升补可也。将此谕令知之。　　

○又谕、颜检奏、台湾淡水厅地方。于本年六月初五日猝被风雨。所辖艋舺、大加腊等处。未割田稻。被风吹损。民间庐舍、及兵房衙署仓廒、各有倒坏。八里坌口哨船、及雇募缉匪商船、均被风浪漂击无踪。噶玛兰地方。亦同时风雨。田庐有无冲损。现在饬查等语。淡水、噶玛兰、二厅地方。猝被飓风大雨。著颜检即饬该道府、遴委干员。驰赴该二厅。会同分投确查。所有吹损田禾。倒坏官民房屋。共有若干。被漂船只。有无击碎。及人口被伤情事。如有应行抚恤之处。该处远隔重洋。文移往返。动需时日。该抚即饬知台湾道、就近妥速经理。勿稍稽迟。致任穷黎失所。一面据实奏闻可也。将此谕令知之。　　

○命詹事府詹事徐颋、翰林院侍讲学士秦承业、无庸在上书房行走。　　

○己亥。遣官祭贤良祠。　　

○谕内阁、帅承瀛奏、查明运库动垫银数。分别追缴输补一摺。浙鹾近年引目堕销。垫发银款过多。前据广泰奏明、提前归补。兹据帅承瀛逐款查明。实垫银一百七十三万两零。请分别追缴输补。核实办理。著照所请、将各商溢领银两。勒限严追。如逾限不完。分别核办。其垫缺银两。按引带输。统限五纲。归补足额。现在报存余价银七十三万一千余两。户部暂缓拨解。一俟追补足数。即行咨部听拨。嗣后总不许以内款垫发外款。务令年清年额。均归实贮。以肃鹾政。　　

