<!-- { "loadSidebar": true } -->
○谕内阁、瑚松额等奏、审办越巂厅属夷匪、并汉奸各犯一摺。四川越巂厅所属生熟夷人。因该地收成歉薄。辄敢潜至边界。叠次抢捆汉民妇女。辗转售卖。经该将军等、派委道府将领等员带兵摉查。拏获夷犯多名。并汉奸唐添贵一犯。分别惩办。将追出难民男妇妥为安抚。分别给领回籍。办理尚属迅速。所有亲入夷巢尤为奋勇之宁越营千总许超、著准其以守备尽先升用。其余出力员弁。著该将军等存记拔补。以示奖励。余著刑部核议具奏。　　

○免应付本处官兵及供应兵差过境兼办粮运军需之伊犁、乌噜木齐、哈密、吐鲁番、巴里坤、各城甘肃各州县上年本年额赋。并协济军需及应付兵差之甘肃、陕西、各州县十分之六。盛京、吉林、黑龙江、顺天、直隶、河南、四川、兵行过境各州县十分之四。已徵者。均准抵下年额赋。　　

○己巳。谕内阁、上年逆裔张格尔入卡滋事。攻陷城池。戕害官弁。叶尔羌接壤阿克苏之伊勒都军台官兵。被贼伤害。迨额尔古伦打退贼众。复敢纠约回匪五六千人。在距城八十里之浑巴什河南岸屯聚。向西北行走。逼近乌什边界。乌什存城官兵不满三百。时扬威将军长龄、由伊犁取道那拉特卡伦。距大营尚远。贼氛甚炽。势若燎原。傥守御无方。致有失事。则东四城俱危如朝露。尚复成何事体。长清甫经到任。即能激厉兵回。查拏奸细。婴城固守。调度得宜。并以乌什辅车相依。分兵防堵。钲鼓相闻。声势联络。巴哈布接据苏伦保求援之信。即檄调土尔扈特、和硕特蒙古兵。带其子扎尔汉迅速前往。奋不顾身。达淩阿一闻徵调。即带劲兵往援。与长清尽力防御。浑巴什河南岸、及乌什察哈拉克台之战。达淩阿、巴哈布、督兵迎剿。杀贼无算。并将贼首库尔板素皮等歼毙。已为殄贼之先声。是长龄等未到大营之先。非长清不能力捍孤城。非达淩阿、巴哈布、不能痛褫贼魄。保障东四城。俾大兵进取有资。厥功甚伟。现当大功告竣。允宜特沛殊恩。用酬懋绩。长清、达淩阿、巴哈布、俱著赏给云骑尉世职。长清之子翰林院笔帖式富春、著加恩以六部主事即补。巴哈布之子扎尔汉、前已降旨赏给笔帖式。著加恩以六部笔帖式即补。达淩阿之子庆安、年甫十四。著俟及岁时。加恩以六部笔帖式即补。以示朕论功行赏之至意。　　

○署陕甘总督鄂山奏、咨送释回各民遣。请于进关后。将民勇分为一项。已赦遣犯分为一项。以五十名为一起。间日行走。每四名给车一辆。每名日给口粮银五分。其未遇赦释回各遣犯。以三十名为一起。每名日给口粮银五分。不给车辆。经过州县。酌派员弁兵役。逐程交替接送。如过专阃大员驻劄地方。应由各协镇带兵弹压。如有不安本分。准各地方官锁拏解省。严行究办。得旨、所办是。转行照办。　　

○旌表守正捐躯河南灵宝县民冯金法妻贺氏。　　

○庚午。谕内阁、上年逆裔张格尔入卡滋事。朕命将出师。声罪致讨。天戈所指。四城立克。若能即日捦渠。肤功全蒇。则扬威将军长龄等、宜如何论功行赏。殊勋伟绩。自不待言矣。乃张逆先期遁去。至今迄未就获。实由长龄等办理不善所致。今当凯撤竣功。在事出力人员。均应叙绩加恩。其中亦不能不略示区别。长龄前因三战皆捷。已赏加太子太保衔。此时无可施恩。俟拏获首逆。再降恩旨。参赞大臣杨遇春、于克复喀什噶尔后。亲自带兵。收复英吉沙尔叶尔羌二城。并派杨芳等攻取和阗。调度得宜。杨遇春著赏还太子太保衔。仍交部从优议叙。其子都司杨国佐、著赏加游击衔。参赞大臣武隆阿、前因患病回喀什噶尔后。甫出图舒克塔什卡伦。又复因病折回。并无出力之处。无可施恩。今已授喀什噶尔参赞大臣。著随同长龄办理善后事宜。并严缉张格尔务获。以观后效。参赞大臣杨芳、上年在柯尔坪前敌。著有劳绩。本年收复和阗。一切布置。俱合机宜。并生捦贼目噶尔勒、伊本兼云骑尉世职。著加为骑都尉。并挑乾清门行走。仍交部从优议叙。新授都统哈哴阿、副都统阿勒罕保、卓尔珲保、倭楞泰、吉勒通阿、德海、新授乌什办事大臣多贵、新授英吉沙尔领队大臣那桑阿、新授喀什噶尔帮办大臣苏清阿、新授叶尔羌帮办大臣扎克桑阿、俱著交部从优议叙。内阁学士容照、桂轮、副都统新授阿克苏帮办大臣容安、伊犁领队大臣恩绪、俱著交部议叙。新授察哈尔都统安福、著赏戴花翎。伊犁领队大臣祥云保、硕隆武、上年带领伊犁官兵。行走迟缓。本应革职治罪。因查由冰岭难行。责令图功自赎。该二员功罪仅足相抵。无庸给予议叙。甘肃提督齐慎、陕西汉中镇总兵吕天俸、四川重庆镇总兵余步云、山东登州镇总兵成玉、甘肃永昌协副将胡超、庄浪协副将李士林、安西协副将郭继昌、金塔协副将张国相、云南曲寻协副将周志林、俱著交部从优议叙。甘肃宁夏镇总兵史善载、著交部议叙。其办理粮台及转运各员。经理妥协。均无贻误。署陕甘总督陕西巡抚鄂山、总理军需。事务繁剧。著加太子少保衔。并赏戴花翎。新授山东巡抚卢坤、著加太子少保衔。乌噜木齐都统英惠、著赏戴花翎。新授喀什噶尔帮办大臣副都御史诚端、著赏给二品顶带。英惠、鄂山、卢坤、诚端、仍俱著交部从优议叙。新授叶尔羌办事大臣副都统恒敬、库车办事大臣头等侍卫那彦宝、新授和阗领队大臣头等侍卫果良额、新加副都统衔授库尔喀喇乌苏领队大臣常格、俱著交部从优议叙。吐鲁番领队大臣副都统衔赓音岱、前因陈奏不实。拔去花翎。部议降调。已加恩改为革职留任。无庸给与议叙。土尔扈特贝子巴勒丹喇什。和硕特头等台吉乌尔图纳逊、前因带兵出力。已加恩挑乾清门行走。仍俱著交理藩院从优议叙。土尔扈特管旗章京陇吉特、甲喇章京额尔德尼等、俱著交理藩院议叙。其跟随巴哈布打仗之蒙古阿勒巴图一千名。再著赏银一千两。此次议叙各员。均著照军功例议给。用示朕振旅策勋。有功必录之至意。　　

○又谕、自上年回部军兴。各蒙古汗王贝勒等以及呼图克图喇嘛、均经呈进马匹驼只。洵属急公。已随时分别加恩矣。今大功告蒇。用再量予恩施。阿拉善王玛哈巴拉、乌里雅苏台参赞大臣贝子伦布多尔济、扎萨克图汗赛因诺颜两爱曼汗王贝勒贝子公扎萨克台吉杜尔伯特汗齐旺巴勒楚克等、土尔扈特郡王三达克多尔济等、和硕特扎萨克台吉布彦克什克、俱著交理藩院分别议叙。呼图克图喇嘛等、俱仍照前次分别赏给缎匹。由各该处库存颁发。哈密郡王衔贝勒伯锡尔、备办车辆。供送兵差。实属急公效顺。可嘉之至。著加恩赏给白玉翎管一个。白玉搬指一个。顾绣蟒袍一件。大卷八丝缎两匹。扎萨克伯克纳孜尔、随同当差。尤为出力。著加恩赏戴花翎。并赏给小卷五丝缎两匹。用示朕绥怀藩服。恩加无已之至意。　　

○又谕、武备院卿员缺。著阿彦托克托捕授。所有乘压御马。著派吉勒通阿。　　

○又谕、常格奏、审明省释遣犯斗杀人命拟以绞候一摺。此案张三、系伊犁免死释回遣犯。因种地民人胡满、不允在田畔牧马。复敢将胡满殴伤毙命。实属怙恶不悛。张三著即行处绞。　　

○谕军机大臣等、御史李鹏奏、请疏浚东南水利。据称江浙各郡。苏松最居下游。诸水汇入太湖。由三江东流入海。其东北由刘河入海者为娄江。东南由黄浦入海者为东江。吴淞一江。独当太湖下注之冲。尤关紧要。近则刘河口淤成平陆。吴淞下游。仅加沟洫。虽黄浦江势尚通畅。而吴淞不通。则苏松及浙湖交界之水。无从入海。刘河不通。则苏州东北之水。无从入海。以致水旱均灾。民田被害。请及早设法疏浚等语。江苏省三江水利。前曾议准兴修。嗣因需费较多。仅将黄浦一路挑浚。吴淞各工。暂行停办。数年以来。淤塞当更甚于前。自应及时疏挑。为一劳永逸之计。著蒋龋铦、陶澍、即派委妥干大员。逐加查勘。应如何将正河筹款修治。其支渠汊港有关水利之处。可否照业食佃力之例。劝谕绅耆董办。详细体察情形。通盘筹画。定议具奏。该御史摺著钞寄阅看。将此谕令知之。　　

○又谕、本日据贺长龄奏、临清协副将钟廷孝、在署前揭获逆词一纸。所开人名。牵连东省十余州县。约七月十五日。齐人夺取府州。经该副将会该州密访。全无影响。并将原获字帖。咨送军机处呈览。朕详加披阅。帖内有明天及李太吉拜具字样。封筒背面。注称马闯三李三阳下书。实属悖逆。不法已极。现已逾七月十五日之期。且无豫为张贴自取败露之理。惟东省习教。渐染已深。更不可以现无确据。稍涉大意。著该护抚密派署藩司钟祥、曹州镇马应国、明查暗访。必应将写揭帖及张贴之人。严拏务获。彻底根究。尤宜持以镇静。切不可张皇纷扰。拖累无辜。转致别滋事端。所有揭获逆帖。钞录一分收存军机处。其原帖仍发交该护抚。获犯查对笔迹。根究惩办。将此谕令知之。　　

