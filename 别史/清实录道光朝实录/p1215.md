<!-- { "loadSidebar": true } -->
○辛未。谕内阁、本日敬徵等奏、查明绮春园内围幙被窃。又据赛尚阿等奏、攩木那动情形。均请查拏究办等语。园庭禁地。自应严密稽察。乃贼匪竟敢越墙偷窃。该值班官兵。漫无觉察。所司何事。是日值宿之散秩大臣庆英、并未具奏。著交部议处。此案窃贼、著内务府步军统领派员严密访拏。务获究办。其余失察之各官员兵丁。俟定案时。再降谕旨。寻刑部奏、步军统领衙门、拏获绮春园水轮子帮工王老儿、送部讯系用攩木蹬墙。进内行窃。拟发广东极边烟瘴充军。从之。　　

○以工部尚书陈官俊、为会试正考官都察院左都御史文庆、工部左侍郎徐士芬为副考官。　　

○以江苏军需报销完竣。予道库大使陈淦等升补有差。　　

○旌表守正被戕四川眉州民吕文金妻黄氏。　　

○礼部议准、江西巡抚吴文镕疏报、采访吉水县贞节妇女王罗氏等九十一口。江苏巡抚孙善宝疏报、溧水县张氏等二百七十三口各请建总坊旌表。从之。　　

○壬申。谕内阁、耆英现已调任两广总督。各省通商善后事宜均交该督办理。著仍颁给钦差大臣关防。遇有办理各省海口通商文移事件。均著准其钤用。　　

○又谕、吴文镕奏棍徒聚众抗漕拒捕伤官等语。江西安仁县棍徒高嫩□□女等胆敢于该县开仓收漕时。倚众滋扰。该府营前往拏办。辄掷石拒伤官员兵役。实属目无法纪。现在拒捕之犯、虽经陆续报获。该县漕粮、亦已照数完纳。惟案关重大。必应严行惩办。著该抚亲提犯证。彻究确情。按律惩治。其在逃各犯。并著迅速查拏。毋使一名漏网。该县知县林汉乔、著即撤任。查明如系办理不善。即行据实参办。无许稍有掩饰。寻奏、高嫩□□女起意包漕渔利。纠党赴仓滋闹。照例拟军余俱问拟如律。知县林汉乔、尚无办理不善之处。而才欠开展。人地未宜请留省另补。下部议。从之。　　

○谕军机大臣等、前因程矞采奏、咪唎口□坚使臣吁请进京。当经降旨、令耆英兼程赴粤妥办矣。兹复据程矞采奏、该夷使臣呈递回文。仍欲进京。并称专为和好条约二事而来。因不遇钦差大臣。大失所望。现仍行知该使臣。在粤静候谕旨。勿得轻有举动各等语。耆英接奉前次谕旨。谅已起程赴粤。今将程矞采原奏、及咪唎口□坚使臣口□顾口□盛来文。一并寄阅该督接奉后。著先行发给檄谕。告以现在海疆事宜。该督奉旨一手经理。并颁给钦差大臣关防。专办夷务。该使臣惟当在粤静候。即或进京。亦必仍令折回广东。有何下情应须上达之处。亦仍由本大臣具奏。如此剀切晓谕。庶该使臣不至固执。前说耆英著即兼程行走。到粤后、傥该国呈递书信提及朝觐一节。即告以中国自有定制。向例所无。不能增加。如有要求。著一面拒绝。谕以碍难入奏。一面仍密封奏闻。此事系该督一手经办。务当筹画尽善。将此由五百里谕令知之。　　

○又谕据程矞采奏、咪唎口□坚呈递回文仍复吁请进京。并愿由内河行走等语。咪唎口□坚请进京朝觐。前经降旨令程矞采督同黄恩彤晓谕阻止。并令耆英兼程赴粤。妥为办理。兹该国使臣仍复吁请进京著该抚再行晓谕。以该国所议条约。欲与钦差大臣商酌。现在耆英已调补两广总督。并仍颁给钦差大臣关防。专办夷务。即日来粤。尔等在粤静候。正可与之商酌。傥必欲至天津北河口。该处并无钦差大臣亦不能商议条约。大皇帝必须降旨令尔等仍行折回广东。与耆英商办。尔等岂不徒劳跋涉耶。该抚接奉此旨。即饬黄恩彤明白开导。谕以天朝抚驭外夷。凡向无朝觐之各夷。俱不准其恳请。此次无论由外海由内河。皆不得准其进京惟有令其在粤守候钦差大臣。不准别生枝节。将此由五百里谕令知之。　　

○命直隶大名镇总兵官岳兴阿来京陛见。　　

○癸酉。以怡亲王载垣署镶蓝旗汉军都统。　　

○以礼部尚书特登额、兼署都察院左都御史。兵部左侍郎朱嶟、署管理三库大臣。　　

○甲戌。谕内阁、前据斌良等奏、筹议调剂双城堡移驻京旗一摺。当交该部会同各该旗妥议具奏。兹据将筹议章程。分晰核议。该处大封堆外圈存荒地该侍郎等请拨三万晌。令附近纳丁陈民来春开种。惟念此项地亩。雇民代垦。或私行租佃。将来必至悉为流民所据。移驻旗人。转至无地可耕。现在该处附近纳丁陈民。有无外省流民错杂其间。应如何设法布置之处。亦未据切实陈明。著经额布悉心访察。再行妥议。勿使膏腴沃壤。任民佃稍有侵欺。尤不可敷衍一时。致京旗仍虞贫窘。所有抽拨甲兵、添设义学、及一切未尽事宜。著俟奏到时。另行核议。寻奏、酌拟章程十六条下部议寻议归并八条。一、近屯荒地八千余晌。准给三屯屯丁及官兵子弟领种。每晌交京钱五百文。每年共收京钱四千三百余串。为赏给工本农具之用。一、未种之地。令屯丁认佃代种。一、到屯京旗。无论贫富。一律调剂。分三月十月分给。五年停止。一、起租开种年分。与原奏不符。令查明登覆。一、大封堆外除本处陈民。均有房屋外。其拉林阿勒楚喀陈民。有至彼垦地者。令自盖窝棚栖止。一、调剂京旗。准于八里荒租钱拨给无需另议筹款。一、准于阿勒楚喀等处伐木额兵内、抽拨四十缺。归双城堡中屯挑选。以资调剂。一、满汉义学。照旧添设。从之。　　

○谕军机大臣等、据潘锡恩奏、黄流未复故道。急筹济运。并宣洩湖水一摺。本年豫省大工。合龙尚需时日。上游日报长水。汇流入湖。必应相机宣洩。而粮艘陆续北上。运道尤宜豫筹。该河督请将外南厅属之顺清河启放。导引湖水入河归海。军船抵坝。即由该处放渡。并于外南北河身内旧筑拦黄坝处。筑钳口土坝一道。以资擎蓄。均著照议办理。仍著该河督随时饬属加意备防。于高家堰工程。保护平稳。而漕船亦得畅行无误。可以克日抵通。是为至要。其甘泉汛两岸。及普贤墩越河西岸。增培纤堤。亦著照拟赶办。本日又据户部奏、高堰工程吃重。请将现在议拨豫防大汛工需银一百万两内。酌量提用保护等语。著潘锡恩、豫为筹计。相机妥办。将此谕令知之。　　

○又谕、孟保等奏、呈递廓尔喀国王谢恩表文。并拟呈檄谕稿底。览奏均悉。该国王于表文内。添叙苦情。恳求怜悯。向无此体。其噶箕萨尔达尔。此时尚未回国。亦非天朝应管之事。已将所拟谕稿。明白改正。著该大臣等、即照所改。谕知该国王。晓以大义。杜其贪心。但当恪遵体制。不得于例外稍有干求。是为至要。檄谕稿发还。将此谕令知之。　　

○以兵部尚书许乃普、兼署工部尚书。　　

○以詹事府詹事罗文俊、充日讲起居注官。　　

○乙亥。遣官祭先农之神。　　

○谕军机大臣等、刘韵珂等奏、筹办厦门通商事宜一摺。所议夷船按照销数输税。已据耆英咨覆。将已经报验起卸之货。按则徵输。未验未卸者。免其纳税。并查照江省章程。开单呈览。即饬该道等、秉公核实办理。其住处一节。既将空房给令赁住。该夷复欲在鼓浪屿栖止。亦经咨商耆英覆绝严拒。现在该夷另派夷目李太郭到闽接替。闻须三四月间方能到厦。藩司徐继畬、著即回省任事。仍著该督等随时体察。俟李太郭到后。饬令该道等将住居鼓浪屿一节。坚持原约。向其峻拒。该夷如已帖服。即行饬令妥办。傥仍事渎请。一面咨商耆英。再向口□朴酋申谕。一面仍饬徐继畬驰往厦门。相机经理。另片奏、茶税情形。已分咨江西浙江江苏等省。于茶商可以往来绕越各处。分别设卡巡查等语。著随时体察。斟酌办理。至内地奸民勾结走私。尤须严行惩创。现经该藩司查有何厝乡卓崎深坞等处。开设私行。置造船只之事。已将店船拆毁。并著上紧查拏。严行惩治。不得以事尚未成。稍加宽纵。至税课向归福州将军经徵。而走私漏税之犯。应由地方官严拏惩办。嗣后厦门一带地方。责成该管道府督饬所属。会同委徵税课之员。认真巡查。如委员及丁役人等。需索卖放。随时禀请参究。未经入口之先。外洋走漏。即令巡洋舟师。一体查拏解究。另摺奏、抚恤鼓浪屿难民。准其督饬该道。查明户口。及极贫次贫等差。妥协办理。仍将如何抚恤之处。专摺具奏。所奏浙洋通市情形。著刘韵珂转饬已革道员鹿泽长、会同陈之骥、李汝霖、实心经画。毋留罅隙为要。将此谕令知之。　　

○江宁将军德珠布、以年老休致。赏给全俸。　　

○丙子。上诣绮春园问皇太后安。　　

○谕内阁、兵部奏、各省武职应行引见人员。请饬催赴部等语。直省应行引见武职各员。现积至一百三十二员之多。殊属延玩。著各督抚查明奏定章程。即饬各该员依限领咨赴部。如无故迟逾。即行参处。至该员等升任后、经该督抚奏明暂缓给咨。先给署劄者。现亦积至七十六员。著该督抚一并查明。各该员如经手事竣。即行给咨赴部引见。以符定制。　　

○盛京工部侍郎博迪苏、因病解任。以盛京兵部侍郎倭什讷、署盛京工部侍郎。　　

○丁丑。旌表守正被戕直隶宝坻县民唐钫女胖儿。　　

○戊寅。孝贤纯皇后忌辰。遣官祭裕陵。　　

○礼部议准、山东巡抚梁宝常疏报、采访掖县贞节妇女毛韩氏等五百九十六口。安徽巡抚程楙采疏报、潜山县张黄氏等一千三十七口。各请建总坊旌表。从之。　　

○己卯。上诣安佑宫行礼。　　

○谕内阁、前据给事中孙起端奏、上年湖州八帮。在清江浦。有聚众持械武弁被伤之事。当经降旨著李湘棻查明具奏。兹据奏称、密饬地方官确查。并无其事。且清江浦距该漕督驻劄地方。祇三十余里。又为河督驻劄之所。李湘棻既无所闻。复据咨询潘锡恩、亦覆称并无此案。该给事中所奏。著无庸议。惟粮船水手。人数众多。约束不严。易于滋事。著照该漕督所议。责成各粮道、于帮船未开以前。会同地方文武、在水次摉查。不准携带违禁器械。俟过淮时。再由该漕督派委将弁。逐船严密摉查。如将来沿途水手。有持械滋事之案。即将在次在淮摉查各员。一并参处。并严饬总运及各帮弁、于粮船停泊时。按照旧章。实力稽查。所雇短纤。亦给腰牌。以示辨别。并著直隶山东江南沿途各督抚。严饬所属。认真查察。有犯必惩。以儆凶顽。毋稍宽纵。　　

