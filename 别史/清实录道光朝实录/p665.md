<!-- { "loadSidebar": true } -->
○又谕、前据吴其浚奏、湖北竹山县训导石应期、因案逗留。当交步军统领、直隶河南各督抚、查明饬回归案审办。兹据步军统领查该训导尚在京中逗留。现今查获讯取供词。石应期著该部照例解往湖北。交讷尔经额即饬原讯各员秉公讯结。　　

○谕军机大臣等、本日朱士彦奏南河情形。据称接到九月初旬家信。云黄河大溜全注洪湖。不独将来淤垫。现在清口出水二尺余寸。较从前河南漫口出水止有一半。高堰水长至二丈一尺。势甚危险。惟家信在九月初旬。其时吴城七堡未开。是以洪湖吃重。此时既已开放。自必分减。河身刷深四五尺。则清口从前低于河三尺。此时河转低于清口二三尺。过水可至六七尺。即合龙后亦不须倒塘。现在已交冬令。一月后即难兴工。黄水虽有分洩之路。恐湖中积水既多。三冬风烈堪虞。著穆彰阿等将现在口门宽深丈尺、并吴城七堡清口入黄之路。开宽若干。过水若干。三河两坝消水若干。高堰现存水若干。并何时可以堵合。合龙之前。高堰如何保护。通盘筹画。先事豫谋。庶有把握。又另片奏、本年二月入都。途遇严烺。言及现在惟有将黄河改于北岸。自桃源以下。以北堤为南堤。另筑北堤。其现在清口以下。令让淮水出口洗刷。于安东地方。会黄由旧河身入海。另于北岸开运河数十里约需费二百余万。可免倒塘灌放等语。改河数十里。非旦夕可办。且新筑堤工。事体重大。严烺改清口之议。合计约需三百万两。经费亦复不赀。是否可以筹办之处。著穆彰阿等履勘形势。详查利弊。悉心妥议具奏。所有朱士彦原摺片三件。著一并钞给阅看。将此谕令知之。　　

○又谕、有人参奏、江西学政郑瑞玉、平日吸食鸦片烟。考试正场。点名迟至巳午。覆试竟至未正。完场多在三更以后。士子半皆给烛。本年考试南昌。五月半取齐。六月二十日外方考。生音守候不堪其苦。又于考试丰城等县时。派令官亲入号稽查。锁押生员。并令婢女在大堂伺候。与士子交接递签。该省有猖獗官亲、号舍内生员带锁、风流学使、大堂上婢女传签、联句。其为不协舆情已可概见等语。著周之琦督同桂良、即照所参情节。查明据实具奏。桂良甫经到任。自无所用其回护。周之琦如能认真查访。核实参奏。其以前失察之处。朕可稍为宽恕。傥瞻徇情面。稍有不实不尽。则既隐讳于前。又复回护于后。经朕别有访闻。恐不能当此欺饰重咎也。将此各谕令知之。　　

○壬寅。谕内阁、据礼部奏、朝鲜国领时宪书赍咨官、赍到该国王咨文一件。查系＜?口英＞咭唎商船欲向该国交易。该国王恪遵法度。正言拒绝。朝鲜国臣服本朝。素称恭顺。兹以＜?口英＞咭唎商船驶入古代岛洋面。欲在该国地面交易。经该国地方官告以藩臣无外交之义。往复开导。相持旬余。＜?口英＞咭唎商船始行开去。该国王谨守藩封。深明大义。据经奉法。终始不移。诚款可嘉。宜加优赉。著赏赐该国王蟒缎二匹。闪缎二匹。锦缎二匹。素缎四匹。寿字缎二十匹。用示嘉奖。即交该国赍咨官带往。　　

○又谕、穆彰阿等奏、穵堤首犯日久无获。先将纠人同穵要从各犯分别定拟一摺。此案张开太等听从陈端纠约穵堤。该犯陈端、与陈堂、陈光南、因黄水盛涨。希图放淤肥地。诈称营弁知情。纠人夤夜穵放。以致糜帑害民。尤为可恶。计自八月二十一日起。迄今已逾两月。此等要犯。日久竟无一名弋获。深堪愤恨。地方官所司何事。除已革署桃源县知县刘履贞、系协防之员。与专管河员有间。已革把总钱永贵、于河工并无协防之责。业经革职枷号。工竣免其治罪外。前署淮安府知府塔克兴阿、河标右营游击三音特古斯、经穆彰阿等请先行摘去顶带。勒限两月缉拏。未免宽纵。塔克兴阿、三音特古斯、均著先行革职。勒限一个月帮缉。果能将陈端、陈堂、陈光南、三名要犯。于限内拏获。尚可稍从末减。若日久无获。仍当从重治罪。其现任淮安府知府周焘、现署桃源县知县徐麟趾、亦俱著勒限一个月加紧缉捕。限满无获。著该督等分别严参惩处。陶澍于所属地方首犯未获。不将该管地方官参劾。著交部议处。林则徐以奉旨缉拏之犯。未能密速掩捕。又不亲提严鞫。仅以移交塞责。著一并交部议处。并著该督抚一体赶紧严缉务获。勿任一名漏网。傥日久不获。定当从重治以应得之咎。决不宽贷。所有案内纠人同穵要从各犯。及已革厅营员弁。应得罪名。俱著交刑部核议具奏。　　

○谕军机大臣等、据穆彰阿奏、首犯日久未获。据实参奏一摺。已明降谕旨将陶澍林则徐交部议处矣。此案奸民盗决大堤。即系地方废弛之故。计自八月二十一日起。截至闰九月二十二日止。己逾两月。此等要犯。日久竟无一名弋获。尚复成何事体。深堪愤恨。前据林则徐奏、陈端陈堂二犯。据现获载送该犯过湖之船户刘庆和、卢二、究出该犯等逃往安徽盱眙县一带。该县有甘二等先后窝留。闻拏紧急。复又纵逃。已将甘二、李七、张九成、获案。其陈光南一犯。据探与伊父陈凤山、逃往下河阜宁一带。已据林则徐分饬掩捕。是该犯等尚有下落。何以竟未弋获。兹据穆彰阿奏、拜摺后率同司员启程回京。现尚有交办事件。想已接奉谕旨。无论行抵何处。著即折回。会同审讯。且此案亦不可专委该督等审办。更恐不实也。将此谕令知之。　　

○以查拏西藏番贼并招无流民出力。赏四川知县徐愻、同知衔。噶布伦策垫夺结、二品顶带花翎。　　

○以宁夏满洲蒙古军政年逾六十官五员。精力未衰。命留任。　　

○修浙江东西两塘石工。从总督程祖洛等请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百二十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。冬十月。癸卯朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○颁道十三年时宪书。　　

○甲辰。上幸圆明园。　　

○诣绮春园问皇太后安。　　

○缓徵山东东阿、东平阳谷、菏泽、城武定陶、钜野、郓城、濮、观城、嘉祥、曹、滕、聊城、邹平章邱、朝城、夏津、十八州县暨东昌、临清、济宁、三卫被水被旱村庄新旧正杂额赋。　　

○乙巳。谕内阁、前据张井奏、节交霜降。黄运两河并堰盱二厅埽石各工。抢修防守。一律稳固。水势消落等语。本年黄河来源较旺。叠次长水。较上年大至五六七尺不等。现在节逾霜降一月有余。水势消落。其龙窝汛决口。系桃源县奸民陈端等盗穵所致。咎在疏于防范。而黄水并未淤湖。自吴城七堡以下、至海口刷深四五尺。此皆仰赖河神默佑。朕心益深寅感。著发去大藏香十炷。交张井虔诣河神庙。代朕敬谨祀谢。用答神庥。　　

○又谕、陶澍奏、两淮各口岸销盐缺额。上年江南江西水灾。民商交困。河南亦因商运久悬。仍前缺销。尚非督销不力等语。所有江西监道及江南河南各州县、道光十一年销盐考核均免开揭议处。至本年淮北改行票盐其滞岸自七月至闰九月初。已请运十五万引。较原额多逾半倍。现系初次试行。将来考核缺溢。未便照商运旧例办理。著俟试行一二年后。察看情形。酌议具奏。以归核实。　　

○又谕、降调按察使以道员用之庆林。于办理猺匪案内。吏部议降二级调用。当降旨交卢坤检查文卷。将该员前后禀办情形。据实具奏兹据奏称、该员于二月内。经李鸿宾委赴连州。自三月至五月。节次具禀。并未将如何难办情形。切实声明。而李鸿宾批示各禀。本无专主招抚之见。该员亦未禀商如何招抚、及奉有谕帖等语。此案办理不善。李鸿宾固咎无可辞。该员于起事之先。即派赴军营。乃未能将切实情形。禀详筹办。以致旷日持久。老师糜饷。实属畏葸无能。部议尚觉轻纵。著改为降四级调用。不准抵销。以示惩儆。　　

