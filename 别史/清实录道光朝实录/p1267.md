<!-- { "loadSidebar": true } -->
○谕内阁、梁宝常奏、缉获奉化县滋事首要各犯。提同前获各匪。审明确情。分别定拟一摺。此案已革奉化县知县王济、经徵钱粮。尚无浮勒情事。惟于刁徒聚众阻考。未能妥速查办。已革宁波府知府李汝霖、业已起程前往查办。辄复因病折回均难辞咎。业经革职。应毋庸议。前署奉化县知县缪梓、失察县书向粮户私索票钱。因此酿成钜案。著交部严加议处。已升温右营守备提中营千总何成龙、外委高廷照、兵丁杨瑞章、蒋大法、何有海、刘豫章、丁得升、沈大章、沈永清、冯大贵、临难捐躯。均著该部照例议恤。幕友监生张植祖、因公被害。情亦堪悯。著一并交部议恤。至在事出力文武员弁。除参将百胜、都司邓凤翔、前已降旨从优议叙外。其前署奉化县事候补知县李盘、宁波府经历张家缙、太平县县丞顾准、嘉兴县县丞刘季淳、均各身受重伤。协力守城。始终不懈。俱著交部从优议叙。所请免补本班以同知即行补用之候补知县傅延焘、已有旨升授定海厅同知矣。　　

○又谕、内务府奏、接收贡物迟延。请将司员严议等语。此次越南贡物接收迟延。所有承办司员。著交吏部查取职名。严加议处。　　

○谕军机大臣等、御史谢荣埭奏、山西平遥县民宋鹤庆、因奸谋杀一案。犯供前后不符。恐有避重就轻情事等语。案关疑奸谋杀。名节攸关。虚实均应确究。著吴其浚亲提人证卷宗。秉公研讯。务得实情。以成信谳。原摺著钞给阅看。将此谕令知之。寻奏、宋鹤庆、素不务正。因其妻宋曹氏之母舅王久忠、向其斥辱。辄挟嫌商同宋郭骡则、将王久忠砍伤身死。宋鹤庆、应依谋杀人造意律。拟斩监候。宋郭骡则依为从例拟绞候。宋曹氏被其夫诬指与王久忠奸私捐躯明志。节烈可嘉。附请旌表。下部议。从之。　　

○丁卯。孝全皇后忌辰。遣官祭陵寝。　　

○戊辰。上诣大高殿行礼。　　

○还宫。　　

○浚江苏丹徒、丹阳、二县运河。从巡抚李星沅请也。　　

○缓徵江苏上元、江宁、句容、溧水、高淳、江浦、六合、山阳、阜宁、清河、桃源、安东、盐城、高邮、泰、东台、江都、甘泉、仪徵、兴化、铜山、丰、萧、砀山、宿迁、睢宁、海、沭阳、泰兴、二十九州县并扬州、淮安、大河、徐州、四卫上年歉收村庄额赋。　　

○以次辛祈谷于上帝。自是日始。斋戒三日。　　

○己巳。谕军机大臣等、昨据布彦泰奏、查明哈密另有可垦地亩一摺。已批交军机大臣、会同该部议奏矣。其另片所称回子近日穷苦。由于该伯克等科派所致。自系实在情形。各城回子生计本少。加以科敛。愈不聊生。全在各城大臣力矢清操。方能约束该伯克等。顾念同类。不至借端鱼肉。此后该将军应如何密加查察。使各大臣等破除积习。不令该伯克有所藉口。著布彦泰、林则徐、悉心妥议。据实具奏。至该扎萨克郡王伯锡尔、将私垦地亩呈献充公。拟安置民户等语。此项地亩。既据呈出。一经垦种。渐可扩充。是否足以安置民户。藉资控制。并著布彦泰等详议奏闻。原片著钞给林则徐阅看。将此各谕令知之。　　

○庚午。上诣南郊斋宫斋宿。　　

○辛未。祈谷于上帝。上亲诣行礼。　　

○诣关帝庙拈香。　　

○幸圆明园。　　

○诣绮春园问皇太后安。　　

○壬申。上御正大光明殿。赐朝正外藩等宴。作乐赐酒。如除夕仪。　　

○癸酉。上御正大光明殿。赐大学士尚书等宴。　　

○谕内阁、前据董瀛山参奏顺天文安县窃盗之案。当交恩桂等派员密拏。兹据该衙门获犯具奏。吕大发、王七海即王起海、刘庭礼、均著交刑部严行审讯。董瀛山所奏得实。著赏加一级。　　

○甲戌。谕内阁、上年因派往朝鲜使臣。向带通官五六员。恐有骚扰需索等事。曾经降旨祇准随带一员。兹据礼部奏、该国王恳请酌加。以便摈接等语。嗣后派往朝鲜使臣。著准其随带通官二员。该部即纂入则例。永远遵行。　　

○又谕、林则徐奏参护理副将一摺。甘肃护理永固协副将陕西汉凤营游击马希贤、于番务吃紧之际。经该署督等责成策应。辄敢藉词推诿。实属畏葸巧猾。著即革职。至所称甘省现办番务。正亟需人。固原提督所辖各营内之参将李伏、秦起奉、游击毛鸿鹏、张廷秀、都司牛凤山、徐椿、刘允和等七员。均系经历行阵。著准其调赴甘肃。以备差委。　　

○又谕、各省督抚每届年终。将该省司道等官。切实出考。密封陈奏。朕亲加披览。即军机大臣亦不发给阅看。原所以慎重考核。严防洩漏。所谓君不密则失臣。臣不密则失身。该督抚等宜如何慎密。乃近日往往视为具文。渐近轻忽。即如本日梁宝常具奏调署州县夹片。辄附入密摺封内。是其视密摺本未慎重。已可概见。嗣后著各该督抚于年终密考。务须格外慎重。倍加严密。毋稍视为具文。致滋率忽。将此通谕知之。　　

○谕军机大臣等、林则徐奏、核明东西路堵剿番贼情形。分别劝惩一摺。此次东路番贼。在老河沟脑等处。寻抢牲畜。经该镇站柱跟追拦截。虽枪毙多贼。而余匪乘夜窜逃。著仍严饬该镇确探贼踪。赶紧追缉。毋得稍存大意。至西路甘凉等属。经该署督晓谕绅民。练勇保卫。所需军械。准于各营内酌量借给。以济兵力。其三沟门所放孳马。被贼抢夺至七百余匹之多。该营弁等疏懈已极。署永昌协都司事红水营守备惠奇、署千总事世袭云骑尉鞠兆祥、均著革职。仍留署任。以观后效。护永昌协副将隆盛友、著先行摘去顶带。责令杀贼立功。傥该将弁等仍前玩泄。即著从严参办。其义得渠口地方。既有贼踪。防堵尤应严密。著即责成胡超、就近督饬将备认真严防。该署督仍当随时查察。如有畏葸怠玩。不能得力者。立即严惩示儆。以除痼疾而振军威。现在渐届春融。一切剿办机宜。著该署督妥速筹画。悉心布置。奏明办理。将此谕令知之。　　

○以成郡王载锐、为正黄旗蒙古都统。　　

○予故御前行走正黄旗蒙古都统博多欢、祭葬。赏银五百两治丧。　　

○予甘肃阵亡把总徐廷贵副千户土司杨国成、祭葬世职。并署游击薛贵子瑞麟、祭葬世职如千总例。　　

○展缓浙江富阳、嘉兴、秀水、嘉善、海盐、平湖、石门、桐乡、乌程、归安、德清、武康、十二县上年被水被风村庄积欠额赋。　　

○抚恤琉球国遭风难夷如例。　　

○乙亥。上御山高水长。赐王公大臣、蒙古王、贝勒、贝子、公、额驸、台吉、及外藩使臣等食。　　

○丙子。上诣绮春园问皇太后安。　　

○丁丑。孝穆皇后忌辰。遣官祭陵寝。　　

○以伊犁新开河渠工竣。予巡检陈炳照等升叙有差。　　

○戊寅。四川提督托明阿、因病解任。以直隶天津镇总兵官善禄、为四川提督。调陕西河州镇总兵官福珠洪阿、为天津镇总兵官。以湖北竹山协副将曹三祝、为河州镇总兵官。　　

○己卯。孝圣宪皇后忌辰。遣官祭泰东陵。　　

○谕内阁、三载考绩。大典攸关。内外满汉诸臣。有能克勤克慎。实心任事者。自当甄叙。才具凡庸。年力衰迈者。亦难姑息。其间年齿虽老。而精力不减者。亦当留任。兹届京察之时。吏部将内外诸臣开列具题。朕依次酌核。大学士穆彰阿、潘世恩、户部尚书赛尚阿、祁寯藻、兵部尚书何汝霖、精勤襄赞。一德一心。吏部尚书恩桂、管理诸务。颇见认真。直隶总督讷尔经额、畿疆重任。诸臻妥善。大学士四川总督宝兴、人品端方。有年宣力。协办大学士两广总督耆英、殚心竭虑。坐镇海疆。广东巡抚黄恩彤、协力筹维。共成敉定。均著加恩交部议叙。余著照常供职。　　

○免暹罗国请示贡期使臣回国船税。　　

○庚辰。谕内阁、本年轮应查阅山东等省营伍之期。山东著即派崇恩、河南著即派鄂顺安、江苏、安徽、江西、著派赛尚阿、周祖培、驰驿前往。逐一查阅。认真简校。毋得视为具文。　　

○命户部尚书赛尚阿、刑部左侍郎周祖培、驰往江南。查勘江防善后事宜。　　

○以广东崖州协副将沈镇邦、为南澳镇总兵官。　　

○免惇恪亲王绵恺未完罚俸银两。　　

○辛巳。朝鲜国王李焕、遣使表贺万寿、冬至、元旦、三大节。并恭谢册封王妃恩。增贡方物。命年贡照例赏收外。余抵下次正贡。赏赉筵宴如例。　　

○壬午。谕内阁、德诚等奏、南粮帮船起运迟延。请饬豫筹速运等语。南粮帮船沿途行走。例有定限。果能依次北来。跟踪到坝。自可迅速蒇事。近来各省帮船迟滞。必须多方筹画。节节严催。甚至迎剥接运。始能赶办完竣。总因兑交时开行较晚。首二三进。又不能衔尾畅行。以致诸形竭蹶。殊非慎重漕粮之道。著有漕各省督抚、漕运总督、严饬所属暨粮道等、督催有漕各州县及早兑交。押令帮船飞速开行北上。勿任逗留。沿途行走。尤须跟接前进。遄行抵坝。毋得一帮脱空。致误起卸。傥仍前延玩。即著严参惩办。　　

○引见京察三四五六品京堂。得旨、此次京察引见三品以下京堂各官。内阁侍读学士恒青、太医院院使苏钰、年力就衰。翰林院侍讲学士奎光、才具平常。太医院左院判奎瑛、医道粗疏。俱著休致。太医院右院判张宗濂、医术精通。当差有年。甚为出力。惟年力已衰。著以原品休致。仍赏给全俸。以养余年。余著照常供职。　　

○云南巡抚梁萼涵、因病解任。以直隶布政使陆建瀛、为云南巡抚。江苏按察使郭熊飞、为直隶布政使。安徽宁池太广道周祖植、为江苏按察使。　　

○癸未。上诣绮春园问皇太后安。　　

○乙酉。孝仪纯皇后忌辰。遣官祭裕陵。　　

○上诣大高殿行礼。　　

○还宫。　　

○谕军机大臣等、达洪阿等奏、查明上年击毙番贼确数一摺。并另片奏、现在筹办进剿情形等语。此次番贼复出肆抢。势甚猖獗。岁暮冬寒。尚复潜匿边外。乘间抢掠。一交春融。必更出巢窥伺。况年来近边熟番。亦间有勾结寻抢情事。值此天气和暖。亟应相机进剿。为一劳永逸之计。达洪阿惟当认真操练。修整器械。以便克期进剿。毋致临时不能得力。现在林则徐驻劄凉州。查办一切。不日即抵西宁。著会同达洪阿将应办各事宜。和衷商量。妥为筹办。将来布彦泰到任后。林则徐仍著暂留西宁。与布彦泰、达洪阿、公同会办。期于集思广益。以靖边陲。是为至要。将此各谕令知之。　　

○以祭社稷坛。自是日始。斋戒三日。　　

