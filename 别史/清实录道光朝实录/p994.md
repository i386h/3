<!-- { "loadSidebar": true } -->
○癸丑。谕内阁、裕泰奏参武场听受贿嘱舞弊并事后捏禀之营弁、请旨分别革职解任严审一摺。所查甚属细心。武场考试。必须弓力核实。方足以拔真才。岂容稍滋弊窦。湖南抚标左营把总陈桂林、在厂递弓。竟敢听受武生贿嘱。换贴印花。递给轻弓。实属藐法。武巡捕官千总周庆龙、学习武举胡正元、均系管弓之弁。学习武进士黄万全、与陈桂林同当递弓差使。俱难保无通同舞弊情事。陈桂林著先行革职。周庆龙著即解任。同黄万全、胡正元、一并归案。交该抚提齐应讯人证。严审确情。按律惩办。所有行贿嘱托之武生龙登芳等、并著严拏务获究办。以肃功令。寻奏、周庆龙、胡正元、派管弓柜。专司收发。黄万全虽同当递弓差使。第分管弓力号次。各有不同。讯无串通舞弊情事。惟失察兵丁盗用印花。应一并交部议处。陈桂林应从重发往新疆充当苦差。龙登芳应革去武生。照生童被骗例问拟杖徒。下部议。从之。　　

○又谕、嵩溥奏、请严惩内地奸民偷运烟土一摺。据称夷人狡狯。奸民为之潜通。不但偷运鸦片。且接济水米。巡洋兵船。得规卖放。不法兵弁。代为包运等语。前据魏元烺等奏、金门镇营弁林和国、巡船包运烟土。枪伤岸民。曾经降旨饬令严办。恐各镇似此劣弁。难保必无。著沿海各督抚饬属严拏。傥审明实有勾通接济等情。即著奏请正法。以儆凶顽。至巡洋兵弁。不肯事先认真巡缉。每于被劫后人赃并获。冀可瓜分赃款。此种恶习。亦著该督抚等严行申禁。总当梭织巡拏。毋令盗匪肆行劫掠。傥查有故纵包庇情弊。即行严惩。以重缉捕而肃海疆。　　

○以工部左侍郎文蔚、兼署左翼前锋统领。　　

○旌表守正捐躯河南尉氏县民苏忝常女素姐。　　

○甲寅。上诣皇太后宫问安。　　

○谕内阁、朕弟惇恪亲王、于上年薨逝。迄今十二月初四日。已届周年之期。眷怀同气。良用怆然。著御膳房豫备祭品一桌。派惠亲王绵愉、届期前往。代朕奠醊。　　

○谕军机大臣等、给事中张秉德奏、重案含混拟结、请饬研讯一摺。据奏山东武定府蒲台县民妇王刘氏、□□客死继毋刘王氏一案。因刘王氏晒晾豆饼短少。向伊女王刘氏查问。因其顶撞向殴。王刘氏将伊母推至炕边。用手□□客住咽喉不放致毙。并据仆妇徐氏、供出王刘氏通奸报怨等情。恐系有心谋害。该县改作刘王氏赶打其女、失跌倒地、痰壅气闭身死定案等语。案关伦纪。虚实均应确究。著托浑布提集全案人证。秉公覆行审讯。务得确情。如该县实有故纵情事。著即据实严参。毋许徇隐。总期水落石出。毋枉毋纵。不得因案已拟结。稍存迁就。原摺著钞给阅看。将此谕令知之。寻奏、讯明王刘氏并无与胞侄刘大憨通奸。谋害伊母情事。已照例拟绞监候。应毋庸更议。前署蒲台县知县李沣、讯无捏案改供等情。惟失察仵作漏报垫伤。究属率忽。应请交部议处。下部知之。　　

○以督造炮台排炼出力。予广东副将李贤等、加衔升叙有差。　　

○乙卯。谕内阁、前降旨令八旗兵丁射箭。俱穿用布衣布鞾。兹因引见八旗两翼官兵。仍穿?缎。将该管大臣传旨申饬。自降旨以后。各旗营引见六品以下旗员。均能恪遵谕旨。连日兵部带领引见王公护卫各员。亦无穿用?缎之人。甚合朕崇实黜浮之意。惟本日贝勒绵誉门上护军校四人。竟有三人仍穿?缎。本应严惩示儆。姑念绵誉现在卧病在家。著加恩暂行宽免。嗣后引见六品以下旗员。仍当懔遵前旨。穿用布衣布鞾。如再有穿用?缎者。除将本身斥革外。必将该管大臣严行惩处。懔之。　　

○又谕、牛鉴奏、秋审失入。据实检举一摺。本年豫省秋审案内。光州黄锡明一起。原拟情实。由部改拟缓决。现据臬司成世瑄检举。该司因误会本省道光三年吴松太、由缓改实成案。是以拟实。于未经接署藩篆之先。拟就草册。呈送前任巡抚汇核具题。秋审失入。例有应得处分。前任河南巡抚朱树、署河南布政使现任按察使成世瑄、均著交部照例议处。署河南按察使开归陈许道张坦、于汇案详题时。仍照原拟具详。亦有未合。著交部分别议处。　　

○又谕、前据御史贾臻奏、河南候补知府方观国、贪婪卑鄙。当降旨交前任巡抚桂良、逐款根究。兹据牛鉴奏称、方观国被参各款。讯据逐一剖析。咨查本省外省。均与所供相符。实无劣迹可指等语。该御史所奏、著无庸议。　　

○又谕、贺长龄奏、尚节堂兴修完竣。请书扁额一摺。各省官绅士民。集资建堂。收养贫嫠。固属应办之事。该省大吏。因其急公好义。自书扁额。即足以示嘉奖。乃率请钦赐扁额。实属冒昧。贺长龄著传旨申饬。其续捐之甘肃臬司陶廷杰、署贵筑县知县冯绍彭、候补训道张泰阶、著准其交部分别议叙。又另片奏、张泰阶派委监督建堂。办理妥协。恳予尽先补用等语。张泰阶著准其尽先补用。以奖微劳。该部知道。　　

○准江苏绅士捐建故总督陶澍专祠。从署总督陈銮请也。　　

○旌表守正捐躯河南武安县民苗兰芝女景志。　　

○修直隶通州温榆河上游果渠村坝埽各工。从大学士总督琦善请也。　　

○丙辰。旌表守正捐躯直隶青县民王献功女菊姐。　　

○丁巳。上诣寿康宫前殿行礼。后殿问皇太后安。　　

○谕内阁、栗毓美等奏、冬挑津贴商息不敷。请借拨赶办等语。山东运河冬挑津贴一款。例支东商生息银两。发交各员领办。如遇商息解不足数。或先由藩库借拨。或由运河道库暂行垫发。历经办有成案。本年此项息银。除由运库凑解外。尚不敷银一万三千四百九十余两。漕运攸关。应挑工段。势难停缓。著准其由山东藩库先行借拨。以济要工。其运库应解生息银两。著托浑布饬催运司严追归款。至运河道库尚有道光十八年分垫发银五千九百四十三两零。因该年商息系新商加价银两内贴补之项。补解需时。现在道库存款无多。准其一并在于藩库暂行筹项借拨归款。该部知道。　　

○谕军机大臣等、向来山海关遇有夹带私薓之犯。皆系解部审办。兹据刑部奏称、该犯等每指贩卖之犯。或在奉天。或在吉林。往返行提。辗转需时。不能速结。殊滋拖累。请将嗣后拏获夹带私薓人犯。即由该副都统验明、一面封送内务府。一面讯取确供。分别奏咨。就近解交犯事地方该管衙门审办拟结。报部核覆。其情罪较重者。仍解交刑部审办等语。著裕瑞酌量情形。是否可行。有无窒碍。据实覆奏。刑部原摺著钞给阅看。将此谕令知之。　　

○赏顺天等省乡试年老诸生陈镛等、七十二人举人副榜有差。　　

○旌表守正捐躯河南淮宁县民刘喜妻孙氏。　　

○浚山东上河、捕河、运河、泇河、四厅运河。从河道总督栗毓美请也。　　

○戊午。谕内阁、理藩院奏、哲布尊丹巴呼图克图到京之日。可否在紫禁城内赏坐车轿之处。请旨一摺。哲布尊丹巴呼图克图、自率领喀尔喀四部落人等投诚以来。广建功勋。推阐黄教。本年来京瞻觐。实属可嘉。俟该呼图克图到京之日。著加恩赏在紫禁城内乘坐黄围车轿外。并于一切念经处所。赏用貂皮坐褥。　　

○旌表守正捐躯云南广西州民张量媳阎氏。　　

○户部议准、陕甘总督瑚松额疏报、靖远县开垦荒地二十九顷三十一亩有奇。照例升科。从之。　　

○己未。谕军机大臣等、给事中周春祺奏、边贮关系紧要。请饬查办一摺。甘肃为边陲重地。仓库银粮。丝毫不容亏短。前于十五年十二月。据瑚松额密奏亏缺情形。请严定章程。追缴弥补。当降旨交该督悉心筹办。务使仓库均归实贮。不得空言了事。并于十六年正月。经御史许球奏甘肃仓贮空虚。有旨令该督通盘筹画。期于有备无患。迄今已逾四年。办理必有实效。本年二月内。经该督奏盘查道光十七十八两年仓库。并无亏缺。兹据该给事中奏甘肃州县。每遇平粜。有粜无补。春借秋还。有借无还。现在该省仓储。实在买补还仓、及有价银可抵者。不过十之二三等语。如果属实。成何事体。著瑚松额确切查明。据实具奏。断不准瞻徇回护。自干咎戾。原摺著钞给阅看。将此谕令知之。　　

○旌表守正捐躯四川眉州民马正有妻徐氏。　　

○庚申。谕内阁、前据御史焦友麟奏、闽省营务废弛一摺。当交吴文镕查明具奏。兹据奏称、该处既无采买幼女之事。即兵丁亦无包揽之弊。漳泉民风强悍。从前地方殷富。各姓宗祠中。敛有公费。不免有需索等情。近年民间公费无出。械斗亦少。至夷船夹带。兵丁包庇。交通水师营弁。业经因案惩办。陆路兵丁。尚无包庇交通之事等语。该御史所奏、著毋庸议。惟欲戢骄悍之习。全视乎将领之贤否。果能约束有方。自必风清弊绝。著桂良、吴文镕、严饬地方官暨各该营将领。随时访查。如武弁兵丁。有吸烟及包庇等情。即行严拏究办。务期有犯必惩。毋稍姑容。以靖海疆而肃戎政。　　

○旌表守正捐躯直隶丰润县民韩魁士妻杨氏。　　

○贷湖北京山、江陵、二县修复甎石各堤银。以工代赈。　　

○缓徵甘肃皋兰、河、狄道、靖远、陇西、华亭、静宁、安化、武威、平番、宁夏、宁朔、灵、中卫、平罗、崇信、灵台、镇原、十八州县暨沙泥州判所属被旱被雹被霜歉区新旧正杂额赋。　　

○辛酉。谕内阁、户部奏、福建省节年未完盐课。积欠甚钜。请旨严催。福建盐务官商各帮。每年额徵正引课银、及余引溢课银两。奏销均有定限。前因官运人员。每于初参限内离任。恃无二参。任意悬欠。既经奏定开报参处章程。自应遵照办理。兹据该部查明、该省每年仍有短徵银两。初参以后。分厘并未接徵。亦从未将二参职名。随案开报。殊属延玩。其短徵节年正杂盈余各课。已积至三十余万两之多。现又届奏销十八等年正溢引课之期。若再事悬宕。愈积愈多。于帑项大有关系。著该督等迅即将节年未完银两。遵照题案分晰造册报部。并著实力督催。勒限赶完。如何设法清厘之处。专案奏报。仍将逾限未完各职名。补行参处。嗣后务当恪遵定例。自本年奏销十八年正课十七年溢课起。如有初参后限满未完银两。随案开报二参职名。毋许稍涉瞻徇。傥再延不开送。即著该部将该盐道职名。先行移送吏部照二参例议处。并著将该督等一并参办。以重帑项而严考核。　　

