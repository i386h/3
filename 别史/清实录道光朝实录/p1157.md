<!-- { "loadSidebar": true } -->
○以办理漕务妥速。予坐粮厅吏部郎中重熙等升叙有差。　　

○予因公淹毙河南知县李云松祭葬恤荫。　　

○乙亥。谕内阁、漕粮为天庾正供。节经降旨令有漕各省督抚严饬所属。早兑早开。克期渡黄。毋稍迟误。乃近年重运漕船。不能如期抵坝抵通。以致归次受兑。节节耽延。总缘各该督抚不肯破除情面。实力催趱之所致。现在节逾霜降。水势渐消。中河豫备滩塘各工。据报完竣。各省回空军船。即可次第灌放。著漕运总督及沿途各督抚分饬所属。严行催趱。务使连樯渡黄南下。衔尾遄行。不准片刻停留。庶几以速补迟。如期归次。来年新漕。尤当赶紧办理。按限兑开。统限于四月初十日以前。全数趱至清江。克期抵坝。以便渡黄北上。无许稍有延误。傥意存怠玩。视为具文。仍致临事周章。有逾例限。定将该漕督及各该督抚严行惩处。决不宽贷。将此通谕知之。　　

○以江苏布政使李星沅、为陕西巡抚。调浙江布政使孙善宝为江苏布政使。实授卞士云浙江布政使。　　

○以直隶永定河防汛出力。予同知冯季曾等加衔升用有差。　　

○缓徵直隶武清大城、东安、雄、安、河间、青、静海、沧、南皮、盐山、大名、南乐、清丰、广平、磁、元城、井陉、新河、十九州县被水被旱被雹村庄新旧额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百八十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。冬。十月。丙子朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○颁道光二十三年时宪书。　　

○以宁夏驻防军政年逾六十官三员精力未衰。命留任。　　

○丁丑。上幸圆明园。　　

○诣绮春园问皇太后安。　　

○谕军机大臣等、向来盛京将军每岁冬间进鲜。因该省办理海防。降旨将上年及本年应进鲜物。暂行停止。兹发去朱笔改订清单一件。该将军接奉后。即自道光二十三年为始。按照此次清单数目。届时呈进。永远遵照办理。将此谕令知之。　　

○又谕、怡良等覆奏、遵查递送京报缘由一摺。所办甚不切实。汉奸为夷人递送京报。流弊滋深。若不严禁。成何政体。现在外省不以公事为重。相率因循。殊堪愤恨。著怡良等严饬提塘官认真稽查。并责成沿海各州县。平日留心设法访查。一经访有造作谣言及私行钞录京报之人。即行严究来历并辗转递送实情。从严惩办。毋得日久生懈。将此谕令知之。　　

○戊寅。谕内阁、各省州县递送摺报。理应慎选马夫。小心递送。不容稍有拆动形迹。以致漏洩事情。如上站递到时有拆动情形。下站接递之员。即时行查上站。根究弊端。无难立时惩办。是上站下站均有稽查之责。嗣后下站接递人员。遇有拆动奏摺包封形迹。不即行查上站。应如何酌加处分之处。著吏部核议具奏。寻奏、下站接递上站摺报。见有拆动形迹。如不行查。系有洩漏事情者。专管员弁革职。管辖官降三级调用。其未洩漏事情者。专管员弁降四级留任。管辖官罚俸一年。均不准抵销。从之。　　

○署太常寺少卿李湘棻奏、遵查黄玉林子兴煜。曾名安名。并无贩私拒捕情事。老虎颈及巢湖一带枭匪中。别无黄安民其人。得旨、传闻并不确实。汝既据有供结。勿论可也。　　

○以捐输马匹。赏察哈尔护军阿玉尔咱纳等翎顶有差。　　

○己卯。谕内阁、恩桂等奏、上驷院马匹较多。拟请裁撤等语。著照所议办理。所有择出之马一百六匹。著分赏御前行走、御前侍卫、乾清门侍卫、批本奏事等官、及奏蒙古事侍卫、上虞备用处侍卫、共一百二十五人。每人各赏马一匹。尚不敷马十九匹。著上驷院如数拨补。其余拟请变价之马五百二十一匹。著分赏圆明园枪营。健锐营。火器营。　　

○谕军机大臣等、盛京为根本重地。武备不可稍弛。昨已降旨饬令禧恩妥议善后章程。并谕以临阵摧坚。以数百斤小炮为宜。遇有缓急。随营调拨。可期得力。期海口炮位。择地妥为存贮。勿令捐坏。谅已遵照办理。因思炮之为用。各有攸宜。防堵口隘。自应安置大炮。至于对敌之际。小炮易于得手。擡枪鸟枪本不可少。亦必与火炮相间而发。互相为用。方可出奇制胜。该处要紧海口及登岸要隘。何处应埋伏炮位若干。何处应两道抄袭对发。其临阵所用之炮。自以轻便为宜。车载人擡。随时听用。惟大小炮位共需若干。方敷调拨。至省城为根本重地。亦应有守城之炮。或铜或铁。总宜宽为豫备。庶临时均可得力。傥有须添造之处。即于盛京陆续选匠监制。务期一律精纯。造成后应责成何项官兵演习备用。其守城及临阵入队。究需大小炮位若干。著该将军妥议具奏。将此谕令知之。　　

○又谕、周天爵奏水手丁船情形。据称帮丁生计大窘。水手衣食不足。查盐过关之处。于食盐亦指为违例。并于关税正课之外。任意浮勒。重重摉查。以致封船疲困迟滞。请严禁积弊等语。帮船过关夹带私盐。例应查禁。惟浮勒关税。于帮丁不无苦累。著耆英、程矞采、会同周天爵体察情形。悉心妥议具奏。务使税课不至短绌。而于漕政不至有碍。方为妥善。将此各谕令知之。　　

○又谕、程楙采奏、江豫捻匪窜入皖境。拒捕伤人一摺。江苏萧县捻匪。聚众行劫。前因职员王维岳。遣抱告在都察院具控。业经降旨著周天爵等按名捕获惩办。兹据程楙采奏称、该匪纵红、马淙禹等、窜至亳州。拒伤差役壮勇多名。逃往河南交界地方藏匿等语。匪徒结党横行。该地方官亟应会营追捕。拏获究办。何至任其出没于数省毗连之地。抢劫拒捕。毫无忌惮。捕务废弛。已可概见。现在该匪等逃至河南交界地方。难保不此拏彼窜。愈聚愈多。著江苏安徽河南各督抚分饬所属。文武员弁。督率兵勇。四路兜捦。务期按名弋获。尽法惩治。以彰国法而靖闾阎。傥各该地方员弁仍前玩泄。著即严行参办。毋稍姑息。如该督抚等办理不善。使凶徒日久稽诛。以致酿成巨案。恐不能当此重咎也。懔之。将此各谕令知之。　　

○命直隶提督周悦胜。在乾清门行走。　　

○庚辰。上御阅武楼。阅圆明园八旗枪操。　　

○谕内阁、本日朕御阅武楼阅看圆明园枪操。步伍整齐。施放有准。该兵丁等并非操演营分。乃甫经训练一年。技艺已臻纯熟。阵式又极联络。威严矫捷。喜慰实深。可见八旗兵弁。不乏人材。如能认真激励。操练得宜。无难悉成劲旅。该管大臣督率有方。允宜特沛恩施。用昭懋赏。赛尚阿。恩桂。均著赏戴花翎。并各予随带加二级。每人各赏蟒袍料一件。大卷八丝缎袍褂料各一连。翼长二员。各赏蟒袍料一件。八丝缎袍料一匹。营总参领十二员。各赏袍褂料一副。护军校及副护军校六十四名。各赏袍料一件。鸟枪护军一千名。每名各赏一两重及五钱重银锞各一个。擡枪甲兵四百名。每名各赏一两重银锞二个。弓箭马队护军及海螺执纛鸣锣各项兵丁九百十名。每名赏一两重银锞一个。以示奖励。　　

○又谕、裕泰等奏、拏获捻匪多名。请解归豫省并案究办一摺。此案河南泌阳县人徐应青等、勾结捻匪抢盐。窜入湖北枣阳县地方。诈抢铺户。拒捕戕官。现据枣阳县知县熊文凤等、盘获匪徒李洸彩一名。复据派缉兵役协同河南兵役。续获匪徒姚法等三十名。查明俱籍隶河南。著裕泰等即派弁兵将该匪等解往河南。交鄂顺安严行究办。并将该匪党羽按名弋获。其逃匪徐应青等。著湖北河南江苏安徽各督抚分饬各该地方文武。协力缉拏。毋任漏网。以除奸宄而靖闾阎。　　

○谕军机大臣等、怡良奏、夷目在厦门投递文书。请释台湾俘囚一摺。现在＜?口英＞夷业已就抚。所有台湾被获夷人。自可施恩放还。将此由五百里谕令知之。　　

○又谕、怡良奏、接到＜?口英＞夷文书。请释台湾俘囚一摺。据奏该夷文称差人前赴台湾。索取前获夷俘。因总兵达洪阿不收文书。不令进见。是以将原文送至厦门等语。现在＜?口英＞夷业已就抚。台湾所获夷人。除未经就抚以前业经正法外。余著达洪阿等委员解至福建省城。交怡良等转交该夷目收领。将此由五百里谕知达洪阿。并传谕姚莹知之。　　

○以云南维西协副将关亮、为山西太原镇总兵官。　　

○以广州驻防军政年逾六十官十三员精力未衰。命留任。　　

○缓徵奉天金州、宁海、二厅县被水被风歉区额赋。给牛庄等处灾民一月口粮。　　

○辛巳。上诣安佑宫行礼。　　

○谕军机大臣等、程矞采奏、江浙各局用款。分别著落经手各员核实造报一摺。此次军需各局用款。现应查办报销。著照所议。著落经手人员。查照历次奏定章程。分门别类。按例核实造册详报。如有邻省人员以及苏省各员。因升调事故离苏。或暂行扣留。或临时饬调。或随事咨询。著耆英、程矞采、督率经手各员认真核实钩稽。毋许丝毫冒滥。李星沅现经擢任陕西巡抚。未便留苏。孙善宝已调补江苏布政使。所有报销事宜。正可责成孙善宝一手经理。崇恩前有旨令赴山东按察使任。如有紧要事件。必须兹员暂留核算之处。著即奏明办理。将此谕令知之。　　

○前任两江总督牛鉴奏、夷船出江。京口运河。通行无阻。苏松等属漕粮。毋庸另议折色。从之。　　

○壬午。上诣绮春园问皇太后安。　　

