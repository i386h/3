<!-- { "loadSidebar": true } -->
○戊戌。谕内阁、御史宋其沅奏、请革除赈弊。所奏甚是。各直省偶遇偏灾。一经该督抚等奏报。朕无不立沛恩施。无如地方官并不认真经理。以致积弊丛生。如该御史所奏、报灾之初。吏役藉端敛费。查巡之时。村庄每有遗漏。户口则以多报少。给赈则玩延不发。甚至村民守候。吏役乘急勒价买票。领银折侵时价。放钱每千克扣多寡不等。报销时增造诡姓假名。种种弊窦。皆所不免。总由官吏勾通舞弊。该管上司。虽有见闻。往往以调停了事。是朝廷抚恤灾黎。徒为官吏饱其私橐。大失朕爱养斯民之意。不可不严行饬禁。嗣后各督抚等、遇地方办赈。务当各发天良。实心实力。随时稽察。傥查有前项情弊。立即据实严参。如督抚徇隐不办。经朕访闻。或被人告发。必将该督抚一并惩处不贷。　　

○以候补人员壅滞。命改癸未科大挑、于丙戌科会试后举行。　　

○户部议准、前任广东巡抚嵩孚疏报、广州、肇庆、二府属开垦田二十顷一十二亩有奇。照例升科。从之。　　

○己亥。上诣皇太后宫问安。　　

○谕内阁、户部奏、达三前在淮关监督任内。短收银两。数在十万两以上。请旨定限赔交。达三应赔嘉庆二十五年淮关监督任内。短收正额盈余银十三万三千一百六十五两零。著加恩予限二十年。照数完缴。　　

○又谕、成亲王现患痰证。步履未便。著无庸常川进内。在家安心静养。　　

○又谕、颜检奏、审讯已革守备希郎阿、列款禀揭大名镇总兵德克金布、克扣兵饷等情一案。众证明确。揭款全虚。该革弁狡不承认。若照颜检所拟定案。恐不足以折服其心。著交玉麟、王鼎、于豫省审案奏结后。回至直隶省城。提集人证卷宗。秉公覆讯。定拟具奏。解任大名镇总兵德克金布、著即撤任。听候审讯。　　

○谕贵州巡抚嵩孚、据御史陶廷杰奏、黔省拐匪。大为民害。声叙甚属明晰。必应严行惩办。以靖闾阎。汝系新调黔省。一切俱无所用其回护。务要随时饬属严密查拏。不可参一官。获一案、即属了事。更不可再行姑容。养奸贻患。果能凶恶渐除。善良安业。始可谓不负委任矣。朕思查办此事。尤在乎文武各员。合力同心。两无牵掣。方能有济。如再因循不办。民受其苦。经朕访闻。或被人纠参。则惟汝是问。勉之慎之。　　

○以直隶河间协副将李东宣、为大名镇总兵官。　　

○以恭纂仁宗睿皇帝实录、进呈至十五年。予在馆各衙门司员及誊录供事等、议叙有差。　　

○堵筑直隶永定河漫口。并镶护两坝。挑穵引河。从总督颜检请也。　　

○庚子。谕内阁、孙玉庭等奏、宣洩黄水。大堤隐固。及闸河埝工、长水漫缺情形一摺。江南峰山闸下河埝。因宣洩黄水。猝遇盛涨。以致东西两岸。均有漫缺。除西岸业经挂淤补筑外。其东岸缺口。俟水势消落。著即赶紧妥为办理。至下游被淹处所。该督等、即饬属据实查明。将灾黎妥为抚绥。毋使失所。此次抢护埝工。甫经修筑。仍被刷塌。所有拨用银七千八百两。著不准报销。饬令捐赔归款。该部知道。　　

○谕军机大臣等、琦善奏、卫水异涨。临清闸坝扪阻。并武城等县堤堰漫缺一摺。本年卫河水势。叠次增长。入秋以后。接续涨发。汶水蓄至一丈四尺。不足以资抵敌。据该抚奏称、查探卫水。深一丈八尺二寸。卫高于汶。一尺二寸。临清闸箝口坝、业已扪阻。先将甎板二闸。全下满板抵御。又武城县卫河东岸。牛蹄窝民堰。漫缺二十余丈。夏津县卫河东岸。燕窝民堰。漫缺四十余丈。聊城县运河西岸。龙湾铺官堤。漫缺九丈。闸口扪阻。兼有各处缺口。漕船回空。必多阻滞。该抚现已驰赴临清、东昌、一带。相机督办。务须严饬道厅各员。入临清闸背。赶筑土堰。勿令卫水漫过。漾入塘河。以免淤垫。其龙湾铺官堤漫口。虽据报不甚刷宽。并应赶紧堵筑。俾汶水不致旁洩。以收蓄汶敌卫之效。武城、夏津、二处缺口。亦即克期堵合。现在回空各帮。已进闸三十三帮。此外衔尾前行。帮船尚多。该抚务将扪口处所。妥为赶办。俾得迅速行走。及早归次无误。是为至要。将此谕令知之。　　

○又谕、前据曾燠覆奏御史条陈盐务事宜。当经军机大臣、会同户部核议。奏称摺内轮规一节。自散轮后。较封轮时究竟畅销与否。商人是否情愿封轮。请敕两江湖广总督、会同该盐政、秉公查议。已有旨依议行矣。此事前经孙玉庭奏、接陈若霖来信。据称楚省自上年散轮后。商人极见相安。若散售未久。仍复整轮。水贩必至观望等语。业经有旨谕令陈若霖、详查楚岸情形。妥议具奏。兹复据孙玉庭奏、札询陈若霖、复称自去年七月散轮后。至今岁五月。所销盐数。较前岁多至十七万九千余引。商盐卖给水贩。既未于例价有减。而民间买食之盐。比前较贱。是散轮之裨益商民。实有成效。而扬商乃有汉岸抢售跌价。水贩乘机压勒。每包照例价亏跌七八分之语。难保非商船夹带淮私渔利。希冀封轮扳价。是以扬商具禀盐政、独有亏折难堪之言等语。轮规之整散。即销引之畅滞攸关。该督等意以散轮为有裨盐务。而曾燠以为必须整轮。著孙玉庭、会同陈若霖、曾燠、通盘筹计。务须和衷商搉。妥议具奏。总期盐引畅销。商本无虞亏折。于国课民食。两有裨益。方为至善。将此谕令知之。　　

○又谕、据孙玉庭奏、近闻淮南大小各商。因轮规整散未定。两月以来。咸怀观望。并不请引捆运。查向来引盐到岸。必须接续捆运。源源而往。使楚岸常存一季之盐。以供水贩转输。若各商延不请运。则后盐莫继。民食攸关。转恐因此招私等语。著曾燠督率运司、严饬淮南各商。即行请引捆运。毋任该商等观望延挨。以致有误课食也。将此谕令知之。　　

○抚恤琉球国遭风难夷如例。　　

○辛丑。直隶总督颜检奏、守护后龙风水。青桩以外树株。严饬文武员弁会同稽查办理缘由。得旨、随时认真稽查。断不可日久生懈。仍属具文。陵寝重地。若再有偷伐树株等事。即系汝任内之事矣。懔之慎之。　　


大清宣宗效天符运立中体正至文圣武智勇仁慈俭勤孝敏成皇帝实录卷之三十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。八月。壬寅朔。谕军机大臣等、本日都察院奏、广西太平府土州卫千总职衔李梦熊、以灭祖夺族等词具控。已明降谕旨、交赵慎畛审办矣。此案承袭土知州李庆荣、盗卖祀产。骗借公项。控经太平府断令仍照旧例收管。乃李庆荣翻案不遵。带领家丁民佃百余人。抢割抢耕。殴伤李耀祖等三人。本府偏徇滥刑。勒令遵依。著该抚秉公确查。是否属实。其太平府知府办理此案。如何审断不公。以致李梦熊负屈申诉。傥该府实有偏徇刑逼情事。著即据实严参。一并按律定拟具奏。将此谕令知之。　　

○癸卯。谕内阁、朕于十月十四日。恭奉皇太后启銮。敬诣西陵。朕于十八日恭谒泰陵。泰东陵。昌陵。十九日敬诣昌陵。行释服礼。礼成后、恭奉皇太后回銮。于二十二日还宫。所有应行事宜。著该衙门照例敬谨豫备。　　

○谕军机大臣等、王鼎奏、新蔡县顿家冈地方、有匪徒滋事。聚众数百人。将吴姓房屋烧毁。经巡役拏获倪进学一名。讯系朱麻子纠伊入教。朱麻子因旧佃监生吴玉松地亩、经魏中科等告知吴玉松、以伊行为不端辞退。纠众将魏中科等住房烧毁。并扎伤魏群钟富张三等、又将其子朱口□霍子杀死。与夥党约二百余人、窜入安徽阜阳县桃花店、艾亭集、地方滋事。又据息县禀报。朱麻子等、在阜阳南境滋事。经过处所。杀伤人命。窜至阜阳之岳家寨。又据陈州府禀报。探得朱麻子等、实止百余人。窜至阜阳。被该县兵役协同乡民、捦获四十余名。余犯亦经歼毙。附近居民均属安静等语。新蔡匪犯朱麻子纠众滋事。杀毙多命。窜过处所。又复杀伤人命。是否因吴玉松听信魏中科等之言。将其退佃启衅。抑另有蓄谋别情。现获夥匪倪进学一犯。穿用白帽白布马褂。其听从朱麻子纠结。究系何教。虽据王鼎奏称、朱麻子等窜至安徽阜阳南境。已经该县兵役协同乡民、捦获四十余名。余犯亦经歼毙。其首犯朱麻子是否已经捕获。抑又窜匿他处。摺内亦未明晰声叙。所结夥党究有若干。有无潜逃伏匿夥匪。亦须严密迅速侦捕。净绝根株。著程祖洛即向现获各犯严究密查。朱麻子如尚未捦获。及夥党伏匿之处。迅即摉捕净尽。勿留遗孽。将此谕令知之。　　

○又谕、新蔡匪徒朱麻子纠夥入教。一经滋事。即向安省阜阳境内逃窜。该处一带、素为匪徒出没之区。必有夥党在彼潜藏伏匿。现据豫省探报。该匪党百余人窜往。是否祇有此数。该县所获之犯。究有若干。歼毙之犯。究有若干。其首犯朱麻子曾否就捦。此外有无窜匿他处。及该处习教伏匿之犯。著孙尔准遴派妥员严密侦缉。务将首夥各犯悉数摉捕净尽。固不可拖累无辜。断不可使匪徒一名漏网。将此谕令知之。　　

○封故浙江严州府知府王光鼎、为昭应伯。从巡抚帅承瀛请也。　　

○甲辰。上诣皇太后宫问安。　　

○遣官祭黑龙潭照灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

