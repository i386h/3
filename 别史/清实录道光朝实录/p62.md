<!-- { "loadSidebar": true } -->
○辛丑。命整饬内外旗营训练。谕内阁、朕恭阅嘉庆五年皇考仁宗睿皇帝实录。内载国家设兵。原以卫民。全在平时操练。方能得用。第承平日久。文恬武嬉。各营伍将弁。往往自耽安逸。竟不以操练为事。而该管上司又复不加察查。以致日渐废弛。著各该督抚提镇、务须随时认真操练。使之技艺娴习。悉成可用之兵。以饬营伍而重巡防等因钦此。仰见我皇考圣虑深远、有备无患之至意。因思我朝开创之初。八旗军锋所指。无不克敌制胜。厥后统一寰区。武功耆定。外而各省、亦俱建立营伍。分防驻守。钜法良规。尽美尽善。溯查乾隆年间西陲用兵。两金川平定。八旗劲旅。最为得力。人才亦复辈出。此后嘉庆初年、三省教匪滋事。全赖圣谟广运。克奏肤功。八旗官兵打仗出力者。固不乏人。究未能全数收其实效如昔日者也。皆由管领教练之人。平时漠不关心。因循懈弛。坐令国家有用之兵。日就荒废。深为可惜。更堪愤恨。如健锐火器两营、操练本属认真。遇事亦能得力。然近日风气。亦不逮从前远甚。至于前锋护军诸营、亦非从前可比。而满蒙汉二十四旗之兵。更难过问矣。虽一切情形。不能与健锐火器两营并论。然亦不可藉此推诿。视为具文。甘为废弃。其东三省官兵、原属骁健。乃根本之地。更不可稍形荒废。嗣后该管王大臣等务须遵照旧规。加意操练。何人某项技艺优长。何人马上最为娴熟。全在平日留心分别记忆。或随时量加鼓励。或升转秉公拔擢。总在该管之人不辞劳瘁。公正乃心。方能渐收实效。用复旧规。若不实心经理。经朕看出。或因事显露。朕惟该管之人是问。勿谓教之不豫也。至各省驻防、以及绿营兵弁、原属强弱不一。强者固不可日渐废弛。罢软者更不可不勤加操练。著饬知各省将军督抚提镇等、嗣后必应力返积习。加意训练。破除情面。举黜公平。于常操之外。每日应如何操练之处。著各该将军督抚提镇等悉心定拟。不必会衔。一一明白回奏。候朕定夺。既经此次奏定之后。务要实力而行。不可徒作空言。亦不可过于苛细。务期一日有一日之功。一兵有一兵之用。若不实心操练。仍视为泛常。经朕觉察。或随时看出。决不宽恕。用副朕安不忘危、保卫民生之至意。将此通谕中外知之。特谕。　　

○严饬道府亲提所属控案。又谕、各省亲民之官。莫如州县。州县之贤否。惟道府知之最真。而民隐之能否上达。州县之上。亦惟道府实扼其键。近日小民有于道府衙门控告州县、及控吏胥而牵涉本官者。该道府往往以一批了事。仍发回本官办理。以致逼勒认诬。私押酿命。弊窦丛生。冤抑者无路求伸。刁健者任情挟制。讼狱繁兴。牧令恣肆。职此之由。不可不加以振刷。著通谕各督抚、严饬各道府屏除积习。于所属被控之案。务即亲行提讯。辨别曲直。秉公剖断。不得仍发回本州县办理。并责成各该督抚留心察看。如该道府有审断不公者。随时驳正。若惟知袒护属员。罔恤民瘼。即行严参惩办。以通民情而肃吏治。　　

○又谕、绵课奏、因病未痊。请将伊所管事务开缺。另行派员管理一摺。庄亲王绵课、所管各处毋庸开缺。著伊在家善为调养。俟病痊愈后再行当差。伊所管宗人府宗令事务。著定亲王绵恩署理。正白旗领侍卫内大臣事务。著乌尔恭阿署理。正黄旗满洲都统事务。著那彦成署理。　　

○谕军机大臣等、长龄等奏、驱逐河北番帐情形一摺。循化、贵德、所属野番。常有抢掠蒙古之事。若任听在河北插帐居住。则相距密迩。该蒙古等势本孱弱。益难防范。本年夏间。该督等派令官兵、赴口外沿河一带驱逐番帐。路遇番贼。竟敢拒捕接仗。幸官兵奋勇剿捕。毙贼十名。并将被掳蒙古、及马匹牛羊夺回。惟时助勒盖偷住之汪什代克等九族番子。及盐池一带穵盐之番户。均经具结。情愿俟冬令冰结搬移过河。已先退至恭额尔格、及阿苏拜山根暂住。现在已交冬令。该督等当饬知该厅营、一俟冰坚可渡。即催令该番族等遵照前约迁移。其余散处插帐之番。次第设法驱逐。傥该番等狡黠延挨。届期背约。该督等察看情形。应如何押令搬徙之处。再行奏明办理。将此谕令知之。　　

○旌表守正捐躯安徽宿州民丁盛秋妻赵氏。　　

○壬寅。谕军机大臣等、松筠奏、查讯汪复泰列款具控大概情形一摺。此案汪复泰列控多款。头绪纷繁。浙省盐务。当改定之初。必当彻底查明。俾虚实一无含混。现据松筠查明汪复泰所领银八万余两。实系各商公捐帮贴。浙省课款。分徵统支。内外款向系通融动垫。帅承瀛当接管之初。清厘库项。自不能不按款稽核。惟此款银两。详批有案。该抚疑系侵帑。辄将汪复泰家产查封。办理亦未免过急。以致汪复泰列控反噬。至汪复泰所控帅承瀛札提运库银七千两。本年端阳贡品内龙袍褂等件。饬令变价。勒追领项。运库垫款。众商呈请归补。批驳不准。豫纳课银。联票未填之引。不准禀改。织造衙门豫办丝斤。所领津贴银两。仍以混冒著追各款。其具控虽属有因。而帅承瀛办理实一无弊混。即所控停止洒带仍请铳引之不便。现据查明洒带行销。不过一时之调剂。铳引挽正纲分。系为经久之计。帅承瀛所办并无错误。实为该革商妄控。至所控商人吴云章假印漏课一款。该革商先有通同弊混情事。又复控告承审之员。尤为巧诈。汪复泰即汪大镛、著革去道员职衔。交松筠按款秉公覆讯。定拟具奏完结。将此谕令知之。　　

○云贵总督史致光等奏、札调总兵、校阅武闱外场。得旨、此虽循例之事。必须严密办理。如有弊端。立行究办。不可因循徇隐。　　

○修湖北公安县仓廒。从兼署巡抚陈若霖请也。　　

○除江苏青浦县捐置义冢田地十五亩有奇额赋。　　

○缓徵湖北天门、潜江、江陵、沔阳、荆门、京山、监利、汉阳、八州县暨屯坐各卫新旧钱漕屯饷。及淤田花利、堤闸各费。　　

○癸卯。上诣皇太后宫问安。　　

○谕内阁、已革五官正常兴、办稿呈堂。引例错误。有心朦混。著照刑部所拟杖徒。照例枷责。已革博士塔方阿、私自刮补案件。业经革职。毋庸再议。其随同画押之主簿方德裕、博士何良奎、及未经画押之前任五官正成会、灵台郎何元淮、博士福奎、著交部分别议处。管理监务贝勒奕绍、既查出此案稿件阅看。不即据实究办。亦属不合。著交宗人府察议。至方履亨以博士起用时。钦天监行文吏部查核。吏部何以不将定例声明咨覆。著军机大臣、查明据实覆奏。　　

○喀什噶尔参赞大臣武隆阿、帮办大臣秀堃奏、密陈旗人生计。请于各直省督抚提镇各标马兵额内。酌分十分之五。作为旗缺。由各直省驻防八旗马甲养育兵内。就近轮流送补。责令三年充补足额。千总外委缺出。一体拔补。并准携眷分赴各府州县就近应差。一应户婚田土命盗各案。均归该地方官管理。送补之初。即咨明入于该处旗籍。其子弟原挑绿营守战马粮者。准与绿营兵丁一体考补。并请将驻防满兵充补绿营之缺。以八成调取在京旗人往补。以二成补本营驻防闲散。随时陆续咨报在京各旗。按缺选派闲散旗人前往坐补。其路费即于截旷项下放给。限三个月到防。其内外旗人、有父经拨补、子系闲散、听其带往。如兄弟叔侄情愿随往者。准其呈带。在京旗人、有欲顺随外任亲族之便。或情愿豫赴各省入于旗籍候挑兵丁自谋生理之人。俱准由都统给咨。携眷赍赴所往之处。入该处旗籍。不必给予路费。如此一转移间。不但京外各旗人生计顿充。且使各直省军容雄壮。不止旗人独沾乐利也。得旨、八旗都统副都统等公同阅看。未议定具奏之前。不必在朕前提及一字。朕不向王大臣等论其可否。统于议奏后再降谕旨。　　

○修福建泉州厂战船。从巡抚颜检请也。　　

○贷福建台湾淡水、噶玛兰、二厅风雨折损耔种银。并给房屋修费。　　

○给盛京凤凰城、岫岩、牛庄、巨流河、白旗堡、等处被水旗民一月口粮。　　

○甲辰。谕内阁、本日有兵部笔帖式和书、在乾清门呈递奏摺。自陈管见五条。朝廷设官分职。定有等差。不容越分言事。其末秩下僚。如有确知利弊、及冤抑求伸者。或在都察院申诉。或在本衙门呈递。该堂官亦断不敢壅于上闻。若不论品秩崇卑。纷纷竞赴宫门。建言奏事。尚复成何体制。此次笔帖式和书所递条陈。尚无悖谬之处。但违例擅递奏章。著交刑部治以应得之咎。　　

○谕军机大臣等、方受畴奏、查明保定等两府四直隶州属未结各案交代。分别亏那实贮、造册取结咨部一摺。直隶清查各属交代未清款项。先将保定、顺德、两府。易、赵、深、定、四直隶州。并所属四十四处。二十一年以前、及二十一年以后、历任未结交代二百四十五案。分人分任。造册咨部。计三次清查以后。自嘉庆十年起、至二十五年八月止。共应追正杂钱粮银四十一万四千七百余两。亦按人先行造册咨部。著照该督所请、俟通省交代查办完竣。合算各员实亏之数。照依前次追缴积欠章程。分年勒限严追。统以全案奏定之日起限。升任离任者分别加紧加展。此次查出两府四州属应追银数。除摊捐等款。既已按任划清。则仓库现在钱粮。即属实贮。嗣后接收交代。总以此为据。依限完结。傥再有任意迟延。即行照例严参。毋稍姑息。又另片奏、积案迟延各员处分。人数较多。莅任非止一处。必须全案交代查办完竣。始能将历任接卸日期、及实计在任迟延月日扣算等语。亦著照所请、均俟通省交代查办完竣。再将迟延职名、分别核办。将此谕令知之。　　

○以右春坊右中允胡开益、充日讲起居注官。　　

○以工部左侍郎王以衔、为顺天武乡试正考官。都察院左副都御史贾允升、为副考官。　　

○乙巳。谕内阁、御史牟惇儒奏、请申明庶吉士大课定例一摺。庶常馆为培养人才之地。自应勤于考课。以励讲习。但祁寒盛暑。责令人人在馆扃试。亦势有所难。嗣后大教习到馆考课之期。该庶吉士等、俱当在馆将诗赋写作全完。大教习评定甲乙。以昭核实。至该御史所称庶吉士所领月费。多被馆中藉端克扣一节。著掌院学士会同大教习查明、责成该提调严行禁止。毋得仍前冒滥。　　

