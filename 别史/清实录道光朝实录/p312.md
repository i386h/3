<!-- { "loadSidebar": true } -->
○谕内阁、长清等奏、现在防堵河口。及摉拏附近零匪一摺。所奏均悉。深堪嘉悦。阿克苏贼匪。前经额尔古伦在浑巴什河剿败。此次复敢自喀什噶尔叶尔羌等处。纠约回众五六千人。在浑巴什河南岸屯聚。希图窜越。并访知波斯图哈拉塔尔惰兰回庄。前经过河附逆。与官兵打仗。潜回本村者有一二百人。经长清派参将存柱、王登科、带领官兵。并令三品伯克巴彦岱等带引。分两路进剿。贼匪用木筏分起过河。施放鸟枪抗拒。我兵枪箭齐发。将贼众全行击毙。生捦贼匪二名。又于树林内摉获七名。夺获鸟枪刀矛数十件。牛羊一千有余。又二等侍卫阿布都尔满、拏获探信逆匪二名。于讯明后即行枭示。均属可嘉。长清办理防堵事宜。俱极妥协。此次复连获胜仗。为殄贼之先声。著加恩赏戴花翎。仍交部议叙。参将存柱、王登科、三品伯克巴彦岱、俱著加恩赏戴花翎。二等侍卫阿布都尔满、认真出力。著加恩赏升头等侍卫。伊子迈玛特爱孜斯、并著加恩赏给金顶。其拏获贼探之军台伯克托克塔、著长清优加赏赉。以示鼓励。长清系兵部司员。经尚书玉麟保送副都统。朕授为阿克苏办事大臣。甫经到任。即能抚驭回众。督剿贼匪。动合机宜。玉麟举荐得人。著加恩赏戴花翎。为廷臣以人事君者劝。长清经朕施恩奖励。惟当益加奋勉。会同达淩阿等督饬官兵。严密堵捕。保障一方。计此时长龄、杨遇春、先后驰抵阿克苏。大兵云集。即随同进剿以副委任。　　

○又谕、钦天监监副高守谦、因母年老。呈请终养。著加恩准其回西洋本国。该管大臣。即传知高守谦。伊终养事毕。亦不必再行来京。著顺天府及沿途各直省督抚。一体委员接替伴送。毋任在途逗留。与人交接。致滋事端。俟至广东。交该督妥为料理。催令起程。即行具奏。　　

○谕军机大臣等、逆回勾结窥伺。情殊狡诈。经长清等分派官兵防剿。杀贼多名。足壮声威。此时长龄计已交卸。取道达巴罕草地。不日可抵阿克苏。杨遇春亦自哈密起程。均著迅速驰往。会同筹办。并飞催甘州各路官兵及贯调川陕官兵。赶紧前进。勿任迟延。现据果良额奏、接到长龄照会。将存留库车官兵一千四百名。全行撤往阿克苏。该处存兵无多。不敷防堵。初次所调陕甘兵陆续到齐。即可分拨库车防守。如乌什兵少。亦须酌量添派前往严防后路。朕闻宁夏庄浪满营及乌噜木齐满兵。向来打仗俱不甚得力。该将军等察看情形。或即于此项兵丁内。酌留防守各城要隘。及守护粮台派送军饷之用。至土尔扈特等蒙古兵。如无须留营。即饬令回喀喇沙尔。留防本境可也。将此由六百里各谕令知之。　　

○又谕、现在库车存城兵力无多。防守亦关紧要。此时各路所调官兵。计陆续驰抵阿克苏。本日已有旨令长龄、及杨遇春、酌量分拨官兵。前往库车乌什驻劄防守。果良额务当督率弁兵。镇静防范。安抚回众。保守城池及要隘地方。毋得稍有疏虞。是为至要。将此由五百里谕令知之。　　

○命前任甘肃按察使方载豫、驰赴甘肃听候差委。　　

○辛卯。谕内阁、程祖洛奏、东三省官拴过境。酌加口粮银数一摺。著照所请、准其照直隶省奏案。每兵加银五分。每日共给银一钱。以资口食。该部知道。　　

○谕军机大臣等、据御史宝瑛奏、请申明行军纪律。将乾隆年间颁发议定十条。开单呈览。并以甘肃向用纸张制造火绳。久经饬禁。恐旧习相沿。未能尽除。请一并申禁等语。行军纪律。自乾隆年间议定十条。颁发通行。原以简明切当。俾众易知。第恐承平日久。将弁等视为具文。未能时加讲习。该将军等皆久历戎行。自己于兵行所在。先期告诫。今该御史既有所奏。著将开缮原单。发交阅看。再行出示剀切申谕。务期摧敌致忾。整肃严明。用副朕谆谆告诫至意。其火绳一项。久已改用麻料。当无俟再三申诫也。将此附报便谕令知之。　　

○闽浙总督孙尔准奏、行抵大甲。查办铜锣湾情形。得旨、所奏均悉。淡水一带匪徒。务要认真查办。应诛应抚。机不可失。总要善良得所。奸匪肃清。勿留后患。方为办理得宜。断不可撤兵之后。又有不靖。重费周章。是为至要。勉之。　　

○命署漕运总督理藩院尚书穆彰阿、来京供职。以前任湖北巡抚杨懋恬、署漕运总督。　　

○命署大理寺卿诚端、驰赴阿克苏军营。　　

○旌表守正被戕四川什邡县民陈正耀女丙英。　　

○免河南武陟县放淤地亩下忙额赋。并缓上忙旧欠丁耗加价银。　　

○壬辰。上幸静明园。诣龙神庙拈香。　　

○谕军机大臣等、庆廉奏、据察哈拉克军台委笔帖式巴达兰布禀报、八月二十一日。贼匪约七八百名。东南扑来。军台被焚。又据阿奇木伯克探报、贼匪已到阿察他克一带各回庄。纠约本处回子。前来攻城。乌什官兵。除派守西北山内要卡外。其新到伊犁兵及存城兵。共七百余名。不敷分布。现在设法行文催调阿克苏已到官兵。分拨接应等语。前因乌什有通喀什噶尔草路。并据贼供有派布噜特六七百人前来攻取之语。已谕知长清等酌分官兵一千。帮同防堵。旋据该大臣派令祥云保带兵五百名。于八月初三日驰往。随后又添拨兵五百名。前往接应。计八月二十三四日可到。现在贼匪已由浑巴什河分股窜扰。占据该城两处军台。并纠约该处回子攻城。若不急将察哈拉克阿察他克两处军台贼匪廓清。则乌什文报。又难通行。孤城甚为危急。据庆廉奏、尚有躧获北山小道。可绕至阿克苏台分路转递文报。必须分兵加意防守。勿致贼匪再行断截。长龄、杨遇春、如能先后齐抵阿克苏。即当飞催所调各路官兵。星驰进发。一俟兵力稍集。即将如何埽除该两处台站贼匪。进援乌什。如何分布要隘。保守阿克苏、库车、喀喇沙尔之处。会商妥办。惟长龄由那拉特卡伦取道绕越。行走纡迟。恐未能克期赶赴。杨遇春已过哈密。计日当可先到阿克苏。该参赞即将一切事宜。早为调度。不可以长龄见次到来。等候商筹。致失事机。现已降旨飞饬沿途各督抚将军大臣等。催趱各路原调续调官兵。已出关者星驰进发。未出关者兼程前进。自当陆续赶赴。此时阿克苏大兵云集。声威自壮。惟库车、喀喇沙尔、兵力尚单。前又将库车所留乌噜木齐官兵。调赴阿克苏。该将军亦即于续调官兵内酌量分拨。俾资防堵。勿致稍有疏虞。将此由六百里加紧谕令知之。　　

○又谕、前因乌什兵备空虚。当饬长清等分拨官兵一千名。派大员带往。协同防堵。业经长清等令祥云保带兵五百名。先行驰往。昨因浑巴什河南岸屯聚贼匪。分股逼近乌什边界。又据将扎木防守伊犁官兵五百名撤回。派往乌什。计庆廉发摺时。此项添派官兵。尚未到彼。此时贼匪已窜至察哈拉克阿察他克两处军台。并纠约该处回子攻城。若不急将该二处占据贼匪。速行埽除。则乌什文报不通。孤城更为危急。而阿克苏亦将腹背受敌。长清等固当保守本境。亦须设法将该二处军台廓清。则声势相联。自可相机接应。现已谕知长龄、杨遇春、迅抵阿克苏。催集各路官兵。商筹办理。该大臣等当将阿克苏乌什联为一气。互相声援。应剿则剿。应守则守。勿致坐失事机。稍为疏虞。将此由六百里加紧谕令知之。　　

○又谕、现在扬威将军长龄、与参赞杨遇春、不日可抵阿克苏。各路官兵。多未出关。应令迅速驰赴军营。以备及时进剿。所有吉林黑龙江兵丁。经过直隶河南陕西甘肃及哈密至阿克苏一带。著该督抚大臣并各饬所属。于应需车马供支。速为备办。催令遄行。无致稍有迟滞。其原调续调陕甘四川兵丁。计已先后启程。著该将军督抚饬令赶紧前行。经过地方。妥为照料。并著鄂山等于各路官兵未出关者。催令兼程前进。其已出关者。务令星驰进发。能早到一日。即可得一日之用。是为至要。将此由六百里加紧各谕令知之。　　

○又谕、庆廉奏、祥云保带兵五百名。已到乌什安插巡防。并片奏、贼匪已窜扰至察哈拉克阿察他克一带。纠约该处回子攻城等语。前因该城兵备空虚。已饬长清添派兵一千名。前往防堵。昨据长清奏报、因瞭望浑巴什河南岸贼匪。分股向西北行走。逼近乌什边界。又拨伊犁官兵五百名前往。统归祥云保带领严防。约计八月二十三四日。即可赶到。此时贼匪窜扰。距城甚近。兵力尚单。不可分拨。前据长龄奏、该处存小麦一万余石。尚可为婴城固守之计。惟当会同祥云。保督饬已到官兵。将城池加意防守。务保无虞。现已飞饬长清、齐慎等、务将乌什阿克苏两处。联为一气。互相声援。俟长龄、杨遇春、驰抵阿克苏。即当廓清台站。相机堵剿。该大臣总当激励将士。抚驭回众。以待大兵援应。是为至要。将此由六百里加紧谕知庆廉、并谕祥云保知之。　　

○以漕标候补备弁。足敷差委。命兵部再停一年分发。　　

○给福建彭化、嘉义、淡水、三厅县械斗焚枪村庄两月口粮。并房屋修费。　　

○命五城于冬春二季设厂煮赈。　　

○癸巳。谕内阁、长龄等奏、哈萨克汗托霍木身故。伊子公衔阿勒坦沙拉、遣其弟江锡尔具呈。听候办理。并将原呈进呈请旨一摺。阿勒坦沙拉、因伊父托霍木身故。特遣其弟江锡尔、远赴伊犁。贡献马匹。呈请听候如何办理。殊属恭顺。阿勒坦沙拉、系托霍木长子。所遗汗缺。著加恩赏给承袭。令其将所属哈萨克等妥为管束。　　

○谕军机大臣等、前据琦善等奏、开放减坝后。已将御坝拆通。俟黄水再见减落。添启吴城七堡临黄大堤。使清水畅出。大加宣洩。所有山盱拦湖坝、及三河两坝、扬河扬粮各坝。自上而下。以次堵闭。现据奏报之期。将及旬日。其各坝曾否次第堵合。尚未据该督等续行陈奏。此时湖水既已分路宣洩。自当日见消落。即应将河湖闸坝赶紧堵筑。不但可以撙节湖水。为将来刷黄济运之用。其下河被淹民田。俾令及早涸复。赶种秋麦。无误春耕。若但以保护高堰为主。而不计及春运之短绌。将来黄高于清。又不能开坝催渡重运。伊谁之咎。况淮扬所属各州县。久在巨浸之中。居民荡析。各坝早闭一日。即数十万灾黎。早获一日安全。现在是否已经集料兴工。其减坝以下。掣溜能否通畅。黄水较前若何减落。清水是否畅出刷黄。该督等当一面饬属妥速筹办。一面将近日情形迅即覆奏。以慰廑注。将此谕令知之。　　

