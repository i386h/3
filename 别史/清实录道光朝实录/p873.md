<!-- { "loadSidebar": true } -->
○御紫光阁。阅中式武举马步射。　　

○命吏部左侍郎桂轮、工部右侍郎赛尚阿、敬谨查勘泰陵工程。　　

○颁发江苏清江浦斗姥宫御书扁额曰斟元垂佑。　　

○己巳。上御箭亭。阅中式武举技勇。　　

○御乾清宫。引见中式武举。亲定甲乙。　　

○谕内阁、乐善等奏、请饬催两淮应交牧群生息银两。并暂借库项垫发一摺。此项息银。系充察哈尔三旗牧群之用。自应按期解交。以符定限。所有道光十六年息银九千两。十七年半年息银四千五百两。前据陶澍奏称、业经派解送直隶藩库。著琦善迅速解交该处。以资办公。其十七年下半年应解息银。并著两江总督于本年冬季如数解送。毋再延玩。嗣后每年应解息银。务于岁前豫交。以符定限。至此项息银未经解到之前。著准其于该处八旗初次赏借生息项下积存银内。暂借银七千两。以备垫放。俟前项息银解到。即行归款。　　

○谕军机大臣等、有人奏、伊犁将军门丁纵恣不法。废员因缘为奸一摺。伊犁为岩疆重镇。将军有统辖控驭之责。必严明法纪。杜绝瞻徇。方为不□委任。特依顺保任将军有年。奕山与之同城。见闻较切。著将摺内所指各情节。逐细查明。据实具奏。傥瞻徇情面。稍有不实不尽。日后别经发觉。奕山不能当此重咎也。原摺著钞给阅看。将此谕令知之。　　

○庚午。上御太和殿传胪。赐中式武举一甲王瑞、方台、金连元、三人武进士及第。二甲王廷献等八人武进士出身。三甲马富等四十九人同武进士出身。　　

○谕内阁、前因给事中周开麒参奏、前任江西莲花厅同知程国观贪酷各款。有旨令朱士彦等会同陈銮查办。兹据朱士彦等审明具奏。此案程国观被参各款。既经查讯明确。并无夥开钱铺。滥用非刑。暨勒诈贿卖拜师冒赈各情事。所有原参之处。著毋庸议。该员业已丁忧卸事。著即饬令回籍。　　

○又谕前据给事中沈鑅奏参、河南武陟县知县新升广西西隆州知州赵铭彝贪酷各款。当降旨交汤金钊、文庆、查办。兹据文庆逐款查明、该县尚无贪婪劣迹。惟于书吏何庆奎偷减桥工。王光业亏欠钱粮各案。将应讯之犯。均因滥刑致令病毙。复于童生张玉辉误买官地之案。违例科罚钱文。其由修武调任武陟。曾将差役常广德等带赴新任。隔属充役。亦属不合。赵铭彝著即革职。以示惩儆。　　

○又谕、此次湖南武冈州逆匪蓝沅旷习教滋事。该地方官得有风闻。既不能先事豫防。致酿巨案。又不能将首逆迅速拏获。立正刑诛。均有应得之咎。所有失察之该管官宝庆府理猺通判德庆、武冈州知州徐瑃、前署新宁县事长沙府同知朱士锦、署新宁县事试用知县王廷瑷、新宁县教谕刘钜麟、训导彭士印、俱著革职。宝庆府知府惠体廉、著降二级调用。前任湖前盐法长宝道今升广东盐运使梁恩照、著降一级调用。前任湖南按察使今升甘肃布政使赵炳言、前任湖南布政使。现任大理寺少卿惠丰、均著于现任内各降二级留任。前任湖南巡抚吴荣光、湖广总督讷尔经额、均著各降一级留任。吴荣光现以四品京堂候补。著于补官日降一级留任。赵炳言又于署布政使任内失察。梁恩照又于署按察使任内失察。著于现任内各再降二级留任。以上各员所得处分。均不准其抵销。至该犯程孔固、于道光十五年正月拜四川人王又名为师。传授雷倡和等四十余人。雷倡和转传于监沅旷等十余人。著讷尔经额、即将自十五年正月初一日起、历任失察习教之该管官。查取职名。交部议处。并著四川总督查明该犯王又名习教起自何人。始于何年何月。一并将历任失察各职名交部议处。　　

○两广总督邓廷桢奏、履勘海口炮台。演试炮位。会阅虎门秋操情形。得旨、操演准备。均属妥协。但日久万不可废弛也。勉益加勉。　　

○展缓黑龙江、齐齐哈尔、墨尔根城、三处积歉旗丁旧欠粮银。　　

○辛未。上诣皇太后宫问安。　　

○谕内阁、此次湖南武冈州逆匪蓝沅旷等谋逆滋事。该地方历任武职各官。漫无觉察。以致酿成不法。均属咎有难辞。所有失察之湖南武冈营外委游加喜、宝庆协左哨千总胡永春、俱著革职。武冈营千总张大宏、宝庆协外委方玉胜、经部议革职。本属咎所应得。惟念张大宏当贼众围城之日。首先枪毙一贼。余匪解散。著有微劳。曾有旨以守备即行升补。并赏戴花翎。著加恩免其革职。于升补守备后。仍带革职留任。八年无过。方准开复。方玉胜、随同提镇将备剿捕勤奋。前经赏戴蓝翎。著加恩免其革职。拔去蓝翎。武冈营游击杨昌泰、宝庆协副将托精阿、俱著降二级调用。永州镇总兵崇福、湖南提督薛升、俱著降一级留任。以上各员所得处分。均不准其抵销。至失察奸民程恒忠等习教之地方武职各官。著讷尔经额查取职名。送部议处。其王又名前在四川习教。该地方失察各武职。即著四川总督查取职名。一并送部议处。　　

○旌表守正捐躯湖北枝江县民黄本顺妻吴氏。　　

○壬申。谕内阁、马成金、著准其以文生员兼袭骑都尉世职。嗣后承袭一二三等轻车都尉。及骑都尉世职。比照云骑尉恩骑尉之例。准其以文武生员兼袭应试。支食世职俸银。该部仍于带领引见时。将应否兼袭之处。声明请旨。其捐贡捐监人员。概不准其兼袭。亦不准以本非文武生员。将轻车都尉骑都尉世职。改作生员应试。以示限制。该部即纂入则例。永远遵行。　　

○以失察马兰镇属营兵王蚊亏习教。前任提督徐锟等降留革职有差。　　

○以协拏山西赵城县逆匪。予知县费公彦等升补议叙有差。　　

○拨热河司库银。采买古北口兵粮。从都统嵩溥请也。　　

○以山西山阴县旱灾。命拨大同县仓谷平粜。并备来春贷给耔种。　　

○癸酉。上御懋勤殿。勾到湖广浙江江西本年情实罪犯。停决湖广斩犯十四人。绞犯二人。浙江斩犯五人。绞犯一人。江西斩犯八人。余七十人予勾。　　

○谕内阁、前据给事中常大淳奏、各省藩库额设封贮银两。动缺甚多。请饬部酌定筹补章程一摺。当交户部查核具奏。兹据查明、该部历次奏定将捐监银两。弥补封贮。各省于十万两解部后。以五万两归补。陕西河南山东山西湖北等省。以五万两解甘肃后。以五万两归补。原以轮流间补。则部库与边储。既可充裕。而各省缺额。亦可渐次弥补。必须通盘筹画。庶不致顾此失彼。现在各省封贮银两。除直隶江西原额无亏。直隶分贮银两。因公借动。归于摊廉追解外。其江苏安徽福建湖南广西四川云南贵州陕西河南山西山东湖北甘肃等省。应仍照历次奏定章程。以捐监银两。除解部解甘肃之外。挨次归补。惟旋补旋拨。于封贮仍属无益。嗣后各直省非有要需。该督抚等不得将此项银两。遽请动用。庶有补无拨。而原额自可渐复。所有该给事中请将捐监银两。尽数归补各省封贮之处。著毋庸议。至江宁省因公借动封贮银四十余万两。浙江省因公借动封贮银二十余万两。庶东省因公借动封贮银二十万两。均应由该省自行归补。著各该督抚上紧督催。按年归款。毋任延宕。以重库储而归核实。　　

○又谕、裕泰奏、已革问遣道员。交代仓库各款。轇轕不清。请旨留禁查办一摺。湖南已革问遣道员常庆、应交仓谷银两各款。既系历任借放。及佃欠盘缺。未经详明有案。即属亏那。该革员接任时。何以不即揭报。遽肯接收出结。而接收后何又不行上紧追缴完款。及至参革后。始行移交后任作抵。难保非因有亏空。捏词搪抵。常庆著暂行留禁。交该抚彻底严查审讯。务期水落石出。以清款项。如有亏短捏抵情弊。或系历任自那缺。著即据实参办。不准因业经问遣之人。颟顸将就。致令幸免也。寻总督林则徐等奏、该革员常庆应交银谷。据升署辰永沅靖道王简禀称交抵清楚。其应追兵勇挟借案内分赔银两。亦经全数完缴。请仍将该革员解赴配所效力赎罪。下部知之。　　

○湖南巡抚裕泰奏、查明苗疆情形。并酌拟屯防。得旨、经国远猷。必当随时整饬。汝能见及。甚属可嘉。　　

○安徽巡抚色卜星额覆奏、粮船青皮匪徒。往来无定。缉捕亦无定法。有随帮上下。为水手售私者。则宜缉于粮船既到以后。有盘踞村镇马头。勾结为匪者。则宜缉于粮船未到以前。现已访获王大本等二十八名。分别惩办。仍饬于空船到境时。加意稽查防范。报闻。　　

○以故贝子祥端子继善、降袭镇国公。三等镇国将军奕聪子载安、降袭三等辅国将军。　　

○缓徵安徽五河、潜山、寿、宿、凤阳、怀远、定远、灵壁、凤台、泗、盱眙、天长、怀宁、桐城、太湖、宿松、望江、南陵、贵池、青阳、铜陵、建德、东流、当涂、芜湖、繁昌、无为、巢、颍上、霍邱、亳、和、三十二州县及屯坐各卫被水被旱歉区新旧正杂额赋。　　

○展缓湖南华容、安乡、湘乡、茶陵、常宁、衡阳、清泉、耒阳、巴陵、九州县及岳州卫上年被水被旱灾区带徵额赋。　　

○甲戌。命大学士穆彰阿、仍在南书房行走。　　

○除湖南澧州淹废田亩额赋。并免旧欠额赋及耔种银。　　

○乙亥。上诣时应宫拈香。　　

○谕内阁、前据容照奏、马兰镇属营汛。向采各种药草。呈交镇署。打草兵丁。每年缴镇署二万束。以备修补房间。当有旨令容照查明各项陋习。始自何年何人。据实覆奏。兹据奏称、打草缴署一节。始于乾隆四十六年保宁任内。传采药草一节。惟道光六年庆惠任内。有传帖一纸。以前查无案据等语。国家养育兵丁。原以备操防之用。该管各官何得私行役使。致旷差操。此项采药打草陋习。实属不合。本应将历任各员查明惩处。惟念历年久远。官非一任。所有历任沿袭陋规。及未经查出各员。姑从宽免究。嗣后该总兵务当将前项陋习。实力稽查。永远禁革。傥日久生懈。再有馈送摊派等弊。一经发觉。定将该总兵等惩处不贷。　　

○丙子。上诣皇太后宫问安。　　

○御乾清门听政。　　

