<!-- { "loadSidebar": true } -->
○福建台湾镇总兵官刘廷斌奏、查阅南北两路地方。察看民番情形。考验官兵技艺。得旨、台湾民情浮动。总在汝镇道大员。处以镇静。而镇静之中。又忌因循姑息。务要清正持身。公勤莅事。操防缉捕。尤为紧要。万不可稍有疏懈。其共勉之。以副简任。　　

○修江南省坞黄快船。从巡抚陶澍请也。　　

○癸巳。以岁暮祫祭。遣官祭太庙中殿。后殿。　　

○谕内阁、阴功保奏参、查出旷误齐戒之官员一摺。本月二十七日斋戒期内。二等男恩绪、三等轻车都尉兼佐领德东、并未赴本旗署内斋戒。著交部照例办理。　　

○又谕、那彦成等奏、讯办被胁从逆、及娶有回妇之汉回。分别定拟一摺。所办甚属周妥。叶尔羌地方。拏获从前被胁从逆之汉回马伏、赵永伏二犯。著照所拟、发往云贵两广极边烟瘴充军。其擅娶回妇之马得隆、马建林二犯。亦著照所拟、杖一百流二千里。汉回盘踞各城。有薙发从夷、及擅回妇者。作何治罪之处。例无明文。著刑部分别定罪。并将薙发而又娶回妇者。一并明定科条。奏准通行。遵照办理。寻刑部议。汉回甘心薙发从夷助逆者。不分首从。拟斩立决。被胁薙发。并未随同戕官抗拒。复经悔罪投回者。拟遣。如又擅娶回妇者。到配加枷号一年。并未薙发从逆。止于擅娶回妇者。拟流。从之。　　

○又谕、那彦成等奏、增兵盐菜钱文。不敷搭放。请变通旧制。并筹补不敷银两一摺。喀什噶尔等城添设防兵。应支盐菜钱文。岁徵阿拉板、及阿克苏钱局拨解普尔钱文。不敷搭放。据那彦成等查明各大臣养廉。除库车、亟克苏、乌什、全支银。喀什噶尔、英吉沙尔、叶尔羌、和阗、系银钱各半支给。喀喇沙尔、系按银八钱二支给。每银一两。均折普尔钱一百文。其各城官员盐菜。除库车全支银两。其余各城均系按成分别支给。每银一两。均折普尔钱一百六十文。请以搭放官员钱文。放给兵丁。其官员请改支银两。惟原定钱价参差不一。应需加增经费银三千余两。请将阿克苏改壔当十钱文。以资添拨。著照所请、自道光九年为始。各城官员养廉盐菜。向系银钱搭放者。一律准其全支银两。阿克苏钱局。即于春卯开炉。加铸当十钱十分之五。除旧额外。改铸长余钱文。分别拨解各城。搭放兵丁盐菜。归入奏销造报。仍著武隆阿查明各城新增旧设兵额。及岁入普尔钱文确数。并酌定搭放兵丁成数。均匀拨解。咨部查核。该部知道。　　

○谕军机大臣等、霍罕每藉通商贸易。渔利外夷。又以逆裔家属在伊部落。居为奇货。此次因将安集延驱逐出卡。严禁茶叶大黄。不与通市。该处管事头目明巴什迈玛特习里普。听遣回之毛洛阿奇木怂恿。遣人送信。虽不似前此倨肆。而词语仍复不驯。那彦成等仍未令其谒见。即派人押送出卡。所办极是。现自禁绝贸易以来。外夷各部落。因诸多不便。怨怼霍罕。如果各城认真严禁。该夷无利可牟。日久自当穷蹙。将来诚心詟服。断不敢大言不惭。此时若以其意欲修好。即信以为实。必致伊夸耀外夷。岂非堕其术中。该督等既见及于此。必要妥为筹霅。务当严饬各城。稽察要隘。不准茶叶大黄。稍有偷漏。在卡外恭顺各部落。自当按照奏定章程。通市互易。惟不可任霍罕夷商、有影射冒混情弊。致查禁有名无实。转为外夷所窃笑。现在送出之官兵回子等。固是无关轻重。即张逆家属在潜匿。不过苟全生命。亦不值与之相较。责令必为献出。该督摺内既称张逆之子布素鲁克。至极不过又一张逆。一二万兵。便可平定。是亦有何紧要。该督惟当遵照节次所降谕旨。示以无足重轻。断不可勒令缚献。如果霍罕因绝其通市。实形悔惧。将张逆家属送出。绝其根株。固属甚善。若必加之以威。而仍居奇加故。或竟以假淆真。彼时又将如何办理。岂不又生枝节耶。该督等虽已向送回兵丁回子德克金布等。询问霍罕情形。惟恐或有串捏。不实不尽。著即于官兵回子等二十二人内。择其明白诚实者。督同伊萨克隔别讯问。务将霍罕一切情事。及近日情形。逐一详加研鞫。据实具奏。至送回之兵丁遣犯回子等二十二名。因被胁送至霍罕。与甘心从逆者不同。著加恩免其治罪。德克金布等释回本旗。不准再挑差使。沉长发等释回原籍。交地方官严加管束。回子等交该伯克就近安置严管。其五品哈资伯克阿布都拉系黑帽回子。因不降张逆。送往霍罕。情尚可原。著加恩赏还翎顶。仍交伊萨克察看。如无他故。将来遇有五品伯克缺出。仍准录用。将此由四百里谕令知之。　　

○又谕、那彦成等奏、招致附从霍罕之额提格讷布噜特部落。指与特依劣克巴罕地方。妥为安置等语。览奏嘉悦之至。额提格讷前此为霍罕所胁。强占其地。现因苦于悉索。遵檄率其部众、前来投诚。俾霍罕顿失羽翼。固属甚善。然受降易。抚降难。在该布落现与堆罕为讎敌。或不致有虚假。惟伊归附霍罕有年。一旦遵我檄谕前来。未必霍罕不以我纳彼叛人为词。设以此遣使致问。岂不又生边衅。且特依劣克达巴罕地方。既在卡外。该布噜特等自往住牧则可。亦未便即为天朝指与地方。令其安置。该督等当体察情形。妥为办理。慎勿视为易易。凡抚驭之方。或通商等事。尤期经久无弊。该部落向为霍罕羽翼。今复徙居他所。岂肯弃若敝屣。设有蛮触相争之事。该布噜特等必当求援。不应则失信外夷。应之则无此政体。亦当豫为议及。该督等当谕以尔部落既诚心归命。大皇帝嘉尔效顺。将该比阿里玛卡、加恩赏换二品顶带。与效顺各布噜特爱曼一视同仁。善为抚恤。尔等当自安生计。永作藩篱。惟与外夷有横怨兴兵之事。天朝体制。从不过问。不但尔部落一处为然。并非稍有歧视。如此豫为晓谕。庶将来有求不应。不致稍生觖望他。将此由四百里谕令知之。　　

○赏已革副都统常德、蓝翎侍卫。为伊犁领队大臣。　　

○命杜尔伯特汗齐旺巴勒楚克。在乾清门行走。赏苏尼特郡王布尔呢锡哩。三眼花翎。喀尔喀公衔头等台吉额林沁多尔济。花翎。　　

○予伊犁解送乌噜木齐马匹官员议叙。赏兵丁一月盐菜银。　　

○以乌什屯田丰收。予员弁议叙。赏兵丁一月盐菜银。　　

○甲午。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后陵寝。　　

○遣官祭端慧皇太子园寝。　　

○遣官祭太岁之神。　　

○朝鲜国使臣洪起燮等三人。于午门外瞻觐。　　

○乙未。上御保和殿。筵宴朝正外藩。科尔沁、巴林、喀喇沁、浩齐特、苏尼特、阿巴噶、翁牛特、阿科尔沁、阿巴哈纳尔、鄂尔多斯、郭尔罗斯、乌珠穆沁、乌喇特、杜尔伯特、喀尔喀、阿拉善、青海、和硕特、额鲁特、土尔扈特、土默特、绰罗斯、王贝勒贝子公额驸台吉塔布囊等及章嘉呼图克图朝鲜琉球国正副使随文武大臣、依次就坐。诸乐并作。上进酒。召左翼科尔沁扎萨克扎萨克图郡王敏珠尔多尔济、巴林扎萨克郡王那木济勒旺楚克、喀喇沁扎萨克都楞郡王布呢雅巴拉、浩齐特扎萨克郡王额林沁诺尔布、苏尼特扎萨克郡王布尔呢锡哩、阿巴噶扎萨克郡王阿尔塔什第、翁牛特扎萨克贝勒蒙古济雅、阿噜科尔沁扎萨克贝勒丹津巴勒桑、阿巴哈纳尔扎萨克贝勒巴勒楚克、贝子伊达木扎布、喀喇沁扎萨克辅国公额外侍郎玛哈巴拉、右翼杜尔伯特汗齐旺巴勒楚克、喀尔喀扎萨克亲王车登多尔济、阿拉善扎萨克亲王玛哈巴拉、青海扎萨克贝勒那木喀旺扎勒、喀尔喀扎萨克贝子蕴端已雅尔、喀尔喀贝子巴勒多尔济、喀尔喀扎萨克亲王车登巴咱尔、喀尔喀扎萨克郡王多尔济喇布丹、回部郡王衔贝勒哈迪尔、喀喇沁贝勒托恩多、科尔沁扎萨克贝子济克默特、至御座前。赐酒成礼。　　

○赏浩齐特扎萨克郡王额林沁诺尔布、阿巴噶扎萨克郡王阿尔塔什第、三眼花翎。喀尔喀贝子巴勒多尔济、只眼花翎。　　

○礼部议准、闽浙总督孙尔准等奏、请于台湾另编粤籍生员中额。于闽籍中额三名外。另编田字号中额一名。从之。　　

○是年。旌表孝子、江苏等省朱铨等十名。孝女、江苏等省胡白玉等三口。孝妇、安徽等省蒋李氏等七口。守节合例。满洲庆瑞妻班氏等一百一十口。蒙古富伦太妻博尔济吉特氏等三十三口。汉军胡起祥妻张氏等三十二口。内务府常龄妻李氏等十九口。各省驻防隆太妻张氏等一百五口。直隶等省袁光裕妾王氏等一千七百三十九口。夫亡殉节、直隶等省刘钟妻王氏等五十八口。未婚守志、内务府德丰骋妻那拉氏一口。直隶等省马骥骋妻王氏等四十六口。百岁寿民妇、安徽等省戴家达等四十四名口。六世同堂、福建袁黄氏一家。五世同堂、江苏等省赵吴氏等五十五家。各给银建坊如例。　　

○一产三男。河南等省陈蔡来等十二家。　　

○会计天下民数谷数。直隶等省通共大小男妇三万八千六百五十三万一千五百十三名口。存仓米谷三千二百九十八万二千二百五十四石七斗四升一合六勺。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百五十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光九年。己丑。春。正月。丙申朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣、诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫赐皇子亲藩等宴。　　

○是日立春。顺天府进土牛春山宝座。　　

○丁酉。上御重华宫。茶宴廷臣及内廷翰林。命和御制新正二日重华宫茶宴诗韵。　　

○给安徽泗、五河、宿、灵壁、天长、五州县并屯坐各卫上年被水被旱军民一月口粮。　　

