<!-- { "loadSidebar": true } -->
○壬寅。谕军机大臣等、那彦成等奏、据循贵文武各委员、将回巢之察罕诺们汗属下、及野番各族。逐细编查。已查出历年抢窃官马赃物、及熟番妇女。现将渡口交各番头目看守。并遵旨将河南四旗蒙古仍留原牧等语。回巢各番。散处河滨。欲其不渡河北。全在地方文武员弁、实力稽查。周详妥善。俾野番自然慑服。乃可历久相安。那彦成等、此次督饬查办。河北实已肃清。其叩头悔罪、看守渡口之番目等、承充户总。并未赏给顶带。亦未另予赏号。著俟一二年后。如果野番绝迹。再行奏请赏给顶带。并著嗣后责成西宁镇道。于春秋二季。轮往循贵。点验门牌户口。如有一户逃亡。即尚该管户总、严追下落。傥系潜渡河北。询明住所。飞报西宁大臣总督衙门。立往捦拏。严切究办。编查番族。为边疆要务。那彦成等、务当按照奏定章程。饬属奉行勿怠。不可日久视为具文。以致番族觊觎复行偷渡也。将此谕令知之。　　

○癸卯。上诣皇太后宫问安。　　

○遣官祭文昌帝君庙。　　

○谕军机大臣等、据孙尔准奏、皖省六次清查。除实系捐赔、业经造册咨部核办外。其各省亏缺抵缺各款。尚有轇轕款目。并随时追缴应行划收清款者。必须根查底案。沿流溯源。得其实在致亏之由。然后可以酌定追补之法。以杜续亏之渐。所奏甚是。著陶澍再行逐细确查。筹定章程。核实奏明办理。又据奏、颍州府与豫省接壤。为红胡捻匪出没之区。防缉宜周。原设兵力尚单。现与督臣咨商、移改参游。添设弁兵员缺名数。并调拨各营分名粮。未及会奏。移交新任巡抚查办等语。著陶澍会同孙玉庭、筹度现在情形。是否必应添设。再行详查妥议。明白具奏。不可徒事更张。有名无实也。将此谕令知之。　　

○命泰宁镇总兵官果齐斯欢、会同敬谨办理昌陵圣德神功碑工程。　　

○命右春坊右中允程恩泽、提督贵州学政。　　

○甲辰。上御乾清门听政。　　

○遣官祭先医之神。　　

○护山东巡抚杨健奏、拏获河南虞城县教匪卢照常案内各犯。解豫审办。得旨、所奏均悉。据称曹单一带。民情安静。办理甚好。然彼处向系窝积邪匪之区。目前虽可放心。亦不可置之度外。仍应随时察访。密饬该处文武等官。不露声色。小心防范。如有余賸匪徒。一得端倪。急速掩捕。断不可稍形疲玩。贻害将来也。程含章到任后。将此旨一并传知。　　

○以通政使司副使特登额、头等侍卫吉伦泰、候补内阁学士汪守和、为内阁学士。兼礼部侍郎衔。国子监祭酒武忠额、为詹事府詹事。　　

○乙巳。谕内阁、颜检奏、知县因公降调。请捐复原官。留直隶补用一摺。向来因公降革人员。经该督抚奏请捐复。将该员先行送部引见。俟引见奉旨、准其捐复。仍以原官补用。本系格外恩施。若已捐复原职。仍留该省候补。恐启奔竞之渐。程正乐、著准其捐复原官。照例送部引见。所有该督请将该员留于直隶补用之处。著不准行。　　

○修筑齐齐哈尔城基土坝。从吉林将军松箖请也。　　

○上以祭社稷坛。自是日始。斋戒三日。　　

○丙午。遣官祭关帝庙。　　

○谕内阁、大阿哥、惠郡王、本月二十日。前往南苑学围。三月十二日。回圆明园。著内大臣孟住、暂充总谙达。与总谙达阿那保、轮流跟随阿哥等一同居住。其应行随往之散秩大臣、侍卫等。著交各该处照例奏派。　　

○谕军机大臣等、朕御书海表同文扁额。赐朝鲜国王。屏翰东南扁额。赐琉球国王。永奠海邦扁额。赐暹罗国王。现在各该国使臣俱已起程出京。晋昌、赵慎畛、阮元、接奉御书扁额。著于该使臣等过境时。发给该使臣赍回本国。交该国王祗领。将此各谕令知之。　　

○免云南铜厂民欠无著工本银。　　

○丁未。孝淑睿皇后忌辰。遣官祭昌陵。上诣雍和宫行礼。　　

○祭先师孔子。上亲诣行释奠礼。　　

○戊申。祭大社。大稷。上亲诣行礼。　　

○湖广总督李鸿宾奏、查禁州县办案积弊。得旨、君不爱民。天必降罚。官不爱民。亦鲜能逃国宪也。可不慎惧省察乎。又批、总在督抚以国事为家事。和衷商搉。随时留心察访。如有殃民之吏。断不可瞻徇将就。稍存见好之心。必当立即奏闻。应斥者斥之。应调者调之。务要官知爱民。民知敬官。如此则作奸犯科之事鲜矣。卿等慎勉为之。　　

○命翰林院编修许乃普、田嵩年、在南书房行走。　　

○修湖北监利县樱桃垸、及荆门州沙洋堤工。从总督李鸿宾请也。　　

○己酉。春分。朝日于东郊。上亲诣行礼。　　

○诣皇太后宫问安。　　

○庚戌。上奉皇太后幸惇亲王绵恺第。　　

○班禅额尔德尼、遣使呈进贡物。赐敕褎奖。赏赉如例。　　

○命惇亲王绵恺、仍在内廷行走。并免前罚俸三年。　　

○以詹事府詹事武忠额、充日讲起居注官。　　

○辛亥。孝康章皇后忌辰。遣官祭孝陵。　　

○谕内阁、礼部议覆、通政司参议卢浙奏、请以汤斌从祀文庙一摺。原任尚书汤斌、学术精醇。顺治年间。有旨褎其品行清端。康熙年间。有旨称其老成端谨。至其政绩卓著。则禁侈靡。兴教化。举善惩贪。兴利除弊。官岭北时。捦获巨寇以靖地方。巡抚江苏时。毁不经之祀。化斗很之风。奏豁民欠。议减赋额。还京之日。部民送者十余万人。其他奏议。忠言谠论。剀切详明。正色立朝。始终一节。所学主于坚苦自持。事事讲求实用。著书立说。深醇笃实。中正和平。洵能倡明正学。远契心传。汤斌、著从祀文庙东庑。列于明臣罗钦顺之次。以崇实学而阐幽光。　　

○谕军机大臣等、本日据刑部奏、覆讯谭木一案。该犯坚执前供。据称刘文贵即刘泳贵、前在康王庙鸣钟放炮聚众。经伊用言吓散。刘泳贵因此挟嫌。调唆伊母。将伊斥逐。其聚众处所。在庙西南。离庙尚有一里。黄明士邀伊前往该处。实见所纠夥党。共有二三千人之多。刘泳贵对众自称汉室之后。并伪封吕全志韩三官职。实系韩三向伊告述。伊在家时。村人俱呼韩三为都督。伊弟谭顺、本系庄农。不知刘文贵纠众之事。是以扶同混供。又供伊于上年正二月间。实见叶县各村。贴有匿名红帖。伊听人念说。是起反的话。嗣后有王家良邀伊入刘泳贵夥党。伊不允从。嗣在叶县饭店买食。肚腹即痛。心疑刘泳贵瞋伊不肯入夥。是以串通各铺下药谋害。只求与刘泳贵等对质。如虚认罪各等语。此案前据程祖洛奏称、查明谭木指控各重情。均属子虚。现经刑部覆讯。反覆究诘。仍坚称实有其事。案关聚众谋逆。情节重大。必须彻底根究。不可稍有枉纵。谭木即谭铁一犯。现已明降谕旨。解往河南。交该抚归案审讯。著程祖洛提集所控人证、与该犯胞弟谭顺等。查照刑部所审情节。秉公质讯明确。该犯是否挟嫌诬害。若云因病所致。何以始终一词。供词明爽。如刘泳贵等实有扶同串匿情事。亦即据实究办。罪名生死出入攸关。务当虚心研鞫确情。按律分别定拟具奏。不可因原奏讯无端倪。稍存回护。亦不可令会审之官。再行审办。将此谕令知之。　　

○命定亲王奕绍、土默特贝子玛呢巴达喇、为领纛大臣。御前大臣索特纳木多布斋、毋庸兼理。　　

○壬子。谕军机大臣等、严烺奏、确查豫东黄运两河现在工程情形。并严行稽核一摺。上年豫省河工。另案动拨至一百万余两之多。据该河督查明现在应办各工情形。实因险工叠出。以致用数递增。河工关系重大。固不可因循贻误。而国家经费有常。断不可任听工员怂恿。率行估办。且岁修抢修。例有定额。原不准虚报宽估。致滋浮冒之弊。其扫坝各工。随时加高培厚。俾河身刷涤日深。溜势循顺。无使再有淤垫。工用自归减少。该河督奏称督同各道。期于实工实用。力保安澜。此二语甚是。然不可托诸空言。务要还朕一实字。果能严除积弊。秉公查核。则帑项不致虚糜。工程益臻稳固。安澜永庆。方为无负委任。将此谕令知之。　　

○以翰林院侍讲德春、充日讲起居注官。沈岐、署日讲起居注官。　　

