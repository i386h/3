<!-- { "loadSidebar": true } -->
○谕内阁、琦善奏、遵旨查明据实覆奏。并自请交议一摺。前据刑部覆奏、御史金应麟参奏直隶州县漏开处分。当降旨将王仲槐等三员职名因何开送遗漏。王仲槐在该部呈递各情。是否捏饰。交该督查明回奏。兹据奏称、尹老须匿名揭帖一案。李德立、张学诗、系专委查办之员。辛文沚、徐寅第、系承审及审转之员。应行开参。王仲槐、熊光禧、均未会稿会行。王仲槐并未会印。查系臬司委审牌文。保定府漏未转行到县。王仲槐无从会审。惟尹老须之戚赵桂兰、经臬司札饬王仲槐查传到案。并查尹老须换银下落。亦未饬令讯供。至首府案件繁多。熊光禧系试用人员。尹老须到案之初。曾代首府讯供一次。其如何成招定谳。无从主持。亦非该督与臬司所专委。又威县知县曹谨、系李德立前赴清河查办邪教。带往弹压摉查。并未随同讯供。亦未会衔具禀。该督将该三员逐细核查。实无承审及查办确据。是以未经一并奏参。王仲槐在部呈递各情。尚无捏饰。该督于查办习教重案。已开参数十员。于王仲槐等三员。自无所用其回护。惟前次具奏时。未将所以未经开参之故。详晰声明。究属疏漏。琦善著交部议处。前任保定府知府辛文沚、于臬司委审牌文。漏未转行。亦有应得处分。业因此案从重革职。著毋庸议。　　

○又谕、苏成额等奏、回空漕船。渡黄完竣一摺。本年回空漕船。业经全数渡黄。该漕督等派委员弁。分段催趱。可期及早归次。至来年新漕。必须迅速兑开。趁黄水未涨之前完渡。著有漕各督抚、督饬各粮道早兑早开。总令于四月初十日以前。全数趱至清江。克期抵坝渡黄。无许稍有延误。将此通谕知之。　　

○赏福建督粮道富兆、副都统衔。署正白旗汉军副都统。　　

○命陕甘总督杨遇春、拨银一十九万八千三百二十六两有奇。解往叶尔羌、巴尔楚克、和阗、喀什噶尔、英吉沙尔、备道光十三年经费。并命嗣后各城常年应需经费。仍归各城大臣自行奏拨。　　

○蠲缓直隶吴桥、东光、通、固安、怀柔、密云、平谷、安肃、新城、大名、保安、蔚、宣化、龙门、怀来、延庆、赤城、十七州县被水被雹村庄新旧正杂额赋有差。赈吴桥、东光、二县灾民。　　

○己酉。上诣绮春园问皇太后安。　　

○谕内阁、昨壁昌因皇太后万寿。恭递贺摺。并递请朕安摺。理应早日计算程途。照常驿递。何得擅发四百里。实属糊涂冒昧。不知缓急。著交部议处。寻议上。得旨、壁昌著降一级调用。不准抵销。该员系新疆大臣。著暂停开缺。俟事竣回京。该部再行具奏请旨。　　

○又谕、吴邦庆奏、济城以南湖河工程情形一摺。本年东省运河。水势浩大。及微山湖异涨。该河督奏明启放蔺坝。以资分洩。兹据奏称亲往查勘。泇河厅属之滕峄二汛、临湖土石堤工蛰塌各段。经运河道分别镶护。均属合宜。惟湖河水势。尚在内外相平。湖堤之在水中蛰陷者。既难得其底里。恐此后水消。残塌尤甚。已令该道饬厅多购秸石。以备择要修工之用。又运河厅属之鱼台汛两岸纤道。多在水中。浸泡日久。残塌亦多。先将平水漫水、堤身壁立、基址尚存者。设法通纤。俟堤顶涸露。审择估办等语。所有该二厅已办未办各工。著该河督迅速勘估。择要兴修。毋误来年重运。此项工程。务须撙节估办。勿任浮冒。　　

○谕军机大臣等、昨据耆英等奏、盛京礼部未将冬至承祭三陵职名开送。无凭具题。当即降旨、著太常寺查照向例应开各职名。开单具奏。现在朕派出奉恩将军富松阿、依力布、吉泰、三员。届期分诣永陵。福陵。昭陵。敬谨致祭。如三人内别有事故。即将那当阿景年、另派承祭。冬至大祀。典礼攸关。断不可有迟误。向例开列承祭职名。于祀前四十日。咨送太常寺具题。系盛京礼部之事。此次因何漏送。及由何处迟延。著奕颢等详细查明具奏。将此由四百里谕令知之。　　

○以东河防汛出力。予道员张坦等议叙加衔升补有差。　　

○予故喀尔喀扎萨克图汗部落镇国公蕴端达什祭如例。　　

○旌表守正被戕四川眉州民陈其照孙媳王氏。　　

○庚戌。添制凉州营马兵鸟枪二百杆。庄浪营一百杆。从副都统寿昌等请也。　　

○辛亥。上奉皇太后幸同乐园。进膳。赐内廷王大臣食。　　

○命礼部尚书耆英、恭修泰陵宝城工程。　　

○命吏部尚书潘世恩、教习庶吉士。　　

○以修建叶尔羌城垣衙署兵房完竣。副将任贵邦等下部优叙。赏伯克毛拉黑孜满花翎。伊斯拉木等蓝翎。余加衔升补有差。　　

○壬子。皇太后圣寿节。遣官祭太庙后殿。奉先殿。上诣绮春园。率王公大臣官员行庆贺礼。奉皇太后幸同乐园。进膳。赐内廷王大臣食。　　

○命乍浦副都统哈兴阿来京。调荆州右翼副都统成顺、为乍浦副都统。正红旗蒙古副都统善英、为荆州右翼副都统。　　

○以杭州乍浦两处军政年逾六十官十九员精力未衰。命留任。　　

○癸丑。以署正白旗汉军副都统富兆、为正红旗蒙古副都统。　　

○甲寅。谕军机大臣等、前据祁＜?土贡＞奏、广西芳林渡追捕逆猺盘均华等战功。保全颇大。当降旨令该督于到任后。会同祁＜?土贡＞将出力文武各员详查保奏。此时自已接奉谕旨。著卢坤迅速核实具奏。候旨施恩。至广东钱粮较多。布政使吉恒、年近六旬。平日办事。精神是否周到。按察使杨振麟、虽在广东多年。而臬司甫于今春接印。该省狱讼滋多。命盗案件尤钜。该臬司是否胜任。此时卢坤兼署巡抚。若两司不能得力。更觉棘手。著卢坤留心察看。据实覆奏。毋稍瞻徇。将此谕令知之。　　

○又谕、广西按察使多容安、朕召对时时其人似老成。惟闻办事姑息软弱。不能振作。伊到任将及一年。祁＜?土贡＞谅所深悉。卢坤甫经到任。更无所用其回护。著留心察看。能否胜任。据实覆奏。毋稍徇隐。将此各谕令知之。　　

○山东巡抚钟祥奏报到任谢恩。得旨、一切政务。业经面谕。实心实力而行可也。汝在东省服官有年。故识故交。必有其人。今既授以巡抚重任。一概皆当屏除。所谓在官言官。各扬其职。断不可迟疑瞻顾。误公事而汝亦有损。慎之戒之。　　

○乙卯。谕内阁、前壁昌奏、请将喀什噶尔等处班满撤回防兵。酌给盐菜口粮。并西五城换防官兵。作为三年班满。当交户兵二部速议具奏。兹据该部查明此次班满撤回之喀什噶尔、英吉沙尔、旧额防兵。自道光七年。调赴征剿善后。就近留防。在戍多年。情形不无拮据。且随同守城打仗。著有微劳。与寻常换防不同。该官兵等盐菜口粮。著加恩自肃州以西。按军营例支给。肃州以东。俱照凯撤之例办理。嗣后换防各兵。并此外各城非征兵留防者。不得援以为例。至喀什噶尔、英吉沙尔防兵。前经改为三年班满更换。其叶尔羌、和阗、旧额防兵。若仍定以五年。未免向隅。且巴尔楚克一城初设。地方瘠苦。调度不免有所趋避。所有西五城换防官兵。著一律作为三年班次。以归画一。　　

○以盛京兵部侍郎德兴、兼署户部侍郎。　　

○以江宁京口两处军政年逾六十官十七员精力未衰。命留任。　　

○丙辰。谕内阁、贵庆等奏、整顿仓务一摺。各仓额设巡逻弁兵。原以严防窃匪。嘉庆年间。刘彬士曾任巡仓御史。奏定章程。责成管旗大臣。派员实力点查。毋许短少雇替。其失察仓米被窃之监督。亦经吏部按照次数。递加处分。定例綦严。自应各知儆惕。乃日久生懈。现在步军统领衙门拏获窃匪。复有偷窃仓米之事。似此因循玩忽。不可不严行整顿。嗣后著城内巡仓旗分。暨城外巡仓营汛。佥派妥员。督率该班兵丁实力巡逻。毋得视为具文。如有仓米被窃。该部务将被窃月日讯明。传问该班弁兵是否知情。仍治以疏防之罪。失察之该监督。按照次数。递加议处。并著查仓御史不时巡察。仓场侍郎一体稽查。毋稍疏懈。　　

○又谕、贵庆等奏、查勘护城河。请仍照岁挑办理。河沿石岸等处。请饬部估修一摺。前以朝阳门迤南至东便门河道。系大通桥承管。每年例应挑穵。上游既挑。恐下游不能通畅。降旨交仓场侍郎察看。兹据勘明各处城河。均未兴工。此处亦无庸大加挑浚。请仍照年例办理。著照所请、准领岁挑银六百两。责成大通桥监督、督率车户。雇募妥人。尽心办理。务使挑穵足供一年之运。其自朝阳门至大通桥护城河东岸一带。石块坍卸十分之四五。侵占河面。必应捞砌。又掣解厅以左。石岸均已坍裂。亦应亟修。著工部即行勘估。奏明兴修。　　

○丁巳。试中式武举张金华等七十三人于太和殿前。　　

○马兰镇总兵官特登额奏、巡查后龙风水情形。得旨、东陵窃木偷牲之案。层见迭出。不可因业已亲查。概置度外。尤当刻刻留心。密行查访。不准稍有懈怠。勉之。　　

○以密云等六处军政年逾六十官十五员、吉林六员、精力未衰。命留任。　　

○蠲缓江苏桃源、海、山阳、清河、铜山、萧、沭阳、句容、江浦、六合、武进、丹徒、丹阳、全坛、溧阳、阜宁、安东、盐城、高邮、泰、东台、江都、甘泉、仪徵、兴化、宝应、丰、沛、砀山、邳、宿迁、睢宁、镇洋、赣榆、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、上海、南汇、青浦、川沙、宜兴、荆溪、靖江、太仓、五十五厅州县暨太河、徐州、淮安、扬州、苏州、太仓、镇海、金山、八卫被水被旱村庄新旧额赋有差。赈桃源、海、二州县及大河卫军民。并给桃源、海、沭阳、三州县及大河卫军民一月口粮。　　

○缓徵福建长乐、福清、二县被水村庄额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百二十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。十月。戊午。上诣安佑宫行礼。　　

