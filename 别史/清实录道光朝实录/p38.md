<!-- { "loadSidebar": true } -->
○谕四川总督蒋攸铦。据庆保奏、剿办大姚一路夷匪。业经大获胜仗。将首逆陈添培、并紧要贼目。按名捦获。旬日之内。即可将贼巢摉洗净尽。其芝麻庄一路夷匪。亦经张凤督率将弁。分投攻剿。生捦贼匪多名。并将贼寨烧毁。此时惟永北一路首逆瞎眼唐老大等。屯聚公母二寨。负嵎抗拒。庆保即日带领大姚得胜之兵。齐赴永北。会合进剿。与该督等本日所奏、探得大姚一路连得胜仗之语相符。永北逼近川境。恐公母寨贼匪被剿情急。四出奔逸。该督当饬知川省防边将弁。严密堵截。毋令贼匪一名阑入。以便滇省就地埽荡。迅速蒇功。至滇省军务。计日可以竣事。军需支发无多。已令本省自行筹办。所有前次饬令川省筹拨饷银二三十万两之处。著即停止办理可也。将此由六百里谕令知之。　　

○命工部会同步军统领衙门。修理前三门外沟渠街道。　　

○赏前任西宁办事大臣那尔松阿、蓝翎侍卫。在大门上行走。　　

○前任吏部尚书司经局洗马铁保、以疾乞休。允之。赏三品衔。　　

○裁陕西提镇所属、神道岭游击一员。关山营、富平营、孤山堡、建安堡、怀远堡、都司五员。甎井堡、柳澍涧、永兴堡、鱼河堡、守备四员。添设孤山堡、保安汛、千总二员。永兴堡把总一员。从总督长龄等请也。　　

○甲午。上诣皇太后宫问安。　　

○谕内阁、秀堃奏、喀什噶尔伯克回众。以六品伯克阿布都尔满、世守忠节。情愿公交房地。给伊嗣子鲁提普拉、作为养赡等语。阿布都尔满、效忠殉节。经朕加恩优恤。赏给伊子鲁提普拉五品顶带花翎。世袭罔替。该处伯克回众。因闻有恩旨。同深欣感。群愿赡以公产。倾心慕义。甚属可嘉。著照所请、将该伯克回众交出住房一所。随房田地四帕特满。给与鲁提普拉管业。将来何人袭封。即作袭封之人恒产。以恤忠裔。　　

○又谕、秀堃奏、查明逆产分别办理一摺。苏兰奇从逆滋事。其从前所给普尔钱官园。及伊在内地所置私产。自应分别裁撤入官。著照所议、每年支给普尔钱七串五百文。及官园一处。均即停撤。其官园租息。准其作为印务处公费。阿尔图什回庄。苏兰奇所置私产房十五间。地六察拉克。即作为该庄六品哈资伯克、七品明伯克、官房公产。俾资办公。　　

○谕军机大臣等、据御史张元模奏、本年山陵大差。直隶协办道差之州县。出票派用民夫车马。如应用夫一百名者。派出数百名。每夫折京钱六七千至十余千不等。应用车十辆者。派出数十辆。每车折京钱十三四千至十七八千不等。有全折价而自雇民夫者。有仅用一半。其余概行折价者。又如巡幸盛京。及每年热河道差。岁以为例。官吏相沿派折夫马。视以为常。小民遇丰年尚力可支持。遇俭年则益以称贷。请饬查办等语。小民力役之征。势难尽免。若官吏藉差苛派。削民自肥。则不可不严行惩创。著方受畴督同藩司屠之申、确加察访。本年恭办山陵大差。各州县有无分外派敛。折价肥己。苦累小民之事。如查有确据。即行据实严参。勿稍回护。嗣后该省派办差务。亦当妥定章程。力除积习。勿得仍前勒折苛派。以裕民生。将此谕令知之。　　

○山东兖州镇总兵官杨逢春奏、南粮三进入境日期。得旨、汝兄杨遇春、为国宣力。屡建殊勋。所管营伍。皆能整饬。日前与汝兄会面。自必指授周详。汝宜尽心厥职。勤加训练。无孤委任之意。　　

○以本年乡试。考试应开列试差人员于保和殿。　　

○以故土尔扈特扎萨克公拜济瑚子策伯克扎布、袭爵。并授副盟长。　　

○大学士三等侯明亮、以疾致仕。命在家食俸。　　

○添设山东曹州镇标中右二营守备一员。千总二员。把总四员。经制外委二员。额外外委四员。兵八百名。单县营参将一员。中军守备一员。千总一员。把总一员。经制外委二员。额外外委四员。兵四百四十四名。隶曹州镇管辖。钜野营所辖之单县汛弁兵。拨归现添设之单县营。补还钜野营把总一员。兵五十六名。改归新添之单县营参将兼辖。添设东昌营兵一百二十一名。曹州桃源营守备一员。经制外委一员。额外外委一员。兵一百七十名。其原设千总一员。作为守备中军。仍隶曹右营兼辖。添设曹州刘家口汛千总一员。经制外委一员。兵一百名。隶曹中营管辖。添设兖州镇中右二营千总三员。把总四员。兵七百名。沂州营把总二员。经制外委一员。额外外委一员。兵二百二十六名。郯城县红花埠汛千总一员。经制外委一员。兵三十九名。仍隶台庄营管辖。该汛原设把总。即拨归兖中营应添把总数内。从巡抚钱臻请也。　　

○乙未。谕军机大臣等、方受畴奏、查勘涿州行宫。拟添建皇太后行殿。绘图贴说覆奏一摺。此处行宫。并非每岁驻跸之所。本年七月。因恭奉皇太后安舆莅止。是以饬修行殿。此后并不常经临。朕披阅图内。有曲折书房七间。若作为皇太后行殿。再于东西屏门外空院。添盖小屋一二十间。以为随从人等栖止之所。且本有后宫五间。即内庭有同往者。亦足敷居住。似此办理。较为简便。著方受畴再行查勘。如可照此豫备。即行覆奏。不必另行拓地添建。以省糜费。将此谕令知之。寻奏、拟将曲折书房七间。以前三间作为皇太后行殿。后卷三间作为皇太后寝宫。行殿之南。添建垂花门一座。又添盖值房二十二间。足敷居住。从之。　　

○追予国初殉节湖南等省副将杨祖光等十员后裔世职如例。　　

○旌表守正捐躯直隶曲阳县民刘进周妻甄氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳四月。丙申上诣太庙东甎门外彩幄。恭阅仁宗睿皇帝。孝淑睿皇后玉册。玉宝。入太庙前殿行礼。亲奉藏于后殿。　　

○谕军机大臣等、成龄等奏会筹湖北省漕务一摺。湖北额兑漕粮。较江浙等省为少。而积弊相沿。旗丁藉口于用项日增。需索帮费。州县即藉口于津贴不敷。例外浮收此时剔除漕弊。先使岁减一岁。积弊方可渐除著即照所议、湖北帮费一项。每正米一石。令州县贴银二钱。各项陋规。概行裁减一半其州县经徵漕粮。无论绅民。概以八折收纳。每漕米一石余米二斗五升经此次厘定之后。该漕督当严饬运官旗丁等。撙节办运如有额外多索帮费。及滥取陋规者立即严究治罪。该督抚并严查有漕州县。如定限外有颗粒浮收。亦即据实严参从重惩办。不可扶同徇隐。傥此后漕行顺速。丁力渐充。仍将帮费陋规余米。逐渐裁汰以肃漕政而裕民生。将此谕令知之　　

○吏部奏、删减处分则例。一各省恭办大差人员。奉旨开复处分。及加级议叙者。旧限一月内报部。如迟议处。请改限三个月报部核办。一、官员恭遇恩诏。凡历任现任内。所有降革等事。但与诏内开复之款相符者。即予查销无庸造册具题。凡任内有议处事件。与诏内宽免条款相符。亦即予援免。至展参之案。亦准于奉诏之日。另起算初二三四参日期。一、加级纪录抵销。请定为军功纪录二次。抵降一级。加一级。抵降二级。纪录一抵。抵罚俸一年。寻常加一级。及纪录四次。抵降一级。纪录二次。抵罚俸一年。任内有不论俸满即升一次。或卓异、或俸满、保荐一次。亦准抵销一级。一官员任内。止有加一级。而有两案处分同日到部。一降调、一降留、如皆非私罪。准其抵降调处分。一、凡给咨赴部引见人员。该督抚已出考语。如在途遇有降革事故。仍应送部引见者。准赴部呈明。查照原咨考语带领引见。其各省差委来京。例不引见之员亦令该督抚于咨文内。添注考语。如到京后遇有降革处分。系送部引见者。亦准呈明。查核原咨带领。无庸再回原省出考。以示体恤。从之。　　

○复未经散馆一甲授职进士与考试差旧制。　　

○旌表守正捐躯河南滑县民陶建中女群姐。　　

○丁酉。孝端文皇后忌辰。遣官祭昭陵。　　

○上诣大高殿行礼。　　

○谕内阁、朕因孝穆皇后安庴王佐村。已阅十年特派戴均元、英和、带领谙习堪舆之人。前往周历相度。据覆奏王佐村福地。局势全美安奉已久。未敢轻议更动。惟定制圈桩界内。所有村庄坟墓。均应拨换迁移核计为数甚多。今减之又减。以百丈为度。竖立红桩。以分禁限。并改建宫门配殿神库营房等项。用符体制。至万年吉地规模经始。典制攸崇。仍请恭查高宗纯皇帝敕旨。钦派大臣赴胜水峪左近地方。另择吉壤。以昭慎重等语朕惟礼以大顺为先。制可因时而酌兹事关系重大。宜广询谋。以昭定论。著大学士、军机大臣、会同六部、妥议具奏。寻奏上。得旨万年吉地。仍按昭穆相建。所议甚是皇祖高宗纯皇帝垂训。我朝景运庞鸿。继继承承吉地依昭穆次序。东西递建洵为万世良法。朕自应恪遵成宪。于东陵界内。选择万年吉地著派大学士戴均元、尚书穆克登额、侍郎阿克当阿、带同谙习堪舆之人。前往周历相度。惟择坤灵钟毓。干脉延长之处。以定福基。其四至之广狭。不必过拘。如果地臻全美即较从前规制稍从俭约。朕心亦以为宜。俟择定兴建后。再行诹吉奉移孝穆皇后梓宫。永远安庴用符礼制其王佐村一切工程。俱著停止办理。　　

○补行嘉庆二十五年大计。陕西卓异官八员、才力不及官三员、年老官二员、有疾官二员、分别议叙处分如例。　　

○贷仪亲王永璇、俸银六万两。兴修坟园。　　

○己亥上诣皇太后宫问安。　　

