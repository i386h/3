<!-- { "loadSidebar": true } -->
○丙午。谕内阁、前据刘彬士奏、程含章提用商纲银六万三千两。系属额外溢支。并不追漏完余价。程含章回奏。彼此各执一词。当降旨交琦善前往浙江。会同朱士彦秉公确查。兹据奏称每年所收商纲。多则三万八千余两。少则二万一千余两。销引有衰旺。故输款有多寡。此项商纲及备公二款。历任巡抚。均系各归各任扣算提支。若照每纲引额科算。按年提银三万余两。则遇仅收二万余两之年。又将如何找捕。此项赢余银两。从不列款报销。即属程含章应提之款。并非赃私可比。上年所完正余引一百三十余万道。系自嘉庆二十三年戊寅纲起。至道光六年丙戌纲止。所完多系旧引。岂得谓之溢完。该商等虽完课在先。查明盐未销出。仍应著追余价。部议甚明。刘彬士将上年九月奉旨加价日起。至十二月初六接准部文之日止。所完引课。比较道光五年。计多完四十余万引。一律作为溢完。奏追余价。于盐斤已未售卖。转未确查。与成案及部文。俱不相符。自应照原奉部文。查明已未销核办等语。程含章查无额外溢支、及漏追余价情节。其回奏存留商纲一千余两。声叙舛错。且出赀捐办各项。于商纲宽裕时。照数提还。实属见小。至甄别副将邓宏、参将吴旸、二员。及委令副将徐庆超、游击李鹤松等、递相接署。俱于具奏后始行知照提督。亦与体制未协。均应文部议处。惟伊从前列款参奏刘彬士。率听不根之言。妄行入告。为先发制人之举。其咎尤重。业经吏部议以革职。本应照议罪斥。姑念其平日居官尚好。程含章著加恩以员外郎用。以观后效。刘彬士因恐本年滞销。商纲不敷支用。何难设法疏销。俾臻充裕。乃奏请追补余价。既未查照部文。又于商纲一款。不查明原委。率行琐屑入奏。亦属不合。刘彬士著交部议处。　　

○谕军机大臣等、御史吴敬恒奏、衍圣公官属滥给劄付。请严示限制一摺。据称近年坊刻搢绅。内载衍圣公官属。自林庙守卫司百户管勾司乐、以至各屯官等职。或每年更换。或数月更换。虽给劄付。咨查原籍。并非该员自充。实皆托人顶替。其仅执劄付未刊入搢绅者。又不知凡几。并闻有该处色揽之徒。携带劄付。自赴各省私行滥给。诓骗招摇。其弊百出。且司乐一官。秩止七品。即挂朝珠。夤缘咨送。贿赂公行。再衍圣公官属一接劄付。无论父母存殁。捏告终养。所遗之缺。即另补他员。辗转递让。俱为将来覃恩地步。难保无身家不清等语。国家尊崇至圣先师。至优极渥。惟四氏学教授学录。例由衍圣公会同巡抚保送补授。此外凡有所属官员。俱由衍圣公咨送吏部具题。如该御史所奏、该员竟有托人顶替。及包揽之徒携带劄付。私行滥给。并捏告终养。辗转递让等情。或即系不肖属官之所为。该御史既有此奏。著贺长龄秉公确查具奏。毋任有顶替滋弊。并滥给混咨情事。其将来呈请封典。亦著衍圣公详悉查明。不得以身家不清之人。滥窃恩纶。以昭核实。吴敬恒摺、著钞寄阅看。将此谕令知之。　　

○予故工部尚书陆以庄、祭葬如例。谥文恭。命其子候选通判恩绂、服阕后即补。　　

○丁未。谕内阁、那彦成奏、查明各州县徵存未解地粮等银。有款可抵。请勒限清厘一摺。直隶省道光二三四五等年奏销案内。册报各属徵存未解地粮正耗并门厂房租。共银六万七千三百八两零。已先后追解司库。造入各年奏销报部银四万六千九百九两零。实未完银二万三百九十九两零。内除前任香河县病故知县徐志祖、前任青县参革知县司马庠、前任正定县参革知县姜臣烒、前任威县休致知县李家言等四员。徵存未解银一万一千四百八十两零。应归入该员等亏空案内办理外。尚有安肃、吴桥、正定、任邱、东安、衡水、庆云、丰润等八县。未完银八千九百一十八两零。经该督查明均有领垫各款作抵。惟此内有应前后各任交还。并应徵民欠归款。未能及时起解。著勒限三个月。即责成现任各州县。查明原抵银数。依限分别催追。报解清项。随时报部查核。毋许再行延宕。嗣后如再有造报徵存未解银两。即著查明亏欠员名。随案附参。勒限严追。以示惩儆。　　

○旌表守正被戕黑龙江正蓝旗闲散佳图女色木珍。　　

○免直隶天津县积水地亩上年额赋。并文安县洼地上年额赋十分之五。　　

○戊申。上幸静明园诣龙神庙拈香。　　

○阿克苏办事大臣长清等奏、大兵于二月初六日。自阿克苏进剿后。当经按站设立滚运粮台。雇觅脚力转运。嗣交夏令。骆驼歇厂。复经添雇牛马以备更换。截至闰五月底止。共计起运过麦面三万五千三百余石。马料一千三百余石。饷银六十五万两。按照进剿官兵员名数目。核计运过军粮饷银。尚不敷用。屡接大营来信。知喀什噶尔、叶尔羌等城。均可就近采买。较之远道运供。并可节省运费。现在官兵出卡剿拏逆首。口粮无虞缺乏。需用饷银。俟兰州续解到日。即行赶紧转运。其应用之火药铅丸战箭靿鞋等项。亦均随时转运足用。现在凯撤官兵接续前来。督饬委员妥为照应。并令带兵将弁严加管束。不致滋事。至浑巴什及铜厂等河。每至夏秋河水涨溢。人畜不能躧渡。而水势汹涌。流沙无定。又难建桥。均备宽大船只。俾粮饷凯兵。皆无阻滞。又阿克苏所属洋阿里克至都齐特一站。哈拉玉尔滚至察尔齐克一站。河色尔至库车城一站。均系一百三五十里戈壁。当饬开掘井泉十余处。其河色尔一站。穵深数十丈。并无涓滴。复经相度地形。改移道路。挑穵深沟。引灌河水。以备人畜渴饮。报闻。参赞大臣杨芳谢恩。得旨、汝之忠勇。朕早知之。一力捦拏逆首立功。身膺懋赏。勉之又勉。　　

○以江苏京口协副将汤攀龙、为福建海坛镇总兵官。　　

○以阿克苏守城并拏获奸党出力。赏主事衔忠麟、蓝翎。伯克色提巴尔第、三品顶带、花翎。余加衔升选赏换顶带有差。　　

○以办理阿克苏军务出力。赏知府朱绍頴、花翎。余升补有差。准七品顶带废员沈琮、送部引见。释遣戍废员潘煜、丁垣、回籍。　　

○予赛里河玛杂阵亡外委曹喜、祭葬世职。兵丁张升等十四名。赏恤如例。　　

○己酉。谕军机大臣等、自六月十六日。接到长龄等奏报。业已两旬。朕时切悬盼。及至昨日申刻。据长龄等由六百里加紧奏报。急行拆阅。尚非获逆喜音。览奏曷胜愤懑。计自喀什噶尔克复以来。距今五月之久。每有奏陈该逆窜逸地方。及侦探追捕情形。总不过藉词支吾。办理全无把握。如果实有该匪藏匿地方。饬派官兵回兵跟捕。又得各部落帮同截拏。何至令逆裔此拏彼窜。现计出卡官兵。已八千六百余名。声威不为不壮。若不趁此天时未寒。设法即日成捦。转瞬大雪封山。官兵等岂能久驻卡外。竟成海捕。纵该逆以釜底游魂。断不能复肆猖獗。亦恐师出无功。转令外夷轻视。且此数月之久。虚糜帑项。不可胜计。若再虚词搪塞。日复一日。不惟卡外转饷綦难。岂能以无数帑金。尽输荒徼。该将军等必须前后熟筹。立定主见。断不容任意迁延。重取咎戾。杨遇春既已带兵出卡。正当督拏吃紧之时。即著暂留在彼。俟得捷音。再遵照前旨。先行进关。至成玉、苏清阿、现随杨遇春等出卡。亦即暂缓饬令赴任。应否派员前往署理。及达淩阿等署理各城。能否胜任。著遵照前旨。留心察看。据实奏闻。其应撤火器健锐两营官兵二百余员名。西安满营官兵五百余员名。即著照议减撤回营。以节糜费。东三省及四川省各官兵。前已降旨先行裁撤。著该将军等酌量情形。陆续撤令归伍。军营后路饷银。现已谕知鄂山等将解甘银两。随时迅解军营备用。至前在和阗迎接官兵被贼杀害之阿浑穆园巴拉、现既查明伊次子玉素朴、愿充阿浑。其三子土敏尔、著赏给六品顶带。以示矜恤。现附报便。发去四体字悯忠诗。著长龄等勒石喀什噶尔昭忠祠前可也。将此由六百里加紧谕知长龄、武隆阿、杨芳、并谕杨遇春知之。　　

○又谕、昨日据长龄等奏报摺内、称统计军营共收饷银一百万零二万八千余两。除在阿克苏乌什等处采买粮料牛羊马匹。暨克复喀什噶尔后购买粮石各项支用外。余皆按例支给官兵。嗣因后路粮饷。未能随时解到。尚有未发各营盐菜等银。多寡月日不等。业已飞催后路。赶紧拨解。其先撤官兵短交银两。饬令进关后归入军需局截数找发等语。粮饷需用紧要。现在军营尚有未发盐菜银两。业经长龄等节次咨催。计此时鄂山等谅已拨解无误。嗣后遇有咨拨之项。著鄂山等妥为筹备。随咨随解。务期源源接济。不可稍有迟缓。致误要需。将此谕令知之。　　

○以克复和阗、并追剿逸贼卓霍尔玉努斯、及接运军火粮饷出力。赏游击徐廷彪、巴图鲁名号。章京丰林保等、花翎。守备朱永福等、蓝翎。余加衔升补开复处分有差。　　

○封闭盛京新洞沟、白土岭、西柳塘等处煤窰。从前任将军晋昌等请也。　　

○庚戌。谕内阁、禄成奏、审明子妇拒奸戳毙伊翁。按律定拟声明请旨。此案伊尔根觉罗氏、因伊翁扎伦保、夤夜走至该氏睡处图奸。情急拒戳致毙。取有扎伦保生供。与无故逞凶干犯者不同。伊尔根觉罗氏、即照成案改为斩监候。该部知道。　　

○以乾清门侍卫奉宸苑卿奕纪、为向导大臣。　　

○以唐努乌。梁海总管拉玛扎布、差使奋勉。赏副都统衔。　　

○辛亥。上诣绮春园问皇太后安。　　

