<!-- { "loadSidebar": true } -->
○谕军机大臣等、前据德诚奏、拟将内务府官员拜唐阿等丁口册档。援照八旗成案。咨送内务府存查一摺。当交该衙门议奏。兹据内务府奏称、向因稽察户口。该管领等俱在京中。不能查考。是以并不造送户口丁册。惟德诚所奏。究为豫防流弊起见。著仍照所请、准其将西陵内务府额设官员拜唐阿等三百余户。每于年终。将添裁丁口册档造送内务府存案。其东陵内务府。事同一律。亦著照此办理。嗣后该官员拜唐阿等。遇有干议事故。其在京之佐领管领相距较远。查察难周。并著免其察议。　　

○以四川建昌镇总兵官张必禄、为云南提督。　　

○拨江南藩关运库银三十三万九千六百两有奇。解往南河。以备工需。　　

○免云南铜厂民欠无著工本银。　　

○己亥。上御乾清门听政。　　

○谕内阁、两淮欠解圆明园八旗内务府三旗生息银两。为该处官兵月支口食枪营公费要需。著两江总督即将旧欠分年带徵银五千二百两。并道光二十三年应交下半年利银一万二千两。二十四年应交一年利银二万四千两。迅速解交。以供支放。至所欠道光七九十等年利银六万四千两。并著查明分年带徵带解。毋许延宕拖欠。嗣后每年应解银两。务须年清年款。以资接济。　　

○以太常寺卿广昌、为都察院左副都御史。光禄寺卿灵桂、为通政使司通政使。国子监祭酒吉明、为詹事府詹事。　　

○以前任总兵官恒裕、为四川建昌镇总兵官。　　

○庚子。上诣大高殿行礼。　　

○谕内阁、前据宝兴奏参、已革遂宁县知县唐金鉴、那用察木多库银。延不交纳。当经降旨将该革员解交驻藏大臣讯办。兹据奏称、该革员现已将亏那银两在省全数缴贮司库等语。唐金鉴、著毋庸再行解藏讯办。其扣缴银两。著即搭解归款。　　

○又谕、宝兴奏、采获望镫杆木。委员恭运进京一摺。四川委员石砫厅同知王槐龄、承办望镫杆木。采获运送。一手经理。著俟到京差竣后。由部带领引见。至此项木植运京。沿途自宜慎重保护。著江南山东直隶暨漕运河道各督抚、转饬经过地方、一体照料催趱。与明岁漕船插帮前进。以期妥速而免疏虞。　　

○谕军机大臣等、前因阿克苏等处开垦荒地。降旨令布彦泰、传谕林则徐、前赴各城确勘定议。并派协领一员随同前往。谅已遵照办理矣。本日据开明阿奏、查出喀什噶尔闲荒地亩。堪以开垦。现已捐资兴工。俟开齐后招拨回户、分给承种等语。此项闲荒地亩。与阿克苏等处事同一律。著该将军再行传谕林则徐。并派出之协领。一并前赴喀什噶尔详细履勘。应如何妥为筹画、经久无弊之处。由该将军定议具奏。开明阿原摺。著钞寄该将军即行转给林则徐阅看。将此谕令知之。　　

○除江苏江都县坍没田一顷九十五亩有奇额赋。　　

○科尔沁扎萨克土谢图亲王色登端噜布等八人。喀尔喀土谢图汗车林多尔济等二人。乌珠穆沁扎萨克车臣亲王彭苏克纳木济勒。巴林扎萨克郡王那木济勒旺楚克等二人。喀喇沁扎萨克都楞郡王色伯克多尔济等二人。浩齐特扎萨克郡王吹精扎布。敖汉郡王布彦德勒格哷固鲁克齐。阿巴噶郡王萨尔济勒多尔济。乌喇特镇国公喇特纳巴拉。苏尼特头等台吉布达莽噶拉。于神武门内瞻觐。　　

○辛丑。上诣大高殿祈雪。　　

○命皇四子奕詝诣天神坛。皇五子奕誴、诣地祇坛。皇六子奕?、诣太岁坛。祈祷。惠亲王绵愉、诣宣仁庙。凝和庙。瑞郡王奕志、诣昭显庙。时应宫。拈香。　　

○谕内阁、玛呢图噶都勒罕卡伦侍卫德山、因不谙蒙古文字。误听协理台吉陈伯扎布等错读公文。不加详察。率行前往乌梁海会同检验。以致被枪受伤。固有应得之咎。姑念该侍卫遇贼受伤。究与临事退避者有间。德山、著加恩免其议处。余依议。　　

○以都察院左副都御史广昌、管太常寺事。詹事府詹事吉明、充日讲起居注官。　　

○以趱运南漕出力。予大通桥监督员外郎长桂等优叙。　　

○壬寅。上诣皇太后宫问安。　　

○户部议准、浙江巡抚梁宝常疏报、富阳县开垦地三顷四亩有奇。钱塘县九顷九亩。象山县二顷三十七亩。定海厅七十二亩有奇。镇海县一亩有奇。照例升科。从之。　　

○癸卯。谕内阁、桂良等奏、前任迤南道员被控。请旨调取质讯一摺。此案前任云南迤南道黄士瀛、督办奏销。任听井民那移旧存银两。以致办课维艰。显系意存掩饰。又经石膏井民姚正光等呈控、牵涉官亲幕友人等走私各款。自应彻底根究。著裕泰、赵炳言、即行传旨饬令丁忧在籍之前任迤南道黄士瀛、迅速赴滇。以备质讯。并将被控之张姓人等、交出归案严审。毋得任其隐匿。至前任普洱府知府陈桐生、现因开复赴部。前署迤南道昭通府知府胡长庚、现因卓异赴部。均著该督等扣留备讯。并著胡长庚、将幕友江姓交出。四面质对。严讯确情。以成信谳。不准稍有迁就。　　

○又谕、户部奏、湖北省武职养廉不敷银两。应准借用地丁支放。仍俟两淮将前项银两解到时。即行归款。嗣后如遇本款不敷。应于闲款银内通融借动。不准请借地丁银两。以符定制等语。著照所议办理。至两淮欠解该省武职养廉项下银两。著两江总督转饬运司、即将道光二十五年以后应解湖北省盐课布税等银、按年清解。以资该省武职养廉之用。其节年欠解共银四十四万三千余两。系应归还垫款报拨之项。均著赶紧设法提解湖北省。仍专案报部查核。　　

○又谕、载铨等奏、核议库丁四限届满未能全完。分别治罪。库丁张亨智、宋咏泰、林嵩、金大、四犯。均著照强盗免死减等律。发往新疆给官兵为奴。遇赦不赦。孟琳、刘开勋、郭启锐、谢继东、四犯。亦著免死。仍杖一百流三千里。其在逃之库丁庾瓒、银匠王荣久、叠经奉旨饬拏。乃经年累月。置若罔闻。迄未就获。该衙门等所司何事。玩泄已极。仍著步军统领顺天府五城各衙门一体严拏务获。归案究办。毋许再有延宕。　　

○甲辰。以祥霙渥沛。上诣大高殿报谢。　　

○遣惠亲王绵愉、诣宣仁庙。凝和庙。瑞郡王奕志、诣昭显庙。时应宫。拈香。　　

○谕军机大臣等、前据琦善奏、查办诺们汗被控各款。已交该大臣严讯办理矣。兹据理藩院奏称、已革诺们汗驻藏掌事有年。与边外及该土司原籍声息相通。藏卫番民杂处。良莠不齐。该已革诺们汗甫经失势。未必无同恶相济之人。应及早妥为羁縻等语。已革诺们汗被控各款。案情重大。傥日久防疏。难保无乘间潜逃情事。著琦善一面将所参各项逐款研讯。取具确供。务期水落石出。以成信谳。一面体察情形。将已革诺们汗派委妥员小心看管。无任稍有疏虞。是为至要。将此谕令知之。　　

○修直隶温榆河果渠村坝埽各工。从总督讷尔经额请也。　　

○喀尔喀贝子阿第雅等二人。科尔沁扎萨克镇国公乌勒济济尔噶勒等二人。克什克腾扎萨克头等台吉毕玛拉吉哩第。察哈尔蓝翎侍卫阿木噶锡第。于神武门外瞻觐。　　

○乙巳。礼部议准、江苏巡抚孙善宝疏报、续采武进县贞节妇女岳氏等一千一百九十六口。阳湖县冯氏等九百七十六口。并列入前建总坊旌表。从之。　　

○丙午。实授壁昌两江总督。以福州副都统敬＜?穆-禾攵＞、为福州将军。实授东顺福州副都统。　　

○丁未。谕内阁、载铨等奏、考试应封宗室章程。遵旨量为变通一摺。嗣后考试应封宗室。著该衙门前期数日知照军机处。奏请钦命试题。　　

○直隶总督讷尔经额奏、保定得雪。得旨、得雪时日。与京师相同。仰见天恩广被。朕曷胜欣感之至。　　

○命工部尚书赛尚阿、国子监祭酒叶觐仪、恭查修理天坛天门围墙工程。　　

○以拏获贼犯。予索伦副总管托克托鼐优叙。　　

○以阿克苏屯田丰收。予员弁议叙。赏兵丁一月盐菜银。　　

○展缓回疆博罗布尔噶素各屯出借未完谷麦。　　

○戊申。上诣皇太后宫问安。　　

○谕内阁、孙善宝奏、体察江苏各州县仓库情形。请予限清查一摺。江苏各属仓库。自道光元年清查以后。历年已久。亟应清查。惟据称款项轇轕。查办不易。著给予两年限期。由该抚督同两藩司彻底清查。认真办理。毋稍徇隐。　　

○又谕、壁昌等奏、筹补缓缺兵屯等米一摺。江宁旗绿各营岁需兵粮米石。据该督等查明缺数。援照成案。请于江苏等属应徵本年起运新漕及缓漕米内截拨济用。著准其照数拨补。以资支放。仍俟各属届限徵完灾缓米石。即行按数搭运还款。　　

○谕军机大臣等、钟祥等奏、引河试放清水情形。并各坝进占丈尺一摺。据称上截闲段引河全竣验收后。试放清水。洵为通畅。其接挑引河头挑穵嫩滩等工。均已八分有余。东西大坝共成一百三十丈。二坝共成一百七十六丈。挑水坝共成一百三十二丈。现督饬赶办。期于春前蒇事等语。引河试放清水。虽为通畅。仍须督饬各员弁勤加疏捞。其未竣之工。务令克期办竣。总期上下一律深通。放河时得建瓴之势。各坝埽占除现在已得丈尺外。该河督等仍鼓励弁兵昼夜镶筑。以期一气呵成。现将届春初。计合龙之期当必不远。一切善后事宜。最关紧要。尤当倍加慎重。妥为豫筹。毋得稍有疏虞。将此谕令知之。　　

○以故三等子三音博勒格图子双寿、头等男庆春子官明、各袭爵。　　

○命协办大学士吏部尚书卓秉恬、为大学士。调工部尚书陈官俊、为吏部尚书。协办大学士。以都察院左都御史杜受田、为工部尚书。户部左侍郎祝庆蕃、为都察院左都御史。　　

○命阿拉善扎萨克亲王贡桑珠尔默特、在御前行走。并赏三眼花翎。　　

○以太仆寺卿庆祺、为太常寺卿。翰林院侍讲学士阿彦达、为光禄寺卿。　　

○予广东解饷病故同知朱树、淹毙兵丁姬连桂、赏恤如例。　　

○旌表守正捐躯江苏赣榆县民王景云女可姐。　　

○命刑部将缓决三次以上人犯减等发落。　　

○己酉。遣礼亲王全龄、豫亲王义道、庄亲王绵諽、分诣天神坛。地祇坛。太岁坛。谢雪。　　

○谕内阁、前据给事中安诗奏、本科中式举人各卷内有钞录旧文。请旨饬办。并请严定章程。当交礼部查议。兹据查明浙江中式举人吴应壬、湖北中式举人周崇勋、实系钞录旧作。吴应壬、周崇勋、著照例革去举人。并将生监一并斥革。惟录旧闲由记诵。亦难保必无怀挟。节经叠降谕旨严加惩治。嗣后著各省督抚于乡试监临时。严饬所属认真摉检。遇有怀挟士子。立即枷示场门。并按照所出题目。多调坊间刻文。交考官详加稽核。以杜幸进而崇实学。　　
