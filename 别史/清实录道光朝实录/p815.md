<!-- { "loadSidebar": true } -->
○庚申。谕内阁、升授江西九江府知府宣麟、前在山西平定州任内。于该抚发回批解该省绅士等捐银。并不即时给还。辄将银两那用。迟至数年之久。始行归款。且于该州杨郗二姓案内交官钱文。未经即时给领。以致卸事之后。伊侄宣惟繁私行借用。致招物议。实属咎无可辞。宣麟著降四级调用。毋庸查级议抵。考职吏目周中规、代宣惟繁转借钱文。以绅士交结地方官。亦属不应。著即革职。至鄂顺安于宣麟保举不实。著交部议处。　　

○谕军机大臣等、河南河北道刘体重、经朕由知府简用道员。因思该员初任河员。于河工机宜。未经历练。著栗毓美详加察看。该员是否胜河道之任。据实具奏。不得因系特简之员。稍事瞻徇。将此谕令知之。寻奏、该员办事实心。可期习练。报闻。　　

○辛酉。谕内阁、钟祥奏、访获教犯。究出邻省夥党。移咨缉拏。请由各本省自行审办。以免拖累等语。所奏是。此次直隶、河南、江南等省。凡有山东省咨缉已获未解各犯。即著各该省督抚认真讯办。究出夥党。就近查拏。务净根株。其有妄供株连。立时省释。毋许拖延滋累。至各匪犯中。究出紧要人犯。必应解赴东省质讯者。著各该省督抚、仍将该犯解往山东。交钟祥归案审办。所有东省访获及各省解交各犯。著钟祥督率承审之员。严切根究。务令逐一供吐实情。毋令稍有支饰狡展。固不可株累无辜。尤不可迁就了结。不实不尽。致令奸徒漏网。日后再有蔓延。　　

○壬戌。遣官祭关帝庙。　　

○以吏部尚书汤金钊、为顺天乡试正考官。吏部左侍郎申启贤、工部右侍郎吴杰、大理寺少卿毛树棠、为副考官。　　

○以刑部尚书吏致俨、兼署吏部尚书。　　

○以捐修江苏上海县城垣。予道员吴其泰等、加衔升叙有差。　　

○癸亥。谕内阁、奕经奏、请赏借闲款。添设操演马匹一摺。盛京八旗兵丁。操演攸关紧要。所需马匹。若动项购买。需用实属浩繁。自应筹款办理。著照所请、准其在于库贮闲款制钱三十七万七千余串内、赏借制钱三十万串。分交各城殷实当商。每年按一分生息。计得利钱三万六千串。先尽内城六十六佐领。每佐领下添设马十匹。共计六百六十匹。分交各旗兵丁。妥为拴养。每马一匹。月支马乾制钱三串。即先尽半年马乾。作为马价。统限半年。置买齐全。归槽支乾餧养。如有倒毙。亦照此例买补。至每年所得利息。除支马乾外。余钱一万二千二百四十串。暂缓归款。仍作本生息。每年计得利息制钱一千四百余串。每年添马四十匹。仍照内城之例。陆续分拨各外城。以备兵丁演习之用。仍俟五六年后。察看情形。再行奏明分别归款。至此项动借三十万串外。各城仍现存七万余串。再递加以每年搭放所余。数年后著该将军通盘合计。如果敷用。应否酌添兵丁差马。再行奏明办理。　　

○调刑部右侍郎赵盛奎、为户部左侍郎。户部左侍郎姚元之、为刑部右侍郎。　　

○甲子。上奉皇太后幸同乐园。进膳。赐内廷王公大臣蒙古王公等食。　　

○谕内阁、朕寅承丕绪。抚驭万方。旰食宵衣。无日不以勤恤民依为念。十五年中。劭农重谷。减赋停徵。叠沛恩纶。覃敷闿泽。所愿四海烝黎。家给人足。共享昇平之福。因思各省民欠钱粮。自嘉庆年间蠲免以后。迄今又阅十余年矣。比岁以来。仰蒙慈佑。庆协绥丰。民气和乐。本年恭逢圣母皇太后六旬万寿。钦惟慈禧光被。欢洽敷天。允宜申锡无疆。普蠲逋赋。所有各省节年正耗民欠钱粮。及因灾缓徵带徵银谷。并借给耔种口粮牛具。及漕项芦课学租杂税等项。即著各该督抚将军府尹等。将道光十年以前实欠在民者。详悉查明。按照该省所属之某州某县银谷若干。速行开单具奏。候朕以次降旨、全行豁免。并著先将此旨。誊黄宣示城乡村镇。咸使闻知。俾官吏胥役。无从影射侵欺。以期膏泽下究。用副朕锡羡延厘。普惠寰区至意。该部即遵谕行。　　

○又谕、据御史富尔洪阿奏、近来各城报窃之案。层见叠出。日久不闻弋获。并有偷窃骡马遗失幼孩之事。又有搬演高蹻及女金斗扒杆躧索等人。于街市聚集演唱。外来妇女。三五成群。以算卦为名。入人家室等语。京师为辇毂重地。不特内城理宜肃清。即外城地面。亦不容无业游民。肆行溷迹。傥竟有诱拐兴贩用药迷人等事。尤属大干法纪。不可不严行查禁。著步军统领、顺天府、五城各坊、随时查察。严行驱逐。遇有前项形迹可疑之人。立即拏获究办。傥不实力查禁。别经发觉。或有人参奏。定予重处。决不宽贷。　　

○乙丑。太宗文皇帝忌辰。遣官祭昭陵。　　

○谕军机大臣等、据耆英等奏、东西两路行宫。自道光十年清查以来。至道光十五年。已届五年之期。请派内务府大臣二员。分往清查。并将各该大臣衔名开单呈览。东西两路行宫陈设等项。此次毋庸派员前往查验。著特登额、奎照、即将各行宫内陈设等件。遴派妥员。于明年二三月运送来京。交总管内务府大臣查验呈览。其铺垫桌椅等项。著仍照常收贮备用。将此各谕令知之。　　

○又谕、前据嵩溥奏、京控案件。究出串谋嘱托各犯。请饬拏归案审办。当有旨交步军统领衙门、顺天府、即将回民李学公、叶会川、查拏。并讯明蒋逸云住址。一并拏解热河归案审讯。兹据耆英等奏称、拏获李学公之侄李万喜。据供去年五月。李学公第五子李万玉、在赤峰县因娶有夫之妇涉讼。伊曾向素识之叶会川告知。叶会川因说伊母舅蒋姓、认识赤峰县书吏刘姓李姓。我随恳其写信二封。说合照应。又据叶会川供称、因伊母舅蒋逸云、在保定府贡院前居住。一时难以托情。遂代蒋逸云写信。托书吏刘姓李姓照应等语。蒋逸云既与赤峰县书吏认识。难保无写信嘱托之事。叶会川所供代伊写信之处。殊难凭信。著琦善即将在保定府贡院前居住之蒋逸云、迅即查拏。解往热河。交该都统归案审办。毋任远扬。将此谕令知之。寻嵩溥奏、经步军统领、直隶总督、先后解到李万喜、叶会川、蒋逸云。讯明李万喜、李万玉、李万和、俱李汶忠子。李万玉在赤峰县涉讼被押。李万和诡名李振清。冒认已故族叔李学公为嗣父。捏款诬控。李万喜复求叶会川捏写蒋逸云信。向赤峰县书吏刘尧章、李十二、嘱托李万玉讼案。应分别充军枷杖。下部议。从之。　　

○命陕甘总督瑚松额拨银五万两。解赴塔尔巴哈台。八千四百七十一两。解赴和阗。备道光十六年经费。　　

○丙寅。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。孝慎皇后殡宫。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。王以下文武大臣官员蒙古王公等行庆贺礼。　　

○御同乐园。赐内廷王公大臣及蒙古王公等食。　　

○以大学士长龄、兼署礼部尚书。兵部尚书奕颢、兼署都察院左都御史。兵部右侍郎史谱、署管理顺天府府尹事。　　

○丁卯。太祖高皇帝忌辰。遣官祭福陵。　　

○谕内阁、朕此次恭谒西陵。启銮后。著派肃亲王敬敏、定亲王奕绍、大学士长龄、尚书耆英、留京办事。　　

○谕军机大臣等、本日据都察院奏、四川大竹县民人胡泽裕、冷希燕、赴该衙门控称该县知县徵收丁粮银两。不分上下两忙。责令一季输纳。每两徵钱一千六百八十文。至该省前因剿办峨边夷匪。经该督等劝谕各属士民。一体捐输。该县藉端勒派。出示每粮一斗。派银四钱四分等情。已明降谕旨。派隆文会同宝兴严审矣。案关知县违例催科。藉端勒派。虚实均应彻底根究。该侍郎等即将该民人所控各情。提齐人证卷宗。悉心研鞫。务得确情。据实具奏。不准稍事含混。致有不实不尽。将此各谕令知之。寻奏、大竹县知县郭梦熊、讯无违例催科藉端勒掯情事。并究出起意诬告之张世介、与听纠敛钱出名控告之胡泽裕、拟发边远充军。冷希燕以为从论。拟杖徒。下部议。从之。　　

○戊辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○己巳。上诣安佑宫行礼。　　

○庚午。上诣绮春园问皇太后安。　　

○遣官祭昭忠祠。　　

○壬申。谕内阁、理藩院转奏、喀喇沁王布呢雅巴拉、贝子玛哈巴拉、呈请于本年十月皇太后六旬万寿圣节。来京庆贺行礼等语。具见伊等诚悃。朕深嘉悦。惟是布呢雅巴拉、玛哈巴拉、俱在御前行走。每年年终。均有来京差使。若因十月皇太后万寿来京行礼。甫回牧所。又值年班之候。未免往返徒劳。布呢雅巴拉、玛哈巴拉、本年十月间。著停止来京。以节縻费。用示朕轸念蒙古臣仆至意。　　

○予故休致杭州将军福祥祭葬。　　

○癸酉。上奉皇太后幸如园。进膳。　　

○以孝穆皇后梓宫奉移龙泉峪陵寝。前期遣官告祭天。地。太庙。社稷。　　

○遣官告祭奉先殿。　　

○谕内阁、钟祥奏、夷船驶至山东洋面。现饬候风南回一摺。此次＜?口英＞咭唎夷船。驶入东省刘公岛洋面。经钟祥派委员弁巡堵驱逐。不准进口。所办俱妥。该夷人麦发达、始则欲求通商。继又欲散布夷书。虽据称未在闽浙江苏内洋寄碇。殊难凭信。著钟祥即严饬所属各员弁。一俟风发。驱令启碇南还。并将各岛口严加防范。毋许内地奸民。交易接济。东省洋面。界连直隶、奉天、江南。甚为辽阔。海洋风信靡常。其沿海各处。均当一律防办。著直隶、奉天、江南、山东、福建、浙江、各督抚府尹等。严饬沿海文武各员弁巡防堵截。不准该夷船越进隘口。并严禁内地奸民。交易接济。甚至受其诳惑。无得稍有疏懈。　　

○又谕、前据卢坤奏、请将原任广东龙川县病痊知县保淳、留省差委。当交吏部议奏。兹据该部查明病痊人员。例应送部引见。该督遽请留省委用。实与定例不符。所驳甚是。保淳著照例送部引见。不准留于该省委员。嗣后各直省遇有此等人员。即应照例办理。不得率行奏请留补。以昭画一。　　

○甲戌。缓徵陕西府谷县被雹村庄下忙额赋。给灾民一月口粮。　　

○乙亥。以孝穆皇后梓宫奉移龙泉峪陵寝。前期遣官行祖奠礼。　　

○顺天府以宗室乡试中额请。得旨、取中七名。　　

○命乾清门侍卫吉淩阿、庆兴、恭诣西陵。查看红桩。　　

