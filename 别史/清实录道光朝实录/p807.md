<!-- { "loadSidebar": true } -->
○己酉。谕内阁、御史许球奏、请严澄叙以重部务。所奏甚是。六部为纲纪庶务之地。责任匪轻。欲剔弊厘奸。必劝勤惩惰。岂容年力衰迈。才具平庸者。溷迹其间。无所区别。既不足以淬励人才。尤非所以整饬部务。近年各部书吏舞弊之案。层见叠出。皆由各该司员不能认真办事所致。朕思司员之贤否勤惰。总在各该堂官之留心考核。不奖贤能。何以理庶务。不去衰庸。何以拔真才。各该堂官专示优容。不肯以直任怨。随时严加甄别。以致衰庸者既可藏身。贤能者转生退阻。殊非澄叙官方之道。所有该御史指出之礼部郎中罗宸、户部郎中嵩峻、均系精力就衰。著该堂官查明具奏。六部中似此者恐复不少。正项力加甄别。以示惩劝。著各该堂官查明所管部院中。如有衰庸恋栈。不堪供职者。秉公据实参劾。一经查出。即行具奏。以副朕用人行政、黜陟公明之至意。若心存奉有此旨。即参劾司员。迹涉迎合。则转非朕勤求治理整饬官常之意也。将此通谕各部院知之。　　

○谕军机大臣等、兴德等奏、查明叶尔羌所属卡外色哷库勒地方安静一摺。据称色哷库勒。为叶尔羌咽喉要地。克什米尔巴达克山诸外夷进卡贸易所必经由。霍罕时有人来。藉称拏贼。实欲占踞该处。堵截诸外夷来路。希图勒索抽税。本年二月间。霍罕又有人来。指称拏贼。在该庄滋扰。抢掳牛羊。均经该伯克库尔察克、率领回众击退。仍将牛羊夺回各等语。色哷库勒阿奇木伯克库尔察克、本系五品伯克。前于道光十年打仗出力。赏给四品顶翎。兹霍罕连次滋扰。该伯克率领回众。竭力抵御。实属可嘉。著加恩赏加三品顶带。兴德等即传谕该伯克。已将各情节奏明大皇帝。大皇帝甚为嘉悦。特沛殊恩。该伯克当益矢勤奋。尽心保守所管地方。无负委任。亦不可与外夷构衅。致滋事端。将此谕令知之。　　

○又谕、兴德等奏、覆查喀什噶尔屯田情形。请照旧裁撤一摺。前因办理喀什噶尔屯田事务。降旨令兴德等查明覆奏。该处屯田。原系以叛产入官地亩。易换回田。与巴尔楚克开荒者有间。现虽依界耕种。并未侵占。恐久后不无轇轕。现在该处屯民。已遣散大半。其余播种冬麦之民。有愿赴巴尔楚克认垦者。再行酌给口粮。拨往妥为安置。不致失业。所有该处屯田。请照旧裁撤等语。边疆屯田事务。总须计及久远。筹画方能妥协。前降谕旨以裁撤屯田。办理有无窒碍。或可无庸更张。令该大臣等体察情形。不必拘泥办理。并专为屯民遣散失业。谕令酌拨安置。且原招屯民。如果依界耕种。日久相安。该处屯田地亩。既免荒废。该屯民等室家聚处。安为世业。即有缓急。究属内地人民。各顾田庐。自知捍卫。于边务亦大有裨益。较之拨给回民。自更妥协。著兴德等接奉此旨。悉心体察。趁此原招屯民。尚未全行遣散之时。如可无庸更张。著即妥议奏明办理。断不可拘泥前奏。稍事迁就。有负委任。将此各谕令知之。　　

○又谕、有人奏、江苏浒墅关。为通商要道。向有标礼、并查船谢仪、及上派、下派、押差渡夫、拔单、交称、接筹等项名目。叠经降旨饬禁。并未革除。近有丈量科蠹吏沈培、本系该关附近著名地棍。前在众丈量名下身后办事。迨既充丈量。遂勾通内外。无弊不作。因该关向有罚料一项。其所罚银两。向以一半分给丈量等为贴补饭食之需。一半留为织造办公之用。此例原为偷漏商人而设。近来商船到关。众丈量悉听沈培主持。无论果否漏税。任意丈量。指为以多报少。无船不罚无罚不多。有不服者。辄行锁系。往来莫可如何。因罚料一项。并无印票。仅有大关签单。不过以微末委员。标明所罚数目。签单又随发随缴。在官而不在商。商人无凭控诉。且以少罚多。并无底册。不畏稽查。遂至恣其勒索。其商贾之狡黠者。多给使费。不但可免重罚。即应完之正课。亦可以多报少。其善良者。不但货物少而丈量多。而重罚且随其后。商情畏罚贪利。善良者无不习为狡黠。偷漏不可胜言。亏额税之课银。肥吏胥之囊橐。似此蠹吏把持。误公肥己。必应严行究办。著林则徐会同松桂严密访查。如有前项劣迹。即将沈培按律严惩。毋稍宽纵。至商船偷漏。自应照例罚料。其应如何给与印票。另立簿据。随同亲填堂簿。一并报部。著妥议章程。奏明办理。以杜弊端而昭核实。又据奏、淮关管理宿迁分口之书吏康景山、张绍、盘踞多年。每遇监督派往家人。勾串一气。即例有一定之额徵船料。为必加三倍徵收。且吸食鸦片。俾昼作夜。商旅船只到口。即日多不验收。守至次日。又须未刻方能查验。并有守至二三日者。著林则徐会同那昆查明究办。不得稍事颟顸。经此次饬查之后。两关积弊。傥不能实力剔除。别经发觉。或科道纠参。惟该抚暨该关监督是问。将此谕知林则徐、并传谕松桂、那昆、知之。寻奏、查讯浒墅关丈量沈培、甫于前年承充。在诸丈量中。名次最后。委无把持舞弊等情。其标礼各名目。久奉裁革。不敢违例需索。至印票一节。查商船到关完纳正税。已给印票。若因签多罚料。再给印票。是一船两票。即与定例不符。且恐启奸商讦讼之端。殊于榷务有碍。应毋庸议。此项罚料银两。除各项公用外。余交内务府照例支销。户部均无例案可稽。即另立簿据报部。亦无从查核。请嗣后添备印簿一分。逐一填明。于满关时随册咨送内务府。以昭核实而符定制。从之。又奏、查宿迁关内康景山、张绍、均系差役。并非书吏。尚无盘踞加收。及吸食鸦片烟情事。惟于无货船只。讨取查舱饭钱。即属违例需索。照例拟杖革役。报闻。　　

○命陕甘总督瑚松额、拨银八千两。解赴库车。备道光十六年经费。　　

○庚戌。谕内阁、奎照奏、遵旨敬拟龙泉峪添设弁兵一摺。本年九月内。举行孝穆皇后梓宫、孝慎皇后梓宫、奉安典礼。所有应添守护弁兵。自应豫为筹备。著照所请、准其添设千总一员。把总一员。经制外委二员。额外外委四员。马兵四十名。守兵一百名。分隶左右两营。按照管辖地面。分布巡防。所添弁兵各缺。即在镇属各营弁兵内选拔。下余粮缺。另行招募补额。所需官署兵房。岁支俸饷。俱著照左右两营弁兵之例。一体建造支给。该部知道。　　

○以湖北市钱价贱。暂停宝武局鼓铸。从总督讷尔经额等请也。　　

○辛亥。遣官祭火神庙。　　

○谕内阁、宗人府奏、已故镇国公绵疆之妻汪佳氏。前于道光九年。呈送伊继子奕奎、不服教训。当经奕绍等训饬。不许再有违悖。兹复据汪佳氏以奕奎不知悛改。呈请令其归宗。奏摺内并未声叙缘由。著交宗人府查明具奏。再降谕旨。　　

○又谕、前据御史许球奏参、礼部郎中罗宸精力就衰。当降旨饬部查明具奏。兹据奏参该郎中罗宸、实系精力就衰。不能办事。并据查出郎中福申、选补一年有余。并不常川入署。亦不实心办事。员外郎佛楞额、目力昏眊。才具平庸。堂主事张景泗、心地糊涂。不堪供职。罗宸、福申、佛楞额、张景泗、俱著勒令休致。试思礼部司员。本不众多。而其中阘茸之人。不一而足。其余五部及理藩院司官。人数众多。岂能尽皆尽职之人。各该堂官若仍不肯秉公甄别。则是甘为因循疲玩。祇知取悦于人。置公事于度外。扪心自问。能无愧乎。赞襄庶政。有是理乎。诸臣当懔之勉之。以副朕望焉。　　

○又谕、杨名扬奏、遵旨查讯降休人员、被参款迹、大概情形。请革职严审一摺。原任甘肃兰州道降休通判吕嘉言、前在陕西省城涉讼。被逐出省。并不回安徽原籍。辄复潜匿该省。放债渔利。窝留军犯。开设小押。行止实属卑鄙。兹据该抚查讯各劣迹。仍将帐簿隐匿不呈。显系暗中串通。盘剥分肥。务当严行追出。彻底根究。吕嘉言著先行革职。交该抚提同全案人证。逐款严讯。务得确情。按律惩办。断不准回护徇隐。稍涉轻纵。寻奏、审明吕嘉言在省放债。赁给军犯房屋。借本开设小押。违法图利。行同市侩。照律加等拟杖徒。下部议。从之。　　

○以缉捕勤奋。予安徽知州张应云等升用。　　

○壬子。谕内阁、前因外省咨送引见各员。步射平常。特降旨将该大臣等交部议处。并著该大臣等妥为训练。乃昨日镶红旗蒙古都统、将密云县应放佐领人员带领引见。其拟正之乌隆阿、弓力过软。而拟陪之德克德布、箭太无准。该副都统平日并未留心训练所致。除将乌隆阿等驳回本处。著该副都统另拣人员。再行咨送引见外。布勒亨著交部议处。　　

○又谕、阮元奏、遵旨查明现任知府分别勒休调补改简一摺。贵州都匀府知府刘绍绾、年近七旬。难期振作。著即勒令休致。镇远府知府吕绍贤、于本缺不甚相宜。惟年力强壮。尚堪策励。著调补都匀府知府。云南大理府知府张志廉、于边缺事务。办理支绌。著即送部引见。以简缺知府归部选用。　　

○以越南国内讧、防堵边界出力。予云南知府魏襄等先补议叙有差。　　

○癸丑。上诣绮春园问皇太后安。　　

○甲寅。谕内阁、前据孟魁奏、临榆县属农民鸣锣击鼓。聚众祷雨。请旨查禁。当降旨交琦善查明具奏。兹据奏称本年五月初十日。临榆县东关外村民数百人。循照旧俗。肩擡神牌。并邀天齐庙住持通顺、护送进城祈雨。是日得雨仅止三寸。并未深透。亦非得雨之后。乡民方始进城。又查明八里堡户口清册。该处三十四村庄。男丁大小口共一千一百余名。即埽数同行。尚不敷二千余人之众等语。乡民迎神祷雨。系田家望岁之恒情。本属例所不禁。若创设科条。通行示禁。转恐强拂舆情。致滋疑惧。孟魁前奏大雨滂沱。是日仅得雨三寸。且该民人进关。系在未雨之前。亦无聚众至二千余人之事。该副都统既未核实查明。又复率请示禁。遽行入奏。实属冒昧不晓事体。孟魁著传旨严行申饬。　　

○礼部议准、河南巡抚桂良疏报、采访南召县节烈妇秦王氏等一百七口。阌乡县王燕氏等六口。新野县王鲍氏等二十八口。永宁县宋邢氏等四十四口。鹿邑县王朱氏等四十一口。请各建总坊旌表。从之。　　

