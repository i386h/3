<!-- { "loadSidebar": true } -->
○谕军机大臣等、本日据史致俨、吴椿、并御史卞士云奏、接到仪徵县绅士公信。据称向来淮南纲食引盐。俱归仪徵掣捆。数万夫役。得受佣资。以敷口食。因闻有盐课改归场灶之议。夫役人等恐嗣后掣捆不归仪徵。顿失生计。约会千数百人。赴县奔诉。该知县已往省代禀等语。两淮盐务。敝坏已极。朕特派王鼎等前往江南。会同陶澍查办。其课归场灶一节。前据王鼎等具奏大概情形。已委员查勘。现尚未据覆奏。该处夫役等一闻此信。恐失生计。遽行约会多人。赴县奔诉。实属愚民无知。此事关系两淮大局。该尚书等务细心筹议。如果改归场灶。实有裨益。即核实会办。妥立章程。不可因该夫役等口食无资。遂存畏难苟安之见。但事属改辙更张。必期经久可行。毫无格碍。断不可稍滋流弊。以致激成事端。总当体察情形。酌量可行与否。定议具奏。将此谕令知之。　　

○又谕、扎隆阿等奏、官兵齐集喀什噶尔。分扎防范。会筹剿抚。并差探卡外情形。查拏首逆一摺。喀什噶尔、英吉沙尔、二城。固守三月有余。贼匪一闻大兵将到。即相率逃遁。而附近地方。尚有潜匿余匪。该大臣等将现到之满汉官兵及民遣民勇、共一万一千九百余员名。分布各要隘。防范摉拏。此等贼匪诡谲多端。必须痛加歼戮。以净根株。至著名各逆目。非若上次张格尔逃出卡外。为各夷素所崇信。不肯缚献。如果设法捦拏。无难就获。该大臣等务当悬赏购线。相机妥办。俾逆目悉数歼除。勿使一名漏网。其各庄回众。从逆者固应剿洗。亦不可滥及无辜。所有续调关内各官兵。已谕令长龄裁撤归伍。至善后一切事宜。著俟长龄到时。再行筹办。将此由六百里谕令知之。　　

○又谕、据长龄奏、现在喀什噶尔、英吉沙尔、业已解围。贼众纷纷逃窜。飞咨哈哴阿、杨芳、将从逆白帽回子惰兰回子各庄痛行剿洗。如有从逆伯克阿浑。实系知情预谋者。解京讯办。并令将应办事宜。亟为筹画等语。计哈哴阿等自当遵照妥办。此时台路廓清。大局已定。所有未到之京营、吉林、黑龙江、西安满洲营、四川、各官兵。前已降旨谕令裁撤。如哈哴阿、杨芳等已将从逆各贼剿捕净尽。其胡超等所带民遣二千名。民勇一百名。吐鲁番屯兵一百四名。亦著裁撤以节糜费。再前路带兵大员。足敷调遣。除哈哴阿、杨芳、胡超、尚有应办剿抚事宜外。奕经、桂轮、著仍随长龄同行。其阿勒罕保、安福、二员。著仍带原兵旋京。布勒亨、伊勒东阿、寿昌、三员。著各饬回本任。至哈丰阿、察隆阿、孝顺岱、额尔古伦、贵成等、如无可办之事。或应撤回。或应酌留。著分别办理。至粮运一节。如能就地采买。俾兵食不致缺乏。并著飞咨乌噜木齐即行停止。以省运脚。又据奏、伊萨克一事。已咨令阿克苏将常奉清押解前来。并飞咨扎萨阿、将伊萨克及家属暨原留人证。提解阿克苏。复有查出应质之犯。亦令解送等语。此事关系綦重。伊萨克急公报效。屡受重恩。不应遽怀携贰。如果有勾贼入寇、谋为内应情事。自应据实查办。若扎隆阿误听蜚语。亦不可因该大臣守城三月有余。著有劳绩。稍为迁就。长龄当恪遵前旨。将虚实悉心秉公研鞫。务得确情。以成信谳。又据奏、伊犁各满洲营兵丁。于到叶尔羌之时。大半逗留。到处抢掠。竟有致伤回子情事。已飞咨哈哴阿等前往摉查。将所抢物件。追出给领。妥为抚恤。即将为首滋事兵丁立行正法等语。师行漫无纪律。以致抢掠回庄。必应如此惩办。孝顺岱、身为带兵大员。不能约束兵丁。疏纵已极。著即摘去翎顶。交长龄详细查明。再行据实参奏。此外各处进援官兵。傥有似此骚扰情弊。亦著一并摉查严参。勿稍徇隐。又据壁昌等奏、叶尔羌三品顶翎四品商伯克玉素普、被贼拏去。大骂贼众。淩辱致毙。五品伯克爱散、被贼登时杀害。回子中如此忠勇。可嘉可悯之至。玉素普并无子嗣。惟有胞侄间散回子阿布拉。爱散有无子嗣。现据咨查。其如何施恩之处。著长龄酌拟具奏。将此由六百里谕令知之。　　

○以陕西布政使史谱护巡抚。按察使杨名扬、署布政使。　　

○以守护叶尔羌汉回二城出力。赏都司那尔扎普、千总张满贵、五品军功回子霍扎什、六品军功回子乌舒尔呢雅斯、莫洛密尔托胡达、花翎。笔帖式兴安等蓝翎。余升擢选补有差。并释遣犯回籍。　　

○乙巳。谕内阁、据王鼎、宝兴奏、请将两淮盐务改归总督管理一摺。两淮官引滞销。鹾务疲敝。现据王鼎等奏称、由该盐政无管辖地方之责。文武员弁。均非所属。疏销巡缉。难期令行禁止。著将两淮盐务改归两江总督管理。所有盐政一缺。著即裁撤。钟灵著回京当差。　　

○又谕、福克精阿奏、酌拟办理吉林、宁古塔、卧票薓价银两一摺。吉林、宁古塔、薓票内有卧票。向例令揽头等于年前先交官薓。俟来春薓商购买余薓时。抽收银两。兹据该将军查明、道光八年吉林卧票。因无薓商前来购买。揽头等又不能及时交纳。饬令赴苏售卖。以致辗转拖延。始归原款。本年宁吉塔卧票三十六张。薓价银八千一百三十六两。已照新改章程。豫为发给。其吉林卧票一百十五张。自未便先行发给。以致再有迟延。著照所请、除宁古塔卧票业经发给揽头外。其吉林本年卧票。仍照向例。令揽头等于年前先交官薓。俟来春薓商起程时。一面发给薓价。即便抽收薓余归款。以重库项。　　

○谕军机大臣等、据御史李昭美奏、江西德化县城西关龙开河外一带地方。土名陈塘湖。湖边涨生沙洲。逐年淤高。地势广阔。该处农民不谙例案。往往私垦不报。县营员弁。遂藉为牧厂。兵民牟利。时构讼端。地方官意在息争。从而迁就。遂将已垦熟地。听其荒芜。转为营驿牧放之所。德化为七省通衢。设立总兵。本属重镇。不惟营马例有马乾。不准渡河牧放。即驿马亦应合棚餧养。以备急需。且江西徵收马厂开垦租银。亦止南昌、新建、二县。此外各郡营驿。并无马厂明文。与其以可耕之土。抛作牧场。何若照例升科。作为兴贤田庄。令公正乡绅等公同主报。佃民妥为经理。一切牛具耔种。无须官为措给。上不缺赋。下可裕民等语。德化县地方涨生沙洲。据该御史奏称、该处逐年淤高。地势广阔。请将私垦熟地照例升科。作为兴贤田庄。是否可行。著吴光悦派委妥员。会同该地方官详加查勘。据实具奏。将此谕令知之。寻奏、勘明陈塘湖北岸沙洲四百二十五亩。地势尚高。请自本年为始。由县饬令妥佃试垦。作为兴贤田庄。其南岸沙洲二千一百八十八亩。地势低洼。水涨即淹。请票止开垦。从之。　　

○又谕、据王鼎、宝兴奏、请将两淮盐务改归总督管理。又会同该督筹议盐务章程各一摺。已明降谕旨将盐务改归该督管理。并裁撤两淮盐政一缺。所有会同酌定盐务章程十五条。均照所议行。其余未尽事宜。仍著随时察核。分别奏咨办理。惟该督驻劄江宁。两淮商人。均在扬州居住。相距较远。稽察难周。恐有鞭长莫及之势。著该督体察情形。妥为筹议。至盐政既经裁撤。其盐务官员。期于敷用而止。多一冘员。即多一浮费。并著该督酌加裁汰。以归核实。再新任运使杨振麟、此时计已到任。著陶澍详加察看。是否妥协堪以胜任。如该员未能办理裕如。著该督将平素深知可胜此任者。酌保一员。奏明请旨。将此谕令知之。　　

