<!-- { "loadSidebar": true } -->
○谕军机大臣等、本日那清安等奏、审拟已革大名府知府王履泰等、传唤女档、在署听曲一案。据称大名府城、接壤东豫。常有女档班往来流寓等语。此等惰民。携带幼女。沿途卖唱渔利。最为风俗人心之害。直隶、山东、河南、境内。时有女档班流寓。甚至出入官署。不可不严行禁止。著方受畴、钱臻、姚祖同、各严饬地方官。逐加查察。如有女档班在其境内。即行驱逐。或递回原籍。勒令改业。勿使辗转流染。以挽浇风。将此各谕令知之。　　

○又谕、魏元煜奏、查办江苏省亏空情形、请予限一年、详细确查等语。江苏省仓库钱粮。款项丛杂。历年交代。卷册繁多。款目轇轕。必须逐款剔厘。其亏空确数。方能水落石出。魏元煜请予限一年查办。即宽以二年之限。亦不为迟。此事总在办理之核实。不在时日之缓急。该抚惟当遵照前旨。督同藩司额特布、杨懋恬、细心确查。认真筹办。务期流节源清。国帑有著。断不可迁就含混。仍似从前有名无实也。将此谕令知之。　　

○江苏巡抚魏元煜奏、遵旨密缉私枭情形。得旨、相机查办。不可畏难。务期奸莠尽除以靖地方。以安良善。妥慎行之。毋忽。　　

○修江苏华亭县石塘土塘。从巡抚魏元煜请也。　　

○己未。上以仁宗睿皇帝梓宫发引。先期诣观德殿几筵前行祖奠礼。攀恋哀号。悲恸切至。　　

○巡城御史托明等奏、拏获凶犯、请将正指挥张思勖量予鼓励。得旨、李大年、郑张氏著交刑部严审定拟具奏。至该指挥张思勖、缉拏该管地方谋命凶犯。本系分内之事。该御史等、率行奏请鼓励。殊属冒昧。托明、盛唐、俱著传旨申饬。　　

○云贵总督史致光奏、兼程驰往滇省、会办永北厅夷务。得旨、现在永北厅夷匪。胆敢滋事。庆保已前往督办矣。汝兼程抵滇后、帮同庆保、相机妥速办理。勿令渠魁漏网。第一安插难民为要。不可使无辜百姓。横罹锋镝之惨。亦不可任其流离失所。即抵滇后办理完竣。而善后事宜、尤关紧要。随时随事。处处留心。勿贻后虑。再地方办理此等事件。总在赏功罚过。各得其平。所有文武大小官吏。其在事者必当秉公劝惩。以收其用命致力之效。汝宜加倍慎勉。毋稍疏忽。　　

○贷甘肃宁夏、宁朔、平罗、狄道、陇西、五州县上年被灾贫民、两月口粮。　　

○朝鲜国使臣李肇源等三人。于神武门外瞻觐。　　

○抚恤琉球国遭风难夷如例。　　

○庚申。上诣观德殿几筵前、行朝奠礼。午刻、行午奠礼。申刻、行夕奠礼。向夕、复诣几筵前奠献。攀恋呼号。备极哀恸。　　

○是日。奉皇太后居后殿。诣皇太后前问安。上居永思殿倚庐。　　

○辛酉。孝贤纯皇后忌辰。遣官祭裕陵。　　

○仁宗睿皇帝梓宫发引。上诣几筵前奠献。擗踊哀恸。寅刻、奉移梓宫出观德殿。至景山东门外。升大昇轝启行。上步从。哭不停声。至地安门外跪送后、豫诣芦殿敬视陈设。祗候梓宫至。哭泣跪迎于黄布城北门外。奉安讫。行夕奠礼。自是每日黎明。上诣芦殿行朝奠礼。跪送梓宫启行。出黄布城南门。上步从一里有余。始由间道至前途芦殿。跪迎梓宫奉安讫。行夕奠礼。如前仪。　　

○诣皇太后行宫问安。　　

○是日。驻跸彰义村御营。　　

○壬戌。谕军机大臣等、据玉麟等奏、廓尔喀王恳请遣使朝贡一摺。廓尔喀王、请进登极表贡。情词恳切。自应准其恭进。惟来年即系该国例贡之期。所有呈进表贡。著令其统俟道光二年例贡时。一同恭赍来京呈进。以省跋涉之劳。文干等即檄谕该国王、钦遵办理。将此谕令知之。　　

○是日。驻跸黄新庄行宫。　　

○癸亥。上诣皇太后行宫问安。　　

○谕军机大臣等、庆保奏、驰抵大姚、与提臣札商分别剿办永北大姚两处夷匪情形一摺。此案永北逆夷傅添贵等、哄动愚夷。假托妖言。勾结滋事。现在已有七八千人。其偷渡过江。在大姚焚劫滋扰者。亦有三四千人。虽其中多有裹胁乌合之众。然贼数已为不少。先因各处派调官兵未集。自不便轻率进剿。该督等续调官兵。合计先后已有八千余名。更加以土练四千。兵势亦不为不厚。该督当知会提督张凤、相度机宜。分路进剿。仍一面防护完善地方。安抚夷民。勿使再有裹胁。总须一鼓作气。痛加剿办。使贼匪震慑兵威。则胁从者自必闻风解散。首逆势孤。易于成捦。断不可迁延时日。致令滋蔓难图。至滇省每有军务。多得土练之力。朕所深知。该土司素来贫乏。自应给予盐菜口粮。俾各踊跃从事。惟当核实办理。毋任冒滥。其楚雄协副将清泰、于夷匪偷渡过江。不能先事防范。本应革职治罪。惟此时正在进剿。著先行摘去顶带。令其带兵剿贼。以观后效。又据另片奏、现已购获梅依老十、并要犯沙季得、著即确切研讯。此次为首之犯。是否祇系傅添贵。及伊妻父陈添培。抑或更有同谋倡逆之犯。永北大姚两处。共有首逆几名。附逆者实有若干人。究系因何起衅。敢作不靖。讯悉各供。即行附报具奏。将此由五百里谕令知之。　　

○以礼部尚书文孚、兼镶蓝旗蒙古都统。　　

○补行嘉庆二十五年大计。河南卓异官十一员。不谨官二员。年老官二员。有疾官二员。才力不及官三员。浮躁官三员。分别议叙处分如例。　　

○裁贵州郎岱厅属六枝土把总。从巡抚明山请也。　　

○予贝子奕绪故母佟佳氏赐恤如例。　　

○是日。驻跸半壁店行宫。　　

○甲子。以恭悬昌陵明楼、隆恩殿隆恩门、御书扁额。先期遣官告仁宗睿皇帝几筵。　　

○赏恭请大轝民夫银。　　

○以护军统领副都统哈哴阿、为虎枪统领。土默特贝子玛呢巴达喇、为管理鹰狗处大臣。　　

○缓徵江苏海、安东、沛、萧、山阳、阜宁、清河、桃源、盐城、铜山、丰、砀山、宿迁、睢宁、十四州县并大河、徐州、淮安、三卫毗连灾区乡庄新旧额赋。　　

○是日。驻跸秋澜行宫。　　

○乙丑。上诣皇太后行宫问安。　　

○谕军机大臣等、张文浩等奏、勘筹黄河堤工、及马工放淤、黄沁等厅筑堰包淤、并查验北岸河工情形各摺。黄河资大堤为保障。堤内容纳河流。向以涨痕为准。河滩高矮不齐。则大堤高出滩面。不能一律。现据该河督等亲验大堤高于水面一丈三四尺。即遇嘉庆二十四年盛涨。尚可拦御。则两岸长堤。一千余里。普律增高。势所不能。其请于临河一面通工估加子堰二三尺。防范益加周密。著即照所请办理。至马工大坝、挺入河心。两坝尾土性沙松。今据该河督勘得武陟九堡、越堤大堤、坚实足恃。则退守此堤。系属经久之策。惟地势低洼。不能不放淤以资填实。而黄流湍悍。筹挑顺清进黄两沟。必当慎之又慎。其挑穵丈尺。启闭先后。该河督务斟酌机宜。妥协办理。以期化险为平。堤防永固。其黄沁卫粮厅境大堤内河滩串水沟槽、及顺堤河分溜、情形险要。则圈筑越堤。外包淤土。截断滩水。亦系应办之工。曹考厅旧南堤。既多剥蚀。勘应包筑淤土。准其自韩小坡迤下一律包筑。所有两越堤包淤。及曹考淤土。各照所请加给津贴。以上各工估需银两。除于该省仪封节省项下、及捐监银拨用外。其余十五万余两。已饬户部速议拨解。该河督等核实办理。务使工归实用。帑不虚糜。至豫东黄河北岸。各厅河势。工料情形。已据张文浩查验。其南岸各厅工程河势。亦即巡查核实具奏。本年万锦滩长水。既比常年为早。现在桃汛初届。转瞬伏秋大汛经临。该河督等当督率厅营文武员弁。加意防范。务求堤工巩固。河流顺轨。永保安澜。将此谕令知之。　　

○又谕、朕闻云南提督张凤、恇怯巧诈。此次永北厅夷匪滋事。张凤并未遣兵攻捕。任其肆行烧抢。永北境内、荼毒殆遍。而大姚夷人、又闻风而起。现已将李锦麟、补放云南提督。著庆保、史致光、确切查明。该夷匪初起时、情形若何。如系张凤迟延不办。以致滋蔓肆扰。贻误地方。即行据实严参。勿稍徇庇。又闻永北夷人。苦于土司之苛派。汉民之占耕。上年十月间。即有蠢动之意。经土司免其派累而息。署同知张悫田、不为清理。谓土司不能约束子弟。欲行详革。经土司央求得免。复向各夷寨需索银钱。以致正月初蜂起滋扰。并著庆保等确查。如张悫田实系办理不善。亦即严参究办。史致光此时计已距滇不远。接奉谕旨。著即迅速驰驿前往。会同查办。将此由五百里谕令知之。　　

○又谕、蒋攸铦奏、委署各总兵印务一摺。滇省永北厅及大姚县、匪徒滋事。与川省境壤毗连。堵御最关紧要。蒋攸铦因张志林患病。请将各总兵分别署理。已均照所请行矣。该督此时惟当督率该镇等严密防守边界。勿稍疏虞。俟军务完竣后。再令该提镇等陆续来京陛见。又另片所奏、张凤等贻误情形。实属不分畛域。可嘉之至。现已有旨将李锦麟补放云南提督。并饬查办矣。将此谕令知之。　　

○以云南腾越镇总兵官李锦麟、为提督。直隶河屯协副将阿精阿、为腾越镇总兵官。　　

○四川建昌镇总兵官张志林、因病解任。调重庆镇总兵官余步云、署建昌镇总兵官。松潘镇总兵官张鉴、署重庆镇总兵官。云南开化镇总兵官苏勒当阿、署松潘镇总兵官。　　

○赏故兵部右侍郎温汝适子举人承悌进士、一体殿试。　　

○是日。驻跸古解村御营。　　


大清宣宗效天符运立中体正至文圣武智勇仁慈俭勤孝敏成皇帝实录卷之十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

