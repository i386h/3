<!-- { "loadSidebar": true } -->
○谕内阁、据御史盛思本奏。本月十九日。北城正指挥衙门。有原告民人朱大在监押处所击毙被告民人王二一案。朱大所控。系属寻常细故。该指挥宋佩组、何以辄将原被告一同管押。该民人等于十七日即经到案。该指挥既非公出。又无别项紧要差使。何以延案三日。并不即时审讯。致酿人命。且监押要地。理宜派役小心看守。何以任听该犯逞凶。竟无一人喝阻。以上情节。著刑部即传该指挥宋佩组研讯。并提该家丁等讯明。如有起衅别情。据实严参。毋稍含混。寻刑部讯无滥押延案情弊。惟以原被告并羁一室。致酿谋杀重案。非寻常失察可比。议以降二级调用。从之。　　

○又谕、刘彬士奏、查讯营员派捐阅兵公费。请将应讯各员革职解任一摺。此案已革温州右营千总魏大鹏、呈控钱芳耀派捐提督阅兵费银。据该署抚讯出帐单。如修理演武厅及马道等项。魏大鹏先既与闻其事。乃于被参后藉词挟制。殊属奸险。惟钱芳耀开销各项。其违例馈送分金。虽该提督未经收受。并未即时具领。恐其中尚有情弊。又发还弁兵银两。是否因告发后借名归垫。李万清等有无得受酬送洋银。项培等是否实未经手支用。均须彻底根究。黄岩镇标游击钱芳耀、著即革职。磐石营都司项培、温州城守营守备袁浦、提标左营游击李万清、后营千总马殿祥、著一并解任。交该署抚秉公研讯。务得确情。以成信谳。毋稍瞻徇含混。至钱芳耀所供总兵杨继勋、发给赏项各款。杨继勋、著即赴省对质。　　

○谕军机大臣等、有人参奏江西学政福申、有旧家人萧三。勾通书吏幕友。常川在外招摇。无弊不作。每出棚考试。必先行头站。在赣州府属勒索供应。辱骂赣县知县。致该县负气告病。后经调处乃止。又考试瑞州府属。萧三乘轿夜出考棚。轿前有管理督学部院萧灯笼字号。士子望见。皆为托异。有使者废关防持衡非福、家人管督学成败由萧、对句。写贴考棚。传为笑谈。又该学政考试建昌府。有南城县知县时式敷、拜为师生。该县武童李姓。系县试第一名。因院考中箭一枝。央恳时式敷求情取中。士论哗然等语。学政职司考校。自应严密关防。破除情面。拔取真才。若沿途勒索供应。任听家人招摇滋弊。以致物议沸腾。殊干法纪。陈若霖、姚祖同、现由湖北回京。无论行抵何处。沿途接奉此旨。即著带同司员。驰驿前往江西。将原参情节。秉公查办如该学政实有废弛瞻徇情弊。即著据实严参。不许稍有含混。此案审办完竣后。陈若霖来京覆命。姚祖同前已简放广东按察使。著即前赴新任。毋庸来京请训。将此谕令知之。　　

○予故杭州将军果勒丰阿祭葬如例。并赏银三百两治丧。谥勤敏。　　

○修黄新庄、半壁店、秋澜村、梁格庄、四处行宫。从泰宁镇总兵官武忠额请也。　　

○戊戌。谕宗令定亲王奕绍、嗣后恭拟恭代坛。庙差使。著诸王轮流恭代。　　

○宗人府会同刑部奏、审拟宗室兴宝开场窝赌一案。得旨、此案宗室兴宝、屡犯不法。聚集无赖开场窝赌。嗣因养育兵杨明义另开赌局。心怀妒恨。主使步甲和隆阿等、私拏杨明义拷逼认欠。复虑破案。擅将犯证藏匿纵逃。且无故殴打和隆阿。欲占其妻赵氏为妾。种种生事扰害。实属怙恶不悛。兴宝著改发吉林。交该将军严加管束。傥敢复行滋事。即由该将军奏明在彼锁禁。　　

○展八旗兵丁应扣借支库银。限期两月。　　

○缓徵江苏上元、江宁、句容、江浦、六合、山阳、阜宁、清河、桃源、安东、盐城、高邮泰、甘泉、兴化、宝应、铜山、沛、萧、砀山、宿迁、睢宁、二十二州县及淮安、大河、徐州、三卫被水歉收地漕各项银米。展缓华亭、奉贤、娄、上海、南汇、青浦、川沙、太仓、镇洋、九厅州县及镇海卫节年灾缓银米。　　

○己亥。上诣皇太后宫问安。　　

○谕内阁、给事中吴杰奏、京察届期、请举劾并行一摺。所奏是。京察为激扬大典。现在各省督抚藩臬。曾任京职者居多。是今日部员之贤否。关系他日外省人才之盛衰。嗣后各衙门堂官。办理京察。务须和衷商搉。拔取贤才。其终年未经到署。案件全不留心。或奔走仅事趋承。文理未能通晓。暨浮躁不谨。徇庇书役。声名平常者。概予甄汰。毋得稍事姑容。至外任改部人员。亦须加意察看。其庸碌无能、及精力衰颓难望振作者。应即黜革示惩。毋任恋栈。若勤慎在公。实心任事。才堪造就。仍不妨据实保例。总之人才难得。冗滥须除。惟在各该堂官秉公遴选。认真甄别。毋设成心。毋存私见。务择操守廉洁、通达治体者。列之上考。所谓悃愊无华。日计不足。月计有余。吏治自蒸蒸日上矣。将此通谕知之。　　

○又谕、严烺等奏、估挑运河淤浅工段一摺。东省运河。为重空漕船经由要道。每年汛涨。水过沙停。例于南粮回空过竣。估办冬挑。据该河督等勘明上河厅属临清塘河。澄淤较厚。各汛长河。新淤复增。捕河厅属阳谷、寿东、东平等汛长河。运河厅属汶上汛塘、钜嘉、卫北、二汛、济宁塘河、及长河各闸、鱼台汛各长河。泇河厅属沛汛、滕汛塘、各长河。并峄汛、八闸等处。受淤俱深。或河底必须展挑。或加募实力挑穵。均系急应估办之工。所有添募夫工价器具银二万一千三百九十五两零。外加津贴银三万九百八十五两零。共计银五万二千三百八十一两零。著准其动拨司库及生息项下银款。发交沿河州县卫赶紧兴挑。其沛汛长河募夫工段。仍照例移咨江南省。转饬会同趱办。责成运河道、督同各该管厅营催办。该河督仍往来查验。如有偷减草率。即据实严参。务期认真办理。依限完竣。惟此次系应行大挑工程。缓至两年之久。需费较常加增。嗣后循例挑工。仍不得过五万两之数。该部知道。　　

○江南道御史耆纲奏、请饬步军统领五城寻常案件。照旧例咨办。无须具奏。得旨、似是而非。深乖防微杜渐之义。　　

○以河南尉氏县绅民捐修城垣。同知刘恒毓、下部议叙。余旌奖如例。　　

○蠲缓湖北江陵、监利、钟祥、京山、潜江、天门、汉川、沔阳、公安、枝江、荆门、应城、汉阳、松滋、黄冈、十五州县被水垸区新旧额赋有差。　　

○庚子。谕军机大臣等、据户部奏、甘肃地处极边。储备尤关紧要。向系额贮银三十八万两。分贮银二十二万两。为数本少。节经动用。所存无几。请于藩库贮银二百万两。先在山西秋拨地丁款内拨银五十万两。解甘收贮。其余于陕西河南山西山东湖北及甘肃捐监应解部银两。并该省旧贮实存银两。共陆续凑足二百万之数。责成藩司加谨封贮。不准率请动支等语。藩库封贮银款。原备地方缓急之用。甘肃地邻边塞。自应豫筹经费以资储备。惟该省旧存封贮银两。久经动缺。未能归补足额。亟须宽为筹画。著照所请、先于山西省秋拨地丁项下动拨银五十万两。解往甘肃收贮。其余银两。著陕西河南山西山东湖北各该抚将所收监饷。每凑足五万两。即行奏明。改解甘肃藩库交收。其甘肃所收监银。亦毋庸解部。每凑足五万两。即奏明尽数归补封贮。总俟该省藩库共收足二百万两之数。即由该督奏请停止。仍著各该省将监银照常解部交纳。此项银两。随时解往。著责成该藩司颜伯焘加谨封贮。若非实有要需。概不准率请动用。傥有丝毫那缺。必当按律严惩。仍著该督按年盘查奏报。以凭稽核。将此谕知鄂山、传谕颜伯焘、并谕徐炘、杨国桢、福绵、琦善、杨健知之。　　

○辛丑。上诣寿皇殿行礼。关帝庙拈香。　　

○谕内阁、贺长龄奏、亲母年逾七旬。请于湖南近省。量予更调等语。所奏虽系实情。但各省藩臬。经朕简任。原期人地相宜。若纷纷奏请。或竟有心规避。亦不可不防其渐。贺长龄现调江宁布政使。已较山东为近。著即赴新任。所奏不准行。　　

○命郑亲王乌尔恭阿、在内廷行走。　　

○以乌里雅苏台参赞大臣喀尔喀扎萨克贝子伦布多尔济、为库伦办事大臣。未到任前。以正黄旗蒙古副都统乐善署理。　　

○遣散秩大臣敬敩、往奠故库伦办事大臣喀尔喀扎萨克郡王蕴端多尔济茶酒。赏银二千两治丧。　　

○除浙江嘉善县铲削地二亩有奇额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百二十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。十一月。壬寅朔。谕内阁、汤金钊等奏、查讯山西猗氏县民阎克己京控一案。究出该县知县违例勒罚。致酿人命。及教谕典史等得受赃银一摺。此案猗氏县知县张珍臬、于门丁差役诈索累累。及教谕典史得受赃银。毫无觉察。已属有忝厥职。迨经该学政批令将阎采华衣顶免革。不即讯明发落。辄向阎采华兄弟指称修理书院。擅罚多银。仍饬役看守。勒限取状。致酿人命。尤为藉端苦累。张珍臬著即革职。发往新疆充当苦差。以示惩儆。教谕杨炳荣、因事乘机诈索。存心狡狯。典史蒋绍栋、身任职官。辄与该县门丁及其家人。朋比为奸。诈银分用。实属卑鄙无耻。杨炳荣、蒋绍栋、俱著即行革职。发往军台效力赎罪。巡抚福绵、于知县勒罚逼命、教谕典史串诈得赃重案。既经尸亲上控。不即亲提究办。殊属不恤民隐。有玷封疆之任。著交部议处。其承审接审迟延各员。并失察之该管各官。俱著吏部查取职名。分别议处。寻议、福绵应照溺职例革职。得旨、著改为革职留任。　　

○又谕、昨据广州将军庆保等具奏、考验军政一摺。因用汉字奏摺。俱已传旨申饬矣。今英和考验满营官员军政。复用汉摺具奏。亦属非是。著传旨申饬。嗣后该都统满营。遇此应行循例事件。务须遵照日前通谕之旨。缮写清摺具奏。毋得似此因循。渐染汉人习气。　　

○以热河福州驻防军政。年逾六十官二十一员。精力未衰。均命留任。　　

