<!-- { "loadSidebar": true } -->
○又谕、四川武生何巨川、来京呈献平夷三策。著交宝兴确切查明。据实具奏。何巨川著该部照例解往备询。寻奏、何巨川前因剿办峨边夷匪。以伊杀贼立功捏控。拟杖纳赎在案。兹作平夷三策。称上年与朱点等在马边隘口防守。杀毙贼魁三名。将尸捆沉河沱内等情。查上年并无夷匪出巢。河沱内亦无尸具。差传朱点等久经外出。所陈顺风举火埽灭夷匪一策。查夷地老林。春夏阴雾。秋冬冰雪。均不能以火攻。所陈用兵六千。分为三路。乘夜按夷巢剿杀一策。查马边厅跬步皆山。我兵情形不熟。设前后为所阻截。岂不进退两难。所陈俟夷匪出巢。先将药子山归路扎断一策。查夷匪出扰。断非药子山一处所能截其归路。各兵分防各汛。均关紧要。岂能聚集一处。均毋庸议。何巨川捏词屡控。应拟杖革。下部议。从之。　　

○以通政使司参议成观宣、为浙江乡试正考官。翰林院编修何冠英、为副考官。大理寺卿赵光、为江西乡试正考官。翰林院修撰钮福保、为副考官。编修劳崇光、为湖北乡试正考官。福建道御史陈岱霖、为副考官。　　

○以詹事府詹事季芝昌、为内阁学士。兼礼部侍郎衔。仍留浙江学政任。　　

○己巳。孝全皇后梓宫前月祭。命皇子行礼。　　

○谕军机大臣等、有人奏、湖北襄阳府属之南漳县。于五月初一二日传有民变之事。民间纷纷逃避。几至七八州县。襄阳安陆城门昼闭。恐系教匪余党散布谣言。惊恐愚民。得以乘间窃发等语。是否实有其事。著周天爵、伍长华、转饬该管地方文武员弁。不动声色。严密查访。如有教匪余党潜伏民间。立即严拏究办。以净根株。毋许讳饰。将此谕令知之。　　

○以理藩院尚书赛尚阿、署镶红旗汉军都统。　　

○以吏部右侍郎恩桂、署礼部尚书。兼管太常寺鸿胪寺事。　　

○已革协办大学士理藩院尚书英和故。赏三品卿衔。　　

○庚午。上幸万寿山。诣广润祠拈香。　　

○谕内阁、前据耆英等奏、请兴修永陵启运殿工程。当降旨交钦天监选择吉期。兹据奏称、择于六月二十九日辰时。恭请神牌安奉等语。届期著耆英查照向例。敬谨安奉。　　

○又谕、前据御史董瀛山奏、仓场积蠹。当降旨交仓场侍郎查明办理。兹据德春等奏、原奏无赖之徒。数十为群。借打鸽为名。在仓出入一节。该侍郎等于南新、富新、兴平、旧太、四仓亦有访闻。著即严饬监督加意防范。逐项稽查。毋任混匿。并著步军统领衙门随时缉拏。一有获案。严行惩办。　　

○辛未。谕内阁、朱树奏、巡洋船只修造迟延一摺。漕标盐城营额设巡船沙船八只。东海营额设哨船沙船九只。原以备驾驶而资巡哨。兹据该漕督查明。各船无一可用。承修之员。于委勘饬修后。又复延宕未报完工。以致该营屡报雇募民船。殊属不成事体。著两江总督即将承修二营船只历任迟延各员职名。送部分别议处。仍责令迅速修造完竣。其有署事之员。虽经卸事。亦著协同修造。不准置身事外。以昭核实而重要工。　　

○江西巡抚钱宝琛奏、鸦片烟案。人数众多。除罪应外遣者。仍俟部覆。寻常军流人犯。一面咨部。一面定地发配。下部议。寻议、外遣与军流人犯。罪名无甚悬殊。自应一体照办。毋庸听候部覆。其罪至斩绞。例应题奏。或案情疑似。应比例定拟者。均候部覆。从之。　　

○贵州古州镇总兵官富桑阿、因病解任。以前任湖南永州镇总兵官崇福、署古州镇总兵官。　　

○以缉获鸦片烟土出力。予云南知州李杰等升叙有差。　　

○添设云南邱北县知县一员。定为夷疆题调要缺。裁恩乐县知县一员。移师宗县训导为邱北县训导。仍定为选缺。恩乐县典史为邱北县典史。仍定为苗疆调缺。改镇沅直隶州知州为镇沅直隶厅同知。移驻恩乐县。仍定为苗疆题调要缺。改邱北县丞为镇沅厅分防经历。仍定为夷疆调缺。镇沅州学正为镇沅厅教授。吏目为司狱。恩乐县教谕为镇沅厅复设训导。均定为烟瘴要缺。移临安府捕盗同知驻阿迷州双水塘。定为繁疲难题调要缺。改武定直隶州知州为部选简缺。开化镇属石榴红汛为石榴红营。阿迷州属双水塘为双水汛。移开化镇右营都司千总把总各一员。外委二员。额外外委一员。兵一百七十名。驻石榴红营。临元镇千总一员。兵一百名。驻双水汛。添设广西州属腻草竜汛。移广西州营把总外委各一员。兵一百名驻守。移临元镇右营都司把总外委各一员。及蒙自县属簸岩汛外委一员。兵一百五十名。斗母阁汛兵五十名。驻蒙自县城。簸岩营守备。仍拨归临元镇右营。留外委一员。兵五十名。驻守簸岩汛。改蒙自县属二塘为汛。移县城原设把总一员。带兵五十名驻守。改阿迷州属大小石牙隶文山县管。并归开化镇总辖。裁顺云威远二营兵各一百名。拨归开化镇七十名。临元镇五十名。广西营八十名。从护总督颜伯焘请也。　　

○准江南兴武等帮遭风漂失米石。分限买补。　　

○壬申。上诣绮春园问皇太后安。　　

○甲戌。命兵部尚书裕诚、刑部左侍郎文蔚、敬谨勘估永陵启运殿。并盛京清宁宫凤凰楼应修各工。　　

○乙亥。上诣黑龙潭神祠拈香。　　

○谕内阁、此次朝鲜国进香使臣。著停其在部筵宴。仍将两次桌张一并颁给。其使臣等例赏加赏物件。著照例赏。　　

○赏故朝鲜国副使尹命圭银三百两。　　

○丙子。谕内阁、祁寯藻等奏、审明门丁藉案诈赃、并知县被参款迹。分别定拟一摺。福建署惠安县知县陈偕灿、曾经吸食鸦片。并失察书差吸烟舞弊各情。其于门丁陈四焚烧民房。虽非主令故纵。惟明知杨典等系属无干。辄索取洋银开发差费。始准免究。实属荒谬。陈偕灿著革职。发往新疆效力赎罪。以昭炯戒。情节较重。不准完赃免罪。　　

○宗人府宗令载铨等奏、增改宗人府则例四条。一、查远支总族长、以及族长学长并近支学长。三年无过。俱有议叙。惟近支族长。向无议叙。似未画一。请一体给以议叙。再近年议叙远支总族长。不论是否管理妥善。但满限给予。更觉冒滥。请嗣后族学长有奏参议处罚俸、或停奖赏者。将总族长本年议叙扣除。一、宗室文职降调从六品。因臣衙门无从六品缺。向以七品笔帖式借补。若与应升人员。一体升选副理事官及员外郎。似未允协。请嗣后此等借补人员。遇有经历主事缺出。与委署主事一体升选。不得仍前越次选用。一、例载宗室官员人等犯军流徒等罪。俱折圈禁。笞杖等罪。折罚养赡钱粮。并无加责实责之条。嘉庆十三年道光五年节次奏改章程。于圈禁外加以板责。细绎旧例。专为官员而言。新例兼闲散宗室觉罗言。但未明晰。办理易混。应明定科条。凡王公及宗室觉罗大小官员因案科罪。俱照旧例办理。毋庸加责实责。其应从重发遣者。请旨发往盛京等处充当苦差。惟闲散宗室觉罗。准照加责实责章程办理。一、臣衙门汉主事二缺。须保列京察一等。以六部主事调补后。方得升转。是以一等为调剂之资。如何开一平允之路。请嗣后出色人员。仍予一等。即调六部主事。寻常二等人员。计俸亦准调用。得旨、汉主事调部。稍为变通之处。著吏部议奏。余依议。寻奏、应如所请、如一等无人。准于二等内历俸五年以上者。以六部主事调补。设京察内俸满已有二员。祇准俸深一员调部。其余一员。俟下届京察。再行办理。从之。　　

○丁丑。谕军机大臣等、有人奏、福建漳泉等府贩烟奸商。因该省查办严紧。勾结会匪盗匪。闯入江西地方。执持器械。冲突关津。由汀州邵武等处。入江西之宁都州、及建昌府新城南丰等县。经过抚州府金溪县之许湾、宜黄县之棠阴各地方。自棠阴分路。或走临川县。直抵省城。或走临江府樟树镇、并袁州吉安等府。分投售卖。经棠阴司巡检申报有案。又该县仙一都陈坊桥地方。有匪党百余人。将叶姓庄房放火烧毁。打抢伤人。亦经报验有案等语。现当查办烟匪吃紧之时。如果所奏属实。必当严行惩办。著伊里布、钱宝琛、确切查明。果有匪徒闯入扰害情事。即著认真堵拏。毋任讳饰纵庇。以除民患。将此谕令知之。　　

○两广总督林则徐等奏、查＜?口英＞夷近日来船。兵械较多。仍载鸦片。在彼总欲愚弄沿海汉奸。阻挠当官禁令。臣等于前次烧毁接济匪船二十三只后。仍严饬水陆文武严拏惩创。以夷船最畏焚烧。函商水师提臣关天培等分带兵勇。暗伏岛澳。于五月初九日夜。将火船移近夷船聚泊处所。先后烧毁载烟夷船一只。大小办艇十一只。近岸篷寮九座。其冲突窜逃各夷船。彼此撞碰。叫喊不绝。夷人烧毙溺毙、及被烟毒迷毙者。不计其数。我兵并无被害。似此频经受创。当亦共知天朝重地。非□＜?麻骨＞异类。所可玩法偷生。嗣后尤当时加厘剔。以肃海禁而绝诡谋。得旨、所办可嘉之至。　　

○戊寅。谕内阁、前据礼部奏、贵州添设厅学。加增学额。该抚未与学政会衔。降旨令贺长龄、王庆云、各行专摺明白回奏。嗣据贺长龄奏、八寨厅添设学额。与王庆云再三面商。缮摺之时。因王庆云出省考试。未及会衔等语。本日又据王庆云奏到。核与贺长龄所奏无异。惟事关学校。该抚该学政前此并不联衔具奏。均属非是。贺长龄、王庆云、均著交部议处。所请八寨厅添设厅学、及加增学额之处。著礼部议奏。寻奏、八寨厅岁科考试童生。附入都匀府学取进。向无定额。拟请添设文武学额四名。再于都匀府学裁拨二名。共计六名。移都匀县学训导为八寨厅学训导。恩拔岁贡廪增各生。均照小学办理。从之。　　

○湖广总督周天爵奏、查阅营伍情形。得旨、承平日久。诸多废弛。必当加意训练。期收实效方好。　　

○以翰林院编修张锡庚、为陕西乡试正考官。刑部主事王积顺、为副考官。户部左侍郎文庆、为江南乡试正考官。翰林院编修胡林翼、为副考官。　　

○户部议准、直隶总督琦善疏报、顺天、永平、河间、天津、正定、遵化、六府州开垦地四百四十三顷有奇。照例升科。从之。　　

○己卯。上诣绮春园问皇太后安。　　

○谕军机大臣等、多欢奏参、前任阿克苏办事大臣壁昌任性妄为。骚扰台站一摺。据称库车、阿克苏、乌什、三城饷银。旧定章程。以八成元宝二成盐撇搭放。壁昌款目未清。先驳后索。致使车马往返奔驰。文书星夜载道等语。著恩特亨额详细查明。据实具奏。其自请与回务章京一并交部查议之处。亦著俟查明具奏后。再降谕旨。原摺著钞给阅看。将此谕令知之。　　

