<!-- { "loadSidebar": true } -->
○谕军机大臣等、讷尔经额奏、制造火攻炮子。及炸炮子二器。现已演练精熟。拟多为制造存库备用。仍于春秋二操演放。以资考核等语。所造甚好。著照议制造备用。所需工费。准于永定河捐输经费项下拨用。惟每岁操演时。祇须装填寻常炮子。或但用火药。总期施放习熟。临事可资得力。无庸装用炸裂炮子。以归简易而藏妙用。将此谕令知之。　　

○直隶总督讷尔经额奏报二麦约收分数。得旨、京师幸于本月十八日亥刻、至十九日丑刻、得雨二寸余。十九日申刻、大雨滂沱。约计三寸余。二十二日亥刻、雷雨又作。直至二十三日卯末方止。实属深透。朕敬感天恩曷胜庆幸之至。　　

○予故前任湖南提督杨芳、祭葬。谥勤勇。赏银五百两治丧。　　

○修安徽盱眙县张公等民堤。从巡抚王植请也。　　

○缓徵直隶平乡、钜鹿、永年、邯郸、成安、肥乡、曲周、鸡泽、磁、九州县歉收村庄上忙额赋。　　

○朝鲜国使臣朴永元等二人于大红桥瞻觐。　　

○庚辰。上诣大高殿行礼。时应宫拈香。　　

○还宫。　　

○以夏至祭地于方泽。自是日始。斋戒三日。　　

○辛巳。考试应开列试差满汉二品以下京堂各官于上书房。　　

○壬午。旌表守正捐躯浙江鄞县民翁介美妻邱氏。　　

○癸未。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○缓徵江苏宿迁县被淹滩地额赋。　　

○甲申。谕内阁、程矞采奏、漕船行走迟缓。请将领运帮弁摘去顶带等语。湖南头帮领运千总吴权、二帮领运千总谢德润、三帮领运千总范邦纶、均著先行摘去顶带。饬令迅速趱行。毋致脱离前帮。有误交卸。　　

○谕军机大臣等、程矞采奏、卫河水浅。豫筹济运等语。据奏卫水济运向定章程。五月十五日以前。三日济运。一日灌田。以后听民便用。惟设立灌塘之法。势不能于五月十五日以前。埽数出闸。现在卫河水弱。仍须先畅正流以济漕运。旁分余水以溉农田。著河南巡抚、迅即分饬地方河工各员、将卫水出源之丹河洹河等处官渠。全行启放。俾众流汇合。庶运船入卫。随到随行。不致有所阻滞。将此谕令知之。　　

○以翰林院编修潘曾莹、为云南乡试正考官。张炜、为副考官。编修金鹤清、为贵州乡试正考官。吴福年、为副考官。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百三十

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。闰五月。乙酉朔。上诣绮春园问皇太后安。　　

○丙戌。上诣绮春园问皇太后安。　　

○山东巡抚崇恩奏报各属得雨深透。得旨、览奏欣慰。　　

○丁亥。上诣绮春园问皇太后安。　　

○调正白旗蒙古副都统盛贵、为吉林副都统。吉林副都统西兰都、为正白旗蒙古副都统。　　

○以获犯出力。予福建千总张从龙等升叙。　　

○命陕甘总督布彦泰、拨银八千两解赴库车。二万五千六百二十三两。解赴阿克苏。二万九千三十九两。解赴乌什。备道光二十八年经费。　　

○展缓浙江定海厅新旧额赋。　　

○戊子。上诣绮春园问皇太后安。　　

○谕军机大臣等、布彦泰等奏、查拏要犯。黑错四沟番族。胆敢纠众拒毙官土兵多名。现复添派镇将文员前往剿办等语。此案上年因凶贼束奴脱巴等、在黑错寺地方藏匿。副将扎勒罕布带兵查拏。不能得力。曾降旨令该督等添兵摉捕。期于悉数捦拏。兹据奏称、护副将张奉明等、遣人执谕开导。虽有灭勿等五族自悟投诚。献出番贼科洛一名。而黑错四沟番族、胆敢纠集马步队一千七八百人。分股迎敌。先后拒毙官土兵丁数十名。始终庇匿凶贼。不肯献出。凶顽已极。当经该督等派委总兵站柱等、添带官兵前往剿办。并派知府庄俊元等偕往会办。旋经站柱等驰至该处。勒令迅速交贼。讵该寺僧先后交出贼犯六名。均非指名勒交之要犯。迨该镇等进剿至那沙庄灭力叠上庄。该番众仍敢持械抗拒。似此凶顽不法。必应痛加剿捕。此时既已厚集兵力。该督等即应严饬镇将文员攻其要害。歼厥渠魁。其主谋纠党之凶徒。总当悉数就捦。断不准因零匪交出。辄即将就了事。务令该番族等知威知惧。不至再贻后患。是为至要。将此谕令知之。　　

○己丑。上诣绮春园问皇太后安。　　

○户部奏、遵议前任天津道彭玉雯、经徵海税。短徵二十五年分赢余银九千六百八十八两零。请援案分作三年赔交。从之。　　

○庚寅。上诣绮春园问皇太后安。　　

○辛卯。上诣绮春园问皇太后安。　　

○癸巳。上诣绮春园问皇太后安。　　

○谕军机大臣等、贺长龄奏、回匪屯聚。亲往督办。并委署抚藩各篆一摺。永昌回匪于前次被剿之后。乘夜潜遁。聚集猛庭。经该提镇移营尾追。该匪等辄敢据险相持。并叠次扑攻营盘。该提镇督兵迎击。始行败退。惟山深箐密。屯聚尚多。非厚集兵力。分路围攻。难免窜逸。现届暑雨之期。烟瘴将作。若再迁延。不独经费多糜。且必日久生懈。该督已添调弁兵。亲往督办。著即相机筹度。策应督催。并严饬在事人等、确探贼踪。迅即分途进剿。断不准稍存姑息之见。再致延蔓。傥该文武等稍存观望。即著据实参办。其在事出力者。亦即奏请恩施。此次伤亡各弁兵。著一并查明。咨部照例议恤。将此由四百里谕令知之。　　

○云南提督张必禄、以年老休致。以开化镇总兵官荫德布、署云南提督。维西协副将李能臣、为开化镇总兵官。　　

○以缉捕出力。赏四川游击谢钊、花翎。知县史璜等、蓝翎。　　

○甲午。以内阁学士全庆、为广东乡试正考官。翰林院编修陈启迈、为副考官。编修冯誉骥、为广西乡试正考官。邹振杰为副考官。詹事府詹事孙葆元、为福建乡试正考官。翰林院编修蔡念慈、为副考官。　　

○乙未。上诣绮春园问皇太后安。　　

○以拏获邻境要犯。予湖北知县汤誉光、以同知归原省补用。　　

○丙申。谕内阁、讷尔经额等奏、审明商人亏用官项。并短交课利讦控搪抵一摺。此案前任运司陶士霖、护运司陈鉴、于该商废汛散巡。并不查明参办。运司李百龄到任后。亦未能及时详参。均著交部分别议处。前任盐政德顺、普琳、于该商废弛引地。均未能查明参革。德顺于商借行息帑本。并未饬司议详。辄据商禀批准办理。尤为含混。著交部严加议处。普琳于陈鉴详请补发巡费。未能查明。归入清查。亦属疏率。著一并交部议处。　　

○抽裁山东曹州镇属兵额。添设濮州城内马守兵四十七名。移曹右营在城经制外委一员、驻濮州水堡集。作为协防。另设马守兵五十名。移曹中营在城千总一员、驻郓城县城。添设马守兵六十名。移郓城县城经制外委一员、驻黄姑庵。作为协防。另设马守兵五十名。添设观城县马守兵二十一名。从巡抚崇恩请也。　　

○丁酉。上诣绮春园问皇太后安。　　

○谕内阁、前因兵部议覆、壁昌前请于三江口等处设立盐捕专营。恐日久不得其人。仍属有名无实等语。曾降旨令赛尚阿等、亲往履勘。核议具奏。兹据奏称、亲至其处。察看霍家桥、实为扬州切要门户。添设专营。不特盐务赖以缉私。兼可为扬州保障。且添兵之难。在于筹饷。业经查据该督切实声明。可以永久不动正项。其事自属可行。著准其于霍家桥、添设盐捕专营。员弁兵丁。如数增添。所有俸饷等项。既据该督称于盐务筹拨。即著免其造册报销。但必期行之永久。傥日后偶因经费短绌。奏请借动别项。亦断不能幸邀允准。至运司缉私是其专责。若不兼辖武职。亦恐呼应不灵。该督所请加运司兵备兼衔之处。并著准其兼衔。以资制驭。他省不得援以为例。其新设官兵。仍责成该督督饬运司认真巡防训练。随时考核。期于兵归实用。饷不虚糜。毋致日久视为具文。　　

○以内阁学士庆锡、署兵部右侍郎。贝子绵清、署正红旗汉军副都统。　　

○戊戌。命郑亲王端华、在御前行走。　　

○以理藩院左侍郎恩华、兼镶白旗护军统领。　　

○调镶黄旗蒙古副都统福济、为正蓝旗满洲副都统。以内阁学士庆锡、兼镶黄旗蒙古副都统。　　

○以正白旗汉军副都统联顺、为銮仪卫銮仪使。　　

○调吏部左侍郎柏葰、为户部左侍郎。兼管三库事。转吏部右侍郎惠丰、为左侍郎。调工部右侍郎福济、为吏部右侍郎。盛京户部侍郎明训、为工部右侍郎。兼管钱法堂事务。以都察院左副都御史庆祺、为盛京户部侍郎。兼管奉天府府尹事。　　

○转京营右翼总兵倭什讷、为左翼总兵。以吏部右侍郎福济、兼右翼总兵。　　

○己亥。谕内阁、前据兵部议驳、江苏高邮州驿递迟延。咨请免议一案。当降旨令该督抚等、查明参办。兹据奏称、实因驿路水淹。雪深河冻。接递稍稽时刻。迟延尚属有因。所有应议职名。著加恩准其宽免。　　

○命喀喇沙尔办事大臣书元、来京。赏光禄寺少卿舒精阿、头等侍卫。为喀喇沙尔办事大臣。　　

○赏御前行走郑亲王端华、三眼花翎。　　

○庚子。上诣绮春园问皇太后安。　　

○谕内阁、已革吏部郎中庆文、存用书吏张彤送缴节省工银。辄听受干求。起意调改指补经承名次。已革吏部郎中邱景湘、收受张彤致送伊母寿礼。遂因其禀求年终奖励。听从庆文将其指补名次移改第一。均属有意徇私。办理舛错。庆文、邱景湘、均著从重发往乌噜木齐效力赎罪。以示惩儆。已革吏部员外郎舒文、于张彤求伊托情。并不正言拒绝。辄行含糊答覆。复令其自行面求。殊属不合。舒文、著开复原官。交都察院照例议处。其失察之吏部堂官。著一并交都察院分别议处。　　

○以工部左侍郎阿灵阿、兼署钱法堂事务。　　

○辛丑。以贝勒绵偲、年逾七旬。命无庸管领侍卫内大臣事。　　

