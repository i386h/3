<!-- { "loadSidebar": true } -->
○又谕、常德等奏、卡内夷回安静。升依莫特、遣人呈献逆信一摺。据称卡外奇里克爱曼布噜特比托依莫特、遣布噜特胡玛什迈玛特、同前派出卡探信金顶莫洛雅和普到城。呈出逆夷爱散所寄密信。令其纠结所属布噜特、攻取乌什阿克苏各城。自以世受国恩。不敢附逆。现惟弹压所属。同心效顺。等候大兵进剿。随同出力等语。托依莫特一接逆信。即时遣人呈献。情词恭顺。具见忠悃可嘉。既经该大臣等赏给该比缎匹。并布噜特银两。著即传谕嘉奖。令其益加奋勉。合力防守。如将来更有出力之处。自必重加恩赏。至所称探得霍罕遣来贼目。系明伯克为首。其次爱散木萨等逆。攻围新城。俱不得手。可见贼众乌合。我兵天人顺助。即日云集。不难悉数歼捦。现已叠次饬催带兵各员迅速前进。该大臣等惟当倍加防范。随时密加侦探。以待大兵进剿。毋稍疏虞。将此由六百里谕令知之。　　

○又谕、本日据容安等奏、伊犁官兵行抵阿克苏。及筹办后路粮饷各一摺。容安于伊犁。官兵民勇全抵阿克苏。迟疑不进。尚欲等候乌噜木齐等处官兵到齐。再行进剿。怯懦无能。长清并不催令带兵各员及早遄行。亦属迟误。已另降谕旨、将容安、长清、分别惩处。并严催带兵各员即行进发。毋得再有耽延。此时乌噜木齐、并喀喇沙尔所属土尔扈特等处兵。计已相继而至。该大臣当将粮饷一切事宜。迅速筹备。以利军行。所请于乌噜木齐先行筹拨驼一千只。已谕令成格如数筹办。顺带应运口粮。一并解往阿克苏。以资应用。所有阿克苏设立军需局。已降旨派诚端前往妥为经理。至另片奏、续行筹备各事宜。俱著照所议办理。惟前后路办理文案。及军需局营务处、随营粮台等处、一切文案。照上届成案派员。并招募书识人等分司其事一节。此项官员及书识人等帮办文案。祇须敷用。不准滥派多人。以为日后邀恩地步。又另片奏、阿奇木伯克爱玛特、愿再捐口粮面十万斤。供应征兵。踊跃急公。深堪嘉尚。加恩赏给大缎二匹。由该处给领。著长清传旨奖励。并告以伊父伊萨克、现在坚守新城。贼势尚单。必无意外之虞。援兵一到。立翦贼氛。彼时大功告竣。伊父子即可庆成欢聚也。将此谕令知之。　　

○又谕、据彦德等奏、扎萨克图汗赛因诺颜爱曼、恭进驼只。已饬知在古城地方牧放。一面派拨官兵。将驼只分定起数。先行运往等语。现届严冬。天寒道远。此项驼只恐不免疲瘦。难供挽运之用。著杨遇春等通盘核算。计应需驼若干只。及各处购办若干只。如已足用。即行札知该处不必解往。傥尚有不敷。著一面咨调。一面奏闻。将此由六百里谕令知之。　　

○又谕、前据成格奏、此次大营应调军火各物。请由内地筹备驼只。直解阿克苏。其东路运送驼只。不得截留羼越过站。兹据容安等奏、将来大兵进剿。后路滚运粮饷等项。均须由阿克苏一处供应筹拨。若非宽为协济。恐致贻误。著成格即妥为雇觅。先行筹拨驼一千只。顺带应运口粮。一并迅速解往备用。俟内地拨解阿克苏驼只出关。该处即照数就近截留。以资滚运。将此由六百里谕令知之。寻奏、查内地征兵。除酌拨驼只尚可直送阿克苏外。其甘省车辆。多系木轮。难以经久不损。若赶办铁脚车辆。又恐糜饷费时。且车夫等多因站长路生。裹足不前。与乌噜木齐车夫。常赴回疆各城载运贸易者不同。傥强令前往。诚恐沿途车损夫逃。转致有误军行。应请仍照道光六年章程。按站倒换车马供送。庶臻妥协。得旨、依议妥速办理。　　

○又谕、前因和阗地方紧要。诚端现留叶尔羌。该处祇有舒伦保一人。降旨令诚端即回和阗以资守御。嗣据该大臣节次奏称、叶尔羌屡获胜仗。和阗现无贼迹。该二处防守一切俱尚周密。此时各路援兵。自已驰赴叶尔羌进剿。阿克苏为南路总汇。军行粮饷尤关紧要。现准长清等设立军需局。支应收发。以专责成。著派诚端迅赴阿克苏。妥为经理。将此由六百里谕令知之。　　

○又谕、本日据松筠奏、途次叠见回疆军报。密陈剿办事宜一摺。览奏均悉。此次喀什噶尔、英吉沙尔、二城被逆匪滋扰。叶尔羌已屡获胜仗。和阗现无贼迹。节据玉麟及壁昌等奏、探得逆酋是玉素普父子。霍罕从逆者依萨、木萨、胡什伯克、布噜特从逆者阿坦台、汰劣克、冲莫得特、奇布勒得依、并纠结巴俟斯、希布察克、冲巴噶什等爱曼人众。此外布噜特不肯从逆者尚多。喀什噶尔黑帽回子多不从逆。虽系侦探之词。未足全信。而谋逆起衅。亦不尽系安集延因禁贩茶叶。激生事端。现在喀什噶尔、英吉沙尔、婴城固守。以待救援。伊犁等处及关内各路官兵。多已抵阿克苏。自可相继进发。昨明降谕旨、授长龄为扬威将军。并严饬军营带兵大员迅速剿援。兵威所至。自无难立就肃清。至伊萨克现尚在喀什噶尔新城协力防守。本年并未派伊年班进京。又所请停调吉林、黑龙江劲旅。该二处仅调兵二千名。分起启程。吉林头二起官兵。现已抵京遄发。将此谕令知之。　　

○命乾清门三等侍卫齐克唐阿、驰赴军营。赏治装银。　　

○命添阿克苏各军台马四百二十匹。以资递送。　　

○缓徵湖北汉川、潜江、天门、钟祥、嘉鱼、汉阳、孝感、黄冈、江夏、通山、荆门、十一州县并屯坐各卫被水被旱军民新旧额赋。　　

○免阿克苏防堵逆匪回民本年应徵麦石。　　

○戊戌。上诣皇太后宫问安。　　

○谕内阁、长龄现在将次出关。边外天气冱寒。著赏给黄里貂皮马褂一件。青白钦皮袍一件。即著舒淩阿、巴清德、赍交祗领。以昭眷注。　　

○又谕、吏部等衙门奏、议处失察私办假照之户部堂司各官等摺。各部堂官经管部务。分应督饬司员。尽心查核。杜绝弊端。此案蔡绳祖等以捐纳房贴写。胆敢雕刻部监假印。私办贡监职衔封典文照。如果历任各该堂官督饬司员。认真查察。烛破其奸。随时惩办。何至该犯等藐法作弊。累月经年。得赃难以数计。乃相率因循。竟无一人能除奸剔弊。念及此。朕代诸臣抱愧。朕亦不能辞责。现经部臣分别核议。其咎至降革各员。本应悉照部议。惟一时更易多员。实难简补。而其中失察冒捐名数多寡不同。亦不能不分别示惩。朕详阅单内所开历任户部各堂官。英和失察三千一百十七名。顾皋失察三千一百九十六名。为数最多。除英和业经缘案发遣。毋庸议外。顾皋著降四级顶带休致。黄钺失察二千八百五十一名。著降三品顶带。敬徵失察二千四百十名。著降四品顶带留任。其部议降级之案。八年无过。方准开复。禧恩失察一千八百七十四名。王鼎失察一千七百九十四名。耆英失察一千四百四十六名。均著降二品顶带留任。其降级之案。八年无过。方准开复。李宗昉失察一千四百四十八名。著降三品顶带留任。其降级之案。八年无过。方准开复。卢荫溥失察一百九十九名。那彦宝失察二百十六名。均著改为降三级留任。托津失察四百七十五名。裕恩失察五百六十名。汤金钊失察九百六十九名。穆彰阿失察七百四十四名。恩铭失察六百二十一名。均著改为降四级留任。文孚失察二十九名。成格失察二名。均著改为降一级留任。王引之失察一百八十七名。博启图失察一百六十九名。汪守和失察一百八十四名。海龄失察三十五名。均著改为降二级留任。颜检失察一百七十五名。著降六品顶带。宝兴失察七名。著降一级留任。至司员承办事件。是其专责。乃于贴写私办假照。毫无觉察。其各省送到捐生身家清白册结。并不核对。迨至将假底加捐各项。又不详查照簿库收。率据扣改稿件及呈验假照批符。以致蔡绳祖等肆行无忌。非寻常疏忽可比。除单内所开之玉英。乌尔恭额。平日当差尚勤。现在办事均属认真。俱著加恩降四品顶带留任。其降级之案。八年无过。方准开复外。陆以烜、庆锡、马洲、董基诚、陆荫奎、潘榞、承办扣捐。率行批符。其咎较重。均著照部议革职。呈麟在任三年。著照部议降四级调用。李韫英、春庆、博勒洪武、夏炳、俱在任二年以上。均著照部议降三级调用。夏炳现已告病。著于补官日降三级调用。德成额、重谦、恒文、爱成阿、瑞麟、张敬恒、陈传均、绰勒恭额、林绍龙、阿达顺、象曾、孙炳图、锡镇、三圣保、方玉璞、觉罗桂葆、恒祥、宗室荣静、绵能、穆克德起、伊隆阿、孙起端、庆玉、魏成宪、恒光、秀伦、联昌、蒋策、邵桓、宝琳、吉明、成山、张颉云、唐惇培、刘灼、胡培翚、蔡绍江、何世城、齐斌达、何顺之、朱昌颐、嵩山、文麟、恩成、刘遵和、俱在任一年以上。均著照部议降二级调用。孙炳图、三圣保、业经休致。均著降顶带二级。杨镇业经终养。方玉璞业经告病。病痊又经丁忧。庆玉已丁忧孝满。在户部员外郎上行走。魏成宪、邵桓、均已告病。刘遵和系候补之员。又经丁忧。均著于补官日降二级调用。恒景、常敬、俞诵芬、钱仪吉、尹佩珩、赵光禄、托纶布、春和、台斐英阿、张美如、德云、李鹏、赵照、陈震东、达林、路德、胡美彦、唐方煦、均在任不及一年。俱著照部议降一级调用。达林业经告病。路德、胡美彦、唐方煦、均已丁忧。著于补官日降一级调用。德云系笔帖式。无级可降。著即革职。国子监失察贴写偷窃照纸、及录科验照、未经查出之厅员荣第、蒋国连、均著照部议降一级调用。瑞庆著照部议降一级留任。吏部办理封典、未接户部知照、不行确查之司员清平、廖运发、均著罚俸二年六个月。以上降调降留及罚俸各员。均不准查级抵销。　　

○谕军机大臣等、据恒棨奏、查明道光八年分。两淮欠解淮关三季盐钞银两。前任盐政屡以一俟运库徵存。即行起解咨覆。继又移称戊子年积欠京外各饷。业经奏明暂行停解。又九十两年盐钞。除已咨催解到两季外。截至本年七月。又欠四季钞银。统计未解到七季钞银一万七千五百两等语。淮关正额款内、每年例收淮北盐钞银一万两。向由两淮按年分作四季批解。历系年清年款。从无积欠。何以现在未经解到者。尚有七季钞银。著王鼎等会同陶澍、查明因何迟延。据实具奏。将此谕令知之。寻奏、盐壅滞销。是以积欠累累。各省帑息匣费悬欠未解之款。非止淮关一处。皆历年纠缠垫占所致。请自辛卯年开纲日起。截清前积。以断葛藤。庶可从新整理。其余附贮各款。及各官各商承领未解银。应查明勒限追缴。以归有著。下部议。从之。　　

