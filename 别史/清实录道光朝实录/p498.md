<!-- { "loadSidebar": true } -->
道光十年。庚寅。闰四月。戊子朔。谕内阁、给事中程德润奏、请饬禁外任实缺人员。无故逗留省垣一摺。国家设官分职。各有攸司。不得擅离职守。若如该给事中所奏、近来道府以至佐杂。竟有无故赴省逗留。而州县为甚。或冀调剂缺分。或因规避处分。辗转委署。流弊丛生。其接任署事官。辄存五日京兆之见。地方应办命盗事件。延搁废弛。于吏治殊有关系。著通谕各督抚。嗣后实缺人员。除奏明撤任、及奉差出省者。准委员署理外。其无故在省逗留。不回本任者。即严参示惩。概不准辗转委署。以杜弊端而肃吏治。　　

○谕军机大臣等、寄谕钦差礼部右侍郎杨怿曾、刑部右侍郎钟昌、据御史徐广缙奏、河南兰仪县城垣。久被黄水冲没。城内低洼之处。夏秋雨潦。疏消积水。计工无多。乃该县知县鹿传洵、因负裕兴钱店岳德兴私债数千金。起意挑濠。扣减工料。以为弥补。遂嘱岳德兴约会贫民数人。呈请借项兴办。该抚未经体察情形。率行委员勘估。借项二万一千余两。分作十年摊徵。兴工后。该县绅民始知底细。愤懑欲控。众口一词。该知县闻知。遂饬差查拏。诬为聚众敛钱。严行看押。以致绅民迭次上控。该抚不行提究。但饬将看押之绅民释放等语。此项挑濠工程。如果系该绅民呈请借项兴办。何至事后啧有怨言。该知县有无串嘱捏饰情弊。并是否因该绅民欲行具控。辄即妄拏严押。抑或另有别情。著该侍郎等沿途察访舆论。行抵豫省后。即提集人证。讯究确情。据实具奏。该御史原摺。著钞给阅看。将此谕令知之。　　

○又谕、有人密陈两淮巨枭黄玉林、以仪徵老虎颈水次。为汇聚筹运之所。以湖北之阳逻、江西之蓝溪。为屯私发卖之处。大者沙船载数千石。三两连樯。由海入江。小者猫船载百石。百十成帮。由场河入瓜口。器械林立。辘轳转运。长江千里。呼吸相通。甚则劫掠屯船转江之官盐。每次以数百引计。各路关隘。俱可贿嘱巡役。明目张胆。任其往来。赀本既多。党羽益众。公然立有约束。于贩私之外。不许有劫盗客商等事。以为要结人心之计。且闻该犯于大小衙门。俱有勾结耳目。凡有举动。无不先知。上官为属员朦蔽。或陷于不知。下僚以畏葸偷安。相期于苟免。且恐酿成事端。反蹈办理不善之咎。以致上下相蒙。惟恐多事。所获者不过肩挑负贩。零夥小枭。藉此为敷陈张大之词。官弁升迁之地。苟且塞责而已。近见该督抚所奏。以仪徵为私枭窝据之所。请将王用宾调补。是督抚等亦虑及于此。王用宾前在沭阳任内。勤于缉捕。自系能事之员。然此等巨枭。声势已重。岂县令一人所能制伏。而巨枭不除。又何以清盐务而杜后患等语。江南为腹心重地。此等巨枭。肆行无忌。地方官岂竟毫无闻见。若恐查拏激变。不及早翦除。相率容隐。是不第为害鹾务。日久养痈贻患。必致酿成他变。蒋攸铦接奉此旨。务当不动声色。密速掩捕。一面将办理情形。先行由驿覆奏。惟该犯声势已重。党羽必多。江海船只。时常往来。在官人役。皆其耳目。若稍露端倪。或聚众拒捕。或闻风远窜。尚复成何事体。著该督酌量情形。如须藉用兵力。即当随宜调度。傥江省文武员弁。于办理此事。不能得力。他省文武各员内。如有该督稔知其可备任使者。亦即据实奏明。饬调前往。总期将黄玉林一犯。先行拏获。严究党羽。尽绝根株。既不可轻率偾事。亦不可任令潜逃。懔之慎之。将此谕令知之。　　

○调黑龙江副都统鄂尔托彦、为墨尔根城副都统。墨尔根城副都统多隆武、为黑龙江副都统。　　

○旌表守正捐躯直隶大名县民王印女王氏。湖北当阳县民吴正风妻李氏。　　

○己丑。上诣绮春园问皇太后安。　　

○谕四川总督琦善、闰四月初一日。召见俸满引见之绥定府知府孙益庭、人尚老实。但两耳微觉重听。稍露衰颓。汝可留心查看。能否称任。切勿姑容。寻奏、孙益庭办事黾勉。人亦明白。尚堪称任。其两耳重听。因自川赴京长途劳乏所致。现在察看。似无此疾。报闻。　　

○命陕甘总督杨遇春、拨银二万二千五百两、解赴乌什。备道光十一年经费。　　

○庚寅。大学士两江总督蒋攸铦奏报、缉获大夥私枭。得旨嘉奖。赏江苏守备陈秉元、都司衔。　　

○修筑浙江东西两塘坦水柴埽各工。从巡抚刘彬士请也。　　

○辛卯。谕军机大臣等、寄谕户部左侍郎敬徵、据那彦成奏、梁格庄山后一处。前因土色稍粗。拟作中次之地。兹刨看土色。极为净细。来龙悠远。平地过峡。突起端正星峰。落脉结穴。砂水环抱。堂局足敷规制。可为上吉福地。现又勘得距易州城五十里朗山下之南旗村。龙气甚旺。双脉齐落。并结南向一穴。东向一穴。龙虎砂环抱有情。堂局宽展。土色明润。可为上中之地等语。并将该二处穴场形势图说呈览。此二处山地。该侍郎是否曾往履勘。如业经相度。即即将可否合用之处。据实具奏。傥未经往看。即行前往履勘。详细奏闻。所有那彦成具奏图说二分。并著发给阅看。再现派白镕、容照、前往房山县界内大峪山相度。该侍郎即将随带之保定府司狱殷德亨、派交白镕、容照、带往可也。将此谕令知之。　　

○壬辰。旌表守正捐躯山东嘉祥县民贾作举妻李氏。　　

○癸巳。谕内阁、本日射布靶中箭五枝之四品宗室百兴、著加恩赏给三等侍卫。　　

○甲午。谕内阁、前因御史刘光三参奏、直隶省于奉旨勒限严缉盗案。含混延搁。降旨令吏兵二部将各省参限已逾之案。一并查参。兹据各该部查明具奏。并将屡催未覆各案开单呈览。各省员弁承缉案件。关系紧要。内有奉特旨勒限严缉者。该管上司于限满时。尤应遵照办理。乃往往任意迟延。逾限不行题参。及由该部查取应议职名。经年累月。并不咨覆。甚至避重就轻。分案开参。现在未覆各案。据吏部查明至七百二十三件、兵部查明至二百五十四件之多。似此有心延玩。屡催罔应。显系为属员规避处分地步。相率因循。日积日多。尚复成何政体。嗣后除寻常承缉咨案。仍照旧办理外。其奉特旨勒限严缉。限满无获。该管上司不行参奏。该部即查明将该督抚照例严参。所有该二部现在查出各案。并著勒限咨覆。将开报迟延在任各员。及历任不行饬催之督抚。各按在任月日开送咨部。一并议处。　　

○乙未。铸给喀什噶尔新设阿奇木伯克图记三颗。从参赞大臣扎隆阿请也。　　

○丙申。上诣绮春园问皇太后安。　　

○丁酉。旌表逼嫁捐躯安徽寿州民仇早妻杜氏。　　

○戊戌。谕内阁、刑部笔帖式庆元之妻瓜尔佳氏自缢身死。经刑部相验。摉出身带字据。开写庆元于周泳明、朝德隆二案。得受善柱、韩德隆、钱文。案关职官贿嘱。必应彻底根究。庆无著革职。镶黄旗火器营委参领善柱、著解任。派长龄、汤金钊、会同刑部传提韩德隆、及案内人证。审讯定拟具奏。　　

○谕军机大臣等、本日刑部奏、审拟山东民人刘克逊呈递封章一案。已明降谕旨将刘克逊解交该抚查讯矣。该犯擅递封章。罪有应得。惟所控肥城县地保丁世长催漕。向伊子刘文照折收钱文一节。必须彻底根究。其牵控该省学政考取生员。分等索费。并该县科敛差钱、浮收勒折等情。均干例禁。亦应查讯明确。著讷尔经额分别详查审办。据实具奏。至该犯刘克逊应得罪名。业经刑部定拟。俟该抚覆奏到时。再降谕旨。将此谕令知之。寻奏、刘克逊呈递封章。牵控各款。逐一查讯。俱系虚捏。请仍照部拟发边远充军。下部议。从之。　　

○己亥。谕内阁、蒋攸铦等奏、遵旨遴员请补要缺知府一摺。江西赣州府素称难治。前经降旨令该督等遴员请补。兹据奏请将候补知府汪云任补授。该员到省试用未及一年。即补繁缺。与例未符。姑念员缺紧要。现无可补之员。著照所请、汪云任准其补授赣州府知府。仍照例扣满年限。另请实授。此系朕为地方紧要起见。嗣后各省均不得援以为例。该部知道。　　

○谕军机大臣等、据那彦成奏、易州境内续得一地。并委员在京东得地二处。一并绘图呈览。拟于本月十七日自省起程。前往各处履勘等语。直隶省本年秋审。及地粮奏销。均经办竣。现在并无紧要公事。著照所请、即行俶装出省。先至易州将军梁格庄山后等三处地势履勘。再赴蓟州丰润。将桃花峪等二处山峦形势。详加相度。顺道来京覆命。将此谕令知之。　　

○江西巡抚吴光悦奏报校阅营伍情形。得旨、所办甚属认真。江西兵力。朕亦知其软弱。若再不加振作。几虚设矣。勉力训练。以副委任。　　

○庚子。谕内阁、那彦成奏、误会例意。滥准给假。据实检举一摺。直隶宣化镇左营游击王楙。因伊叔马甲王泗在署病故。呈请给假护柩进京。该督前照八旗驻防官员之例。准其给假。兹据查明游击系属绿营官中。该督误会例意。据实检举。那彦成著交部照例议处。　　

○辛丑。上奉皇太后幸观澜堂。进膳。　　

○谕内阁、兵部议覆御史宋劭谷奏、请酌定陆路呈改水师章程。并内河员弁升途一摺。各省外海水师营分。巡缉关系紧要。各项改用人员。定例所载试验之法。极为详备。惟半年之期较促。难以周知。嗣后著定以一年试验。所有带验出洋月日。经过地方。该将备于保结内详悉开载。并令该镇于巡洋时。将该员随带出洋。亲加考验。其果否谙习水师。不畏风涛。加结报明该督抚认真稽核。并报部备查。其有不谙水师者。即将该员照例议处。至保举准改后。仍著勤加察看。随时甄汰。以免冒滥。至内河水师。向无呈改之例。均由内河兵丁升转。其平日缉捕。本与陆路无异。惟历俸悉照外海之例。一年即准升擢。未免过优。著将内河人员历俸一年。改为历俸二年。遇有缺出。再行题补。以示区别。该部即纂入例册遵行。　　

○旌表逼嫁捐躯浙江义乌县民陈世权妻朱氏。　　

○壬寅。谕内阁、克勤郡王尚格、因患眼疾不能看视。奏请开缺一摺。著照所请、伊所管宗人府右宗正、镶白旗蒙古都统、俱著开缺。另行补放。著加恩仍留内大臣进班。但宗室王等常有承祀差使。皆典礼攸关。尚格既目力不明。于祭祀亦所不宜。著宗人府嗣后遇有奏派承祀差使。及该衙门照例轮派承祀。尚格俱著不必列名。以示朕体恤之意。　　

○以宗人府左宗人绵志、为右宗正。贝子绵偲、为左宗人。　　

○以户部右侍郎宝兴、兼镶白旗蒙古都统。　　

○驻藏帮办大臣盛泰、因病解任。赏前任奉天府府尹兴科、头等侍卫。为驻藏帮办大臣。　　

○给西藏喀喇乌苏等处被灾番民口粮。　　

