<!-- { "loadSidebar": true } -->
○谕军机大臣等、本日步军统领衙门奏、山西榆次县已革武举孙仁秀、呈控院书武祚昌、指伊向县官请托命案。诈骗魏晋家银两。闻信出首。转被斥革一案。已明降谕旨交福绵督同臬司戴聪审讯矣。此案孙仁秀所控榆次县民魏晋之妻身死不明。报县验讯。将魏晋之妾武氏、及其子魏四蛮带押。该县既将武氏等审讯。其魏张氏是否自缢。有无伤痕。曾否验讯明确。若无消弭情弊。何以院书武祚昌即从中诈索多赃。交该县之子收受。如系孙仁秀夥同诈索。因被斥革架词翻控。亦应切实究明。此非福绵任内之事。无所用其回护。务当督同臬司亲提严鞫。如魏张氏实有身死不明、官吏听嘱诈赃情事。必应彻底根究。严行惩办。倘系孙仁秀逞刁妄控。亦即治以应得之罪。无得稍涉颟顸。致干咎戾。将此谕令知之。寻覆奏、讯得魏张氏委系自缢。并无伤痕。武祚昌意图索诈。捏称孙仁秀嘱托衙门。实无向该县托情。亦无该县之子在内。武祚昌仍照原拟充军。惟孙仁秀前因查知武祚昌冒名诓骗。索分赃银不遂。挟制控告。审明咨革拟杖。辄怀疑复控。希图开复功名。实属健讼。应于原拟杖罪上再加枷号一个月。下刑部议。从之。　　

○又谕、英惠奏、大营官兵到齐后。不下四万名。每月需用粮一万五六千石。以现设之十二台滚运。每台须驼二千五六百只。按日周转三次。庶可挽运足用。现祇有驼五六百只。运过粮一万石。尚不敷用。咨照鄂山在口内备驼二万只。以资挽运。再前请由陕甘调拨银一百万两。迄今尚未解到。现在应发运粮脚价等项。用款浩繁。立等支发。那款垫用。将来即一百万两全数解到。除归补外。所余无几。又咨鄂山俟各省银两解到时。再拨二百万两。随时饬解备用。如有余存。即可留抵本处兵饷等语。粮台供支一切。用度繁多。固应宽为筹拨。惟军行久暂不能豫定。断无用银二三百万、一时运送两年兵粮之理。即据该都统奏、官兵到齐。不下四万。每月需粮一万六千石。纵再加以官弁跟役人等。以五万人计口授食。亦不过每月再加数千石。足敷支放。其转运驼只。何以需用二万。无论购备维艰。亦足见该都统筹算未能切当。昨据鄂山等奏、已于七月九月间。分起解送银一百万两。计可陆续到彼。此后鄂山等惟当体察情形。源源接济。所有京外拨解银两。岂能尽归乌噜木齐一处。俟其多余。留为兵饷耶。又据奏、官兵骑驮马匹出口。例不支应料草。此次官兵由口内远来。天寒草枯。难令牧放。自系实在情形。所有出口各路官兵马匹。至哈密迤西。准照口内地方供应之例。每匹日支草十斤。料三仓升。按站供支。现经该都统将吐鲁番一带所需草料。饬令该同知妥备。其喀喇沙尔、至阿克苏一带。派令委章京庆云、阜康县知县周庆曾采办。并咨喀喇沙尔、库车、派员逐站帮同照料。著鄂山等体察情形。如该二员未能筹办裕如。即当添派妥员前往帮同购办。英惠等经朕委任。自必力图撙节。惟向闻乌噜木齐习尚繁华。该都统所用委员既多。未必人人可信。或不免有藉端浮混之弊。当随时严密查察。无任稍有冒滥。总之口外各路粮台转运一切事宜。须由甘肃总局核实定断。不得各行奏请。转致歧误。所有分段派员若干、何员经理何事之处。均应详悉造具名册。咨报鄂山、卢坤、总办军需局。以备查考。如朱锡爵、张文浩等、皆不得经手钱粮也。将此由五百里谕令知之。　　

○两江总督琦善、江南河道总督张井、副总河潘锡恩、奏报秋汛安澜。命诣河神庙祀谢。并下部议叙。出力员弁。升叙有差。　　

○赏广安门外普济堂煮赈小米三百名。　　

○壬子。谕内阁、武隆阿奏参沿途滋事之侍卫。请革去顶带一摺。乾清门二等侍卫固英阿、前在豫省安阳县。于跟役殴打办差家人。漫无觉察。已有应得之咎。及抵甘肃永昌县住宿。该侍卫亲赴庖厨。打散厨役。攫取食物。行至山丹。复赴该县署中索要骡价。恣意肆闹。御前头等侍卫桂成、屡次纵容跟役滋事。复于平凉县住宿时。因未另备公馆。自行鞭责办差家人。皆属任性妄为。本应按军法严惩。念系行军之始。固英阿、桂成、俱著从宽革去侍卫作为披甲。交武隆阿带赴军前打仗效力。如再不知愧奋。即奏明从重治罪。容安据实揭报。武隆阿仅请革去顶带。未免失之轻纵。嗣后该参赞务当破除情面。再行谕饬该侍卫官兵等各宜懔遵纪律。安静遄行。现值大兵络绎出关。经历军台回部地方。尤当严明约束。除照例供顿外。不得丝毫扰累。如再有敢违犯者。即著严行参奏。悉照军法办理。不能再邀宽典也。　　

○谕军机大臣等、据杨遇春奏、咨会格布舍将所带宁夏汉兵一千名并于满洲兵五百名内、挑选尤为精锐者一百名。管带随进。拟令暂驻库车弹压。其余满洲兵四百名。派得力协领管带。留驻吐鲁番。所奏甚是。吐鲁番系新疆各城扼要之地。著留驻宁夏满洲兵四百名。归赓音岱督率防守。巴里坤总兵多隆武、著仍回本任。前派驻守吐鲁番之乌噜木齐满洲兵二百名。著即就近撤回。前有旨将格布舍调补乌里雅苏台将军。著带领宁夏兵一千一百名。暂驻库车弹压。俟那彦宝到任后。将前项官兵交那彦宝带领巡防。该将军即前赴新任。库车正南西南有通叶尔羌、和阗、及都齐特台戈壁捷径。防范尤关紧要。著长龄、杨遇春、体察情形。或另派带兵妥员前往。会同那彦宝防守。或即于管带此项官兵将领内、择其夙娴军旅者。责成帮办。将此由五百里谕知长龄、杨遇春、并谕格布舍知之。　　

○癸丑。谕军机大臣等、本日都察院奏、河南民人王明文、呈控放火行劫。拒伤事主。并抢掠勒索。及差役庇贼舞弊一案。已明降谕旨交程祖洛严行审讯矣。此案民人王明文、呈控于道光四年三月间。有贼数十人持械入伊菜园。将伊乱打倒地。抢去棉被棉袍等物。放火烧毁瓦房二间。火光之下。认明有从前滋事教匪崔子魁之子崔添才等、报州验明属实。出票缉拏。州差王文、与贼暗通消息。致贼日夜结队寻杀。旋控臬司。批州勒缉。又被已革复充之蠹役李书公、并王文从中拦阻。五年八月。差役拏获贼夥崔乱子。贼首崔保山、纠党百余人。持械追赶。将族侄王冰掳去。勒索钱三十千。始行放回。旋与崔保山率领群凶十余人。在外委署内饮酒。散后复至伊村挨门摉掳。又将族人王明旺、王斗、二人掳去。勒索钱六十千文。始行赎回。后仍叠次抢掠伊家等语。民人王明文家、被贼行劫放火。拒伤事主。既经该州验实差拏。何以该差役王文、李书公、得以从中拦阻。迨拏获崔乱子。何以又复释放。崔保山等、率众在外委署内饮酒后。屡次抢掠。均属大干法纪。崔保山等、居住襄阳县崔家岗。著程祖洛饬令该州会营查拏。并照会楚省协同捕获。提拘案内各犯。确切严讯。如果崔添才实系滋事教匪崔子魁之子。其放火行劫掳索等情。并差役庇纵、及外委与崔保山等饮酒属实。俱各按律惩办。务当彻底根究。毋得稍有枉纵。将此谕知程祖洛、并谕嵩孚知之。寻奏、嘉庆年间。教匪滋事案内。并无崔子魁姓名。崔添才因向王明文赊酒不允。邀同崔保山等持械寻殴。崔乱子掳人勒赎。业经病故。照例将崔保山崔添才等从重拟军。外委孟腾蛟、并未与崔保山在署饮酒。差役王文等、亦无阻拦私放情事。均毋庸议。下部议。从之。　　

○又谕、富俊奏、刁民不遵驱逐。骤众逞凶。严行惩办一摺。吉林舒兰河等处流民。皆历任将军因循玩纵。以致日益增多。迨经查明驱逐。犹恤其无业可归。指出他处荒地。饬令迁移。乃抗违不遵。竟敢聚众在该将军署前要求。因未允许。首恶杨帼仁等、辄喝令群起程凶喧闹。现经该将军饬令兵役捦获匪犯。讯系杨帼仁、祖亮、为首纠约挟制。业经按律斩决。从犯分别拟罪。自应如此办理。其余逸犯李太等、讯系被胁。登时逃散。尚知畏法。免其查拏究办。该将军现已出示晓谕。著即督饬委员等、催令该流民等依限迁移。仍照前旨指定荒地。令其散居分种。勿再聚集一处。其霍伦河等六处地方田亩。既据富俊奏称多系山坡山沟。不成片段。不能为移驻京旗之用。著该将军于该流民全行驱逐后。务当随时严查。断不容再有人潜往居住。傥日久仍前玩纵。惟该将军是问。将此谕令知之。　　

○又谕、嗣后内务府招募太监。内有年岁太大不堪供役者。仍准拨换王府太监交进。其逃走太监。凡有疮疾等情。俱不必拨换。治罪后交总管太监查看。酌拨外围当差。　　

○缓徵陕西榆林县被雹村庄额赋。　　

○甲寅。上诣安佑宫行礼。　　

○谕内阁、前据和世泰奏请驰赴军营。降旨谕令无庸前往。旋复奏称、本年系属年班。请于秋间事少时来京陛见。现在和世泰到京。令军机大臣询问。据称急求瞻觐。并无急欲面陈之事。实在糊涂错谬。请从重治罪等语。和世泰经朕简授察哈尔都统。责任綦重。无论事务繁简之时。均当以慎重官守为念。即轮应年班来京。亦自有一定期日。若近京大员。遇事简时即行奏请入觐。成何体制。和世泰任意渎请。冒昧已极。著革去内大臣。仍交部议处。　　

