<!-- { "loadSidebar": true } -->
○又谕、据裕谦驰奏、浙洋夷船日增。情形叵测一摺。据奏镇海定海交界之青龙港洋面。有夷船五只。火轮船一只。宁海县大佛头洋面。有夷船三只等语。前因逆夷滋扰厦门。有旨令裕谦等密加防范。水陆交严。由六百里寄知。计此时当已接奉。现在浙洋既有夷船游奕。即著该大臣督饬镇将。严密防堵。相机剿办。务使大加惩创。不可令其稍有得手。是为至要。其江苏洋面。有无夷船踪迹。著即飞咨梁章钜查探明确。据实具奏。将此由四百里谕令知之。　　

○又谕、据裕谦奏、浙江洋面青龙港大佛头等处。报有夷船八只。又火轮船一只。已谕知裕谦严密防堵矣。浙洋既有夷船游奕。盛京直隶山东等省沿海地方。难保不分头北驶。著耆英。讷尔经额。托浑布。督令各属勤加侦探。遇有夷船驶近口岸。一面奏闻。一面相机剿办。毋稍疏虞。将此由四百里谕令知之。　　

○又谕、据奕山等奏、分乡团练。撤兵募勇一摺。据称香港洋面。尚有逆夷船只。战船造未完工。客兵不可久居。现拟撤兵募勇。分乡团练等语。逆夷反覆无常。必应随时设备。该省现练有水陆义勇三万六千余名。并将各乡丁壮。分成团练。此项练勇。俱系民兵。祁＜?土贡＞、怡良、有守土之责。著会同奕山等和衷共济。派委员弁管束。认真训练。加以激劝。俾收实效。所有前调各省官兵。著仍遵前旨分撤。其各营所带擡炮。著准择其坚固者留粤备用。至香港地方。昨有旨令奕山等乘机攻复。现在招练战勇。愿效前驱。正可一鼓作气。设法进剿。该将军等务宜妥速酌办。慎勿再失机宜。致干重咎。将此由六百里谕令知之。　　

○又谕、颜柏焘驰奏、现在筹办情形一摺。据奏泉州郡城。须安大营。并设粮台。现在悬立重赏。召募新兵。刻下应募已有三千余人。其厦门各乡。亦经该道刘耀椿。饬属团练义勇一万数千余人。内应外援。布置周妥等语。览奏均悉。所请筹拨银三百万两。昨已有旨如数拨解。由六百里寄知。该督现驻泉州。著即会同普陀保。窦振彪。妥筹熟商。一俟应募新兵。足次调遣。即行两路进攻。一鼓破敌。乘此逆夷甫经占踞。各乡人心思奋之时。及锋而用。灭此朝食。兵贵神速。无使滋蔓。其阵亡之金门镇总兵江继芸、准升福建游击淩志、汀州守备王世俊、水师把总纪国庆、杨肇基、李启明、均著该部照例赐恤。被伤游击那丹珠、杨靖江、及其余伤亡兵丁。仍著确切查明具奏。将此由六百里谕知颜伯焘、窦振彪、普陀保知之。　　

○以广东崖州协副将陈朝良、为江南苏松镇总兵官。广东龙门协副将赖恩爵、署福建南澳镇总兵官。福建澎湖水师副将詹功显、为金门镇总兵官。　　

○命陕甘总督恩特亨额拨银二万九千两。解赴乌什。备道光二十三年经费。　　

○己丑。上诣绮春园问皇太后安。　　

○谕军机大臣等、据讷尔经额奏、豫筹防堵情形一摺。据奏天津海口。添调大名镇兵八百名。宣化镇兵八百名。三屯协兵四百名。先分布防守。俟陕西兵到。察看酌撤。山海关遵调黑龙江兵一千名协防。并将新旧各炮。按期演试。各处层层设伏。互相策应。其丰润一带海口。添穵陷坑。分置兵勇。随处瞭望。及严防汉奸内应等情。所说尚属周妥。即著照议办理。惟所调黑龙江兵一千名。一时未即能到。山海关兵力尚单。恐不敷调遣。著讷尔经额体察情形。如有应调官兵。先行分布防守之处。一面奏闻。一面派拨。毋误事机。将此谕令知之。　　

○又谕、前有旨豫派吉林黑龙江官兵各一千名。赴盛京候拨。所有此项官兵应用马匹。著耆英即传知锦州副都统祁俊。将大凌河骟马。迅速先期多为挑备。毋致临时迟误。将此谕令知之。　　

○直隶总督讷尔经额奏、驰抵海口筹办防剿逆夷情形。得旨、览卿奏。一切防守。均属妥协。朕心稍慰。该逆不犯则已。设若豕突而来。料卿必能扬国威而歼丑类。伫膺懋赏。勉之慎之。　　

○庚寅。秋分。夕月于西效。遣庄亲王绵护恭代行礼。　　

○太宗文皇帝忌辰。遣官祭昭陵。　　

○谕军机大臣等、富勒敦泰奏度地派兵一摺。据奏秦王岛海口。地临偏僻。口岸浅窄。距关三十余里。现有都司驻劄。请将满洲官兵撤回。仍留炮位。饬交都司管带等语。该岛距关稍远。绿营官兵。是否足资防堵。设或逆夷由彼登岸。满洲官兵。能否要截往助。著哈哴阿会同富勒敦泰体察情形。妥议具奏。总期有备无患。毋致临事周章。是为至要。将此谕令知之。　　

○以江苏淮扬道朱襄、为河东河道总督。　　

○以捐垦伊犁地亩。赏五品商伯克爱里杂特蓝翎。余加衔升叙有差。释已革喀喇沙尔办事大臣海亮等回旗。　　

○辛卯。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣蒙古王公越南国使臣等行庆贺礼。　　

○御同乐园。赐王子及内廷王大臣蒙古王公等食。　　

○壬辰。太祖高皇帝忌辰。遣官祭福陵。　　

○谕内阁、文冲身任河道总督。河务是其专责。乃未能先事豫防。致有漫口。当经降旨革职。暂留河东河道总督之任。责令戴罪图功以观后效。乃迁延日久。并不赶紧抢堵。致大溜全行掣动。下游州县。多被漫淹。糜帑殃民。厥咎甚重。著即革任。交王鼎等传旨。即将文冲枷号河干。以示惩儆。朱襄未到任以前。所有河东河道总督印务。著王鼎暂行署理。　　

○又谕、程楙采奏、查探黄水直注皖境。汇入洪湖情形一摺。祥符漫口。掣动大溜。亳州系属顶冲。据称涡河先后长水七尺。尚未出槽。赵旺河黄水奔趋。溢出堤岸二三尺不等。下游太和。怀远。灵壁等属洼地。均被漫淹。现在皖境情形。患在秋霖泛溢。如以后河流顺轨。当不至有他虞等语。安徽与豫省接壤。河水既已漫溢。正河业经断流。顺轨二字。从何用之。且自六月至今。黄水下注。该省州县被淹者若干处。情形轻重若何。水势作何归宿。均未据详晰声叙。该抚不知事之轻重。如在梦中。实出情理之外。程楙采著交部议处。仍著查明被灾各州县。及下游水势归宿之处。据实具奏。毋得玩视民谟。致干重咎。　　

○谕军机大臣等、据王鼎等奏、黄河决口。难缓堵合。省城重地。难遽迁移。并河臣迟延贻误各一摺。已明隆谕旨将文冲革任。交王鼎等传旨枷号河干。以示惩儆。新任河督朱襄未到任以前。即著王鼎暂行署理河督印务矣。现在黄流横决。下游州县被淹。且已直注洪泽。其害不可胜言。必当迅速兴工。刻期合龙。断无任令横流。稍为停待之理。王鼎既暂署河督。著先行会同慧成、牛鉴、体察情形。悉心筹备。俟朱襄到后。会商督饬工同。赶紧兴办。至开封府城。难议遽迁。俟河流稍定。再行徐议。相机办理。将此由五百里谕令知之。　　

○又谕、颜伯焘奏、逆夷窜离口岸。船只开去一摺据称我兵正拟进剿。夷众悉数搬移下船。于七月二十一日黎明。开去船三十余只。声言大队不日复来。留船五只未开等语。该督机谋不密。致令汉奸漏洩。夷船大半远扬。总因未加惩创。故逆夷沿海肆掠。要求无厌。惟诡谲之性。不可不防。安知非隐匿僻岛。懈我军心。著颜伯焘等督饬文武员弁。加意侦控。一有机会。便当督兵进剿。毋再观望畏葸。至漳泉所募新兵壮勇。现已有万余人。不为单薄。该夷既有陆路名目。自应豫为准备。俾资攻剿。该督既称不与海边交锋。则该夷如果登陆。必能痛洗。著即照议团集兵勇。埋伏扼要之地。俟其登陆。尽力攻击。聚而歼旃。傥再空逞大言。不敢动手。致有贻误。恐该督等不能当此重罪也。懔之。将此由六百里谕令知之。　　

○又谕、据耆英等奏、遵旨筹防。并豫备吉林黑龙江官兵过境事宜一摺。所有调去吉林兵一千名。著分拨五百名。赴山海关交哈哴阿、富勒敦泰遣用。其五百名。即令前往锦州驻劄。听候调用。至黑龙江兵一千名。即著该将军分派省城各要隘。酌量陆路地势。妥为安设。仍遵前旨。不可派在海口防堵。是为至要。所需例发盐菜口粮等项银两。准其即在船规项下动支给发将此谕令知之。　　

○癸巳。上奉皇太后幸同乐园。进膳。赐皇子及内廷王大臣蒙古王公等食。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○甲午。上诣安佑宫行礼。　　

○诣绮春园问皇太后安。　　

○遣官祭昭忠祠。　　

○谕内阁、程楙采奏、续查凤颍两府属淮黄并涨。低壤被淹一摺。据查豫省黄河漫水。灌入亳州涡河。复由鹿邑归并入淮。以致各属被灾较广。小民荡析离居。殊堪悯恻。急宜妥为查勘。分别接济。所有被灾较重之太和县。既据该抚饬司酌发银两。派员前往。著即查明户口。妥加抚恤。并先行碾动常平仓粮。藉资口食。其凤台、五河、凤阳、怀远等县。如察看民力未逮。亦即碾动仓谷以济急需。傥有不敷。准其由庐凤道酌发银两。解往接济。事竣由司解还归款。其亳州、寿州、阜阳、灵壁、霍邱、颍上、蒙城、盱眙等州县。虽被水较轻。惟豫省漫口未堵。水势未定。著饬该管道府查明实在情形。相机办理。至沿淮之定远。宿州。天长等州县。低洼被淹。有无黄水灌入。亦著查明迅速核办。无使一夫失所。以仰副朕轸念灾黎之至意。　　

