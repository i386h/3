<!-- { "loadSidebar": true } -->
○定郡王载铨会同军机大臣等覆奏、酌拟罚赔管库查库官员银两交纳限期。应赔银六千两以下者。予限半年。一万二千两以下者。予限一年一万八千两以下者。予限一年半。二万四千两以下者。予限二年。三万两以下者。予限二年半。三万六千两以下者。予限三年四万二千两以下者。予限三年半。四万二千两以上。至八万四千两以下者。俱予限四年。京员自奉旨日起限。回籍者自奉部文日起限。逾限不缴监追。已故各员。子孙代赔。管库查库大臣。均照限完纳逾限不完。停俸治罪。库丁人等。交刑部追究。得旨、照议办理。所有单开现存已故各员。有无舛错之处。著吏部详查具奏。其在籍已故各员。有无子孙出仕。仍著该部查明。开单具奏嗣后有续经三库都察院查出遗漏之员。即著随时咨送该部。照例办理。　　

○壬辰。上诣绮春园问皇太后安。　　

○以翰林院侍读丁嘉葆、右春坊右赞善郭翊清、署日讲起居注官。　　

○以拏获盗匪。予广西知府王彦和等议叙有差。　　

○旌表守正捐躯直隶霸州民胡振保妻李氏。　　

○癸巳。以正黄旗汉军副都统兴贵、署镶蓝旗蒙古副都统。　　

○礼部议准、宗人府疏报各旗贞节妇女他他拉氏等十八口。请建坊旌表。从之。　　

○甲午。上御勤政殿听政。　　

○乙未。谕内阁、前据载铨等奏、拟将库支各款。减平兑放。原为撙节经费起见。当经降旨准行。惟念兵饷一项。为该兵丁等计口授食之需。近复叠降谕旨。勤加训练。若照该王大臣所议。虽减数无多。而兵力未免支绌。非所以示体恤。所有京内京外各旗营。及直省额设各兵丁应领钱粮。仍著一体照旧支放。毋庸酌减。以示朕优加矜恤之至意。该兵丁等务当力图自效。悉成劲旅。用备干城之选。朕实有厚望焉。将此通谕中外知之。　　

○以得雨未透。命于二十五日在黑龙潭。觉生寺。设坛祈祷。　　

○丙申。谕内阁、祁＜?土贡＞奏、请将巡洋失去关防之署副将革职留缉一摺。广东署龙门协副将张斌。出洋巡缉。不能捕获盗匪。反将关防遗失。实属庸懦无能。著先行革职。仍留于该覹协同缉捕。俟盗匪有无获案。关防能否寻获。再行分别办理。该督仍督饬将弁。认真兜拏。务将要犯及早缉获。毋任漏网。　　

○又谕、程矞采奏、请将造言生事之游棍严行究办一摺。游匪造言生衅。煽惑人心。大为地方之害。广东省上年冬间。即有假托明伦堂名目。刊贴告白等事。经该抚查无本籍乡绅在内。所称按户抽丁之说。该乡绅等并未与闻。兹据查出浙江监生钱江一名。胆敢于出示禁止之后。挺身入署。承认标贴。意在建言挟制。实属刁健之尤。难保无党羽潜藏。暗中附和。必宜大加惩创。著该督抚督饬所属。从严审究。按律惩办。以儆刁风。寻奏、讯明钱江与候补从九品卞江殷。浙江生员何大庚。起意敛钱。无谋为不法别情。此外亦无党羽。钱江应从重发往新疆种地当差。卞江殷等问拟杖徒。下部议。从之。　　

○以陕西银价未平。命宝陕局减卯鼓铸。从巡抚李星沅请也。　　

○丁酉。谕内阁、鄂顺安奏、查明各州县碾运通米。需用水陆运费一摺。河南省现筹碾谷运通。据该抚核计。需费较多。除安阳等县动碾谷石。业经随漕搭运外。其余著毋庸碾运。以节糜费。惟各州县额设仓谷。为储备民食之需。著该抚随时查察。并督饬各属员认真经理。务须实贮在仓。毋任稍有亏绌。以裕民食而重仓储。　　

○以詹事府詹事周祖培、太仆寺卿孙瑞珍、为内阁学士。兼礼部侍郎衔。孙瑞珍、仍留江西学政任。　　

○戊戌。谕军机大臣等、成刚等奏、子河挑竣。接办展宽、并续估增挑工段情形一摺。挑工丈尺。自应酌量情形。确核办理。据称子河业已一律全竣。现将展宽工程。逐段覆估。并将桃南厅夫工接至拦河坝挑工。一并估计。实共长四万零一百九十余丈。比原估有增。而银数较原估转有撙节。即照所议办理。著该侍郎等、严饬赶办。仍认真督催。如有偷减弊混。立即严参。其挑竣后如不能一律通畅。以致临事复有棘手。惟该侍郎等是问。所有多余银六万七千二百余两。著准其存为将来各工之用。其夫工以上。既难酌减。所有原奏抢办引河头。及捞浅抽沟之二十万两。自应存留。俟兴办时。再行体察情形。具奏请旨。将此各谕令知之。　　

○己亥。上诣绮春园问皇太后安。　　

○庚子。谕内阁、本日据满洲都统穆彰阿等、蒙古都统乌尔恭阿等、遵议裁减马匹各一摺。均著照所议办理。此项马匹。既经减半议裁。各该旗现存马匹。为数无多。嗣后知遇恭谒陵寝。阿哥围差。及别项用马较多差务。著上驷院兵部先期于察哈尔牧放马匹内调取备用。其八旗满洲蒙古马匹。均著准其免调。　　

○以翰林院侍讲学士灵桂、左春坊左庶子瑞旹、右春坊右庶子赫特贺、翰林院侍讲景霖、充日讲起居注官。　　

○辛丑。以甘霖渥沛。改祈为报。上诣黑龙潭神祠拈香。命皇四子奕詝诣觉生寺。皇五子奕誴诣清漪园龙神庙。皇六子奕?诣静明园龙神庙。成郡王载锐诣宣仁庙。凝和庙。瑞郡王奕志诣昭显庙。时应宫。拈香。　　

○壬寅。孝慎皇后忌辰。遣官祭陵寝。　　

○谕军机大臣等、刘韵珂奏、筹办归安漕务情形一摺。该县上九区漕粮。前因嵇祖堂创议短纳。以致各粮户纷纷效尤。兹经该抚督属另议章程。宽严并用。各粮户陆续输将。所有未能徵足之粮。或矣下年搭解。或留充兵粮。照议另行筹办。带徵粮米。俟徵足后。一并分别另筹。其中下两区业经徵收漕粮。即行交帮起运。除提郑毛伯等、到省审究外。仍勒拏未获余犯。从严究办。以儆刁风。又另片奏、归安县向来收漕情形。今已连次酌减。并将漕务中杂费裁汰。以归撙节官民已两得其平等语。著照所议妥为办理。嗣后如有不肖官吏。复行加派。即著严参惩办。傥刁民复肆玩抗。亦著执法从事。庶使民无重累官不误漕。以除积习而重仓储。将此谕令知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百九十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十三年。癸卯。五月。癸卯朔。谕军机大臣等、据李湘棻奏、河口炮局。各项泥模造成。已开炉鼓铸。李湘棻、现须督押军船北上。起程后有河臣就近督率等语。潘锡恩于铸炮事宜。未能谙悉。且河工诸务较多。所有铸造炮位。著即派委明干可靠之员。责令加工煎炼。务期精益求精。以资利用。仍俟该署漕督回淮后。眼同试放。傥有草率偷减等弊。即将该委员等据实参办。毋稍姑容。将此谕令知之。　　

○又谕、德勒克多尔济等奏、俄罗斯固毕尔纳托尔。递到字据。声称科尔沁喇嘛噶勒桑索特巴。越边诓骗牲畜财物。并携带该国喇嘛三人逃回。请将该喇嘛等解往楚尔海图卡伦质审。该大臣拟请晓谕该国。但将所带喇嘛三人交还等语。该喇嘛噶勒桑索特巴。越边至俄罗斯地界。以念经治病为名。得受财物。实非安分之徒。此次逃归。安知非闻拏窜逸。其所供并无自称呼毕勒罕名目。亦难凭信。若非解往质讯。何以折服其心。所有越边喇嘛噶勒桑索特巴。及带来俄罗斯喇嘛噶勒桑吹喇克。扎勒散。达瓦等三人。并财物驼马等项。著该大臣即照固毕尔纳托尔所请、解往楚尔海图卡伦地方。以便与案内人证质对。俟查明后。照例办理。此系与外夷交涉事件。该大臣等务当一秉大公。不可稍涉偏袒。致启猜疑之渐。是为至要。将此谕令知之。　　

○署漕运总督李湘棻奏、遵旨筹议剔除漕务弊窦。据前署漕臣周天爵原奏内称、苏松二府漕粮。徵兑拮据。各帮被其阻压。请照道光十八年奏案。无论何帮兑竣。即先开行。俟渡黄后再依次序行走。并于过淮例限之外。定以各进抵坝限期。傥有各省州县可以兑开。而运弁借词需索。关津留难逾限者。即行奏参。应如所奏办理。余无庸议。下部议。从之。　　

○调杭州副都统恒兴、为镶红旗汉军副都统。镶红旗汉军副都统固庆、为杭州副都统。　　

○修山东运河、泇河、捕河、泉河、四厅土石堤工。从河道总督慧成成请也。　　

○甲辰。谕内阁、梁萼涵奏、审明撤回兵丁携带幼孩。请将带兵员弁。分别革职议处一摺。此案兵丁乔普云等私带幼孩。所有带兵之太原镇标左营把总李建唐、右营把总梁清城、平阳营把总回兆凤、毫无觉察。统领之署盂寿营游击陆朝福、未能先事查出。又任听各兵参差行走。实属漫无纪律。均著革职。以为带兵不严者戒。潞泽营守备吴勇、管带本营官兵。查无私带幼孩情事。惟系督率之员。未能协查。著交部议处。　　

○调江宁布政使叶名琛、为甘肃布政使。甘肃布政使陆费瑔、为江宁布政使。　　

○乙巳。孝诚仁皇后忌辰。遣官祭景陵。　　

○谕内阁、刘重麟奏、请饬查仓储一摺。各直省州县。设立常平社仓等。原以备水旱缓急不时之需。岂容稍有亏短。其有因霉变等情。不能不出陈易新。亦应随时买补。以归实贮。若如该副都御史所奏。近来州县仓廒。多成虚设。交代之日。即将所短谷米等项。算作价值。辗转移交。以致存价不买。或致那移混抵。虽此项价银。或经该上司提存司道各库。而请领到手。或仍那解别款。虚出仓收。或支吾推卸。不肯领解买补。是现在各省仓储。竟系有名无实。著各督抚即将所属各州县常社诸仓应存谷米实数。确切查明。务令实贮在仓。其有存价未买者。即饬令赶紧买补。不准再以价值移交后任。或其价现已提存司道各库者。亦即饬令具文请领。买补归仓。毋许藉词推诿。其有领价后那解别款。虚出仓收者。即著严行参办。经此次训谕后。该督抚如再有瞻顾徇庇。并不认真查察。以致仍有亏缺。遇有缓急。办理掣肘。除将该州县严惩外。必将该督抚等一并惩处不贷。将此通谕知之。　　

