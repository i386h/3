<!-- { "loadSidebar": true } -->
○丙子。上诣绮春园问皇太后安。　　

○孝穆皇后梓宫。由宝华峪启行。遣官奠酒行礼。　　

○谕内阁、本日据工部奏、核议东南两河另案工程。银数不能核实。请饬令各该河督分晰具奏。并严定章程。以杜浮冒。两河工程。不外岁修另案及兴举大工三项。除岁修工程。银有定额。兴举大工。事非常有。均照旧不入比较外。其另案工程。银无定额。工无定处。影射浮开。及事后增添情弊。不可不防。是以向来办理例案。有兴工之段落。而后可以汇奏清单。有清单之数目。而后可以比较多寡。兹据该部查核南河十三年分比较单内。无案可核之银、三十二万七千余两。又专案办理业经拨帑未据分晰之银、五十二万四千九百余两。东河十四年分未奏清单先入比较之银、二十七万三千余两。前后数目不符。奏报不遵例限。已办之工。部中无案。已动之帑。估销无期。比较单内。不过虚名节省。其豫报浮数未奏清单。及专案数目。已出比较之外者。更不难事后增添。巧为凑合。且抢险防汛已完之工。易于核计。尤非悬估未办者可比。所有此次查出指明各数。著各该河督逐款分晰。速行具奏。以凭查核。嗣后每年夤奏清单。务遵奏定限期。无论奏咨各案。夤为一册。其比较上三年之数。原从清单而出。毋庸分为两事。致滋歧异。著各该河督附摺声明比较。另列一单。具奏后饬部查核覆奏。如有遗漏续报之案。或藉词延玩。先入比较。后补清单。即照抢修工程估销逾限著落赔还之例。不准开销。其专案名目。永远革除以归画一而杜浮冒。　　

○又谕、陶澍奏、请将原任两淮人员。留淮差委一摺。前任两淮盐经历裴挺、系丁忧服满。例应归于补班赴选。不得照题署未经实授之员。仍归原省。所有该督奏请以该员留于两淮差委之处。著不准行。　　

○以大学士文孚、兼署工部尚书。兵部左侍郎宝善、兼署工部右侍郎。刑部尚书成格、署翰林院掌院学士。　　

○以大学士长龄、署镶白旗满洲都统。刑部右侍郎廉敬、署户部右侍郎。　　

○丁丑。谕军机大臣等、有人参奏湖南布政使惠丰、人本平庸。自升任藩司以来。志满器盈。祇知养尊处优。于吏治民生。概不置问。专事台池鸟兽之娱。宾朋宴飨之乐。一切公事。无不废弛。署中所蓄之鸟。有名洋八哥者。盛其文采。教之语言。每值?客。则令跳叫为乐。甚至酣嬉终日。习以为常。以致民间称之曰惠顽。有与藩署毗连之皇仓。内有太湖石数块。因而拆墙。将石擡入署中。以为亭台之饰。致被绅士呈控等语。藩司为通省之领袖。有表率下僚通达民情之责。岂容侈意玩好。致令公事废弛。著赵盛奎于路过湖南时。确切访查。据实具奏。毋得稍有瞻徇。将此谕令知之。　　

○以翰林院侍读学士麟魁、为詹事府詹事。　　

○漕运总督朱为弼、因病赏假。以刑部左侍郎恩特亨额、署漕运总督。　　

○礼部议准、江西巡抚周之琦疏报、采访永丰县贞节妇女游娄氏等、二百四十二口。请建总坊旌表。从之。　　

○旌表守正捐躯直隶唐县民阎狗儿妻吕氏。　　

○追旌明遇贼殉难河南舞阳县烈妇陈段氏、暨媳黄氏、马氏。　　

○戊寅。谕内阁、朕启銮后。著派哈哴阿、同领侍卫内大臣轮流进班。　　

○己卯。世宗宪皇帝忌辰。遣官祭泰陵。　　

○上诣安佑宫行礼。　　

○谕内阁、给事中富彰奏、查有回漕实迹。请杜弊源一摺。据称东直门出米甚多。均由各粮店发给。陆续运至长营村地方。再递运至通州城大斗铺。以便上船交纳。又有以羊骨锉灰。拌合粗米。朦混出城等语。漕粮为积贮攸关。粗米出城。本干例禁。若如所奏、纷纷四出。难保非南粮输运之初。早经短缺。到通以后。串通奸商。赴京收买。以为回漕地步。不可不严行查禁。著步军统领、五城、各衙门认真查察。遇有回漕弊端。即行严密查拏。交部审办。　　

○又谕、邓廷桢奏、请将捕蝗尽力病故之知县。饬部议恤一摺。安徽署怀宁县事候补知县杨晓春、捕蝗出力。染病身故。经该抚查明属实。扑捕蝗蝻。系地方官分内应办之事。惟该署县以初任人员。即能竭力办理。不辞劳瘁。以致染病身故。殊堪矜悯。杨晓春著交部议恤。以为公事认真者劝。　　

○以江苏市钱价贱。暂停宝苏局鼓铸从巡抚林则徐请也　　

○修浙江西塘柴埽工程。从巡抚乌尔恭额请也。　　

○庚辰。谕内阁、科道为朝廷耳目之官。责任至重。凡政治利弊攸关。如有真知灼见。俱应据实上陈。直言无隐。近来科道中冯赞勋、金应麟、黄爵滋、曾望颜等。平日遇事。均属敢言。间有指陈。亦皆明白晓事。其有关系国是。切中时宜者。无不量加采纳。立见施行。是以将该员等擢任京卿。所以风励言官。即是广开忠谏之路。该员等益当仰体朕意。遇事敢言。一切毁誉荣辱之念。俱不应存于中。惟于国计民生。实有裨益。或除奸剔弊。确有见闻。均当剀切直陈。毋有隐讳。傥谓既非言官。遂甘缄默。则是以建言为梯荣之具。骤得升阶。即图保位。似此沽直声于前。而思缄口于后。不几与朕用人图治之意。大相刺谬耶。嗣后务当屏除私见。尽心尽职。不避嫌怨。力矢公忠。不特政务关系民生国计。及牵涉内外臣工者。仍应据实指陈。不可妄生疑惧。即朕用人行政之际。稍有阙失。亦当随时进言。以资采纳。朕总理庶政。一秉大公。即听言一节。深望诸臣切实敷陈。不惮再三诰诫。期以察天下之治忽。非徒博纳谏之虚名。其有徇隐姑容。前后易辙者。尤当深以为戒。言行相顾。始终不渝。朝廷收谠言之益。国家著直臣之效。朕实有厚望焉。将此通谕知之。　　

○谕军机大臣等、前据钟祥奏、＜?口英＞咭唎夷船驶至山东洋面。当降旨著直隶奉天江南山东福建浙江各督抚府尹严饬文武员弁。巡防堵截。毋得稍有疏懈。兹据冯赞勋奏、＜?口英＞咭唎夷船肆行无忌。请饬广东大吏。严谕该夷目。俾永遵约束。以肃国体而杜后患等语。＜?口英＞咭唎夷人在粤通商。素称强悍狡黠。历来督抚大吏。每存宽厚。过于优容。是以近年有占踞马头。擅递禀词。及私携夷妇至省。乘坐四轿之事。道光十二年间。遂敢将夷船驶入福建。遍历浙江山东奉天等处。上年秋间。又将兵船阑入广东之黄浦内地。距省仅四十里。胆敢施放枪炮。轰击炮台。种种藐法。殊属不成事体。此次夷船复行驶入山东洋面。并欲散布夷书。意图诳惑。尤堪骇异。该夷船驶入各省洋面。往来游奕。若非夷目为之主使。何敢肆无忌惮。著祁＜?土贡＞等即明白晓谕该夷目等。天朝制度。准其在粤通商。即是格外天恩。嗣后当与各夷同遵约束。不可驶入各省。妄思冀幸。傥再任意妄为。即行驱逐出口。不准通商。宪典难干。毋自取罪戾以贻后悔也。将此谕知祁＜?土贡＞、并传谕彭年知之。寻奏、已饬澳门西洋夷目。派兵巡查。勿任登岸滋事。傥有不遵。即驱逐回国。报闻。　　

○以安徽巡抚邓廷桢、为两广总督。甘肃布政使色卜星额、为安徽巡抚。病痊布政使梁章钜、为甘肃布政使。　　

○以缉捕捻匪得力。予湖北参将苏清阿等、升补有差。　　

○晋赠故太子少保两广总督卢坤太子太师。予祭葬。谥敏肃。并予其子员外郎端黼、服阕后即补。　　

○辛巳。上至太平营孝穆皇后梓宫前奠酒目送。王以下文武大臣官员行礼。　　

○以孝慎皇后梓宫奉移龙泉峪陵寝。前期遣官告祭天。地。太庙。社稷。　　

○遣官告祭奉先殿。　　

○遣官祭贤良祠。　　

○谕内阁、此次奉移孝穆皇后梓宫。派出奕纶代领侍卫内大臣。及带豹尾枪散秩大臣差务。自应逐日敬谨佩刀骑马扈从。沿途统率侍卫。小心弹压。兹据惇亲王绵恺等奏参、数日内未见奕纶带豹尾枪随行。据实奏闻。所参甚是。奕纶前经加恩赏给散秩大臣。不必在乾清门行走。原以示体恤。兹简派差使。并不勤慎尽职。任意玩误。非寻常疏忽可比。奕纶著交宗人府严加议处。仍责令沿途扈从。前诣西陵。无误差使。傥仍不敬谨将事。随时查出。即著绵恺等据实严参。又另片奏、该侍卫等应行前引及后扈各员。并不小心扈从。恪共厥职。著即确查侍卫处。询系何人旷误。一并指名据实参奏。寻奏上。得旨、贝勒奕纶、著降为贝子。仍罚贝子俸五年。侍卫崇兴、祥绪、李桂扬、交部严加议处。　　

○又谕、漕粮为天庾正供。节经降旨、令有漕各省督抚早兑早开。克期渡黄。不许稍有迟滞。乃本年重运漕船抵坝。有逾例限。复因黄水盛涨。停泊待渡。迟至闰六月初七日。甫得埽数出塘。以致回空尾帮。延至八月初九日。始经催过天津关。疲玩已极。现在节气将届霜降。水势渐消。若再迟延。必误回空定限。明年新漕。又安望及早受兑耶。著该漕督及沿途督抚严行催趱。无分昼夜。衔尾南下。不准藉词停泊。庶可以速补迟。如期归次。至来年办理新漕。必须迅速兑开。趁黄水未涨之前。赶早完渡。著有漕各省督抚、严饬各该粮道早兑早开。总令于四月初十日以前。全数趱至清江。克期抵坝。以便渡黄北上。无许稍有延误。傥再因循疲玩。漫不经心。仍致临事周章。有逾期限。定将该漕督及各督抚、严行惩处。决不宽贷。将此通谕知之。　　

○颁发湖北八分山龙神庙御书扁额曰泽敷江汉。　　

○壬午。上诣绮春园问皇太后安。　　

○谕内阁、御史郭鸣高奏、请饬禁选拔积弊一摺。国家广育人才。于乡会试正科而外。增设选拔一科。所以旁摉俊彦。拔取真才。各直省学政、经朕特简。俾司其事。宜如何秉公遴选。克尽厥职。不特衡校试艺。细心研求。即按临时约束教官。稽查枪代。亦应振刷精神。力祛诸弊。方为不负委任。若如该御史所奏、向来闽省每逢选拔之时。教官办理册卷。辄向殷富之家。需索多费。复有正拔帮拔名目。正拔倩人代作文字。而帮拔之人。则以草率完卷。学政见与试人少。恐难充数。每不认真考察。所拔多系豪富乡绅子弟等语。闽省积习如此。恐他省亦所不免。著通谕各直省学政。务于考试按临时。严禁教官。毋得纵容书斗需索卷费。其有文行出众者。照例举优。并严查枪代各弊。革除正拔帮拔名目。傥该教官等仍前疲玩。因循不悛。著该学政据实严参。毋稍宽纵。若该学政不能认真甄取人才。厘剔各种积弊。经朕访闻。或别经发觉。必将该学政惩处不贷。将此通谕知之。　　

