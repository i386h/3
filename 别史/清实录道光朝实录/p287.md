<!-- { "loadSidebar": true } -->
○丁未。谕内阁、德英阿等奏、审明毒死本夫之凶犯。即将奸妇萨木毕勒正法。奸夫蕴端、拟斩监候一摺。德英阿于审明后。将犯妇立即正法。办理得当。惟蕴端身系喇嘛。与蒙古妇人通奸。因萨木毕勒之夫车登多尔济瞥见。辄起意将车登多尔济毒死淫恶已极。边疆地方。若有罪大恶极者。立即正法。兹将蕴端定拟斩候。傥因病身故。转得漏网。德英阿接奉此旨。即将蕴端按律处斩。以示惩戒。　　

○刑部议覆、山西巡抚福绵疏称、大同县妇刘刘侯氏、因拒奸致伤伊翁刘元。依律拟斩立决。请旨定夺。得旨、侯氏猝被伊翁强奸。挣不脱身。情急咬落伊翁舌尖与无故干犯尊长者迥别。著免其治罪。即行释放。　　

○戊申。谕内阁、赵慎畛等奏、查明盐井参欠课款。内有井工修费。请更正勒限扣缴。滇省黑盐井。因嘉庆二十五年井工桥梁被冲。经该署提举孙仲正、估需工料银一万四千七百五十余两。详请动项借垫兴修。所借银两以淡卤加煎溢盐销徵归补。该前护抚玉辂、批道议准照办。饬发小票加煎。已销补银三千六百两。嗣经该前道张敦仁、以溢销误正。停发小票。致前借修费。尚有未归银一万一千一百五十余两。现任盐道林绍龙、办理道光三年分奏销。将此项未归银两。并入黑盐井未完课款开参。现据该督等查明。奏请更正。著准其将垫修井工未补银一万一千一百五十四两零。归入井工项下。查照历办成案。勒限三年。在灶户卖盐。价内扣收归款。如限满完不足数。即著落原经手之井员、并滥行批准、及未经详奏之各上司分赔。以归核实。前任盐道张敦仁、停发小票恐溢销误正。尚为慎重课款起见。惟不将借垫井费。筹补归款。致以历年课款抵欠。现任盐道林绍龙、亦未详请将此项筹补。辄照向例参欠。均属不合。张敦仁、林绍龙、俱著交部议处。　　

○直隶总督那彦成奏、大名府属应给贫民粥米。请仍煮赈散放。以免毙混。得旨、如所议行。　　

○山东巡抚武隆阿奏、委运司王检、赴东昌督办赈务。得旨、认真督饬查办。务令灾黎均沾实惠。　　

○以直隶宣化、张家口、独石口、永平、遵化、顺德、广平、大名等府州厅所属。距省较远。命嗣后遣军流徒人犯。由口北道、通永道、大顺广道、就近审勘。从总督那彦成请也。　　

○己酉。谕军机大臣等、庆祥奏、前饬塔什坦伯克之子莫尔台、就近诱捦助逆之贼目玛达特、旋据玛达特遣伊至戚爱散克勒底、来城面禀。上年八月。该夷目实未助逆。只求访查开释。监提赫尔巴什、确切究问。据供与官兵接仗之时。诸头人皆见。实未见玛达特在彼。与爱散克勒底所禀相符。已酌加慰谕。乘机激劝。责令捦贼立功等语。该夷目玛达特、既无从逆确据。因知派人捦捕。闻风远徙。遣使输诚申辩。尚知畏法。自当乘机招致。令其缚贼自效。现在张格尔、及汰劣克等诸逆。究竟作何动静。是否仍聚一处。抑各分投窜匿。自必探有确音。该参赞务当设法妥筹。歼渠散胁。勿致老师糜饷。用副委任。至所奏通事玛勒汰、未著实效。应撤去六品顶带。量予拔补之处。著照所请办理。将此谕令知之。　　

○署陕甘总督杨遇春奏、请裁撤嘉峪关外按月会哨弁兵。以节糜费。从之。　　

○定吉林将军副都统年班。每年按新旧轮替一员进京。从将军富俊请也。　　

○旌表守正捐躯安徽阜阳县民徐德妻周氏。逼嫁捐躯浙江石门县民沈高妻邱氏。　　

○抚恤琉球国遭风难夷如例。　　

○庚戌。谕内阁、前据申启贤奏、北仓霉变粟米。请以经纪应得耗米赔补。当交户部核议。兹据查明、经纪承运米石。系以洪斛计算。以平斛给耗。本年海运及北仓滞漕。该经纪等应扣耗米。并无一万四千九百余石之多。著仓场侍郎据实核算。另行报部办理。此项赔米。系用耗米抵补。所有自津运通。著照收买耗米章程。不得给予个儿钱、饭米折色等项。致有浮冒。至黄色米二万七千五百石。如将来估计成色不足。仍当按成分赔。著俟刑部定案后。分别勒限买补。此项米石。除米质尚好之二千石。准其运通先行搭放外。余著穆彰阿会同仓场侍郎、即在天津估定成色。分别报部核办。无庸运通。以节糜费。　　

○旌表守正被戕山东费县民董平聘妻韩氏。　　

○展缓伊犁惠远城河工借支马价生息银。　　

大清宣宗效天符运立中体正至文圣武智勇仁慈俭勤孝敏成皇帝实录卷之九十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。六月。辛亥朔。谕军机大臣等、向来各该衙门报销银两黄册。俱钤用印信。以防抽换。本日据热河总管中祥等、将热河园亭及八旗营房、销算工料银两黄册呈览。并未钤印。殊与体制不符。嗣后该总管等报销工程银两黄册。俱著照例钤用印信。以昭慎重。将此传谕知之。　　

○旌表守正被戕广东归善县民余有荣童养媳谢氏。　　

○壬子。上诣绮春园问皇太后安。　　

○谕内阁、张师诚奏、阜阳县处决罪囚错误。审明定拟一摺。此案已革阜阳县知县李复庆等、监视处决秋审罪囚。将斩绞两犯错误。经该抚讯因人多拥挤。所有该兵役等应得罪名。著交刑部议奏。各省秋审情实人犯。一经予勾。各该州县营弁、自应慎重办理。乃近来各省屡有斩绞错误之案。总因未能严肃弹压。押犯兵役、又复因忙乱拥挤。不及点验清楚。以致每有错误。实属不成事体。嗣后著各该督抚严饬州县、于秋审勾决各犯。先期会营。多派兵役弹压。肃清地面。毋任人多嘈杂。并著各该营弁亲视行刑。毋得仍前玩忽。将此通谕知之。　　

○旌表守正捐躯河南睢州民祝万里妻宋氏。　　

○抚恤日本国遭风难夷如例。　　

○癸丑。命库伦办事大臣松长来京。赏察哈尔副都统乐善副都统衔、为库伦办事大臣。调正白旗蒙古副都统存华、为察哈尔副都统。以吏部右侍郎贵庆、兼正白旗蒙古副都统。　　

○甲寅。谕军机大臣等、据御史廖敦行奏称、滇省盐务。现因卤淡短课。是短课之由。总因盐斤日少。而课必取盈。以致管盐各官不克措解。前据新任督抚查明缺额各井。请按各井出盐之多寡。酌定行盐地面。即使盐引申销。私贩尽绝。何能使淡缩之井。多增盐斤。以补短绌之课。且地面既分。其徵课行盐等事。不属之地方官。则责成不专。若属之地方官。则是复官运官销之渐。道光二年、因各井短课。广觅子井。曾有他郎宁洱等处。采获盐矿。呈请认课开采。以恐碍石膏井销路封闭。现在各井既因卤淡短课。正宜广觅子井。酌盈剂虚。未便永行封闭。请将所缺之额。摊归猛野等处产盐之区。募人开采。仍不分口岸。听其各处行销等语。滇省盐务。自嘉庆八年、改为民运民销。课款不致短绌。而民亦称便。本年据赵慎畛等查明、近年以来。各大井出卤淡缩。兼之黑盐等井属次被水。致多缺额。请派员堵缉私贩。就井稽卤。按各井出盐多寡。定地行销。业经降旨、令该督抚等确查筹议。兹该御史以为分地行盐。不若广觅子井。为酌盈剂虚之计。于国课民生。两有裨益。从前乾隆年间、宁洱县属地方。采获石膏井。产盐丰旺。课额日增。道光二年、又采获猛野井等处盐矿。何以遽恐有碍石膏井销路封闭。著阮元等确查该御史所奏、近日产盐丰旺地方。是否可以多觅子井。招募民人认课开采。以此井之有余。补彼井之不足。通融销售。总期课款不绌。滇民称便。方为妥善。该督抚即饬属确查。悉心筹议具奏。该御史摺、著钞寄阅看。将此谕令知之。　　

○旌表守正捐躯安徽六安州民戴淋帮妻张氏。山东郯城县民妇陈倪氏媳徐氏。　　

○乙卯。谕内阁、昨据理藩院转奏、敖汉贝子诺尔布桑、扎噜特贝勒干珠尔扎布、恳请各借十六年俸银。修理庙宇、暨伊等祖父坟茔等语。当经降旨、交户部核议具奏。兹据户部查明奏称、前于乾隆年间。蒙古王公等遇有游牧处所被灾。或因修理伊等祖茔等事。支借多年俸银者。必由理藩院核减具奏。从无一年之内。续行借俸至五六起之多。亦无一人借支十余年俸银者。嘉庆年间。游牧处所蒙古王公等并无借俸之人。彼时惟有在京当差之贝勒。借支俸银。仅止两起。道光元年以来。闲散蒙古王公等有借支俸银十起。亦有一起辄借十余年之多者。本年甫及数月。借支俸银者。又有六起等语。向来给与蒙古王公等俸银。原为养赡身家。乃不晓事体少年人等。滥行藉口。借取现成银两。任意糜费。迨至每年减半坐扣。转致困穷。而于蒙古生计。大无裨益。不可不立定限制。著即照户部定议。嗣后凡在御前乾清门行走蒙古王公内、有借支俸银者。不得过五年之数。贝勒贝子公等、不得过十年之数。其余闲散蒙古王公等、二概不准借支俸银。此次贝子诺尔布桑等、借支俸银。该堂官漫不稽察。率行转奏。殊属非是。托津、色克精额、那丹珠、俱著交部察议。承办司员等、著交部议处。　　

