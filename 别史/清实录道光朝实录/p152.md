<!-- { "loadSidebar": true } -->
○谕内阁、蒋攸铦奏、恳恩拨留南漕一摺。所奏甚是。直隶省频年灾赈。现值雨水过多。田禾未免受伤。恐致粮价日昂。购买不易。农民口食维艰。自当豫为筹备。著照该督所请、准其截留江广帮漕米四十万石。即饬令该帮弁于粮艘过津时。如数截贮北仓。随时奏明拨用。以济民食。该部知道。　　

○又谕、托恩多奏、黏杆处外库所贮虾须钓竿等物遗失。请将库掌富升等交部审办一摺。黏杆处外库。在北上门内东边。今撕破库封。将锁拧坏。失去物件。皆由该库掌及看库之马甲等、平日漫不经心所致。著将库掌富升革职。并在库该班之马甲玉保、俱著拏交刑部严审办理。　　

○谕军机大臣等、蒋攸铦奏、直隶疏浚河道事宜。此时道阻河涨。无从勘估。请饬令张文浩、继昌、暂缓出京等语。张文浩、继昌、业已起程出京。著蒋攸铦俟张文浩等驰抵保定时。先将大概情形。面同商搉。再行斟酌办理可也。将此谕令知之。　　

○又谕、蒋攸铦奏、永定河水势异涨。北三工、南二工、漫溢情形一摺。朕因连日大雨。恐永定河水长发。有漫漶之虞。于十五日特降谕旨、令蒋攸铦严饬永定河道、督率厅汛各员加意防护。本日据蒋攸铦奏报、北三工十二三号、溜势汹涌。水高堤顶。漫口约宽四五十丈。又南二工二十号、复漫口约宽五六十丈。现在各工均甚危险。朕览奏实深骇异。该河道张泰运驻工防守。不能化险为平。以致蛰埽溃堤。咎有应得。现当伏汛吃紧之时。各工巡防。正须相机妥办。张泰运著暂缓交议。该督即责成该道、将各漫口赶紧盘做裹头。勿致口门愈刷愈宽。并将危险各工。实力防护。勿得再有疏虞。其被淹各村庄。有无损伤人口。及冲塌房屋。著该督即饬各地方官、赶紧确查抚恤。毋使流离失所。是为至要。至另片奏、续查北二工五六七号、蛰埽四十四段。北下汛十五六号、埽蛰入水者四段。又四号埽蛰平水者十四段。又北上汛四号中起至五号中堤身溃完。南上汛及南下汛、均有蛰埽等语。著蒋攸铦分别查明各汛抢办情形。据实具奏。蒋攸铦接奉此旨后。即亲赴该处。督饬该道厅等驻工昼夜防护。妥为办理。将此谕令知之。　　

○以江南京口协副将龚镇海、为浙江定海镇总兵官。　　

○缓徵直隶宁晋县被雹村庄新旧额赋。　　

○乙卯。上诣绮春园问皇太后安。　　

○丙辰。以久雨开霁。命皇长子奕纬、诣大高殿。惇亲王绵恺、诣时应宫。宣仁庙。瑞亲王绵忻、诣凝和庙。昭显庙。报谢。　　

○丁巳。谕内阁、据卢荫溥等奏、顺天府属固安等各州县。因河水漫溢。多有田禾被淹之处。著即饬通永霸昌两道、及各该同知州县、详悉查明所属境内被淹处所。是否不致成灾。并赶紧设法疏浚。如有应需抚恤之处。据实奏明办理。　　

○安徽巡抚陶澍奏、潜山、望江、南陵、繁昌等县田地被水淹浸。亲往查勘。得旨、妥为抚恤。毋致一夫不获。　　

○命乌里雅苏台将军奕颢来京。以散秩大臣果勒丰阿、为乌里雅苏台将军。　　

○赏伊犁领队大臣穆克登布、塔尔巴哈台领队大臣扎克桑阿、副都统衔。　　

○赏乌噜木齐协领赓音泰、副都统衔。为吐鲁番领队大臣。　　

○戊午。谕内阁、陶澍奏、勘办被水州县情形一摺。安徽铜陵、无为、繁昌、芜湖、当涂、五州县。因本年雨水过多。加以上游江水涨发。以致圩垾漫溢。民田庐舍被淹。经该抚亲往履勘。损伤人口无多。业经饬令掩葬。居民避居土埂。亦经地方官搭盖篷席。散给□□磨饼。穷黎食息有资。惟户鲜盖藏。殊堪悯恻。著加恩将被水军民。一体给予抚恤。一面饬令各州县减价平粜。俟水势稍退。即设法疏消净尽。俾得补种秋禾。傥一时不能疏消。难资耕作。即据实奏请恩施。其上游之怀宁、桐城、东流、绩溪、均报被水。著迅速遴员履勘。望江、潜山二县。并著加恩给予抚恤。至下游各处。抚恤如有未敷。即由芜湖关就近迅速放给。再由司库解还。仍饬该管道府认真查办。核实报销。其续报被水之宣城、泾、青阳、贵池等处。并著该抚亲往挨查。奏明办理。毋令一夫失所。用副朕乘时布泽至意。该部知道。　　

○直隶总督蒋攸铦、续报永定河北中汛漫溢。请将前后疏防各员分别惩处。得旨、前据蒋攸铦奏、北三工南二工漫溢情形。今又据奏、北中汛十三号、漫溢三十余丈。该汛七号、暨北上汛十一号、现仍蛰埽溃堤。赶紧抢护。所有疏防北中汛、及前次北三工南二工厅汛各员。北岸同知陶金殿、南岸同知窦乔林、石景山同知袁烺、署涿州州判杨泰阶、良乡县县丞马錞、武清县县丞史渭纶、俱著革去顶带。仍暂留本任效力。永定河道张泰运、于北三南二各工。既不能保守于前。今北中汛又复失事于后。咎无可辞。惟现当险工防护吃紧之时。未便遽易生手。张泰运著革职留任。责成该道同厅汛各员、相机妥办。俟堵筑合龙时。能否出力。此外各要工。能否化险为平。再行分别核办。蒋攸铦未能先事豫防。亦著交部议处。迅即赴工督办。将蛰埽溃堤各险工。竭力抢护防守。所有前后漫口附近各村庄。及此外被水各州县。迅饬藩司督同地方官、确查抚恤。毋令一夫失所。又另片奏请张文浩等前赴工次会商。不为无见。张文浩在南河有年。永定情形。虽与南河稍异。然事同一体。著张文浩就近前赴工次查勘。帮同蒋攸铦办理。继昌著暂行回京。蒋攸铦系直隶总督。责无旁贷。仍应留心查看。不可以张文浩熟悉河务。遂即全然委卸也。懔之慎之。又批、保守不力。未能化险为平。以致屡生漫口。管河各员。实属咎有应得。亦不得概从末减。然总由朕之德薄。不能感召天和。直省连年水涝。小民不得各安生业。每念及此。不胜惭悚也。又奏、起程赴工。批、雨水连绵。将及一旬。朕心焦急万状。谨于十七日在大高殿设坛祈晴。仰荷上天垂佑。俯鉴微忱。于十九日清晨。云开雨止。霁色清和。稍纾宵旰忧怀。但永定河漫口。近日情形若何。实深悬念。朕又闻运河亦有漫溢之事。未知系何地方。查明后即速奏闻。朕朝夕敬叩天慈。自慈肃乂均调。速消积潦。不但河工措手较易。尚企秋禾转歉为丰也。卿此行正当溽暑炎蒸。办公固不可稍懈。身体亦当自重也。又奏、赶紧镶护各处险工。批、严饬所属。尽力抢护。现今天气清明。不许有所因循藉口也。勉之。　　

○喀喇沙尔办事大臣徐锟覆奏、讯明粮饷章京庆恩、以专管钱粮之人。辄借用麦面、及普尔钱文。以银计算。共二百一十余两。应照监守自盗律。拟杖一百。流二千里。经书斗级。按赃科罪。其失察之历任办事大臣明叙、那彦宝、永芹、均请交部议处。下部议。从之。　　

○又奏、乾隆年间。平定新疆之后。凡内地民人出关。定例赴肃州知州衙门。领取印票。到关查验放行。至南北各城验收前票。另换各大臣印票。每票向该民人索取普尔钱五文。以资办公。查新疆地方。每年例领帑银百数十万。何得以办公无款。辄向过往细民。索取锱铢。请严行禁止。从之。　　

○缓徵直隶青、静海、二县被旱被水村庄新旧额赋。并给灾民两月口粮。　　

○己未。上幸万寿山。　　

○谕内阁、礼部议覆河南学政吴慈鹤、酌改管束拨府文武生员章程。著照所议、嗣后各直省拨入府学文武生员。除由附郭州县拨入者。仍归府学管束外。其余无论里数远近。即令本州县学严加管束。该府学教官仍一体查察。不得藉词推诿。傥有徇纵情弊。将该教官等一体查参。所有附郭诸生月课。仍在府学。至各州县拨府文生。距府学较近。即赴府学应课。距州县学较近。即赴州县学应课。并著于取进时。分别报明。填注学册。以凭督课。其岁科考试帮补出贡等项。仍归府学办理。著通谕各直省学政。一体遵行。　　

○又谕、松箖奏、详议双城堡屯务章程条款一摺。朕详加披阅。内酌给帮工制钱一条。新地正需添开。旸雨亦难豫定。除本年无庸发给帮费外。傥遇歉收之年。至次年兴耕之始。该屯丁力量支绌。著于生息撙节项下。酌给调剂钱费。不动正款。无庸豫定数目。俟该将军于秋成后核实办理。其中屯屯丁住房、酌给修费一条。中屯房屋。已阅八年之久。多有坍塌处所。除将不合式木植。发给该屯丁修理外。仍照该将军前议、每丁一名。房一间。给修费银三两。由撙节生息项下支给。不动正款。其移驻京旗闲散、先尽中屯安置一条。京旗移驻者。新旧共三十一户。现在中屯八旗盖房四十所。足敷居住。嗣后有愿移驻者。即照原议、由户部咨明户数。再为按户盖房。以备移驻。此次移驻京旗。即交该屯协领佐领等官管辖。该官兵送到后。即令回京。无庸在彼居住弹压。嗣后均照此画一办理。至建盖房屋、将屯基酌量展宽一条。新建京旗住房。与屯丁房屋毗连。移驻日久。人丁繁衍。屯丁与京旗杂处。易生嫌隙。嗣后移驻京旗。著于附近闲荒内。按户建房备住。京旗与屯丁分处。各不相扰。该管官亦易防闲。其每屯两井。仅敷现在屯丁汲用。移驻京旗。著就近再添两井。仍照奏定原价开穵。在备用项下动支。其义仓储谷、并贮黑豆一条。中左右三屯。各建义仓一所。足敷支借。惟屯丁专恃牛力。所有应贮三仓市斛黑豆一千五百石。俟秋收后。在撙节生息项下动支采买。每年春耕出借。秋后还仓。以资接济。无庸再动正款。又逃丁一名、选丁顶补一条。现在各屯并无逃逸。嗣后间有一二名潜逃。著由撙节生息项下支给买补农器。该佐领祇赔补迁费银四两。以免苦累。至屯丁已故。另补屯丁。地亩均归新丁。其家口无依。殊堪悯恻。除查明有亲属可依。给资令其回旗。另行筹给养赡外。其无可归者。即于大封堆以内。酌拨闲荒八晌。租与民人耕种。令该户按年取租。以资养赡。该将军惟当行之以实。持之以久。俾各屯丁趋事赴功。移驻京旗安居乐业。方为不负委任。　　

○庚申。遣官祭火神庙。　　

○谕内阁、庆保奏、热河各旗员弁。请以巴克唐阿等五姓、一律挑补一摺。热河满洲各旗内巴克唐阿等五姓。既经查明实系盛京另户正身满洲。嗣后遇有本旗应升员缺。著准其与移驻热河满洲兵丁、一律挑补。该部知道。　　

○以北运河盛涨。浙江宁波后帮军船沈失米石。人力难施。准旗丁分六限赔缴。　　

○以湖北船厂被淹。本年应解直隶杨村剥船。准俟秋后赶造。明年解交。从总督李鸿宾等请也。　　

○壬戌。上诣绮春园问皇太后安。　　

