<!-- { "loadSidebar": true } -->
○己卯。以广西按察使赵炳言、为江西布政使。服阕按察使刘韵珂、为广西按察使。　　

○江南寿春镇总兵官果勒明阿、因病解任。以服阕总兵官王锡朋、为寿春镇总兵官。　　

○庚辰。以盛京军政年逾六十官三十七员精力未衰。命留任。　　

○旌表守正捐躯直隶固安县民贾五妻李氏。　　

○准江西吉安帮船失火延烧应赔米石。分限买补。　　

○辛巳。上诣绮春园问皇太后安。　　

○谕军机大臣等、有人奏、福建台湾府革胥许东灿改名许朝锦、冒捐同知。包充府署书差。一家兄弟。尽充房书差役。恃势横霸。与前行知府周彦、结为师生。贿赂公行。沿街榜贴歌谣。胪举劣迹。该处捐办考棚城工。该革胥营充总办。侵蚀洋银数万余圆。其私吞诈索私押掳抢图占拷掠夺产等款。自督抚以至该县各衙门俱存有控告案据。历任地方官受其簸弄。置之不问等语。革胥冒捐职官。已干例禁。况一家包充书役。骫法营私。地方受其荼毒。若不亟加惩创。何以昭炯戒而安善良。著钟祥于阅兵回闽后。按款严密访查。据实惩办。并著不动声色。毋使走漏风声。致该革胥有弥缝脱逃等弊。至上年既经魏元烺访闻。委员过台湾提解。自系恶迹昭著。何以该道府代为开脱。竟不到案。延搁至今。著一并查明附奏。又另摺奏、通筹台湾利弊。胪拟八条。著钟祥悉心查勘。妥议具奏。台湾道职兼学政。嗣后该道缺出。著该督抚遴选科甲出身人员委署。毋得委用捐班。以昭慎重。原摺二件均钞给阅看。将此谕令知之。寻总督邓廷桢奏、讯明许东灿即许朝锦、并无勒派渔利。及包充书差。恃势横行。与知府周彦结拜师生之事。惟于林国华捐賸城工番银。那修考棚。已属专擅。复乘罗登榜因事管押。假捏打点名色。诓骗番银四百圆。应依指称各衙门打点名色诓骗财物发近边充军例从重发往新疆充当苦差。以示惩儆。下部议。从之。　　

○缓徵直隶阜城县被旱村庄本年额赋。　　

○壬午。谕内阁、哈丰阿等奏、库贮银两被窃、请将监临主守各员、先行革审一摺。此案齐齐哈尔城银库缺短银两。经该将军等、率同该主事协领等官查验。并无被窃形迹。何以失银至千两之多。难保非库丁兵役人等有通同窃盗情弊。必应彻底根究。佐领诺尔胡善、骁骑校巴彦保、主事平惠、九品笔帖式年满仓官巴彦德勒格尔等、均著先行革职。归案严审。兼库行走协领诺们德勒格尔、察淩阿、佐领富成额等、均著解任。照例革限承缉。逾限不获。另行参办。仍著该将军等迅饬所属各城旗营驿站各员。严密查拏窃犯务获。归案审办。按律定拟。毋任漏网。至哈丰阿、舒伦保、未能先事防范。所请交部议处之处。著俟定案后再降谕旨。　　

○命右春坊右中允戴熙在南书房行走。　　

○癸未。谕内阁、宝兴等奏参、互相斗殴擅离任所之防御、请旨革讯一摺。此案防御札勒杭阿、张振声、于公署破坏。并不报明办理。乃因意见不合。辄相殴打。轻离任所。实属糊涂。且据奏原呈内牵涉张振声、于委官缺出。半年不报。并防御辅卿。科敛钱文。置买官房等情。虚实均应彻底根究。铁岭掌路记防御札勒杭阿、管旗防御张振声、俱著革职。防御辅卿、著暂行解任。一并交耆英亲提应讯人证。严行审究。按律定拟。以儆刁顽而肃营制。寻奏、提讯防御辅卿、实无科敛情事。饬令回任。张振声因该旗委官缺出。仅賸领催一名。不敷挑选。并不随时呈报。且于领催桂芳学等借贷所属钱文。不行阻止。应照不应重律拟杖。扎勒杭阿诬告辅卿科敛钱文。依诬告例拟杖。均已革职。应毋庸议。下部议。从之。　　

○甲申。谕内阁、向来各亲郡王贝勒贝子公等所属哈哴阿名数。自有一定。近查颇有多寡不齐。总因递袭之后。未经详细查办。以致参差。其应如何定限画一之处。著宗人府悉心妥议章程具奏。嗣后八旗官员人等。文职自四品以上。武职自二品以上。其本户均毋庸作为哈哴阿。以示区别。著为令。　　

○调塔尔巴哈台参赞大臣关福、为伊犁参赞大臣。伊犁参赞大臣湍多布、为塔尔巴哈台参赞大臣。　　

○乙酉。谕内阁、前因运河水势浅涸。当降旨令漕运总督山东巡抚查照仓场侍郎所奏、妥筹截卸。兹据经额布奏称、现在汶卫水势一律充盈。连日飞速挽运。各省军船催出东境者。已及四分之一。七月内便可全数出境。抵通后依次交卸。计日可待。将来陆续回空。不必待秋深水落。较之各年可以有速无迟。无庸筹议截卸等语。著依议办理。该抚惟当严饬各员弁上紧催趱。昼夜遄行。毋许稍有停搁。乘此河水充足之时。全数抵通。不得意存怠玩。致有贻误。并著仓场衙门即将抵坝各船赶紧起卸。毋许藉词拥挤。致回空稍逾例限。以重仓储而利漕行。　　

○山东巡抚经额布奏、查明闸卫两河水势充裕。漕船顺速。及催趱情形。得旨、设非天贶普赐甘霖。看汝等有何办法。厥后总当先事尽力。断不可大意贻误也。　　

○调正黄旗领侍卫内大臣仁寿、为镶黄旗领侍卫内大臣。正白旗领侍卫内大臣绵偲、为正黄旗领侍卫内大臣。镶黄旗领侍卫内大臣特依顺保、为正白旗领侍卫内大臣。　　

○以前任热河总管阿灵阿、署奉宸苑卿。　　

○丙戌。谕内阁、向来旗人命名。如用满洲蒙古成语。自可不拘字数。若有取汉文字义者。祇准用两字。不准连用三字。朕屡经降旨明白宣谕。近来京外文武各员内。仍有连用三字。并非满洲蒙古成语。大属非是。著八旗都统副都统各省将军都统副都统城守尉通饬所属。嗣后旗人命名。务当查照历次所降谕旨。永远遵行。经此次饬谕之后。傥再有连用三字。文义不相连属。并非成语者。一经查出。定将该管之都统等惩处不贷。　　

○工部左侍郎沈维鐈、因病解任。转右侍郎廖鸿荃、为左侍郎。以内阁学士李振祜、为工部右侍郎。兼管钱法堂事务。　　

○丁亥。上诣绮春园问皇太后安。　　

○戊子。谕军机大臣等、有人奏、浙江黄岩镇标水师千总叶万青、中营守备罗建功、性情贪鄙。素行不端。所辖洋面抢劫之案。层见叠出。复敢欺夺商船。消吞货物。迨经该商呈控。移文关查。该营弁等辄以借作战船为词。刁难勒索。始将空船给与领回等语。如果属实。是被盗商船。复受缉盗官之累。藐视法纪。莫此为甚。著钟祥即将摺内所指各情节。密速访查。据实严参。从重惩办。至水师战船。按年修补拆造。所以供巡哨操演之用。近来各营弁内。竟有托词操演。勒借商船等弊。并著随时指名参办。毋得稍存姑息。以示惩儆。原摺著钞给阅看。将此谕令知之。寻奏、讯明叶万青、罗建功、并无扣留船只、借作战船情事。均毋庸议。报闻。　　

○己丑。谕内阁、前据御史蔡琼奏、云南临安府属之阿迷蒙自。与开化府属之文山。及广西交界地方阿喇冲、石碑、团山、倒马坑等处。流民结夥。抢劫商旅。盗窃居民。又东西两迤地方。匪徒聚众结拜兄弟。鱼肉乡邻。种种不法。当降旨著伊里布、颜伯焘、严饬该地方官认真查办。并将流民编入保甲管束。是否可行之处。妥议具奏。兹据奏称、上年文山、阿迷、邱北等处。查报抢掠各案。业经拏获首从各犯。其中即有石碑团山等地名。俱已严加摉缉。并无流民在内。现在委员督同该地方官审讯办理。其余各属。遇有抢劫案件。俱随时饬令严缉该地方官尚知奋勉。其开化等府外来流民。向来已附入保甲。或归伙头约束。每年由地方官抽查一次。并各属流民一律编入保甲。著循照前议章程。饬属妥为办理。至所称开化广南一带。向因山多旷土。邻省贪民。往往迁居垦种。近年旷土渐稀。著责成沿边州县留心盘查。无业游民入境者。即行驱逐。其迁移流民。亦著截留递遣出境。一面咨会川楚黔粤等省。晓谕民人。毋得轻离乡土。自取递遣。以杜纷扰。至迤东迤西附近铜银等厂州县。有棍匪纠众拜盟之案。据该督等饬缉究办。尚无纠夥众多。肆行扰害之事。惟距省窎远之区。该地方官或失于查察。或意存掩饰。实难保其必无。是在该督抚认真督饬。实力整顿。遇有抢劫重案。立即捕获。不使漏网。从严惩办。并饬该管道府、随时稽察。严参玩泄之员。毋稍容隐。庶匪徒敛迹而闾阎悉臻安谧矣。　　

○命翰林院编修孙瑞珍、提督陕甘学政。　　

○给贵州镇远、施秉、青溪、三县被水兵民口粮。并房屋修费。　　

○庚寅。命翰林院编修叶觐仪、在上书房行走。　　

○辛卯。谕内阁、栗毓美奏、现在筹办收蓄湖水一摺。又另片奏、拦坝蓄水情形等语。本年军船全数入境。据查尚无贻误。惟蜀山一湖。为北路潴蓄要区。上冬收水既未符志。来年重运经临。更当早为储备。毋致临时掣肘。该河督奏请截筑拦河大坝。以资收水。并请于尾帮出口后。暂将分水口迤北之开河、袁口两闸。下板严闭。逼令北流之水全数南趋。固为蜀马南旺等湖资以潴蓄起见。惟粮艘回空到坝。迟早难以豫定。断不能令其停待开坝。稽延时日。该河督惟当广蓄湖水。酌量情形。随时启闭。亦不得顾此失彼。致有窒碍。傥蓄水不敷济运。及回空军船。有误归期。朕惟该河督是问。懔之。　　

○壬辰。遣官祭火神庙。　　

○谕内阁、嗣后各省武职旗员。自副将以下。病痊由部带领引见时。著该部照文职例。奏请坐补原缺。如有调用别项之处。候旨遵行。其有赴该旗自行呈请愿改京职者。著不准行。所递原呈。该旗亦不准接收。　　

○又谕、林则徐等奏、请将苗疆得力人员。俟服阕后、仍发原省补用一摺。湖南凤凰直隶厅同知姚华佐。丁忧回籍。例应于服阕后归部铨选。所有该督等奏请仍发该省补用之处。著不准行。　　

○又谕、林则徐等奏、筹补苗疆封贮银两等语。已革镇筸镇总兵向尊化应赔库款。除呈缴外。尚不敷银五千三百余两。既据该督等奏称、该革员家产尽绝。无从追赔。著准其俟平猺军需拨船运费各案、接续摊竣后。再行展摊半年。照数归补。并准其于道库通米经费项下。先行借动银五千三百余两。提还封贮原款。俟展摊全竣。即由司库解还。以清款项。该部知道。　　

○贷江宁将军副都统京口副都统、修理衙署养廉银。　　

○甲午。谕内阁、岳良等奏、请将改徵大麦、仍复徵收小麦一摺。乌什每岁额徵小麦。前经常恒奏请改徵大麦。兹据岳良等查明大麦性质不堪久贮。著照所请、所有改徵大麦一千三百石内。自道光十八年秋季起。仍行徵收小麦一千一百石。按照办过章程。于屯工回户应交粮内。照数均匀派收。以重仓储。该部知道。　　

