<!-- { "loadSidebar": true } -->
○谕内阁、朕以云仍衍庆。卜世延长。前经降旨、于奕载辈分以下。续增溥毓恒启四字。按序命名。引用勿替。因思避名之典。历代相沿。我皇祖高宗纯皇帝特降谕旨。御名缺笔书写。以存其义。复谕以奕字辈以下。亦可推广此意。永远遵行。朕思命名之字。既经排次酌定。照示来兹。自应崇效圣谟。将缺笔书写之处。豫示折衷。以垂法守。将来亿万年继体承绪者。奕字写亦□□。载字写□。溥字写□。毓字写每□充。恒字写□□日一□。启字写□户又口□。嗣后遵兹令典。接续奉行。万万世子。孙率循罔替。此旨著军机大臣敬谨存记。并缮录二道。一交内阁封贮。一交上书房恭贮敬识。前降选用溥毓恒启四字谕旨一道。亦著缮录一分。交上书房存记。　　

○又谕、御史汪琳奏、淮盐积滞。请严饬缉私一摺。各省行销盐引地方。每因邻私浸灌。以致官盐滞销。如该御史所奏、各省透漏之处。所在皆有。两淮引地辽阔。私贩尤多。该地方文武果能认真缉拏。何至私枭充斥。无如派委巡缉之官弁兵役。始而得规包庇。继而畏凶纵放。转将零星挑负穷民。需索扰累。于大夥枭贩。则置之不问。即间有督抚奏明设卡缉私。旋即视为具文。有名无实。何以肃鹾政而靖地方。著江苏安关闽浙广东广西湖北湖南四川各督抚。严饬印委文武各员。认真访察。实力堵缉。将结夥私贩。严拏务获。分别功过。以示劝惩。毋再仍前疏纵干咎。至商人向有放砠夹带。藉官售私。及违例重斤情弊。责成各盐政、及兼管盐政各督抚。严饬监掣之员。于引盐过掣时。务须核实盘验。如有徇纵。即当严参究办。又该御史所奏、淮南北煎晒盐数。向由运司给发循环号簿。令场员按日登记。分别一月半月查报。以杜漏私。近来场员并不遵办。以致灶丁贪利售私。而盐之交商者转少。并著察看情形。饬商尽力收买。毋任灶丁透漏。以清弊源。　　

○又谕、严烺奏、卫河民堰各工。原议岁修银两。未便请增。应察看缓急。随时酌办一摺。山东省临清、夏津、武城、恩县、德州等五州县境内卫河民堰。前经奏准作为官工。筹款岁修。经各道等议增岁修银四千五百两。因该河督等先后离任。未及具奏。兹据该署河督奏、此项工程银两。现无闲款可筹。著照所请、准其暂缓。再行酌核具奏。仍察看该工。如实系情形紧要。随时奏请修理。至张井前发过该工银三千九百八十六两零。由运河道库垫办。著准于司库照数拨还清款。该部知道。　　

○又谕、晋昌等奏、验放海口运粮小船章程一摺。天津沿海州县渔船。前经直隶奏定章程。准其请领船票粮照。前赴奉天贩粮。兹据晋昌等奏、奉天海口各船。请照直隶章程一例办理。著照所请、所有奉天渔船。准其报明各该旗民地方官查取保结。编号烙印。造册报部。发给船票。饬令照例纳税。其愿领粮照载运粮石者。即与天津渔船。均照商船每只徵银二十两之例。减半徵银十两。仍照部议、以八两五钱解部。一两五钱作为兵役饭食纸张之需。仍严饬行店人等、无许格外多索行用饭钱。其在海口停泊上载。责成该旗民地方官。各于要隘处所。实力巡查。勿任偷漏。亦不得索扰滋弊。天津奉天互相查验。换给回照。彼此稽察。傥有棍徒把持。私充经纪。扰累商民。即著严拏。照例惩办。其岫岩、凤凰城等处。恐有偷运等弊。仍照成案不准存留船只。该部知道。　　

○谕军机大臣等、据嵩孚奏、本年十月下旬。有江苏省淮安扬州等属被水灾民八千余名口。坐船八十余只。自下游江西一带。赴黄州汉阳等属永食。当即委员驰往前途截阻。劝谕早归就赈。各安农业。并督饬司道府县捐备口粮钱文。雇就船只咨送。汉岸盐店商人捐银三千两凑用。饬令该府县等至阳逻分散口粮。该灾民俱遵约束。转回本籍。并委员沿途押护。饬令下游沿江州县。会同营员。妥为稽查催趱。送出楚境。又有由陆路至黄梅县境灾民二百余名。至汉阳县境数十名。均经各该县借给口粮。饬令回籍等语。本年淮安扬州各属。被水较重。琦善等奏请赈恤。并筹办平粜。均经降旨准行。现在田庐渐次涸复。转瞬即届春耕。该灾民如果得资接济。各安耕作。何肯飘泊外出。忍受饥寒。该督等当督饬即委各员。将赈恤平粜各事宜。核实妥速办理。一面出示晓谕灾民。各就本籍领赈领粜。毋任流离失所。道殣相望。致干重咎。并飞檄安徽江西沿江各州县。将两路回籍灾民。一体资送过境。如有续来灾民。劝令就近折回。以免辗转截送。徒滋扰累。将此谕令知之。　　

○修湖北潜江县城外土堤。从总督嵩孚请也。　　

○辛亥。上诣时应宫拈香。　　

○幸北海。阅冰技。　　

○壬子。上诣皇太后宫问安。　　

○护陕西巡抚徐炘奏、此次陕西代甘肃购制布匹军装军械军火、并雇骡驼。均系因甘肃总局备办不及。垫款代办。以应急需。所用工价银两。若由陕西另请开销。不惟事涉纷歧。且彼此轇轕。转难稽考。应请由甘肃拨还。统由总局并案核实报销。下部速议。寻议奏、并案报销之处。事多窒碍。复与成案不符。应仍令各归各省核实报销。以归简易。从之。　　

○户部议准、江苏巡抚陶澍疏报、常熟县新涨滩地五顷九十五亩有奇。丹阳县转则泥滩十顷十九亩有奇。照例升科。从之。　　

○癸丑。孝惠章皇后忌辰。遣官祭孝东陵。　　

○谕内阁、琦善等奏、请动用岁修经费。挑培天然闸河身堰工一摺。江南省徐州府属铜萧两县天然闸坝下引河。为减洩黄流要区。河西束水民堰。冲刷卑薄。不可不加高培厚。以资抵御。据该督等勘明、实系应行挑筑之工。著照所请、将铜山县境西岸堤工帮宽加高。又该处旧碎石土坝二道前裹头塌卸。补还整齐。及接长旧坝。再添新石挑坝。一道。又半步店河堰添估切滩。展宽河身。萧县境内堰工。将堰身吃重之处。择要帮筑后戗。堰顶填补沟窝。堰外包坡碎石。并将河身淤垫处所。间段估挑。共估需银一万一千一百六两零。准其照上届成案。于商捐积土并安省水利本款经费动支。责令该道府督属如式挑筑。核实验收。俾减洩通畅。不致旁溢。务期河务民田。两有裨益。该部知道。　　

○又谕、琦善奏、筹捐生息。调剂快丁一摺。江南上元县快丁。素称贫疲。官丁交累。兹据琦善查明、该处额佥快船三十三只。除待佥及已佥捐贴各船外。尚有已佥自运者十三船。每年共需运造费银四千六百九十两。除捐本生息各船、及上元等县调剂案内。共银二千五百八十两。尚不敷实银一千九百四十一两零。经该处绅士丁民等公捐银一万二千六百两。发典生息。同前捐快丁杨明章等七船增息各款。每年共得银一千九百四十一两零。足敷运造二费之用。以后船交伍丁代运。快丁永免佥差。所捐本银。即令赶紧缴足。分交上元等县各典。同杨明章等捐项应增息银。俱自道光七年正月初一日起。按季缴息。解济运造二费。其未经交本生息以前。各快原欠贴费。仍照数追缴。该督即饬妥议章程。报部查核。余俱照议办理。该部知道。　　

○又谕、琦善等奏、查讯京控事件。据实覆奏一摺。据称江苏省钱漕情形疲敝。各属历年徵欠漕尾。计二次清查案内。尚欠银十七万六千两零。三次清查案内。尚欠银七万七千八百两零。遵照奏定章程勒追外。道光元二三四等年。又有未完米一十三万余石。经前任巡抚查明、委系实欠在民。勒限追赔。该督等复奏明展限。责令各州县按年赔缴。而民间完数仍属寥寥。且拖欠多系大户。即如朱心灼、费长春等案。均拖欠钱漕至二三载之久。犹复藉词京控等语。钱漕皆惟正之供。各州县如果实力徵收。何至民欠累累。若刁生劣监。任意抗延。动辄藉词控告。尤应随时惩办。嗣后著该督等将该省钱漕。极力整顿。如遇不肖官吏。藉口民欠。侵贪肥己。即著严参分别革职。勒限监追。傥系刁劣衿民。藉讼抗延。并著按律严行拏究惩办。毋稍宽纵。以儆刁风而清漕务。　　

○又谕、陶澍奏、灾务积弊。及现在查办情形一摺。江苏省淮扬徐海等府州被灾较广。现值分查户口。领银散放之时。尤须力除积弊。如该抚所奏、书役与乡保勾结朦混。纵令妇女喧挠。别保搀入求票。刁棍讹索。及买票雇人包领等十弊。均系办赈所必有。该抚论除弊之法四。而要归于得人。自系正本清源之论。现经该督抚等捐廉三万余两。分拨灾区。作为办赈委员吏役人等食用之需。复将应需赈银。豫解淮扬府库。俾各州县就近支领。办理俱极周妥。该员等如果经理得当。自应加以鼓励。傥办理不善。或竟意存染指。仅予撤回。不足示儆。即著该抚摘尤参办。毋稍瞻徇。其地方刁生劣监希冀捏冒者。亦著访拏究办。　　

○又谕、陶澍奏、筹办留养灾民。并酌留缓带漕米一摺。本年江苏淮扬等属被淹较久。灾民甚众。经该督抚率同司道府县、并在籍绅士等。筹酌劝捐。一体留养。现在各属查办大赈。除丁壮灾民陆续递送回籍外。现届天气严寒。各灾民本籍田庐未尽涸复。自应仍为留养。惟自冬徂春。为日尚长。明春粮价增昂。小民难免艰食。尤宜豫筹调剂。著准其将道光六年带徵三年灾缓二三限漕米。及五年徵賸缓漕。俟各属报有成数。即扣留贮仓。免其搭运。于来春青黄不接时。酌运江南北各灾歉州县。减价出粜。其留养灾民各处。专令灾民籴买。俾得接济有资。该抚务须饬属妥协督办。用副朕恫瘝在抱至意。　　

