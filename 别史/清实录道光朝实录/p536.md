<!-- { "loadSidebar": true } -->
○庚申。谕内阁、壁昌等奏、叶尔羌贼匪。复行勾结。聚众来攻回城。又经兵民回子等。合力剿杀得胜一摺。叶尔羌境内贼匪。复行勾结惰兰回子。并在附近驱逐本地回子。抢掳马匹。据壁昌等差探、有骑马贼匪五六百名。步贼六七千人。全聚东北二十里之内亮噶尔屯扎。已断两城台路。经阿奇木伯克阿布都尔满、伊什罕伯克斯底克等、将通大河渠道上游穵开。使贼匪不能近城。办理甚为周妥。十月初七日。有骑马贼匪五六十人。欲扑回城。经该大臣饬派即补副将任贵邦。守备黄泰、邵蕙、王瑗、把总罗延、分队迎剿。壁昌自督商民三百余人出城。随后排列调拨各队。常丰带领城守营都司那尔扎普、并满汉印房章京笔帖式书吏等、上城督办备送铅丸等事。彼时阿布都尔满带领伯克等、亦皆出城。分拨迎敌。贼匪见官兵出队。向后招呼马贼五六百骑。步贼三四千人。齐扑至河沿相距。隔水对放鸟枪。贼竟踏水而过。将及南岸。任贵邦即将后队擡炮调前。连环打放。贼势稍退。任贵邦奋勇当先。各队兵勇抢矛。一齐赶抵北岸。杀贼二百余级。炮轰一百余贼。生捦三十一名。见骑马贼首先逃。随后回城中之伯克回兵、并巴达克山乾竺特巴勒底等夷回、马队二百余匹。向北赶去。亦杀伤生捦者不少。阿布都尔满、即派拨步队回子等。跟追四十里之外。回匪均被打散。赶至贼营。生捦十七名。并将锅帐旗帜等件夺获。叶尔羌屡次贼众来攻。出敌兵民。仅有八百余名。以少胜众。杀贼三百余级。该大臣调度有方。迎剿得力。甚属可嘉。壁昌、著赏给白玉鼻烟壶一个。白玉搬指一个。大荷包一对。小荷包四个。仍交部从优议叙。阿布都尔满、著赏给白玉鼻烟壶一个。白玉搬指一个。大荷包一对。小荷包四个。并交部从优议叙。俟将来大功告成。仍当渥加恩赉。常丰、著交部议叙。任贵邦、著赏给坚勇巴图鲁名号。仍交部议叙。把总罗延、著赏加千总衔。都司那尔扎普、守备黄泰、邵蕙、王瑗、均著交部议叙。所有外来夷商等、据该大臣等奏、查其出力者。加赏缎匹茶叶。著将巴达克山乾竺特巴勒底等夷回。查明具奏。出力之兵民回子。并著查明奏请恩施。此次贼匪在该处滋扰。系十月初七日。容安所带官兵民勇。于九月十二日已全抵阿克苏。若彼时赶紧带兵前进。正当壁昌等打仗之时。即可合力内外夹攻。将贼匪全数歼灭。纵值贼匪已遁。亦可跟追痛剿。则大获胜仗。即为容安首功。试思叶尔羌迎敌之兵民回子。仅有八百余名。带兵将领。祇有任贵邦一人。尚能以少胜众。足见贼众并不猖獗。容安则统领伊犁马队精兵二三千名之多。而领队协领以下等官。夙经行阵者又不乏人。贼众焉能抵御。乃容安不此之思。迁延观望。坐失事机。不料伊无能无勇。至于此极。无福承受朕恩。朕为容安惜。更为容安恨也。　　

○谕军机大臣等、此次逆回滋事。朕闻起衅根由。因安集延向藉贩卖各处货物为生。霍罕亦重资其利。近来不准安集延进卡贸易。深以为恨。遂与霍罕狼狈为奸。复假玉素普和卓之名。煽惑白帽回子。外勾内应。蓄谋已久。兼之阿坦台、汰劣克、反覆无常。从中图利。勾结布噜特等助逆等情。是否如此起衅。著该将军明查暗访。务得确情。据实具奏。其惰兰回子、白帽回子等、安心从逆。甚属可恶。该将军即先行传知哈哴阿、杨芳、胡超等、一律剿洗净尽。不可因该逆回等见大兵已到。阳为恭顺。稍示姑息。务须永绝根株。以除后患。本日据壁昌等奏、十月初七日、叶尔羌贼匪复行勾结。聚众来攻回城。经壁昌等饬令任贵邦等、带领兵勇五百名。壁昌自督商民三百余人。阿布都尔满带领伯克等、分拨迎剿。任贵邦奋勇当先。杀贼二百余级。炮轰一百余贼。生捦三十一名。并有巴达克山乾竺特巴勒底等夷回马队。亦捦杀不少。抢获马匹鸟枪。阿布都尔满、复赶至贼营。生捦十七名。抢获锅帐旗帜。贼势披靡逃窜。此次我兵以少胜多。大炮贼胆。足壮声威。业将壁昌、阿布都尔满、任贵邦等、分别加恩赏赉矣。将此附报便、特谕长龄知之。　　

○又谕、据常德等奏、派令阿奇木伯克木萨卡内布噜特比库曲圭、密探逆贼起衅根由。据称安集自向藉贩卖货物为生。霍罕亦资其利。近因不准安集延进卡贸易。无以资生。深以为恨。因与霍罕狼狈为奸。兼之阿坦台、汰劣克、反覆无常。从中图利。勾结布噜特等助逆等情。现在乌什卡内夷回效力。卡外将近各布噜特、均极恭顺。喀什噶尔、英吉沙尔、防守甚固。该逆等攻城不得手。肆掳财物。人心涣散。阿坦台等、因卡内回子未尽从逆。早经出卡各回游牧。其余小部落各布噜特、经噶尔察库曲圭等剀切晓谕。率多观望。贼势愈蹙等语。览奏均悉。乌什夷回效顺。喀什噶尔、英吉沙尔、二城虽被围困。该处近日贼势穷蹙。指日大兵云集。不难迅速埽除。该大臣等务当抚驭兵回。加意防守。毋稍疏虞。以副委任。将此附报便谕令知之。　　

○浚江苏武进县属孟渎、得胜、澡港、河道。从总督陶澍请也。　　

○添给福州驻防八县书院膏火薪水银五百两。加借旗营甲兵红白银。并改铸满营擡炮四十位。从将军萨秉阿请也。　　

○辛酉。上诣南郊斋宫斋宿。　　

○谕内阁、御史范承祖奏、拣发五城司坊等官。请嗣后钦派大臣。公同拣选一摺。五城兵马司正副指挥吏目等官。遇有拣发时。向由吏部堂官拣选。兹据该御史奏、文武等官拣选。均请钦派大臣。惟司坊等官。吏部自行拣选。办理两歧。且恐事权归一。易启奔竞之风。嗣后拣选五城兵马司正副指挥吏目等官。著吏部奏请钦派大臣。公同拣选。以昭慎重而归画一。　　

○谕军机大臣等、据御史范承祖奏、风闻本年五月间、直隶静海县东南乡民人斗殴一案。牵涉本县民人高明德。该县知县张孔道、差衙役陈牛、王六回子等、票传高明德。适伊外出。与高明德之父高坦平、揪扭争吵、责其款待不周。又不出钱打点。将高坦平拘拏到县。殴打致死。该县辄令快头杨国祥。及革生董长庚。向尸亲贿和。令其自认病死销案等语。事关县差拷毙人命。知县串通贿和。是否属实。必应彻底根究。以成信谳。著那彦成亲提人证卷宗。严审确情。按便定拟具奏。将此谕令知之。寻奏、高明德被民妇田周氏在县牵控。经该县张孔道票饬头役杨致祥、王富祥、前往传讯。该役转派散役陈玉山、于富成、赴乡票传。高明德并未在家。陈玉山商同于富成向其父高行大索诈。高行大不允。以致互踢毙命。将陈玉山依律拟斩。于富成减等拟流。并无串通贿和情弊。其失察衙役诈赃酿命。例有处分。饬取职名。送部核参。报闻。　　

○钦差兵部尚书松筠覆奏、接奉寄谕回疆情形。得旨、进剿何难。善后深为不易。若常川徵发调派。成何事体。必得一长久绥安之道。方为至善。卿若有所见及。不妨陈奏。可否候朕采择。　　

○以蒙古呈进驼只。予杜尔伯特左翼盟长郡王曼达喇等议叙。并赏给缎匹有差。　　

○浚山东临清河道。加给募夫津贴银四万九千九百两有奇。从河道总督严烺请也。　　

○壬戌。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○以南郊大祀。赞引礼仪娴熟。赏太常寺少卿元禄。花翎。　　

○实授博启图御前大臣。　　

○以正白旗蒙古副都统奕纪。头等侍卫忠山、德克默特、为御前侍卫。散秩大臣公文煇、为乾清门侍卫。　　

○癸亥。谕内阁、叶尔羌阿奇木伯克阿布都尔满、前于道光六年逆回张格尔滋事时。曾经出力。此次贼匪布噜特安集延等、夥同跋扈。阿布都尔满、复率回众。随同叶尔羌办事大臣等、尽力固守城邑。并率回众奋勇打仗。剿戮叛贼多名。殊属奋勉。此由家教素娴。颇知大义。世代为国效力。阿布都尔满、虽经赏给散秩大臣、头等台吉。于朕矜恤之意。犹觉未洽。阿布都尔满、系哈迪尔之侄。哈迪尔之子克克色布库、现经承袭郡王衔贝勒。著加恩赏戴花翎。在乾清门行走。以示朕推恩矜恤效力回仆至意。　　

○又谕、西直门至圆明园、及阜成门西便门等处。石道工程。前派禧恩等勘估。并派卢荫溥等分按段落。派委司员。乘时兴修。工竣造册咨报原估大臣查验。兹据禧恩等奏。查明各段工程。通计与原估相符。惟各段道板石。及护牙土。经车辆碾轧。间有不平。及各段均有牙石不齐。并道板石长出。抵作牙石之处。应行挑换修补。著承修大臣即饬承修司员、于明年春融。妥速修理。并责成步军统领衙门、饬知该营汛、于保固限内。随时察看。遇有损坏情形。据实呈报该衙门移咨承修各段。即时修理。所有册报余存旧石。著该承修大臣等核实报销。归于各段附近厂圈堆贮。将应存数目。册报工部存案。以备别项工程领用。　　

○又谕、史致俨奏、查明北新仓白麦不堪备用一摺。北新仓收贮白麦。据该侍郎委员督饬筛扬。间有红蛀。估计成色七八成不等。该仓花户既不时加挑晾。该监督等又未严加督饬。咎无可辞。所有该仓经手之花户朱泰、张顺、张恺、及接手之花户任素恩、前因已革花户刘顺、控告廒豆霉烂一案。业经降旨交刑部审讯。著刑部将此案一并根究惩办。历任前后各监督、著俟定案时交部分别议处。寻奏、刘顺挟嫌诬告。意图讹诈。应交顺天府充徒。张顺、朱泰、任素恩、于仓贮白麦。并不时加挑晾。致令红蛀。应杖一百徒三年。张恺讯未经手。应毋庸议。从之。　　

