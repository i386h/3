<!-- { "loadSidebar": true } -->
○癸丑。上诣大高殿行礼。时应宫拈香。　　

○诣皇太后宫问安。　　

○谕内阁、惇亲王长子奕缵、于初四日酉刻殇逝。奕缵曾经承侍皇考欢颜。且朕现在祇此一侄。遽焉夭折。朕心实为悯悼。著加恩追封贝勒。其身后一切事宜。著派内务府大臣禧恩、妥为经理。不必行知各该衙门。俱由内务府备办。本日午刻派大阿哥前往赐奠。以示矜恤。　　

○谕军机大臣等、据钱臻奏、前因河湖山水并发。东平莘县境内堤堰被冲。淹及村庄。委员抢堵。兹又据濮州、朝城、观城、范县禀报、因上游开州等处、坡水下注。河道不能容纳。四处旁溢。该州县低洼之区被淹。大道亦有积水。郓城县葛北庄等处、洼地停涝。汶上县草桥等处、水势漫堤。恩县四女寺支河南岸、刷开民埝七丈有余。均已委员勘办等语。东省东平等州县陡被漫水。民田庐舍。有无伤损。业据钱臻饬司委员会勘。著琦善再行饬查各被水地方、是否成灾。如有应行抚恤之处。一面具奏。一面迅速办理。勿令穷黎失所。并饬该地方官、将境内积水。赶紧设法疏消。毋任延误。将此谕令知之。　　

○浙江巡抚帅承瀛奏、时届仲夏。潮势较旺。东塘镇海汛内、石塘旧工坍卸。情形险要。亟须一律改建鱼鳞石塘。并建筑随塘坦水二层。以资巩固。俟冬令潮平水落。开槽拆筑。仍先期购运桩石。俾免临期停待。报闻。　　

○护江西巡抚邱树棠奏、先后查出清江县谢周氏、因奸谋杀亲姑亲夫。周近彩、谋杀亲父。聂载彦、谋杀亲母三案。按律定拟。并请嗣后情罪重大之案。如地保扶同讳匿。除受贿私和、照例究办外。即并无受贿、而不能查出具报者。后经发觉。即照证佐不言实情律。于正犯罪上减二等治罪。逆伦重情。族邻知而不首。亦酌量拟罪。其首告逆情之人。质明即释。不得差传拖累。俾保邻畏容隐之罪。而不畏举首之累。凶犯绝幸逃之想。而生畏法之心。得旨嘉奖。　　

○旌表守正捐躯江西临川县民吴观海妻傅氏。　　

○免云南夷匪滋扰之永北、大姚、二厅县旧欠银米。及邻近之武定、元谋、禄劝、太和、云南、赵、云龙、浪穹、宾川、邓川、楚雄、姚、定远、南安、镇南、广通、丽江、鹤庆、维西、蒙化、富民、罗次、昆明、安宁、禄丰、二十五厅州县旧欠银十分之五。呈贡、昆阳、嵩明、宜良、晋宁、沾益、马龙、陆凉、宣威、寻甸、南宁、通海、嶍峨、建水、河阳、路南、新兴、江川、广西、弥勒、师宗、恩安、永善、鲁甸、大关、会泽、巧家、剑川、中甸、景东、顺宁、云、猛缅、新平、三十四厅州县旧欠银十分之三。并永北厅应办额铜。　　

○甲寅。谕内阁、今日御前大臣等奏、朋素克林沁病故一摺。朋素克林沁、从前在京当差。伊子玛呢巴达喇、又在内廷行走。奋勉多年。今闻溘逝。深为悯恻。玛呢巴达喇、著加恩驰驿前往该游牧成服。并著由广储司赏银三百两、俾做善事。　　

○以拏获盛京圈禁脱逃之宗室恒玉、赏番子头目孙起凤、六品顶带。赵德兴、七品顶带。　　

○乙卯。谕内阁、孙玉庭奏、江南省城一带。得雨稍迟。米价渐昂。现在乡试士子云集。人数增多。必须豫为筹度。先期招徕客贩以裕民食等语。著照所请、该省上游客贩米船。由九江、芜湖、龙江各关。运至江南省河售卖者。即由各关查照定例给票免税。到日由该府钤印放还销号。不得任听胥吏需索留难。俾商贩闻风踵至。以平米价。俟米多价平。再行奏明照常徵税。　　

○谕军机大臣等、王鼎奏、成书因病出缺一摺。已明降谕旨、加恩赐恤矣。成书前同王鼎派往山东审办案件。尚有续交河南直隶各案。王鼎现已驰抵河南。无庸另行派员前往。著即专交王鼎一人。将阮文焘控案审结后、再驰赴直隶。将郭万清、钮清元、刘飞虎等各控案、以次审办。务当平心鞫谳。以副委任。将此谕令知之。　　

○先是吏部奏准、京官翰詹科道以上。外官藩臬以上。革职留任、一体捐复。定为常例。因移咨户部查核银数。至是户部奏、常例所载、革职留任、准其捐复。原自郎中道府、以至微末之员。因情有可宥。故予以自新之路。若翰詹科道、暨藩臬以上等官。其功过悉秉圣裁。是以常例并无此项人员。所有吏部移咨查核银数之处。应毋庸议。从之。　　

○调工部左侍郎穆彰阿、为户部右侍郎。转工部右侍郎阿克当阿、为左侍郎。以署户部右侍郎果齐斯欢、为工部右侍郎。兼管钱法堂事务。　　

○以候补三品京堂恒敬、为光禄寺卿。　　

○以镶蓝旗汉军都统绵志、署正红旗蒙古都统。　　

○以兵部右侍郎常英、兼正蓝旗汉军副都统。　　

○赠故户部侍郎成书、都统衔。予祭葬如例。赏其子候补主事那丹珠、六部主事即补。　　

○命贷江宁藩库银。采买江西米石。粜济江宁。并修理京口八旗官房。　　

○丙辰。谕内阁、朕于本月二十日启銮。恭谒昌陵。行周年大祭礼。著派肃亲王永锡、大学士托津、戴均元、尚书英和、留京办事。　　

○以京畿道御史陈鸿、为河南乡试正考官。礼部员外郎尹济源、为副考官。詹事府詹事徐颋、为山东乡试正考官。刑部主事何增元、为副考官。国子监司业陈玉铭、为山西乡试正考官。翰林院编修吴坦、为副考官。　　

○丁巳。上诣慈宁宫花园拈香。阅视工程。　　

○诣皇太后宫问安。　　

○谕内阁、朱勋奏、鄜州被水情形较重。饬委藩司亲往查办一摺。陕西鄜州洛河水涨。冲入城垣。衙署民房。多有倾塌。该抚现饬藩司酌带银两前往安抚。著即将被灾贫民户口查明迅速散放。毋令一夫失所。其被淹地亩。有应须借给耔种、蠲缓地粮之处。即行确查具奏。城垣衙署仓廒监狱等工。照例勘估兴修。大荔、朝邑、滨河被淹地亩。亦即勘明核办。毋稍稽迟。　　

○谕军机大臣等、据都察院奏、已革知府谢天樛、遣人呈诉。伊于嘉庆二十三年在武定府任内。因审办惠民县民妇王王氏一案。经该抚以延案拖毙人命参奏。奉旨革职。留于东省差委。缉拏祝现等六逆。节经拏获盗犯王进忠等四名。凶犯梁麻子一名。自揣不甘废弃。曾在山东巡抚衙门具禀。至今未蒙批示等语。谢天樛、前于嘉庆二十三年钦奉特旨革职。留于东省缉拏六逆。自留缉以来。于祝现等六逆。并未缉获一名。其所获者、亦不过寻常命盗案犯。何得妄行呈诉。惟该抚钱臻、前此接据该革员具禀。因何日久不行批示。著琦善将该革员具禀情节、及钱臻不即批示缘由、查明据实具奏。将此谕令知之。　　

○以拏获山西讼棍杨肇夏、赏番子头目王鉴、蓝翎。李焕、九品顶带。　　

○补行嘉庆二十五年大计。江苏卓异官五员。才力不及官三员。有疾官二员。年老官二员。不谨官一员。浮躁官二员。分别议叙处分如例。　　

○戊午。孝懿仁皇后忌辰。遣官祭景陵。　　

○谕内阁、富俊等参奏、巡察围场官员。违例携带鸟枪一摺。向例巡察围场。不准携带枪箭。今管理围场之协领德升、巡察时、率领兵丁、枪伤麅鹿、以为乾粮。实属违例。著即照富俊等所奏、将德升升三级、以骁骑校用。并将执持鸟枪之兵丁重惩。以示警戒。　　

○谕军机大臣等、文干等奏、班禅额尔德尼、闻理藩院行调堪布。请于札什伦布拣选二三名送京当差等语。此次理藩院咨调堪布喇嘛等。系专交前藏拣派。现已派定。随年班堪布赴京。今班禅额尔德尼、既自愿拣选喇嘛送京当差。著文干等行知。俟下届调取堪布时。准其选派一二名来京可也。将此谕令知之。　　

○己未。河东河道总督张文浩丁忧。命河南河北道严烺、以三品顶带、署河东河道总督。　　

○以陕西潼关协副将张起鳌、为陕安镇总兵官。　　

○庚申。上诣大高殿行礼。时应宫拈香。　　

○谕内阁、本日朕诣时应宫拈香。乘马时、上驷院三等侍卫富英额、将引马并不留心妥牵。以致将马滑倒。富英额、著罚俸六个月。退出上驷院侍卫。在大门上行走。　　

○谕军机大臣等、王鼎奏、审讯阮文焘大概情形一摺。此案阮文焘交代款项。均有交摺卷册可凭。孙杰请豁民欠银谷。亦有簿籍文卷可查。一经调齐。层层核对。无难水落石出。该侍郎务秉公查讯明确。按律定拟具奏。不可稍有枉纵。前署开封府怀庆府知府陆楷、代造亲供。抑勒消弭。著解任、交王鼎一并归案质讯。将此谕令知之。　　

○命东陵总管三员。西陵总管二员。照盛京例。定限五年期满、更换来京、仍回原衙门行走。以昭画一。从御史赓惠请也。　　

○以吏部尚书松筠、为会典馆副总裁官。　　

○辛酉。添设侍卫处实缺主事二员。委署主事一员。从领侍卫内大臣肃亲王永锡等请也。　　

○予江西南昌帮船遭风淹毙男妇十四名口赏恤如例。　　

○壬戌。上诣皇太后宫问安。　　

○谕内阁、本日户部议奏、芦商生息款内。有山东息银五万两。请按年解交内务府备用。朕思八旗丁口繁盛。生计维艰。现在城中不少空闲地面。若将此项银两。分年添盖房屋。以为贫乏旗户栖止之所。亦可少纾生计。其应如何勘估。每年约可盖造若干间。及将来如何拨给之处。著内务府大臣等妥议章程具奏。　　

○又谕、昨经降旨、将八旗圈马、可否裁撤之处。交八旗都统妥议具奏。兹据英和等、会同奏请移拴裁撤。又据托津等六人、及文孚、各具摺奏请仍循旧制。向来交议事件。原期集思广益。今伊等各抒所见。不随同唯诺。朕深嘉悦。甚合特交会议之旨。朕将各摺详加披阅。自复设圈马以来。原系因时制宜。不可徒有其名。终无实济。自应随时变通。以归简易为是。著照英和等所议、将现设满洲蒙古圈马二千四百匹内。酌拨一千匹、分给前锋营每翼马一百匹。八旗护军营每旗马一百匹。酌拨一千匹、交察哈尔永远牧放以备调遣。余马四百匹。令八旗满洲分左右翼每年四旗轮流圈养。其骑操备差交代赔补。以及蒙古圈马房间改修出租各事宜。均著照所议办理。　　

