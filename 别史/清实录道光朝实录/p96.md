<!-- { "loadSidebar": true } -->
○又谕、嵩孚奏参。拏获鸦片希图变卖分肥之千总等、请旨分别革职解任一摺。碣石镇右营千总黄成凤、在洋盘获鸦片。辄将人船纵放。商同署守备曾振高、希图变卖分肥。实属胆玩卑污。黄成凤、曾振高、俱著革职。署碣石镇都司毛国斌、被讦多款。著解任。交该署督悉心研究。务得确情。按律定拟具奏。不可稍涉含混。　　

○谕军机大臣等、晋昌奏、委员前往汪清边外五百余里红土崖地方。躧获黄松树株一百一十四件。长径丈尺。足敷隆恩殿之用。惟产木处所。相距海口二千余里。其间陆路翻岭拉运入江。运至海口。有无就近捷便之处。现饬委员详细确查。再奉省木植。总宜秋冬砍伐。木性始能坚实。统俟委员查报到日。将如何砍做运用之处。另行筹议具奏等语。红土崖地方。既躧获有黄松树株一百一十四件。足敷隆恩殿需用丈尺。著照所议。俟秋末冬初木性坚实之时。砍伐截做。以资经久。该将军迅即派委妥员。确查程途何处便捷可行。届时即由何处拉运。勿误紧要工需。是为至要。将此谕令知之。　　

○又谕、嵩孚奏、审办潘三怀令伊母服毒图饰诈银两、毒发身死一案。已于摺内批刑部知道矣。此案潘三怀与林东姐邻村居住。林东姐三次借给钱文。嗣因复向借钱被斥。潘三怀何至屡欲寻事陷害。恐其中另有别情。至潘三怀商令伊母服毒前往图诈。伊母何以即肯将毒草吞服。况该处毒草。岂有途次即可采取之理。核其情节。疑窦甚多。此时业经办结。无庸置议。嗣后遇此等命案。该抚当督同臬司详核案情。悉心研鞫。民命攸关。不可草率完结。致有不实不尽也。将此谕令知之。　　

○又谕、文孚等奏、研讯承审命案各员乖谬颠倒。并已革知县曾经得赃。大概情形一摺。所奏讯出各情。与朕访闻无异。可见细心推鞫。秉公持正。可嘉之至。陕西巡抚朱勋、历任有年。于地方人命重案。任听属员颠倒是非。舞弊枉法。其咎甚重。邓廷桢前在西安府知府任内。承审此案。坚执己见。并不悉心推究。且与该县徐润信函。有将就完结毋庸开检之语。看此行为。竟是昏庸不职之人。且恐别有情弊。岂复能胜藩司之任。朱勋、邓廷桢、俱已降旨解任。交文孚等传案质讯矣。邓廷桢已谕令阿霖派员押解赴陕。文孚等知讯出邓廷桢有贿托别情。著据实严参。即审办此案之督抚司道。如有骫法情弊。亦应严惩办理。此案于吏治民风。大有关系。文孚等务须彻底严究。伸屈直枉。诛墨儆贪。以端风俗而正人心。断不可稍存将就之见。使该劣员等得以幸免罪戾也。将此谕令知之。　　

○又谕、本日据文孚等奏、江西布政使邓廷桢、前在西安府知府任内、有应行质讯之案。已明降谕旨解任。交文孚等审讯矣。阿霖接奉谕旨后。著即驰赴江西省城接印视事。迅速派委妥员。将邓廷桢押赴陕西归案审办。毋致迟延。将此谕令知之。　　

○又谕、庆祥奏、土尔扈特哈屯、遣人呈诉被诬屈枉等情一摺。并另片奏称、该副盟长及其属下章京人等、联名呈诉该哈屯平遭不白。恳请代为申辩等语。此案土尔扈特汗之母哈屯喇什丕勒、曾否与印房章京主事职衔塔青额、有暧昧不明之事。前经刑部议奏时、降旨令庆祥覆加查讯。兹据该哈屯及副盟长等、先后遣人诉冤。并牵控喀喇沙尔夷务处章京常兴教供、办事大臣明叙家人索借各款。已将明叙等解任。交庆祥提同人证。归案质讯。务得确情。抚绥外夷之道。关系匪浅。庆祥素所稔知。其所给回谕、令该哈屯等静候审断。办理甚为妥协。如审得明叙果有审断不公。及其家人有婪索等事。以致哈屯喇什丕勒、遭此不白之冤。即著传旨将明叙革职拏问。严行审讯。从重定拟。毋得任其狡展。若哈屯不屈。亦应细心酌办。毋致别生事端。总之外藩心不可失。庆祥审办此案。务须详慎公明。抚驭得宜。以重边务为要。将此谕令知之。　　

○又谕、喀喇沙尔办事大臣明叙、缘事解任。发交伊犁将军庆祥查问。那彦宝未到喀喇沙尔以前。接奉此旨。即驰赴喀喇沙尔署理。派委妥靠官兵。护送明叙前往伊犁。惟喀喇沙尔大员较少。仍字寄庆祥、由伊犁派委大员。迎提明叙留心解送。沿途不可懈怠。那彦宝至喀喇沙尔、询悉彼处情形。土尔扈特汗之母哈屯喇什丕勒、设来谒见。那彦宝惟当体查案由。妥为安慰。遇便奏闻。谕旨到时。那彦宝即已起程赴科布多。亦行未远。无论行抵何处。接奉此旨。速赴喀喇沙尔。其科布多参赞大臣事务。著乌里雅苏台参赞大臣八十、暂行署理。富和俟交代后著即来京之处。著字寄特依顺保、遵照办理。　　

○又谕、嵩孚覆奏、查禁械斗情形一摺。粤东沿海地方械斗之案。虽据该抚奏称近年办理从严。此风较前敛戢。但未能一律净绝。即应随时查拏。不可稍形懈弛。著该督等仍遵前旨。严饬所属妥协办理。总期民风丕变。积案廓清。以副朕除暴安良之意。其另片奏称、督饬员弁、查禁纹银出洋。及严禁鸦片进口。并密访海关收受黑烟重税各条。所奏甚是。该督等惟当实力奉行。不得徒托空言。日久生懈。终致有名无实也。将此谕令知之。　　

○以钦差工部尚书文孚、署陕西巡抚。　　

○以山东布政使程祖洛、为陕西巡抚。湖北按察使陆言、为山东布政使。陕西按察使诚端、为江西布政使。调山西按察使常文、为陕西按察使。　　

○赏员外郎达尔扎三等侍卫、为古城领队大臣。　　

○己亥。谕内阁、工部估办奉先殿应行改造龛座七分。现经拆卸。勘明西右第三间龛座一分。系上年赔修。与现估用楠木成造做法相同外。其正中间至西右次间龛座六分。从前俱用楠木杉木镶造。林质坚洁完好。奏请仍用从前木料。敬谨装修。将迎面处尺寸收束、与花香供案、一律漆饰。著派英和、穆彰阿、再行敬谨勘验。应否仍用旧料之处。奏明办理。以昭慎重。　　

○又谕、多福现已补授副都御史。已赏给达尔扎三等侍卫、作为古城领队大臣。前往更换矣。但俟达尔扎到彼。多福交代后再行起程。殊觉稽延时日。著交乌噜木齐都统德英阿、即派该处贤能协领。暂行署理古城领队大臣事务。多福著即驰驿回京。　　

○谕军机大臣等、王鼎等前在河南审结朱成勋控案后。自已即日起程。现有敕交密封一件。王鼎等于何处接奉此旨。即折回河南遵照查办。俟查竣后再回保定。审办范澍控案可也。将此谕令知之。　　

○又谕、长龄等奏、番贼悉数歼除。青海全就肃清一摺。长龄等此次剿办野番。甫经两月。将蕴依等二十三族野番。抗拒者尽数馘俘。不留遗孽。逼胁者咸从宽贳。押回原处。恩威并用。国法丕彰。现在黄河以北。全境肃清。蒙古边氓。悉皆安堵。办理妥善可嘉。览奏甚为欣尉。前已降旨令长龄等、晓谕蒙古王公等勉思振励。自相保卫。此时须将善后事宜。筹画周妥。该督等当计及久远。详慎定议。俾边圉永臻安谧。方为不负委任。将此由四百里谕令知之。　　

○兵部奏、陵寝禁地盗树处分。红桩内失察盗贼偷砍树木。专汛、兼辖、统辖官、均革职。总兵降三级调用。提督降二级调用。若失察系白桩界内。处分照红桩内量减。专汛官仍议革职。兼辖、统辖、降三级调用。总兵降二级调用。提督降一级调用。至青桩内失察处分。照白桩内酌减。专汛降二级调用。兼辖、统辖、降一级调用。总兵降一级留任。提督罚俸一年。各界专汛失察。邻汛拏获盗犯。除专汛官仍照各界本例定议外。其兼辖各官减等议处。汛弁得财包庇。或得财通信、致盗贼远扬。系属私罪。毋庸分别红桩白桩。均交刑部从重治罪。计赃以枉法从重论。如该管上司明知徇隐。均议革职。仅止失察。照本例止加一等。并请酌定鼓励。盗贼潜入禁内。并未伤损树株。专汛官拏获首犯、加一级。夥犯、每名纪录一次。拏获邻汛首犯、加一级。纪录二次。夥犯、每名纪录二次。均纂入则例。从之。　　

○协办大学士陕甘总督长龄等奏、各路官兵夺获牛羊。除犒赏外。分给蒙古王公扎萨克台吉等、并代据情谢恩。报闻。　　

○山东巡抚琦善奏、胶州、即墨、平度、峄县、兰山、高密等州县境内。间有蝻孽萌生。得旨、设厂收买。其法最善。迅委贤员。上紧办理。务要克期尽净。不可致令飞扬为害。　　

○命詹事府少詹事白镕、提督广东学政。　　

○调直隶按察使常德、为山西按察使。以广东盐运使卢元伟、为直隶按察使。调广东按察使黄鸣杰、为湖北按察使。以广东督粮道李澐、为广东按察使。　　

○除江苏吴县捐置义冢田四十四亩有奇额赋。　　

○缓徵山东郯城、兰山、菏泽、曹、邹、五县被雹被水村庄、及临清卫屯地、新旧钱粮仓谷有差。　　

○庚子。谕内阁、前据左副都御史贾允升陈奏、各仓监督出缺。令各衙门于候补司员中。挑选引见补放。历任后京察举劾。专归仓场考核。仍酌定补选、及内外升转年限。所奏原与定例不符。吏部议驳甚是。各仓监督职司积贮。责任綦重。是以各衙门保送仓差。必须拣选实缺人员。俾资整顿。任满三年。即行更换。使前后各任交代清楚。稽查易周。立法至备。若将候补人员充补。改为额设实缺。另立升班。成何政体。且该监督等历任年久。恃无更换。易启亏短那移之弊。殊于仓储大有关碍。该副都御史所奏、著毋庸议。嗣后各衙门保送监督。该堂官务当慎选廉能。毋稍迁就。其保送之员。到任后能否称职。责成仓场侍郎随时甄别。毋任滥竽。如不称职。或咨回原衙门行走。或查有劣迹。即立予参办示惩。并将原保之该堂官交部议处。若该仓场侍郎遇有应行参劾之员。徇隐不办。别经发觉。惟仓场侍郎是问。立加惩治。决不宽贷。　　

○又谕、曾燠奏、请立限清查运库一摺。所奏是。两淮运库。自嘉庆十一年清查以后。迄今已阅十六年。款项轇轕日深。自应彻底清厘。以除积弊。惟头绪纷繁。恐克期难以竣事。著照所请、即以该盐政到任之日扣起。立限一年。督同运司悉心查办。核明悬欠内外各款若干。未运历年积引若干。并将奏准展缓各款造具清册。照依原定年限。按纲分别带徵。严催各商请运。务使银引款目相符。残积渐清。库贮悉归核实。至另片奏称、运司钱宝甫、接收护运司方浦交代。请俟清查完竣。照例结报。其护运司方浦、接收前运司杨健交代。例应盘查。请归清查案内办理。不另补盘具题之处。均著如所议行。该部知道。　　

