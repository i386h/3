<!-- { "loadSidebar": true } -->
○戊辰。谕内阁、前据琦善奏、司库存银及续收地粮耗羡等银。除支过兵饷及年例应支各项外。实存银三十五万余两。不敷岁内支项。并来年垫发春夏二季例支各款。恳请筹拨经费银六十万两。当交户部议奏。兹据覆称、该省本年秋拨册报实存银五十七万余两。除冬拨案内指拨兵饷外。尚计存银二十七万余两。著即于此项拨银十五万两。又该省官亏续亏两案。奏明摊捐弥补。计应摊存银二十万两。著于此项再拨银十万两。其余不敷银两。准其拨用山西秋拨留协地丁银十万两。长芦秋拨留协盐课余平等银七万两。河东报存道光十二年河工经费银六万两。天津关税银七万两。临清关税银五万两。著该抚盐政监督等委员解赴直隶藩库。以供支用。至该省续亏案内各款银五十七万一千余两。屯粮案内流交作抵银三万五千余两。未经报部充饷。又初二三次清查案内亏赔各员。已完银七十二万九百余两。续完银十五万两。未据造入拨册。著直隶总督勒限五个月。全行报拨充饷。如再逾限。严参惩办。并先取具历任承办迟延职名。送部核议。　　

○又谕、现据程祖洛、魏元烺、由六百里先后驰奏、提督马济胜等屡获胜仗。拏获贼目多名。余匪纷纷奔窜。该处兵丁义勇。足敷摉捕。所有四川贵州两省官兵。无论行抵何处。著沿途各督抚飞咨带兵各员。妥为管带归伍。毋许逗留滋扰。　　

○谕军机大臣等、据朱士彦等奏、决堤首犯陈端未获。讯据陈堂等供称、陈端在山东道上。曾告知伊等。如袁双观家不能久住。有江西粮船南前帮旗丁喻晚生、及艾隆仔船上管船人本松、并山东河南交界刘家口子地方。开设合兴建功建德长号四家豆行人赵姓花姓郑姓、俱相素识。并山东台儿庄一带煤窰。均可躲避等语。著各该督抚密饬地方官。选派妥役。上紧购线访拏。毋任远扬漏网。并严饬各该州县。不得藉此滋扰。傥不实力查拏。仍令潜踪藏匿。一经邻省躧缉。在该地方拏获。必将该管督抚及该州县等惩处不贷。毋得视为海捕具文。将此各谕令知之。　　

○又谕、本日据程祖洛驰奏、提臣连得胜仗。捦获股首贼匪多名。将本省暨浙省官兵撤回一摺。据称十二月初六日。接到台湾县陈炳极十月二十一日发禀。内称都司蔡长青、守备陈云蛟、带兵前赴军营。行至嘉义县曾文溪地方。遇贼截杀。蔡长青被戕。炮位鸟枪火药铅子旗帜军装均被抢去。守备陈云蛟、把总陈高升、及兵丁五百余人。退回郡城。其余弁兵。不知下落。是蔡长青被害已确。台湾道平庆、既未具奏。又不申禀。是否有文报在途。现已飞饬确查。复于十二月初九日。接平庆禀称十一月十二日。接提臣马济胜函开贼匪屯聚茅港尾。兵勇前往剿捕。枪毙多贼。夺获炮位器械。生捦伪军师林浴沂等十余名。拾获各营千把外委钤记六颗。贼印一颗。旗一面。该匪等书信一匣。又接马济胜十一月三十日嘉义所发信函。称十一月二十六日。曾具函将续获胜仗。焚毁贼巢。捦获股首詹通各情形摺稿。寄至该督。该提督即由盐水港驰抵嘉义。沿途探访。佥称痛剿之后。贼匪四散奔逃。南北道路已通。并将股首詹通、陈连、刘仲等犯拏获。又鹿港同知王兰佩禀称、拏获先锋林景和、逆首陈连、及陈皎、黄网三名。都司洪志高、拏获余海一名。与魏元烺所奏大略相同。此时贼匪星散。必须追踪摉捕。沿海各口岸。著多派干练员弁。驾船堵御。埔仔脚等处海＜?氵义＞。务必摉逐。固不可令该匪等穷窜入山。尤不可令逃遁入海。该提镇所带兵勇。既足敷调遣。其未渡台之福宁邵武汀州等营兵及浙江兵。即应截回归伍。四川贵州两省官兵。现已降旨撤回。河南官兵。西安马队。著瑚松额等酌量。或应留若干名。或应全数撤回。一面飞咨办理。一面奏闻。马济胜函称十一月二十六日摺稿。并以前尚有信函。程祖洛均未接到。著查明因何迟误。又魏元烺调赴八里坌登岸之副将谢朝恩、及所带兵丁。至今尚无下落。与谢朝恩同时放洋之换班兵丁。驶至八里坌港口。因潮落不能进港。被风漂至广东洋面。至十二月初七日。广东护送回闽。现据魏元烺奏。马济胜已令谢朝恩带兵往凤山剿捕。其兵丁是否到齐。著并详查具奏。瑚松额、程祖洛仍遵前旨即速渡台。将所拏各逆犯、除业经正法外。择其情节凶恶者。派员解京。其余就地处治。伪造年号。系何字样。何人所用。何人起意。渠魁究属何人。据实具奏。此次刘廷斌督率兵勇守城。马济胜屡次接仗。拏获要犯。均属奋勇出力。两人劳绩。著分别等差具奏。断不可稍有朦混。摉捕余匪。务须净绝根株。不留余孽。勿致贻患将来。并著详查起衅根由。分晰具奏。善后事宜。程祖洛尤须熟筹妥议。为久安长治之策。傥未几又有肇衅谋逆等情。则惟程祖洛是问。又另片奏、马济胜将查探剿办情形。三次具奏。厦门并未接递。亦未见别处口岸。报马济胜奏摺过境。著查明此三次配送船只。漂收何处。有无别故。一并奏闻。将此由五百里各谕令知之。　　

○又谕、据魏元烺奏、十二月十二日。接到马济胜十二月初三日函报。捦获股首黄番婆、刘港二名。贼夥谢成、陈清山二名。大贼目戴阔一名。匪犯黄水来等六十四名。查明前获刘仲、系叠攻嘉义、戕害游击周承恩之凶要首犯。押赴周承恩坟前凌迟立决。现获刘港、系在店仔口与詹通等戕害知府吕志恒要犯。黄番婆、系在府城西关外行劫肇衅谋逆要犯。均应凌迟。俟该提督前往南路时。带至店仔口等处办理。其余各犯。同刘廷斌捦获伪帅吴貂、柯和尚、赖牛、伪军师林世治、黄寅、伪先锋邱样。并逆夥一百数十名。均就嘉义正法。凤山县大湖二层行溪一带。有贼窜扰。已拨兵一千二百余名。义民四百名。交副将谢朝恩、督同参将达明阿、带往剿捕。又接刘廷斌移送摺稿。称此案起衅根由。及夺获伪印。黄色帽罩。枪炮贼械。俱报经督臣具奏。南投县丞朱懋、受伤身故。都司周进龙、右手中枪。落马救回。钤记遗失。此案贼目。各处所报不同。渠魁究系何人。是否已经正法。现已飞催确查。贼势既蹙。现饬舟师及沿海文武加紧巡查。并咨浙江广东一体堵捕。复经水师提督陈化成、派兵飞渡台湾通洋各港汊。查拏截堵等语。览奏均悉。瑚松额、程祖洛、现已谕令渡台摉剿余匪。办理善后事宜。此案渠魁。已令确查具奏。贼匪势穷力蹙。计无复之。恐以海为逋逃渊薮。已谕该将军等通饬水陆官兵。截其入海之路。并飞咨浙江广东一体巡防。该抚务严饬沿海文武员弁。实力查拏。毋许一名窜入。四川贵州官兵。已降旨撤回。河南官兵。西安马队。已谕该将军等酌量。或留若干。或全数撤回。一面飞咨办理。一面奏闻。将此由五百里谕令知之。　　

○钦差工部尚书朱士彦等奏、遵旨覆讯陈堂、陈钦、张开泰、赵步堂等、听从陈端穵堤。其初次商谋。在新集芦棚。并非民居稠密之地。千总沉得功、殇女未嫁。与陈端戚谊已断。该弁兵实不知情。被纠各犯。本无田庐生业。但贪微值糊口。荡析非其所畏。穵堤时止兵丁杨德一名在堡。当即躲避。所称捆缚多人。施放鸟枪等词。俱系捏饰。张家湾距十三堡三十里。故沉得功天明始至。因决口已难抢堵。河督未能即到。通判田锐、令伊回张家湾抢险。谨将刑部所驳穆彰阿等原奏未协各罪名。按律定拟。仍严缉未获各犯。下部议。从之。　　

○章嘉呼图克图、请假回游牧省母。允之。赏其母御书福寿字、并珍玩文绮。　　

○贷江苏刘河、镇江、两营驻劄灾区兵丁粮饷银米。　　

○免云南铜厂民欠无著工本银。上以岁暮祫祭太庙。自是日始。斋戒三日。　　

○己巳。命广西按察使多容安来京。以三等侍卫科布多参赞大臣阿勒清阿、为广西按察使。副都统衔头等侍卫孝顺岱、为科布多参赞大臣。　　

○命江苏拨款买补漕河徐各标并奇兵营灾缺兵粮。　　

○庚午。以岁暮祫祭。遣官祭太庙中殿。后殿。　　

○谕内阁、本日据马济胜、刘廷斌、由驿驰奏、剿捕嘉义贼匪。拏获要犯多名。拨兵前赴南路剿捕各摺片。览奏欣慰。此次台湾匪徒。聚众滋事。戕害府县。实堪痛恨。提督刘廷斌带兵驰赴嘉义。该匪四面围攻。该提督督率守御。沿途打仗杀贼。夺获旗帜器械。生捦伪帅吴貂、柯和尚、赖牛、伪军师林世治、黄寅、伪先锋邱样、并贼夥一百余名。事经三月之久。一切奋勇出力。马济胜渡台后。在茅港尾屡获胜仗。生捦股首詹通、陈连、陈皎、黄网、林景和、拔营进屯盐水港。会同刘廷斌分派弁兵。四处截拏。获股首黄番婆、贼夥谢成、陈清山、其股首刘港、刘仲、经官兵等先后缚送。又获贼目戴阔。匪犯黄水来等六十四名。逆首张丙、黄城、贼目廖花、匪夥李略等十一名。现赴南路剿捕。均臻妥速。俱属可嘉之至。马济胜、刘廷斌、俱著先行加恩赏戴双眼花翎。并交部从优议叙。前任台防同知代理台湾府事王衍庆、于防堵机宜。办理周密。著加恩赏戴花翎。交部从优议叙。署漳州镇标砺营游击张傅、著加恩赏戴花翎。兴化右营都司李发漳、提标右营守备马起凤、千总何家凤、把总蔡长珍、台湾南路营千总朱鸿恩、镇标中营把总陈兆培、外委毛起凤、义首武举张连捷、武生王得蟠、张景星、林腾瑞、总理叶占春、提标后营马兵曾大魁、兴化左营枪兵何捷高、漳州城守营枪兵黄青桂、均著加恩赏戴蓝翎。发去双眼花翎二枝。著马济胜、刘廷斌、祗领。将此通谕中外知之。　　

○谕军机大臣等、本日据瑚松额等由四百里驰奏、行抵江山县。接抚臣魏元烺函文。知台匪已获一摺。昨据程祖洛、魏元烺、先后由六百里驰奏、提督马济胜渡台后。连获胜仗。拏获各贼目。叠经降旨令该将军即行渡台。督同刘廷斌、马济胜、摉捕余党。并谕程祖洛渡台办理善后事宜。计此时该将军早已抵闽。福州将军印信。仍著署理。钦差大臣关防。现需渡台剿捕。即带往钤用。零星余匪。及未获贼目。务须悉数歼捦。勿留余孽。将著名贼目。情节可恶者。派员解京。余匪就地处治。地方善后事宜。著程祖洛熟筹妥议。为久安长治之策。并会同详查起衅根由。据实具奏。此案贼目。各处所报不同。渠魁究系何人。伪造年号。系何字样。何人所用。一并详查具奏。侍卫巴图鲁章京等。既据该将军酌留凯隆阿等数员。带赴该处。其余二十九员。即著哈哴阿管带回京。四川贵州官兵。昨已降旨撤回。河南官兵。西安马队。或留若干。或全数撤回。该将军等酌量办理。将此由五百里谕知瑚松额、并谕程祖洛知之。　　

