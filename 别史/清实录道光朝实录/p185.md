<!-- { "loadSidebar": true } -->
○又谕、赵慎畛等奏、请暂停鼓铸一摺。闽省宝福局鼓铸钱文。系为搭放兵饷之用。据该督等查明现在市价银贵于钱。局铸成本。折耗甚多。其各州厅县捐款津贴。需用铜铅运费。办理亦多掣肘。且兵丁等领饷后。以钱易银。核计每两短钱二百余文。殊形支绌。自应量为调剂。著照所请。自道光四年夏季起。将局铸暂行停止。其应搭兵饷。亦自夏季起。停搭饷钱。统以银两全支。所有局内现存钱文。并本届委员所办。及旧存铜铅。均著存贮局内。该督等察看情形。如钱价稍贵。即行奏明开铸。各营兵饷。仍照旧例搭放。该部知道。　　

○又谕、琦善奏、临清关章程一摺。前因各关丁胥勒索。奸商偷漏。百弊丛生。亏短日甚。降旨令各该督抚查明妥议。兹琦善将东省临清州所设户工两关。现在情形。酌筹条款具奏。该关居汶卫两河之中。全赖商船流通。徵收方能足额。近来货物。多系粮船夹带。客贩稀少。税课屡形短绌。不可不严加整饬。嗣后重运粮船北上。于例带土宜之外。毋许任意揽载客货。著漕运总督、先于过淮时。查明各帮船吃水尺寸。造册咨会该抚。派委道员前赴东昌一带。照册勾水。如吃水逾制。即行惩办。其粮船尾随小艇。不过供渡河挽纤之用。近俱设有篷舱。希图装载货物。勾通漏税。并著漕运总督、于过淮盘验后。将各帮丁随带剥船若干。装米若干。知会东省。临时稽察。不准逾限多带。及有篷舱船只。以杜影射。又临清闸内外州县。每遇重运经临。无论空重客船。纷纷封雇。以备起剥。致商贩闻风裹足。自应量为调剂。著照所请。自本年为始。责成临清州、先期雇备民剥三百只。分别派拨存留。协济剥船。亦令一手雇觅分派。统归该州汇总报销。如差役再有擅封商船。从严究办。各帮带徵漕粮蓟粮。雇船兑运。著照例由该帮丁自行公平雇备。毋得任令卫所员弁出票封贴。再商船经由闸座。应随漕搭放。以免壅滞。豫省所属窦公河。应听商民船只。一律行走。以便行旅。至短收税额。该关向系各按在任月日。均匀摊赔。著仍照旧办理。该署抚仍当随时密访。并饬令管关之员尽心经理。严禁书役等舞弊横徵。以重榷务。该部知道。　　

○又谕、嵩孚奏、营中舂造火药。轰毙兵民一摺。湖南抚标左营制造火药。因舂破石臼。迸出火星。以致守兵罗潮林等五名。及民人彭三等六名。同被轰毙。该管员弁并不慎重防范。实难辞咎。所有统辖官抚标左营参将海福、兼管官代办左营守备事左营右哨千总王恩沛、专管官左营左哨把总周光雄、著一并交部分别议处。轰失火药。即责令该管将备等照数赔补。　　

○直隶总督蒋攸铦奏、筹济民食。于通州、固安县、两处添拨米石。续行煮赈。分别平粜出借。并修筑永定河闸等工。令贫民工作以谋口食。得旨、所奏均悉。己饥己溺之怀。不可忽诸。尽心抚字。以慰朕恫瘝在抱之意。勉之慎之。　　

○壬戌。谕内阁、给事中张元模奏、据直隶生员冯晰等、绘图禀称赵北口连桥上下皆淤。请于连桥以南七里庄。开桥一座。以古赵河作为引河。并挑北卢僧河。以分减白沟之浊流等语。著俟程含章到京后。将原摺并图带往直隶。会同蒋攸铦履勘情形。酌量办理。该生员等、著即饬令回籍。听候传问。　　

○又谕、御史赵柄奏、请剔除遭运仓场积弊一摺。各仓额贮米石。由仓场侍郎验收加封。自不容稍有亏缺。乃海运仓竟有放短米石之事。显系书攒花户。勾通盗卖。该监督等不能实心防弊所致。著仓场侍郎、严饬各监督。将整廒米石。慎重支放。不得再有短缺。如有盈余。照例报明户部。至粮艘沿途盗卖米石。于抵通后串通经纪。诸弊丛生。著漕运总督严饬文武员弁。认真稽查。禁止旗丁盗卖。其有短交正米耗米者。著落领运官照数补足。不得以丁力回空竭蹙。代请展缓带交。其经纪花户。定例役满不准复充。并著仓场侍郎督饬坐粮厅、及各监督、查明役满者。悉行革退。另募充额。毋许该役等盘踞舞弊。以重仓储。　　

○以服阕署礼部左侍郎康绍镛、仍署礼部左侍郎。　　

○修山东泇河厅属滕峄二汛运河西岸石堤。从河道总督严烺请也。　　

○癸亥。谕内阁、博启图等奏、经纪承买豆石。所得盈余银两。请赏给作为津贴一摺。现在新漕将次抵坝。该经纪藉此豆价盈余。稍资津贴。自系实在情形。著照所请。准其援嘉庆二十四年成案。承买官豆二万石。除应交例价。即在应领脚价坐扣外。其所得市价盈余银两。即赏给该经纪作为津贴。此系朕加恩调剂。该侍郎等即饬经纪认真办运。嗣后不得援以为例。　　

○礼部议奏、四川绥定府由州改府。应添拔贡一名。绥定府属之新宁县。忠州属之梁山县。向额共拔一名。应令轮流选拔。其岁贡向系三年轮流两贡。应改为三年自行一贡。允之。　　

○裁贵州归化厅属生苗枝土千总缺。从巡抚程国仁请也。　　

大清宣宗效天符运立中体正至文圣武智勇仁慈俭勤孝敏成皇帝实录卷之六十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光四年。甲申。三月。甲子朔。谕内阁、庆保奏、民人承种蒙古地亩、请免撩荒、仍令承种交租一摺。敖汉旗＜?牜莽＞牛营子、小牛群、台阁山三处地亩。经该旗台吉等租给民人垦种。嗣因该民人互控地界。经前任都统查明。并未呈报入册。断令撩荒。撤交该旗作为牧厂。迄今该民人等仍未迁移。本应查照原案办理。惟念该民人等垦种成熟。业费工本。居住既久。户口日繁。若令其迁徙他往。秘致失业流离。殊堪悯恻。既据该扎萨克情愿换给印照。仍令民人耕种交租。著准将该旗三处地亩。免其撩荒。俾民人咸得安居。而该旗穷苦蒙古。藉可收租糊口。此系朕格外施恩。该都统惟当认真稽查。嗣后如再有私增户口。除将私垦撩荒民人驱逐外。仍将该扎萨克暨该都统从重议处。　　

○调广西巡抚毓岱、为江西巡抚。以署礼部左侍郎康绍镛、为广西巡抚。　　

○修江苏上元县先农坛。华亭县监狱。江浦、崇明二县仓廒。从巡抚韩文绮请也。　　

○乙丑。以恭修裕陵隆恩殿成。遣官告祭如仪。　　

○谕内阁、前据御史佘文铨奏、闽省台湾米多价贱、请官为采购北运。当交户部议奏。兹据奏称、由官采买。恐不勉勒掯需索诸弊。请暂弛海禁。于糖船酌量装载。招募殷实商人。领取官给贩米数目印票。运至天津。将米粟赴口呈验。各自投行。按照市价粜济民食。各商免其纳税。又可杜吏胥勒索之累。事属可行。惟该处可以运米若干。必须亲历其境。方得确实情形。现在该抚孙尔准、于四五月间巡台。即著察看该处地方。如果米多价贱。应如何招商给照。或糖船装载。或另船贩运。务期糖税仍无偷漏。米运并无留难。并核计该处时价。及运津水脚。每石应得价银若干。分晰议定章程。该抚一面据实奏闻。一面即督饬迅速购运。并知照直隶总督、饬天津海口。一体遵办。以平市价而裕民食。　　

○丙寅。上幸静明园。诣龙神庙拈香。　　

○谕内阁、御史阿成奏、请疏通沟渠一摺。京城内外沟渠。每年春季开浚。原期导滞涤源。俾无淤塞。如该御史所奏。近年以来。并不认真淘穵。夏秋大雨时行。街市每多水潦。且年久积淤。甎石易致损坏。著值年河道沟渠大臣。及督理街道衙门。严饬所属。将各沟淘穵净尽。并著派员分段认真查验。务使一律通畅。毋得视为具文。　　

○又谕、据御史梁中靖奏、山西巡抚邱树棠覆审民人赵添中、京控阎思虎强奸酿民一案。仍以和奸定拟。情节支离。疑窦多端。必应彻底认真审办。著该抚派委妥员。即将此案人证卷宗。解交刑部分别严讯。务得确情。以成信谳。　　

○旌表守正捐躯河南叶县民郑起发妻吴氏。四川灌县民余应发女长瑛。　　

○丁卯。遣官祭历代帝王庙。　　

○谕内阁、现在恭纂皇考仁宗睿皇帝实录。将次告成。恭进时应奏派贝子公以下宗室官员。分司赍捧。亲王郡王贝勒等。左右护视。以昭虔恪。著宗人府会同礼部查照嘉庆年间奏定仪注。敬谨具奏。　　

○又谕、绵清等奏参防御一摺。泰陵防御英顺、因支放兵米。较兑易州官斛大小不符。业经绵清等据呈查办。乃复向总管掷递催呈。并负气自将顶带摘下。实属任性妄为。防御英顺著革职。交蒋攸铦提齐人卷。秉公审讯。将该处礼部及易州向颁官斛。因何互异之处。一并确核定拟具奏。　　

○谕军机大臣等、昨据英惠奏、已革总兵张拱辰、前在巴里坤镇任内。亏缺厂马。经该都统参奏革审。发往伊犁效力赎罪。并责令赔缴马价银九千四百余两。正在饬令起程。讵该革员于本年正月二十七日。在客店内自缢身死。查验并无别故等语。张拱辰以总兵大员。亏缺厂马。问拟发遣。本属咎所应得。其搬住客店。尚未起程前赴配所。何至遽尔轻生。据英惠讯据伊家人王连升供称。伊主曾说在任时经理马厂不善。以致获咎。愧悔莫及。且赔项又难依限措缴。将来如何是好等语。该革员是否因此自尽。止系伊家人一面之词。保无有淩虐并身怀冤单等事。必须确实查明。且英惠系原参之员。或张拱辰于此案竟有屈抑。该都统意存回护。亦未可定。著那彦成派委妥员。前往该处严密查访。务得确情。据实具奏。不可稍有含混。将此谕令知之。　　

○礼部尚书管国子监事汪廷珍等奏、恭请颁发御集。以惠艺林。得旨、著武英殿将养正书屋全集。刷印装潢三十部。赏给国子监分贮。俾多士得资诵习。　　

○戊辰。上诣绮春园问皇在后安。　　

○谕内阁、前据绵课等奏、裕陵隆恩殿工程。遵旨督办完竣。经朕特派穆彰阿前往验收。各工一律如式。绵课等敬谨襄事。办理妥速。现已恭奉神牌还御。自应量予恩施。绵课著赏还亲王。并准戴三眼花翎。戴均元著赏还太子太保。苏楞额著赏给内务府员外郎。准其回京。监督郎中庆玉、著交部议叙。已革郎中石柱、著赏给内务府笔帖式。　　

