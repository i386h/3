<!-- { "loadSidebar": true } -->
○戊寅。谕内阁、前据陶澍奏、请将淮南悬引。融运淮北行销。当因奏销届限。加恩允准。兹据户部奏称、现据该督将戊戌纲淮南奏销题报到部。其未完分数。仍系一分九厘。所有督徵官前任两江总督兼管盐政陶澍、经徵官两淮盐运使沈拱辰、著一并先行交部议处。仍令将未完银六十余万两。迅即督催埽数全完。统于己亥纲奏销时一律徵足造报。届时如稍有蒂欠。定当严惩不贷。　　

○荆州将军德楞额覆奏、查前任将军德克金布原造擡炮五十六尊。不能攻险致远。惟尚可作为擡枪。与鸟枪一体操演。毋庸销毁。现借甘肃擡炮一尊。照式监造。试放可期得力。得旨、认真训练。务期得力。不可日久生懈。　　

○杭州织造瑞廷奏、查向例大运缎匹。由三处织造轮年督运进京。道光七年奏令司库代运。本年轮值杭州织造督运。循例先期奏闻。得旨、嗣后轮应督运之年。毋庸奏请。永著司库代运。其江宁苏州、并著行知。　　

○己卯。谕内阁、恩特亨额奏、粮饷章京赔运布匹全完。恳恩赏还顶带一摺。此案叶尔羌粮饷章京毓祥、经徵回布。运往伊犁。均属粗恶不堪应用。前经降旨摘去顶带。勒限赔补。兹据恩特亨额查明、该章京毓祥。并无得贿纵容情弊。赔运布匹。业于限内捐资采买全完。运往贮库。惟该章京经收布匹。并不亲身点验。以致外委庞焕章及兵丁等、得受使费钱文。朦混经收。本应重治其罪。姑念限内买补全完。尚无贻误。著免其治罪。即撤令回京。其奏请赏还顶带之处。著不准行。　　

○又谕、已革御史裕安、因病买食鸦片烟。虽据讯明业已戒止。惟该革员曾任言官。不知自爱。仅予革职。不足示惩。著与已革候选道周定邦、已革笔帖式成顺、均从重发往军台效力赎罪。　　

○庚辰。上诣绮春园问皇太后安。　　

○谕内阁、前据御史许汝恪奏参、银库书吏居住京外。恐有滋事情弊。当降旨交管理三库大臣查奏。兹据奏称、该吏坟茔族眷。著籍涿州。在京当差。现在正阳门外居住等语。书吏舞文作弊。是其惯技。平日滋事情弊。虽未据该御史实指。仍著穆彰阿等随时督饬司员。认真查核。傥有情弊。立即从严惩办。毋稍姑容。　　

○广西布政使李恩绎、因病解任。以直隶按察使陆费瑔、为广西布政使。鸿胪寺卿金应麟、为直隶按察使。　　

○礼部议准、江西巡抚钱宝琛疏报、采访铅山县贞节妇女陈苏氏等五百七十五口。河南巡抚桂良疏报、新野县刘王钱等八十七口。各请建总坊旌表。从之。　　

○壬午。谕内阁、林则徐等奏、查办鸦片。续获人烟枪具。并销化烟土完竣各一摺。览奏均悉。著仍通饬各属文武员弁。务将开窰设馆贩卖吸食各匪犯。奋力查拏。不许稍有疏纵。所留样土四种。若解京后发交各省观看。殊觉烦琐。且易滋弊窦。著即于该处核实销毁。无庸解京。又林则徐另片奏称、愚民无知。误会前旨。谓枪土仍听存留。免其呈缴等语。朕因拏获烟膏烟具。恐有假造朦混。意在邀功。或既缴之后。官不复查。希图塞责。故本年三月降旨饬各督抚等实力查拏。不准以呈缴入奏。原以地方官既已拏获吸烟人犯。其烟具烟膏。自应一并收缴。何必纷纷入奏。意存见好。非谓吸烟人犯拏获之后。烟具烟膏。即可毋庸收缴也。林则徐既有此奏。恐他省地方官误会谕旨。并不认真查拏。殊非朕核实办理之意。著通谕各直省大吏。拏获吸烟人犯。务将烟具烟膏销毁净尽。其有呈缴之后。仍复吸食。或地方官假造邀功。种种弊窦。均著详查从实严办。毋得任其朦蔽。至所称寓收缴于编查。以期除恶务尽。全在该地方官等不避嫌怨。实力严查。不许支饰畏难。稍涉懈怠。行之既久。自有成效。至自首一节。所颁新例。业有明文。将此谕知林则徐等、并通谕各直省将军督抚府尹等知之。　　

○贵州巡抚贺长龄奏、拏获栽种罂粟及自首人数清单。得旨、即此单所开而论。该地方官所司何事。真同木偶矣。若再因循不振。何所底止。厥后断不准姑容。必要锢弊尽除而后已。新章程已颁。实力奉行毋忽。朕惟知论功过而定赏罚。懔之。　　

○癸未。谕内阁、满洲蒙古文职二品以下。及五六品京堂各员。著自本月二十四日起。各按单开。轮日在圆明园宫门伺候考试。俱不准托故不考。其上次曾经考试者。此次著毋庸与考。　　

○又谕、据奕经等奏、宛平县昌平州交界地方。有妙峰山。建立庙宇。每年四月开庙。京中旗民男妇。前往烧香。沿途搭盖茶棚。匪徒等异服异言。起立会名。称为助善等语。民人等赴庙烧香。原所不禁。即沿途搭盖棚座。鬻卖食物。亦事所常有。惟身穿异服。聚众鸣锣。以及创立名目。敛钱煽惑。殊干法纪。著步军统领、顺天府、剀切详明出示晓谕。如再有奇装异状设立名目者。定当严拏惩办。以肃畿甸而儆愚顽。　　

○以詹事府少詹事季芝昌、为詹事。　　

○以拏获兴贩烟土并轮奸抢窃重案人犯。予湖南候补知州王景章等、即补升用有差。　　

○补行道光十八年大计。四川卓异官十四员。不谨官二员。年老官六员。有疾官二员。才力不及官四员。浮躁官一员。贵州卓异官六员。所老官三员。有疾官二员。分别议叙处分如例。　　

○甲申。谕内阁、给事中景斌奏、请严禁白役一摺。崇文门宣课司设立海巡。原以访拏偷漏。为慎重税课起见。乃近来所派海巡。并不亲赴稽查。竟以跟役私人为耳目。以致招集市井无赖。讹诈客商。扰害行旅。种种不法。情殊可恶。且此辈白役。恃卯簿无名。傥或酿成事端。一时难以查获。难保无多年盘踞愍不畏法之人。著崇文门监督、稽查御史、认真查访。如有此等白役。指称海巡家人、验货跟役、肆行吓诈。或在税局署前窥探税务招摇影射者。即行严拏究办。毋稍宽纵。以靖奸宄而安行旅。　　

○又谕、前派隆文驰赴甘肃。会同特依顺、恒通、审讯前锋伊克唐阿、控告该旗协领富忠等克扣兵饷等款一案。并降旨将和世泰、存华解任。解赴该处质讯。兹据隆文等奏称、查明已革佐领等历年摊扣官兵银钱。均因馈送和世泰、存华、生辰。及各项工程费用。共银一万四千四百两零。有帐簿及传片可凭。并另究出道光十三年后帐簿。和世泰等均有用帐在内。是该将军副都统等克扣兵饷。得受赃私。俱有确据。该协领阿玺达等、既于事后捏饰。难保从前不随同染指。所有解任将军和世泰、副都统存华、解任协领富忠、协领阿玺达、富勒炳阿、倭兴阿、佐领廉明、春格、均著一并革职拏问。交隆文等秉公严讯。按律定拟具奏。不准稍有含混迁就。　　

○以户部郎中汤鹏、为陕西乡试正考官。京畿道御史李方、为副考官。通政使司通政使黄爵滋、为江南乡试正考官。翰林院修撰钮福保、为副考官。　　

○以拏获鸦片烟犯。予云南知府胡长庚、安徽知县曾元炳等、议叙有差。　　

○旌表守正捐躯河南新蔡县民李环妻王氏。　　

○乙酉。谕内阁、宗人府奏、三等辅国将军载铭、奉恩将军奕睿、军政报病三次未到。载铭、奕睿、均著勒令休致。所遗世职。应作何承袭之处。该衙门照例核办。嗣后考验军政。宗室世职章京。如有三次告病不到者。著即照此办理。　　

○谕军机大臣等、有人奏、直隶蓟永盐运分司宓维钦、年近八旬。两耳重听。步履甚艰。高阳县知县周尔熞、身常患病。吏治废弛等语。分司有盐务之责。知县有地方之任。如果该二员年力衰迈。吏治废弛。自应随时甄核。以肃官方。著琦善即行确切查明。据实参奏。毋得稍有瞻徇回护。将此谕令知之。　　

○又谕、有人奏、山东已革莘县知县邹淦、逗留该省。在省垣办事。号为知宾。莱州府同知秀琨、吸食鸦片。该抚仅令莱州府知府萧炳椿出具保结。候补盐大使杨咸僖、吸食鸦片。该抚令运司结保。运司未曾出具保结。均未参核等语。革员逗留省垣。干预公事。及职官吸食鸦片。均属大干法纪。如果属实。必当严行参办。以肃吏治。著经额布即行确切查明。据实覆奏。毋稍瞻徇回护。将此谕令知之。寻巡抚托浑布奏、邹淦并不与闻公事。已催令回籍。报闻。又奏讯明秀琨曾经吸烟。应勒令休致。杨咸僖实未吸烟。惟曾与吸烟之盐大使陈鼎交好同居。不知自爱。请交部议处。下部议。从之。　　

○以兵部右侍郎德春、顺天府府尹曾望颜、监临顺天乡试。　　

○丙戌。致仕尚书黄钺九十寿辰。赏御书扁额联对福寿字。并珍玩文绮。　　

○丁亥。上诣绮春园问皇太后安。　　

○遣官祭火神庙。　　

○谕内阁、御史汪于泗奏、请查拏窃盗窝家等语。京师为辇毂重地。理宜肃清。岂容宵小潜踪。肆行偷窃。若如所奏、本年正月以来。官寓居民被窃之案。层见叠出。仅据南城西城报获两起。此外大小窃案。赃贼均无所获。似此捕务废弛。殊属不成事体。著步军统领衙门、顺天府、五城、严饬所属。查拏贼匪。根究窝家。严行惩办。以除奸宄而靖地方。　　

○又谕、御史汪于泗奏、看押烟犯兵役。有得赃卖烟情弊。请饬严究等语。现在京城内外拏获吸烟人犯多起。原期湔除积弊。净绝根株。若如所奏、烟犯到案。兵役等视为奇货。暗中传递烟具。重价卖给烟膏。勒索多赃。任令吸食。如果属实。是以查拏鸦片之人。骫法营私。殊堪痛恨。著步军统领衙门、并五城御史、严饬所属。密行查访。如有前项情弊。即将看押兵役严行究办。毋稍姑容。并著刑部堂官派委司员。随时查察。如有烟犯在狱吸烟。即将禁卒人等从重究治。并讯明烟膏来历。一律严惩。总期积弊肃清。毋许瞻徇回护。用副朕作恶务尽至意。　　

○又谕、前据景纶等奏、因案究出纵火要犯。当降旨解交刑部审讯。兹据审明孙三等均无放火情事。因屡被熬审。情急供认。与前奏迥不相符。此案原审之郎中敉功等、随同有麟审办。并不虚衷研讯确供。虽尚未成招定罪。实属草率。景纶等率据熬审供词入奏。并附片将该员等奏请鼓励。亦属冒昧。景纶、有麟、容照、及原审之俸满工部郎中候补宗人府理事官宗室敉功、原任礼部郎中今调京兵部郎中国隆阿、礼部员外郎华封、内务府郎中博启通额、遵化州知州袁正林、俱著交该衙门严加议处。至此案情罪有关出入。该部能将确情悉心研究。平反得实。该堂官著各加恩赏加一级。承审司员著各赏加二级。　　

