<!-- { "loadSidebar": true } -->
○丙寅。谕内阁、前因叶尔羌等处奏摺接递迟延。屡经降旨饬查。兹据兵部奏、数月以来。惟乌噜木齐等处分别查奏。此外多未声覆。又自上年十二月二十九日。暨本年正月二十四等日。接到参赞大臣奕山奏摺三件。均有迟延。并未声明结报。传牌排单。仍属破烂各等语。上年军报接递既有迟误。迨降旨饬查。又不迅速查明参办。且仍有迟延揉擦等事。所有前次未覆之直隶、陕西、甘肃各督抚。及新疆未覆之各都统大臣。著即遵照前奉谕旨。迅速逐件查明。指名参办。其续经查出接递迟误各件。并著经过之各该地方督抚将军大臣。一并迅速查明据实参奏。以肃邮政。　　

○又谕、杨殿邦潘锡恩会奏、江广漕船尚未渡江。请旨饬催一摺。各省起运漕船。定有限期。全数渡黄。不容稍有迟误。现在江广各帮。已逾期限。尚未抵坝。该帮究竟行抵何处。沿途亦无文报。殊属迟玩。著两江总督、江西、安徽、江苏、各巡抚。迅即饬令该地方文武员弁、沿途昼夜趱催。经过各关。务即随验随放。不准片刻羁留。俾得及时到坝渡黄。以速补迟。傥稍玩误。查明系何处耽延。定将该地方及督运之员。从重惩处不贷。　　

○丁卯。谕内阁、李嘉端奏、拨船亏短米石、请旨查办一摺。海运漕粮现在抵通。各起均有欠交米石。中途节节弊端。难以悬揣。著朱凤标、德诚、于拨船回天津时。提传船户。确切查核。分别赔补足额。奏明搭运交纳。毋稍短缺。　　

○命翰林院侍讲学士俞长赞、提督河南学政。　　

○戊辰。上诣绮春园问皇太后安。　　

○谕内阁、嗣后恭送玉牒前往盛京尊藏时。所有行驾龙箱等件。应如何变通之处。著宗人府会同该部议奏。寻奏、玉牒大内尊藏一分。本套较小。盛京尊藏一分。本套较大。请按照大内尊藏尺寸恭修。至龙箱向不变价。用后收存盛京。请饬将军俟有便员送回工部。备下届应用。行驾向系每乘安奉二箱。今龙箱尺寸既减。自可归并盛载。其每乘应改载若干箱。俟临时酌量办理。从之。　　

○又谕、林则徐奏、讯办保山滋事匪徒。并究办倡乱匪徒。及分别酌撤官兵各一摺。览奏均悉。云南保山县匪徒沈振达等、前因被回民京控。辄敢倚恃匪徒金混秋邪术。纠众劫夺提解案证。焚烧官署。将该处招复回户。肆行摉杀。并商同阻截文报。抗拒官兵。经该督等檄调各营精兵。分投进剿。先行出示晓谕。并于弥渡一案。大振先声。该处民人畏慑军威。输诚悔罪。迨全师压境之时。即有众庶献俘之举。现在首要各犯。查拏到案者三百余名。分别正法拟罪。办理尚为迅速。各营兵弁。著分别撤令归伍。此案事起仓猝。众寡不敌。竟能迅速蒇事。不致老师糜饷。文武员弁应得处分及失察各职名。均著加恩免议。其未获各犯。仍著严饬文武员弁。督率兵役。认真摉捕净尽。分别究办。勿留余孽。经此次惩创之后。务当严禁妖术。劝导乡愚。俾得永杜奸萌。共安作息。所有善后各事宜。著详细筹议具奏。另片奏、在事员弁著有微劳等语。著择其尤为出力者。据实保奏。候朕施恩。毋许冒滥。　　

○谕军机大臣等、林则徐奏、保山匪犯滋事。究出惑众倡乱之匪徒。审明办理一摺。此次云南保山县匪徒滋事。据该督查讯根由。皆由奸民金混秋惑众倡乱。该犯现已被获正法。惟当其潜住保山县睡佛寺内。沈振达等密与往来。该地方官既有风闻。若即时严密拏获究办。何至酿成巨案。乃该府县仅驱逐出境。不即拏办。即该犯之供。亦与吻合。似此养痈贻患。殊出情理之外。著林则徐查明参奏。毋得稍有瞻徇。将此谕令知之。　　

○又谕、前据奕山等奏、遵旨会同详议存贮擡炮一摺。当交军机大臣议奏。兹据核议覆奏、火药铅丸。为演放炮位要需。现在擡炮百尊。已照军机大臣所议。分贮叶尔羌、阿克苏、喀什噶尔三处。所有奕山等、原请制备铅药经费。筹议叛产变价。及换防兵丁配带铅药等项事宜。并有不敷之处。著布彦泰按照各该处情形。悉心筹画妥议具奏。军机大臣议奏一摺。并奕山等原摺。均著钞给阅看。将此谕令知之。　　

○又谕、前据奕山等奏、遵旨会同详议存贮擡炮一摺。当交军机大臣议奏。兹据核议覆奏。所有此项擡炮百尊。著即照军机大臣所议。分拨叶尔羌五十尊。阿克苏三十尊。喀什噶尔二十尊。严密存贮。勤加教演。密为防闲。以昭慎重。至制备铅药。筹议经费。将叛产变价等项事宜。已有旨交布彦泰按照各该处情形。筹议具奏矣。惟回匪出没无常。军营调取擡炮。远近莫必。设遇仓卒调取。车驼人夫。按程递送。既不免有中途攘夺之虞。尤恐缓不济急。其应如何豫为筹画。调取如何迅速。届时责成何项员弁。方不致临时贻误之处。著萨迎阿、奕山、吉明、悉心筹画妥议具奏。军机大臣议奏一摺。著钞给阅看。将此谕令知之。　　

○己巳。谕内阁、李星沅等奏、胪陈江苏洋面情形一摺。据称佘山一带。向有盗船伺劫。经该督等饬派弁兵。分投追捕。该匪胆敢开炮抗拒。虽经署参将刘长清等、先后击沈二船。悉数生捦轰毙。仍恐此外盗船尚复不少。现在海运米船。业已全数驶入东境。惟洋盗肆劫。为害匪细。匪船往来游奕。谅不独江苏一省洋面为然。现当沙船北上。固应严密巡缉。加意保护。即寻常商船往来。亦岂容任令肆劫。致成畏途。已据该督等咨会邻省。一体兜捕。著沿海各督抚。各饬水师将弁。不分畛域。认真兜截。不得稍留余孽。至该督等奏称水师废弛。原设营制未能尽善。现在整顿水师。严缉洋盗。另议章程。务当通盘筹画。于连界分捕合捕之处。悉心妥议。总期责有攸归。渐著成效。毋得视为具文。有名无实。寻奏、酌筹外海水师章程。一、磨励人才。江苏风气柔弱。水师尤难得人。前经叠次指参庸劣镇将。革除陆兵名目。专从水务取材。惟全材甚不易得。要必舍短取长。明定赏罚。优者破格示奖。劣者加等示惩。驾驭而鞭策之。令其知感知奋。一、变通营巡。查苏松镇常年统巡外洋。秋冬兼巡内洋。福山镇仅止春夏统巡内洋。秋季会哨一次。劳逸悬殊。应请从道光二十九年正月为始。苏松镇春秋统巡外洋。夏冬统巡内洋。福山镇夏冬统巡外洋。春秋统巡内洋。狼山镇系陆路总兵。其轮巡外洋官兵。应听苏松福山两镇调度考核。并南汇营都司守备。应与苏松镇标中营等六营。一体轮巡外洋。以资练习。一、核实会哨。定例苏松镇总兵与浙江定海镇总兵、又苏松狼山福山三镇总兵、及各营将官。按期互相会哨。近年则该镇将均止派弁。由陆路取结呈报。彼此并未谋面。节经咨会浙江抚臣、并通饬江苏镇将。亲往巡哨。一遇盗船。相机兜截。另派干员轮驻海口查访。如再虚应故事。密禀核参。徇隐同罪。一、扼要堵缉。现查江苏外洋佘山最为吃紧。应委参游一员。带领兵船在彼寄碇。按季更换。其统巡之总兵。除随时游巡外。常年寄碇崇明县之黑沙嘴。稽查策应。傥仍收泊内港。一经委员查出。严参枷号示众。一、配兵足数。原定＜?舟古＞船一只。大舢板船一只。各配兵四十名。小舢板船一只。配兵二十名。栖宿既形拥挤。偶值追逐洋盗。技勇亦颇难施。以致派不足数。自上冬廉得其弊。核定大＜?舟古＞船配兵三十六名。大舢板船配兵二十四名。小舢板船配兵十六名。无论内河外海。一律照派。他如沿海接济。必先杜绝。下海私船。必严查禁。海口人户。俱照内地编查保甲。藉清勾结而免窝藏。下部议。从之。　　

○庚午。上诣黑龙潭神祠拈香。　　

○谕内阁、萨迎阿奏、查明和阗续垦余荒地亩。现已一律开渠安户。拟定试种升科年限。并安设伯克等恳请赏给燕齐地亩一摺。此次续垦余荒二万八千一百亩。除招户承种外。尚余四千一百亩。著赏给新设伯克等作为燕齐地亩。以资养赡。其所需夫工牛只农具等项。俱系该大臣率同各章京等、捐资办理。并著免其造册报销。　　

○以剿办贼匪。赏广西副将周济威、游击祥麟、守备张士钰、花翎。知县柳际清等、蓝翎。知府张熙宇、以道员用。余升叙有差。　　

○赠故前任闽浙总督程祖洛、太子太保。予祭葬。谥简敬。　　

○辛未。谕内阁、哈芬奏、领运兵糈。请饬遵奉旧章一摺。直隶东安县驻防营支领俸饷米石。前经奏定章程。自应仍遵定例。著讷尔经额迅即严饬该县照例派拨书差。前赴天津领运。毋庸派委领催前赴天津会领。以符旧制。不可迟延滋弊。　　

○壬申。孝慎皇后忌辰。遣官祭陵寝。　　

○谕内阁、昨据吏部奏、请将朦混报捐之已革都司议处一摺。已依议行矣。前任山西镇西城都司武林、改名武璘。因案革职。系属私罪。现在顺天府朦混捐输。经该部行查该旗。该佐领惠密、不为出具图结。于公事尚能认真。甚属可嘉。著加恩赏加二级。以示奖励。　　

○又谕、前据王植奏、援案请豁垫款银两一摺。当交户部议奏。兹据该部查议。安徽省宁国、旌德、太平、三县漕项。向因水道不通。民折官办。历经照案办理。与他处官垫民欠。有干例禁者不同。所有该三县道光二十年以前。并道光十年以前。两次垫完漕价银二万一千九百六十五两零。均著加恩准其豁免。此外各州县垫欠银米。仍著该抚照例勒限催追。并将逾限不完。作何办理。及如何归补之处。悉心酌核。务令借垫库款。按限交完入拨。不致日久尽属空谈。以昭核实。至官垫民欠名目。久经禁止。嗣后各州县交代案内。如再有垫欠款目。即著指名参办。傥该督抚不行举劾。后复藉口援请豁免。即著该部一并严参。以除积弊而清库款。　　

○又谕、徐广缙奏、副将患病开缺。请旨简放一摺。广东南雄协副将员缺。著兵部照例办理。向来各省副将告病告养丁忧等项缺出。例由具题请旨。从无专摺请简之例。该副将马凤图告病开缺。自应遵例核办。徐广缙不谙定例。率行具摺请旨。著传旨严行申饬。　　

