<!-- { "loadSidebar": true } -->
○浚直隶大名、元城、清丰、南乐等县境内卫河。从大学士总督琦善请也。　　

○乙丑。谕内阁、乌尔恭额奏、严审文武职官吸食鸦片一摺。浙江钱塘县主簿苏盛春、嘉兴县县丞王协卜、平湖县乍浦巡检李志铭、镇海汛外委周斌、据该抚讯明、该员等曾经吸食鸦片。现已戒除惟身任职官。究属不知检束。苏盛春、王协卜、李志铭、周斌、均著即行革职。　　

○以督修浙江海塘各工。予道员宋国经、议叙。　　

○修浙江东西两塘柴埽各工。从巡抚乌尔恭额请也。　　

○丙寅。谕内阁、载钧等奏、朝房大柁被火引烤。请将领催等交部审讯一摺。据称九月二十六日。在西朝房恭办祭品。夜闻烟气。查见南间大柁被火烤糊。厚四五分。宽长一尺三四寸。被熏黄色约三尺余等语。陵寝重地。火烛最宜小心。该管官员人等、如果不时巡查。何至有被烤情事。况大柁距炉台甚远。炭火爆上。何能如此之高是否另有别情。必应详细讯究。所有领催安祥、清安、拜唐阿吉元、明业、差役黄狗儿、马来成等、无庸解交刑部。著即交载钧等研讯确情。按律定拟具奏。所有载钧等自请议处之处。俟定案时再降谕旨。　　

○又谕、给事中张秉德奏、请饬该管衙门实行保甲一摺。保甲之设。原所以防奸宄。况京师为辇毂重地。尤宜严密稽查。岂容宵小潜行藏匿。若如该给事中所奏、贼匪等赁居杂院。结夥肆窃。皆由该地方官视保甲为具文。不肯实力奉行。以致窃案累累。一无弋获。嗣后著顺天府、五城、严饬所属地方官。于编查保甲时。亲身认真稽察。不准假手胥役。致滋朦混骚扰之弊。所有现在报窃各案。并著责成步军统领衙门、顺天府、五城、一体严拏惩办。务使匪徒绝迹。畿甸肃清。以安闾阎而靖奸宄。　　

○又谕、兵部奏、饭银不敷办公。请旨饬催一摺。饭银为办公之用。自应按年批解。不得任意宕延。兹据该部查明、江苏等省欠解新旧饭银三万一千九百余两。节经严催。未据批解。著两江湖广四川各总督、山东山西江苏安徽广西福建湖南湖北各巡抚、迅将应解该部饭银专员如数批解其较近之江苏安徽山东山西等省。限本年内解到。较远之广西福建四川湖南湖北等省。限明年三月内解到。毋得迟延干咎。　　

○又谕、陈銮等奏、请饬下儒臣推阐圣谕广训。颁发各省等语。向例各直省地方官。于朔望宣讲圣谕广训。俾乡曲愚民。皆知向善。良法美意。允宜永远遵行。惟州县地方辽阔。宣讲仍虑未周。著照所请、嗣后各省学政到任。即恭书圣训广训。刊刻刷印。颁行各学。遍给生童。令人人得以诵习。并著翰林院敬谨推阐圣谕内黜异端以崇正学一条。拟撰有韵之文进呈。候朕钦定颁发各省。饬令各该学政一并恭书。遍颁乡塾。俾民间童年诵习。潜移默化。以敦风俗而正人心。　　

○又谕、魏元烺等奏、议覆御史焦友麟奏、请广敷教化一摺。教官生员。向不准干预地方公事。若假以事权。转滋流弊。该督等奏称、责令教官专司稽察。各学举生员数人。分任其事。著毋庸议。所有朔望宣讲等事。著仍遵照旧章办理。实力奉行。以符定制。　　

○谕军机大臣等、本日翰林院侍读学士王炳瀛奏、筹费防边事宜一摺。又另片奏、绘图贴说呈览。据称前借拨银一百万两。发交四川省。以三十余万两为初设防兵之需。其六十余万两。或发商生息或置田收租。惟四川省前买义田。已有一百十八厅州县。如再将数十万之帑。于各州县买田收租。是膏腴尽为公产。请于四厅近边之地。收买民田。安置屯防兵勇等语。著宝兴同藩司刘韵珂、悉心体察情形。妥议具奏。原摺片均钞给阅看。图并发嗣后凡办理夷务。均著宝兴、与刘韵珂、虚衷商办。务臻妥协。以副委任。傥有办理不善之处。朕惟宝兴刘韵珂是问。懔之。将此谕知宝兴、并传谕刘韵珂知之。寻奏、马边等厅县边地。界连夷境。跬步皆山。不惟土瘠租微。民间赖以资生。未必肯售。即贫难守业。而帑金数十万。亦无如许多田。足供官买。该侍读学士所奏、应毋庸议。又奏、建墩堡、设砦垒等事。现俱兴办完竣。报闻。　　

○署闽浙总督魏元烺等奏、查照粤省咨文。一体堵逐夷船。得旨、固不可孟浪从事。亦不可示弱贻讥。妥慎行之可也。　　

○丁卯。谕内阁、敬敏奏、贝子奕绪、接班迟误。据实奏明请旨。此次奕绪轮应进班。因赴园谢恩。以致到班迟误。与无故旷误者有间。著加恩免其议处。嗣后该班王大臣等、轮应进班之日。遇有应行赴园谢恩事件。著于出班之次日谢恩。以昭画一。　　

○谕军机大臣等、据御史刘晸昌奏、四川营务。急应整顿。请饬查惩革以除积弊一摺。著经额布、宝兴、齐慎、会同将摺内各条。悉心妥议具奏。又另片奏、请将提督仿照湖南之例。酌量变通驻劄等语。亦著该将军等体察情形。一并会议具奏。原摺片著钞给阅看、将此谕令知之。寻奏、拟将在省听差人员。逐一饬回本任。署理别缺各弁。一体撤归本营。其实在人地相需。暂行拣委者。亦不得辗转递推。又各营缺出。先尽本营考拔。如本营不得其人始以别营弁兵选补。用示限制。至量移提督一节。越巂距成都几二千里。马边等厅更为遥远。每处移驻。为时甚暂。于事仍恐无济。请各就提镇所辖。按期分往驻劄。建昌永宁两道、于提镇未往以前。各按所属亲察。互有责成。巡防益密。下军机大臣议行。　　

○戊辰。上诣安佑宫行礼。　　

○己巳。谕内阁、周天爵奏、查勘各属被淹情形一摺。湖北滨江滨汉各州县垸堤。本年因汛水叠涨。多有漫溃。据该督查勘议请于险工处所。多贮芦苇。仿照黄河办法。先立挑坝。再将单薄堤段。镶护草工。其张壁口一处情形。或就分洩之水。使之冲刷成河。或仍行堵塞以归正流。照依王家营办法。俟冬令水涸。确勘形势。再行奏办等语。著该督届时亲往。切实查勘。酌量妥为办理。务须确有把握。为一劳永逸之计。而下游亦不致漫淹。方为尽善。至该督议请以工代赈。俾资接济。自是良法。惟未经兴工以前。灾民失业。未免嗷嗷待哺。该督仍察看情形。照例妥为抚恤。勿使一夫失所。以慰朕廑念灾黎至意。　　

○庚午。上诣绮春园问皇大后安。　　

○辛未。上奉皇太后幸同乐园。进膳。赐皇子及内廷王大臣等食。翼日如之。　　

○命惠亲王绵愉、无庸进六班。　　

○壬申。皇太后圣寿节。遣官祭太庙后殿。奉先殿。上率皇子王公大臣文武官员、诣绮春园行庆贺礼。　　

○癸酉。以户部右侍郎王玮庆、为顺天武乡试正考官。翰林院侍读学士王炳瀛、为副考官。　　

○缓徵陕西府谷、神木、榆林、怀远、葭、五州县被旱村庄新旧额赋。给府谷神木二县灾民一月口粮。贷榆林县灾民口粮。　　

○甲戌。谕内阁、嗣后内廷行走人员。兼各衙门差使者。遇有本衙门紧要事件。准其赴署办理。其寻常入署。均著于办事引见后前往。　　

○又谕、奕经等奏、考试蒙古字话笔帖式、请一体较试马步射艺。清汉繙译笔帖式、与蒙古字话笔帖式、补用班次。虽有不同。要皆以骑射为根本。嗣后考试蒙古字话笔帖式。著即照考试清汉繙译笔帖式之例。先行较试马步射艺。以归画一。并纂入则例。永远遵行。　　

○兵部奏、遵旨议处镇国将军惠恩、以自养蟋蟀。任令家人试斗。并往观看。应照官员赌博革职治罪例。减等议以革职。从之。　　

○以署刑部右侍郎杨国桢、为山西巡抚。　　

○予故山西巡抚申启贤、祭葬如尚书例。谥文恪。赏其子承祖、各部主事。　　

○乙亥、谕内阁、户部奏、各省捐监正项、及平余饭食银两。延不解部。请旨饬催一摺。据该部查明湖北省欠解平余银一万六千七百六十九两零。饭食银四千七百七十七两零。安徽省欠解正项银十万两。平余银六千两。饭食银三千两。山东省本年七月归补本省封贮银五万两。应解部平余银二千两。饭食银一千两。浙江省本年七月奏留东塘修费银五万两。应解部平余银二千两。饭食银一千两。节经严催。未据批解。著湖北安徽山东浙江各巡抚、即将前项应解银两。赶紧委员解部。并将嗣后应行解部银两。随时批解。毋得延缓。以重库款而裕公项。　　

○又谕、前因钱宝琛奏、请补豁民欠漕米一摺。当交户部核议。兹据该部查明、道光十五年。恭逢皇太后六旬万寿。普免十年以前民欠银粮。所有江西省民欠、及州县赔垫民欠漕米。均经该抚遵旨奏豁。其莲花厅属民欠漕米。事同一律。既据该抚奏称。此项未完漕米五千七百四石零。委系实欠在民。著加恩准其补行豁免。该抚即刊刻誊黄。遍行晓谕。并照例按户付给免单。严禁吏胥需索等弊。用副朕推恩布闿至意。　　

○谕军机大臣等、给事中周春祺奏、请饬查办教匪一摺。据称山东武定府商河县教匪董四海、世衍七代。派分八支。道光十五年。直隶查办清河县戴老占、鸡泽县宋姓两起。佥称传自董师父呈有纸摺一件。名为排头记。上写董四海名姓。其徒分为八支。自长支李秀真以下。备列姓名。此等教匪。每饭必两手上拱。故城县拏获第八支石姓派下各犯。名为添门教。在南宫县第三支张姓派下杨姓各犯。名曰一炷香五荤教。又有冀州李姓各犯。并第六支刘姓派下之民妇孙昝氏。俱经讯明传自商河董姓。查董坦系董四海第六世孙。号平心。其祖坟在商河县董家村。每遇三八两月。远近争来礼拜。董坦即董坛、在该县设教传徒属实等语。教匪聚众传徒。群相煽惑。大为人心风俗之害。若如该给事中所奏、积世传教首犯董坦、在省监毙之后。不闻续获一犯。傥日久滋蔓。尚复成何事体。著托浑布派委妥员。严密查访。该犯等党羽支裔。究有若干。务使摉查净尽。永绝根株。毋得怠玩因循。养痈贻患。傥查拏不力。日后别经发觉。朕惟托浑布是问。懔之。将此谕令知之。寻奏、详查商河县一炷香教犯董四海即董吉升、自前明流传支派。其五世孙董志道、于乾隆五十二年。习教被获究办。其七世孙董坦即董坛、于道光十六年。亦以习教拏解审讯。旋即监毙。其传徒戴洛占等、均曾赴商河县上坟。拜识董坦。历经访获惩办。并将董吉升坟墓平毁各在案。兹查董坦监毙后。有子七人。除伊五子湖青外出。次子长青物故外。提讯其三子河青等、佥称自伊父习教犯案。引以为戒。委不敢踵习前教。亦无人至伊祖吉升墓所礼拜情事。覆勘无异。相应保释。仍责成地方官随时稽察。得旨、不可一查了事。仍应饬属严密防范。勿贻后患。方妥。　　

○丙子。上御勤政殿听政。　　

