<!-- { "loadSidebar": true } -->
监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。夏四月。癸未朔。享太庙。遣定亲王奕绍、恭代行礼。　　

○谕内阁、据托恩多等奏、恭查天神坛。地祇坛。太岁坛。先农坛。树株完竣。著太常寺造具清册。咨送工部备查。其内外围各处。除实存各树外。所有风损回乾倒木。及缺空处所应否补冲树株。著即行知该管衙门。查明酌量补种。嗣后并著太常寺随时派员稽查。毋得致有短少。以昭敬慎。　　

○旌表守正捐躯直隶抚宁县民李学伸妻杨氏。　　

○甲申。上诣南郊斋宫斋宿。　　

○乙酉。常雩。祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○丙戌。谕内阁、此次拣选大员子弟。高喀鼐之子安兴阿。著不论骑射。一并带领引见。　　

○以故昭乌达盟阿噜科尔沁扎萨克贝勒丹津巴勒桑弟扎木扬旺舒克、袭爵。　　

○以江西南昌、新建、丰城、进贤、清江、峡江、庐陵、安福、万安、泰和、龙泉、余干、德化、湖口、彭泽、建昌、十六县粮价增昂。命平粜仓谷。　　

○丁亥。谕内阁、王鼎等奏、会议粮船买带食盐。严禁夹私一摺。天津为运道总汇之区。粮船往返。每于例准买带食盐四十斤外。多带盐斤。以致妨碍芦纲。亦且侵占淮引。兹据王鼎等查明。军船私带之弊。以江广各帮为最重。实亦不独江广为然。其透漏盐斤之弊。以天津为最甚。亦不独天津为然。沿河一带囤枭。每于帮船将次扺境。先向议定价值。迨船一到。即用小艇夤夜装载。与其摉获于既带之后。不若严禁于未带之先。现添派天津分司运同暨天津府知府同知总司稽察。并于于家堡、杨柳青、独流、各处添派盐务官各一员。其甎河地方。添派沧州知州就近督率办理。盐务正当整饬之际。该署督等既经派委多员。沿途防范。尤当严饬各该员等实力巡防。认真摉查。一面堵截河干囤贩。一面严拏小艇载私。有犯必惩。毋致有名无实。如有差役兵目人等得规徇庇。即行从重治罪。其派出各员。如不出力查办。著即参处。以清积弊而肃鹾政。　　

○又谕、内监潜逃。例有应得之罪。嗣后各直省督抚府尹等。遇有逃走太监。一经地方官盘获。无论有无滋扰情事。著一面具奏。一面解交内务府。　　

○谕军机大臣等、都察院奏、清苑县民妇王崔氏。呈控郑姓喝令郑相等将伊二子殴毙一案。已明降谕旨交王鼎亲提严讯矣。此案据王崔氏所控郑姓因挟讼嫌。喝令郑相等将伊次子王二连攒殴立毙。并将伊长子王大带捆殴。因伤殒命。经该县验明尸伤。仅将郑相、王立泳、拟罪。其主谋帮殴之犯。概不究问。复捏报郑相系属孤子。呈请留养。致伊子两命无偿等情。案关殴毙二命。并是否尚有主谋帮殴之人。必应彻底根究。至郑相捏报孤子留养。尤当确切查明。毋任捏饰朦混。著王鼎详加查讯。务得确情。按律定拟具奏。将此谕令知之。寻奏、讯据犯证人等坚供郑姓委无主谋喝殴情事。惟郑相并非亲老丁单。应不准其留养。下部议从之。　　

○调伯都调副都统硕德、为齐齐哈尔副都统。以盛京协领富升、为伯都讷副都统。　　

○修江苏华亭县海塘石工。从总督陶澍请也。　　

○戊子。上幸静明园。诣龙神庙拈香。　　

○御演武厅。阅健锐营操。　　

○奉皇太后诣广润祠拈香。幸鉴远堂。进膳。　　

○正白旗领侍卫内大臣玛呢巴达喇、因病赏假。以肃亲王敬敏、署正白旗领侍卫内大臣。郑亲王乌尔恭阿、署正红旗蒙古都统。　　

○己丑。谕内阁、成格等奏、内地协济各城驼只。请就地筹办一摺。此次各城前后截止驼只。除雇驼随时遣散外。其进买之驼。据该都统等奏。在吐鲁番者。现有四千数百只。已过哈密。未到吐鲁番者。一千余只。业经委员解交迪化州收管变价。所有阿拉善王玛哈巴拉呈进之驼二千只。并验收科布多汗王所进驼六百只。均著加恩赏还。即于此项驼只内如数拨出。饬知该汗王等派员赴乌噜木齐收领。至乌噜木齐前经运往阿克苏驼只。事竣之日。亦著将雇驼遣散。散余即由该处酌量办理。毋庸解回乌噜木齐。以省虚糜而归简易。　　

○谕军机大臣等、玉麟奏、遵旨起程前往阿克苏一摺。伊萨克一案。应讯人证。前据长龄奏请解至喀喇沙尔审讯。业经降旨准行。长龄行抵肃州接奉饬令折回谕旨。早经折回。该将军于三月二十外起程。著即赴喀喇沙尔。俟长龄到彼后。将伊萨克等各案会同审讯明确。按律定拟奏结后。即遵前旨。一同驰至喀什噶尔。将应办剿抚及善后事宜。妥为筹办。据实具奏。至该将军现带印信前往南路。布彦泰署理将军事务。著即将库贮伊犁办事大臣印信移交钤用。将此由五百里谕令知之。　　

○又谕、哈哴阿等奏、起解伊萨克案内应讯之把总刘兆林等、及供出斯底克从逆情事之斯玛依等各等语。伊萨克案内人证。前据长龄奏请解至喀喇沙尔审讯。业经降旨准行。所有把总刘兆林、外委魏启明、并斯玛依、伊布拉依木、斯底克、均著解至喀喇沙尔。交长龄等归案严审。其自认从逆之可浑爱里木等。著俟定案时再行照例办理。将此由五百里谕令知之。　　

○庚寅。谕内阁、瑚松额奏、酌拟戎政章程一摺。著照所拟。盛京训练八旗官兵。嗣后仍照旧例。春季自二月初一日开操。至三月底止。秋季自七月初一日开操。至八月底止。该官兵等有巡卡缉匪等项差使。轮替操演。非经年不能周遍。著饬令城守尉协领防守尉等、各于所属遴选弓马优长枪技娴熟者。造册送将军衙门。分为春秋二季。因公至省。随时校阅。遇有应升缺出。即就操演出色之人尽先挑补。其所出甲缺。亦必择能挽强弓善骑射者。方准挑补。其所出甲缺。亦必择以举报得人之多寡。教演之优劣。定其功过。分别升迁降罚。又谕员挑缺。嗣后著遇有职名送部。核其应得处分。例止罚俸及因公记过者。遇缺其一体与挑。得缺后仍将记过及罚俸处分。照例带于新任。又管理地方旗员。应令回避本城。嗣后除专办旗务不管地方之员、及所出缺分祇应专用本处旗人者。准其仍照旧例就近当差外。其管理地方旗员。著概令其回避本城。遇有拣选管理地方之缺。即不得以本城人员拟正。既补别城之缺。亦不准其调回本城。其未请改规以前。已经调补本城各员。人数过多。未便尽行撤回。应准其照旧当差。责成该管上司认真稽查。傥有偏徇情弊。即行据实参办。　　

○又谕、史谱奏、严禁兴贩买食鸦片烟一摺。据称陕省地方。向不出产罂粟花葵花。并无造作鸦片烟之事。惟近来多有私食之人。自系外来奸商偷运贩卖。地方官查察不力。以致不能禁绝。著该抚通饬所属文武。责令各关隘巡查兵役。认真查拏。并明定赏罚章程。如有兵役盘获。立予赏赐。示以鼓励。傥漏未查出。或得规纵放。放入境后被别处查拏。不但将该管官弁参处。并将该兵役等严行究办。其或兵役借查拏名目。栽害诬扳。致滋扰累。一经发觉。除将该兵役治罪外。该管官弁亦。著严行参处。至于地方官拏获食烟之人。务即究明买自何处何人。迅速密拏。毋得任令狡供以买自不知姓名之人。不复究诘。谨将本犯枷杖完结。稍涉宽纵。现在陕省虽无种植罂粟花葵花之处。但恐外来匪徒煽诱。不可不豫为周防。著饬令各州县于因公下乡时。留心访查。按季禀报查核。每届年终。由该管道府出具并无种卖鸦片烟切实印结。详报该抚具奏。不得日久视为具文。致干重咎。　　

○谕军机大臣等、据富呢扬阿奏、访拏包讼之职员。砌款抵制。并牵列知府得规。业经降旨将吴传即吴芝岩斥革。并将嘉兴府知府胡国英等分别解任留质。交富呢扬阿、吴椿审讯矣。此案据该府禀称、吴传即吴芝岩混名吴痴。出入衙门。包揽词讼。经孙尔准访闻饬拏。有监生张本初具控吴传唆讼吓诈洋银一千四百圆之案。证据确凿。该府提讯吴传不认。并据呈出捐纳从九品吴传部照一纸。涂写多款。内列孙尔韶系孙尔准胞弟。与在嘉兴开行之孙荣。赴县控追张姓欠项。及在籍之前任福建光泽县知县陈鳌。自称总督门生。向其借索不允。招摇耸访。并指该府胡国英迎合锻炼。得受所属陋规。系嘉兴县王维堉所派各情。著富呢扬阿、吴椿、提集全案人证。秉公审讯。务将吴传所写捐照各款。逐层根究明确。断不可意存徇隐。含混了结。傥因事涉孙尔准胞弟。遂有心消弭。致案情有不实不尽之处。惟富呢扬阿吴椿是问。将此谕令知之。　　

○两江总督陶澍奏、江苏孟渎河工程浩大。现交夏令。夫役必须归农。请缓至本年秋后接续挑办。从之。　　

○辛卯。上临视皇长子奕纬疾。　　

○谕军机大臣等、前据李鸿宾奏、剿办崖州黎匪情形。当经降旨饬拏首要各犯。并查明起衅根由。据实详晰具奏。兹据奏拏获各犯。已讯出张红须起意纠劫。著严饬各属将张红须赶紧侦缉。并基余要犯一并查办务获。毋任窜逸。至所称黎人质性蠢顽。历来肇衅之由。大率皆汉奸盘剥教唆。书吏勒收苛索所致。如徒重办黎人。而不将奸民蠹吏加以严惩。则弊源未绝。旋又激成事端。且彼重此轻。办理未能平允。即不足以折服黎人之心。所论甚是。现经该督访明崖州书吏郑运光。陈官福。二名。曾向黎人藉端需索。业已解至琼州。著该督亲提研讯。此等蠹吏。必应从重惩办。著审明归案定拟具奏。至崖州知州齐元发、于所属地方黎匪纠众抢掠。不能先事查拏。禀报又复迟延。日久未能缉获。实属疏玩。琼州府知府普祥。久住崖城。未得首犯踪迹。办理颟顸。著一并撤任。俟结案时再行分别附参。该督查办此案。务当督饬摉捕。迅速竣事。以靖地方而除后患。是为至要。将此谕令知之。　　

○以本年乡试。考试应开列试差人员于圆明园正大光明殿。　　

○以大理寺少卿梁中靖、为太仆寺卿。　　

