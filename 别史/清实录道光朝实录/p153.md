<!-- { "loadSidebar": true } -->
○谕军机大臣等、御史王世绂奏、北运河决口情形。据称本年六月初六日以后。武清县所属之河西务下游地方。决口一道。火烧屯地方。决口一道。王庄地方。决口一道。至运河东岸。于十五日武清县所属之九百户地方。决口一道。并香河县所属之牛毛屯。天津县所属北仓之南。俱有漫口等语。前因伏雨过多。永定河汛水暴涨。南北等工。均有溃堤冲决处所。节经降旨蒋攸铦、令即赴工督办。兹武清等县决口数处。何以未据该督奏及。且运河堤岸。向有岁修款项。该御史复称、今年河杨两厅。领有另案草工银二万四千两。并不认真办理。是否该河员等侵渔偷减。玩视要工。于培高穵浅成法。漫不经心。以致河身日淤。堤身愈薄。一遇盛涨。即从未决口之处。亦同时漫溢。著该督确切详查。如有前项情弊。立即严参惩办。其决口附近被淹各处。亦著一并确查灾分情形。应否抚恤之处。据实具奏。将此谕令知之。　　

○又谕、理藩院奏、鄂尔多斯台吉吹喇什等、呈控章京巴勒丹等勒派各款。查讯大概情形一摺。已明降谕旨、交德英阿督同归绥道岳祥审办矣。此案该台吉吹喇什、前于道光二年。赴理藩院具控。当经饬交神木司员、会同伊克昭盟长等查讯。尚未审结。此次该台吉复行来京。添控神木部员扎勒杭阿、收受该旗银三千两。章京巴勒丹、指差向该旗勒派银一万二千两。虽系一面之词。但指控官员婪赃。虚实均应彻底根究明确。方成信谳。事关蒙古生计。德英阿等务当详悉推鞫。秉公严究确情。若神木部员、及章京巴勒丹等、实有派受该旗银两之事。并该司员盟长会审不公。即据实参办示惩。抑或该台吉恃无证据。挟嫌妄控。亦即按律办理。不可稍有偏徇。傥经此次审讯之后。仍复赴京控告。惟该将军等是问。将此谕令知之。　　

○癸亥。添拨河南藩库银三十万两。解赴东河。以裕工需。　　

○甲子。上诣大高殿行礼。　　

○还宫。　　

○谕军机大臣等、松筠等奏、布里讷什续诉呈词一摺。此案布里讷什前遣抱告段士通、呈控佃户郭好义等抗租霸地。经朕派令松筠等前往秉公审讯。兹复据布里讷什呈控热河都统庆保、审办此案。偏护不公。并有当堂无礼之事。伊既有见证若干人。不难质对。案关蒙古与民佃争控地亩。必应查讯明确。秉公剖断。使两造均各输服。不得稍有偏徇。致失抚绥藩服之义。傥布里讷什任听讼棍、架词耸听。亦不可轻信一面之词。致启蒙古刁风。松筠等经朕特派。宜加意公明。以正案为主。据实办理。不可轻视。少存畸重畸轻之见。前此庆保奏结此案之摺。于佃户则概置不议。朕亦不能无疑也。将此谕令知之。　　

○署工部左侍郎张文浩奏报、驰抵直隶永定河工次。分别抢堵。得旨、同蒋攸铦尽心商办。第一毋任工员朦混。拯济生民。是为至要。勉之。　　

○除湖北汉川县水冲沙压垸田七百三十六顷五十八亩有奇额赋。　　

○以孟秋时享太庙。自是日始。斋戒三日。　　

○乙丑。谕内阁、向来卫所各员弁。五年俸满后。每届三年。甄别一次。分别去留。如有迟延。按照月日议处。定例綦严。兹据兵部查明卫千总刘权本等六员。自到任后至今。俱未咨报俸满。并逾甄别例限。捐升卫守备未经离任之千总田治邦等六员。议叙尽先升用之千总杨寿春等二员。均系不计俸满、仍应甄别之员。亦未按次报部。节经该部查催。仅据开报初次甄别。又未将千总张景魁等二员。考验咨报。显违成例。任令该员弁等迟逾至十余年、及二十余年之久。恋缺规避。情弊在所不免。不可不严行查办。著交魏元煜、即将该卫千总等、从前因何并不按次呈报之处。详细确查。据实具奏。其历任办理迟延之漕运总督。并著查取职名。交部议处。　　

○刑部覆奏、正白旗县丞常庆、呈控上驷院官员舞弊一案。得旨、此案已革员外郎海保、以管事司员。辄将办公余賸银两。侵欺入己。复私自致送德永银钱。并赃论罪。已在一千两以上。刑部照例拟以斩监候。因事在赦前。且年已八十。著准其免罪。仍追赃银。以儆贪墨。已革候选县丞常庆所控各款。惟海保致送伊父银钱一节属实。余皆不能指出确据。其因挟海保索欠之嫌。辄行讦控。图洩私忿。甚至以子证父。情殊险恶。著发往乌噜木齐效力赎罪。已革休致郎中德永、准其依律免罪。仍追赃还官。已革笔帖式福纶、致送德永银钱。系从父命。虽律得容隐。亦未便即予开复。著加恩赏给拜唐阿。所有失察冒领钱粮之该管官。著交兵部查取职名。分别议处。阿勒精阿、于常庆呈控此案。并不向同官商办。有意消弭。著革去上驷院卿。以内务府员外郎用。　　

○命贝勒绵志、无庸管上驷院事。以户部左侍郎穆彰阿、管上驷院事。　　

○以降调内务府郎中那祥、为上驷院卿。　　

○添设陕西循化厅主簿一员。贵德厅照磨一员。定为要缺。裁按察司照磨一员。皋兰县河桥主簿一员。从总督那彦成请也。　　

○丙寅。谕内阁、本日军机大臣会同户工二部议奏、徵收关税一摺。各关税课之盈绌。由商贾之多寡。而裕课必先恤商。恤商必先除弊。乃近闻各关奸丁蠹吏。勒徵卖放。及以正作罚。上下分肥。加之奸商偷漏绕越。粮船包揽夹带。百弊丛生。亏短日甚。转藉口年岁歉薄。商货短少。试思商民贸通有无。往来络绎。断不致逐年大相径庭。总由经徵各员。任听丁胥人等例外横徵。通同舞弊。以致商人裹足不前。于榷务大有关系。著各省督抚、将各关因何亏短。及商货如何流通。查明妥议章程具奏。并著漕运总督严禁粮船夹带。毋致有妨正课。各关监督务当激发天良。无得假公济私。尽饱囊橐。即将各口岸家人大加裁减。严行约束。如有仍前耗费、藉端扰累情事。由该督抚据实严参。毋稍徇纵。如奸商有偷漏等弊。亦即惩办。以儆刁风。至另片奏、各关赔补章程。并著各督抚就近察看情形。应否照旧匀摊。或仍遵新例各按各任赔补之处。一并妥议具奏。　　

○抚恤琉球国遭风难夷如例。　　

大清宣宗效天符运立中体正至文圣武智勇仁慈俭勤孝敏成皇帝实录卷之五十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。秋。七月。丁卯朔。享太庙。上亲诣行礼。　　

○幸圆明园。　　

○诣绮春园问皇太后安。　　

○谕内阁、蒋攸铦奏、永定河北上汛四五号平工。因水势异涨。河形顶冲。致堤溃二百三十丈。情形甚属危险。业经先后提取道库要工银六千五百两。一面赶购料物。抢下新埽二十六段。一面帮做后戗二百三十丈。赶筑越堤一百七十丈。现已将次办竣。请照历办成案。另案报销等语。此等平工。如果坚实稳固。何至陡生新险。竟至堤身全溃。总由该管员弁。漫不经心。若不加区别。必致平工俱成险工。何所底止。现在北上汛四五号工程。姑照所请准其报销。嗣后如遇平工堤溃。即著承办之员赔修。不准另案报销。该部知道。　　

○又谕、张文浩等奏、查明永定河漫口。分别办理。并各险工抢办平稳一摺。前因永定河漫口。降旨令张文浩前赴工次。会同蒋攸铦商办。兹据查明北三工漫口。业经乾涸。著即先将北三工缺口。估还原堤。补下埽段。南二工现未断流。一经挂淤。即赶紧补还堤埽。至北中汛漫口。地处上游。势已将次夺溜。现在汛水方长。未能兴工。著俟秋分后新秸登场。购集料物。克期堵筑。其口门以下。河身停沙淤垫。必须挑穵引河。以便合龙时引水下注。张文浩熟悉河务。著即常川驻工。俟坝工引河可以料估时。督饬该道约实估计。会同蒋攸铦具奏。并著蒋攸铦派明干州县二十员。承挑引河。现准其暂行回省。与藩司筹拨银两。并查办灾务。俟开工时即迅赴工次。会同张文浩办理。现在各险工业经平稳。惟届汛防吃紧之际。著即严饬该道督饬文武员弁。激发天良。同心保护。毋得再有疏虞。致干重咎。　　

○直隶总督蒋攸铦奏、遵查北运河王家庄等漫口。共二百余丈。应照历办成案。均责令各厅汛自行赔修。至空重漕船。现因溜急难行。一律暂行停泊。以昭慎重。报闻。　　

○戊辰。都察院左都御史史致光、因病解任。以署吏部右侍郎陆以庄、为都察院左都御史。户部右侍郎汤金钊、署吏部右侍郎。　　

○己巳。谕内阁、向例八旗童试入场之日。由各该旗派出参佐领领催等。亲行识认。所以重甄拔而除积弊。定例綦严。乃日久视为具文。并不当堂识认。以致顶替代倩。诸弊丛生。本日毛式郇等奏、考试汉军文童。镶蓝旗派出识认章京陈庆祥、无故不到。殊属藐玩。著交兵部照例议处。经此次饬谕之后。傥屡训不悛。各旗派出之员。仍复托故不到。一经参奏。必将该员从重议处不贷。　　

○又谕、松筠等奏、审讯布里讷什、呈控佃户抗租霸地、大概情形一摺。此案郭好义等、历控布里讷什以丈地展界。增租扰民。而布里讷什复因该佃户等、于道光元二两年地租并未交纳。遂以郭好义等捏款诬告。由理藩院呈控。经松筠等讯以官丈之数。与布里讷什原租之地。有赢无绌。并未将白连城内房间。一并丈为己有。案关地主与佃户争控界地。既据官弓丈明。该民人等并非有意侵占。布里讷什亦不得无故增租。著松筠等再悉心详查地亩确数明白。秉公讯断。定拟具奏。已革三等塔布囊洛希巴拉、既讯无扶同隐饰情节。著准其开复。　　

○又谕、庆保等奏、审拟热河苏拉行窃禁苑赏件一摺。此案苏拉李春和、胆敢将避暑山庄存贮赏件。肆行偷窃。经庆保等照例问拟斩决。实属罪有应得。姑念该犯所窃。向非存贮内库服物可比。李春和著改为斩监候。照例入于本年秋审情实办理。苑副石鼎、有专管之责。苑丞王铠、是日该班值宿。俱著交部照例议处。苑丞唐训、王尊贤、虽非班期。究系统辖。俱著交部察议。　　

○太常寺卿曹师曾、乞假回籍修墓。允之。　　

○修陕西鄜州仓廒。从巡抚卢坤请也。　　

