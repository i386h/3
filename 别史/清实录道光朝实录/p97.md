<!-- { "loadSidebar": true } -->
○又谕、曾燠奏、两淮候补人员。请暂停分发以疏壅滞一摺。两淮分发试用候补人员。现已积至一百三十员之多。按班轮补。守候需时。该盐政所奏。自系实在情形。著照所请、准其暂停分发。俟候补人员渐次疏通。再行奏请分发。该部知道。　　

○谕军机大臣等、叶世倬覆奏查办械斗事宜一摺。据称编查保甲一节。最为扼要。州县如能随时稽察。遇有凶徒滋事及窝留盗贼。经保正等即时盘诘。报明地方官认真查办。何患盗贼不弭等语。清查保甲。为除暴安良之法。地方官果能实力奉行。自可渐收成效。著该抚严饬各州县、务须实力稽查。不可日久生懈。如有怠玩畏难奉行不力之员。该抚即据实严参。无得稍事姑息。用副朕循名责实之意。将此谕令知之。　　

○除陕西咸阳县渭河冲没地四顷十四亩有奇额赋。　　

○辛丑。谕内阁、颜检奏、请动项修浚减河石坝工程一摺。直隶沧洲捷地减河闸坝。保卫民田。亟须及时修筑。据该督勘明应行挑淤及筑堤等工。共估需银二万三千七百七两零。著照所请、准其在运库贮备水利生息项下、照数动支。责成天津道督率该州赶紧兴修。工竣后该督亲往验收。毋任草率偷减。核实报销。其青县兴济两减河、宣洩南运河盛涨。漕运攸关。并著该督察看情形。如有停淤应行修浚之处。即查照成案办理。以通水利而卫民生。该部知道。　　

○又谕、颜检奏、藩司交代款目繁多。请展限结报一摺。直隶藩库收支款目纷繁。现因奏销应存银两。核与交代不符。经该督奏请予限四月。次第清查。所有该藩司现应交代各款。著照所请、俟将清查奏销应存不符银两依限办结后。再行接收结报。该督当督饬赶紧清厘。毋任藉延。该部知道。　　

○宗人府等衙门奏、宗室春义、威逼致死一家二命。得旨、此案已革顶带宗室春义、于伊故父保杰、拖欠崎凤阿地价。屡索不偿。迨崎凤阿控告。辄敢持刀向吓。仍不给还。致崎凤阿夫妇情急投河毙命。经刑部会同宗人府审讯。照威逼人致死一家二命例、拟军折圈、加责减禁。不足蔽辜。春义著发往盛京。交该将军先行重责四十板。圈禁三年。俟期满释放后。即令在盛京居住。严加管束。勿任再滋事端。　　

○直隶总督颜检奏报省城、及清苑、安肃、定兴、高阳、完县、被雹情形。得旨、明白查勘。据实具奏。不许稍有饬揜。　　

○安徽巡抚孙尔准奏、委天长县知县申汝慧、署无为州知州。报闻。又批、宁国府知府阎学淳、年力就衰。因循不振。难胜表率之任。汝断不可姑容回护。据实奏闻。或送部带领引见。候朕定夺亦可。　　

○命翰林院编修吴文镕、李绍昉、但明伦、检讨朱嶟、汪淦、编修陈功、成世瑄、李昭美、蒋立诚、沈鑅彪、巫宜福、程澐、徐士芬、邵正笏、熊遇泰、检讨牛鉴、编修郑瑞玉、淩泰封、许乃普、修撰陈继昌、编修陈銮、沈兆澐、邵甲名、陈兆熊、何桂馨、周作楫、贾克慎、许应藻、吴式敏、金光杰、吴其泰、徐广缙、张日章、每日一员。以次听候召见。　　

○以翰林院编修李浩、为湖南乡试正考官。内阁中书裴鉴、为副考官。翰林院编修张岳崧、为四川乡试正考官。沈巍皆、为副考官。　　

○云南永北厅属北胜土知州高善、缘事革退。以故土知州高兴子守箴、袭职。　　

○修直隶通州果渠村坝埝。从总督颜检请也。　　

○壬寅。谕内阁、自本年为始。所有巡漕御史。著该衙门停止带领引见。　　

○又谕、孙玉庭等奏、荆山桥河挑工完竣。并节省工费一摺。江苏铜山县北境荆山桥河道。年久淤垫。以致毗连地亩屡被淹浸。积成灾歉。前经奏准动项兴挑。兹据孙玉庭等派委妥员。一力督办。现将土石各工。验收如式。河身一律宽展深通。并撙节工价银三万余两。自此次大加疏浚之后。著孙玉庭等责成地方官、于每年霜降后。亲历查勘有无淤浅。年底结报。如有滞塞。即令附近业佃随时捞穵。务须实力奉行。毋得视为具文。虚应故事。俾河流永远通畅。以利民业。至该处南乡地方。有奎河一道。为徐城洩水要区。据孙玉庭等、勘明间段滞积。实系必应挑浚之工。估需工料银二万九千九百三两零。著照所请、即以前项节省银两。收贮府库。俟秋后动拨兴挑。工竣后仍统归荆山桥河例外增估银五万余两数内。按原奏年限。在于南北乡受益民田。分年摊徵还款。　　

○谕军机大臣等、李鸿宾奏、滕县境内十字河。山水涨发。河心受淤。三进在后帮船。行走未能迅速。现在赶紧捞拨等语。山东滕县境内之十字河。因山水陡涨。兼之连次大雨。冲开沙坝。河心受淤甚厚。自应加紧筹办。著该漕督严饬该道厅、速将沙坝堵合。并督令多雇人夫。认真挑穵浅处。俾漕船经行不致稽阻。有应行起拨之处。即饬该地方官赶雇剥船。挽拽过浅。该漕督务须上紧办理。无误漕运。是为至要。将此谕令知之。　　

○吏部奏、严议陕西巡抚朱勋、请旨革职。得旨、朱勋著先行摘去顶带。俟定案时再降谕旨。　　

○协办大学士两江总督孙玉庭等奏、委江宁盐巡道龄住、兼署江宁藩司。得旨、龄住系朕认识之人。看去尚似拘谨。但其居官声名。及有无才干。不能深知。嗣后务当留心察看。遇便据实具奏。　　

○命江苏布政使廉敬来京。调云南布政使玉辂、为江苏布政使。江西布政使诚端、为云南布政使。以广西按察使潘恭辰、为江西布政使。　　

○以疏浚江苏荆山桥河道出力。予候补知府俞颖达等、升补议叙有差。　　

○旌表守正捐躯河南新郑县民鲍其太妻李氏。汝阳县民董帼俊妹董氏。　


大清宣宗效天符运立中体正至文圣武智勇仁慈俭勤孝敏成皇帝实录卷之三十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。六月。癸卯朔。谕内阁、定亲王绵恩、端谨持躬。贤能著绩。自幼仰蒙皇祖高宗纯皇帝恩眷。迨我皇考仁宗睿皇帝亲政以来。叠蒙简畀。管理旗营及各衙门事务。授为御前大臣。俱能尽心职守。力矢公勤。不意自上年遘疾。时发时愈。尚能黾勉趋公。及本年春间疾作。较前加剧。朕每派人存问。遣医诊治。并派惇亲王代朕看视。犹冀克日就痊。用资倚任。兹闻溘逝。实深震悼。著赏给陀罗经被。派大阿哥即日带领侍卫十员、代朕前往赐奠。并著惇亲王、瑞亲王、同往奠醊。加恩于例赏外、由广储司库加赏银五千两。经理丧事。朕再示期亲临赐奠。以示优恤。所有任内处分。悉予开复。其余饰终典礼。著各该衙门察例具奏。寻赐祭葬如例。谥曰恭。　　

○又谕、孙玉庭等奏、徐属采买旗营马豆、请按年岁丰歉核实给价一摺。江宁驻防旗营暨织造司库等员、例支马豆。向在徐属采买。近年旱涝不时。料豆产少价昂。各州县又无余项津贴。未免赔累。该督等所奏、自系实在情形。著照所请。所有徐属采买道光元年旗营马豆。准其照每石一两八钱时价报销。在于存公耗羡等款内动项津贴。嗣后年丰价贱。即按实在减落银数采买。不得援此贵价为例。仍每年于新豆登场时。将时价报部查核。其歉年价昂。亦不得逾一两八钱之数。以杜浮冒。　　

○又谕、户部将盛京直隶等省未结案件开单具奏。其久逾例限者。竟有二百四十七案之多。屡经该部奏咨行催。尚未据各该省查明登覆。实属玩延。著各该省督抚、暨盛京将军、顺天府府尹、两淮盐政等、分饬所属。迅速详查。勒限三个月。分别题咨。逐案登覆。并查取历任办理迟延各职名。送部核议。傥经此次查催之后。仍复任意延宕。即将承办之员指名参办。以儆因循而清积牍。　　

○又谕、书铭奏、驿丁当差拮据、请借款生息以资津贴一摺。盛京驿站。除例支马乾外。其各项差役。向皆量其差务之轻重。酌定津贴。于闲散驿丁名下摊捐给领。由来已久。若遽以苦累为词。议请借项津贴。设各省纷纷效尤。势难概予增添。该侍郎所请借项生息调剂驿丁之处。著不准行。　　

○以江南淮扬道费丙章、为广西按察使。　　

○甲辰。上诣皇太后宫问安。　　

○谕内阁、颜检奏、恭运昌陵圣德神功碑楼大件石料、经由各州县请先拨修垫桥道银两一摺。此项运送大件石料。关系紧要。所需修垫桥道银两。自应豫为拨给、以资应用。据该督委员查估。房山等州县。共应先拨银八千二百两。著即在于司库地粮银内照数给发。务期赶办毋误。该部知道。　　

○又谕、文干等奏、达赖喇嘛之呼毕勒罕坐床时、可否照前赏用黄轿黄缰黄鞍坐请旨一摺。前世达赖喇嘛。俱经赏用黄轿黄缰黄鞍坐。著加恩现在达赖喇嘛之呼毕勒罕、仍准赏用。　　

○又谕、文干等奏、赏给前世达赖喇嘛金印。今达赖喇嘛之呼毕勒罕坐床后。可否仍用之处请旨等语。赏给前世达赖喇嘛之金印。该呼毕勒罕坐床时、既经捧用。坐床后著加恩于谢恩摺内。仍前钤用。　　

○又谕、御史尹济源奏、请饬拏讼棍一摺。所奏是。各省讼棍。潜匿京师。招摇生事。恃有蠹役奸胥、通同容隐。以致京控案件日多。不可不严拏惩办。著步军统领、顺天府、五城、选派明干员弁。密行察访。将积惯讼棍上紧缉拏。究明何处窝顿。一并按律处治。以清讼源。　　

○谕军机大臣等、颜检奏、永清县南人营等处。有飞蝗自东南而来。至各村庄停落。残食禾叶。尚未扑净。文安县桃源村等处。有飞蝗自东北往西南。业已扑捕净绝等语。前据颜检奏称、武清、天津、东安三县。均有蝻孽潜生。当经批示认真督饬办理。断不可致令飞扬。此时永清、文安二县。飞蝗从东南东北一带而来。究竟起于何县地方。是否即由武清等三县飞至该处村庄。其蝻子由何处发生。俱应探查明确。著该督饬委妥员分路确查。该处禾稼有无伤损。务须上紧扑灭。无令飞扬蔓延。并将查办情形据实具奏。不得稍有讳饰。将此谕令知之。　　

