<!-- { "loadSidebar": true } -->
○庚子。上御保和殿。筵宴朝正外藩。科尔沁、乌珠穆沁、喀喇沁、巴林、敖汉、奈曼、喀尔喀、土默特、杜尔伯特、阿巴噶、鄂尔多斯、翁牛特、乌喇特、苏尼特、克什克腾、阿巴哈纳尔、茂明安、青海、王、贝勒、贝子、公、额驸、台吉、及朝鲜、暹罗国正副使等、随文武大臣。依次就坐。诸乐并作。上进酒。召左翼科尔沁扎萨克土谢图亲王诺尔布林沁、科尔沁扎萨克卓哩克图亲王巴图、乌珠穆沁扎萨克车臣亲王多尔济济克默特纳木济勒、喀喇沁扎萨克亲王衔都楞郡王和硕额驸满珠巴咱尔、科尔沁扎萨克冰图郡王林沁扎勒赞、科尔沁扎萨克郡王僧格林沁、喀喇沁贝勒托恩多、巴林扎萨克郡王那木济勒旺楚克、奈曼扎萨克郡王阿宛都瓦第扎布、敖汉郡王干咱巴拉、阿巴噶郡王那木萨喇多尔济、鄂尔多斯扎萨克郡王巴保多尔济、科尔沁贝子济克默特、敖汉镇国公固山额驸那木扎勒多尔济、喀喇沁扎萨克辅国公理藩院额外侍郎玛哈巴拉、右翼喀尔喀扎萨克亲王车林多尔济、喀尔喀车臣汗阿尔塔什达、喀尔喀扎萨克图汗玛呢巴咱尔、喀尔喀扎萨克贝子伦布多尔济、回部郡王衔贝勒哈迪尔、至御座前。赐酒成礼。　　

○是年。旌表孝子、江苏等省戈宙襄等二十二名。顺孙、云南夏德明一名。孝友、福建蔡光坦一名。孝义、山西任宗选一名。义夫、安徽等省汪应刚等二名。孝女、江苏等省徐氏等七口。孝妇、安徽施戴氏一口。守节合例、宗室聪惠妻松诺古特氏等十二口。满洲春山妻祖佳氏等一百八口。蒙古沙金太妻齐巴褚特氏等四十二口。汉军王国柱妻刘氏等四十四口。内务府福儿妻康氏等六口。各省驻防何英妻张氏等二百二十二口。奉天等省丁曰信妻姜氏等一千六百五十五口。夫亡殉节、满洲故山西太原镇总兵官书勋妾郭氏等四口。未婚守志、江苏等省王本石聘妻夏氏等三十五口。百岁寿民妇、广东等省雷天潮等二十六名口。五世同堂、福建等省赵立礼等四十七家。各给银建坊如例。　　

○一产三男、河南等省田玉文等六家。　　

○会计天下民数谷数。直隶等省、通共大小男妇三万八千三百六十九万六千九十五名口。存仓米谷三千一百五十五万二千七百六十九石二斗四升四合八勺。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百三十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。春。正月。辛丑朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣。诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐子亲藩等宴。　　

○壬寅。上御重华宫。茶宴廷臣、及内廷翰林。命和御制新正二日重华宫茶宴对雪诗韵。　　

○谕内阁、朕伯仪亲王。年已八旬有三。精神矍铄。步履强健。实为天家祥瑞。向来入朝。虽得于禁籞乘坐二人椅轿。惟漏夜不免冲寒。究非高年所宜。著加恩在紫禁城内乘轿行走。并于应得王俸之外。每年加赏俸银五千两。以示朕亲亲敬长之至意。　　

○癸卯。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○缓徵山东寿光、济宁、武城、鱼台、四州县并屯坐各卫、上年被旱被雹新旧额赋。　　

○给江苏沛县上年歉收贫民一月口粮。　　

○贷直隶青、静海、沧、玉田、大名、元城、南乐、清丰、广平、九州县上年歉收贫民口粮有差。　　

○甲辰。上诣皇太后宫问安。　　

○御紫光阁。赐蒙古王、贝勒、贝子、公、台吉、及外藩使臣等宴。并赏赉有差。　　

○乙巳。谕宗令定亲王奕绍。嗣后瑞亲王、惇郡王、惠郡王、之子女应指婚。其余不必指婚。　　

○丙午。命热河都统英和、驰往江南、会同两江总督蒋攸铦、查勘湖河应办工程。　　

○以礼部尚书松筠、署热河都统。都察院左都御史那清安、署礼部尚书。镶黄旗汉军都统富俊、署镶白旗满洲都统。　　

○赏候补四品京堂敦良、二等侍卫。为乌噜木齐领队大臣。　　

○以督办军需妥速。护陕西巡抚徐炘、下部优叙。赏署按察使何承薰、花翎。　　

○贷湖北江陵、监利、二县并屯坐各卫。上年被水军民耔种。　　

○贷山西定襄、长治、潞城、三县上年被旱被雹村庄常平社义仓谷。展缓和顺县应徵原借谷石有差。　　

○丁未。世祖章皇帝忌辰。遣官祭孝陵。　　

○谕军机大臣等、蒋攸铦奏、新漕起运渡黄。请将帮船所带货物。暂行起卸一摺。所奏是。据称向来漕船到淮。挽过清江福兴等闸。溜急水深。未能迅速。以致开坝渡黄。易于脱空。固由过闸稽迟。亦因船身徆重所致。现在顺黄坝志桩。黄水高于清水一尺五寸。节交春令。能否再行畅消。照常启坝通漕。势难豫必。惟渡黄必须迅速。无论开坝倒塘。总以船身轻便为要。本年出运帮船。于每船额带土宜之外。准其再加三十石。船身吃水更重。将来行抵清江。万一仍须倒塘北渡。如一船阻滞。则河口停淤。必致灌放羁延。更为全漕之累等语。本年新漕起运。前经降旨。务于四月初十日以前。全数渡黄。若船身笨重。趱渡迟延。致误定限。自应豫为筹计。著该漕督等接奉此旨。即分饬各粮道。将帮船所带货物。于高坂头地方。暂行起卸。俟渡黄后。再将货物归载。并令该管河员。于各闸多添关缆人夫。俟漕船到时。即加紧催趱渡黄。俾臻妥速。以符定限。将此各谕令知之。　　

○又谕、前据那彦成奏、凯撤官兵过境章程。当降旨令鄂山于吉林、黑龙江、官兵进关时。即令分二百名一起。间四日行走。现在凯兵于年前过京者。祇有吉林二起兵四百九十八名。黑龙江头起兵一百名。今越二十余日。黑龙江二起官兵。始将到京。其三起官兵。尚无到京信息。该兵等或竟治途逗留。管带各员。不能约束。必致骚扰地方。鄂山、徐炘、杨国桢、屠之申、接奉此旨。即饬沿途地方官。妥速应付。并派明干道府大员。镇静弹压。俾得迅速行走。虽间遇雨雪。不能尽按间四日行走之期。亦须计程趱行。毋许任意迟延。转致别滋事端。将此各谕令知之。　　

○刑部奏、满汉司狱年满。升选无期。请量予调剂。下吏部议、寻议、嗣后刑部满洲汉军司狱。年满人员。其应升知县之七品笔帖式。拟俟即升五人轮用三班后。升用一人。应升通判、州同、州判、县丞等官之八九品笔帖式。拟俟即升五人轮用一班后。升用一人。均不积缺。著有改捐品级者。按其充补司狱时品级升用。不准照改捐品级升用。从之。　　

○廓尔喀额尔德尼王热尊达尔毕噶尔玛萨野、遣使表贡方物。赐敕褒奖。赏赉筵宴如例。　　

○以刑部尚书明山、署经筵讲官。　　

○命库伦办事大臣伦布多尔济、驰驿赴任。　　

○戊申。谕内阁、张井等奏、瓜洲城外临江埽坝纤道坍陷。切近城垣。请照从前收进城墙之案。接筑土城。让出纤道等语。瓜洲临江坝工。因江势浩瀚。迁徙靡常。从前屡修屡塌。乾隆年间。曾将城垣收进。让地与江。近又复形坍卸。逼近城垣。有碍纤道。自应以设法通纤为急。著照所请、即于春融后接筑土城。让出纤道。责成江防厅营。相机妥办。无误重运经行。其所估筑坝抛石各工。著该河督等随时察看形势。从缓办理。　　

○改派吏部右侍郎白镕、敬谨重修泰陵大碑楼工程。　　

○江西学政福申、缘事解任。命光禄寺少卿吴孝铭、提督江西学政。　　

○实授邱树棠刑部右侍郎。　　

○实授刘彬士浙江巡抚。　　

○上以次辛祈谷于上帝。自是日始。斋戒三日。　　

○己酉。享太庙。遣定亲王奕绍、恭代行礼。　　

○遣官祭太岁之神。　　

○谕内阁、陈若霖等奏、查办江西学政福申家人招摇勒索一摺。此案萧三即萧岱、随伺伊主出棚考试。辄敢冒充前站。到处挑斥供应。索诈多赃。并吓詈办差人役。肆行无忌。又于夜问乘坐四人轿。悬挂学政官衔灯笼。私自外出。且在署外另屋居住。种种藐法。情形可恶。若仅照所拟发近边充军。尚觉轻纵。著发往新疆给兵丁为奴。到配仍加枷号一个月。满日照例折责。以昭炯戒。江西学政福申。职司考校。关防至重。乃不能约束家人。致萧三种种恣横。倚势妄为。非寻常失察可比。著交部严加议处。即回京听候部议。　　

○又谕、江西学政福申、于家人萧三种种恣横藐玩。漫无觉察。以致物议沸腾。被人参劾。昨据陈若霖等查办奏到。业经降旨。将福申交部严加议处。直省学政声名。各该督抚向于年终出具考语。密行陈奏。遇有不公不法。及兴舆论未协者。即应据实直陈。岂空稍有隐饰。乃琦善。韩文绮。具奏学政福申声名摺内。均称场现严肃。关防慎密。并无弊窦。可见该督抚蹈官官相护之陋习。视为具文。徒以一奏塞责。韩文绮近在同城。见闻自确。乃并不留心查察。其咎较重。著交部议处。琦善驻劄江南。相隔稍远。著交部察议。嗣后各督抚于该省学政。务当随时留心察核。于年终出具考语。秉公据实。不可稍有含混。经此次训谕之后。傥仍相率缄默。不肯直陈。或别经发觉。或被人纠参。必将该督抚重惩不贷。将此通谕知之。　　

○庚戌。上诣南郊斋宫斋宿。　　

○辛亥。祈谷于上帝。上亲诣行礼。　　

○诣皇太后宫问安。　　

○幸圆明园。　　

○奉皇太后居绮春园。　　

○诣安佑宫行礼。　　

