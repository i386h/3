<!-- { "loadSidebar": true } -->

○又谕、惟勤奏、请将撤任司员革职一摺。伊犁额外主事色普珍、于派掌驼马处关防任内。短交公项。虽讯无侵蚀情事。惟撤任后不自引咎。挟忿禀控。实属刁健。色普珍、著即革职解回伊犁。勒限三个月将前项短交银两。如数清交。傥敢逾限抗延。即照例治罪。　　

○两广总督耆英奏、办理潮揭两县匪徒。得旨、要在妥速。不可玩延。　　

○闽浙总督刘韵珂等覆奏、各镇等出洋会哨。向有旧章。现于善后章程内。议定每年冬。提督航海查阅各营伍。即顺道查察海口情形一次。并严饬水师各标营于巡洋缉匪外。遴精熟水务员弁。带兵轮流出洋练习。且由各镇会哨时。将各营弁兵挑带前往。详加试验。咨提督分记功过。以示劝惩。傥捏报出洋。兵技荒疏。即据实严参。得旨、要在一实字。懔之勉之。　　

○以缘事革退三等懋烈伯庆英子恩来、袭爵。　　

○转户部右侍郎何汝霖、为左侍郎。兼管三库事。调工部右侍郎贾桢、为户部右侍郎。兼管钱法堂事务。礼部左侍郎周祖培、为工部右侍郎。兼管钱法堂事务。以署礼部右侍郎冯芝、为礼部左侍郎。　　

○旌表守正捐躯河南汝阳县民王年妻黄氏。山东郯城县民王来存妹九姐。　　

○修浙江海盐县石塘。从巡抚梁宝常请也。　　

○修广东南海县桑园围。从总督耆英等请也。　　

○庚戌。封庄亲王绵諽子奕仁、辅国公。辅国公奕礼子载茂、恒明子裕善、一等奉国将军。成郡王绵勤子奕綍、故贝勒奕绘子载钊、奕纶子载纲、一等辅国将军。贝子绵清子奕权、二等辅国将军。克勤简郡王尚格子承智、顺承简郡王伦柱子春瑞、二等辅国将军伦忠子崇俭、三等辅国将军苏芬子承藩、三等奉国将军。郑亲王乌尔恭阿子宽略、奉恩镇国公永康子绵亨、绵达、绵忠、辅国公禧恩子徵寿、故辅国公敬敦子恒训、故二等镇国将军绵昆子奕桷、二等镇国将军吉恩子岳寿、敬斌子质淳、三等辅国将军。贝子绵清子奕榕、奉国将军纯惠子崇谦、奉恩将军。赏宽略、奕仁、奕綍、载钊、载纲、三等侍卫。奕榕、绵亨、徵寿、恒训、奕桷、质淳、四等侍卫。　　

○以查办番地。兼拏获要犯。笔帖式福明等下部优叙。　　

○予故四川汉州知州王希圣、浙江湖州府知府李堂、甘肃静宁州知州涂跃龙、永昌县知县聂庭仪、直隶易州知州林靖光、贵州安平县知县刘祖宪、入祀名宦祠。故湖北礼科给事中袁铣、直隶中书科中书赵鉽、贵州开泰县教谕周奎、陕西泾阳县教谕王汝梅、入祀乡贤祠。从总督宝兴、刘韵珂、富呢扬阿、讷尔经额、桂良、裕泰、巡抚贺长龄、李星沅请也。　　

○旌表守正捐躯湖南东安县民黄家惠妻刘氏。江苏赣榆县民相开俭媳张氏。　　

○给河南中牟、祥符、陈留、杞、通许、尉氏、淮宁、太康、扶沟、沈邱、鹿邑、阳武、西华、项城、睢、十五州县被淹被雹灾民一月口粮。并贷耔种仓谷有差。　　

○辛亥。谕内阁、吴文镕奏、遵旨明白回奏一摺。此案宋书魁、以监生邹皋才、挟嫌主使杀死宋必应等三命。在巡抚衙门呈告。该抚即批司饬令迅速详办。并以案关三命。县详供词与所控两歧。复饬再审。并无掷词不收之事。惟该民妇曾在府控告九次。臬司衙门控告三次。似此三命重案。何以并未亲提。著该抚确切查明。于定案时一并声叙。毋稍瞻徇。　　

○又谕、惠吉奏、筹办新漕事宜。请饬赶紧兑开等语。漕船各帮兑开迟早。乃运行第一关键。其沿途经过各河闸。自当豫为挑浚深通。俾免浅滞。至江南苏松二属。素因米多开行较缓。每致他省帮船被其阻压。所请无论何帮兑竣。即先开行。自系为速漕起见。现届新漕徵兑之期。著江浙各巡抚一体通饬各县帮赶紧兑开。务遵渡黄定限。傥其中稍有不齐。即令兑竣之帮漫越开行。毋庸停待。如江广各帮先至江口。亦准提令插档过淮。先行灌渡。至各帮渡黄后。是否仍须照依次序行走之处。并著该漕督随时体察情形。督饬妥办。毋任稍有阻滞。以利漕行而重储备。　　

○以江南粮价未平。缓买各帮丁应领行月等米。　　

○壬子。谕内阁、赛尚阿等奏、遵查天坛新建天门西南围墙坍塌情形一摺。著工部敬谨勘估具奏。天坛重地。看守稽查。理应严密。围墙以内。著责成太常寺堂官督饬坛户人役小心看守。其东西两首栅栏所设堆拨。是否足敷巡察。著步军统领衙门体察情形。如须添设堆拨。即行妥筹办理。并责令该弁兵等随时认真巡查。如有往来踰越。及偷窃甎木者。立即严拏究办。毋得日久疏懈。　　

○谕军机大臣等、本日召见江西宁都营参将谭恩、精力尚好。但年已六十有六。办理营务一切。是否尚能周妥。著壁昌、吴文镕、俟该员回任后。随时留心察看。傥将来精力稍衰。即著据实具奏。毋稍徇隐。将此谕令知之。寻奏、参将谭恩、体气尚为充足。当饬令回任。仍随时察看。据实奏明。报闻。　　

○直隶总督讷尔经额奏、保定得雪。得旨、我君臣共相庆幸。立春前后。必能续叨天贶也。　　

○山东巡抚崇恩奏报、自京回任日期。得旨、朕看汝才具颇堪成就。然封疆大吏。勤慎廉明。一字不可缺。日慎一日。不可稍忽。不期骄。不期侈。铭心刻骨。终身有益也。朕亦无非守此道耳。　　

○以喀喇沙尔增垦有效。予办事大臣全庆优叙。章京常寿等升赏有差。　　

○癸丑。上诣皇太后宫问安。　　

○谕内阁、户部奏、积欠案内仍未全完。请旨严催。开单呈览。各直省钱粮。丝毫皆关国帑。岂容积欠不完。任意延宕。所有直隶等省积欠案内地丁正杂银两。及应追应扣应估变等款。叠经降旨严催。而各该省完报者仍属无多。实属玩泄已极。现据该部查明、未完银钱粮石各数。著该督抚等严饬司道查明地丁正耗杂税等款。其徵存属库者。立即全数提解司库。赶紧报拨。其实欠在民者。亦即按限催徵。并令先将徵存属库及实在民欠数目。分晰确查造报。以杜影射。至应追应扣应估变项下。其业经完扣银两。迅即催提报拨。未经催追之款。著即认真查办。毋再悬宕。经此次饬催之后。如有仍前怠玩。各该督抚等即将承办之员据实严参。毋稍徇隐。　　

○又谕、户部奏、漕仓铜务应行解拨银款。请旨饬催。开单呈览。各省应交款项。岂容任意延缓。所有浙江等省应行报解各款共银七十四万六千八百余两。著该督抚暨仓场侍郎督饬各属、按款详查。应实贮者即行解部。已报完者造入拨册。并迅速分晰咨部。以备稽核。傥仍前延玩。即将承办各员查取职名议处。　　

○甲寅。谕内阁、礼部奏、遵旨查议一摺。赵景贤、籍隶归安。在乌程考试入学中式。实属有违定例。著即革去举人。免其治罪。赵炳言、自行检举。著加恩改为交部察议。至学政全书所载同省异府、同府异县、不准冒籍入学。其同城异县、是否准其通考之处。并无明文。应如何酌定章程。著礼部妥议具奏。又另片奏、籍贯舛错者。限一年内自行呈明等语。著照所议办理。　　

○又谕、刑部片奏、现在查办减等。内有照新例办理人犯五十余名口。可否一体减流等语。著俟缓决五次。再行奏明请旨。　　

○又谕、陆建瀛奏、查勘官荒地亩人证多半在京。请饬刑部就近提审一摺。此案现据供出代作呈词之户部书吏张森华、及商议赴官承买之阎明光、李殿芳、乔克勤、著步军统领衙门拏交刑部严行审讯。李云彪、冯进琦、杨东有等。俱著直隶解交刑部归案究办。宁晋县知县古韵、应得处分。著俟定案时声明请旨。　　

○以办理军需出力。浙江同知杨鹤书等下部议叙有差。　　

○贷江宁歉收八旗兵丁两月米银。　　

○乙卯。上御抚辰殿大幄次。赐蒙古王、贝勒、贝子、公、额驸、台吉、呼图克图等宴。并赏赉有差。　　

○以都察院左都御史文庆、充经筵讲官。　　

○赏阿巴哈纳尔扎萨克贝子桑斋萨拉特多布、双眼花翎。科尔沁扎萨克镇国公乌勒济济尔噶勒、辅国公帕拉巴、额驸乌济布彦、棍布色楞、喀尔喀扎萨克辅国公班当扎布、固噜色特、和硕特扎萨克头等台吉伊克默特多尔济、喀尔喀扎萨克头等台吉额林沁丕勒、阿拉善头等台吉布呢锡哩、花翎。　　

○科尔沁扎萨克冰图郡王林沁扎勒赞等七人。杜尔伯特扎萨克贝子鄂绰尔瑚雅克图等二人。阿巴哈纳尔扎萨克贝子桑斋萨拉特多布。阿巴噶贝子德木楚克达什。喀尔喀贝子阿第雅。乌珠穆沁镇国公桑噶扎布。喀喇沁额驸棍布旺沁。克什克腾扎萨克头等台吉毕玛拉吉哩第。乌喇特扎萨克头等台吉瑚毕图。库尔勒三品阿奇木伯克雅霍普。拜城四品阿奇木伯克阿布都拉。喀什噶尔四品伊什罕伯克阿布都哈哩克。沙雅尔五品噶杂纳齐伯克玉素普。和阗五品噶杂纳齐伯克伊斯玛依勒。叶尔羌五品科勒克雅拉克伯克雅斯等二人。伊犁五品商伯克鲁则依。土司宣抚司扎喜等七人。于中正殿门内瞻觐。　　

○丙辰。上御重华宫。赐库尔勒、拜城、喀什噶尔、沙雅尔、和阗、叶尔羌、伊犁、各伯克土司及外藩使臣等食。　　

○先是山西巡抚梁萼涵奏参、营弁擅受酿命。命严审究办。至是奏、署千总郭兆魁、擅受民人高学珍混控。将被告吕丰明锁捆。以致吕丰明愤激自尽。请从重发往新疆效力赎罪。将该管官交部严议议处。并自请议处。得旨、此案署河庄营千总世袭云骑尉郭兆魁、身为武弁。辄敢擅受民词。致酿人命。实属胆大妄为。玩法已极。著从重发往新疆效力赎罪。太原营参将得升、靖安营都司岳升、于属员擅受酿命。毫无觉察。实属形同木偶。著交部严加议处。太原镇总兵关亮、滥委酿命。暂行无庸交部议处。著即送部引见。梁萼涵、兼管提督。未能先事查察。著交部一并议处。　　

○两江总督壁昌奏、江苏兵匠米石。因灾缓缺。请在丹阳等县熟田漕粮、及截存防兵口粮、崇明食米项下。分别借拨。从之。　　

○赏库尔勒三等阿奇木伯克雅霍普、花翎。　　

○丁巳。孝庄文皇后忌辰。遣官祭昭西陵。　　

○上诣慈宁宫寿康宫前殿行礼。后殿问皇太后安。　　

○谕内阁、銮仪卫奏、恩利银库滋生银两。典置地亩。本年应收租银。除解到外。尚欠银二千三百二十一两零。其节年旧欠银至十八万七千四百余两之多。屡催不解。此项租银。系该衙门办公之用。自应按年徵收。不得任其拖欠。著顺天府直隶总督严饬各属、务将前项租银迅速催解。不许再有延宕。　　

