<!-- { "loadSidebar": true } -->
○谕军机大臣等、给事中巫宜禊奏、闽省漳泉二府。滥雇匪徒充当民壮。署惠安县知县陈偕灿、信任门丁陈四等需索各款。又另摺奏参、晋江县蠹役许吉即许开景、永春州蠹役陈彩、盘踞舞法。屡年被控。并将该二役所犯重案开单具奏。闽省吏治废弛。亟应整顿。若如所奏、地方官纵役殃民。民壮肆行酷虐。种种不法。贻害地方。深堪发指。前有人参奏署知县陈偕灿吸食鸦片各款。曾经降旨交祁寯藻等查办。并准黄爵滋毋庸会讯。此次所交各案。除陈偕灿被参各案。黄爵滋仍毋庸会讯外。其余各件。著祁寯藻、黄爵滋、邓廷桢、吴文镕、按照摺单所开。逐一亲提严讯。定拟具奏。原摺单均著钞给阅看。将此各谕令知之。　　

○展缓福建乏商应徵道光十七十八两年正溢课银。　　

○己亥。谕内阁、给事中周春祺奏、外省大员。不应以隔品试用人员署理一摺。著吏部议奏。其署湖北臬司之候补道查廷华、署直隶宣化府知府之候补同知师兆熊、署长芦盐运司之运判杨成业、是否违例之处。并著该部查明具奏。寻奏、查廷华系查炳华之误。查炳华、师兆熊、杨成业等署理各缺。均与例案相符。并无错误。该给事中所请、嗣后不应以隔品人员署理之处。应饬各督抚声明办理。得旨、嗣后凡遇藩臬运司道府出缺时。著该督抚等因地因时。察看情形。先尽递次应署人员署理。不得遽以隔品人员署理。其有一时乏人。亦著将不得不以隔品及试用人员署理之处。据实详细声明。以符定例而昭体制。　　

○谕军机大臣等、林则徐等奏、洋商捐缴银两。藉供经费一摺。广东查办鸦片。驱逐夷船。亟应筹措经费。现据洋商伍绍荣等呈请、将茶叶一项应得行用银两。捐缴三年。按卯解库听候提用等情。著即准其捐缴。俟年限届满。由该督等核明总数。奏请恩施。此项银两。著免其造册报销。该督等务须撙节动用。核实支销。将此谕知林则徐、怡良、并传谕豫堃知之。　　

○广西巡抚梁章钜奏、覆查保甲完竣。并严禁种买鸦片一摺。得旨、谈何易易。若稍不认真。无非空言塞责。于事何益。勉力为之。　　

○以翰林院编修杨能格、为广东乡试正考官。山东道御史高人鉴、为副考官。刑部郎中黄恩彤、为广西乡试正考官。主事林扬祖、为副考官。詹事府詹事慧成、为福建乡试正考官。翰林院编修路慎庄、为副考官。　　

○庚子。孝全皇后梓宫前月祭。命皇子行礼。　　

○谕内阁、明训奏、恳请开垦渔泡津贴丁差一摺。盛京陵寝祭品所需鱼果。向有官给山场河泡。派丁采捕交纳。近年需用日增。壮丁采办。不无竭蹶。兹据该侍郎查明该衙门所管捕鱼河泡。内有淤塞之处。相度土脉。均堪耕种。自应酌量调剂。所有此项淤乾地亩。加恩著赏给该衙门捕鱼采果壮丁。开垦耕种。俾采办有资。仍著该侍郎派员妥为经理。务使实惠均沾。　　

○又谕、前据御史杜彦士奏、闽省文武需索烟匪陋规各款。并漳泉盗匪日多。请饬认真缉拏。当交祁寯藻等查办。兹据逐款详查确讯。据实具奏。所有现经拏获黄这等争殴毙命一案。著交臬司常恒昌审讯明确。照例办理在逃之施叔宝、施金等。均系通夷贩烟要犯。著邓廷桢饬属严拏务获究办。至洋盗各款。或现经审办。或咨缉未获。著该督严饬各该营县。勒缉首夥各犯。务获审究。其失事地方文武。有案情较重。或讳劫为窃。或讳多为少者。即专摺奏参。以示惩儆。至吴偏等犯。日久无获捕务实属废弛。著该督按其承缉月日。查取职名。分别参处。仍督令严拏务获。以请闾阎而安良善。　　

○旌表守正捐躯陕西临潼县民刘兴才妻曹氏。　　

○辛丑。上诣绮春园问皇太后安。　　

○谕内阁、明岁各省举人。核计已届四科例应大挑。惟现在各省分发候补各员。人数壅滞。所有辛丑科大挑。著暂缓一科。于甲辰科会试后举行。　　

○又谕、何洛奉先因听从刘五等行劫案内。审依强盗情有可原。免死发遣。到配又复脱逃。经惠吉审照免死遣犯脱逃。请旨即行正法。兹据刑部援照道光十九年直隶拏获逃遣王四案。请照平常发遣人犯逃走例递回发遣处枷号鞭责免死。盗犯脱逃。与平常遣犯逃走。罪名轻重悬殊。案关生死出入。不厌精详。此案原犯情节。是否与王四案事同一律。著该部详核案情。悉心定拟。并向来新疆遇有似案件。作何办理。一并查明具奏。毋致两歧。　　

○以云南乡试副考官京畿道御史陈熙曾、为四川夔州府知府。户部员外郎庆勋、为云南乡试副考官。　　

○壬寅。遣官祭关帝庙。　　

○大学士军机大臣穆彰阿等议覆两广总督林则徐奏、请将窝贩烟土人犯船货产业。分别给赏拏获之人等语。查新例凡开设窰口烟馆兴贩鸦片本犯。与知情受雇之船户业主。其房屋船只。一律入官。上年筹禁浙省洋烟章程。兵弁拏获商渔船只成船烟土。将船及货一半赏给首获之人。余货分赏同查之人。又海船偷带烟土。舟人行户首告者。亦将船货统给。如货并不在船。系由水手中途偷带者。将货给还原主。船只仍赏首告之人。广东自应一律办理。至所称内地窝贩。亦可例推。请无论在洋在岸。一体照行等语。伏思海口船只。随处皆有员弁稽查。栽赃等弊。尚易觉察。在岸烟土。地方辽阔。穷乡僻壤。稽察难周。恐奸徒觊觎富民。栽烟诬害。不可不防流弊。所奏应毋庸议。从之。　　

○以工部左侍郎文蔚、署镶黄旗护军统领。镶白旗蒙古副都统白文治、署正红旗满洲副都统。　　

○癸卯。陕西布政使杨振麟、因病解任。以甘肃按察使陶廷杰、为陕西布政使。浙江盐运使岳镇南、为甘肃按察使。　　

○甲辰。谕内阁、天坛各坛树株。前经派员稽查。迄今已阅数年。著派桂轮、善焘、禧恩、连贵、桂德、惠丰、果升阿、祁俊、奕兴、白文治、于本月十八日前往敬谨查看。并将补种回乾树株各数目。详细查明。据实具奏。寻奏上。得旨、桂轮等奏、恭查天坛各坛树株完竣。著太常寺造具清册。咨送工部备查。其内外围各处。除实存各树外。所有风损回乾及缺空处所。应否补种树株。著即行知该管衙门查明酌量补种。　　

○又谕、哈丰阿奏、查阅官兵技艺一摺。镶白旗佐领格成额、凤鸣、俱年逾六旬。步射平庸。著勒令休致。镶黄旗恩骑尉保林、正黄旗恩骑尉舒玉、俱年老力衰。正黄旗云骑尉吉升、正蓝旗云骑尉伍尔滚泰、恩骑尉双禄、步箭均属平常。著照例开缺。将应袭之人另请承袭。奏明请旨办理。其擡炮一项。不敷应用。议请添铸六十位。共需工料价银一千一百两零。著即于陕西藩库闲款给发。作正开销。毋庸捐廉办理。至该处挑出精锐备战兵三千五百名。现据查明操演均已纯熟。即于此项兵丁内择其尤为熟练者。选拔一千五百名。一切军火器械。妥为料理。以备缓急。著照所议办理。务须认真操练。不得有名无实。　　

○谕军机大臣等、理藩院奏、已革土默特贝子旗台吉庆宝、遣抱告喇嘛洋齐克旦巴在京呈控一摺。已革台吉庆宝、因家奴盗砍茔树一案。屡控不休。曾经理藩院将本案印照、并查出旧稿印式、咨行热河都统核对讯办。业因比勘印文不符。将该台吉拟罪。兹又遣人呈控。并牵涉承审司员喝令画供等情。案关罪名出入。虚实均应彻底根究。且悬宕数年。翻控不止一次。必须虚衷推鞫。当堂指示明确。方可折服其心。著阿勒清阿调取各项案卷印文。提集案内人证。秉公研审。并著将印照及检出钤印陈稿。对众比较。总令该台吉俯首无辞。以成信谳。将此谕令知之。寻奏、调取钤印旧稿并印照当堂比较。讯明达玛林扎布、实非庆宝家奴庆宝俯首无辞。应于原犯呈递封章边远军罪上加一等发极边烟瘴充军。系蒙古旗人折枷免遣。达玛林扎布、虽非庆宝家奴。其茔树回乾。并不向庆宝告知。辄行砍伐。应照不应重律酌加在茔前枷号一个月。承审司员严达、讯无喝令画押等情。惟未能虚衷鞫问。折服其心。应交部议处。下部议。从之。　　

○乙巳。谕内阁、前因吉林滥扣兵饷。帮贴京员。该将军曾否与该副都统商酌会衔。降旨令辑瑞明白回奏。兹据奏称、此项摊扣饷银。经该将军与前任副都统咸龄、画行存案。咨行时该副都统曾经商酌会衔咨行。辑瑞、咸龄、均著交部严加议处。寻议革职。得旨、加恩赏给四等侍卫。在大门上行走。　　

○御前大臣定郡王载铨等覆奏、臣等面奉谕旨。奏事处司员当差辛苦。向无出路。著酌拟鼓励章程。伏查奏事处向设司员六人。内务府四人。各部院二人。轮班当差。八年限满。差使无误者。列为二等。即勤奋出色之员。亦仅空列一等。并无升迁外用之例。今请于六人内如实有差使奋勉、始终不懈者。每届京察。御前大臣将合例者保列一等一员。带领引见。候旨记名召见。开单请简关差道府。仍不占本衙门额缺。傥循分供职。即不必保奏。余照旧章。毋庸更改。从之。　　

○丁未。上诣绮春园问皇太后安。　　

○御勤政殿听政。　　

○谕内阁、裕泰奏、审拟包揽词讼人犯一摺。此案彭大等在京包揽词讼。业经步军统领衙门拏解湖南。由该抚审明定拟。惟彭大之弟彭汶卓等、及李义兴家属。均在京居住。其所开升官各店。难保无外省民人投寓。仍前包揽词讼。著步军统领衙门顺天府五城即将彭大家属彭汶卓等、及李义兴家属。一并逐令回籍。毋许逗留。　　

○又谕、给事中巫宜禊奏、教职保举知县。班次壅滞。请酌议疏通一摺。著吏部议奏。寻奏、原奏请照教习之例。自俸满引见日起。扣足三年。呈请分发。签掣各省补用。应如所奏办理。至所请免其试用一节。查各项分发。皆分别试用。今既援照教习之例。自应试用二年。不得以教职历俸。牵涉计算。如有年力就衰、不堪供职者。照月选官例。察看拟改。从之。　　

○湖南巡抚裕泰奏、续获拜会抢窃匪犯。得旨、所办好。一力查缉。毋许懈怠。　　

○镶蓝旗汉军都统特依顺保、因病解任。以理藩院尚书赛尚阿、兼镶蓝旗汉军都统。　　

○以云南迤东道朱士达、为四川按察使。　　

○戊申。上诣大高殿行礼。　　

○还宫。　　

