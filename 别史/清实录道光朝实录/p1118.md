<!-- { "loadSidebar": true } -->
□孟啊喇攻破。逆夷兵船。纷纷遁回。请选派乡勇。厚集兵力。赶紧修筑虎门炮台。安置炮位。以壮声势而资抵御。广东省城东北陆路名燕塘墟。贼若乘间而入。顷刻可至。其要隘莫过于城东之大沙河。宜筑长堤。省城西南地名龟冈。其东岸宜设营兵。使彼首尾不能照应。水陆皆可制胜等语。逆夷恶贯满盈。结怨各国。现在传闻有口□孟啊喇攻袭之语。著奕山等密查粤省所泊夷船驶去若干只。夷众传说若何。如果该国有事。逆夷陆续逃遁。该国夷人在粤甚众。总可得其实在底里。或系他国与逆＜?口英＞有争斗之事。或口□孟啊喇纠集别国。与之为难。均著查访明确。据实速奏。该将军等前奏、修复虎门各路炮台。必须由内及外。次第办理。此时该逆如果将船只陆续撤退。留泊广东无几。正可趁此赶紧购料兴工集事。毋稍观望。并著奕山相度机宜。傥可乘该逆窘迫之际。出其不意。明攻暗袭。殄灭无遗。亦足以抒众愤而快人心。至燕塘墟。大沙河。龟冈。为贼陆路所必经。应否筑堤设营水陆交严之处。著奕山等相度地势。妥筹办理。该御史原奏。著钞给阅看。将此由五百里谕令知之。　　

○又谕、据御史苏廷魁奏、传闻＜?口英＞逆本国。为口□孟啊喇攻破。缘口□孟啊喇为夷船聚集之所。＜?口英＞逆占据。尽收其税。口□孟啊喇怨之最深。乘虚捣击。是以逆夷船纷纷遁回救援等语。逆夷恶贯满盈。上干天怒。现在浙省叠次受创。若复为邻国所袭。则首尾不能相顾。自必势穷力竭。著奕经等趁此夷情窘迫之际。乘机进剿。大彰挞伐以扬国威。断不可坐失机宜。至福建省洋面鼓浪屿等处。尚有夷船停泊。亦宜及时攻剿。著怡良等相度情形。力加惩创。毋得稍存观望。将此由五百里谕令奕经、特依顺、文蔚、齐慎、耆英、怡良、刘鸿翱、刘韵珂、知之。　　

○以通政使司副使陈孚恩、为太仆寺卿。　　

○以右春坊右庶子孙瑞珍、充日讲起居注官。司经局洗马孙葆元、署日讲起居注官。　　

○壬辰。上诣绮春园问皇太后安。　　

○谕内阁、孟保等奏、攻克几汤贼寨。收复达坝噶尔等四处营寨地方一摺。上年森巴番夷。勾结三部落贼匪。侵占唐古特营寨地方。经该大臣等进兵攻剿。歼毙贼首倭色尔。并拏获勾结滋事之拉达克贼目谷朗堪等四名。前后共杀毙森巴及拉达克贼目四十余名。投降者八百三十六名。及几汤克复未及两月。即将夷贼所占之达坝噶尔等处营寨地方一千七百余里。全行收复。现在边境肃清。孟保、海朴、督办军务。调度有方。蒇功迅速。均著交部从优议叙。所有出力官弁。著即查明据实保奏。候朕施恩。阵亡番官番兵。查明照例办理。其堆噶尔本各营寨逃散番民。并著札饬噶布伦等妥为安抚。应办善后事宜。著孟保等体察情形。妥议章程具奏。　　

○谕军机大臣等、据孟保等奏、审讯夷贼滋事情形。并安置投降贼匪等语。该夷贼等勾结滋事。因森巴头人倭色尔、被唐古特杀毙。率众乞降。本属法无可贷。惟既经悔罪投诚。未便概行诛戮。所有现在投降之八百三十六名。著照所议。于藏属设有营官处所。酌量地方大小。人数多寡。均匀摊派。责成各该处营官严加拘禁管束。是否安静。仍造具花名。按季结报。以备查核。将此谕令知之。　　

○又谕、本日耆英等奏、逆夷大帮船只。窜至乍浦洋面一摺。据称初七日午刻。有逆夷火轮船二只。大小夷船二十余只。由乍浦所辖之黄盘山东首洋面而来。未刻。火轮船拖带三板船。自彩旗港驶入西行汛停泊。旋复往来游奕。已函致副都统长喜。会同扬威将军等派令员弁。督率兵勇。画夜防守。并委令伊里布带员驰往。设法羁縻等语。该逆甫经退出宁波。又复驶至乍浦外洋。意图攻击。猖獗可恨。现已由六百里谕令奕经及牛鉴等、加意防范。相机攻击。耆英、特依顺、刘韵珂、仍当督饬文武员弁。一面严密防维。一面详加体察。如有可乘之隙。务当明攻暗袭。切勿任其披猖。其尖山等处附近省垣。尤当小心防御。恐该逆声东击西。暗施诡计。不可不严加防范。毋许稍有疏虞。将此由六百里各谕令知之。　　

○又谕、本日耆英奏、逆夷大帮船只。窜至乍浦洋面一摺。据称初七日午刻。有逆夷火轮船二只。大小夷船二十余只。由乍浦所辖之黄盘山东省洋面而来。未刻。火轮船拖带三板船。自彩旗港驶入西行汛停泊等语。该逆猖獗异常。甫经退出宁波。又复驶至乍浦外洋。意图扰掠。实属可恨。现在耆英等极力防堵。并于尖山等处加意严防。诚恐该逆分＜?舟宗＞肆扰。乘势窜入上海各海口。著牛鉴、陈化成、督率文武员弁。认真防范。毋稍疏虞。牛鉴前奏、于紧要海口加筑土塘土牛以资捍卫。是该督于防守要隘。尚有把握。著即谆嘱将弁兵丁。如有夷船驶至。切勿早开枪炮。俟该逆逼近。其势足以相及。再行并力轰击。以收实效而壮干城。将此由六百里谕令知之。　　

○又谕、本日据耆英等奏、逆夷大帮船只。于初七日由乍浦所辖之黄盘山洋面驶至。往来游奕。已函致副都统长喜、派令员弁。督率兵勇。昼夜防守。并委令伊里布、带员驰往。设法羁縻等语。逆夷诡谲异常。甫经退出宁波。复往乍浦洋面窥伺。总因未受大创。以致肆行无忌。现在省城并尖山等处。已谕令耆英等加意防守。并谕令牛鉴等防守上海各口矣。该逆此次驶至乍浦。本在意中。谅该将军等早应料及。豫作准备。惟该处拴力是否足敷攻剿。傥稍形单弱。著即酌调各路劲旅。并可靠将备。速赴该处严密防堵。如有可乘之隙。仍遵节次谕旨。激励将士。相机攻击。断不可令该逆再为得手。是为至要。将此由六百里谕令知之。　　

○贷河南孟县修筑护城堤银。　　

○癸巳。谕内阁、托浑布奏、请将秋审题本展限等语。该抚现赴登莱青一带阅兵。并办理防堵事宜。所有本年山东省秋审。著派藩司杨庆琛。会同臬司勘审具题。　　

○谕军机大臣等、托浑布奏、查勘海口。校阅营伍一摺。据奏莱州府属之胶州即墨各海口。为南汛藩篱。青州府属各海口。亦通南商船只。必须亲往履勘。顺道考核胶州等营官兵。即由青州赶回省城。勘办秋审等语。已明降谕旨。派藩司杨庆琛。同臬司王笃、会勘该省秋审矣。昨据耆英等奏。逆船退出宁波后。近有二十余只。在乍浦洋面游奕。该逆行踪诡秘。出没无常。山东防堵事宜。甚关紧要。著托浑布于阅伍事竣后。仍行驻劄登州。将一切防堵事宜。再行妥密布置。期于有备无患。是为至要。将此谕令知之。　　

大清宣宗效天符运立中体正至文圣武智勇仁慈俭勤孝敏成皇帝实录卷之三百七十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。四月。甲午。黑龙潭。觉生寺。设坛祈雨。上诣黑龙潭神祠拈香。命皇四子奕詝诣觉生寺、皇五子奕誴、诣清漪园龙神祠、皇六子奕?、诣静明园龙神祠、拈香。　　

○谕军机大臣等、奕经等奏、江面钉桩筑坝。阻截夷船。进兵攻取镇海一摺、据奏浙洋海水。由镇关直达慈溪余姚。拟于蜀山渡及梅墟地方。相度形势。钉桩筑坝。设法收复镇海定海等语。览奏已悉。逆目罗卜丹。带领夷匪千余人。在招宝山驻守。镇海夷船停泊三只。意图牵制我兵。得以大帮分扰他处。现在乍浦已有逆船二十余只。该处毗连江苏。地方紧要。尖山一带。系属省城门户。傥有逆船驶入。关系非细。该二处兵力。如觉单薄。自应添兵防守。若以全力攻复镇定二城。转至乍浦尖山或有疏虞。实属得不傥失。著该将军等一面于曹江余姚等处严密防堵。一面速派参赞一人。统带得力弁兵。驰往乍浦。相度机宜。可剿即剿。当守则守。切勿顾此失彼。致堕逆夷诡计。昨据耆英等奏、派委伊里布、咸龄、驰赴乍浦。设法羁縻一节。是一见逆船。即惊惶失措。先事羁縻。办理殊未得宜。已明降谕旨。令耆英即赴广东将军任矣。所带伊里布、咸龄、即交奕经刘营差遣。如无可委用之处。即一面奏闻。一面饬令回京。该将军等受国重寄。责无旁贷。现在逆夷已在江浙交界处所。分兵游奕。务当通筹全局。和衷商搉。总使逆夷诡谲伎俩。不得再施。庶可设法歼除。不致蔓延江浙沿海地面。方为不负委任。勉之又勉。打获胜仗。由六百里或六百里加紧驰奏。自不待言矣。如别有紧要情事。亦著由六百里驰奏。将此由六百里加紧谕令知之。　　

○又谕、本日已降旨著耆英驰驿前赴广州将军之任矣。广东自上年＜?口英＞逆犯顺以来。占据香港。闯入虎门。前据奕山等奏报。香港未能即时收复。惟议守省城。以填塞省河为先。其次修筑虎门炮台。进取方有把握等语。现在省河填塞究竟若何。是否足资抵御。其虎门炮台。现在是否动工修筑。何时可以工竣。著耆英到任后确切查明。据实具奏。至香港地方。岂容被逆夷久据。现在广东炮台等工。如已妥为豫备。正可乘机进取。明攻暗袭。收复香港。以伸国威。即著责成该将军一力筹办。毋负委任。其钦差大臣关防。即著带赴广东任所。将此由六百里加紧谕令知之。　　

○以参赞大臣特依顺、署杭州将军。　　

○湖北布政使刘体重、因病解任。以陕西按察使朱士达、为湖北布政使。广东盐运使傅绳勋、为陕西按察使。　　

○乙未。孝端文皇后忌辰。遣官祭昭陵。　　

