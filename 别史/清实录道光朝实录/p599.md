<!-- { "loadSidebar": true } -->
○庚午。谕内阁、朕恭阅康熙五十九年圣祖仁皇帝实录。内载吏部等衙门会议各直省督抚题裁闲冗官共三百三十六员。应照所题裁汰。奉圣谕。口北道缺不必裁。余依议。钦此。复据吏部查明。以后各省裁汰文职闲冗官员。单开雍正年间。共裁二百五十余员。乾隆年间。共裁三百三十余员。嘉庆年间。共裁二十余员。道光年间。裁汰二员。朕详加披阅。仰见我朝列圣相承。澄叙官方。删除冗滥。至为详慎。国家设官分职。原以保乂民生。必使闾阎获益。方足收指臂之效。若任令冗员滥竽充数。其本任既无事可办。而各员官廨一切公用。不能尽出已资。势必取之民间。是多设一官。百姓反多受一官之累。即如近日徐寅第收受节寿陋规一案。显系州县朘削脂膏。藉以供应。据此一端。已可概见。嗣后若不分别裁汰。则闲冗相仍冒滥。欲卫民而转以病民。朕心廑保赤。非为节省俸糈起见。总期有裨民生。官不虚设。始足以臻上理。著各直省督抚及各河督盐政悉心核议。于所辖文职闲员。如有可裁者。酌量裁汰。据实奏闻请旨。用副朕慎简官僚、勤恤民隐至意。将此通谕知之。　　

○又谕、奕纶等奏、遵旨保送翼长一摺。所有泰陵总管一缺。著准其以顺昌保送。即咨送部旗。与京旗应升人员。照例一体拣选。带领引见。奕纶等前请保送二员。与奏定章程不符。其自请议处之处。著加恩宽免。　　

○又谕、前因琦善奏参蒋兆璠致书徐寅第一案。当派特登额等赴直隶秉公审讯。业已讯出徐寅第得受蒋兆璠馈送节寿陋规。至二千四百两之多。经特登额等按律问拟。当降旨照所议完结。在徐寅第所属二府五直隶州四十八州县。既经收受陋规。必不止蒋兆璠一人。惟蒋兆璠不能指出实据。各州县佥供并无致送节寿陋规情节。并出具切实印结。朕亦姑免深究。徐寅第在直隶平日居官。尚非声名狼籍之人。而其得受陋规。已盈千累百。至于此极。因思各直省道府。贤愚不等。岂尽皆廉介自好之员。似此得受陋规者。恐亦不少。国家设官分职。原以安抚百姓。道府大员。营私肥己。该州县等岂能自出己资。无非朘剥小民脂膏。以为逢迎上司之举。实堪痛恨。多设一官。百姓即多受一官之累。非以安民。适以病民矣。各督抚经朕特简。具有天良。务须破除情面。力挽狂澜。严查所属司道府如有得受陋规者。严参惩办。以儆其余。不得以狷洁自持。即为无忝厥职。嗣后各直省督抚。固宜洁己奉公。尤须正色率下。傥正已而不能率属。则是形同木偶。于地方有何裨益。一经访闻。惟该督抚是问。决不宽贷。将此通谕知之。　　

○又谕、钟昌奏、东北两路行宫。应行黏修处所。请饬勘估一摺。东路隆福寺、桃花寺、白涧、烟郊、四处行宫。本年应行黏修。据奏情形较重者五项。暨去年驳缓之款。共二十八项。著总理工程处派员勘估修理。其盘山、汤泉、暨古北口内外各行宫。均非朕常莅之地。俱著暂缓黏修。将来遇朕巡幸时。自必先期降旨。应如何豫备。候旨遵行。至各该处所有陈设铺垫等项。交该总管妥为收贮。其看守兵役人等。亦应酌量裁撤。或应留四五人。或应留一二人。分别处所照料。抑就近交地方官经理。更为妥协。俱著内务府大臣妥议章程具奏。寻奏、各处行宫。应仍令原设弁兵看守。除千总委千总苑丞苑副各员。照旧额设外。拟裁盘山兵二十一名。汤泉兵十名。＜?髟了＞髻山、南石槽、密云县、瑶亭、怀柔县、五处兵十二名。古北口外巴克什营黄土坎二处。道光三年九年业经酌留兵丁看守。无庸查办。其喀喇河屯、王家营、常山峪、两间房、中关、十八里台、波罗河屯、张三营、吉尔哈朗图、阿穆呼朗图、十处兵。每十名内酌裁三名。得旨、所有盘山行宫存贮陈设。及酌裁弁兵各事宜。著内务府另行议奏。其古北口外吉尔哈朗图、阿穆呼朗图、二处行宫。著裁去。余依议。寻又奏、请裁盘山委署千总二员。兵四十一名。吉尔哈朗图、阿穆呼朗图、二处千总二员。副千总二员。兵三十七名。从之。　　

○以病痊总兵官史善载年力就衰。命以原品休致。　　

○户部议准、江苏巡抚程祖洛疏报、靖江新涨田十一顷五十六亩有奇。照例升科。从之。　　

○除江苏靖江县坍折田九顷八十六亩有奇额赋。　　

○辛未。谕内阁、据御史珵光等奏、江苏解官莫如柏。押解颜料赴库。有银朱二百二十二箱。验收时。查出黄土二箱。据该解官声称、向由江苏铺户承办。未经检查。显有偷换情弊。著程祖洛查究明确。据实具奏。解官莫如柏、即饬令速回江苏。以备查讯。　　

○又谕、前据御史姜梅奏、东城副指挥张怀涑、久病旷职。请勒令开缺。当降旨令都察院堂官查明具奏。兹据那清安等奏、该副指挥张怀涑、因病请假。扣除两次销假日期。并未逾告病例限。至吏目法位、帮同照料饭厂。系照向办章程。该副指挥并无私托法位料理情事。惟该副指挥患病日久。一时未能就痊。张怀涑著即开缺。病痊后交吏部照例办理。所有东城副指挥一缺。著照例拣补。嗣后司坊官员。如有久病旷公。即著随时查明核办。以重职守。　　

○赏借喀尔喀扎萨克郡王多尔济喇布坦、俸银五年。修理祖茔。　　

○旌表守正捐躯直隶深州民李海宽妻耿氏。　　

○封闭广西临桂县金带江等处铁矿。从巡抚祁＜?土贡＞请也。　　

○壬申。谕内阁、长龄等奏、请安设腰台一摺。阿克苏之齐兰台、与叶尔羌之雅哈库图克台接壤。均系戈壁。程站较长。据该将军等查明、请于适中之地分设腰台二处。著照所请、沙井子地方。分设腰台一处。即令齐兰台笔帖式兼管。色瓦特地方。分设腰台一处。即令雅哈库图克台笔帖式兼管。并著于两腰台各派外委一名。字识一名。兵丁五名。官马十五匹。官牛十只。回子二十户。回子马二十匹。以资接递运送。该将军等即移咨该二城。各按所勘地址。多穵井眼。于来岁春融。建盖台房。所需工料无多。即由该大臣自行筹办。　　

○又谕、前因兵部议驳御史达镛条奏、明定双单好格式。酌量予以定额。当交该部再行妥议。兹据该部奏称、武闱挑取双好。分按各围应试人数。每百名酌挑二十二名。不及百名者。即按数递减等语。分围校阅。务在严明得人。嗣后监射较射大臣。总须严加鉴拔。每百名挑取不得逾二十二名之数。如不得人。即再行减少。亦无不可。断不得以才技未娴之人。勉强挑取充数。致滋冒滥。　　

○又谕、工部奏、本月二十日。王引之住宅门内。拾得工部制造库旧稿四件。稿面稿底。及稿内正文稿后年月日期。俱已裁去。祇存行取户部物件、及办买物料单。此项稿件。究系何人偷窃裁割。必应查拏根究。著步军统领衙门顺天府五城一体严拏务获。从重究办。再该库上年被窃之稿。共有三百余件。此次所拾之稿。如查系在上年遗失稿数内。该司员等业经参处。无庸再议。如系近日复行遗失之稿。即著将现在该管司员奏请交部议处。　　

○谕军机大臣等、长龄等奏、讯据自霍罕回之伯克等禀述情形。悉心筹议一摺。朕自上年九月。派长龄等前往新疆。节经降旨。不过令设法购线。并未特令向霍罕伯克缚献贼目。送出民回。该将军等沾沾向霍罕要人。堂堂天朝。转为霍罕牵制。岂不为外夷所揣摩。其吊噶尔拜一名。留之何益。著即遣回。傥霍罕遣使来求通商。当明示以大皇帝天恩浩荡。尔等如要通商。我当奏闻大皇帝。许丙仍旧通好。其茶叶大黄。俱在所不禁。从前抄没安集延物件。亦可发还。兼可免其货税。如此明白宣谕。义正词严。庶可折其倔强之心。而示我宽仁之度。该将军等既令作霍尔敦寄信。即将信稿遇使呈览。务须得体。不可草率。至霍罕伯克迈买爱里、年仅二十五岁。其事务俱系明巴什作主。何以所属夷众。都愿通商。独明巴什一人不肯。明巴什是否即系贼目。或另有奸谋。著密查具奏。至所请暂留哈丰阿、郭继昌、二员。既有壁昌在彼镇抚。何以又须该提镇督同操练。惟据长龄等奏、壁昌祇能。居中调度。未便出敌。著该将军等自行酌量。如必须在彼。即令暂留。或办理善后完竣。即令各回本任。朕亦不为遥制。其另片奏、各城新添官兵应需粮料。就近筹备供支。现在叶尔羌城添驻官兵五千余名。粮料倍蓰于前。请改徵本色如数交纳。此外不敷粮八千余石。又巴尔楚克新设官兵。俟壁昌另行筹款等语。该将军等祇顾目前。不思远图。总之添兵不能不添粮。添粮不能不采买。采买即不能不扰累回众。岂不令回众寒心。势将勾通霍罕。更难办理。终必归朕所云内外俱困而后已。该将军等仍遵前旨。再行妥议。务令足壮国威。仍不至扰累回子。方为妥善。其乌什一路。及树窝子一带。从前齐慎在彼驻兵处所。酌派官兵千名。或数百名。在彼驻扎。一遇贼氛。即可抄其后路截击。令贼匪首尾不能相顾。是否有益。著该将军等查明具奏。又本日舒伦保奏、请鼓励和阗防守堵御出力之文武官弁兵丁大小伯克一摺。和阗祇哈丰阿、孝顺岱、带兵在彼一过。该官兵书吏伯克等、祇系数月防守。所有请将都司王之贵等鼓励之处。著不准行。长龄等传谕该大臣舒伦保可也。将此由六百里谕令知之。　　

○以上年叶尔羌赶磨守城兵粮、及采买粮石运送大营出力。赏粮饷章京瑞麟、伯克多列素皮、伊斯堪达尔、玉努斯、花翎。笔帖式达春布等、蓝翎。余升选有差。　　

○户部议准、浙江巡抚富呢扬阿疏报、鄞、象山、二县开垦田四十六亩有奇。照例升科。从之。　　

○癸酉。上诣寿康宫前殿行礼。后殿问皇太后安。　　

○谕内阁、宗人府奏、移驻盛京宗室文恪、染患痰症。可否免其前往一摺。移驻盛京宗室文恪。前因伊母故告假来京。事毕即应起程前往。据称现患痰症未痊。尽可到彼调治。若因其患病。即准令住京。将来纷纷效尤。成何事体。文恪、著即饬令前往盛京。　　

