<!-- { "loadSidebar": true } -->
○以闽浙总督行寓被窃关防。勒缉限满无获。革疏防知县沈功枚等职。知府尚开模等、下部议处。　　

○给湖南华容县及岳州卫被水军民一月口粮。　　

○壬戌。谕军机大臣等、铁麟奏、遵旨查看河道情形一摺。据称微山湖收水。例应一丈四尺。近年雨泽愆期。收不足数。湖边滩地涸露。该处民人。不免有耕种杂粮等事。湖心存水。不敌湖边滩地之宽。恐此后借名开垦升科。逐渐侵占。于济运事宜。大有关系等语。每年重运经临。全赖湖水收足。届时启放。方资浮送。若湖边滩地私种杂粮。逐渐侵占。是运河要道。变为田亩。该民人始则幸冀水涸。不致淹没。继而私筑堤埂。以塞来源。数年之后。必将藉众违例。吁恳耕种。亟应严行示禁。以利漕行。著陈銮、麟庆、栗毓美、杨庆琛、派委明干道府大员。不分畛域。会同履勘。查有私行耕种情弊。立即禁止。并著将该民人等、妥为安置。毋得张皇扰累。经此次会定章程。遍行晓谕之后。傥再有私垦耕种。以致侵占河道。定当照例治罪。决不宽贷。将此谕知陈銮、麟庆、栗毓美、并传谕杨庆琛知之。寻栗毓美奏、微山湖界峄滕铜沛之间。为东南两省济运水柜。最关紧要。从前民地湖滩。毗连错杂。一经涸露。难免冒耕。本年湖潴水涨。湖滩民田。多在水中。应俟水退。再行会勘。从之。　　

○刑部右侍郎赵盛奎、因病解任。以礼部右侍郎王玮庆、兼署刑部右侍郎。　　

○准浙江金衢所、台州前、帮船遭风沈失米石。分限买补。　　

○癸亥。上诣绮春园问皇太后安。　　

○谕军机大臣等、耆英等奏、天桥厂海口水师营战船。巡哨海洋。追获鸟船一只。摉出子母炮八个。均装有铅药。又有喷筒八个。并缭刀等军器各件。现在审讯。又于猪岛洋面追缉鸟船。捦获匪犯二名。枪毙贼犯数名。该匪等胆敢放枪拒捕。驶船逃逸。现饬水师严缉等语。该犯蔡幅等、既供称由广东潮州府放洋。何以拘验船票。数目不符。且子母炮喷筒等件。均系官制军器。如系商船。不当有此违禁器械。究竟从何得来。必应彻底根究。其猪岛洋面鸟船。拒捕后逃窜无踪。尤为可恶。业经该犯供称在山东洋面抢劫二次。不可不严行审办。所有盛京天桥厂海口。查获船只人犯蔡幅等十七名。猪岛洋面。所获赃犯李红洪罕二名。均著解交盛京刑部奉天府尹衙门会同该将军等严行审讯。按律定拟具奏。仍严饬水师追缉逃逸匪船务获。余著照所议办理。将此谕令知之。　　

○改铸直隶宝坻县主簿分管地方捕务兼理河道堤工条记。从大学士总督琦善请也。　　

○礼部议淮、河南巡抚朱树疏报、采访固始县节妇吴竹氏等十口。安徽巡抚色卜星额疏报、南陵县曹张氏等一千三百五十二口。湖南巡抚裕泰疏报、清泉县王陈氏等五百九十三口。各请建总坊旌表。从之。　　

○修浙江镇海县石塘。从巡抚乌尔恭额请也。　　

大清宣宗效天符运立中体正至文圣武智勇仁慈俭勤孝敏成皇帝实录卷之三百二十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十九年。己亥。八月。甲子朔。谕内阁、车林多尔济奏、查明调兵迟延各员。分别参处一摺。乌梁海右翼散秩大臣达什济克巴、经车林多尔济调伊带兵前赴军营。迄今并未赴营。兵丁亦未到齐。怠慢已极。达什济克巴、著交部严加议处。副都统衔车伯克达什、本旗应派兵丁。迄今亦未全行到营。殊属疏懈。车伯克达什、著交部议处。散秩大臣达尔玛阿扎拉、虽属误期。但伊先带领本翼官兵一百七十余名。赶至营中。尚属奋勉。著毋庸议。总管贝津、本旗之兵。虽未到全。伊亲带本翼兵丁九十余名。先行赶到营中。奋勉当差。功过尚足相抵。总管达赖、本旗兵丁虽短十余名。尚能先事赶到。其应行议处之处著宽免。　　

○又谕、户部奏、潮桥运务。亟应整顿疏销。以清积欠。广东省潮桥每年额销盐引。本不为多。果能经理得宜。自不难年清年款。乃自道光十三年以来。屡经该督奏请展缓奏销积欠。始则选商专办。继复设局官为经理。行之未久。仍请改归商办旧章。徒事纷更。毫无实济。兹又请定限二年。设法招商。其未招商以前。摊捐筹补。傥使二年后商运乏人。又将如何办理。且据称疲乏之埠。现已增至十一埠之多。若不亟加整顿。日久因循。必至全局涣散。于鹾务大有关系。著该督等体察情形。从长筹画。务于疲悬各埠。察其致敝之原。力加振作。必使引目疏销。商情踊跃。额课无虞短绌。积欠渐次清厘。毋得专顾目前。补苴敷衍。务当筹及久远。核实办理。以祛积弊而肃鹾纲。　　

○以驱逐哈萨克妥速。赏乌里雅苏台参赞大臣车林多尔济亲王俸一年。阿勒台乌梁海散秩大臣达尔玛阿扎拉头品顶带。余加衔升叙有差。　　

○豫拨东河道光二十年防险银十万两。以六万两归还道库垫发甎价。四万两采办碎石。从河道总督栗毓美请也。　　

○乙丑。上诣大高殿行礼。时应宫拈香。　　

○还宫。　　

○遣官祭文昌帝君庙。　　

○谕军机大臣等、前因有人奏、山西平遥县大盗金铃子聚夥分劫。轮奸毙命。降旨令申启贤密速掩捕。旋据奏到拏获盗犯金铃子即张金淋则、及夥盗米疤牛则、赵更牛则、崔老二、四名。复降旨令将该犯等监禁。听候查办。此案盗犯金铃子即张金淋则等、叠次劫窃田栽等家。已据供认不讳。惟于原奏在平遥县强劫富户轮奸幼女剁足毙命。及交城县轮奸母女二人毙命之案。坚称并无其事。亦未据该二县详报有案。显有避重就轻情事。且恐该地方官实有规避处分。冀图消弭等弊。著隆文于查办陕西灵住控案完竣后。顺道至山西省城。将该盗等有无轮奸毙命之案。明查暗访。彻底根究。务得确情。按律定拟具奏。地方官如有消弭规避等情。亦著据实严参。毋任化大为小。以致淫凶漏网。是为至要。原摺著钞给阅看。将此谕令知之。　　

○以祭社稷坛。自是日始。斋戒三日。　　

○丙寅。以署镶红旗汉军副都统齐哴阿、为镶白旗汉军副都统。前任西宁办事大臣苏勒芳阿、署镶红旗汉军副都统。　　

○命陕甘总督瑚松额拨银六千八百六十两。解赴和阗。备道光二十一年经费。　　

○丁卯。祭先师孔子。遣协办大学士吏部尚书汤金钊行礼。　　

○谕内阁、御史曹履泰奏、请湔除州县积弊一摺。州县为亲民之官。必应力除扰民诸弊。始可无冤民。无积案。若如该御史所奏、城市之有保歇。差役门丁。往往藉以舞弊。有买票投保诸名目。不肖绅衿。从中为之交结。讼棍代书。从中为之包揽。以致乡村愚民。每因讼破家荡产。更有甚者。差役扰害地方。凡遇案情微细。任意拖延。地方官并不能催结。甚有事关人命。州县未及踏勘。业经抄抢株连。种种扰害等语。此种恶习。深堪痛恨。不可不严行饬禁。著直省各督抚破除积习。力加整顿。遇有前项弊端。密拏暗访。按律惩办。毋稍瞻徇。以清案牍而靖闾阎。将此通谕知之。　　

○又谕、御史曹履泰奏、请禁滥委佐杂。酌裁发审幕宾一摺。国家设官分职。大小相维。近来佐杂各员。分发到省。即夤缘督抚分府委用。或道府指名求派。平日薪水之资。摊派州县。遇有提案。虑其簸弄。加意款接。如果实有其事。自应严禁。著各直省督抚通饬所属道府。一体湔除积习。凡分府佐杂。毋许过多。遇有道府求派。概行驳饬。至幕友襄办稿案。原属例所不禁。若如所奏、府属首邑。往往另延幕友。专办发审事件。将脩金分派州县按季馈送。州县廉俸有限。易启掊克侵蚀之渐。尤当严行禁止。著各督抚留心访察。如有府属首邑另延发审幕友。及分派脩金等弊。即著永行禁革。以清吏治而肃官方。将此通谕知之。　　

○修浙江东西海塘柴埽盘头各工。从巡抚乌尔恭额请也。　　

○戊辰。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○以江苏钱价日贱。暂停宝苏局额铸。从巡抚裕谦请也。　　

○己巳。遣官祭关帝庙。　　

○谕内阁、宗人府奏、销除旗档之红带子紫带子犯系寻常罪名。请毋庸革去带子一摺。又另片奏、道光五年会议宗室事宜。有酿成命案革去宗室之条。与从前例意不符。请改为革去宗室顶带等语。著宗人府会同刑部、悉心妥议。明定章程具奏。至此次因案销档之红带子讷尔和、著准其系束红带。照例办理。　　

○又谕、前因宁夏前锋依克唐阿、控告该旗协领等克扣兵饷。牵涉将军和世泰、副都统存华。当派刑部尚书隆文驰往甘肃。会同将军特依顺、副都统恒通、严行审讯。究出和世泰、存华、有私行借给兵丁库银。从中扣留情弊。降旨将和世泰等革职拏问。随据该尚书等讯明侵用银钱赃据。并起获历年实帐。按律分别定拟。复令大学士九卿会同速议。兹据穆彰阿等奏称、应如该尚书等所议。将和世泰、存华、照例拟斩监候等语。此案已革将军和世泰、已革副都统存华、俱系朕特加简任。宜如何洁己奉公。督率僚属。乃于署内营造。无论是否办公之所。一律谕令协领等兴修。致协领等借钱垫办。那动库项。藉词接济兵力。扣留归款。办稿阅画。并片传佐领于月放饷银及马料尾零变价内、按名摊扣。又违例接受生辰婚娶银两。辜恩□职。骫法营私。莫此为甚。和世泰以一品大员。曾在内廷行走多年。贪婪无耻。丧尽天良。存华以二品大员。附和婪赃。尤为可恶。核其情节。厥罪惟均。和世泰、存华、著照议依监守盗仓库钱粮入己数在一千两以上斩监候例。拟斩监候。交刑部宗人府勒限一年追赃。如限内全完。即著请旨将和世泰、存华、遣戍。傥限满不能全完。即著入于明年秋审情实办理。已革协领兼佐领哈兴阿、富忠、阿玺达、富勒炳阿、倭兴阿、佐领那朗阿、廉明、春格、俱著发往新疆效力赎罪。　　

○以大学士潘世恩、为顺天乡试正考官。户部尚书何淩汉、吏部右侍郎恩桂、工部右侍郎徐士芬、为副考官。　　
