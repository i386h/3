<!-- { "loadSidebar": true } -->
○谕军机大臣等、本日据程祖洛等奏、先赴厦门。相机渡台剿办。并探报提镇先后抵台日期一摺。览奏俱悉。嘉义以北匪徒陈办等、因与粤庄争牛细故。毁庄拒捕。嘉义以南贼匪詹通等、同时响应。抢劫衙署汛防。拒杀兵民。戕害府县将弁。攻围县城。势甚猖獗。彰化以南。亦有匪徒黄城聚众。离县城数里之莿桐脚加犁庄。均被焚毁。副将叶长春、会同该县李廷璧、保守城池。现在提督马济胜、已于十月二十八日收进鹿年门。总兵窦振彪、于十一月初二日由鹿港登岸。台郡居民安堵。嘉义县虽屡被贼攻。刘廷斌竭力固守。现计先后调发内地官兵。及台湾道就近调澎湖兵。并本年拨戍班兵。共七千数百余名。兵力不为不厚。程祖洛到厦门后。著体察台湾情形。傥马济胜等到台。力能进取。即饬令会同刘廷斌剿办。程祖洛即飞速渡台。办理善后事宜。将贼首生捦解京。尽法惩治。再将内地官兵先行陆续撤回。以节糜费。傥贼众兵单。势难即行歼除。著飞饬马济胜、窦振彪、与刘廷斌遥为应援。以保守城池为第一要著。毋稍轻率。或有挫失。转令贼势鸱张。并著程祖洛暂驻厦门。不必渡台。朕已派瑚松额为钦差大臣。哈哴阿为参赞。并飞调河南兵一千名。西安满洲营兵三百名。此二处俱奏报起程。并调四川兵一千五百名。贵州兵五百名。程祖洛即飞催瑚松额等赶紧遄行。俟大兵到齐。一鼓作气。聚而歼旃。勿留余孽。再台湾四面皆海。若贼势穷蹙。难保不窜入海中。捦捕更形棘手。著程祖洛豫饬沿海各隘口。多派兵弁。梭织巡逻。严密防堵。无任一名漏网。傥有疏虞。惟程祖洛等是问。至程祖洛所奏、密札戴雄挑备精兵二三千名。听候调用。自系尚未奉到节次谕旨。此项兵丁。似不如陕豫川贵等省官兵之劲勇。著体察情形。如可不用即檄令停止。将此由五百里谕知程祖洛、并谕魏元烺知之。　　

○又谕、本日据程祖洛驰奏、已于十一月十一日驰抵福建省城。日内即可俶装赴厦门。马济胜等管带内地兵丁。业于十月二十八日、及十一月初二日渡台等语。前此调派各省弁兵。计此时均可陆续启程。瑚松额等著即迅速前进。毋稍迟延。所有程祖洛等摺片。及寄该督等谕旨一道。俱著钞给阅看。将此由五百里谕令知之。　　

○戊戌。谕内阁、本年届应军政之期。兵部将在京步军统领、总兵、护军统领、都统、副都统、銮仪使、内务府护军统领。在外驻防将军、都统、副都统、参赞、领队大臣、提督、总兵。开缮履历清单进呈。朕详加披阅。内镶黄旗蒙古副都统富永、正蓝旗汉军副都统六十五、内务府镶黄旗护军统领寿格、江宁将军巴琫阿、广州将军庆保、福州副都统富亮、俱年力衰迈。著以原品休致。富永、富亮、曾经出师。应否给俸。该部查例办理。陕西固原提督杨芳、甘肃提督胡超、操练认真。又在回疆奋勇出力。广西提督苏兆熊、于广西芳林渡剿捕猺匪。办理有方。湖北提督罗思举、剿办湖南逆猺。埽数荡平。蒇事迅速。湖南提督余步云、在湖南广东督办猺匪。屡次立功。四川提督桂涵、训练有方。办理越巂厅扪扒夷匪。责令缚献夷众。甚为妥协。广东南韶连镇总兵曾胜、剿捕逆猺。屡著劳绩。广西左江镇总兵文哲珲、在芳林渡歼毙猺匪多名。阻其西窜。甚属奋勇。均著交部议叙。余著照旧供职。其造册迟延之将军奕颢、副都统富亮、提督李增阶、总兵谭安、张大鹏、苏勒当阿、温承弼、珠尔杭阿、俱交部照例议处。将军徐锟、桓格、提督唐文淑、余步云、罗思举、苏兆熊、总兵曾胜、阿精阿、文哲珲、或甫由军营凯撤。或甫经调补。迟延尚属有因。俱著免其议处。　　

○又谕、御史豫泰奏、奸商买空卖空。有妨民食。请旨查禁一摺。本年直隶被旱地方。全赖粮价平减。藉裕民食。据该御史奏称、玉田遵化等州县所管林南仓平安城子暨开平各镇。有奸商数十家。设立永泉吉祥富盛源丰福隆益庆字号。邀群结夥。买空卖空。把持市价。该商狡诈渔利。并无一粒实粮。但凭纸写。名为批空。增价另售。辗转叠更。以致粮价日贵。民食愈艰。于穷黎大有关碍。著琦善确查严办。玉田等县如此。他处暨各直省谅亦不免。著各督抚严饬所属州县。查有奸商买空卖空。即行惩办。并于各村镇商贾辐辏之区。剀切出示晓谕。俾知儆惧。以平粮价。将此通谕知之。　　

○协办大学士吏部尚书文孚等议奏、龙泉峪将来应添设官员兵丁。此时宝华峪仍须照常备办。酌裁笔帖式四员。牛吏一名。捦马人十二名。其余官员兵役。有出缺者。毋庸再补。余賸官员。俟孝穆皇后梓宫奉移龙泉峪时。随往当差。余賸兵役。能否随往。分别办理。其由内拨往宝华峪首领太监二名。太监三名。俟奉移有期。内务府请旨遵行。公主园寝。于孝穆皇后梓宫奉移后。轮派五陵骁骑校披甲值班看守。祭事归景陵内务府衙门承办。从之。　　

○以正蓝旗满洲副都统巴哈布、为江宁将军。调荆州将军庆山、为广州将军。以贵州威宁镇总兵官苏勒芳阿、为荆州将军。调正红旗蒙古副都统富兆、为福州副都统。　　

○予贵州故山东曹州镇总兵官刘清、入祀乡贤祠。从护巡抚麟庆请也。　　

○以江南粮价较昂。命缓买江安苏松各帮丁行月等米。　　

○己亥。谕内阁、朕每年春月。诹吉谒陵。岁以为常。本年夏间亢旱。得雨较迟。秋成不免歉薄。吾民方辛苦垫隘之是忧。若明年仍照岁例举行。跸路所经。不能不藉资民力。朕甚悯焉。东作方兴。闾阎元气未复。急应与之休息。敬思列祖列宗爱育黎庶之心。何忍以车马供亿。重劳吾民。著暂停前往。想在天之灵实鉴此心。仍恐不肖州县影射科派。吏胥藉端滋扰。著琦善督饬藩司颜伯焘、刊刻誊黄。遍行晓谕。随时严查。如有弊端。即行参办。以副朕畛念畿辅巡黎至意。　　

○以故喀尔喀土谢图汗扎萨克贝子伦布多尔济子德勒克多尔济、袭爵。　　

○调镶白旗汉军副都统联顺、为正蓝旗满洲副都统。以乾清门头等侍卫那桑阿、为镶黄旗蒙古副都统。吉淩阿、为正红旗蒙古副都统。内阁学士文庆、兼镶白旗汉军副都统。镶白旗护军参领孟魁、为正蓝旗汉军副都统。　　

○以河南荆子关协副将都勒丰阿、为贵州威宁镇总兵官。　　

○旌表守正捐躯浙江钱塘县民叶京得妹七姑。　　

○贷陕西汉中、兴安、商、三府州属并宁陕、孝义、二厅歉收贫民口粮。以安康县粮价较昂。拨南郑、城固、西乡、三县仓谷平粜。　　

○庚子。谕军机大臣等、陶澍等奏、十月二十八日。佘山直东洋面。有夷船一只。竖立三桅。载有炮械。桅上有旗写天竺国商船字样。该船有说华语之人。据称天竺系＜?口英＞咭唎属国。船内装载呢羽等物。并称在直东大洋。有江南遭风船只。经该夷救起水手十二名。现要送交等语。并称答语之人。系前次口□胡嗄咪船内之夷夥甲利。据云前船已回。此另系刘罗船。殊不可信。该夷狡诈性成。难保不藉此为更换面目之计。且船自北来。前由奉天折回。又驶至江苏洋面。恐又阑入他省。著奕颢、琦善、陶澍、程祖洛、钟祥、林则徐、富呢扬阿、魏元烺等、分饬沿海文武员弁。夷船到境。立即驱逐。不许停泊登岸。将货物与民人交易。所需水米。尤不许沿海居民卖给接济。祇须严密防堵。断不准用炮轰击。及上船摉查货物。以致滋生事端。是为切要。该夷船一抵广东。著卢坤、朱桂桢、中祥等、谕以天朝制度。祇应在广东贸易。务遵定例。不准私越各省。即饬该国大班管束。饬令迅速回国。至该夷用脚船送出难民徐胜等十二名。讯均系崇明县人。在周长发船充当水手。尚有刘连一人。见宁波船救去。著陶澍、林则徐、确查崇明县有无周长发商船出口之事。据实具奏。将此各谕令知之。寻陶澍等奏、崇明县周长发船。出口装载豆石是实。报闻。　　

○贷江宁驻劄灾区八旗官兵两月饷银。　　

○辛丑。谕内阁、卢坤等奏、防剿事竣。酌议善后章程一摺。广西贺县猺匪滋事。剿捕完竣。善后事宜。自应随时变通。以期永臻绥靖。兹据该督等奏称、猺人生计艰难。每被地棍游民欺压。著责成各该县。每于季首轻骑赴山。传谕各猺目。如有前项人等。立即禀究。民人侵占猺业者。查明退还。猺人在山外承佃民业者。照旧耕种纳租。若赴墟市交易。不得任听奸徒欺诈。猺人涉讼在官。谕令该猺目等交出。毋许兵差入山拘扰。违者役处官参。傥有汉奸赴山勾引为匪者。许该猺目等禀究。猺人私藏鸟枪。著遍行晓谕。缴官领价。铁匠铺户。受贿违例铸造。严拏治罪。民人卖给火药。照私贩硝磺例究治。失察之地方官。一并严参。尤不得任听书役人等以查缴鸟枪为名。藉端索扰。至猺人之安分与否。惟附近猺山绅民人等。闻见较真。即饬各州县文武官员。于附近猺山。选择公正绅士。诚实乡民。随时晓谕。令各安耕凿。毋许滋事。傥有外来匪徒。入山吓诈。及猺头不能妥为经管。致众猺不服者。该绅民等禀报究办。并将懂事良猺随时奖励。至猺人性多愚拙。易于煽惑。著就各冲设立义塾。于附近绅衿中。择延品端学正之士。以四子等书训课猺童。各该县随时亲临查察。其頴秀可教者。优为奖励。并恭宣圣谕广训。俾猺众渐知礼法。勉为驯良。数年之后。果能读书向义。酌量奏明。设立猺童学额。至所请重官守以资治理。选猺目以定赏罚二款。著该部议奏。　　

○旌表守正捐躯直隶雄县民任明义妻赵氏。　　

