<!-- { "loadSidebar": true } -->
○乙酉。谕内阁、御史袁文祥奏、请饬申明鸦片烟例禁一摺。鸦片烟来自外洋。流毒内地。大为民害。前经降旨、谕令各直省督抚严行查禁。并于年终将有无吸食及栽种之处。汇奏一次。兹据该御史奏称、贵州风俗。素为淳朴。近日渐有吸食鸦片烟之人。及栽种烟草。开设烟馆之事。良民子弟。一为所诱。受毒不可复离。敝俗病民。莫此为甚。著贵州巡抚严饬各州县、于所属地方申明例禁。责成保甲牌长人等、查缉纠察。随时举报。认真禁止。并约束胥役人等、不得徇隐包庇。尤不得藉端诈索。骚扰闾阎。以袪流弊而正民风。　　

○贷甘肃皋兰、陇西、伏羌、静宁、礼、五州县暨沙泥州判所属上年灾歉贫民两月口粮。　　

○丙戌。谕内阁、奕颢等奏、遵照吉期兴工一摺。盛京大清门工程。现已兴工。其拆卸后查明估外之梁檩柱木。尚有损坏。并请添换甎瓦等项。俱著照所议妥慎办理。至清宁宫大柁三架。后檐俱形沉坠。兼有曹□少朽。自应一律更换。惟原奏正用备用大柁二根。内一根有透木树结。正当木□准窌吃重之际。其一根通体虫蚀。蛀孔深透。又未经奏明备用一根。木心松浮。中有裂纹。均难应用。前项工程。著即暂行停缓。其头停瓦片拆卸后。著交内务府妥为存贮。以备抵用。至朽坏椽望。即行找补整齐。抹饰灰缝。苫盖蓆片。油饰彩画。以肃观瞻。仍著该将军随时察看。加意敬谨保护。奕经即遴派妥员。将此项工程。应用柁料三件。赶紧采办。务使体质坚实。风晾乾透。俟采有大木时。再行奏请兴修所有前存柁木三根。原系专为此项工程特采之物。何以均不堪用。甚至通体虫蚀。蛀孔深透。亦未看出。实属办理不善。著该将军即将何年月采办。何人任内之事。查明承办堂司各官。据实具奏。　　

○又谕、特依顺保奏、换防官兵请仍由冰岭行走一摺。伊犁换防南路满洲营官兵。上年经该将军奏明派令领队大臣。带由伊犁哈布哈克出卡。送至南郭罗地方。其喀什噶尔旋回官兵。由乌什派员从贡古鲁克出卡。至南郭罗互相更换。兹据查明乌什贡古鲁克路径。须由布噜特游牧经行。山沟狭径。行走较难。上年即未能如期交替。自应因时变通。俾臻妥善。著照所请、所有伊犁换防喀什噶尔官兵。著仍照旧章。由冰岭行走。派委协领护送。至冰岭之南塔木哈塔什台互相交替。其换班之期。每岁定于八月。并著知照阿克苏、循照上届章程。照料过境。其贡古鲁克路径。著即行封禁。仍照例派令领队大臣于布噜特边界按年巡察。以固边圉而归旧制。　　

○又谕、吴邦庆奏、仪睢曹河两厅料垛被烧。照例赔补足数一摺。河工料物。为修防根本。该管各官自当加意防范。岂容稍有疏虞。兹据该河督查明河南仪睢厅属睢州上汛五堡料厂失火。被焚秸料十八垛。山东曹河厅属曹中汛八堡料厂失火。焚烧秸料三十五垛。俱经该管厅营汛员分投买补。另厂存贮。该河督逐垛丈量拆验。均系足额。尚无短少捏饰情弊。所有巡查不力之仪睢通判郑勖、曹河同知张凤纪、仪睢营协备徐梦麟、曹河营协备孟兴业、应行交部议处之处。均著加恩宽免。其睢上汛千总吴怀恩、曹中汛分防外委杨德、系专营汛弁。均著摘去顶带。以示薄惩。该二厅看厂弁兵。著吴邦庆、钟祥、桂良、严饬该管河厅州县提讯明确。务须究出起火根由。严密访拏。以儆刁顽。至河工各料垛。多系露积于堤坝之上。全在该管各员弁留心查察。随时巡防。方免贻误。近年河工料垛被焚之案。层见叠出。实属漫不经心。不以官物为重。除交该抚等严饬各属、将放火之犯认真访拏、有犯必惩外。并著该河督督饬各厅营员弁、实力巡查。毋稍疏懈。傥失于防范。再有焚烧料垛之事。定当从严惩处。决不宽贷。　　

○丁亥。上诣绮春园问皇太后安。　　

○戊子。孝慎皇后殡宫月祭。遣官行礼。　　

○旌表守正捐躯河南偃师县民马忙妻赵氏。　　

○己丑。谕内阁、奕纪等奏、酌议鼓铸卯额。并请饬催途次铜铅一摺。宝泉局现存铜斤。按每月六卯鼓铸。及闰月加铸四卯。可敷七个月之用。现存白铅斤。按每月六卯鼓铸。可敷两个月之用。现存黑铅斤。可敷四十三个月之用。所有该局鼓铸卯额。著自本年三月分起。每月仍按六卯鼓铸。其九月以后卯额。届期察看情形。再行具奏。至该局需用铜铅。必须严催在途各运。迅速抵京。铜铅为鼓铸攸关。断不容迟延贻误。著湖北江苏安徽各巡抚派委道员、会同武职大员、迎提催趱。严饬所属文武员弁、及沿途地方官。查明各运铜铅。现在行抵何处。督令赶运。统限五月内全数抵京。傥该员等藉词逗留。地方官不实力督催。该抚等即指名严参。并著直隶总督、山东巡抚、一俟各运铜铅入境。即派员上紧催提。迅速解京。以资鼓铸。又另片奏、运员行抵清江浦后。藉口让漕。尤多阻滞。请照案插档行走等语。上年运铅委员严锡珍、朱寿溎、运铜委员张景沂等、均于十月过坝。自应行在首进帮船之前。迄今未据东省咨报过境。未必非藉口让漕之故。著漕运总督、并沿河各督抚查照前案。应随何帮船后。或临时察看何帮可以插档先行。指明派定。令其随尾而进。仍著严行催趱。随时奏闻。务使依限抵通。以免阻滞。　　

○又谕、嵩溥奏、腿疾举发。恳请开缺调理。嵩溥感受风寒。腿疾举发。一经调养自可就痊。热河都统衙门。日行事件无多。尽可照常办理。嵩溥著即在任调理。不准开缺。　　

○又谕、和世泰等奏参、积压民人聚众控告之步营协领一摺。此案民人陈柱等以水利同知张东序、及书役李绪渊等勒派加夫。封水害民。聚众数百。赴该将军衙门控告。该协领阿玺达、富忠、藉端压搁。并不即行呈明。殊属藐玩。阿玺达。富忠著交部严加议处。和世泰等访出后。即行具奏。其自请议处之处。著加恩宽免。所有陈柱等控案。著交瑚松额亲提人证卷宗。秉公审讯。按律定拟具奏。　　

○又谕、失察僧人本真在营房来往居住之各大臣等、事历多年。漫无觉察。非寻常疏忽可比。奕纶、奕兴、均著降二级留任。各折罚职任俸二年。宝麟、著降二级留任。贵庆、永明额、武忠额、宝兴、孝顺岱、均著降一级留任。绵清、祥端、继琨、奕奎、奕绮、绵岫、均著降一级留任。各折罚职任俸一年。所有该大臣等降留罚俸之处。均不准其抵销。陵寝重地。理宜清肃。该管各大臣等。于僧人本真在营房来往居住。阅十数年之久。并不随时查察。立即驱逐。以致酿成事端。既经降旨交部议处。且均系大臣。自应查明专摺具奏。兹仍照寻常事件具题。实属非是。兵部堂官。著传旨申饬。　　

○命前任乍浦副都统成顺、以原品休致。赏给全俸。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百六十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。夏。四月庚寅朔。享太庙。遣定亲王奕绍、恭代行礼。　　

○辛卯。谕军机大臣等、寄谕绥远城将军彦德、直隶总督琦善、山东巡抚钟祥、河南巡抚桂良、陕西巡抚杨名扬。本日据鄂顺安奏、续经拏获贼匪。并审明动手戕官各犯一摺。山西赵城县匪徒曹顺、聚众滋事。经鄂顺安带兵前往督办。于三月初十日驰抵该处。先后生捦歼毙贼匪多名。道路肃清。兹据该抚奏称、续获匪犯数十名。并讯明动手戕官之韩奇、郭四杰靳来芳、狄拉子、四犯。凌迟处死。并摘心致祭故员杨延亮。戕官要犯。不致幸逃显戮。实足以伸国法而快人心。惟首犯曹顺、先因敛钱哄诱乡愚。以致辗转传徒。聚众滋事罪不容诛。现在尚无下落。岂可任其幸逃法网。著该将军等各饬所属。四路侦缉。一体严拏务获。亦不可因此转滋扰累。务期罪人斯得。立正刑诛。是为至要。将此各谕令知之。　　

○壬辰。上御含辉楼。阅侍卫骑射。　　

○癸巳。上幸静明园。诣龙神庙拈香。奉皇太后幸万寿山。诣广润祠拈香。幸鉴远堂。进膳。　　

○谕内阁、理藩院奏、遵旨查明布彦克什克、承袭扎萨克头等台吉之世谱。可否令伊长子额林沁多尔济承袭一摺。据称乾隆四十七年。曾据该院查明杜尔伯特、土尔扈特、和硕特、扎萨克王公台吉之世谱。奏准世袭罔替等语。今布彦克什克。患病难以当差。其扎萨克头等台吉。著加恩即令伊子额林沁多尔济承袭。作为世袭罔替。该院知道。　　

○礼部议准、江西巡抚周之琦疏报、采访泰和县贞节妇女刘康氏等一千二十八口。河南巡抚桂良疏报、商城县陈程氏等六百二十九口。各请建总坊旌表。从之。　　

○乙未。上御含辉楼。阅侍卫骑射。　　

○谕内阁、朱为弼等奏、漕船不戒于火。分别参赔一摺。此案刘长清船上舵工解泳志、因炊饭起火。延烧各船至三十九只之多。并焚毙多命。自应分别参赔。以示惩儆。所有刘长清一船烧毁米石。即著代办伍丁许冠贤赔补。其余各船烧毁米石。一体著赔。惟为数较多。著自明年冬季起。各按原船米数。分年买补搭运。其被烧各船。应如何赔造。或雇募接运之处。该漕督即饬该管粮道查案速办。长淮三帮领运千总郑芳兰、疏于防范。厥咎较重。著即革职。其该帮运务。另行委员接办。并将该革弁交淮扬道李国瑞、提同该船伍丁等。确切讯明。有无怀挟私嫌。亏短掩饰情弊。从严核办。毋稍徇隐。此外五帮领运千总。虽因别舟延烧。究属疏于防护。所有庐州头帮千总沈世城、常白帮千总李清桢、淮安二帮千总胡定海、凤中常帮千总万元卫、凤常帮千总萧汉卿、并清河县知县王国佐、旧城汛把总石有山、均著交部分别照例议处。朱为弼、麟庆、未能先事豫防。著一并交部议处。　　

○丙申。礼部议准、江苏巡抚林则徐疏报、采访宝应县贞节妇女缪氏等四百九十二口。江西巡抚周之琦疏报、吉水县郭欧阳氏等二百二十一口。河南巡抚桂良疏报、林县蔡杨氏等二十四口。各请建总坊旌表。从之。　　

