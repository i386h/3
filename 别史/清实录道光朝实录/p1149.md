<!-- { "loadSidebar": true } -->
○甲申。上奉皇太后幸同乐园。进膳。赐皇子及内廷王公大臣蒙古王贝子额驸等食。　　

○谕军机大臣等、程矞采奏、镇江等处夷船情形一摺。据奏镇江番舶停泊者。尚有九只。其余刘河江阴等处。所泊夷船。往来无定。吴淞口外。泊有＜?口英＞夷船二只。咈啷哂亚国船二只等语。览奏均悉。仍著妥为防范。另摺奏、筹拨附近省分银一百万两。已饬户部速议具奏。此项银两。原备现在支发。及将来善后事宜之用。著程矞采严饬管局各员。力加撙节。不得稍有虚糜。总须将来善后事竣。尚有盈余。方为妥善。将此由四百里谕令知之。　　

○乙酉。太宗文皇帝忌辰。遣官祭昭陵。　　

○以甘肃伊犁镇总兵官昌伊苏。署直隶提督。　　

○丙戌。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭显佑官。东岳庙。城隍庙。　　

○上诣安佑官行礼。　　

○诣皇太后前行礼。　　

○御正大光明殿。皇子及王以下文武大臣官员蒙古王贝子额驸等行庆贺礼。　　

○御同乐园。赐皇子及内廷王公大臣蒙古王贝子额驸等食。　　

○丁亥。太祖高皇帝忌辰。遣官祭福陵。　　

○遣官祭昭忠祠。　　

○谕军机大臣等、据潘锡恩奏、设法济运。并绘图贴说呈览一摺。所奏以中河运道为大塘。不过两次启闭漕船可全数渡竣。需帑尚不甚多。如赶办不及。或用引黄济运之法。亦无流弊各等语。此次黄河漫口。致阻运道。应如何赶办济运之处。该河督自己妥筹办理矣。该侍郎所奏。是否可行。著麟庆详加履勘。相度情形。妥议具奏。原摺著钞给阅看。图并发。将此谕令知之。　　

○戊子。谕内阁、麟庆著即革职。暂留江南河道总督之任。戴罪图功。以观后效。牛鉴著加恩改为革职留任。署江南淮海道事淮安府同知沈镐。署淮安府事试用知府曹联桂、著一并革职。留工效力。署桃源县事试用知县段海鳌、著革职。毋庸留工。江南河营参将吕邦治、淮扬河营游击季承章、著一并革职。留工效力。　　

○己丑。上诣安佑宫行礼。　　

○谕军机大臣等、奕山等奏、查明天竺、口□佛口□兰哂、吕宋等国夷船情形。并现在筹办夷务缘由一摺。览奏均悉。天竺、口□佛口□兰哂、吕宋等国。既无听从＜?口英＞夷滋扰确据。自可毋庸究问。至本省防兵。并水陆壮勇。据称分拨各路要隘守御。其本省征兵一千六百余名。仍请暂留调遣。著该将军等体察情形。如有可以撤回之处。著随时陆续裁撤。总期于防守无误。而帑项不至虚糜。方为妥善。将此谕令知之。　　

○庚寅。上诣绮春园问皇太后安。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。遣官祭圆明园惠济祠。河神庙。　　

○谕内阁、前署浙江温州府知府邓廷彩、应缴分赔银二千四百十六两零。系应行报部入拨之款。率即发县买谷。与奏案不符。又据该抚请于正项内动支。划还赔款。节经该部驳饬。该管上司并不遵办。辄于该省二十年地丁奏销册内动支银二千四百十六两零。作为划收该员赔项。殊属牵混。如各省纷纷效尤。于钱粮出入。大有关系。著该抚转饬该员。即将赔项迅速完缴入拨。其动用地丁项下。即行更正。并确查该员发县银两。如实系买谷贮仓。俟动项买补时。再将谷价划还。仍著该部将各该上司及该署府查取职名。分别议处。　　

○谕军机大臣等、寄谕浙江巡抚刘韵珂。前已降旨将浙江拣发知府张廷桦补授宁波府知府。宁波为海疆要地。且现当人情甫定。攸赖抚绥。招集流亡。缮修城郭。随在均关紧要。张廷桦系初任人员。能否胜任。著该抚留心察看。据实具奏。毋稍迁就。将此谕令知之。寻奏、张廷桦人地不甚相宜。请留浙省另补。从之。　　

○军机大臣穆彰阿等覆奏、御史苏廷魁奏称、变通漕务事宜。自系为节省经费起见。惟欲罢东南之漕。改徵折色。采买西北杂粮。转运京仓支放。无论采买之粮。不堪久贮。陆运之费。更甚南漕。而京仓岁需放项三百余万石。恐近畿省分所产杂粮。未必足敷此数。至八旗甲米。每岁不下二百四十余万石。若尽行改给折色。听其自行买食。恐市价腾贵。旗人生计维艰。闾阎民食亦窘。且王公百官禄俸。悉以杂粮充放。亦与群情未洽。所奏应无庸议。其所称苏松浮粮。请摊于各省轻额田。每亩均以一合为率。此在苏松则为减额。在他省则为加赋。更恐纷更扰累。致失公允之道。惟是疮痍之后。民困宜苏。应请饬下两江总督。江苏巡抚。饬属加意抚循。如有勒折浮收。即行从严惩办。至所称各省米商。免其关税。赍粮北上。其论不为无见。应再由户部随时酌核情形奏办。从之。　　

○浙江巡抚刘韵珂覆奏、查历届办理河工军务。均将盐价加增。然系权宜之策。旋增旋止。并未日久奉行。今逆夷滋事。两浙行盐引地。多被侵扰。且邻私乘机阑入。引目益形停滞。而银价每两易钱一千六七百文。较从前增至十分之五六。商人转运出纳。亏折甚多。若再事增加。则小民必舍官而食私。办理殊多窒碍。此次两浙盐价。应请免其议增。以期疏引敌私。庶于国计民生。较有裨益。从之。　　

○修浙江山阴、上虞、二县柴石塘工。从巡抚刘韵珂请也。　　

○癸巳。上奉皇太后幸慎德堂。进膳。　　

○谕军机大臣等、程矞采奏、抚恤被水灾民一摺。本年杨工北岸。黄水漫溢。现据桃源县、萧县、禀称庐舍被淹。居民迁徙。自应妥为抚恤。该抚现因省城有事。不能分身前往。已饬淮海徐州二道酌带银两。分往确勘。著即责成该二道亲身前往。先将被水贫民抚绥安顿。无使一夫失所。再查此外被水之处。尚有若干。应否抚恤。并各处被淹情形。据实禀报。傥该道等漫不经心。仅委员前往查勘。以致被灾户口。或遗或滥。即著指名参处。毋稍瞻徇。将此由四百里谕令知之。　　

○又谕、宝兴奏、委员采购造船木料一摺。川河水道曲隘。成造船只。航海固非所宜。即江行亦难适用。自系实在情形。惟该省向为产木之区。前有旨谕令广购坚实巨木。以备随时调取。现在各海疆善后章程。尚未定议。其海船需用木植。长径丈尺。亦难悬定。著该督委员即将坚实巨木。寻勘标记。豫备将来各省成造海船之用。至江行船只。已饬令湖广督抚赶办。所需木料。即著宝兴广为采购。运赴湖北备用。将此谕令知之。　　

○江宁副都统兴伦、因病解任。以荆州协领穆腾额、为江宁副都统。　　

○调镶白旗汉军副都统吴必淳、为京口副都统。　　

○乙未。秋分。夕月于西郊。遣睿亲王仁寿行礼。　　

○谕军机大臣等、刑部奏、湖南邵阳县民陈佩洸。遣子陈能银京控一案。先据该抚审拟题报。与所控情节不符。案关诬抵正凶。贿串改伤。及承审官酷勒枉招。虚实均应彻底根究。裕泰自无所用其回护。惟外省陋习。遇有奉旨交审之案。往往任听属员。官官相护。设法弥缝。不肯据实平反。著该督亲提人证卷宗。督同贤能之员。破除情面。秉公研讯。务得确情。按律定拟具奏。傥敢回护原题。仍有不实不尽。将来别经发觉。惟该督是问。抱告陈能银。已由该部解往备质矣。将此谕令知之。　　

○又谕、本日据刑部奏、京控案情较重。请饬交审办等语。已明降谕旨交刘韵珂讯办矣。此案浙江文童蒋德尊。控告蒋忠魁等包揽米石出洋。接济夷人。汛弁得规庇纵。胥役勾通舞弊。历控各衙门。均未审办。案关奸民通夷。官役贿纵。虚实均应彻底根究。著刘韵珂迅即亲提人证。确切严讯。务期水落石出。以期无枉无纵。将此谕令知之。　　

○以刑部右侍郎成刚、兼镶白旗汉军副都统。　　

○以捐修广西怀集县城垣。予知县黄文瑄升用。　　

○予广东剿办＜?口英＞夷阵亡把总潘永蓁等祭葬世职。　　

○丙申。上诣绮春园问皇太后安。　　

○谕军机大臣等、耆英等奏、夷情已就驯伏。详议善后事宜。开单呈览一摺。俱著照所议办理。惟所称该夷通商。嗣后若有欠项。由管事官呈明内地官著追一节。断不可行。内地居民。与该夷贸易日久。难保无拖欠情节。地方官既未经手交易。日后又安能代为追欠。况一经允许。遇有无著欠项。势必哓哓具禀。地方官事务甚繁。何暇办理此事。且该夷称不如意。又将藉口追欠不力。另启衅端。不可不豫为筹及。著耆英等剀切晓谕该夷。仍遵前旨。祇准自行清理。地方官概不与闻。至口□佛啷哂夷目则济勒沙船一只。虽经退去。而巴日一船。尚在江面停泊。＜?口英＞咭唎与之同系夷帮。虽非该夷招之前来。岂有不知其来意之理。著该大臣等密谕＜?口英＞夷。现在诸务已定。口□佛啷哂夷船。何得逗留内地。务令＜?口英＞夷劝令起碇回国。免致别生事端。该大臣等仍应严密防范。毋稍大意。所称该夷照覆国王。出示晓谕＜?口英＞民。止准在五口贸易。不准驶往各处一节。亦应详细写明。以见此外皆非该夷所应到之处。免得日后藉口。影射朦混。该国续到兵船。现已饬阻回国。并求咨会沿海督抚。谅该大臣等已妥为办理矣。将此由六百里加紧谕令知之。　　

○又谕、前往天津防堵之察哈尔兵丁。著巴清德、那桑阿等、分起管带。陆续撤回。赛尚阿著管带后起兵丁。以资弹压。并著讷尔经额饬令该地方官妥为照料。毋许滋扰。所有赛尚阿等随带文武各员。亦著分起带同回京。将此谕令知之。　　

○又谕、前据僧格林沁面奏、于哲哩木、卓索图、昭乌达等、三盟内自备精兵三千名。于近口地方驻劄。当经降旨著禧恩妥为豫备。现在此项兵丁。无需调遣。著即饬令各回该盟。其管带之将弁。著酌量赏给缎匹。兵丁三千名。著每名赏给银一二两。由该署将军拟定开单。由驿呈览。至该处所贮缎匹。是否足敷分赏之用。并著一并查明具奏。将此谕令知之。　　

○命兵部右侍郎慧成、刑部左侍郎王植、驰往湖南查办事件。　　

○丁酉。谕军机大臣等、昨据刑部奏、湖南邵阳县民陈佩洸、遣子陈能银京控一案。当经降旨交裕泰亲提研讯。现派慧成、王植、前赴湖南查办事件。所有此案人证卷宗。即由该督转交慧成等审办。将此谕令知之。　　

