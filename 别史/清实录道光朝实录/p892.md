<!-- { "loadSidebar": true } -->
○大学士长龄等覆奏、讯明刑部郎中卢应翔挟嫌唆讼。捏控广东东莞县民叶省之身死不明一案。得旨、此案卢应翔以在籍刑部司员。挟嫌屡次找寻尸亲。商添情节。教令上控。核其情罪。即与积惯教唆无异。迨案经发觉。辄敢叠次狡执。现在众证确凿。尚复抗不招承。并于钦差审讯时。当堂呵斥佐证。种种刁健。实属藐法。卢应翔著即发往新疆效力赎罪。赛尚阿、祁＜?土贡＞、于粮差卢万欢等诈赃一节。未能审出实情。俱著交部议处。恩铭、赵盛奎、邓廷桢、于卢应翔干预讼事。未能审出实情。遽请开复原官。俱著交部严加议处。至卢应翔等狡诈健讼。现据众证完结。如再翻控。即将原呈立案不行。以杜刁健而息讼端。　　

○江宁副都统春生、因病休致。调山海关副都统常德、为江宁副都统。镶红旗蒙古副都统祥厚、为山海关副都统。　　

○乙巳。上诣大高殿行礼。　　

○还宫。　　

○以内阁学士文德和、兼镶红旗蒙古副都统。　　

○旌表守正捐躯湖南长沙县民梁汶房女萧梁氏。　　

○以孟夏时享太庙。自是日始。斋戒三日。　　

○丙午。谕内阁、英隆奏、择派佐领管理鸟枪营。以资整顿等语。鸟枪为营中利器。全在管理得人。庶几纪律严明。兵皆熟练。兹据该副都统奏称、青州驻防鸟枪兵。原设总管八旗协领一员。每二旗佐领一员。每旗无论防御骁骑校拣派一员管理。但左翼镶白、正蓝、右翼正黄、正红、四旗。俱系实管佐领二缺。协领兼管佐领二缺。遇有缺出。均在实管佐领内拣派管理。人数较少。不足以备挑选。嗣后遇有管理鸟枪营佐领缺出。著无论旗翼。俱择其年力富强、管辖严肃、熟习鸟枪之佐领。派委管理。以重操防而资整顿。　　

○丁未。谕内阁、朕本日阅视祝版。礼部尚书贵庆、包裹祝版。颠倒错误。著交部严加议处。　　

○军机大臣潘世恩等、议覆山东巡抚经额布奏沿海各处情形。酌议章程六条。一、沿海汊港。及岛屿居民。编查保甲。一、商渔船只。将姓名标书桅篷。以便认识。一、出产柴薪淡水之区。应严密防范。以防接济。一、巡洋弁兵。责成水师总兵。拣派参游大员督缉。一、商渔船只进口。严加盘察。一、海口兵役。应令守口员弁亲身督查。以杜贿放等弊。俱应如该抚所奏办理。从之。　　

○江苏巡抚陈銮、奏报到任谢恩。得旨、朕非因驾轻就熟而有是命。自古得人则治。当今更觉为难。朕看汝精力才具。深惬朕怀。江苏治理不易。务宜振刷精神。实力整顿。勿苟安畏难。朕有厚望于汝。勉之又勉。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百九十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十七年。丁酉。夏。四月。戊申朔。享太庙。上亲诣行礼。　　

○谕内阁、本日朕亲诣太庙致祭。所有前引大臣。应由南门引行。乃盛福、崇恩、淳寿等、误由北门引行。甚属疏忽。盛福、崇恩、淳寿等、俱著交部议处。　　

○缓徵山西阳曲、太原、榆次、交城、文水、大同、山阴、灵邱、朔、左云、平鲁、陵川、定襄、五台、河曲、隰、托克托城、十七厅州县上年灾歉贫民节欠常平仓谷。贷宁武县贫民仓谷。　　

○己酉。上诣南郊斋宫斋宿。　　

○谕内阁、御史金光杰奏、请严禁州县到任得受卯规一摺。直省州县之有房书役隶。藉以承管稿件。供给差使。即古府史胥徒之制。而驭之无方。每易作奸舞弊。全在该管官廉明勤慎。随时惩治。俾得有所儆畏。不敢为非。若如该御史所奏、州县到任。有点卯陋规。房书即于点卯之日。先行缴入。各役则俟有差遣之事。陆续缴完。又有经承注案差役买票等费。并新选之官。甫经到省。该书役等即挟银钱先为借用等情。以本官取诸书役。其流弊不可胜言。而书役等既有所挟。无弊不作。州县官即不能不为之庇护。于吏治大有关系。著各直省督抚饬令该管道府、严行禁止。密为稽查。傥有不肖州县。不知自爱。有此等情弊。即著严行参处。毋稍姑息。以饬吏治而肃官方。将此通谕知之。　　

○又谕、前因礼部尚书贵庆、包裹祝版。颠倒错误。降旨交部严加议处。兹据吏部奏、请将该尚书照溺职例革职。实属咎所应得。姑念其升任礼部尚书。当差未久。贵庆著加恩降为二品顶带。革职留任。八年无过。方准开复。　　

○谕军机大臣等、有人奏浙江孝丰县职员施锦心、呈控伊故媳王氏棺盖撬缝行窃一案。前经该抚查明属实。奏请将知府淩泰封等解任审讯。嗣经臬司提棺开验。原报赃物具在。并无被窃情形。该抚因碍原奏。迄今半载。延不奏明更正。又署瑞安营副将胡绍锦等、在洋盘获江勉普渔船。查验船照。与现获人数人名。均不相符。起获皮衣。更非渔船应有之物。杭州府知府胡元熙等审办此案。延及一载。拖毙五命。辄行勒令该将弁供认诈赃诬良。并掌责把总。熬审兵丁。复将该营将备等官全行提省。合营为之一空。又石浦同知邓廷彩自题升后。十余年盘踞省垣。夤缘钻刺。屡署府篆。即卸署亦不回任。久旷职守。以致南田虽系禁山。居人不啻阛阓。恐匪徒溷迹。滋生事端。该员在各署任内。声名俱属平常等语。著朱士彦到浙后。即亲提孝丰瑞安二案内人证卷宗。秉公审讯。务得确情。不准稍有讳饰。至该省南田地方禁山。是否照例封禁。邓廷彩平日官声。究竟何如。因何逗留省垣。著即明查暗访。一并据实具奏。原摺著钞给阅看。将此谕令知之。　　

○福建台湾道周凯奏报调任谢恩。并陈地方情形。得旨、民情犷悍。断不可失于宽厚苟且。先发制人。用之台湾。尤属相宜。若养成祸害。徒费周章而难治矣。懔之勉之。　　

○修浙江东塘尖山汛石塘。从巡抚乌尔恭额请也。　　

○贷杭州乍浦驻防营员修理衙署俸银。　　

○庚戌。常雩。祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○以陕西葭、榆林、怀远、肤施、甘泉、宜川、延川、延长、安定、安塞、保安、定边、十二州县粮价增昂。命平粜仓谷。　　

○辛亥。谕内阁、前因三等侍卫男爵克兴额考验不到。经仁寿等奏参。交部议处。兹据兵部奏、请将克兴额照违制私罪革职例议以革职。援引上年湖北提标云骑尉李绍西案。请仍留世职等语。满洲世仆。与绿营官弁不同。此次克兴额于军政之年。经该管大臣考验未到。甚属不堪。克兴额著革去三等侍卫。所兼一等男爵。照例一并革退。由该旗另行请袭。兵部堂官援引不当。著传旨申饬。　　

○又谕、本日据吏部将赛尚阿等、分别议以罚俸降留。赛尚阿、祁＜?土贡＞、审办卢应翔本案。尚无错误。惟于粮差诈赃一节。未经审出。著即照议、罚俸一年不准抵销。恩铭、赵盛奎、邓廷桢、于卢应翔干预讼事。未能审出实情。遽请开复原官。以致该革员渎控不休。实属错误。该部加等议以降三级留任。尚觉过轻。恩铭、赵盛奎、邓廷桢、俱著改为革职留任。六年无过。方准开复。以示惩儆。　　

○谕军机大臣等、据嵩溥奏、遵旨驱逐程云、胡强、二犯家属一摺。程云、胡强、以内地民人。胆敢在土默特蒙古地方滋事。已照例分别治罪。该犯等家属。并著查明驱逐。毋许逗留。兹据嵩溥奏称、现将程云之母王氏等五名口。拏获到案。程云之妻毕氏等三名口。尚未获案。又胡强之子胡士元等二名。迁往奉天。现已咨提。未经解到。该二犯出口已久。自必置有产业家具。若仅驱逐出境。必致复有潜回之事。著耆英到任后。即饬该县将已获各犯属造具年貌清册。先行递籍交地方官管束。并取具收管印文存案。以备稽查。仍令该县随时访拏。傥有潜回隐匿之犯。一经查出。立即究办。其关提奉天省各犯属。俟解到时再行递籍办理。将此谕令知之。　　

○又谕、据特依顺保等奏、体察南路各城现驻满汉防兵。请暂为缓撤一摺。南路各城驻防官兵。现届应行咨调之期。本应遵照前奏酌加减调。惟叶尔羌卡外色哷库勒地方。上年屡报不靖。该夷因各城驻兵较多。仅于卡外滋扰。未敢窥伺卡内。前经晓谕霍罕伯克。该夷是否悔罪输诚。现在尚难逆料。是此时各城防范。正宜加严。未便拘泥原奏。据议裁减。所有南路各城防兵。道光十七十八等年应行分别裁减之处。著暂为缓撤。该将军等仍当随时体察情形。统俟边疆静谧。毫无可疑。再行会商酌减兵数。以符原议。将此各谕令知之。　　

○礼部议准、护江苏巡抚怡良疏报、采访盐城县贞节妇女蒋氏等九百二十六口。请建总坊旌表。从之。　　

○壬子。修筑东河黄沁、卫粮、两厅堤工。从河道总督栗毓美请也。　　

○癸丑。谕内阁、孝陵隆恩殿等工。著改派奎照会同何淩汉敬谨办理。贵庆著毋庸承修。　　

○又谕、前据御史黎攀镠奏、各省解部银两。应责成年清年款。积年赔项。分别追赔。地丁正项。禁止借动抵垫。八旗汉军闲散兵丁。酌量疏通。农田水利。及时疏浚。积贮亏额。筹设义仓各款。当降旨交大学士军机大臣、会同该衙门核议具奏。本日据大学士等分别准驳。会同具奏。朕详加披阅。所议甚为明晰。各省解部入拨银两。逾限不行批解者。例有处分。积欠杂税。亦应催徵报拨。其积年分赔代赔银两。例应按限严追。岂容率准扣廉。转滋观望。藩库地丁正项。本不准擅行借垫。至农田水利。关系民生。该地方官原当督饬疏通。无有壅塞。各省义仓。向由殷实商民捐谷存贮。既应量予奖励。尤当严禁那移。著通饬各直省督抚等、遵照此次所议章程。实力奉行。其有应行饬催者。即著严饬所属认真督催。其有应行办理者。即著查照定例迅速经理。有治人而后有治法。惟当体之以实。持之以恒。不得日久视为具文。以致有名无实。仍蹈因循怠玩积习。将此通谕知之。　　

