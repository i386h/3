<!-- { "loadSidebar": true } -->
○贵州巡抚裕泰奏、遵义兴义两府。时有匪棍出没。且有川匪混入。勾结扰害。必须严拏惩治。得旨、除莠安良。必须实力。外省之规避讳饰、畏难姑息诸恶习。实堪痛恨。若能力挽颓风。方为不负委任。不可始勤终怠也。又奏、批发州县审办案件。勒限讯明详结。其自理词讼。亦即随到随审。随审随结。不使差役羁押。人证守候。批、所见甚是。然总要得一实字。方是为政之道。一切勉力而行。不可一奏了事。　　

○礼部议准、河南巡抚杨国桢疏报、采访荥泽县节烈妇王刘氏等二百五十三口。偃师县姬王氏等七十五口。辉县牛秦氏等十口。卢氏县杜郭氏等八口。请各建总坊旌表。从之。　　

○辛亥。山东巡抚钟祥奏、严禁流民潜往盛京吉林等处。得旨、认真晓谕办理。不可奉文了事。　　

○湖南巡抚吴荣光奏、严拏兴贩鸦片烟人犯。并查广东至湖南僻路纷歧。迅催营县严缉私越。从重惩办。得旨、必当认真办理。　　

○壬子。孝端文皇后忌辰。遣官祭昭陵。　　

○伊黎参赞大臣布彦泰、以病乞解任。允之。　　

○调正黄旗蒙古都统恩特亨额、为镶红旗满洲副都统。以内阁学士庆敏、兼正黄旗蒙古副都统。　　

○以叶尔羌帮办大臣赓福、为巴里坤领队大臣。巴里坤领队大臣关福、为叶尔羌帮办大臣。　　

○以拏获盐枭出力。赏江南守备寇麟书花翎。　　

○免伊犁各营失察回犯脱逃官三十二员罚俸银。　　

○贷山西岳阳、浑源、广灵、左云、阳城、辽、榆社、沁、武乡、保德、隰、和林格尔、十二厅州县歉收贫民仓谷。暂缓买补右玉。灵邱。天镇。山阴、宁武、定襄、应、浑源、大同、朔、平鲁、代、五台、繁峙、保德、临汾、闻喜、垣曲、埶、灵石、和林格尔、清水河、二十二厅州县节年动缺仓谷。　　

○癸丑。谕内阁、杨国桢奏、勒限缉拏命案重犯一摺。此案耿士秀。与子耿大商、系河南邓州僧人觉盛等京控杀毙四命案内重犯。前经谕令杨国桢等勒限严缉。务获究办。兹据奏称、耿士秀脱逃为时已久。节经严密兜拏。迄无弋获。自应定限严饬分投缉拏。前任邓州知州易良俶、现任邓州知州徐柱臣、均著勒限一年。将耿士秀等访缉务获。归案究办。如逾限不获。即照承缉接缉各例。分别严参。以示惩儆。　　

○以捐修湖南宜章县城垣。并募勇防堵猺匪。予知县王云栽等议叙有差。　　

○修建湖南锦田、杨家铺、新田县、蓝山县、文武衙署。及仓廒庙宇兵房监狱军装各局。并制永州镇新兵军械。从总督讷尔经额等请也。　　

○甲寅。上临故仪顺郡王绵志第赐奠。　　

○还宫。　　

○浙江巡抚富呢扬阿奏、查勘海塘情形。请另建鳞塘一道。需银九十万二千两。惟工段绵长。物料人夫。骤难凑集。应俟按年陆续请拨。其改建坦水。接筑条块石塘。加帮土戗各工。共需银五十余万两。请迅即照数筹拨。下部议行。　　

○以故仪顺郡王绵志子奕絪、袭贝勒。　　

○修浙江镇海及念里亭汛海塘。从巡抚富呢扬阿请也。　　

○乙卯。上御太和殿视朝。王以下文武升转各官谢恩。　　

○幸圆明园。　　

○诣绮春园问皇太后安。　　

○福建台湾镇总兵官张琴等奏。拏获嘉义县播谣伺劫、妄称伪号匪犯许戅成等。审明正法。得旨、所办妥速。可嘉之至。　　

○命库尔喀喇乌苏领队大臣察隆阿来京。调伊犁领队大臣那桑阿、为库尔喀喇乌苏领队大臣。以前任伊犁领队大臣华山泰、为伊犁领队大臣。　　

○丙辰。谕内阁、长龄等奏、四川乌坡铜厂。自奏定开采后。不过七年。产铜骤减。几及百万。自此每年递减。现在月报不过一万余斤。又该厂八分官买铜斤。系奏定供滇省采买。协济京运之项。八年以前。余存官铜三百三十余万斤。近年滇省并未据报委员采办。节次行查。该督始以买供本省鼓铸咨覆。历查该省销册。并无声明买过乌坡厂铜之语。著四川总督严饬该管各官、迅将乌坡厂道光五年以后采获铜斤。递实查办。不得仍听该厂员以多报少。致有透漏营私。并将八年以前未归滇省采买铜三百三十二万六千余斤。查明著落何所。并九年至十二年该厂应存八分官买铜九十七万余斤。一体分晰确查。迅速报部核办。毋任徇隐迟延。以裕课额而昭核实。　　

○又谕、前据车林多尔济参奏郎中景善各款。当降旨交凯音而前往查讯。兹据查明覆奏、车林多尔济参奏景善各款。均无虚诬。并究出景善与骁骑校吉隆阿、有得受馈送情事。暨庆山等未经会同参奏各情。此案郎中景善、给予监犯羊只。讯系自出己资。并非动用公项。尚无不合。其给蒙古幼童里克丹戴用金顶。实属妄为。并收受台吉色德巴扎尔馈送马价银两。虽据讯明并无需索情事。惟以办理蒙古事务人员。接收台吉馈送。实属不知检束。景善著交部严加议处。骁骑校吉隆阿、不应收受馈送马价银两。吉隆阿著交部议处。台吉色德巴扎尔、致送景善等马价银两。究有不合。著交理藩院议处。至庆山于景善被参各款。本有失察之咎。经车林多尔济将参劾摺稿。给伊阅看。既不列衔。又不自行参奏。庆山著交部议处。车林多尔济未经商令庆山列衔同奏。亦有不合。著交部察议。禄普因病未经会商。著毋庸议。　　

○考试应开列试差二三品以下京堂各官于上书房。　　

○赏借贝勒奕绘、俸银二万五千两。卜筑坟墓。　　

○丁巳。谕内阁、文煇等奏、恭查天坛各坛树株完竣。著太常寺造具清册。咨送工部备查。其内外围各处。除实存各树外。所有风损回乾倒木。及缺空处所应否补种树株。著即行知该管衙门查明酌量补种。嗣后并著太常寺随时派员稽查。毋致短少。以昭敬慎。　　

○命刑部右侍郎赵盛奎、前任河东河道总督严烺、驰往浙江。会同巡抚富呢扬阿、筹办海塘工程。　　

○以镶红旗满洲都统奕颢、兼署镶黄旗汉军都统。　　

○戊午。上诣黑龙潭神祠拈香。　　

○谕内阁、给事中金应麟奏。驿站弊端一摺。国家设立驿站。驰递紧要文报。关系甚重。若如所奏、驿马半皆缺额。存者亦疲瘦不堪。且有强留前站之马。令其支应差使。名曰打过站。其马匹并不餧养。致倒毙益多。倒支马乾等项。上下分肥。视为常例。州县于豫备车马之时。先期令胥差传拏协济乡车。多至数百辆。令其自行餧养。不准出入。给与银钱。方行放走。甚至差使已过。而仍不放走者。民间不堪其苦。至于摺差包送银两。屡次失事。上差往来。借用夫马。兼有馈送。并幕友长随。于私书家信。擅用印封驰递。公馆之陈设。供应之侈靡。家人之多索门包。厮养之私乘驿马。种种弊端。实属邮政之害。著责成各督抚等随时认真稽察。严行访查。一经查有前项弊端。立即严参惩办。若任管驿州县因循欺饰。别经发觉。或科道指参。惟该督抚等是问。决不宽贷。将此通谕知之。　　

○又谕、祁＜?土贡＞奏参玩视殴官重案。不行拏究之知县。及事隔年余。始行禀报之巡检。请旨解任究办一摺。此案广西雒容县江口镇巡检钱润、会同雒容汛把总张正明、查缉匪徒。竟有刁徒聚众夺犯殴官之事。案情綦重。自应彻底严究。迺署雒容县知县王淑元、既接据该巡检禀报。并不立即拏究。通详核办。该巡检所禀。系十二年十一月内之事。如果县官推诿不究。早应禀出。何以含忍年余。始行通禀。难保非擅行查拏。藉端索诈。致肇衅端。亦应逐一严究。署雒容县事试用知县王淑元、江口镇巡检钱润、俱著解任。交惠吉提齐人证卷宗。秉公严讯。按律定拟。无稍含混。以成信谳。寻奏、钱润因方役捏禀韦一清之父韦老养夺犯。前往查拏。韦一清将该巡检殴伤。依部民殴杂职官例。拟以满徒。钱润擅行票差。率往查拏。以致被殴。并疑该县有意推延。率行具禀。实属任性妄为。业已革职。应毋庸议。署知县王淑元、因人证不齐。半年有余始行禀解。究属迟延。请交部严议。下部议。从之。　　

○谕军机大臣等、有人奏、风闻山东省城。自州县以下至幕友家丁等。挟妓包倡。视为常事。凡外来妓女。投靠府县差役包庇。名曰包家子。州县佐杂。令差役引线到彼。名曰拉红纤。妓女得与官员结纳。遇有地方词讼案件。即为关说。名曰阔瓜。省城因有一个官儿一个瓜之谚。该处菜园子、堆花巷、石灰巷等处地方。俱为妓女窝藏之所。官员等于谒见上司之后。舆从纷纭。一哄至彼。欢呼达旦。恬不为怪。并有携带稿件。在彼票发者。以致幕友家丁。浼情纳贿。舞弊不作。如前任历城县令升武定府知府汤世培、年老多病。不能振作。致幕友家丁勾引其子常宿妓女家。撞骗招摇。无所不至。迨迁任武定。伊子将妓女芙蓉、寄放幕友邓老五家内。官员时至邓老五家聚饮。关说公事等语。省城为地方总汇。官员辏集。岂容不肖官吏任意妄为。挟妓包倡。习为故常。恬不知怪。匪惟有玷官常。实属有关风化。现任武定府知府汤世培、前在历城县任内。年老多病。兹在武定府任内。年力自益衰老。能否胜任。幕友家丁。有无勾引其子宿妓包倡、及招摇撞骗情事。著钟祥即严密访查。据实具奏。不准含混。钟祥经朕不次擢用。简任巡抚。年力精壮。正振作有为之时。于所属地方吏治民风。均应实力整顿。不避嫌怨。该省城官吏。是否实有挟妓包倡、败坏风俗等情。著钟祥确切访查。从严惩办。经不准瞻前顾后。有意因循。致负委任。傥查办不力。将来别经发觉。或被科道纠参。朕惟知执法从事。该抚自问能当此重咎乎。懔之慎之。将此谕令知之。　　

○以闽浙督标中军副将谢朝恩、为江南狼山镇总兵官。　　

○补行道光十二年军政。福建卓异官一员。罢软官一员。分别议叙处分如例。　　

○以革退广西思恩府属定罗司土巡检徐典章嗣子千治、袭职。　　

○己未。两广总督卢坤等奏、请将借筑南海、顺德、二县桑园围基岁修银。免息摊徵。分限五年扣还。从之。　　

○以右春坊右庶子麟魁、充日讲起居注官。翰林院侍讲学士李煌、署日讲起居注官。　　

