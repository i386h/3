<!-- { "loadSidebar": true } -->
○谕军机大臣等、固庆奏、俄罗斯夷人越入卡伦。妥为劝谕令其归国等语。此次俄罗斯夷人达噶玛勒萨满等所属男妇大小一百二十余人。越入科布多卡伦。声称伊国差重法严。逃出偷生。该大臣等晓谕盟长等、令其折回本国。所见甚是。外夷逃入卡伦。断不可因其恳乞收留。愿作仆役。遂尔私容潜住。惟该夷等被难偷生。一味严行驱逐。或致激成事端。现已逃入巴里坤界内。著阿精阿妥为办理。如折回科布多。即著固庆等照依此次办理章程。派员护送出卡。令其归国。并谕知该管官妥为安置。各归游牧。傥由巴里坤潜入哈密、古城、乌噜木齐、库尔喀喇乌苏、伊犁等处。即著该将军都统大臣等、一体晓谕。令其归国。固不许私留潜住。亦不可强逐滋事。是为至要。并著库伦办事大臣转饬该国。严禁伊等西路一带卡伦。无任夷人出外滋扰。将此各谕令知之。　　

○又谕、前据裕谦奏、查明江苏沿海口岸。旧存炮位。不足以资防御。请添铸自三千斤起至八千斤止大炮数十位。建造炮台。分口排立。当交兵部议奏。兹据奏称、此项炮位。既经筹议添铸。必须工坚料实。其备贮火药炮子。酌拨兵丁。在在亦均须筹办等语。著伊里布于浙江事竣后。亲赴江苏沿海地方。详察情形。悉心妥议。据实具奏。将此令知之。　　

○追旌拒贼捐躯湖北松滋县明烈妇庞王氏。　　

○戊申。皇七子奕譞生。　　

○谕内阁、前据裕瑞奏、检出堪用大炮。在于海口添设。当降旨令其将此项炮位施放演习。并将火药铅子宽为储备。兹据奏称、遵将炮位先后试放。内十五尊均堪应用。仍著认真演习。务期开发有准。以资实用。此项炮位。现在演习之后。毋庸每年操演。著隔年年演放一次。其应需火药炮子。届期即由工部请领。至此次试放火药。既由备存二十一年操演火药内动用。所有该衙门二十一年应需操演火药。著该部照例如数给领。　　

○又谕、桂良奏、请将京控案内被告备弁。及管解人犯中途疏脱之把总革职审办一摺。此案云南回民马文昭等、呈控回民被杀。文武官员挟嫌不救等情。经该督查明。该备弁等身膺武职。不能弹压解散。以致酿成巨案。咎无可辞。云南署顺云营守备钟得礼、把总王钦元、俱著革职。交桂良提同原告。并各要证。彻底究明。该备弁有无勒结不救。带兵毁尸情弊。照例办理。至管解此案要犯田小八等之把总范定元、并不小心押解。致被中途脱逃。亦著革职。一并交该督提同兵役人等。严审究办。其佥差不慎之署猛缅通判椿龄、署顺云营参将抚标右营游击祥瑞、著先行交部议处。仍著勒限严缉田小八等务获究办。寻奏、严讯已革通判张景沂、于回民占地建墙。得贿枉断。致汉民屈庭远等纠众互杀。两造惨毙七百余名。并计门丁李钧所得赃。拟绞监候。李钧发新疆给官兵为奴。屈庭远拟凌迟。署顺宁府知府魏襄、讯无朦禀偏袒。惟失察属员受贿枉断。请交部议处。已革参将瑞麟、不能弹压。请发新疆。充当苦差。回民马文昭、马发科、诬告瑞麟纵兵助杀。按律反坐。守备钟得礼、把总王钦元、亦无带兵毁尸情事。而奉派弹压。不能禁止。革职尚觉轻纵。请各枷号示惩。把总范定元、疏脱要犯。俟提到讯明办理。逸犯严缉究办。下部议。寻议、张景沂赃五十两。罪止满流。并计拟绞。与例不符。应令详审妥议。瑞麟、李钧、俟张景沂定案时再拟。余如该督所奏。从之。　　

○谕军机大臣等、耆英奏、酌核撤留防守官兵一摺。据奏金州海口多系老水贴岸。严寒不冻。商船进口较多。自应严为防范。著该将军遴选精细员弁。常川在彼瞭望。探有夷船踪迹。即行禀报。调遣备御。此次酌留官兵。著即撤回。现在琦善驰赴广东查办夷务。如定海夷船全数撤退。届时自当谕知也。　　

○免云南铜厂民欠无著工本银。　　

○己酉。上御洞明堂。勾到四川情实罪犯。停决斩犯二十一人。绞犯一人。余八十九人予勾。　　

○谕内阁、梁章钜奏、查出乡试士子在场滋事照例惩办一摺。广西临桂县生员秦承瀛、于道场点名时。拥挤争先。经该教官弹压。反肆口辱骂。上林县生员李天麟、于已交卷后。潜入号舍。经委员斥逐。反行拒殴。于士习殊有关系。著该抚亲提研讯。按律定拟具奏。寻奏、生员秦承瀛、于点名时拥挤争先。并未辱骂教官。李天麟、于交卷后潜入号舍。经委员斥逐。向其支撑。亦无拒殴情事。惟于试场滋事。若仅斥革照不应重律杖八十。免其发落。不足示惩。应请再加枷号两月。以肃场规而端士习。下部议。从之。　　

○庚戌。谕军机大臣等、本日据伊里布奏、续接夷书给与回文一摺。该夷探听琦善曾否来浙。自系挟定海地方为要求之具。现已由伊里布谕令全数赴粤。听候查办。如该夷等果全数撤兵起碇。伊里布必将所获各夷发还。俾该夷无所藉口。原摺及照会均著钞给阅看。夷书一件。著琦善阅后遇便呈缴。将此谕令知之。　　

○又谕、本日据伊里布奏、续接夷书给与回文钞录呈览一摺。所见甚是。照会各语。亦明白正当。该夷探问琦善曾否来浙。业经告以赴粤。如果无占据定海之意。自必起碇南旋。但恐藉词耽延。仍以定海为要求之具。该大臣自应将所获各夷暂为扣留。于查办更易得手。总须随时酌量情形。于大局有裨。朕亦不为遥制。至定海交出后。应如何妥为安抚。并酌留防护弁兵之处。著该大臣悉心筹画。务臻妥善。又筹议前两广督臣破夷一摺。既不能施行。著毋庸议。其撤留各兵弁。均著照所议办理。将此由五百里谕令知之。　　

○辛亥。上御洞明堂。勾到广西福建奉天陕甘情实罪犯。停决广西斩犯三人。绞犯一人。福建绞犯一人。奉天斩犯一人。绞犯一人。陕甘斩犯六人。绞犯二人。余九十五人予勾。　　

○以办理防边工程出力。予四川同知张履实等加衔升叙有差。　　

○予四川御夷被戕州吏目王如芬、从九品吴长青、冷世俊、祭葬世职。　　

○壬子。谕内阁、本年十一月初三日。孝全皇后梓宫奉移至龙泉峪。次日行飨奠礼后。每日朝奠。著四阿哥、五阿哥、六阿哥、轮班奠酒行礼。中晡二次设奠。著派姻戚大臣奠酒行礼。　　

○癸丑。上诣绮春园问皇太后安。　　

○御洞明堂。勾到湖广浙江情实罪犯。停决湖广斩犯十四人。绞犯四人。浙江斩犯一人。余四十三人予勾。　　

○谕内阁、本年十一月。孝全皇后梓宫奉移至龙泉峪。所有沿途芦殿内步军统领衙门应行豫备激桶差使。著派松峻督率照料。　　

○又谕、本年十一月。奉移孝全皇后梓宫至龙泉峪。所有在京文武各衙门堂官。除有执事各员。照例派往外。其无执事者。俱著毋庸派往。　　

○又谕、绵护等奏、监放炮位请变通旧例以期熟练一摺。均著照所议办理。至演放炮位。全在炮手熟习。方能有准。著自明年为始。著派出之都统等按例各演三出后。饬令管炮参领等认真督催各炮手。教其子弟。每炮亦演三出。并著八旗汉军都统等遇有炮手缺出。由炮手子弟内择其精壮便捷者挑补。以资操演。　　

○又谕、此案宗室奕卖、溥喜于拟徒革爵之后。不安本分。滋事妄为。实属不法。均著交宗人府堂官监视先行重责四十板。奕卖著发往吉林。溥喜著发往盛京。交该将军严加管束。如到配后。仍敢再滋事端。即著奏明严行锁禁。　　

○以捐修四川叙永厅文庙。考棚。予同知承安等议叙。　　

○以捐修和阗城垣。赏五品商伯克托胡塔、胡达巴尔第、花翎。六品哈资伯克爱迈特沙等蓝领。余升赏即补有差。　　

○甲寅。孝慈高皇后忌辰。遣官祭福陵。　　

○上诣大高殿行礼。　　

○还宫。　　

○谕军机大臣等、本日据伊里布驰奏、续接夷书并催令起碇一摺。此次＜?口英＞夷照会。询问戢兵。经该大臣将所奉不得攻击谕旨。明白宣示。谕令安心赴粤。并催令起碇等语。所谕甚是。前有旨谕该大臣将所获夷人妥为收管。无庸解赴广东。俟该夷撤兵归地后。全数给还。此次夷书并未言及交还定海之事。亦不吁请释放各夷。情殊叵测。著伊里布察看情形。相机妥办。并谕以琦善业经奉旨前赴广东。总宜剀切开导。去其惊疑。令其退出定海。前往广东听候琦善查办仍妥为布置。防其狡诈。谅该大臣必能仰体朕心也。将此由五百里谕令知之。　　

○又谕、据琦善奏、三次接奉廷寄并将先后发给阅看夷书五件缴还一摺。览奏均悉。＜?口英＞夷现在接奉伊里布照会。志在戢兵。复经伊里布谕以安心赴粤。不必顾虑。并令将起碇日期。速即字覆。勿再迟延等语。本日已有旨令伊里布相机妥办矣。伊里布原摺及照会均著钞给琦善阅看。夷书一件。著琦善阅后。遇便呈缴。将此谕令知之。　　

○以捐修贵州安顺府文庙。予前任提督余步云等议叙。　　

○以孟冬时享太庙。自是日始。斋戒三日。　　

○乙卯。谕内阁、邓廷桢、吴交镕奏请防堵经费一摺。著吴文镕即将本省各镇弁兵照常认真训练。坚守海口。所需支发钱粮。著斟酌筹画裁汰浮糜。其应用款项。随时奏闻。所有该省雇募水勇。租赁渔船。著酌量裁撤以节浮费而昭核实。　　

○又谕、钱宝琛奏、拏获闽广二省烟匪。请酌定省分发配等语。此种匪类。断不宜令其聚集一处。致生事端。闽广二省。自未便互相发配。即沿海省分。亦不宜遣往。著钱宝琛于该犯等解省审讯后。即酌定省分。均匀解发。仍严饬经过地方小心派役管解毋稍疏纵。其应待质各犯。亦著速即讯办。并著湖南湖北安徽浙江各督抚。派员分路查探。如有此等匪徒偷越入境。务即严行截拏。以除奸慝。　　

○又谕、钱宝琛奏、拏获闽广二省烟匪多名。究出纠众结会贩土售卖各情一摺。此案闽广匪徒林福茂等、胆敢纠众结会。散给红旗红布。分带烟土。在江西地方售卖。现经拏获多起。所供闽广交界广福亭地方。究系何县管辖。张阿五一犯。是否即张常秀所供起会之张罗。著该抚即提各犯严审确情。按律惩办。一面飞咨闽广二省。严拏李正昌等各犯。务获究办。并著福建广东各督抚密委干员。前赴广福亭地方访拏起意结会首犯。究明实在姓名人数。按名缉拏。从严惩治。以肃法纪而靖地方。　　

