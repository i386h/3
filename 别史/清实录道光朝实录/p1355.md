<!-- { "loadSidebar": true } -->
○谕内阁、载铨等奏、遵旨会查长芦盐务。酌改章程。开单呈览一摺。长芦盐务。疲敝已久。叠次整顿调剂。总无起色。经朕特派王大臣前往会同查办。兹据确切查核。胪列条款会奏。自应因时变通。俯如所请。试行办理。所有长芦悬岸四十四处之内。河南悬岸二十州县。著尽改票盐。即仿照淮北成案。先课后引。直隶所悬之二十四州县。著予限半年。责令各州县招商招贩。一律整理。傥商贩无人。即责成各州县自行领运。或由盐政遴员官运。以济民食。即责成讷尔经额、会同崇纶、实心核办。不得畏难苟安。此后商欲改票。票欲改商。皆可随时体察施行。至该处各项支销浮费。著照议停减。其引地文武各衙门官役。相沿陋规。既往不咎。著通行嗣后永远裁汰。又每年应完内外帑利银三十万一千零。著按额引均摊。无论行引行票。悉按此数同正课一并核计徵收。分款支解。遇闰照例加增。并此后行盐。每引著准其加斤免课。每斤准其减价敌私。皆照所议之数办理。至道光二十七年引课奏销。于二十九年春间领运完竣后。仍于五月内奏销。此后按年照办。著免其提早一月。以顾春运而免贻误。其各项积欠银二千三百四十三万一千四百余两。著自二十九年起。按引分摊。徵收解部。傥有拖欠。由户部指参。再缉私章程。兵役不如商巡得力。嗣后著复商巡旧规。以杜偷漏而节糜费。凡此数端。皆事属可行。而恤商不为不至。历年因循玩误。遂致帑本国课。支绌不堪。经此整理之后。讷尔经额、惟当会同盐政崇纶、实力奉行。认真妥办。务期积弊全除。日有起色。该督等具有天良。谅不至为官吏欺朦。暗受其把持而不知也。　　

○谕军机大臣等、傅绳勋奏、演放铜铁各炮等语。此项铸存铜炮。及旧存铁炮。自应认真演放。惟据称系擡赴对江空地。此地距江远近若干。以何为准。向何处试放。该抚既亲往查看。著将致远有准之处。详细覆奏。毋稍含混。将此谕令知之。寻奏、省城对江。即西山之麓。地势平旷。在该处试演炮位。以靶为准。放炮处距安靶处二百四十弓。每炮放三出。中三炮者居多。实能致远。而新铸铜炮。较旧存铁炮。似更灵捷。洵足备用。得旨、务当认真训练。不可懈弛。　　

○以副都统衔叶尔羌参赞大臣吉明、通政使司副使朱嶟、为内阁学士。兼礼部侍郎衔。朱嶟仍留顺天学政任。　　

○以顺天府府尹汪本铨、为宗人府府丞。山西冀宁道陆应谷、为顺天府府尹。未到任前。以汪本铨署理。　　

○以詹事府少詹事温葆淳、为太常寺卿。　　

○旌表守正捐躯河南宁陵县民张仁得女成姐。　　

○壬子。上诣皇太后宫问安。　　

○展缓山东盐务商欠加价银。　　

○癸丑。谕内阁、载铨季芝昌奏、清查天津府所属仓库情形。开单呈览一摺。载铨等前经派往直隶筹办盐务。就近清查天津府属仓库。兹据确切查明具奏。天津府所属各州县、历任交代正杂钱粮。核对款目。尚无虚假。查点实存钱粮。数目亦相符合。短徵之员。业已分别勒追。其现存各库银两谷价。或提交司库。或饬各地方官买补还仓。办理均属周妥。此外直隶各属。著责成讷尔经额、督同藩臬两司。按照天津府办理章程。是□旱紧查办。依限具奏。该督等务当认真厘剔。确实查核。不准丝毫瞻徇。经此次清查之后。朕不拘何时。简派大员顺道抽查。如有亏短捏饰等弊。惟该督等是问。恐该督等不能当此重咎也。懔之。　　

○又谕、林则徐奏、请将交审京控案内狡展拖延之降调知县、先行革职。并将被控职员斥革。提同严讯一摺。前任云南富民县知县降补府经历县丞广和、列款京控。业经林则徐审有大概情形。仍复恃符狡展。报病拖延。著先行革职。州同职衔刘元吉即刘长春、一并斥革。此案牵涉既多。林则徐以本省大吏。究难折服该革员之心。使之无所藉口。著改派琦善驰驿前往云南。提同案内人证。秉公严讯。按律定拟具奏。琦善俟裕诚到后即起身赴滇。所有四川总督、著裕诚兼署。　　

○甲寅。以京畿雪泽未沾。上诣大高殿。命皇四子奕詝诣天神坛。皇六子奕?、诣地祇坛。惠亲王绵愉、诣太岁坛。祈祷。惇郡王奕誴、诣宣仁庙。凝和庙。瑞郡王奕志、诣昭显庙。时应宫。拈香。　　

○谕内阁、吏部奏参司员疏忽等语。昨日吏部带领各员引见。有四川从九品包全春、送伊戚分发知县潘泰行引见。误入乾清门。该部带班司员。未能先时查出。著交都察院查取职名严加议处。吏部堂官。著一并交都察院议处。　　

○谕军机大臣等、吴文镕奏、查悉地方大概情形。及现办缘由等语。览奏均悉。浙江腹地外洋盗匪。未能敛戢。非文武各员认真巡缉。何能尽绝根株。该抚现严饬文武各员。并移行水师各镇将。分别剿捕。务当随时稽查。如有任意懈弛。藉词推诿者。立即严行参惩。毋稍松懈。至各县亏空。近日相习成风。吏治敝坏已极。不可不力加整顿。据该抚所奏寅用辰款。以致当年额徵两忙。皆徵解不前。拨款至无项可拨。日甚一日。何所底止。如能设法弥补。方于库贮有裨。将此谕令知之。　　

○以故奉国将军成英子纯昭、袭职。　　

○予故贵州黄平州知州张锡谷、甘肃庆阳府知府易镜清、河南虞城县知县龚一发、入祀名宦祠。福建故甘肃兰州府知府龚景瀚、山西故洪洞县教谕张震、湖南故掌四川道监察御史贺熙龄、湖北故翰林院侍读学士易元善、四川故仪陇县训导傅秉经、安徽故吏部郎中石纶、翰林院编修石葆元、顺天故廪生魏文通、入祀乡贤祠。从总督林则徐、布彦泰、刘韵珂、廉敬、李星沅、讷尔经额、巡抚潘铎、王兆琛请也。　　

○缓徵浙江仁和、富阳、新城、嘉兴、秀水、嘉善、海盐、石门、平湖、桐乡、乌程、归安、德清、武康、金华、兰溪、义乌、永康、武义、浦江、西安、龙游、建德、遂安、分水、桐庐、丽水、缙云、青田、景宁、三十县、暨杭严卫被水被风庄屯新旧正杂额赋。　　

○喀尔喀镇国公贡桑等二人、乌喇特扎萨克辅国公拉旺哩克沁、察哈尔蓝翎侍卫阿穆噶锡第、于神武门外瞻觐。　　

○乙卯。命皇六子奕?、行初定礼。　　

○谕内阁、潘铎奏、清查仓库。请再展限一摺。河南省清查仓库。前经予限两年。并续准展限半年。现在已届限满。惟王大臣等奏定章程。曾经降旨。著于文到之日起。统限八个月赶紧完竣。造册送部。该抚即遵照办理毋庸再论前限。并通谕各直省督抚府尹知之。　　

○命浙江布政使刘喜海、按察使周开麒、来京另候＜??闲＞用。以宗人府府丞署顺天府府尹汪本铨、署浙江布政使。都察院左副都御史黄赞汤、署顺天府府尹。调山东按察使蒋霨远、为浙江按察使。以广东雷琼道黄宗汉、为山东按察使。　　

○丙辰。谕内阁、李星沅陆建瀛奏、筹补灾缺兵粮一摺。本年江宁淮扬各属灾缺道光二十九年省仓八旗绿营、暨漕河等标营兵米。共计五万六千石。自应及时筹补。以济要需。著照所请、所有督协漕河各标营灾缺兵粮二万六百七十四石零。准其在各营附近州县常平仓内碾动济放。其灾缺司仓兵米三万五千余石。准于江宁苏州安徽三省各州县节年欠解省仓米石内、先行催提。埽数批解抵用。如有不敷。随时筹款。按照时价采买。以供支放。仍俟各属届限徵完。按数还款。造册报销。以昭核实。　　

○缓徵浙江青村、横浦、浦东、下砂头、二三、五场歉收灶田新旧额课。　　

○丁巳。谕内阁、向来秋审朝审人犯。缓决三次以上者。人数积多。每届数年。谕令刑部查明奏请分别减等。以示法外之仁。今自道光二十六年查办后。积至本年秋谳入缓决者。又有一万五百余名口。著刑部将缓决三次以上各犯。照节次查办之例。逐一查明。分别减等发落。以昭矜恤。　　

○又谕、王植奏、请酌量变通工赈事宜等语。本年安徽省江淮异涨。圩堤漫缺成灾。前经该抚奏明寓工于赈。兹据奏称、积水消退甚迟。工赈势难兼顾。自应酌量变通。以示体恤。著照所请、所有该处劝捐积有成数之处。准其先于隆冬。按极次贫民散放。以代赈济。即以所省冬赈银两。存俟积水全涸。汇同春赏口粮。散给贫民。以为筑圩之用。　　

○又谕、王植奏、请将被控之代理知县革审一摺。安徽代理灵壁县知县阜阳县县丞沈鸿、于该地方被灾地亩。例应分别蠲缓钱粮。辄敢不俟奏报。先行违例徵收。殊出情理之外。沈鸿著即行革职。交该抚提同全案人证。严审确情。从重定拟具奏。各省似此贪劣之员。定必不少。而破案寥寥。今既被控。必应从严查办。惩一儆百。著王植亲提研鞫。毋得任听委员。化大为小。弥缝掩饰。自干厥咎。寻奏、研讯人证。佥供该县钱粮。向系麦熟后、上下忙同时并徵。上年二麦登场后。该参员于七月初二日开徵。其时尚未被灾。后因秋雨过多。淮濉并涨。即于八月底停徵。委非违例徵收。惟该县滨河田地被淹。有道光二十七八两年钱粮。均系粮差垫纳。乃报灾之后。因花户抗延不还。出票催追。以致刁民藉口兴讼。实属不知政体。但尚无私徵别项重情。业经革职。应无庸议。下部议。从之。　　

○以故三等公吉祥保子增喜、头等子瑞文弟奎文、二等子庆亮子秀联、头等男淳庆子苏勒芳阿、各袭爵。　　

○戊午。上诣皇太后宫问安。　　

○谕内阁、向例十二月二十三日。蒙古王公等、皆在西厂赐食。现当斋心祈雪。著本年暂行停止。其赏件仍照例发给。所有应行引见之年班来京外边行走之蒙古王公等、著俟明年紫光阁筵宴时。再行带领。　　

○福州将军壁昌、因病解任。调江宁将军裕瑞、为福州将军。以金州副都统祥厚、为江宁将军。青州协领桂生、为金州副都统。　　

○以右春坊右庶子潘曾莹、充日讲起居注官。　　

○己未。谕内阁、都察院奏、遵议吏部带领引见堂司各官处分等语。吏部主事陈鸿寿、宋延春、何栻、崇恩、均著降一级留任。不准抵销。文庆、陈官俊、花沙纳、侯桐、福济、张芾、均著罚俸一年。亦不准其抵销。门禁例应严肃。道光四年。曾经降旨申谕。总因日久懈弛。视门单为具文。或不缮送。或缮送而不核实稽查。以致有人混入。著再行申禁。嗣后部院各旗营各衙门引见人员进内。仍遵前降谕旨。认真查办。不得视为具文。傥再有误入禁门之事。定将各员从重惩办。决不宽贷。　　

