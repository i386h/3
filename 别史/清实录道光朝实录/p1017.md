<!-- { "loadSidebar": true } -->
○又谕、邓廷桢奏、厦门攻击夷船一摺。此次＜?口英＞夷兵船。驶近厦港。称欲求和。经该文武阻斥。不许上岸。该逆夷胆敢换旗开炮。直扑炮台。船头一人。夷服华言甘语嫚词经署水师中营守备陈光福、放箭射中。洞胸毙命。兵丁连放鸟枪。击中夷人二名落海。护参将陈胜元、执矛刺中白夷一人身死。哨船及岸上弁兵枪炮联络。中伤夷人甚多。所办甚好。所有在事出力各员。同知蔡觐龙、顾教忠、知县胡国荣、巡检金光耀俱著交部从优议叙。守备陈胜元、著以都司尽先升用。千总陈光福、著以守备尽先升用。俱加恩赏戴花翎。会同攻击之备弁林建猷、鲁思仁、何有时、闽海关委员兴贵、俱著以应升之缺尽先升用。伤亡兵丁。照例咨部议恤。该部知道。　　

○谕军机大臣等、寄谕大学士直隶总督琦善。本日据林则徐等奏、粤洋＜?口英＞夷兵船。传言有往天津之说。如系恳求贸易。恳恩优礼等语。天津通海各口。前据该督具奏严密防范。果有夷船驶入。自可有备无虞。惟夷情叵测。诡计多端傥驶至天津求通贸易如果情词恭顺该督当告以天朝制度。向在广东互市。天津从无办过成案。此处不准通夷。断不能据情转奏。以杜其觊觎之私。傥有桀骜情形。即统率弁兵。相机剿办。将此谕令知之。　　

○又谕、据林则徐等奏、＜?口英＞夷船只散泊外洋。于海滩插立木牌。写有汉字说帖。并查有船只扬帆东向。传系驶赴浙江江苏及天津等语。该夷现在浙洋滋扰。定海失守。业已调兵剿办。江苏等省。亦经妥为防范。其天津海口。另有旨谕令琦善相机妥办矣。粤省海口最关紧要。该夷诡诈百出。尤当加意防范。著林则徐等严密周防。于水陆各要隘处处准备。并严拏汉奸。毋使勾通接济。该督等仍当示以镇静。不事张皇。是为至要。将此谕令知之。　　

○又谕、本日奇明保由驿驰奏、乍浦海口有夷匪船只。现经带兵驰往查办一摺。据称选派官兵二百余员名。令协领等管带随同前往乍浦。会同长喜设法剿办等语。昨已有旨令该将军在省城防守遴委弁兵。驰赴乍浦海口接应堵逐。此次防守乍浦。即派恒兴带兵。会同长喜妥办。该将军仍遵前旨。一面知会恒兴前赴乍浦。一面回至省城。妥为防御。其所称就近调拨闽省官兵。以备夹攻之处。前已降旨谕令福建提督余步云、酌带弁兵驰赴浙省会剿。并谕令邓廷桢派兵前往矣。至乌尔恭额、祝廷彪、防御镇海。自六月十三日发报以后。迄今并未续奏。著奇明保探听镇海现在情形。据实由驿驰奏。以慰廑注。将此由四百里谕令知之。　　

○以翰林院侍读学士博迪苏、为河南乡试正考官。山东道御史汪元方、为副考官。通政使司副使杨殿邦、为山东乡试正考官。翰林院修撰林鸿年、为副考官。侍讲李棠阶、为山西乡试正考官。户部郎中有庆为副考官。　　

○乙未。谕军机大臣等、前因浙江定海县被逆夷滋扰。当降旨著余步云酌带弁兵。星驰会剿。又著邓廷桢选派大员带领舟师赴浙以期一鼓歼捦。该督等接奉后。自已遵旨办理矣。兹据奏、夷船联＜?舟宗＞赴浙。并防守厦门台湾情形一摺。览奏均悉。现在逆夷占据定海。依城固守。乌尔恭额虽调兵防御。恐不足以胜重任著邓廷桢接奉此旨。即携带印信驰赴镇海筹办堵剿事宜。浙江巡抚印务。即著邓廷桢兼署。并著该督于到浙后。即行宣旨。将乌尔恭额革职。仍令随营效力赎罪。至闽洋紧要之区。以厦门台湾为最。厦门一岛。据奏已会同该提督并兴泉永道督饬厅营。添备炮火加意周防。自可无虞疏失。其台湾府准备事宜。在籍前任提督王得禄最为熟悉。或有应行商酌之处。著即飞檄该镇道。与王得禄同心协力。以资保卫。至另片奏、筹备经费银十万两。著准其在藩库动支。将来作正开销。现在江苏海口紧要。所请将陈化成调回闽省之处。著毋庸议。乌尔恭额原奏。著钞给阅看。将此由五百里谕令知之。　　

○又谕、乌尔恭额等奏、探明夷船加增情形。并经理军需各一摺。览奏均悉该抚自六月十三日奏报之后。朕心方深廑念。乃相距已及半月。军务紧要。不得消息。且此次摺件仍照常由驿驰递。实属不晓事体。糊涂已极。所称该夷依城为穴。重兵把守。自应俟其势穷力竭再出奇兵制胜切不可轻举妄动致有疏虞惟当相度机宜分饬本省将弁各守要隘。毋令窜入。前经饬令余步云带兵赴浙。本日复降旨令邓廷桢前来剿办。计该督等先后可到。该抚等此时惟有严密防范。该夷傥有近岸相逼之事。即著并力击退。不可入洋穷追。误中诡计。所请檄调闽广水师。著毋庸议。丁忧总兵葛云飞、熟习洋面情形。即著协同出力。一切军火器械。迅即饬员赶紧筹备。俟邓廷桢等到浙后即须应用。其粮饷火药。最关紧要必应加意慎重。著即囤积宁波府城。由彼陆续转运。以资接济。毋得贻误。将此由五百里谕令知之。　　

○丙申。谕内阁、前因御史杜彦士奏、通筹台湾利弊八条。当降旨交闽浙总督查勘。妥议具奏。兹据邓廷桢等奏称、委员密查讯办。除所参台湾县知县托克通阿各款。业经审明定拟外。其所称劣幕汪金声李垂绅、盘踞招摇。及冒籍报捐各款虽查无其事。惟以幕友充当义首。迹近钻营。著撤去军功议叙饬令各回原籍以杜弊端。其余各条筹议尚属周妥。即著照所议认真办理。毋得视为具文。　　

○又谕邓廷桢奏、请将擅拆哨船之员弁革职审究一摺。福建南澳镇左营南字五号哨船上年三月已届大修之期。乃延宕年余。竟将船身拆卸。杳不交厂修葺以致哨船短绌。业据该署守备傅英辉、供系护游击汪国栋作主拆卸。该护游击辄以遭风击碎漂流海面督令捞拾等情。具禀分辩实属狡诈。护理南澳镇左营游击水师提标前营守备汪国栋、署南澳镇左营守备金门镇右营千总傅英辉、南澳镇左营外委陈蓝顺、著一并先行革职。交该督提集人证卷宗。彻底讯究。并著严缉逃兵陈捷成、归案质讯。务得确情。照例惩办。又另片奏、南澳镇左营南字三号。铜山营纪字二号三号六号等船四只。业经道厂修竣。移催领驾。该营延不派拨弁兵赴领。以致船只日久停待。又复被水冲漂。虽查无需索情弊。实属有心延误。署铜山营参将南澳镇左营游击汤荣标、代理铜山营守备南澳左营千总许志勋、署守备事南澳左营千总徐建章、著一并交部议处。并著查明该船如有损坏。即按照该员等署事年月久暂。分别责令赔修。以示惩儆。该部知道。　　

○又谕、乌尔恭额以封疆大吏。遇有＜?口英＞夷滋扰。事前既无准备。临事不合机宜。且该抚奏报后朕心方深廑注。乃相距已及半月。摺件仍照常由驿驰递。实属督率无能。糊涂不晓事体著即革职。仍令随营效力赎罪浙江巡抚。著刘韵珂补授。刘韵珂接奉此旨。即著驰驿迅赴新任。毋庸来京请训。其未到任以前。著邓廷桢兼署。　　

○赏已革闽浙总督钟祥、三品顶带。为四川布政使。　　

○丁酉。谕内阁、善焘等奏、遵查天坛各坛树株。并查明锯钐及应去枯枝情形。开单呈览。据查树株锯口。实系旧有痕迹其为历年久远。与太常寺原奏相符所有树株多有灰鹤结巢。及高处枯乾恐伤旁枝之处。俱著不准锯钐。其低处应去枯枝。著工部会同太常寺查照册载。详慎办理。事竣知照御前大臣备查。嗣后如有风损回乾应行钐除树株。著太常寺于每年三月咨报御前大臣、工部、随时载入清册。奏请派员眼同钐除。明白覆奏。以昭慎重。　　

○又谕、汤金钊等奏、覆勘上年各省岁考前列试卷其中漏印应议者。至一百三十余卷之多似此相沿成习。易滋流弊。此后应如何妥立章程。明定处分之处。著礼部议奏。寻奏、嗣后岁科考试卷及各贡卷。均责成本学教官。于接扣处钤印申送提调。傥有遗漏。即由提调补印。申送学政。将教官咨部议处。如提调未经察出。即由学政补印。将提调教官一并咨部议处如学政未经察出补印。经部磨勘。将学政提调教官。一并议处。从之。　　

○又谕、前据乌尔恭额奏、＜?口英＞夷船只。驶至浙江定海洋面滋事。定海镇总兵张朝发、愎谏撤守。以致丧师失城。情罪重大。署中军游击罗建功、护左营游击钱炳焕、护右营游击王万年、署中军守备龚配道、于败后遽即回营。亦罪有应得。当降旨将该总兵等革职拏问。交部分别定罪。兹据刑部将张朝发拟斩监候。罗建功、钱炳焕、王万年、龚配道、从重发往新疆充当苦差均系按律问拟。惟该总兵等当时接仗退败情形。该抚所奏未能详悉。著伊里布于抵浙后。提同该革员等严行讯究。务得确情。据实具奏。　　

○谕军机大臣等、浙江定海县逆夷滋事。乌尔恭额办理不善。已降旨革职。令随营效力。复因闽省亦当吃紧。邓廷桢未便远离。本日明降谕旨颂给伊里布钦差大臣关防。著驰驿前往浙江查办事件矣。该督接奉此旨。即将总督盐政关防。交裕谦兼署。该督即行驰赴宁波察看情形。再定进剿。江苏省水陆将备如有得力者。准其带往差遣。现在乌尔恭额所调本省兵。谅已齐集。并节次降旨令余步云带兵赴浙。暨邓廷桢酌派水师会剿。谅亦先后可到。伊里布厚集兵力。相度机宜。务须好谋而成。以副朕望。将此由五百里谕令知之。　　

○又谕、朕闻福建已革举人陈姓、绰号不得已。早经逆夷聘往。为之主谋。总兵张朝发与彼同乡素好。定海未破之前十数日。有投张朝发一帖。导之从逆。现已著邓廷桢派员查拏务获。解至浙江讯究。著伊里布于提讯张朝发时。一并严讯确供。据实具奏。将此谕令知之。　　

○又谕、昨经降旨饬令邓廷桢、余步云、先后驰赴浙江剿办逆夷本日据邓廷桢奏、定海被围情形。并福建厦门尚须严密防堵。前月定海失守。该督此时谅已得信。接奉谕旨。自必兼程前往。惟闽省海口歧出。处处均关紧要。余步云接奉前旨。谅已带兵赴浙。陈阶平又复赏假医治。若邓廷桢再离闽省。恐不足以资弹压。本日已降旨颁发钦差大臣关防。令伊里布赴浙剿办。浙江巡抚。派宋其沅护理。邓廷桢著毋庸前往。如已起身。仍即折回。督率将弁。认真防堵毋令逆夷窜入闽境。朕闻福建已革举人陈姓、绰号不得已早经逆夷聘往。为之主谋与总兵张朝发同乡夙好。定海未破之前十数日。有投张朝发一帖。导之从逆。如果属实。深堪痛恨。著邓廷桢迅即派员查拏务获。解交浙江讯究。将此由五百里谕令知之。　　

○命协办大学士两江总督伊里布、为钦差大臣。驰赴浙江查办事件。　　

○戊戌。孝懿仁皇后忌辰。遣官祭景陵。　　

