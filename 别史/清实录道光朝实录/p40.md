<!-- { "loadSidebar": true } -->
○谕军机大臣等、帅承瀛奏、查办浙省鹾务大概情形一摺。两浙盐务纲引则牵新搭旧。课款则分徵统支系属致弊之由。现据该抚查明实在情形设法清厘该省盐政。改归巡抚兼管帅承瀛莅任之初。当趁此时将从前那移混冒情弊逐款查明。核实办理不可草率从事致有隐漏。此后裁减浮费。划明款目督率各该商。认真办运。务令年清年款。勿得仍前拖延牵混以期鹾务日有起色。将此谕令知之。　　

○浙江巡抚帅承瀛奏、归安县地方。尽系水乡支河汊港。动皆迷途。内有东林山棚民杂处藏奸既易缉捕亦难。请将归安县丞。移驻十八区适中地方以资弹压。得旨、移驻县丞事。妥议请旨。务期于地方有益。不可有名无实。　　

○以缉捕勤能。浙江通判吴嵰等下部议叙。　　

○壬寅。福建巡抚颜检奏、闽省大概情形。得旨、一切应行之事。次第为之。缓急宽猛务须看得明白方能有济。所有面谕之言。不可忽忘勉之慎之。　　

○以故杜尔伯特汗拉玛扎布叔齐旺巴勒楚克、袭爵。　　

○癸卯。谕军机大臣等方受畴奏、直省交代积压过多。恳设局清厘一摺州县新旧接任。每一任则有一任交代。各应依限完结。其有仓库亏那。系在何任。不难按册而稽。直省交代未结之案。在嘉庆二十一年以前。即有五百余起。其时虽经奏明清厘。仍未逐案完结。前任之案不清。至后任再经交代。益复纠缠。辗转积压。以致每遇交代。总无依限办结之案。亏那牵混。皆由于此。该督奏请设局清厘。就现在情形亦不能不如此办理。惟所请积案迟延处分。概予宽免。各州县交代情形。久暂不同。多寡亦异。事难一例邀免。著该督董率该藩司。将各州县迟延处分。再行分任分年。逐一查明。分别声请。再降谕旨。将此谕令知之。　　

○铸给四川新设广元营游击。巴州营游击。绵州营都司。崇化营都司。潼川营都司。通江营守备。大坝营守备。各关防条记。从署总督德英阿请也。　　

○旌表守正捐躯山东单县民张大妮妻阎氏。　　

○甲辰。上诣皇太后宫问安。　　

○谕军机大臣等、庆保等奏、剿洗大姚拉古贼巢。全境肃清。并会查张凤、张悫田、大概情形各一摺。大姚贼匪。会合于拉古窝巢。负嵎坚守。经庆保督率官兵。相机进剿。伤毙贼匪一百余名。生捦贼目陶显贵等。六十余名。并派员分查村寨。大姚境内贼匪。均已歼捦净尽。其迁徙流离之众。亦俱安集复业。现已酌留官兵一千名。分派将弁。摉捕余孽。扎卡巡防。其余官兵。俱已凯撤回营土练撤令回农。所办甚好此时大姚既已肃清。永北一处贼匪。并经张凤连获胜仗将首逆瞎眼唐老大捦获。亦不难克期竣事。著庆保等即驰赴永北军营。督同该提镇等。将余孽迅速扫除。以靖地方。其被难汉夷民人。除盘剥夷地之汉民不准赈恤外。其余汉民。及不肯从逆之夷民。均著查明一体赈恤。伤亡员弁兵练均著查明造册咨部。照例赐恤副将清泰、前因匪徒偷越过江失于防堵。摘去顶带兹屡获胜仗。兼获巨匪多名。著加恩赏还顶带。已革守备郭荣先、因兵力无多。致被贼匪抢劫尚非畏葸。著免其科罪仍释枷棍责。以示惩儆在事文武各员。除镇道外。著庆保等、择其尤为出力者秉公保奏俟奏到时再降恩旨。至审拟各犯罪名。除首逆陈添培等、业已分别凌迟斩枭外。其被逼从贼并未抗拒官兵之卜焕留等八十一名。均著照所拟发遣新疆等处、分给兵丁为奴永北未获之首犯傅添贵、著即查询窜匿何处。迅速捦捕。与已获之唐老大、陈秀等一并归案审明。按律办理。其永北夷匪焚抢先后日期。并土司发票免派。张悫田徇纵不为清理各情节。该督等抵永后。务确切查明秉公据实具奏毋稍徇隐。将此由五百里谕令知之　　

○以访获邪教。拔直隶武生季国瑞为外委赏线民于国盛九品顶带。把总孙裕后等、升补有差。　　

○旌表守正捐躯安徽盱眙县民江胜和女绕女。　　

○乙巳。谕内阁、昨据军机处奏、和阗、叶尔羌每岁照例应进贡玉。业经解到一摺前自平定新疆以后。和阗叶尔羌每岁采进贡玉四千余斤。嘉庆十七年因造办处所贮之玉。甚属丰足减额每岁采进二千斤。今查造办处所贮之玉尚多。足以敷用著交和阗、叶尔羌、办事大臣等、将此项每岁应进贡玉。暂行停采。　　

○以候补三品京堂祝庆承、为太仆寺卿。　　

○旌表守正捐躯江苏睢宁县民陈宗喜妻王氏。直隶安州民李维妻王氏。安平县民妇刘张氏。　　

○丙午。修直隶温榆河上游果渠村埽坝。从总督方受畴请也。　　

○丁未。命于大高殿设坛祈雨。上亲诣行礼　　

○诣时应宫拈香。　　

○谕内阁、围场总管富明、著解任。交松筠提集应讯人证。严审定拟具奏。此案西朗阿因被富明苛责受伤。自缢身死。事关人命松筠务当研究确情。秉公剖断。不可稍存含混。致有屈抑。　　

○又谕、富俊等奏、讯明阿咱拉呈控达尔汉王等霸占荒地一案。所拟分领银地章程。俱著照所议完结。阿咱拉尚有应讯案件著解交热河都统衙门。一并定议具奏其霸抢银两一节。人证未齐著龄椿将人犯带回盛京。会同松箖、提到米喇嘛等另行讯拟奏结至达尔汉亲王布彦温都尔瑚、屡次托病迟延实属玩忽。著交理藩院严加议处。　　

○谕军机大臣等、前据御史马步蟾奏、近年南河多用碎石包护埽坝石性沉重。掣入中流。易致挂淤。现形浅阻等语。当经降旨令孙玉庭、黎世序确加勘验。详审利害。据实覆奏。兹据奏、黄河修防。向恃埽工柴秸二三年即归朽腐。每年拆镶。劳费无已。自间段抛护碎石。上下倚以为固埽前不致刷深。且黄水泥浆灌入凝结。永无蛰塌之患南河岁用所省已将及半。至河工南北两堤。相去千余丈至数千丈不等至狭之处。亦有七八百丈埽段碎石。宽不过十余丈。何能壅滞。且长河深不过一二丈。埽前溜势淘深。每至四五丈。碎石止填护埽前深坑断不能舍卑就高。掣入中流。挂淤浅阻。孙玉庭曾于河乾水落之时。亲行查勘上年疏挑引河。亦从无河心挑出石块之事。可为明证等语。该督等身亲阅历。目击情形可信永无流弊。其言实为剀切著明。嗣后如有应行修防之处。著仍照式妥办。以期永保安澜。勿为浮言所惑也。　　

○前任江宁将军署正蓝旗汉军都统八十六、以年老休致。赏给全俸。　　

○以镶黄旗蒙古都统那彦成、署正蓝旗汉军都统。　　

○戊申。谕内阁、浙江平湖县知县刘肇绅、海疆三年俸满。经该省题请升衔留任。朕闻刘肇绅、洁己奉公。尽心民事洵为知县中出色人员。著以该省同知升用。遇缺即行奏补该部知道。　　

○以故奉恩将军连聪子承福、袭爵　　

○以翰林院编修吴敬恒、为云南乡试正考官湖广道御史宋其沅、为副考官。翰林院编修王维询、为贵州乡试正考官。内阁中书缪玉铭为副考官　　

○以故甘肃平番县属西陆渠土司何廷相子万策、袭职。　　

○己酉上诣皇太后宫问安。　　

○谕内阁、昨因京师入夏以来。雨泽未足。于本月二十七日。在大高殿设坛祈祷朕亲诣拈香是日云阴广布。二十八日卯刻。微雨成阵至夜雷电交作。＜?雨澍＞雨滂沱。仰荷苍昊垂慈。甘膏立应朕心实深寅感。著即行撤坛。朕于明日躬亲报谢其讽经道众。交内务府照例赏给　　

○又谕、山西通省州县。向来丁徭地粮。分款徵收嗣因贫民输纳维艰。节经奏准将丁徭银两。归地粮摊徵已有八十一州县。惟盂县等二十州县。未经议改。叠经县民以苦累呈控。现经户部查明该省编丁巳久。若照原额催徵。其一丁顶完一二十丁。及逃亡故绝之户势难完纳。请循照成案。将盂县丁银。归入地粮摊徵。著交成格秉公查办。勿听州县官回护朦详。罔恤民瘼。其兴县等十九州县情形是否相同。并著该抚体访舆情。次第酌核具奏。　　

○贵州巡抚明山、奏晴雨粮价。得旨既云均获甘霖。入土深透。春收可期丰稔。何至粮价加增之处甚多。嗣后务据实奏闻。不可一味铺张。自相矛盾　　

○缓徵江苏阜宁县、民欠淤滩地价并海安东、二州县升科银。



大清宣宗效天符运立中体正至文圣武智勇仁慈俭勤孝敏成皇帝实录卷之十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳五月。庚戌朔。上诣大高殿行礼。时应宫拈香。　　

○广东碣石镇总兵官丁绍奉、以不胜任休致。以裁撤直隶天津水师总兵官许松年、为碣石镇总兵官　　

○予故贝子载锡祭如例贷绥远城将军大青山后厂地租余银修理衙署。　　

○贷杭州驻防兵丁等一年饷银修理官房。　　

○辛亥。谕内阁、昌陵圣德神功碑。建置碑楼、竖立石碑工程均著交乌尔恭阿、绵恩、穆彰阿、阿克当阿、敬谨办理。　　

○谕军机大臣等、蒋攸铦奏川省边境安静情形一摺。滇省夷匪滋事。逼近川省。该督等饬委文武员弁、防守隘口。俾川境沿边一带民夷、得以照常耕作。所办俱属妥协。昨据庆保等奏、大姚一路。业已肃清。永北一路。拏获首逆唐老大。尚有余匪未净。庆保、史致光、俱已前往督办。恐剿散逆夷。四出逃窜。该督仍当饬知川省防边将弁。加意巡防。不可稍有疏懈。将此谕令知之。　　

