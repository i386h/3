<!-- { "loadSidebar": true } -->
○又谕、琦善奏、山东馆陶、接壤直隶元城。因红花堤口门未堵。兼卫河民埝漫缺。以致民田被淹。请饬直隶地方官赶紧堵闭等语。直隶元城县红花堤。自上年掘堤洩水。迄今已阅一年。何以口门尚未堵合。本年水涨更甚。并将卫河民埝内外泡浸。漫口多处。实属延玩。著蒋攸铦严饬大名府督县赶紧堵筑。务使民田早得涸复。毋再迟延干咎。　　

○又谕、玛呢巴达喇奏称、伊将届二十七个月服满。请旨给假回原游牧处祭埽坟墓等语。玛呢巴达喇既数年未回游牧。著加恩给假三个月。并赏给台站乌拉。回原游牧处祭埽坟墓。　　

○又谕、理藩院奏、请将黑龙江将军拏获布噶尔回子四名。解送喀什噶尔办理一摺。布噶尔回子绥彭穆鲁特、穆萨帕勒、赛丕拉、倭里萨等、供词虚实之处。在京既无凭据可查。即照该院所奏、从兵部由驿解送喀什噶尔。交参赞大臣永芹等、就近查询明白。如无别项情节。即照从前办理。遇便解往布噶尔。　　

○谕军机大臣等、本日据琦善奏、访获平原县匪徒周添明等、捏设大乘教会名目。敛钱惑众。又于获犯孙文治家内。起出悖谬经卷。及木印木戳等件。并据任荆氏、供出周添明有徒弟四十余人。约八月初四日。在临清州滋事等情。业将周添明等拏获究办。又据教夥崔贵、供出同教之吴法道等三名。在直隶清河县居住。朱法魁等八名。在献县居住。已开列各犯年貌。飞咨直隶严缉等语。此案周添明等、胆敢于光天化日之下。捏设大乘教名目。敛钱惑众。至七十八名之多。自应严拏徒党。以净根株。蒋攸铦接奉此旨。即派委干员。按照该署抚单开各该犯年貌住址。不动声色。密速掩捕。一经获案。即一面奏闻。一面将该犯严密锁金□靠。派委妥员解赴山东。交琦善归案审办。毋得视同寻常缉犯具文。致任漏网。将此谕令知之。　　

○又谕、琦善奏、访拏传习邪教匪犯一摺。所办甚好。此案平原县匪徒周添明等、胆敢于光天化日之下。捏设大乘教会名目。敛钱惑众。经该县将周添明等拏获。起出大乘教内绫额一副。并陆续获犯共计七十八名之多。又于获犯孙文治家内。起出悖谬经卷。木印木戳等件。并据荆其虎之女任荆氏、供出周添明有徒弟四十余人。约八月初四日在临清州滋事等语。该犯等传习邪教。辗转煽惑。徒党必多。亟应迅速拏究。所有周添明供出之范进礼、水景年、系属案内要犯。著该署抚饬属严拏务获。归案审办。其所供已故教首靳自成、及夏津、郭都成、业据查明实系身故。著即就现获之靳仓有、郭思成、再向严讯。务期水落石出。至起获绫额内。有永平府滦州石佛口五支王爷字样。自即系石佛口王姓世传闻香邪教。必应彻底根究。除吴法道等三名。朱法魁等八名。已降旨令蒋攸铦严缉务获。解东审办外。该署抚现将各该犯提省审办。著即讯取各供。并严拏未获各犯。毋任一名漏网。以净根株。将此谕令知之。　　

○协办大学士两江总督孙玉庭等奏、采办邻省米石。尚需时日。查江苏两岸沿江州县。于七月又续被水淹。灾民嗷嗷待哺。情形实堪悯恻。请即酌拨淮商盐义仓谷石平粜。以资接济。报闻。　　

○署山东巡抚琦善奏、平原县仓粮缓徵。请筹拨邻境仓谷。以济兵糈。得旨、依议妥办。又奏、本年雨水过多。购料艰难。请酌加坝工压埽之土。每方给银三钱。补还埝工之土。每方给银二钱四分。秫秸每斤例帮二价。给银一厘五毫。其檾麻等项。仍照向来报销成案办理。报闻。　　

○以都察院左都御史松筠、署正红旗蒙古都统。　　

○建山东曹州镇标新设游击都司衙署。从署巡抚琦善请也。　　

○甲寅。谕内阁、卢荫溥等奏、酌议添设饭厂。并折给米粮散放章程。著照所议、采育村、庞各庄、各添设饭厂一座。其煮赈之例。本系每日大口准报销米三合。小口减半。惟念贫民逐日赴厂领饭。跋涉维艰。著准其折给米粮。以五日之米。并一日发给。每月于逢一逢六日散放。每次大口给米一升五合。小口给米七合五勺。均于九月初一日开厂。折米散放。著户部即拨给稄米二千石。经费银一千两。该府尹等、严饬大兴、宛平、二县赶紧豫备。妥为经理。事竣核实报销。至卢沟桥一厂。改设大井村。并黄村、东坝、清河、共四厂。亦著于九月初一日起。改折米粮散放。俾得普沾实惠。　　

○又谕、前据陶澍会同孙玉庭奏、请将无为州知州吴甸华勒休。随摺开列人员请简。业经降旨、以刘用锡补授。兹据吏部奏称、刘用锡、及单开之霍山县知县朱士达、均与升补定例不符。且不俟奉旨开缺后照例题补。即行随摺开列。亦属有违定例等语。安徽无为州地方。本年被水较重。既据该抚等声称刘用锡熟悉灾务堤工。著仍遵前旨。准其升补。至该员等与例不合之处。该抚等并不据实声明。实属含混。陶澍、孙玉庭、著交部分别议处。嗣后各省督抚。遇有升补之缺。务遴选合例人员。奏请升补。如再有将不合例之员。朦混奏请旨。除所请不准行外。仍将该督抚从重议处不贷。　　

○谕军机大臣等、孙玉庭等奏、乡民群闹府署。获犯讯究一摺。此案华亭、娄县、乡民恃众。在松江府署肆闹。挤毁衣物。拆打门窗。经提督带兵弹压方散。当获冯宝元等追究。因知县李传簪、面禀直省请恤。知府杨树基、以该令祇须切实具详。不可轻离职守。外间流传。谓知县为百姓求银米。知府不肯。因此倡率滋闹。现据孙玉庭等、派员前往查办。著即将首从各要犯。全数弋获。严诘起衅情节。从重惩办。并密查该府县因何不协舆情。据实严参。将此谕令知之。寻奏、查讯乡民严海观等、应依棍徒因歉收挟制纠众辱官例、分别定拟。娄县李传簪、以空言见好乡民。因此赴府求粮。猝成重案。请将李传簪革职。发往军台效力赎罪。华亭县汪淇、率尔赴省。致府署被闹。弹压无员。应一并革职。知府杨树基、诸事认真。惟任听汪淇上省。究有不合。应请交部察议。从之。　　

○协办大学士两江总督孙玉庭等奏、淮南商人张广德等、吁请公捐买补盐义仓谷十万石。仍归还原仓。以资储备。得旨、依议妥办。　　

○湖广总督李鸿宾等奏、湖北宝武局鼓铸钱文。滇铜未能运回。亟须豫筹接济。请就近采买商铜供铸。嗣后仍按年委员赴滇办运。得旨、依议办理。又奏、黄梅县被水各镇钱粮。请照例先行缓徵。并续报潜江、松滋、广济、武昌、石首、荆门、谷城、七州县各有被淹处所。俟确勘后奏请分别办理。批、明白察看。据实奏闻。　　

○云贵总督明山等奏、昆明县金汁等河。被水刷坍堤埂。建水县泸江决口。冲淹田地民房。所有被灾各户。业经酌加抚恤。又黑盐井地方。冲塌护井石□剥岸。淹倒民房多间。当饬确勘数目。筹议修葺。报闻。　　

○命协办大学士户部尚书英和、户部右侍郎汤金钊、驰往马兰峪。查办贝子绵岫等、列参总兵官嵩年各款。　　

○改派乾清门侍卫桂轮、太常寺少卿姚祖同、查卢沟桥饭厂。乾清门侍卫容安、太仆寺卿张鳞、查黄村饭厂。御前侍卫安福、太仆寺卿那丹珠、查东坝饭厂。大理寺少卿桂龄、御前侍卫哈哴阿、查清河饭厂。　　

○修归化城土默特地方文庙。从绥远城将军德英阿等请也。　　

○给江苏江浦、六合、泰兴、华亭、娄、丹徒、六县被水灾民一月口粮。　　

○乙卯。上诣大高殿行礼。　　

○还宫。　　

○谕内阁、帅承瀛奏、海盐等四县二卫低田。续被水淹。并筹办灾地银米事宜一摺。本年浙江省海盐、平湖、安吉等县低洼田亩。暨萧山县之牧地。及南沙公租地亩。又坐落仁和、钱塘、富阳、余杭之杭严卫、坐落乌程、归安、长兴、安吉之嘉湖卫、各屯田。均经续被水淹。该省产米本属无多。向赖安徽等省客米接济。今因河流盛涨。水逆难行。到浙米船。多系零星小贩。市价加昂。据该抚查明金华、衢州、温州、台州、各府早稻丰熟。新谷俱已登场。可以就近贩运。暂资接济。从前有杭州宁波等处士民。请给司照。由海买运温台米石之案。著照该抚所议、即饬杭州府招商给照赴买。并咨行提镇及该道府。令各海口查明印照米数相符。饬即验放运回。免其纳税。俟外省客贩流通。即行停止。至浙省本地商人。前赴湖北汉口一带米多价平之区。分投采购。著咨明该省。及经过之安徽江苏二省。勿任在地行户居奇。沿途兵役留阻。以期往还迅速。并饬令被灾各州县。先行开仓碾谷平粜。责成各该知府察看市价高下。酌减出粜。至一切灾分顷亩。该贫民等秋禾失望。口食拮据。自应赈贷兼行。以免失所。亦著照所议、将南北两关及浙海关现徵税银。暂缓解京。以备灾区赈济之用。俟藩库续有收存地丁银两。即行归还起解。该部知道。　　

○命兵部尚书玉麟、署步军统领。　　

○予福建出洋淹毙外委蔡修立祭葬恤荫。兵丁萧长生等五十九名赏恤如例。　　

○修浙江海盐县滨海坍卸塘工。并添建随塘坦水。从巡抚帅承瀛请也。　　

○丙辰。秋分。夕月于西郊。上亲诣行礼。　　

○谕内阁、和桂等奏、三进帮船。本年应交筛扬耗米。并不敷赔补湿米。请统缓俟下运带交。浙江省杭严等十六帮船。至杨村起拨时。正值大雨。多被漏湿。以致米石霉变受伤。除该丁等共赔补过耗米一万二千三百六十四石零。此外并无另有耗米随正交仓。自系实在情形。著照所请、准其将此项耗米。缓俟下年带交。至杭三绍前两帮。湿米过多。丁力已竭。所有驳回正米二千六百三十二石零。准令该旗丁带回。俟下年易换好米。同缓交耗米一并完纳。以示体恤。该部知道。　　

○又谕、据和桂等奏、被雨漕米。筛晾乾洁。请分别先行搭放。及著落赔补。以重仓储。本年进仓米石。被雨淋湿。经该仓场侍郎等、饬令随时筛扬。所有扬出好米二万一千二百七石零。著俟该仓新漕运完之日。即先行搭放兵饷。其雨湿较重米三万三千五百二十石。即著落经纪车户等赔补。按照例价一两四钱折交。惟六月内筛扬湿米。已有应赔折耗一千五百九十余石。亦需折银交纳。若令同时完缴。该经纪车户等不免拮据。著经纪承领七成。车户承领三成。令其赴仓领出变价。按十日一次。交通济库收存。俟缴完后。核计短银若干。奏明办理。所收米价。即交坐粮厅。作为下届例价。收买各省帮船余米。以充仓储。至该经纪车户赴仓领米。并著稽察兴平、禄米、储济、三仓御史督同开放。限十日内全竣。不准近仓堆贮。以杜弊混。此项米石。既经著落该经纪车户等交价赔补。该侍郎等另片奏请抵给官员秋俸之处。著不必行。　　

