<!-- { "loadSidebar": true } -->
○丙辰。谕内阁、各省道府州县于应办案件。必须迅速提讯。随案审结。断不准稍有积压。拖累闾阎。前据嵩孚等奏、湖北候补知县唐树义、帮同审办案件。一年之内。讯结一千余起。本日据讷尔经额奏、山东委员审结京控奏咨及本省上控新旧各案六百余起。济南府知府吴振棫、审结案数较多。朕均已分别施恩鼓励。惟各该省积案如此之多。总由地方官延不审结。或听断不公。因而上控。及上控后。并不急为清厘。又致京控。并有将就了结。两造未能输服。旋结旋翻者。且或藉口人证不齐。或以监候待质。咨部展限。耽延时日。致原被告均受拖累。而讼师乘间播弄。情伪百出。乡愚堕其术中。为害尤甚。现在各省祇知于委员审案出力者。奏请鼓励。而积压案件之员。总未据实参奏。殊不足以昭劝惩。著各该督抚严饬所属。于自理词讼及奏咨各案。务须随到随结。遇有因循不办积案过多者。一经查出。即行从严参办。总期功过分明。力除疲玩积习。以清庶狱而肃官常。将此通谕知之。　　

○又谕、彦德奏、调剂换防弁兵一摺。著照所请、乌里雅苏台换防弁兵。准照科布多两班更换之制。本年换防时。留弁兵一半。再届换防时。将此次所留弁兵全行更换。即有留驻把总外委。仍每项不得过三人。兵丁不得过十人。均不得过两班。以符定制。其每届保举之年。乌里雅苏台马兵内。祇准保举外委六员。实缺外委内。有奋勉出力者。准保把总一人。马兵不得越保把总。　　

○又谕、彦德奏、乌里雅苏台地方。可否仍循旧章。额外笔帖式内拣选妥干一员。作为委署主事。帮同理藩院章京办理事务一摺。蒙古事务较繁。理藩院章京。或经出差。竟责成额外笔帖式署理。不足以示郑重。著照所奏、于额外笔帖式内拣选妥干一员。作为委署主事。帮同理藩院章京办理事务。果能胜任。俟理藩院章京缺出。再行请旨奏补主事。　　

○朝鲜国王李玜、遣使表贺万寿冬至元旦三大节。及岁贡方物。赏赉筵宴如例。　　

○以四川成绵龙茂道徐镛、为贵州按察使。　　

○丁巳。谕内阁、玉麟等奏、伊犁岁收哈萨克租马、及各部呈递伯勒克马匹。向交察哈尔、额鲁特两营。入于备差厂牧放。其例毙分数。例与孳生备差之马。按年一律以六厘报销。近年以来。各夷呈纳之马。多系残废。入厂后易于倒毙。该官兵等格于成例。不能溢额报销。赔偿官马。情形日增竭蹷。自应量加调剂。著照所请、嗣后此项马匹。收交该两营另厂物放。续有倒毙。准其每年每百内报销三分。自道光九年为始。另册造报。照新定章程核销。以示体恤。其孳生厂出群备差之马。仍照旧例。按年以六厘报销。勿得牵混。　　

○暹罗国王郑福。遣使表贺回疆厎定。并贡方物。赏赉筵宴如例。　　

○戊午。上诣大高殿行礼。　　

○还宫。　　

○抚恤琉球国遭风难夷如例。　　

○己未。孝仪纯皇后忌辰。遣官祭裕陵。　　

○以拏获福建台湾匪徒。免知县张缙云处分。准凤山县知县徐必观、送部引见。复把总朱国珍职。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百六十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。二月。庚申朔。　　

○壬戌。以举行仲春经筵。遣官告祭奉先殿。传心殿。上御文华殿经筵。直讲官长龄、卢荫溥、进讲论语居之无倦行之以忠。讲毕。上宣御论曰。从来制治保邦之要。宅心图事。贵乎明体达用。贯初终。合内外。罔弗归本于一诚也。诚则无息。缉熙宥密。有不敝之精神焉。诚则无妄。正大光明。有不欺之学术焉。此夫子之诏子张。所为必于居与行加之意也。夫为政者。莫不思久安长治。与天下相见以心。顾往往气盛则易衰。愿奢则难副。好大喜功而倦以乘矣。美言小数而忠未著矣。为政不先立乎诚。而欲其成久道。臻大同也得乎。人君正位居体。设诚于内而致行之。日新时宪。至密也。宵衣旰食。至勤也。章志贞教。至切也。推心置腹。至公也。万年不拔之基。务远图不期速效。兆民允怀之治。崇实德不袭虚文。慎修所以思永。中孚所以化邦。万世永赖。四海来格。实心实政。皆一诚之发见而充周也。岂不懿哉。直讲官禧恩。白镕。进讲书经位不期骄禄不期侈恭俭惟德无载尔伪。讲毕。上宣御论曰。建官之制。莫备于周。凡所以勖官守儆官常者。无不详且慎焉。国家设位以辨等。诏禄以酬功。必使盈廷之臣。宣三德而为大夫。严六德而为诸侯。乃见爵非轻予。赏非滥膺。故欲防骄侈之萌。当先懔恭俭之度。诚有非饰貌娇情所得而伪托者。周书之戒卿士。试申其旨。人臣有位于朝。受禄于国。未尝不知寅恭之足尚。节俭之可师。然而气既盈则满假潜形。用既广则奢靡渐启。贵不与骄期而骄自至。富不与侈期而侈自求。骄侈之心胜。德则病矣。而犹欲以训恭俭。则是袭而取之。相率而为伪者也。恶得为恭俭。古之为大臣者。铭三命而滋益恭。耻盈礼而示以俭。其备位也为有恪。其受禄也为不诬。果能允迪厥德。而无毫发之伪于其间。则跻是位必罔以宠利居功。飨是禄必思以淡泊明志。恭以行己。而矜骄之气悉除。俭以养廉。而怙侈之习自远。夫然后可以致君。可以泽民。可以律身。可以寡过。兢兢焉以存诚戒伪为心。而襄赞弼谐。克成一德明良之盛也。庶几有古大臣之风矣。礼成。上幸文渊阁。赐讲官及听讲诸臣茶。复赐宴于本仁殿。　　

○遣官祭文昌帝君庙。　　

○癸亥。谕内阁、蒋攸铦等奏、筹办建闸挑河工程一摺。江苏扬河厅高邮汛车逻、南关、新坝、中霸等四坝。上承山盱坝河减下之水。每当大汛水长。全赖各坝启放宣洩。惟历次放坝。河道受淤较厚。据该督等勘明、请分别兴挑。著照所请、准其将新南中三坝。仿照车逻坝旁。各建耳闸一座。本年先办新坝耳闸。其南中二坝各闸。分年次第兴办。所有每座估需银一万三千余两。共银四万九百余两。著即动用河库钱粮。毋庸专款请拨。所用银两。仍由河工核销。至坝下河道七处。共估银十万五千余两。除总澄子河。菱丝沟、二处暂行缓办外。其余市河、北关河、新河、运盐河、头闸相五处。共需银四万三千余两。该河本系借帑。选举民董领办。此次著照扬河厅属。闲月缓工最小方价。于司库芦课款内借支。责成该州领银雇夫挑办。分六年摊徵还款。工竣、该督等核实验收。所用司库垫款。照例归地方报销。　　

○又谕、奕颢奏、请于盛京将军衙门及五部。添设宗室笔帖式额缺。京师各衙门。除宗人府外。向未设有宗室笔帖式额缺。原因笔帖式职分较小。未便以宗室充补。盛京各衙门。与京师事同一律。该将军请于将军衙门户礼兵刑工五部。各添设宗室笔帖式一缺之处。著不准行。　　

○又谕、奕颢等奏、盛京从前添设委官一百员。与现任职官轮流差遣。尚不敷用。可否再行增添委官五十员。盛京自乾隆二十六年。添设委官一百员以后。事隔数十年。一切差使。并无贻误。现在该处亦未增添别项差使。且翎顶国家之名器。专备奖赏有劳绩之人。兹无故增添许多顶带官员。殊于体制不合。所有奕颢等奏请增添委官之处。著不准行。　　

○又谕、那彦宝奏、蒙古上控案件。有应缉蒙古人犯未获。请定限期处分等语。所奏是。蒙古地方控案。如有牵涉民人者。责成地方官查传。向有例限。其蒙古人证。该盟长接据咨行。转行该扎萨克等传唤。往任意迁延。不即解送。屡催罔应。以致案悬莫结。岂成政体。著理藩院将蒙古上控案件。核其情事之大小。酌定限期之远近。如有逾限不获者。该管扎萨克王贝勒贝子公等、应如何议处。详定条例。奏明行知遵照。以清讼狱。寻奏、请将绥远城各旗。照热河定限。凡奉旨关提。及人命抢劫重案人犯。逾限一月。章京等革职。三年无过。方准开复。扎萨克罚俸六个月。台吉罚五牲畜。盟长罚俸三个月。逾限三月以上。章京等革职。扎萨克罚俸九个月。台吉罚一九牲畜。盟长罚俸六个月。如现有其人。该盟长扎萨克延不起解。从重治罪。寻常命盗案件。以次递减。其解犯程限。定日行六十里。从之。　　

○以福建金门镇总兵官陈化成、为水师提督。　　

○铸给甘肃肃州镇属新设金塔协副将、嘉峪关、镇夷、二营游击、清水营都司关防。从总督杨遇春请也。　　

○予故福建水师提督刘起龙、祭葬如例。　　

○甲子。遣官祭先医之神。　　

○旌表守正捐躯安徽凤台县民陈绳修女琴姐。　　

○修山东运河厅开河闸。泇河厅丁庙闸。捕河厅靳口加。从河道总督严烺请也。　　

○乙丑。谕内阁、御史王玮庆奏、六部重修则例。宜率由旧章。如有更改。应专摺奏明通行一摺。各衙门颁行律令。原期垂诸久远。其有今昔异宜者。固应随时酌改。然不必定限十年即开馆重修一次。若如该御史所称、各部则例。十年一修。往往不能依限告成。每迟至六七年。始刊刻完竣。又未能即时颁发。其间数年之久。各省官员。既无新例可遵。又谓旧例已改。茫无所措。而书吏得以高下其手。及至刊刻颁行。将届则例重修之时。新例又成废本。无所遵循。且有旧例本属美备。因回护办法两歧。或致舍例就案。轻为更改。甚或因开馆为书吏邀请议叙地步。种种情弊。实不能保其必无。嗣后各部已颁成例。无得轻议更张。如有因时制宜。必应更正之处。随时专摺奏明改定。立即通行各省。一体遵照。以免书吏影射弊混。不必定限十年开馆重修。致滋流弊。　　

○又谕、彦德奏、扎萨克图汗部落之镇国公刚当多尔济、五年期满。所出学习班次员缺。请另择人员顶补。扎萨克头等台吉齐旺扎布之长子班扎巴雅尔扎布、年幼尚堪造就。著即顶补学习行走。　　

