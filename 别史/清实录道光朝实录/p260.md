<!-- { "loadSidebar": true } -->
○谕军机大臣等、据托津奏、俄罗斯为徼外之国。设法羁縻。讫未臣服。哈萨克平日越边抢掠。赋性险猾。该台吉所称明年筑城种地。未可尽信。即俄罗斯筑城种地。距卡伦尚四百里。至哈喇塔拉、是否系哈萨克境界。无凭可查。难保非仰藉天威。希图微利。所有公文一件。请免咨行。并请饬将军庆祥、如哈萨克不行呈报。即置不问。设请代为查询。当谕以疆界不清例不查办等语。事关边徼机宜。松筠、托津、俱曾任新疆。熟于边外情形。所奏自不为无见。然今昔情形不同。该将军庆祥办事有年。于该处事宜谅所稔悉。是否必应由理藩院行文该国。令其禁止。或竟置之不问。抑该将军处派委妥员。前往哈喇塔拉地方。设法晓谕该夷。令其撤去房屋。杜其筑城种地之谋。该将军体察该处情形。不可回护前奏。亦不可因有松筠托津之奏。意存迁就。务须斟酌尽善。筹出万全。方为妥协。将此由四百里谕令知之。　　

○命驻藏帮办大臣保昌、喀喇沙尔办事大臣徐锟、英吉沙尔领队大臣色普徵额、来京。以头等侍卫敦良、为驻藏帮办大臣。镶蓝旗蒙古副都统巴哈布、为喀喇沙尔办事大臣。正黄旗汉军副都统舒伦保、为英吉沙尔领队大臣。　　

○以刑部尚书嵩孚、兼署镶黄旗汉军都统。　　

○乙亥。谕军机大臣等、永芹奏、查明官兵伤亡数目。现在差探贼踪。分防要隘一摺。前此出卡剿捕逆夷张格尔、被围伤亡兵丁。现经永芹派员收合溃散。查明伤亡伊犁满兵五名。壮丁一名。索伦锡伯兵三十五名。绿营马步守兵九十五名。带伤绿营兵五名。著即按名造册咨部。照例分别给予恤赏。阵亡兵丁失去军械马匹。准其五并报部核销。随营接仗之六品伯克推列克、七品伯克开色木、素皮尼雅斯三品。或临阵伤亡。或迷失未归。著即详查确实。奏明办理。至差探张格尔、现在窜至硕拉地方。与助逆之布噜特头目汰劣克、及贼目拜巴哈什等。潜相团结。即应设法歼捦。以彰国宪。现既查有布噜特头人那帕斯、提里斯、伊里斯曼底、能知大义。并不甘心从逆。伊里斯曼底、因先事报信。汰劣克、欲加抢劫。现已率其所属五百余户。移住奇里克部落。情愿合力效顺。听候差遣。正可乘此机会。加以奖励。谕以利害。庶可坚其心志。著永芹查明。即将伊三人招致。宣示谕旨。嘉其诚悃。如无顶带。即各赏给七品顶带。其有顶带者。各赏给加一等顶带。并谕以此系大皇帝因尔等不肯从逆。特加奖赉。如能再将张格尔汰劣克等、设法剿捕。或得生捦缚献。或歼毙得有确据。将来奏明。必逾格懋加封赏。非常荣显。现在汰劣克既恨尔等。傥若将张格尔汰劣克等、留在卡外。日日找寻尔等洩恨。尔等家口及所属人等。必致被其戕害。尔等此时当仰藉天朝威力。确探张格尔汰劣克等贼势。并力攻剿歼捦。不但保全尔属下人等安居乐业。并可渥受厚恩。为布噜特有功一大部落。在卡外岂不更觉体面。如此剀切晓谕。或可收以夷制夷之效。该参赞既探有张格尔仍投霍罕之信。已于该夷使额尔沁阿布都哈里克等。到喀什噶尔时。饬令传谕霍罕伯克、若张格尔投去。该伯克即行捦献。不特表尔伯克世代恭顺之忱。即当仰受格外恩赉。如不能縳献。亦断不可收留。所办亦属周密。又据另片奏称、张格尔之弟巴布顶、现经浑都斯伯克、安插所属之达哈柰地方居住。不准外出。并欲发信唤取张格尔一同居住。如不听从。另约希格南部落伯克胡瓦特、带兵将张格尔拏去等语。虽系得自贸易回子巴杂尔拜等传闻。未为的确。永芹当饬迈玛萨依特、善待该部落贸易回子。令其传谕该伯克。使知顺逆之理。俾令设法缚献。奏请恩施。并再留心确查该逆夷踪迹。务期永绝根株。勿留孽种。以安边徼。其穆克登布所带官兵沿途接换马匹。著照所议办理。所调叶尔羌兵三百名。俟伊犁兵到时。即行撤还可也。将此由五百里谕知永芹、并谕庆祥知之。　　

○喀什噶尔参赞大臣永芹奏、拏获随逆抢卡之回子沙巴拉特、迈玛特阿里、即行正法。报闻。　　

○以正白旗汉军副都统恒龄、兼署正黄旗汉军副都统。　　

○贷江南接运守冻帮船银。　　

○丙子。谕内阁、前据英惠奏、乌噜木齐等处驻防旗员。请援照各省驻防之例。一体保送绿营升用。当交兵部核议。兹据分别准驳具奏。朕思该处驻防官员兵丁。俱有一定升途。伊等生长新疆。于内地情形素未熟悉。若与各省驻防人员一体升用。既碍绿营升转之途。亦于营务难期得力。至防御以下等官。保送得缺后。引见赴任。长途资斧维艰。尤不足以示体恤。新疆营制星罗。若伊犁等处亦纷纷效尤陈请。徒滋冒滥。该都统所奏。著俱无庸议。　　

○谕军机大臣等、王鼎现在患病。著暂住浙江。安心调理。病愈后仍遵前旨。会同程含章、督同臬司祁＜?土贡＞、将德清县徐蔡氏全案审结。再行起程回京。将此谕知程含章、并谕王鼎知之。　　

○浙江学政朱士彦、奏报抵任。得旨、看汝人甚朴实。衡文固是职所当然。即地方公事。官吏贤否。亦应随时密察密奏。毋负简用之意。慎之密之。　　

○缓徵浙江临海县被旱被风村庄新旧额赋。　　

○丁丑。上幸皇长子奕纬所、进膳。　　

○仓场侍郎申启贤奏、滞漕全抵直境。北仓足敷截卸。无容另处囤贮。得旨、所奏均悉。妥慎为之。　　

○以故四子部落札萨克多罗达尔汉卓哩克图郡王彭楚克桑噜布子伊什楚克噜布、袭爵。　　

○广西思恩府属那马土巡检黄瑜缘事褫革。以其子河源、袭职。　　

○以催挽南漕出力。予山东兖州镇总兵官舒淩阿等议叙。　　

○改铸直隶宁河、抚宁、西宁、丰宁、宁晋、五县知县宁河、抚宁、西宁、宁津、宁晋、五县儒学延庆州永宁城、宁河县芦台司、丰宁县巡检、各印信条记。从大学士总督蒋攸铦请也。　　

○旌表守正捐躯四川内江县民王德琮妻叶氏。　　

○缓徵安徽凤阳、潜山、怀远、定远、灵壁、寿、怀宁、宿、凤台、盱眙、天长、泗、六安、十三州县被水被旱田亩新旧额赋。并展缓巢、无为、桐城、亳、五河、繁昌、当涂、七州县节年积欠银米。　　

○戊寅。上诣时应宫拈香。　　

○谕军机大臣等、蒋攸铦奏、湖南尾帮。于十月十七日催入安陵汛境。现已开仓数日。闻每日起米无多。若骤起北风。斗级人等、斛量必不灵便。益致迟缓。卸载之船。既不能退出回空。在后帮船。亦未能移前起卸。船多拥聚一处等语。现在即节交大雪。粮船全数抵津。暂行囤贮。俟开春剥运。著申启贤多派经纪斗级等、勒限赶紧起卸。须较北坝卸米每日三万石之数。分收加倍。务于未冻以前。全数完竣。其杨村寄剥军船。现已陆续回空。挽过津关。北仓截卸帮船。亦饬令卸完一帮。即押开一帮。速益求速。总之卸米之数。愈多愈妙。押开之帮。愈早愈好。并责成天津镇总兵克什德、添派卸署河间协副将袁宽、往来南运河一带。督同沿河印委文武。节节迎提催趱。务期全数赶出直境。傥河冰将结。仍遵前旨将未出境帮船。派分数段。于宽阔地方停泊。遴委将备等、亲驻河干。支搭帐房。备齐枪械。巡查弹压。以壮声威而期静谧。将此谕知申启贤、并传谕克什德知之。　　

○以故科尔沁扎萨克多罗郡王索特纳木多布斋嗣子僧格林沁、袭爵。　　

○以故云南大理府属定西岭土巡检李仙昇孙泰源、袭职。　　

○己卯。上诣皇太后宫问安。　　

○马兰镇总兵官庆惠奏、查明种树成活分数。得旨、前二年树虫甚多。近来光景如何。仍当饬属严行查看。有则尽力捕除。勿再令其滋蔓也。　　

○旌表守正被戕湖北襄阳县民薛国柱妻贾氏。　　

○展八旗兵丁应扣借支库银限期两月。　　

○庚辰。谕内阁、京旗户口。前往双城堡屯田。现届道光六年移驻之期。经户部查明。愿往者共一百八十九户。较之道光四五年。倍形踊跃。来年愿往者自必更多。若照原议章程。每年以二百户为率。稍逾奏额。即令裁撤。该闲散等未免向隅。且上两届每年仅数十户。纵将来人数稍多。该处地亩房间。亦可截长补短。嗣后著不必拘定二百户之数。该将军富俊、即加意筹画。妥为经理。以期旗人生计日臻饶裕。其各旗咨报户口。自明年为始。著于正月以后。即将愿往者陆续呈报。截至六月底为止。该部按照人数多寡。先行知照吉林将军。豫为料理。至七月以后报出户口。如人数不多。仍归入该年册内。傥人数过多。即另入下年移驻。俾京外俱得从容布置。　　

○又谕、程含章奏参因奸谋杀要案。承审各员错误。请革职一摺。浙江德清县民妇徐倪氏、谋勒徐蔡氏身死一案。原审覆审各官。未能究出实情。实属有乖职守。所有初检之湖州府知府方士淦、乌程县知县杨德恒、归安县知县马伯乐、覆检之杭州府知府任兰祐、坐补湖州府知府赵学辙、东防同知吕荣、西防同知吕璜、俱著革职。交王鼎、程含章、督同臬司祁＜?土贡＞、提齐人证严审。毋稍徇纵。至此案各犯罪名。并著王鼎等详加讯鞫。务得确情。按律悉心定拟。　　

