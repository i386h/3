<!-- { "loadSidebar": true } -->
○癸亥。钦差大臣大学士署两广总督琦善奏、粤省夷务实在情形。并节次奉旨饬查奉件。除广州将军阿精阿等奏团练水勇。前督臣林则徐奏请鼓励员弁。俟夷务定后。再行议奏外。一、夷人索偿烟价。缘林则徐示令缴烟时。节次谕文。均有奏请赏犒奖励字样。夷人颇存奢望。迨后每烟一箱。仅给茶叶五斤。该夷人所得。不及本银百分之一。而又勒具以后再贩鸦片、船货入官、人即正法之甘结。迄未遵依。此衅所由起也。朱笔点出林则徐奏、趸船二万余箱。系＜?口英＞夷领事义律、自行递禀求收等语。查义律递禀。距林则徐撤退买办。业已五日。可见窘迫而然。非出情愿。惟时义律仅止孤身。设有党援。未必降心俯首。一、朱谕饬查＜?口英＞咭唎国王给林则徐文书。查无其事。惟吕宋国王曾给林则徐文书。或因此误传。一、朱笔点出林则徐奏、夷信回粤。言定海阴湿。病死甚多等语。咨询钦差两江总督伊里布。据覆该夷谷米牲畜尚充。疫疠病毙数百余人。多系兵丁舵工。头目死者不过数人。现已安然无恙。并未穷蹙。又奉上谕饬查御史曹履泰奏、粤东澳门。传有夷人私信等因。从前夷书。祇言贸易。官员向不过问。自林则徐到粤。欲悉夷情。多方购求。即有渔利之徒。造作播传。真伪互见。此时若纷纷查探。恐适堕其术中。所奏应无庸议。一、上谕饬查林则徐奏、咪唎口□坚口□佛口□兰哂等国。佥谓＜?口英＞船若不早回。伊国必遣船前来。与之讲理。朱笔复点出林则徐另片、各国夷商。因＜?口英＞夷阻其贸易。气愤不平等语。访闻各夷商曾有此说。并非林则徐谎言。然迄今未见兵船前来。前有咪唎口□坚夷船二只。乘＜?口英＞夷不备之时进口。至今未敢驶出。情状畏葸如斯。且夷与夷通。纵力足颉颃。恐未肯伤其同类。一、朱笔点出林则徐奏、虎门烧毁烟土时。夷人观者。撰夷文数千言纪事等语。事诚有之。但词含讥刺。并非心服。一、朱笔点出林则徐奏、具结之后。查验他国来船。绝无鸦片等语。如指上年而言。则事属已往。船货无凭。若指本年而言。本船尚未进口盘查。既不能知其有。亦安能信其无。奏入。谕军机大臣等、本日据琦善奏、查明粤省夷务情形。逐条详覆。并将各件呈览一摺。览奏均悉。又奏夷情日渐迫切。现在筹办一摺。该夷反复诪张。难以理谕。匪特澳门等处紧要隘口。不能准其贸易。即沿海各口岸。何处非海疆重地。今该夷挟定海为要求之具。种种鸱张。殊为可恶。若不乘机痛剿。何以示国威而除后患。琦善现署总督。两广陆路水师。皆其统辖。均可随时调拨。第念该省陆路兵丁。未必尽能得力现已降旨。饬令湖南贵州两省各备兵丁一千名。四川省备兵二千名。听候调遣。著琦善一面与之论说。多方羁绊。一面妥为豫备。如该夷桀骜难驯。即乘机攻剿。毋得示弱。需用兵丁。著一面飞调。一面奏闻。该夷既有陆路兵丁名色。著琦善督饬阖省水陆将备。认真防范。以逸待劳。傥事有变更。即奋勇攻击。以慑夷胆。并飞咨伊里布、一体准备剿办。将此由六百里密谕知之。　　

○又谕、本日据琦善奏、查探夷情。渐形迫切。现在筹办等语。＜?口英＞夷居心叵测反覆无常。不可不豫为准备。著裕泰等于湖南省派兵一千名。宝兴于四川省派兵二千名。桂良等于贵州省派兵一千名。务令详加挑选。豫备调遣。一俟接到琦善咨调。立即前往合力堵剿。毋稍迟误。将此由六百里各密谕知之。　　

○又谕、本日据琦善奏、查探夷情渐形迫切。现在筹办。该夷兵船日增。驶近虎门。内有打央鬼船二只。访系该夷陆路兵丁名色。此系向来所无。其设心已可概见等语。从前命琦善查办。原系朕慎重用兵之至意。今闻该夷到粤后。更形骄傲。且所愿甚奢。非仁义所能感格。其势不得不加征剿。以示创惩。除由六百里谕令琦善、暂事羁縻。再行随时将情形驰奏外。著沿海各将军督抚等、仍遵前旨。加意操练。以期有备无患。各省滨海地方。港汊纷歧。著各酌量形势。分拨防兵。严密布置。毋得稍有疏虞。自干重咎。将此各谕令知之。　　

○又谕、本日据琦善奏、＜?口英＞夷情形。渐就迫切等语。已降旨饬令一面羁绊。一面豫备攻剿。并饬令湖南四川贵州三省、共备兵四千名。听候调遣。兼谕令各沿海将军督抚严加防范。该夷肆求无厌。难以理谕。匪特地方不能给与尺寸贸易。即烟价亦不可允给分毫今绝其冀幸。必生觊觎。定海夷船未退。该夷藉为负嵎。或竟扰及宁波一带地方。不可不急为防范。著伊里布严饬将弁。加意防堵。傥竟怙恶不悛。侵犯口岸。著即痛加攻剿。无稍示弱。特不可与之在洋接仗。致有疏虞。本日已明降谕旨、饬令韩振先、琦忠、驰驿前赴浙江。听候该大臣差遣。福建陆路。亦为紧要。著伊里布俟该二员到后。即饬令余步云迅速回闽。筹备一切。琦善原摺。著钞给阅看。将此由六百里密谕知之。　　

○又谕、给事中朱成烈奏、相传＜?口英＞夷侵安南。安南人造轧船。长仅三丈。船高于水仅一尺。两头尖锐。头可为尾。船用二十四楫。鼓楫进退。两头架红衣。以击夷船。＜?口英＞夷大败。至今望见安南轧船。即落胆而去等语。著琦善详细采访。有无此项船只。如有可采。即著照式仿造。以备功剿之用。原摺著钞给阅看。将此谕令知之。　　

○修湖北潜江县护城堤。从前任总督周天爵等请也。　　

○免江苏铜山县义冢地二亩有奇额赋。　　

○甲子。上以孝全皇后神牌升祔奉先殿。先期亲诣行告祭礼。　　

○诣大高殿行礼。　　

○谕内阁、前据文纶明白回奏、称伊在长芦运司任内。曾将记欠陋规。作为公费。发交纲商领用等语当降旨交讷尔经额等查明具奏。兹据奏称提讯纲总朱敦复等。并检查各项帐簿。所有修理桥道、捐施棉衣、银两数目。均与原奏相符。该臬司于所得陋规。虽已交商作为公费。究已收受在前。文纶著交部严加议处。寻议革职。从之。　　

○户部议准、前任浙江巡抚乌尔恭额疏报、开垦象山县地四亩。照例升科。从之。　　

○乙丑。上诣皇太后宫问安。　　

○孝全皇后神牌升祔奉先殿。命皇四子奕詝行礼。　　

○谕内阁、松桂等奏、热河北路中关至张三营等四处房间。有被雨冲刷坍倒处所等语。所有该四处拣存木植。及铺垫木器等项。著陆续运至热河。妥为收贮。　　

○河南巡抚牛鉴疏请、故太康县贡生杨玉铎、并无经术文章。足为士林矜式。复娶再醮之妇。应撤出乡贤祠。从之。　　

○礼部议准、湖北巡抚伍长华疏报、采访兴国州贞节妇女冯慕洁等五百三十六口。前任湖南巡抚裕泰疏报、永明县周氏等七十五口。各请建总坊旌表。从之。　　

○拨热河生息银每年五百两。协济养赡孀妇钱粮。从总管松桂等请也。　　

○丙寅。谕内阁、裕泰奏、湖北匪徒滋事。派员堵缉等语。据奏湖北长乐县地方。匪徒胡启全等纠众滋事。该县与湖南石门县接壤。现已派员驰往督缉等情。俱著照所议办理。裕泰现已简放湖广总督。著会同吴其浚、督令该委员等不动声色。慎密稽查。认真防堵。不准任其滋蔓。以靖地方。　　

○又谕、前据给事中周春祺、汪报原奏、请将勒休开归道张坦、提讯究办各一摺。当降旨交文冲等、将该员经手钱粮。有无浮冒支销。查明具奏。兹据奏称、该员前在开归道任内。经手工程。及支发各款。均经前任河督、批准办理。并随时验收奏报。现在按年确查收发银数。核与历年准销工程数目。均属相符。该给事中等所奏。著毋庸议。惟前据文冲片奏、诣工次细查。该员所称应即赶办者。并非急修之工。至承办估办各工。事隔数月。并未核勘转禀。其开册请销之项。银数多有轇轕不清。实属有心牵混。张坦著即革职。勒令回籍。　　

○又谕、前据文冲奏、请借动司库银两。兴办紧要土工。当经批饬不准。兹据奏、豫省土工。每岁估需银两。因前任河臣、递年提前豫办。现在辛丑年应修之工。转无办理之款等语。此次姑允所请。所有该河督估需土方银十万余两。准其于开归、河北、二道库筹垫。将壬寅年土工。先为修理一半。仍俟来年霜降后勘估案内。划还归款。嗣后总须年清年款。不准再行奏请。　　

○又谕、布前泰奏、请添设兵丁以严防守一摺。伊犁卡伦地方。屡被布噜特贼匪偷抢。前经奕山筹议。于要隘处所。添置防兵。暂为试行。此次布噜特抢夺马匹。伤毙兵丁。经副总管乌尔图纳逊、于莫多图地方。将该匪杀获。并将马匹夺回。据该将军奏称、所设防兵得力。已有明徵。著准其即行添设。分地巡查。轮班替换。所需经费。即以裁去会哨之兵丁盐菜支给。该将军仍当实力巡查。以时训练。于一切控制防维。总期周密。不可徒事虚名。　　

○又谕、德全等奏、查明越境夷人。现尚不能启程一摺。哈密北山土葫芦卡伦。有俄罗斯夷人逃难越入。经该大臣等按名抚恤。谕令折回本国。据该夷诉称天寒雪大。山路难行。恳俟明春起身折回等语。著该大臣等妥为安置。并严密防范。毋使滋扰。一俟春融雪释迅即派兵护送出境。令其归国并著沿途一体护送。勿任逗留。　　

○又谕、德全等奏商民因讨欠债。牵涉回目检拾饷鞘一摺。此案肃州解官王顺、遗失饷鞘。曾降旨交瑚松额查讯。兹据德全等奏、据哈密郡王报称、有商民周思敬、向回子计债。说起遗失饷银。系该回城当差头目哎提八海等拾去等语。所有案内之回子二等家占哎提八海、分得卜硕库乌宗毛拉、商民周思敬、小回子呢牙子乎里合甲你牙斯、阿子、合甲业在尔等。著瑚松额督同臬司程德润、亲提人证。归案审讯。务期水落石出。以成信谳。寻奏、哎提八海等、讯无夥窃饷银情事。应即省释。周思敬、呢牙子乎里等、以揣度之词。互相传播。尚非有心诬陷。拟杖八十枷号一月。解官王顺、疏于防范。业经革职。应毋庸议。革职留任哈密通判讷恩登额、如限满无获。即行革任饷银著落地方文职及解委各员分赔。兵役问拟徒杖。下部议。从之。　　

