<!-- { "loadSidebar": true } -->
○两江总督琦善等奏、减工启放。正河掣溜通畅。两坝赶紧镶筑。即可合龙。得旨、所奏俱悉。尤当倍加慎勉。永庆平成也。　　

○又奏、现在黄水落低。已饬厅营将御黄坝启放。催挽重运军船。迅速渡黄。得旨、御坝已启。漕行顺利。朕心深为嘉慰。　　

○乌噜木齐都统英惠奏、请以吐鲁番领队大臣赓音泰、就近移驻托克逊军台。督办粮运。从之。　　

○以前任陕西陕安镇总兵官马腾龙、署直隶古北口提督。　　

○辛巳。上幸静明园。诣龙神庙拈香。　　

○祭先蚕之神。皇后亲诣行礼。　　

○谕内阁、琦善等奏、筹拨展赈、及加赏口粮需用银款一摺。上年江苏高邮等各州县被水歉收。前经降旨、于青黄不接之时。按成灾分数。分别展赈一月。及加赏一月口粮。兹据该督等查照正赈户口。并上冬未经请赈、今春始给口粮各处。通盘约计。共需银五十六万数千余两。除正赈存賸银两拨抵外。尚不敷银十三万余两。此外如有外出灾民。闻赈归来。在展赈以前者。亦需筹备支放。著照所请、准其于江安粮道库存道光六年秋拨银一十六万七百余两。照数动拨。以资接济。事竣核实造报。如有多余。另行报部拨用。该督等即饬该管道府严督印委各员。核实散放。务期实惠及民。如查有克扣冒滥影射情弊。即据实严参惩办。　　

○以故甘肃平番县属西伍渠土百户杨万昌子国宝、袭职。　　

○壬午。谕内阁、庆祥原袭三等义烈公并所得骑都尉兼一云骑尉。著归并为一等公兼一云骑尉。令伊长子文煇、承袭。　　

○哈密办事大臣恒敬奏、查托克逊地方。尚有兵粮百余万斤。军火十余起。未经转运。当与赓音泰、汤鼐、会商。即将关内解到驼只。迅速解运。至夏令驼只不堪负重。必须豫筹车辆。托克逊一带。尚有旧存铁轮车一千一百辆。因马疲不能应用。现已委员分赴各处采买马匹。多雇牛驴。并飞咨英惠、于乌噜木齐雇备商民车辆前来。以资接济。报闻。　　

○命工部尚书陆以庄、右侍郎阿尔邦阿、查勘孝东陵宝城工程。　　

○癸未。遣官祭历代帝王庙。　　

○甲申。上诣绮春园问皇太后安。　　

○谕内阁、御史盛思本奏、京城窃案日多。请严定兵役包庇专条一摺。所奏是。京师为辇毂重地。近来窃案累累。贼犯日久无获。显有兵役包庇徇纵情弊。必应亟加整顿。以靖奸宄。著交刑部将各营兵丁、并各项在官人役、窝贼分赃及包庇者。严定科条。妥议具奏。　　

○乙酉。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○诣大高殿行礼。时应宫拈香。　　

○还宫。　　

○安徽巡抚邓廷桢奏、地方缉捕之法。固在提比之严紧。尤在赏罚之分明。现在办理命盗各案。于佥差缉捕时。先行酌给盘费。迨获到人犯。再行从优给赏。以鼓其志气。得旨、所办甚好。除暴安良。敉乱于未形。地方大吏之责也。汝能如此认真。可嘉之至。一力勉之。以副委任。　　

○署陕甘总督鄂山等奏、偷渡野番。全数驱逐回巢。现在河北地方。极其静谧。报闻。　　

○以年老告替四川阿都正长官兼副长官都泰凝孙天锡、袭职。　　

○旌表守正捐躯广东始兴县民周狗嘴妻叶氏。河南唐县民邱文平妻甘氏。　　

○丙戌。孝贤纯皇后忌辰。遣官祭裕陵。　　

○谕内阁、道光元年。曾降谕旨、著将打牲乌拉采珠处所。停止三年采取。俾蛤蚌得以长大。兹该将军等所进之珠。颗粒甚小。多不堪用。若历年如此采取。不惟多伤蛤蚌。且于该官兵等交送。亦属过为费力。著富俊等再行停止三年。凡有水陆隘口。按照从前办理。安设卡伦。务将私行偷采之人。严加查拏。毋得有名无实。　　

○旌表守正捐躯山东昌邑县民妇董张氏女韩董氏。　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命肃亲王敬敏、定亲王奕绍、庆郡王绵慜、各五推。吏部右侍郎贵庆、户部尚书王鼎、署礼部左侍郎内阁学士白镕、署兵部右侍郎内阁学士钟昌、刑部左侍郎英瑞、工部右侍郎李宗昉、都察院左都御史那清安、通政使司通政使奎耀、大理寺卿廉敬、各九推。毕。顺天府府尹。率农夫终亩。赏赉农夫耆老如例。　　

○幸圆明园。　　

○诣绮春园问皇太后安。　　

○戊子。以每年呈进貂皮足数。赏阿勒坦淖尔乌梁海总管蒙古勒、花翎。　　

○己丑。谕内阁、前据奕绍奏、初十日祭奉先殿。献爵侍卫到班迟误。请交领侍卫内大臣查明具奏。当以所奏未能明晰。命军机大臣传旨询问。据称献爵迟误十六员。内礼成后赶到者十二员。其余四员。竟未赶到。系令献帛侍卫帮同献爵。于典礼尚未贻误等语。祀典至钜。执事者各有专司。均宜肃恭将事。即以献帛之员。恭代献爵。已属不合。乃将初献之爵。先行陈设。尤属愆仪。现据领侍卫内大臣等、将迟误各员查明参奏。本应严办示惩。念系初次不到。姑从薄罚。恒敏、永芚、中达、绵护、四员。竟未到班。著即革去侍卫。仍交宗人府严加议处。承顺、祝康、敬斌、秀年、世增、奕幸、吉亮、秀鹤、兴昌、九员。到班已迟。俱著交宗人府严加议处。康保、因在内值班。伊家人未能将传牌送进。迟误尚出有因。著加恩免其交议。其宝龄、在圆明园值班。敬敱、未经接到传牌。既据领侍卫内大臣查明属实。均无庸议。至奕绍以亲王奉派行礼。又系领侍卫内大臣。即应将该侍卫等迟误缘由。查明据实严参。何得含糊具奏赛责。嗣后凡遇祭祀应派执事人员。著该管官先期发给传牌。牌得早为豫备。如有迟误失仪等事。即著派出行礼之阿哥王公等、据实参奏。勿得瞻徇姑息。以昭慎重。寻议上。得旨、此次献爵并未到班之已革侍卫奉国将军永芚、不入八分辅国公绵护、均各照例折罚世职俸六半年。已革侍卫恒敏、中达、均著照例折罚钱粮。其到班已迟之侍卫承顺、祝康、敬斌、秀年、世增、奕幸、吉亮、秀鹤、兴昌等九员。均著实降一级。仍罚职任俸一年。俱不准抵销。以示惩儆。　　

○又谕、琦善等奏、减坝合龙稳固。全黄挽归正河一摺。前因黄流淤垫。回空阻隔河北。经该督等筹议启放王营旧减坝。将正河大加疏浚。以冀河流渐次掣深。兹据奏挑工完竣。全黄挽归正河。并力赶堵减坝。俾溜势不致分洩。于本月初三日挂缆合龙。堵筑稳固。下游被水村庄。立见涸复。举耜翻犁。无误东作。此皆仰赖河神默佑。得以克期蒇事。著发去大藏香十炷。交琦善、张井、潘锡恩、分诣各庙敬谨祀谢。其办工实在出力人员。俟奏到时再降谕旨。无得冒滥。　　

○谕军机大臣等、据琦善等奏、开放御坝。正在趱渡军船。适遇黄水陡长尺余。渐有倒漾。暂堵御坝数日。又复叠长三尺余寸等语。前据该督等奏。正河开放。黄水夺溜东趋。极为顺畅。何以甫开御坝两日。渡船仅四百余只。辄又陡长尺余。数日之间。叠长三尺余寸。竟致倒漾。虽系桃汛届期。究是下游新河。不能畅顺所致。据奏关孟两滩。逢湾取直之处。老淤胶结。急切不能刷宽。长河至此一束。落少长多。挑穵未能实在深通。此次兴举大工。需费甚钜。原冀河湖复旧。一劳永逸。乃减坝甫于初三日挂缆合龙。而黄水陡长。复高于清。致漕船不能趱渡。该督等所办何事。黄流水过沙停。若一处稍不畅迅。则节节淤垫堪虞。傥经此一番工作。新河辄又停淤。岂非前功尽弃。数百万帑金。竟成虚掷。而数郡居民。迄未奠安。漕船仍前阻隔。该督等自问当得何罪。现在军船陆续过淮。琦善等总当设法筹办。务使本年重运。全数趱渡北上。断不准稍有延误。并将黄水陡涨情形。细心体察。是否旋长旋消。抑系长速消迟。或祇关孟两滩。新河未能刷宽。抑竟别有阻滞之处。详加履勘。妥为筹办。总之漕船北上。断不容不启坝放行。新河挑工。断不容复行淤垫。著将现在如何办理。并军船渡黄帮数。迅速由驿具奏。将此由四百里谕令知之。　　

○又谕、有人陈奏、山东青州一郡。类皆荒歉。寿光县为尤甚。该县连漕水旱。去年更乾亢非常。无禾无麦。埽剥树皮。典质敝衣。甚至卖田拆屋。斫伐桑柘。货耕牛。鬻妻子。虽士子宦族。亦有在乞丐之列者。现复乾亢如前。久无雨雪。春麦全枯。秋禾难种。闻饥民夺食。壅塞道路。担儿肩女。络绎乞食。由直隶出山海关者。月余无虚日等语。地方偶有偏灾。该州县即应据实禀报。封疆大吏。飞章入告。岂得意存粉饰。今如该御史所奏。流离失所情形。至于此极。殊堪骇异。地方官岂竟同聋瞆。现在未交夏令。速筹安集。尚可期得雨耕种。著程含章派委公正大员。即赴寿光一带。确实查勘。如有应行缓徵抚恤之处。据实奏闻办理。如该地方官隐讳不报。严行参办。该署抚到任未久。无所用其回护。原摺著钞给阅看。将此谕令知之。　　

○刑部奏、审明中城粮书邵煦、收发饭厂米石。私卖余米。按律定拟。并请将失察侵卖官米官员。分别议处。得旨、此案粮书邵、。收发饭厂米石。有监守之责。辄敢私卖余米。实属胆玩。著先于犯事地方。加枷号一个月。满日照例办理。中城副指挥舒恭让、赴厂迟延。复失察粮书侵卖官米。著交部议处。应得处分。不准抵销。指挥计连、经该城御史委查。未将正身粮书传讯。率行录供呈报。亦属疏忽。著一并交部察议。　　

○庚寅。谕内阁、阿扬阿奏、芦东各商情殷报效一摺。长芦山东商人。因回疆大兵进剿。吁恳捐备赏需银四十万两。分限完纳。具见忱悃。惟念该商等素称疲乏。非他省可比。所请芦商捐银三十万两。东商捐银十万两之处。著不准行。　　

○谕军机大臣等、昨有人陈奏、山东青州府属寿光县。荒歉异常。担儿肩女。号呼乞食。出山海关者。月余无虚日等语。饥民迁徙出关。原系例所不禁。惟果否有此等饥民。携带子女。出关觅食。该副都统自无难查考。著存华查明入春以来。山海关一带。有无寿光县饥民。呼号乞食。络绎出关之事。据实覆奏。此事与该副都统无涉。无得回护徇隐。将此谕令知之。　　

○以江西省粮价较昂。展缓定南、泰和、龙泉、永新、彭泽、庐陵、新喻、万安、兴国、会昌、赣、余干、乐平、十三厅县应补动缺仓谷。　　

