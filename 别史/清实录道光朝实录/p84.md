<!-- { "loadSidebar": true } -->
○密云副都统阿隆阿、革职逮问。赏蓝翎侍卫松福、头等侍卫。为密云副都统。　　

○修陕西华州文庙。明伦堂。文昌庙。从巡抚朱勋请也。　　

○除陕西兴平、武功、二县水冲八旗马厂地九十九顷六十二亩额赋。　　

○乙酉。谕内阁、近来京城内外。时有窃贼行劫之案。辇毂重地。宵小肆行。皆由平日查缉不严所致。著步军统领衙门、顺天府、五城、各饬所属。无分畛域。一体严密查拏。自此次申谕之后。傥再有窃劫重案。即将该管文武员弁。严参惩办。如扶同讳饰。另经发觉。定将步军统领等、及府尹、巡城御史、一并重处不贷。　　

○又谕、军机大臣、吏部、会议邱树棠覆奏改易州府一摺。山西绛州直隶州。改设已久。吏民甚属相安。并无必须改易调剂之事。至宁武地近边关。从前设立府治。原属因地制宜。亦未便轻议裁撤。各直省府州繁剧之区。总在任用得人。非必改州为府。方足以资治理。该抚所奏、徒涉纷更。于吏治仍无裨益。著照所议。所有该抚请将绛州直隶州、改为绛州府。宁武府、改为宁武直隶州之处。仍不准行。　　

○又谕、孙玉庭等奏、覆查江苏省摊捐各款、确核筹议一摺。前据户部核议、该省摊捐成数过多。州县办公、不能宽裕。未便议准。当经降旨。令孙玉庭等再加确核。如可酌减及以闲款调剂之处。另行熟筹妥议。兹据该督等奏称、常年摊捐各款。江淮等属、计算不及二成。苏松等属、计算亦止二成有余。仍可照旧捐办。其苏州等属、遇事派捐各款、较江淮等属、为数稍多。请于司库筹拨银两生息。系为调剂起见。著照所请、即于江苏藩库耗羡等项下。拨银十万两。发典生息。每年共得息银一万二千两。是遇事摊捐之款。已酌减十分之四。各属州县。尽可从容办公。此后如仍有不知检约、藉口亏那者。该督等即随时据实参办。傥有徇隐。另经发觉。惟该督抚是问。　　

○引见庚辰科散馆、及补行散馆人员。得旨、此次散馆之修撰陈继昌、编修许乃普、陈銮、淩泰封、业经授职。其清书二甲庶吉士费开绶、徐广缙、陈兆熊、吴继昌、汉书二甲庶吉士何桂馨、赵光、李泰交、金光杰、朱襄、邢福山、贾克慎、胡鉴、侯桐、许应藻、沈兆澐、张日章、吴其泰、韦德成、周作楫、吴式敏、鄂木顺额、罗士菁、梁萼涵、俞焜、张曾、田嵩年、章沅、程焕采、邵甲名、俱著授为编修。三甲庶吉士来学醇、李重轮、袁文祥、文蔚、宗室桂森、张万年、俱著授为检讨。朱材哲、周景、明训、万辕、刘万程、王贻桂、邵曰诚、陈荣燮、唐惇培、许汝恪、俱著以部属用。张星焕、陈昉、刘荫棠、刘耀椿、周兆锦、张扩廷、陆炯、陈辉甲、尚连城、刘嘉会、陈增印、李佩蘅、周锜、吴家懋、刘俊德、刘之蔼、金更生、吴庆祺、宫思晋、王德宽、俱著以知县即用。张德凤、张兆衡、刘师陆、著归原班铨选。　　

○以户部左侍郎禧恩、为理藩院尚书。　　

○旌表守正被戕湖北江夏县民彭必明妻李氏。　　

○丙戌。上诣大高殿行礼。照显庙拈香。　　

○谕军机大臣等、前据毓岱奏、筹议质借谷石章程。当经饬令细心妥办。以期贫富两便。兹据辛从益奏称、其说虽曰调剂贫富。其实专为防护富民。若如其法。不惟于贫民无益。且于富民有害。窃恐州县中、希图添设行帖、多收陋规。或地方豪猾、串通吏胥、希图开行盘踞。民间典卖谷石、本属相安。自应听其自便等语。民以食为重。原当随时调剂。俾免谷贵谷贱之虞。但缓急相通。应听民间自便。若官为经理。恐启吏胥需索、市侩居奇等弊。著毓岱再行确切访查。熟思审虑。体察实在情形。据实具奏。如有窒碍难行之处。即当停止。不可稍有回护。辛从益摺。著发交阅看。将此谕令知之。　　

○两广总督阮元等奏、访获吃斋传徒匪犯、提省审办。得旨、认真查拏。按律究办。总应消患于未萌。切不可滥及无辜。慎之。　　

○贵州巡抚明山覆奏、遵查贵阳府知府刘荣黼、告病在前。部文调取引见在后。并非倒填月日。至绅耆饶锦洲等十一人、公禀保留。佥称出自本心。惟陈道等四人、俱系饶锦洲戚友。故代为列名。尚非贿串。刘荣黼曾经示禁茧壳出境。并未勒令商人纳税。实无贪酷乖张劣迹可指。得旨、前经降旨。令明山确查前贵阳府知府刘荣黼、在任事迹。明山查明后。自应于奏事之便。附摺奏闻。乃由驿驰递。徒劳驿站。殊属不成事体。明山著传旨严行申饬。　　

○调兵部左侍郎果齐斯欢、为户部左侍郎。以镶红旗汉军副都统常福、为兵部左侍郎。　　

○以吏部尚书松筠、为满洲繙译会试正考官。刑部右侍郎海龄、为副考官。　　

○以刑部尚书那彦成、署吏部尚书。镶白旗蒙古都统索特纳木多布斋、署镶黄旗蒙古都统。　　

○旌表守正捐躯河南确山县民王得春妻韩氏。　　

○赈奉天岫岩厅被水灾民。并蠲缓岫岩、新民、二厅宁远州、地丁银米有差。　　

○丁亥。上诣皇太后宫问安。　　

○谕内阁、庆僖亲王、于本月二十一日。奉移园寝。朕于十九日。亲往曹八里屯奠酒。二十一日。著派大阿哥、惇亲王、瑞亲王、前往。于发引时目送。　　

○又谕、毓岱奏、查明契税情形、并筹议杜弊章程一摺。江西州县。亏缺杂税。前经降旨、令该抚详查。并妥议章程具奏。兹据奏称、该省契税、尚不致隐漏侵吞。而拖欠税银。实所不免。自应核实办理。著照所请、嗣后该省各属应用契尾。除赣州、南安、宁都、三府州距省较远。仍照旧每年汇领外。其余各厅州县。均改为每季请领一次。查照历年每季需用若干。照数酌给。将用过契尾、徵收税银、按月报司。并将截存尾报。按季造册查核。其税银收足五百两。即行解司。如每季徵不足数。亦即尽数报解。傥用契不及十分之八。及税银未经解兑。不准续领。其投税业户较多。未及一季、用契已过十分之八。及税银全完。仍准赴司续领。如有徵多报少、及任意延欠者。立即严参撤任。至历年旧欠银两。赶紧勒限严提。并将延玩不解各员。分别参撤。彻底究办。以杜侵欺而儆疲玩。　　

○又谕、绵龄奏、查明抱养民人之子、冒入旗籍、分别办理一摺。荆州驻防八旗满洲蒙古。现据查明、旗人抱养民人之子为嗣。共官兵四百十员名。旗人过继旗人为嗣。共官兵四十一员名。经该将军等分别办理外。内有本身出兵立功官十一员。兵五十一名。及其祖父出兵阵亡著有军功之子孙官三员。兵一百七十三名。荆州向无汉军旗分。著准其照乾隆四十一年、办理穆图克、兴禄、成案。作为另户满洲。其曾经出兵并未打仗官一员。子孙三名。及祖父曾经出兵并未打仗之子孙四名。亦准其归入著有军功官兵内。另册注明。及身而止。至防御兼云骑尉特图恩、云骑尉赓升、其父兄俱因出兵阵亡。与别项世职不同。均著准其承袭。无庸另行办理。协领图塔布、曾经出兵受伤。得有功牌。准其作为另户。仍留协领本任。该将军仍严饬八旗协领等、随时留心详查。实力奉行。务期经久无弊。　　

○又谕、蕴端多尔济等奏、承管喀尔喀土谢图汗部落之四卡伦公巴勒多尔济、年满恳请更换一摺。著照所奏、派扎萨克那木济勒多尔济、管理本部落之四卡伦。又奏、库伦所属喀尔喀四部落之四十七卡官兵、三年期满、请照例赏赉等语。著即照蕴端多尔济等所奏、将布匹茶烟折价银两。分赏四部落兵一千一百余名。此三年内。所有效力妥善之扎萨克官员内。应得纪录之人、与有过人等。俱著查明咨报该院。照例办理。　　

○谕军机大臣等、特依顺保等奏、科布多额外骁骑校叶布肯、呈控该处主事职衔阿勒精阿、夥同商人越境交易一案。请将叶布肯、阿勒精阿、摘去顶带审讯一摺。阿勒精阿、叶布肯、著照所奏、摘去顶带。一并带赴科布多。交特依顺保、秉公彻底审明。照例定拟具奏。惟此案系科布多所管官员之事。前此曾否控呈富和。如系呈过、富和缘何不奏之处。著特依顺保至彼查明。一并据实具奏。寻讯实奏入。得旨、现任参赞大臣富和。著交部严加议处。前任参赞大臣巴绷阿。著交部议处。叶布肯所控得实。仍给还顶带。所拟阿勒精阿革职枷号、发往伊犁之处。交部核议具奏。　　

○命户部尚书英和、右侍郎穆彰阿、估勘重修裕陵隆恩殿工程。　　

○以都察院左都御史那清安、为武英殿总裁官。户部右侍郎穆彰阿、管武英殿御书处事。　　

○添备山东曹河、粮河、二厅秸料五百垛。麻五十万斤。从署河道总督严烺请也。　　

○戊子。直隶总督颜检奏、布政使屠之申条议之事。俟确核具奏。得旨、朕自临驭以来。直省官员之贤否。随时查访。实在出色之人。甚属寥寥。每思及此。弥增悒郁。朕所面谕得人则治之语。卿其早夜思之。所奏俱悉。　　

○己丑。赏会试年老举人刘遇恩等六名检讨学正职衔有差。　　

○庚寅。以故广西太平府属上下冻土知州赵承烈弟承熹、袭职。　　

○旌表守正被戕四川蒲江县民王综吉妻萧氏。　　

○辛卯。谕内阁、此案李凤岭纠众强抢良家妇女。占据奸污。淫恶已极。刑部照例拟以斩决。尚觉情浮于法。李凤岭著即处斩。加以枭示。　　

○命长芦盐政福森来京。调两淮盐政延丰、为长芦盐政。以服阕巡抚曾燠、为两淮盐政。仍用二品顶带。　　

○以前任乌噜木齐都统贡楚克扎布、署正黄旗满洲副都统。　　

○予明臣刘宗周、从祀文庙。从御史马步蟾请也。　　

○旌表守正捐躯奉天海城县旗民范正功妻张氏。　　

○壬辰。上诣皇太后宫问安。　　

○癸巳。谕内阁、文干等奏、后藏粮员、向派佐杂微员管理。多有侵亏情弊。请与前藏及各台粮员、一律派委州县丞倅等语。著照所请。后藏粮员员缺。该督即于州县丞倅内、速行拣派。饬赴后藏接管粮务。嗣后均著照此拣派。　　

○谕军机大臣等、松安奏、沙雅尔阿奇木伯克伊萨克、本年年班。恳请朝觐。并进献马八匹。雕八只。转行请旨一摺。阿奇木伯克伊萨克、轮应本年来京。进献土产马雕。尚属至诚。惟库车距京窎远。伊萨克挟带马雕若干。未免糜费。此次谕令伊萨克、仍照嘉庆二十年之例。进献马五匹。其余马三匹、雕八只、均无庸进献。以示朕体恤回仆之意。将此晓谕伊萨克遵行。　　

○东陵内务府大臣阿克当阿、因病赏假。以马兰镇总兵官恩铭、署东陵内务府大臣。　　

○除浙江仁和场钱塘仓永昌围被坍灶地二十七顷五十亩额课。　　

○甲午。上诣火神庙拈香。　　

