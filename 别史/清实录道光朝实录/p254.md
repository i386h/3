<!-- { "loadSidebar": true } -->
道光五年。乙酉。九月。庚子。谕内阁、李鸿宾等奏、查明各州县历年盘折仓谷。勒限买补一摺。湖北汉阳等府属、二十州县、额贮常平仓谷。因历任交代盘折。及气头廒底鼠耗。共缺谷三万七千六百九十余石。俱将谷价流交。存贮州县各库。尚未买补。据该督等查明、将交存前项价银。提贮司库。请勒限采买足额。著照所请。即饬将汉阳、汉川、孝感、黄冈、蕲、罗田、钟祥、京山、江陵、石首、监利、松滋、松江、襄阳、枣阳、宜城、南漳、均、光化、谷城、二十州县、盘缺仓谷。察看本年秋成丰稔。即饬该州县勒限三个月如数买齐。以实仓贮。如再逾限未能买补。即行指名严参。从前违例折价各员。姑念官非一任。事非经手。免其追究。自此次盘查清厘之后。傥再将盘缺仓粮。擅行折价接收。容隐不报。一经查出。著即将前后任各员、一并严参究办。勿稍宽贷。该部知道。　　

○署河东河道总督张井奏报、秋汛安澜。命张井诣河神庙祀谢。实授河东河道总督。出力员弁、升叙有差。　　

○以故阿巴噶扎萨克多罗郡王玛呢巴达喇子阿尔塔什第、袭爵。　　

○辛丑。上御洞明堂。勾到奉天、湖广、浙江、情实罪犯。停决奉天斩犯一人。绞犯一人。湖广斩犯二十人。绞犯三人。浙江斩犯三人。余七十人予勾。　　

○谕内阁、蒋攸铦奏、添派道员。督催接运滞漕一摺。本年剥运漕粮。全数长运北上。现已渐交冬令。水落归槽。恐致浅阻。必须沿途赶紧催趱。俾得迅速抵通。兹据蒋攸铦奏称、山东接运军船剥船。已陆续行抵天津。惟故城县催过温州后帮。脱至六日、并无帮船入直隶境。当即饬属查探迎提。现在节逾霜降。河水日浅。恐不足资浮送。已饬令天津镇道等官、严行查催。其景州故城、均有古浅之处。一切开剥催趱事宜。尤为紧要。著即责成派出之清河道陶梁、带同明干委员。往来景州故城一带。俟帮船行至直隶境内。赶紧督催。务使昼夜挽行。毋稍稽延。并查明剥船如不敷轮转。或须添雇民船。及淤浅河道。应如何酌量挑穵。亦即责成该道妥速办理。现在接运漕船。已陆续全入东境。著山东巡抚、严饬沿途文武各员、加紧催挽。毋任脱帮。致有迟误。　　

○谕军机大臣等、据蒋攸铦奏、粮船旗丁。向多疲累。本年因在清江浦一带淤阻。守候日久。起剥不能带货。疲累愈增。现值寒冬长运。一切食用滋多。请饬漕督、量予调剂等语。本年安徽江广等省军船。不能渡黄。以江南首进帮船接运。一切舵水人等。非该旗丁自行雇觅。与往年出运情形不同。昨已降旨、令穆彰阿驰赴水次。督押尾帮前进。此时计已起程。著该署漕督、沿途察看帮丁等、如有应须接济之处。即就近借支山东直隶藩库银两。查照向例。酌量借给。务使遄行无阻。所借之项。由该漕督衙门。转解归款。总期漕行遄速。毋得稍有牵滞。俾免冻阻河干。是为至要。将此谕令知之。　　

○以江西南昌前等十三帮、湖南湖北头二三帮、丁力疲累。准缓本年应交余米分三限搭解。　　

○壬寅。上御勤政殿听政。　　

○谕内阁、琦善等奏、接运帮船。回空守冻。请沿途添派大员弹压等语。本年江南首进帮船。接运江广滞漕。到通交米。迟早不一。其回空守冻。或在山东临清闸外。或在直隶北河一带停泊。必须随时实力巡查。俾资安戢。著直隶总督、山东巡抚、查明首进回空各船。在于何处守冻。即各就近添派大员、督同各帮千总、暨地方文武、稽查弹压。勿令舵水人等稍滋事端。　　

○又谕、琦善奏、剥运铜铅船只。请免报税一摺。滇黔等省运京铜铅。并湖南省办运铅斤。因御黄坝难以启放。原船不能抵通。该督现将剥运漕粮回空船只装载接运。船户未免滋累。加恩著照所请。运京铜铅各船。应纳宿迁临清天津等关船料税银。免其完纳。该部知道。　　

○又谕、琦善等奏、挑浚里扬运河。费多期迫。察看现无阻滞。请停挑办。并将以前估挑银两、酌议分赔一摺。前因运河间段淤浅。漕船阻塞。皆孙玉庭办理不善。降旨交琦善、督令孙玉庭等、将运河垫高处所。一律挑穵深通。著落孙玉庭、魏元煜、颜检、分赔挑费。兹据该督等、将期迫、费繁、并消耗清水、无益湖河、各情形四条、详悉缕陈。所见皆是。运河之挑浚。原恐漕行浅滞。自堵闭御黄坝后。运河淤垫既不致复有增高。而洪湖清水由束清坝下注运河。渐刷渐深。现在漕艘及铜铅船只尚资浮送。再加今冬明春、淫水刷涤。自当日益深通。无误来岁新漕经行。著即无庸兴挑。以免草率而节糜费。孙玉庭等既免此项挑工赔款。其前次奏请估需淮城以上挑河切滩银、四万三千五百余两。即于孙玉庭、颜检、及魏元煜家属、各名下分赔。不准开销。至严烺片奏、自本年二月起。至五月止。重运渡黄。挽运艰难。一切雇船添纤、及押催兵役人夫薪饭犒赏等项。于琦善未到任以前。借用豫省等处解到所换钱文。合计共银四万三千二百二十余两。系例外用款。不准开销。亦著责令孙玉庭、魏元煜、颜检、严烺、全数分赔。按限完缴河库归款。毋许宕延。该部知道。　　

○又谕、琦善等奏、查明盘运滞漕。支用经费。除去应行归垫及赔缴各款。核计实销。并节省银数一摺。本年浙江等省、滞漕一百九千万余石。盘运经费。前经孙玉庭等奏请、约需银一百二十余万两。先于藩运各库、就近拨用银一百零二万两。自琦善抵任后。饬令总局道员、力加撙节。将用过各款。逐一钩稽核减。统计实销银七十八万七千四百八十余两。较原请银一百二十万两之数。节省银四十余万两。办理实属认真。著准其如数报部核销。此外有剥船坐日口粮。前经部议不准开销一款。据该督等查明、民剥船只。皆以逐日揽载为生。令其守候停泊。不能不计口授食。自系实在情形。著照所请。将此项口粮。准其一并开销。其由总局垫支剥船运米过闸、首进军船修艌、并折给舵水食米等费。共银七万三千七百六十余两。著于浙江等省粮道、扣解归款。至一切例外浮多等项。共银十一万七千六百七十余两。自不应准其报销。前经户部议奏、支用盘运经费内、如有例不准销各款。责令孙玉庭赔缴七成。颜检赔缴三成。降旨交琦善查明、据实具奏。该督另片奏称、孙玉庭系督催之员。颜检有专司之责。魏元煜、严烺、同时共事。总避道员、综司出纳。未能核实计议。均属咎无可辞。议请分别著赔。著照所请。将应赔银两、在孙玉庭名下、著赔三成。银三万五千三百两零。颜检名下、著赔二成。银二万三千五百余两。魏元煜严烺名下、合赔三成。计各应赔银一万七千六百余两。总局道员福兆、沈学廉、梁章钜、及前护理淮海道之同知万承纪、四员名下、合赔二成。计各应赔银五千八百余两。此项分赔银两。非寻常赔项可比。著勒限二年。责令孙玉庭等、及魏元煜之子魏亨逵、依限全数完缴。如敢延宕不交。著琦善即严参治罪。决不宽贷。其豫省封雇民船。及东省接运军民船只。所用经费。著各该抚自行核实报销。该部知道。　　

○两江总督琦善奏、盘坝水脚食米等款。前经部臣奏明、按实运到通米数核销。但各省漕船。运通米石。除交仓外、皆有例给耗米。为帮丁沿途口食。及起剥耗损之地。既系例给之米。不能不官为盘运。即不能不给与运脚。所有水脚等款。请悉照过坝米数准销。从之。　　

○又奏、前因接运滞漕。于外河厅属临黄外滩、估筑土路二十道。嗣又添筑二十二道。俾得分投趱运。各帮米袋。搬运过坝。前后购备芦席十万张。以防阴雨。另容开单咨部。得旨。转行遵照。　　

○两江总督琦善、江南河道总督严烺奏报、秋汛安澜。命琦善、严烺、诣河神庙祀谢。并下部议叙。出力员弁。开复升补有差。予抢埽落水兵丁李至和等二名、赏恤如例。　　

○修福建海坛镇标左右二营军装火药局库。从前任总督赵慎畛请也。　　

○癸卯。上诣绮春园问皇太后安。　　

○御洞明堂。勾到江西、江苏、安徽、情实罪犯。停决江西斩犯二十二人。绞犯二人。江苏斩犯十四人。绞犯三人。安徽斩犯十四人。绞犯五人。余七十一人予勾。　　

○谕内阁、朕恭阅皇祖高宗纯皇帝实录。内载乾隆三十五年五月、奉上谕、外省督抚。每遇应行审拟之案。动辄委员查讯。最为恶习。其在寻常案件。或可循用审转成规。若事关重大。及案涉疑难。亦复假手下僚。则瞻徇蒙蔽。颟顸了事诸弊。皆所不免。狱情何由得明。督抚为朕简任大臣。其才识自胜于僚属。而心亦公平。无所顾忌。断狱或易得实情。何惮而不躬亲鞫问。岂其自顾谓不若有司之明习吏事乎。抑狃于外任养高积习。全不问事理轻重。惟恐亲身谳牍之损失威重乎。朕日理万几。事无钜细。莫不详为披省。日召诸臣、讲论施行。傥如该督抚等之见。将一切付诸部院核覆。竟可不亲身综揽耶。嗣后督抚于应行提审紧要案件。务须率同司道等亲行研审。毋得仍沿委员陋习。自取咎戾。著为例等因钦此。仰见圣训煌煌。矜慎庶狱至意。朕简用督抚。畀以封疆重任。凡遇特旨交审之案。即与钦差无异。其民间上控案件。亦应视案之轻重。提省亲审。不得一概假手属官。予以消弭地步。况上司狥庇属员。同官相为隐饰。积习相沿。牢不可破。若于重大之案。发交该府州自为审理。或委员代为鞫讯。无论该管府州心存回护。必不肯自翻前案。即委员中能不存官官相护之见者、得有几人。以致民隐未白。枝节更生。一经特派大员查办。或解交刑部审讯。无不真情毕露。昭白平反。即如上年山西省阎思虎、近日浙江省徐倪氏二案。彼时该抚邱树棠、黄鸣杰、若能及早亲提究审。何至案牍久悬。被不肖之属员、昏墨欺朦。几使覆盆不能昭雪乎。著再申谕各督抚、嗣后凡有事关命盗重情。及控涉官吏赃私劣迹者。无论特交及上控之案。均应亲提人证。率同司道、详加研鞫。速行拟结。庶足杜诪张而清讼牍。傥此次申谕之后。并不懔遵办理。经朕查出。或被科道纠参。必将该督抚从重惩处。不稍宽贷。　　

