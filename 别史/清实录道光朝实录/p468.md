<!-- { "loadSidebar": true } -->
○谕军机大臣等、张井奏、履勘上游两岸河势工程情形一摺。南河萧南厅梁家屯、坝头距河仅三十余丈。将来愈塌愈近。恐致生工。必应先事筹防。该河督与道厅熟商。分年购备碎石。既资有备。亦可经久。著即饬令陆续办运。其瓦窑铺新河。对岸水口窄狭。各桥坝下。亦有露滩之处。应否分别展辟挑切。著张井即亲往查勘。酌量办理。以畅宣洩。现在已交伏汛。正大雨时行。水势涨发之时。该河督另片奏、上游来源增长。据续报长水二尺余寸。转瞬秋汛经临。为日方长。务当督饬厅汛各员。随时认真防守。妥为筹备。不可稍形疏懈。致有意外之虞。将此谕令知之。　　

○又谕、张井奏、运河刘老涧改建滚水石坝。中河补还南岸纤堤。工程完竣等语。此二项工程。著派蒋攸铦亲往验收。其工料是否坚实。并承办工员。有无草率偷减。著查明据实具奏。将此谕令知之。　　

○修浙江东西海塘。从巡抚刘彬士请也。　　

○甲午。谕内阁、新疆等处粮员。向系于废员内拣选。带领引见发往。现在各该废员等。或因案情太重。或因年老有疾。一时拣派乏人。其应以何项人员酌量拣发之处。著吏部核议具奏。寻议、此后新疆粮员。专用京员。及应用废员之缺。咨取部院现任笔帖式。年力当强。通晓满汉文义者。奏派出大员。公同考试。拣选二十员。交部注册。遇有缺出。按考取名次。每缺带领三员。引见派往。作为委署主事。其笔帖式毋庸开缺。至期满升用主事班次。悉照旧定章程办理。从之。　　

○理藩院奏、查明科尔沁台吉等、招民私垦牧场。议定章程请旨。得旨、著盛京将军就近派委妥员。会同该盟长委员。亲赴该处。将库都力等处四址。穵立封堆。勿使展占。其民人籍贯户口。及承种地亩数目。著该厅造具细册。报明理藩院查核。并出示严行晓谕。该蒙古民人。嗣后不得任意私招私垦。令盟长一体遵办。至此私招之蒙古台吉、及失察之该盟长扎萨克。著查取职名。交理藩院分别议处。　　

○刑部奏、遵议礼部尚书汤金钊等奏、审明已革知县典史。诬良为盗。捏禀冒功一案。得旨、此案失察王纲擅用非刑之湖北前任郧阳府知府升任江西粮道李羲文、虽未能查出揭参。而各犯罪名生死出入。究由该前府审出实情。李羲文著加恩免其议处。余依议。　　

○以前任察哈尔都统安福、署正红旗蒙古副都统。　　

○广西巡抚苏成额疏报、崇善县陇矿、熙旺、岜吉等山。开采铁矿。每年照例徵税。下部议行。　　

○乙未。谕内阁、萨炳阿等奏、请将西安满营。旧存残坏乌枪镕化、改造擡炮一摺。西安满营旧存鸟枪。业已不堪应用。著照所请、准其将旧存鸟枪一百六十杆镕化。改造擡炮四十位。妥为操演。以备应用。所费工价银两。著照例动用公项。毋庸令本处官员捐办。　　

○命前任广东南韶连镇总兵官萧文治、以头等侍卫用。　　

○丙申。谕内阁、孙尔准奏、查明官兵焚烧禁山柴草。致伤兵丁实情一摺。浙江省南田禁山。每届冬令。焚烧柴草一次。以绝游民觊觎。上年提督巡查时。千总郭殿魁、分管地方。因风大火烈。致伤兵丁三命。究属办理不善。黄岩镇标左营千总郭殿魁。著革职作为兵丁。随营效力。提督王雄。亲身在场督饬分烧。仍有失事。著交部察议。总兵罗光炤业经休致。毋庸置议。兵丁王丙升等、因公伤毙。著咨部照例核办。　　

○丁酉。谕内阁、那彦成奏、修垫练车桥道经费。请分案估销一摺。昌陵碑楼所需楠柏木植。应用练车运送。经过直隶容城等州县。沿途桥座。均须镶宽。道路沟坎。亦应一律平坦。据该督委员勘估。共需经费银五千一百余两。著照所请、准其于库存道光三年赈案余賸经费银内。动拨给领。分案报销。　　

○又谕、步军统领衙门奏、京城八旗五营窃案。翼尉副将等官。例无处分。未能认真督缉。请定劝惩章程等语。著照所请、嗣后八旗五营报窃之案。责令翼尉副将等官。务员督同所属。实力缉拏。若一季之内。每翼每营。未获在十案以上者。即将该翼正副翼尉该营副将参将、游击等官。交部议处。如一季之内。并无报窃案件。准将该旗营各员等。交部议叙。　　

○军机大臣大学士曹振镛等会同刑部奏、审明管理街道御史安明、沈巍皆、互相奏揭一案。得旨、此案解任御史安明、于前任批准修理之件。如果知其实有情弊。何难立即查办。乃始而自往查勘。声言李时轩房基、侵占街道四五尺。继复勒写书吏笔据。指为侵占二三寸。是尚无真知灼见。何以当时不会同沈巍皆前往查勘。托故迁延。必欲票传住户。致书吏谢宣。微窥其意。敢于恳令罚钱免究。虽据讯明送到罚钱。未经接收。已属有干功令。至于家人皂役。时时严行约束。尚恐其遇事招摇。乃竟遣令干预公事。实属谬妄。安明著交部严加议处。沈巍皆既与安明意见不合。阻止不从。即应赴都察院公署陈明。乃辄至那清安等私宅诉说。且于批发另案报呈。并不加意。致有笔误。殊属疏率。著交部议处。都察院左都御史那清安、既知该御史等因事龃龉。应传令至署。公同查办。乃将安明传至其家询问。亦属不合。著交部议处。　　

○直隶督那彦成奏、朝鲜国使臣进京谢恩。行抵抚宁县。副使吕东植因病不能前进。停留调治。正使徐能辅等先行。该副使病愈。即令进京。得旨、该副使病痊。无庸前来。著在彼等候正使。偕回本国可也。　　

○马兰镇总兵官黄文煜奏、遵旨查明宝华峪积水。由木门至头层石门。水深一尺五寸。由头层石门至二层石门。水深一尺六寸。由二层石门至三层石门。水深一尺五寸五分。由三层石门至四层石门。水深一尺五寸。四层石门内。宝床上水深二寸二分。宝床下水深一尺三寸五分。得旨、所以朕亟亟欲移出孝穆皇后梓宫者。于兹可见。尚云设法修理者。不知是何肺腑。可笑之至。又奏、现在券内积存之水。或即淘洗乾洁。抑或俟雨水过后。查看有无增长。再为淘洗之处。伏候训示祗遵。批、所奏俱悉。何必代人费此无用之力。竟无庸收拾。凭他可也。　　

○江苏学政申启贤奏考试情形。并清厘案牍。整顿士习。得旨、所办周妥之至。政贵有恒。虚心实行。志之。　　

○移建陕西略阳县城垣。动帑给还圈用民地价。从巡抚鄂山请也。　　

○戊戌。上诣绮春园问皇太后安。　　

○谕内阁、御史慕维德奏、私罪发遣废员。朦捐原官。请旨查办一摺。原任山东郓城县知县李经瀇、据该御史奏称、该员前因徇庇纵盗分赃之补役。经该抚参革。发往乌噜木齐效力赎罪。何以于释回后。径往甘肃朦混报捐知县原官。并恐朦捐者、尚不止此一人。著吏部查明李经瀇原犯案情。是否与所参相符。并此外案情相同。或案情较重。朦混报捐原官者。尚有若干。著该部一并查明。核议具奏。寻奏、查李经瀇原案。与原参相符。请将所捐知县撤销。以肃功令。至此报捐原官人员。现饬该司员等。详细查核。如有违例朦捐者。核其案情轻重。另行汇奏请旨。从之。　　

○又谕、昨日阿勒罕保射布靶平常。又搬指脱落。阿勒罕保、著革去御前侍卫。在乾清门侍卫上行走。　　

○加浙江鄞县茅山庙神张仁皓惠孚封号。从巡抚刘彬士请也。　　

○己亥。谕内阁、朕此次恭谒三陵。及致祭之日。著照乾隆四十八年以后之例。出入俱由旁红门。著行知各该处。敬谨豫备。　　

○又谕、向例月选卫千总。年届六十三岁者。由该部声明请旨。其月选卫守备一项。年届六十三岁者。例无明文。嗣后此项人员。年届六十三岁者。著该部于堂考时详加察看。如已就衰。即行甄别。奏请勒休。其精力尚健者。著随摺声明。带领引见。所有此次月选江苏淮安卫守备邱阿钧。著该部带领引见。　　

○又谕、前据扎隆阿等奏、查出喀什噶尔殉节商民汉回张明堂等、八百八十八名。叶尔羌殉节荆中璞等、一百一十八名。英吉沙尔、和阗、现令咨会查报。恳请一体赐恤。当降旨交礼兵两部核议。兹据礼部议请将该商民汉回等、照乡勇自卫村堡、力屈阵亡之例。准其与阵亡官兵。一体入祠立传。又据兵部议称、该部例无议恤商民之条。详核议恤乡勇例义。该商民等、若系官为差遣。随同官兵打仗。阵亡殉节。自可照乡勇议恤。傥非官派抵御。则虽殉难捐躯。止系自卫村堡。准其入祀。无庸议恤。此次该商民等。当防御之时。是否官派打仗。抑系自为守卫。请饬该大臣等、详细查明。再行核办等语。该商民等。惨被逆贼扰乱。始则与官兵一体防御。继则抗志捐躯。情殊可悯。惟是否官为派往。抑系自相守卫。当时猝遭变乱。现在从何详查。兵部堂官实属拘泥。不晓事体。所有喀什噶尔殉节张明堂等、八百八十八名。叶尔羌殉节荆中璞等、一百一十八名。俱准其一体附入昭忠祠。立传恤赏。以慰忠魂。其英吉沙尔。和阗。亦著查明人数。咨部照办。　　

