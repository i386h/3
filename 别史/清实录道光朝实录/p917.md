<!-- { "loadSidebar": true } -->
○贷宁古塔公仓粜谷银一万两。发商生息。津贴官兵差费。从将军祥康等请也。　　

○己丑。谕内阁、御史高枚奏、私盐售贩。请严禁煎熬囤积之处一摺。各省盐引滞销。皆由私枭充斥。地方官多方侦缉。而不能究所由来。终非拔本塞源之道。欲使盐无私贩之人。必使地无私售之盐。而后弊端可绝。鹾务肃清。该州县及各场大使果能留心查察。则私煎私晒之弊。不难一望而知。立即缉拏到案。严行惩办。嗣后著各该督抚通饬所属地方官。务当随时随地。认真稽查。一经缉获私盐。务既究明来历。痛惩私卖之人。则私盐自无所出。而枭贩自靖矣。至配引之时。向有子盐名目。近闻子过于母。任意夹带。其弊较私贩尤甚。该盐政务须严饬监掣官员。除照例搭配子盐外。概不准瞻徇情面。致令子过于母。以防浮滥而裕引课。将此通谕知之。　　

○又谕、栗毓美奏、运河道库存贮节省八束银两。现已用完。请援案拨发提贮备用等语。著准其于开归河北两道库各拨银八千两。兖沂道库拨银四千两。共拨节省八束银二万两。解交运河道库存贮。并著各该道造具收支档册。报部存案。该河督仍须严饬该道妥为收贮。非遇要工。不准擅动。　　

○谕军机大臣等、据御史高枚奏称、浙江宁波府属洋面中之舟山。产盐甚旺。闽广商船。经过收买。每制钱十二文一斗。每斗约二十斤。载至上海。每斤可售制钱二十六文。其利息不啻三十倍。上海一带。会馆最多。即为囤贮之所。两淮盐引滞销。大半由此。惟舟山所出之盐。滨海穷黎。藉资口食。或就本地之价。官买发商。或令商买配引。或以所出之地属浙江。归浙江省经理。或以所销之地属江南。归江苏省经理等语。两淮盐引滞销。总由私贩充斥所致。愚民惟利是图。难保不越境收买。转相售卖。著该督即行查明上海地方。如果多设会馆。广为囤贮。务即严密查拏。毋稍宽纵。至舟山所出之盐。应作何办理。并归何处经理之处。著即会同乌尔恭额体察情形。悉心筹画。妥议章程具奏。将此各谕令知之。寻两江总督陶澍奏、上海一带。系浙盐引地。与淮界相距窎远。不致充斥。并饬委员赴上海县一带地方。查明城内外有江苏等省会馆十三处。并无囤积私盐之弊。至舟山之盐。江省远隔重洋。未能深悉。应由浙省妥议章程办理。报闻。浙江巡抚乌尔恭额奏、舟山系定海县所属。产盐向完包课。听民自煎自食。嗣因余盐串枭兴贩。于乾隆三十六年奏准、拨帑令定海县营分廒收买。额运松江营四千二百引。交商完帑。再有余盐。听嘉松商人完课领配。到乍浦交收后。由乍浦海防同知给发回照查考。层层稽核。无从偷漏。应请仍循旧制。归于浙省经理。以免纷更。现查舟山并无闽广商船到彼。惟恐沿海各船。夹私济匪。在所不免。仍严饬员弁访有夹私偷越。即行截拏。从严惩治。以期杜绝私枭。得旨、认真查办。　　

○两江总督陶澍六十生辰。赐御书扁额、福寿字、并珍玩文绮。　　

○添办东河来年备防秸石。从河道总督栗毓美请也。　　

○缓徵江苏上元、江宁、句容、长洲、元和、吴江、震泽、常熟、昭文、昆山、新阳、青浦、山阳、阜宁、清河、桃源、安东、盐城、高邮、泰、甘泉、宝应、铜山、沛、萧、砀山、宿迁、睢宁、海、沭阳、吴、华亭、奉贤、娄、江阴、宜兴、荆溪、丹徒、丹阳、太仓、镇洋、金山、南汇、川沙、上海、金坛、溧阳、赣榆、四十八厅州县并淮安、大河、扬州、徐州、苏州、太仓、镇海、七卫被水被旱歉区新旧额赋。　　

○庚寅。上诣皇太后宫问安。　　

○命阿克苏办事大臣常恒来京。赏凉州副都统壁昌副都统衔。为阿克苏办事大臣。以镶蓝旗护军参领萨隆阿、为凉州副都统。　　

○辛卯。谕内阁、前因派倭什讷、明训、册封朝鲜。虑有沿途滋扰情事。当降旨著琦善、宝兴、查访。兹据查明该正副使经过地方。尚无藉差骚扰等情。惟既用马匹。足敷乘骑。何以复用车至数十辆之多。实属浮滥。倭什讷、明训、均著交部议处。嗣后出差人员。沿途所用马匹。务当遵照定例。如有违例支用。及该地方官滥行应付者。即著该将军督抚等查明参奏。无许徇隐。　　

○大学士威勇公长龄八十生辰。晋封一等威勇公。赏御书扁额、福寿字、并珍玩文绮。　　

○举行本年军政。吉林将军所属卓异官三员。年老官二员。有疾官二员。骑射平常官五员。黑龙江将军所属罢软官三员。年老官四员。骑射平常官一员。江宁将军所属卓异官三员。年老官一员。有疾官二员。杭州将军所属卓异官二员。年老官三员。有疾官一员。荆州将军所属年老官二员。绥远城将军所属卓异官二员。西安将军所属卓异官四员。宁夏将军所属骑射平常官二员。热河都统所属卓异官二员。年老官二员。有疾官一员。青州副都统所属卓异官一员。年老官二员。凉州副都统所属卓异官一员。有疾官一员。河南巡抚所属卓异官一员。年老官一员。有疾官一员。分别议叙处分如例。　　

○贷江苏铜山县浚屯头湖支岔河道银。　　

○壬辰。谕内阁、裕泰奏、请将钞袭旧文幸中之举人斥革审办一摺。江西本年乡试。都昌县中式第十七名举人黄佑祥、头场首艺。钞袭旧文幸中。难保无怀挟传递情弊。至生员李葆光、事不干己。辄隐匿本名。并改注宋鸿文等籍贯。联名具控。显系挟嫌图诈。俱应彻底严究。新科举人黄佑祥、著即斥革。交该抚提同已革生员李葆光、并案内人证。严审确情。按例惩办。寻奏、已革新中举人黄佑祥、实止头场首艺、因病钞袭旧文幸中。随经出题面试。文理尚优。其并无夹带传递等弊。似属可信。业已照例斥革。应无庸议。革生李葆光、所控虽经得实。第事不干己。并捏名李联芳、及假捏宋鸿文等姓名具控。希图讹索。实属刁诈。应照例杖一百。再加枷号一个月。不准开复衣顶。下部议。从之。　　

○又谕、赛尚阿等奏、办理军政。酌拟调口校阅一摺。明年二月。应行校阅察哈尔八旗蒙古官员军政。据该都统等体察情形。若驰赴各旗考验。恐蒙古等供应竭蹶。著照所请、所有察哈尔八旗蒙古、及独石口等处官员。准其间隔调口轮流考验。以示体恤。　　

○赏江西九江镇总兵官武龄阿花翎。　　

○举行本年军政。京营卓异官二员。年老官一员。才力不及官一员。直隶卓异官十三员。才力不及官三员。山西卓异官六员。有疾官一员。云南卓异官二员。罢软官三员。年老官一员。有疾官一员。才力不及官四员。陕西卓异官六员。罢软官一员。年老官一员。有疾官二员。甘肃卓异官六员。不谨官一员。才力不及官一员。贵州卓异官四员。年老官三员。才力不及官一员。山东卓异官三员。罢软官一员。年老官二员。才力不及官五员。东河河营卓异官一员。南河河营卓异官二员。广东卓异官八员。罢软官一员。年老官一员。有疾官四员。才力不及官六员。广西卓异官二员。罢软官二员。年老官一员。湖北卓异官四员。年老官一员。才力不及官二员。浮躁官三员。湖南卓异官五员。有疾官一员。才力不及官三员。浮躁官一员。分别议叙处分如例。　　

○癸巳。热河都统耆英奏、遵将副总管荣桂等派员看守。得旨、候文庆到时。会同严审。断不准稍存疏纵开脱之见。该苑丞等如侵盗得实。即加以刑讯。又何足惜。再现任正副总管、暨历任正副总管、有无别情。尤不可颟顸了事。务期水落石出。文庆到时。令伊阅看。　　

○以故四川酥州坝土千户姜复兴弟复盛、年老贵州都素正长官司周默布子光复、各袭职。　　

○除陕西蓝田县水冲地十顷四十二亩有奇额赋。　　

○甲午、谕内阁、御史胡长庚奏、各省保举过优。请量为裁仰一摺。各省首府承审讼案。平反冤狱。本系职分所应为。间有勤能之员。经该督抚保奏。朕核其情节。量予奖励。并非一经保奏。即予升擢。惟用人行政之道。不外赏罚二端。即如清厘积案多起。其积压者何员。平反命案几起。其错误者何员。均应指名参奏。方为克尽职守。若但以保奏市恩。而置阘茸之员于不问。殊非核实办公之道。嗣后各省遇有承审出力之员。该督抚务于保奏时。将何人任内积压。何人承审错误。一并声叙。庶劝惩并用。彰瘅兼施。可收指臂之效。而吏治自蒸蒸日上矣。若但以究出实情等语。空言保荐。断不能幸邀恩准也。将此通谕知之。　　

○以通政使司副使徐镛、为太仆寺卿。　　

○修浚直隶通州温榆河上游果渠村坝埽各工。从协办大学士署总督琦善请也。　　

○乙未。上诣皇太后宫问安。　　

○谕内阁、前因御史张秉德奏参、直隶万全县知县陈学源贪婪各款。当派令汤金钊驰驿前往查办。兹据奏称、查明该员上年正月。曾令门丁周四、邀各店商代借银两。自二百两至八百两不等。现虽闻风偿还。究属违例。又滥派铺户帮买兵米。复失察该门丁周四在马号演戏。收受各铺户银钱。种种不知检束。实属有玷官箴。陈学源著即革职。发往军台效力赎罪。其失察之该管道府。著该部查取职名。分别议处。至该县存仓之浮派兵米一百七十石。未经给价。其应如何留抵下年兵米之处。著直隶总督饬司妥议办理。仍饬该县嗣后循照旧章。毋得轻议更张。亦不准滥行添派。以符定制而免扰累。　　

○丙申。谕内阁、前因御史张秉德参奏、直隶万全县知县陈学源贪婪各款。当派尚书汤金钊前往查办。昨据查明覆奏。惟派借兴修城坝庙宇一款未确。其余各款。均经审实。已降旨将该员发往军台示惩。并将该管道府交部议处矣。因思各直省州县。岂无似此劣员。即较此尤甚者。恐亦不免。若必待御史参劾。特派大员查办。始能究出实情。按律惩处。又安用此大吏统辖稽察为耶。国家设官分职。大小相维。吏治民生。所关匪细。该道府等果能洁己奉公。安民察吏。则不肖州县。自不敢稍涉贪污。营私骫法。而督抚藩臬。若果认真访察。则道府自顾考成。亦不敢姑容徇隐。乃因循怠忽。上下相蒙。上司博宽大之誉。属员无忌惮之心。若不力加整顿。吏治尚可问乎。嗣后者责成各直省督抚藩臬于所属州县。务当认真访察。钜细无遗。其有不能尽职、并有贪污劣迹者。一经访闻。即行参办。至该管道府。其于属员果否尽心表率。严密访查。该督抚等亦当随时体察。毋稍瞻徇。经此次训谕之后。傥仍视为具文。日久生懈。致令该州县等劣迹昭著。别经发觉。或被参劾。朕惟该督抚是问。懔之。将此通谕知之。　　

