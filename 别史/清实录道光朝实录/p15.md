<!-- { "loadSidebar": true } -->
○又谕、钱臻奏、访获东省讼棍。并究出指官撞骗各案。分别研审一摺。所办甚好。东省吏治民风。积弊已久。总缘讼师奸吏。从中勾结播弄。无所惩创。遂致讼狱繁兴。若仅于控案内。重惩原告。恐其中亦不免有冤抑。钱臻留心查访。能将积惯讼棍拏获。并讯出盘踞省垣之长随书吏杂役多人。一并获案。从此彻底根究。将从前招摇撞骗教唆勾串等情。一一讯明。按律严惩。实为正本清源之道。办理颇为认真。其所参案内干涉之观城县知县王六鳌。高苑县知县卢凤棽。禹城县县丞沈鸿勋。利津县县丞王光绍。试用未入流周乐真。俱著解任。交该抚归案严审。至所奏周乐真、系该抚亲属。请交新任两司审拟一节。此案系钱臻自行查出。该省藩臬均系新任。未悉原委。钱臻著无庸回避。惟当秉公审办。不必存远嫌之见也。　　

○命哈密帮办大臣明舒、回京。赏已革西宁办事大臣秀堃、三等侍卫。为哈密帮办大臣。　　

○缓徵湖南澧州被水各垸本年额赋。　　

○辛亥。上诣观德殿几筵前供奠。　　

○谕军机大臣等、吴璥等奏报、抢镶坝工平稳、并进占丈尺、引河挑成分数一摺。仪封大工。东西坝埽。因大溜摉淘。均有行蛰之处。现俱抢镶平稳。其进占丈尺。自十月十三日起。至二十二日止。东坝续得十二丈。西坝续得十九丈。连前共已得九十四丈。尚存口门一百二丈。引河截至二十日、挑工牵算。已及六分。吴璥等、务认真督办。以期速蒇大工。至下游两岸。御水堤埽各工。一经开放引河。处处均关紧要。尤当细心查勘。期于处处坚实。以保万全。是为至要。再两坝人夫众多。前令呢玛善、带兵在工弹压。呢玛善现已简放成都将军。著吴璥等、传知该员。俟大工告竣。新任南阳镇总兵段琨、到豫。再行来京陛见可也。将此谕令知之。　　

○又谕、本日据刑部奏、核议浙江泰顺县监生林振鹏、京控县书陈得仁、诬赖伊兄林起鹏殴毙蔡金魁、并丁役索诈一案。该抚覆审供招。与原题情节迥殊。请交该抚再行确讯一摺。此案该省原题林起鹏堂弟林飞熊家被窃。获贼陈亚丰。讯认听从陶亚锡等行窃。将赃卖与知情之蔡金魁。得钱花用。林起鹏向蔡金魁家。起出原赃拦腰花椀等件。因蔡金魁向林起鹏拒殴。林起鹏与林飞熊、将蔡金魁共殴致毙。经该抚将林起鹏等、以共殴致死律拟绞。嗣林振鹏以蔡金魁死由服毒。赴京翻控。交该抚覆审。则讯系林飞熊家被窃。托林起鹏代为访查。因陈亚丰素行不端。获住拷问。陈亚丰畏殴。冒认蔡金魁夥窃寄赃。林起鹏纠人。带同陈亚丰往摉。蔡金魁被诬不甘。向陈亚丰扑殴。林起鹏即将铁锹夺过。与林飞熊将蔡金魁叠殴致伤。并将蔡金魁捆缚。拉回关禁。旋即因伤身死。其前题内称、林起鹏在蔡金魁家。起获原赃拦腰花椀。此次陈亚丰等供招。均未提及。如果蔡金魁知情夥窃寄赃。该犯林起鹏等。查起不服。致相争殴。自应依共殴律问拟。若如此覆审。陈亚丰畏殴冒认。则蔡金魁系属平民。且现已弋获本案贼犯包奕盛等。即陈亚丰亦非此案正贼。林起鹏等、乃以蔡金魁向诬指之陈亚丰扑殴。辄将其叠殴致伤。复将捆缚关禁。迨正贼已获。尸子浼人求释。犹坚不允许。直至垂毙。始行放回。情节殊为凶横。如系林起鹏有意栽赃。诬良拷打致死。例应骈首。即该犯之率领多人。前往摉赃。肆行殴缚关禁。已应坐以威力制缚之罪。何得以共殴定拟。案关罪名出入。前后所审。情节不符。难成信谳。至林振鹏图脱伊兄罪名。辄以蔡金魁死由服毒。赴京翻控。以致尸遭蒸检。该抚仅将该犯拟杖。亦属轻纵。其承审各员。于案内寄赃。紧要关键。并未讯明。该县原填尸格。亦有遗漏。均须彻底根究。著陈若霖即照以上指出各情节。亲提人证。再行详细严鞫。务将起衅及致死情由。确切讯明。另行定拟具奏。勿得依违含混。致有枉纵。将此谕令知之。　　

○命前任叶尔羌办事大臣成书、以四品京堂候补。　　

○以正白旗满洲副都统安福、为右翼前锋统领。盛京副都统富僧德、为正红旗护军统领。伯都讷协领富尔松阿、为盛京副都统。　　

○壬子。上诣景仁宫问皇太后安。　　

○谕内阁、户部议覆御史李肄颂条奏各省官荒地亩、按限升科、招佃估变一摺。各直省马厂芦洲等项官荒。及抄抵入官地亩。均应按限报垦升科。招租估变。乃日久因循。任听官吏侵吞。户民隐占。各省多有。而直隶为尤甚。著直隶总督、顺天府府尹、盛京将军、及各该省督抚等、严饬所属。各将前项地亩。迅速认真查勘。已垦者升科。未垦者招佃。应变价者估变。勒限逐一清厘。报部查核。如有吏民抗违把持者。严行惩处。若州县官仍前怠玩。或有心隐匿。该督抚等据实严参重处。以清赋课而杜侵欺。　　

○又谕、索特纳木多布斋、玛呢巴达喇、所缴房间。俱著交内务府、收存备赏。加恩每人赏给银二千两。由广储司动支。　　

○又谕、玛呢巴达喇等奏、请钦定善骑射善鹄射额缺。并十五善射额缺。并十五善射所悬之缺。恳请拣放一摺。善骑射善鹄射之缺。原无定额。著交十五善射大臣。酌议定额。于明年具奏请旨。十五善射现悬之缺。著一并拣员。带领引见。　　

○调镶红旗汉军副都统苏冲阿、为成都副都统。以总管内务府大臣常福、兼镶红旗汉军副都统。正蓝旗汉军副都统福永、署正红旗护军统领。　　

○修直隶永清、丰宁、新安、栾城、固安、宛平、正定、七县监狱。从总督方受畴请也。　　

○修山西阳曲、浑源、临、广灵、永济、夏、寿阳、七州县仓廒。从巡抚成格请也。　　

○免四川马边峨眉等处官兵借支俸赏行装银。　　

○癸丑。上诣寿皇殿行礼。　　

○诣观德殿几筵前供奠。　　

○谕内阁、御史郑家麟奏、清查陋规。必须督抚严查密访。从容办理。不至有名无实一摺。所奏甚是。各省地方陋规。相沿已久。皆以俸廉不敷办公为词。而年甚一年。靡有底止。是以前降谕旨。令各督抚清查陋规。分别应存应革。俾州县不能诿为赔累。而小民不致以有限之脂膏。日受朘削。此朕爱民之心。不能不转筹恤吏之道。非欲特宽禁防。听不肖官吏之饱其溪壑也。如摺内所称。州县私取数目。多者巨万。少亦不下数千。此乃州县婪索之赃私。岂能复谓之陋规。故暗以取之。而至于无艺。何如明以予之。而犹为有制。此朕饬定陋规之本意。若以此为滋弊。则现在州县。掩耳盗铃。任意索取。其弊已极。何待于他日乎。惟除弊之法。必查之务详。始能除之务尽。且事当更定之初。亦不可不熟思审处。俾永远可以遵守。将来复有于此外巧取者。即当执法从事。不致有所藉口。著再通谕各直省督抚。将从前各州县陋规。严查密访。务俾详尽。其州县不敷办公之处。亦据实查明。于所得陋规中。应存应革。悉心妥议。总期于地方有益。不妨稍宽时日具奏。毋得讳饰畏难。潦草塞责。仍致有名无实。以副朕恤吏爱民之至意。　　


大清宣宗效天符运立中体正至文圣武智勇仁慈俭勤孝敏成皇帝实录卷之八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

嘉庆二十五年。庚辰。十一月。甲寅朔。遣官祭先医之神。　　

○谕军机大臣等、军机大臣会同兵部议覆裁减名粮条陈一摺。国家为民设兵。民出赋税以养兵。兵任操防以卫民。其事相权而行。我朝百数十年以来。取民具有常制。而兵额历有增添裁改。乾隆四十六年。添设武职养廉案内。将从前虚缺名粮。概募实兵。计增兵六万余名。其数较多。历今三十余年。帑项多用至四千余万。嘉庆十九年。曾敕下各省酌加裁减。维时山西等省。共裁兵一万五千四百余名。又改马战兵为步守兵一千二百余名。每岁经费。视乾隆年间所添者。节减四分之一。此在各省险夷冲僻。边腹情形不一。事阅数十年。亦复今昔异宜。此时若悉复乾隆年间未添名粮原额。其是否可行。原难悬揣。然各省现在额兵六十余万。据所请汰归所添之半。亦仅百分之二。岂无可以抽裁之处。著交该督抚详察地方情形。无论差操各兵。凡在可省者。酌加裁减。不必留冗兵以糜饷。亦不可因节费而裁有用之兵。各悉心核定。妥议具奏。将此各谕令知之。　　

○盛京副都统富尔松阿、以病乞休。允之。赏食全俸。　　

○乙卯。谕内阁、此次恩诏在京大小官员。由正途出身。在署行走。未经食俸之候补人员。著准其一体给予加级。其捐纳候补各官。仍照向例不准给与。　　

○又谕、奕颢等奏、所有河南陕西出师官兵。乘骑打仗伤损马匹。请旨、亦照乘回原处马匹折价。展限坐扣完缴等语。此项马匹。该官兵等、曾经乘骑打仗伤损。及坠山之处。彼时均已呈报各营翼长。非骑回原处马匹可比。况该官兵等、俱恃俸饷度日当差。若将倒毙马匹。一律折价赔缴。其力不免拮据。著加恩将此项打仗伤损马四百八十四匹、俱著宽免。毋庸赔缴。以示朕体恤军营。奋勉奴仆之至意。所有乘回原处马五百六十二匹。折价银两。仍照从前所奏。分限扣赔。　　

