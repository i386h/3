<!-- { "loadSidebar": true } -->
○修福建福宁镇水师战船。从总督程祖洛请也。　　

○壬申。谕内阁、伊萨克前在军营。著有劳绩。兹来京当差。已阅数年。该郡王年逾六旬。在京患病。自系不习水土。著加恩驰驿即回本处调养。以示体恤。病痊后由库车办事大臣奏明。再行赏给差使。　　

○河南巡抚桂良奏报接印日期。得旨、看汝才具人品。必能成就。万勿自弃。勉之又勉。以副朕得人之愿也。　　

○命钦差工部右侍郎赛尚阿、驰往湖南查办事件。　　

○实授奕颢礼部尚书。以漕运总督恩铭、为都察院左都御史。兼镶红旗汉军都统。仓场侍郎朱为弼、为漕运总督。调兵部左侍郎王楚堂、为仓场侍郎。转兵部右侍郎龚守正、为左侍郎。实授史谱兵部右侍郎。　　

○赠故礼部尚书昇寅、太子太保。赏银三百两治丧。予祭葬。谥勤直。　　

○癸酉。上诣皇太后宫问安。　　

○御懋勤殿。勾到朝审情实罪犯。停决官犯一人。斩犯五人。绞犯二人。余七人予勾。　　

○刑部尚书戴敦元、因病解任。以工部尚书史致俨、署刑部尚书。服阕尚书王引之。署工部尚书。　　

○以缉捕奋勉。赏江南参将德本花翎。余加衔升用有差。　　

○展缓两淮丁溪、草堰、刘庄、伍佑、新兴、庙湾、六场歉收田地旧赋及灶户前借口粮。　　

○甲戌。圣祖仁皇帝忌辰。遣官祭景陵。上诣寿皇殿行礼。　　

○诣关帝庙拈香。　　

○乙亥。以修湖北江汉堤工出力。予同知张实荣等加衔升补有差。　　

○丙子。谕内阁、壁昌等奏、请帮筑城垣一摺。乌什为临边紧要之区。其四面城垣。均多颓裂松腐处所。急宜帮筑。并须较原筑城墙加高加厚。方资保障。惟该城地处偏隅。回户均系屯种纳粮之家并无闲散回户可用。亦无余粮散给。势不能不动用公项。据该大臣等查该城库贮历年?缎变价房地租钱。曾经奏明作为备贮之二千串。未便动用。仍应备贮外。其自十三年起、截至今年底止。陆续积存?缎房租钱一千三百余串。著准其提出动用。该大臣等即拣派妥实之员。于明岁春融。雇觅民夫。赶紧加筑。务期工坚料实。毋许草率偷减。所有动用钱项。尤须撙节办理。工竣核实报销。　　

○又谕、苏清阿等奏、覆查巴尔楚克等处屯田实在情形。请分别办理一摺。前因巴尔楚克、喀什噶尔、两处屯田。为筹边要务。叠经降旨。令该大臣等体察情形。务须计及久远。斟酌妥办。兹据覆查具奏。巴尔楚克屯田。原属荒地。距回庄较远。与回民毫无妨碍。现于毛拉巴什赛克三引用玉河之水。垦种二万余亩。已于本年升科纳粮。如于马尾巴沙虎尔引用浑河之水。则开地益多。招垦愈众。不惟屯粮可供兵糈。且于边防有裨。所有该处屯田。著即照旧办理。无庸裁撤。至喀什噶尔屯田地亩。查系以入官叛产。易换回田。与开荒者有间。现虽依界耕种。并未侵占回田。恐久后不无轇轕。自应乘兴办之始。早为裁撤。所有该处屯民。著自明岁麦收后。陆续遣散。其实在无力贫民。酌给口粮。遣至巴尔楚克。交委员周廷芬拨给地亩。妥为安置。俟屯民撤竣后。再将喀拉赫依屯地。给还原庄之回子认种。其原换叛产地亩。即交阿奇木伯克作霍尔敦拨给无业回户耕种。照例纳租。至遣散屯民。仍责成委员周廷芬等一手经理。如果办理妥协。再行酌量奏请鼓励。　　

○谕军机大臣等、兴德奏、查明霍罕夷使禀求各事。奏明办理一摺。霍罕夷使额尔沁爱连巴依、前因途遇苏清阿禀求奏请赏还抄获田地。兹据兴德查明喀什噶尔、阿克苏、英吉沙尔、抄获安集延各房产地亩。均经变价充公。计银一万余两。于道光十二年间办理给还。奏明有案。此系专指驱逐十年以内安集延田产。应行赏还。其六年从逆案内抄获叛产。不应给还。著毋庸查办。至该夷使所求发遣各处为奴回犯。尚有一半未回。恳求释放。兹据查明六年逆回滋事案内。发遣乌噜木齐等处回妇子女。并分赏出征官员为奴各回犯。均经释回。其伊犁发遣回妇子女。及分赏为奴各回犯。除释回外。现存三十六名。均经奏明报部有案。该夷使所称尚有一半未经释回之语。系属假捏。亦著毋庸查办。至从前逃散各回妇。现据查拏五十余口。分拨远庄安置。其民人私娶回妇。虽据称实无其事。恐远近各庄。尚有藏匿。该大臣已督同办事领队大臣西朗阿等、派委将弁。分赴各回庄摉查。其查出无业无票游民及回妇等。分别妥为办理。一面取具各伯克并无藏匿游民甘结。仍著该大臣等督率将弁。随时严密摉查。有犯必惩。务使地方肃清。俾外夷知法纪严明。益加恭顺。毋得稍有办理不善。致该夷有所藉口。将此谕令知之。　　

○又谕、据苏清河奏、喀什噶尔现设办事领队大臣一员。管辖满洲兵五百名。总兵一员。统辖绿营兵三千五百名。此二员各守其职。不相统属。实于公务无益。且喀什噶尔为回疆最要之区。仅设一办事领队大臣。不足弹压。叶尔羌现设参赞一员。帮办一员。领队一员。应请裁撤一员。参赞虽不能移驻。喀什噶尔仍须添设办事大臣一员。统辖满汉一切事宜。于边防大有裨益等语。喀什噶尔原设领队大臣一员。总兵一员。数年以来。尚堪相佐为理。若再添设办事大臣一员。诸事转难画一。或即将现设之办事领队大臣。改为办事大臣。统辖满汉一切事宜。亦足以资控制。仍归叶尔羌参赞大臣统辖。于回疆事务。有无裨益。著特依顺保等悉心妥议具奏。将此谕令知之。　　

○命塔尔巴哈台参赞大臣常德来京。赏英吉沙尔领队大臣棍楚克策楞。副都统衔。为塔尔巴哈台参赞大臣。　　

○以捐修山东平原县文庙。予候选知府张典□□等议叙。　　

○命陕甘总督杨遇春拨银十万三百两。解赴喀什噶尔英吉沙尔二城。备道光十五年经费。　　

○缓徵湖北黄冈县及蕲州、黄州、二卫被水民屯新旧额赋。　　

○丁丑。以堵筑南河林家庄霸工完竣。开复道员文麟等降革处分。　　

○戊寅。上诣皇太后宫问安。　　

○谕内阁、惠吉奏、请将承审命案延不详办。复被控门丁诈赃酿命之知县解任严审一摺。据称广西平乐县知县林缙光、于前署县致祥访获客民吴济湘因赌博起衅、砍伤伊侄吴棕明身死。有捐职州同吴鸿宗主令私埋匿报一案。并不即时究办。案悬数载。犯证叠经病毙。现据吴鸿宗之妻吴萧氏、控称该县门丁卫五张春等藉案索诈。致将伊子吴之贤销押毙命等语。林缙光著即解任。交该抚提同该县门丁暨全案人证卷宗。严审确情。并将吴之贤是否在押毙命。诈赃银数。实有若干。曾否入手。该县原详取保病故。有无故纵捏饰情事。务须彻底究明。以期水落石出。按律惩办。无稍枉纵。　　

○又谕、科场条例。内外帘笔色。例有一定。其戳记荐条。应用何色。例无明文。此次山东山西河南陕西四省朱卷。经覆勘大臣等查明荐条戳记。或用紫色朱色蓝色。殊属参差。嗣后应如何画一办理之处。著礼部酌定章程具奏。寻奏、嗣后房考第几房次第。统用紫戳。荐条用蓝戳。内收掌戳记用蓝色。外收掌受卷弥封誊录对读各官戳记用紫色。印用错误。照例议处。从之。　　

○谕军机大臣等、惠吉奏、续探越南国内讧情形。仍饬加意严防一摺。据称该国官兵克复牧马。农文云退回保乐。现闻该国克期分路进剿。太平府一带。相距尚遥。镇安府属边境。去保乐较近。该国用兵已有年余。虽未扰及边境。惟蛮触相争。胜负无常。该国集兵进剿。意在必除。农文云以乌合之众。一经战败。难免分投逃窜。恐假冒内地民人。潜行混入。沿边一带。亟饬加意严防以杜窜越。傥农文云果败逃内地被获。即遵奉前旨。缚交该国自行办理等语。所奏尚为周密。该国兵连祸结。一日不靖。则内地不可一日无防。况农文云结怨已深势无两立。万一战败逃窜。如果逃至内地被获著即遵前旨。缚送该国自行办理。惟边地毗连。必应加意严防。慎重弹压。诚恐农文云于败逃之时。或假冒内地民人。潜行混入。尤须逐细稽查。以昭严肃。务使外匪内奸。无从窜越。仍一面严饬该府厅将弁等分段巡防。并沿边各关隘。一律修整。实力防堵。不可稍涉大意。俱当不动声色。严密办理。毋得日久生懈。致有疏虞。将此谕令知之。　　

○命礼部尚书奕颢、工部左侍郎裕诚、会同盛京将军宝兴、盛京刑部侍郎贵庆、敬谨兴修永陵福陵殿座各工。　　

○添派协办大学士吏部尚书文孚、查估万年吉地工程。　　

○己卯。实授史致俨刑部尚书。王引之工部尚书。　　

○以詹事府詹事陈官俊、为内阁学士。兼礼部侍郎衔。　　

○赠故刑部尚书戴敦元、太子太保。予祭葬。谥简恪。　　

○赏顺天等省乡试年老诸生王绪等八十八名举人副榜有差。　　

