<!-- { "loadSidebar": true } -->
○又谕、哈哴阿等奏、派员清查回户情形一摺。喀什噶尔附近各庄。现据该大臣等派员清查。分别核办。并将投出伯克阿布都吉里回子帕拉提。及贼目康玛尔依布拉依木。各供呈览。所奏均悉。清查叛户。分别良莠。关系甚重。该大臣等务当督饬所派委员确切查明。如果实系从逆。必当按法惩办。傥查系平素安分。被胁相从。即须谕令知安本业。断不可妄戮无辜。致滋扰累。至著名贼目。必应严拏惩办。不可任令远扬。日久稽诛。著即悬赏购线。设法查拏。总须多获数名。明正典刑。以申国法而快人心。至另片奏、伊萨克及该眷属等昼夜号哭。情形慌惧。该大臣等恐其自寻短见。带同镇将等同见伊萨克。面加开导。令其静候谕旨。不必疑畏。所办尚是。伊萨克一案。叠经降旨谕令长龄将人犯提至阿克苏审办。并据屡次奏到。飞咨提解。此时自早已由彼起程。如尚未起解。著即妥速解往阿克苏。听候长龄查办。傥伊萨克有意外之虞。惟哈哴阿、杨芳、是问。将此由六百里谕令知之。　　

○又谕、据哈哴阿奏、接准长龄函商筹议善后大局。伊未识新疆情形。知识短浅。不敢自信等语。自系实情。现在善后章程。急应筹定。哈哴阿于一切机宜。如确有所见。自当公同商酌。会衔奏办。不可稍存推诿。傥有未能深悉之处。亦不必强所不知。敷衍搪塞。总期于边务有益。办理悉臻妥协。用副委任。将此附本日六百里报便谕令知之。　　

○朝鲜国王李玜、遣使表贺万寿、冬至、元旦、三大节。并谢赐祭恩。及请封其孙焕为世孙。进贡方物。命例外贡物。留抵下次正贡。赏赉筵宴如例。　　

○琉球国王尚灏、遣使表贡方物。赏赉筵宴如例。　　

○暹罗国王郑福、遣使表贡方物。赏赉筵宴如例。　　

○修山东运河、泇河、泉河、三厅闸坝。从河道总督严烺请也。　　

○壬午。上诣大高殿行礼。　　

○还宫。　　

○以捐修直隶广平府文庙。赏生员王敬贤等八品顶带。知府额尔经额等下部优叙。　　

○癸未。孝仪纯皇后忌辰。遣官祭裕陵。　　

○谕内阁、阿勒清阿奏、撤回黑龙江兵丁中途殴毙人命。请将管带之佐领先行交议一摺。此次撤回官兵。曾经降旨饬令带兵官员小心弹压。不得滋生事端。乃黑龙江佐领阿勒吉鼐。所带折回二起官兵。行至山西临汾县地方。兵丁纳里善。辄与民人吴广全中途争殴。致将该民人失跌毙命实属胆玩。同行官兵及余丁人等并不劝阻。难保无别项起衅、及恃众帮殴情弊。必应严行究办。著交该抚督同署臬司、将此案人证亲提研审。务得确情。按律定拟具奏。阿勒吉鼐、于管带兵丁不能约束。致酿人命。著先行交部议处。以示惩儆。　　

○是月。编刊御制文初集成。御制序曰。予于文惟自摅心得。未尝刻意求工。潜邸时日课所积。既载之养正书屋诗文集中矣。前岁大学士曹振镛等奏刊御制诗初集。现已颁行。兹复编辑登极后至今所作各体文。请付剞劂。并乞弁言。人君抚有方夏。一日万几。所重原不在词章。御宇以来。孜孜图治。日昃不遑。何暇染翰操觚。研覃著述。阅时十载。得文仅五十九首。顾其中摛辞指事。有与治术道原足相阐发者。经筵临雍诸论。修凝之奥蕴也。圣训实录诸序。继述之殷怀也。圣母万寿恭颂。笃庆承欢。慈孝之心洽焉。告成太学碑文。绥边奋武。逆顺之理彰焉。论任贤去邪。廉法昭而百官奉职。序续纂通礼。轨物辨而万姓向方。凡皆临政之大经。宰治之根本。如徒以文集视之。则是怀铅提椠、絺章绘句者之所为。岂统驭寰区者之所尚哉。是集刊布。观者知予维世之深心。于宵旰敬勤。牖民立教之旨。或庶几焉。爰如所请而为序云。　

大清宣宗效天符运立中体正至文圣武智勇仁慈俭勤孝敏成皇帝实录卷之一百八十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯二月。甲申朔遣官祭先医之神。　　

○谕内阁、前据御史周作楫奏、江西会匪之案。每多诬扳妄拏请饬各该姓族长绅士出结捆送。当经降旨令吴光悦体察情形。据实覆奏兹据该抚奏称、该省向立族正。原系编查保甲良法。历经照办近年缉获赣州匪徒。多有访自绅士及由该户族捆送者。惟举充不得其人。又恐转滋流弊。著该抚通饬各属切实选举公正族长绅士。教诲族众。如有为匪不法即行捆送究惩。傥因匪党较多。力难捦送。亦即密禀官司严拏。如有挟私妄诬别情。照例坐罪。仍责成地方文武各官。一有各项匪徒窃发。先行派拨兵役。实力堵拏。不得藉有族长绅士捆送。置身事外。坐误事机。其获案各犯。实有牵累者。许族长绅士具结保领。立时讯释。以靖闾阎而安良善。　　

○谕军机大臣等、御史周作楫奏、直隶差徭受累。请饬查禁一摺。据称直隶州县派差之弊。一累于乡保之浮派。每于差使过境。先行出票勒派各户车马。十倍于差事之用。除供应差事外。其浮派车马。勒令折钱入私。如不折钱。即将车马扣留变卖。一累于书差之勒索。当各户派出车马之后。一经输纳。差事既竣。即作官物。不准领回。而于自备车马缴送到官。书差勒索规钱。刁难更甚。计车一辆须缴钱四五千文。马一匹须缴钱三四千文。方准登簿验收。名为缴车马钱。如无缴钱。则勒扣不收。或称车敝马瘦。或以抗违官差。私押差房。百端磨折等语。直隶地当冲途。差事络绎。各州县供应车马。遇有缺乏。不能不借资民力。若如该御史所奏、百姓以差事为受累之端。差役以差事为分肥之计。不可不严行查禁。现届西陲官兵凯撤。经由直隶州县。需用车马更多。尤宜加意体恤。著那彦成严饬各该州县密查禁革。出示晓谕。如有前项浮派勒索情弊。立将乡保书差从重治罪。傥该州县失于觉察。或有心徇隐。即著分别参办。毋稍宽贷。将此谕令知之。　　

○修江西南昌、新建、进贤、三县圩堤。从巡抚吴光悦请也。　　

○乙酉。谕内阁、御史奇成额奏、请饬禁差役雇替积弊一摺。州县设有差役。遇事佥派。自应正身前往。据该御史奏称、近日各省州县要犯脱逃。及遗失饷鞘之案。不一而足。其故由于州县设有总差散差名目。总差遇事派出。往往偷间养安。分遣散差。而散差复雇游手无赖之人。项替前往。以致中途失事。似此积弊相沿。亟应严查究办。嗣后著责成各省督抚严饬州县。遇有派出管解差役。务令正身前往。傥有失事。即查明有无雇替情弊。于摺内声明。知系雇替。即将原派差役加等治罪。以儆疲玩而重公务。将此通谕知之。　　

○修浙江仁和、海宁、二州县东西两塘。从巡抚富呢扬阿请也。　　

○上以祭社稷坛。自是日始。斋戒三日。　　

○丙戌。遣官祭文昌帝君庙。　　

○谕军机大臣等、寄谕闽浙总督孙尔准、福建巡抚魏元烺。新选福建建宁府知府珠庆、本系山东东昌府同知。于道光九年。经严烺以该员在工防汛出力。保举以知府尽先选用。现经吏部签选建宁府知府。本日召见。朕看其人。才具甚属平常于河工防汛。必不能有出力之处。不过善于奔竞钻营。得邀保荐。似此品行不端。诸事皆不可靠。断难胜知府之任。惟年力尚壮姑不令赴任。著该督等于该员到任后。留心察看如果实不胜任。即据实奏明甄别。不可稍事姑容。致令贻误地方。将此谕令知之。寻奏、珠庆行抵山东。途次患病到闽增剧。呈请开缺回旗。委验属实。所遗建宁府知府。请以候补知府邓传安补授。从之。　　

○丁亥。祭先师孔子。遣协办大学士理藩院尚书富俊行礼。　　

○引见各衙门保送京察一等人员。得旨、此次京察一等圈出人员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内遇有缺出。与旧记名人员一体带领引见。汉军、汉人、著交部以抚民同知通判等官。分别选用。户部主事叶桂、三库档房主事宗室功普、工部主事觉罗炳奎、起居注主事赵廷熙、太常寺寺丞英杰钦天监五官正福弼、食场监督中仓兵部主事王熊太常寺读祝官工部主事连贵、读祝官善禄、赞礼郎广昌、国子监助教富明阿、王锡泰、鸿胪寺鸣赞觉罗福升、銮仪卫鸣赞鞭官吉禄、著交部照例以应升之缺升用。翰林院侍读许乃普、侍讲张岳崧、詹事府左春坊左中允福保、右春坊右中允淩泰封、俱准其一等。其余内阁侍读扎克三等二百五十九员。俱准其一等加一级。　　

○以兵部左侍郎博启图、都察院左都御史朱士彦、户部右侍郎申启贤、署经筵讲官。　　

○修山东嘉祥县宗圣曾子庙林。从巡抚讷尔经额请也。　　

○戊子。祭大社。大稷。上亲诣行礼。　　

○谕内阁、阿尔邦阿覆奏、勘估热河挑穵旱河、并添筑虎皮石坝等工。除照原估核减外实需银一万一千八百六十六两零。著即移咨热河都统转饬热河道照例由道库如数动拨。妥速兴修工竣后、著裕恩亲往验收。务须工归实用。毋任稍有虚糜至旱河工程。向无保固今既改砌虎皮石坝。若不予以定限。易启偷减之弊嗣后著保固三年。并著该都统随时查察。如限内有闪裂坍塌情形。即严饬该道照估赔修。报部核办。　　

○予故承恩公智林祭葬。并赏银三百两治丧。　　

