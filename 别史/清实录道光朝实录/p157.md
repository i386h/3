<!-- { "loadSidebar": true } -->
○谕军机大臣等、程祖洛奏、漳河漫溢。请派员查勘等语。豫省漳河水性猛悍。挟沙而行。停缓即行淤垫。现因洹水异涨。于上游合流处所。将漳水顶阻。折而东漫。形势复渐北趋。几与黄河水势相等。南北两岸民埝。高宽不逾五尺。逼近河身。实不能捍御浊流。自应熟筹宣洩之方。以期河道修防两有裨益。该抚奏请派员会同筹办。著俟霜降后再降谕旨。将此谕令知之。　　

○又谕、都察院奏、河南桐柏县民人周之纲、控张全安等讐杀伊兄一案。已明降谕旨、交李鸿宾、杨懋恬、亲提严审矣。据称伊兄周之屯、携银赴湖北枣阳县还欠。张全安因挟被殴之嫌。同张清远等五人殴伤。将银抢去。喊禀枣阳县。并未验伤。周之屯旋即殒命。张姓托刑书行贿。何知县将共殴之张清远等概置不问。伊叔周隆控府批县。只张全安一人在案。复上控巡抚。批府督县会审。有枣阳县捐职典史王光海、向伊叔劝和。改供捏详。经臬司驳饬开检。伤未全报。伊父复控巡抚。委周知府等会审。因关碍原审官情面。仍照前详定案。本年又上控总督。未准收词等语。斗殴命案。原告因审断不公。赴总督衙门具控。该督因何不收伊呈词。以致该民人来京呈诉。著李鸿宾明白覆奏。其周知府等是否徇情偏断。及何知县有无受贿情事。著该督等一并查明据实具奏。毋稍徇隐。将此谕令知之。　　

○庚寅。谕内阁、御史赵柄奏、请饬停各省停止分发佐杂人员一摺。向来佐杂等官。因部中铨选较难。照例加捐分发各省试用。挨次轮补。嗣以历年分发既多。各该省人浮于缺。日形壅滞。节经直隶山东河南山西陕西江苏等省。奏请暂停分发。均已降旨准行。原因该员等一经分发在省差委。各督抚随时甄核。其流品才具。固所深悉。补缺后既得及时自效。亦可造就人材。将来渐次疏通。仍照常办理。并非使各省递相仿效。永远停止。若如该御史所奏、令各督抚设法调剂。不得请停分发。是佐杂等选期本属遥远。分发到省。又复拥挤至数百人之多。守候至数十年之久。旅进旅退。得缺无期。甚非所以恤微末而权铨政也。所奏著毋庸议。　　

○又谕、景谦奏、湖南近年服制命案较多。请照原犯罪名加拟枭示一摺。服制命案之多。总由地方官平日不能尽心化导。以致乡民干犯逞凶。罔知伦纪。若将此等案犯加拟枭示。既与定例不符。亦非弼教明刑之意。嗣后各该地方官惟当随时劝谕居民。俾知尊卑大义。雍睦克敦。自可渐挽浇漓。固不在严立科条。徒事更张也。该护抚所奏。著毋庸议。　　

○又谕、此次卢沟桥、黄村、东坝、清河、四处办理赈务。著照卢荫溥等所请、拨给京仓米四千石。分运各厂。其应需经费银二千两。著由部库支拨。每处分给五百两。该府尹等严饬各厅县妥为经理。即于八月初一日开厂煮赈。均匀散放。务使贫民均沾实惠。如有吏胥乘机作弊。著即严拏惩办。该部知道。　　

○贵州巡抚程国仁奏、遵查苗民滋事首从各犯。相机办理。先将红苗妥为安抚。俾拉山潜匿之红苗。均经谕令出山。分置古州厅荔波县两处。统招抚二百二十人。内讯出本案正犯数人。现在提同质审。余俱酌量安插。其无干者先行送令回籍。加堵加业等生苗。现有八人投案。讯明内有数人持械在场。供认不讳。其余各犯。尚在购线密拏。得旨、详细研讯。不可草率。　　

○给湖北黄梅县被水灾民口粮。　　

○辛卯。仁宗睿皇帝三周年忌辰。命皇长子奕纬、祭昌陵。上诣安佑宫行礼。　　

○谕内阁、绵岫等奏、拏获窃取树株之营兵。请解交刑部审讯。并据嵩年奏被获兵丁。经绵岫等另派员役管押。无从根究各一摺。著即将刘佩等十八名。并原拏差役一并解交刑部。研讯实情。按例定拟。再降谕旨。　　

○太常寺卿长旺奏、请嗣后升补缺出。总理太常寺堂官如于例外一人面奏。应令其缮摺于次日复行奏述。以便明发后阖署遵办。不得徒凭口传。以杜专擅。得旨、所奏不为无见。然该衙门嗣后亦曷敢仍舍一等人员。而以二等之人拣选引见。至于各衙门间有一人面奉谕旨之处。若皆于次日奏述。尤属纷繁。岂独太常寺而已。总之是非行止。权衡在朕。无惧其专擅也。所奏毋庸议。　　

○旌表守正捐躯直隶高邑县民崔四妻郭氏。　　

○壬辰。上诣绮春园问皇太后安。　　

○谕内阁、国家设官分职。内外并重。外省道府州县等官。固有察吏安民之责。在京各部院司员。综核外省奏咨事件。政务殷繁。亦须明干勤慎。方资治理。乃近年以来。各省督抚率请将衰庸之员以京职改补。将来人数增多。必致庶司旷误。于吏治大有关系。嗣后外任道府以下知县以上各官。如有才具平常。及年力衰迈者。著该督抚等遵照定例。甄别改简降补。及勒令休致。概不得奏请以京职改补。傥违例请改。该部即奏明更正。仍将该督抚照例议处。其从前改补京职各员。并著各该堂官留心察看。如有衰庸不能胜任者。即随时澄汰。不得稍事姑容。至因病解退之外任官员。病痊起补时。概不准呈请改补京职。以归画一。　　

○又谕、英惠奏、营书讦控将备侵扣舞弊。请将各员解任严审一摺。此案营书牛吉洲、列款讦控该营员等。传讯各执一词。必须彻底究办。俾水落石出。不可稍有蒙混。所有现调河州镇总兵前任巴里坤总兵张拱辰、现署安西协副将济木萨参将玉森、前署参将精河营都司刘金瀚、济木萨守备鲁东山、千总张孝、把总富贵、王兆元、张喜、俱著解任。交该都统提齐人证卷宗。秉公严讯。毋稍徇隐。按律定拟具奏。　　

○谕军机大臣等、原任直隶水利营田观察使陈仪、著有直隶河渠志。于畿辅诸水。沿波讨源。而于永定河议论尤详。又据御史佘文铨、将陈仪文集进呈。内载文安河堤事宜。四河两淀私议。永定引河下口私议。治河蠡测等篇。似有所见。陈仪籍隶文安。又身预水利诸事。于畿辅水性地形知之较悉。惟自雍正年间。迄今几及百年。其闲水道通塞分合。或不免今昔之殊。而援古证今。足资采取。朕前派张文浩等、会同蒋攸铦将南北运河。并永定大清滹沱各河情形。悉心查勘。通筹全局。近又命张文浩会同蒋攸铦办理永定河堵筑事宜。特发去直隶河渠志一册。及陈仪文集直隶河道事宜一本。著蒋攸铦等悉心查阅。以备考证。该督等务须酌古准今。筹出万全。以副朕讲求水利保卫民生之至意。将此各谕令知之。　　

○旌表守正捐躯河南项城县民赵莫妻李氏。　　

○癸巳。谕内阁、前因京畿雨水过多。粮价增昂。降旨发给仓贮米五万石。交五城减价平粜。并令于卢沟桥等处分设饭厂。俾四乡灾民得资糊口。本日据都察院堂官、巡城御史、议奏平粜章程。著照所议、此次平粜。照旧于城外分设十厂。内有庙宇破漏不堪贮米。及向设饭厂处所。未便改移者。即另觅宽广庙宇。设立厂座。一俟领到米石即行发粜。并严密查访指挥私运、胥役需索、及奸商影射偷籴、棍徒率先拥挤、匪类乘机偷窃等弊。其领运米石。严禁该仓花户短少斛面。搀杂泥土。交各该巡城御史抽查。妥为收贮。由户部较准升斗烙印备用。并令都察院堂官派满汉科道各五员。帮同经理。如查有前项弊端。即据实奏明严办。至极贫民人赴籴无资。仍恐不能均沾实惠。向例京师于每年十月初一日开设饭厂。著加恩先期于八月初五日。各该城照旧设厂煮饭散放。并照上年冬月每厂加米一石。所需柴薪等费。照例办理。亦著派满汉科道各五员。帮同妥办。务期实惠及民。毋致一夫失所。用副朕轸念穷黎有加无已至意。　　

○又谕、嘉禄等奏、热河园庭外庙各处被雨情形一摺。本年六月内雨水较多。热河园庭行宫内外围墙。均有坍塌渗漏之处。除殿宇房间石堤桥闸并内围院墙等项。分别应修应缓另行办理外。所有围内狮子园外庙、并各处行宫坍倒外围墙垣。自应及时修理。著照所请、估需工料银一万七千一百八十九两零。即交总理工程大臣派员勘估具奏。由广储司领项兴修。工竣据实验销。该衙门知道。　　

○又谕、和桂等奏、二进帮船赔补湿米。请将本年应交筛扬耗米。缓俟下运带交。安徽省池州帮船。因雨水过多。上漏下湿。以致米石受伤。除该丁等筛晾。出乾洁好米交纳外。尚有黑黯不堪交纳之米。若责令将备带余米耗米如数易换赔补。回空未免疲累。自属实在情形。著照所请、准其将本年应交筛扬耗米四百九十五石。缓俟下年带交。以示体恤。再据奏现在三进浙江省帮船。亦有被雨米石。并著查明再行奏请办理。该部知道。　　

○谕军机大臣等、本年七月系皇考仁宗睿皇帝三周年忌辰。恭查旧例。均系亲诣行礼。朕因秋稼尚未登场。于万不得已之中。稍为变通。特降旨改期于九月十七日启銮。二十四日还宫。自六月初旬以来。大雨时行。道路间有被水之处。近来天气晴和。连日暄曝。兼以大礼攸关。届期朕必应恭诣昌陵致祭。著蒋攸铦督同藩司陆言、于跸路所经。一切妥为经理。向来启銮前。直隶总督先期进京入觐。再行扈从。此次蒋攸铦查验道路后。不必来京。著即于九月十七日在卢沟桥接驾可也。将此谕令知之。　　

○又谕、本日嘉禄等奏、请修热河园庭等处坍倒外围墙垣段落一摺。已明降谕旨、交总理工程大臣派员勘估兴修矣。朕详阅单内黄土坎行宫。屋少道纡。朕将来进哨时。亦不于此处临莅。支搭黄布塔尖营。尽足敷用。所有坍倒外围墙垣。此时无庸修理。著派兵丁二三名看守。其行宫内陈设铺垫。即移交热河妥为收贮。将此传谕知之。　　

○协办大学士两江总督孙玉庭奏、遵旨查明积蠹王琯获案收禁释放原委。尚非徇庇故纵。并现在审办枭犯各情形。得旨、所奏俱悉。讯明按律定拟具奏。　　

○山西巡抚邱树棠奏、采铁例价运脚不敷。请以商捐铜本生息银两津贴。得旨允行。　　

○改广西平乐府通判为平乐县县丞。移驻沙子街。从总督阮元等请也。　　

○追予前明殉难捐躯安徽祁门县监生许文瑾、生员文玠、并文玠长子生佳等、入祀忠义孝弟祠。从巡抚陶澍请也。　　

