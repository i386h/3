<!-- { "loadSidebar": true } -->
○命署陕甘总督瑚松额、拨银六万四千九百两。解赴叶尔羌、巴尔楚克。七万三千两。解赴喀什噶尔、英吉沙尔。备道光二十二年经费。　　

○辛卯。上诣绮春园问皇太后安。　　

○谕内阁、奇明保奏、乍浦海口招募乡勇一千余名。准入伍充补水师弁兵等语。事多窒碍难行。著毋庸议。　　

○谕军机大臣等、托浑布奏、＜?口英＞夷船只一律由东洋南还一摺。据称夷船八只。已先拨船三只由大洋南回。现来船五只。亦由该省洋面开帆南驶。并该省抚驭夷人。酌赏食物。该夷情形极为恭顺等语。所办俱合机宜。＜?口英＞夷船只现俱起碇南旋。既据该抚查明与天津夷船数目相符。著托浑布体察情形。将前调防守各官兵。酌量撤退归伍。以节糜费。将此谕令知之。　　

○又谕、据托浑布奏、＜?口英＞夷船只前由东省外洋北赴天津。共有夷船八只。现来夷船五只。已开帆南驶。其三只亦由外洋先回。该夷情形极为恭顺等语。＜?口英＞夷船只现俱起碇南旋。恐沿海将军督抚等不知现在情形。特此飞示耆英、裕谦、怡良知悉。并著详加酌核。将前调防守各官兵。分别应留应撤。妥为办理。托浑布摺片著钞给阅看。将此由五百里各谕令知之。　　

○又谕、据保昌等奏、闽省团练水勇并澎湖地方招募练勇防堵夷船各摺片。览奏均悉。＜?口英＞夷船只前由天津起碇。本日据托浑布奏、折回各船。查系南还听候钦差大臣查办等语。福建省现在团练水勇。是否应撤应留。著保昌、吴文镕、酌量实在情形。妥为办理。其澎湖等处现议招募练勇。亦著酌量去留妥办。至募赴浙江水勇八百名。现经登陆启行。如果接有浙省毋需调遣之信。亦著即行由陆路撤回。以节糜费托浑布摺片著钞给阅看。将此由五百里谕令知之。　　

○又谕、本日据伊里布驰奏、浙省水师分别招徕雇募毋庸另行调拨一摺。览奏均悉。＜?口英＞夷来至天津递禀诉冤。现经琦善妥为查办。业已起碇南旋。本日据托浑布奏、夷船一律折回。其驶至附岸小船。查询夷人据称遵旨回南听候钦差查办等语。该夷现在情词颇为恭顺。著伊里布查明在浙夷船是否全行退回。所有招募各水师有应撤应留之处。该大臣即酌量情形。分别妥为办理。再本日据邓廷桢等奏、福建前募水勇。由陆启程前进。听候调遣等语。此项水勇如果无需调拨。亦著伊里布饬令仍由陆路折回。以节糜费。至该大臣所奏宁波府属拏获夷匪二十余名。著即妥为收管。俟有商船赴粤之便。解赴广东。交琦善办理。托浑布原摺片著钞给阅看。将此由五百里谕令知之。　　

○命闽浙总督邓廷桢来京。以云南巡抚颜伯焘、为闽浙总督。山西布政使张澧中、为云南巡抚。广东按察使乔用迁、为山西布政使。山东盐运使王庭兰、为广东按察使。　　

○修浙江东西两塘柴埽盘头各工。从署巡抚宋其沅请也。　　

○壬辰。谕内阁漕粮为天庾正供。节经降旨、令有漕各省督抚严饬所属早兑早开。克期渡黄。毋稍迟误。迺近年重运漕船。不能如期抵坝抵通。以致归次受兑节节耽延。总缘各该督抚不肯破除情面。实力催趱之所致。现在节近寒露。水势渐消。各省回空军船。甫过津关。著该漕督及沿途各督抚分饬所属。严行催趱。务使连樯南下。衔尾遄行。不准片刻停泊。庶几以速补迟。如期归次。至来年新漕尤当赶紧办理。按限兑开。统限于四月初十日以前。全数趱至清江。克期抵坝。以便渡黄北上。无许稍有迟误。傥意存怠玩。视为具文。仍致临事周章。有逾例限。定将该漕督及各该督抚严行惩处。决不宽贷。将此通谕知之。　　

○癸巳。遣官祭都城隍之神。　　

○谕内阁、管遹群奏、遵旨明白回奏一摺。据称伊交卸时。曾将各商缴存记欠陋规并额支养廉。凑足银八千两。发交纲总商人朱敦复张大溶具领收存。以备变抵不敷之用。著讷尔经额、督同德顺、查明据实具奏。　　

○又谕、祁寯藻等奏、革员定罪后。复行翻控。遵旨彻底讯究定拟一摺。此案浙江已革温州府知府刘煜、因案被议。并无枉屈。乃遣抱赴京翻控。再三哓渎。并刊刻控案。支离辩论。编造诗句韵文。纷纷布散。实属谬妄。刘煜著发往伊犁效力赎罪。即行起解。不准耽延。　　

○以成都镶黄旗满洲协领兴伦、为京口副都统。　　

○甲午。谕军机大臣等、本年湖北省各州县被水民人。纷纷逃往他省。虽经该督等奏请抚恤。并委员查勘。朕心实深轸念。著周天爵、伍长华确切查明被水州县。是否应加调剂。候朕施恩。其民人被水逃散者。共有若干户。其经邻省咨送回籍者。共有若干户。现在秋稼尚未登场。被水村庄。未知能否涸出。尚可补种。事关民瘼。该督等查明后详细具奏。傥含糊了事。致小民流离失所。甚或因饥寒交迫。滋生事端。该督抚恐难当此重咎也。懔之。将此谕令知之。寻奏、查本年夏汛盛涨江陵等县。间有被淹田地。当经奏明拨帑抚恤。嗣于九月初一日起至初十日止。大雨帀旬。山水陡发。汉江涨水一丈七尺余寸。以致钟祥、潜江、天门、沔阳、汉川等州县。晚禾亦被淹浸。刻下水势尚未全消。节候已迟。难再补种。容即委员覆勘。奏恳恩施。得旨、急速妥办。速行奏闻。又奏、查得江夏等州县逃户。已回者共九千八百三十五户。未回者共五千八百五十八户。已回者逐户安抚。未回者分关邻境设法招徕。报闻。　　

○又谕、昨据都察院奏、秋审册内官犯李嘉祥之妻他塔拉氏。遣抱在该衙门代夫鸣冤。据称伊夫李嘉祥、在湖北郧阳府知府任内。督买仓谷。被民人江经林等、以书差诈赃浮买勒折等情具控。业已解省讯系诬告。复经该督覆讯刑求。逼令画供。问成死罪等语。本日已降旨派吴其浚、麟魁、前往查办。吴其浚接奉此旨。如新任江西学政尚未到任。即将学政关防送交钱宝琛暂护。迅即驰赴湖北省城。俟麟魁驰抵该省后。将李嘉祥一案。提集人证卷宗。秉公研鞫。务得确情。以成信谳。将此谕令知之。　　

○命户部左侍郎吴其浚、刑部左侍郎麟魁、驰往湖北查办事件。　　

○以福建按察使常恒昌、为浙江布政使。江西督粮道徐广缙、为福建按察使。　　

○乙未。谕内阁、前派林则徐、邓廷桢、在广东查办鸦片。乃时逾两年。不但未绝根株。转致该夷赴近畿呈诉冤抑。成何事体。已将该督等误国病民办理不善之处。降旨宣示。兹据吏部遵旨将该督等议以革职。实属咎所应得。林则徐、邓廷桢均著照部议革职。林则徐著即折回。邓廷桢亦著迅速前赴广东。以备查问差委。　　

○丙申。谕内阁、裕谦等奏、刁民聚众夺犯殴官一摺。江苏丹阳县乡民聚众殴伤署知县吕湘、打毁署内房屋。逼令该县知县将拏获棍徒吴章行释放。又打毁铺户数家。情节重大。著即提省研讯。并将首从各犯拏获审办。以示惩儆。至此案既据吴章行之侄吴英儿供称、伊叔因完粮折银。与粮差争论。旋被岳邦正讦告。即经该县拏讯。难保非县差挟嫌主使。至该县家丁何遽投井身死。其踏死妇女。何以并无尸亲。情节概属可疑。吴英儿既系进城滋事之人。何以自行投到。纠众殴官。是否吴瑞起意。均应彻底根究。以成信谳。署丹阳县知县吕湘、拏办吴章行。旋被逼放。把总戴永福、并不妥为弹压。事后又未获一犯。显有激变玩视情事。吕湘、戴永福著一并撤任。交该署督悉心研究。如系顽民聚众滋事。自当按律惩治。若该知县因浮收酿成重案。即著严参办理。毋稍偏纵。　　

○谕军机大臣等、据托浑布奏、查明夷船已出车洋。并分别撤留兵丁。以重要隘而节糜费一摺。所办俱是。夷船虽已全出东境。而沿海要隘。仍不可稍形疏懈。又恐旷日持久。转糜兵饷。现在该抚回省。酌留兵丁一半。兼派道员副将等在登州各岸分守。自已足敷防堵。著托浑布体察情形。如夷船果已全数南旋。并无踪迹。当此北风司令。天气渐寒。该夷船如不能瞬息再来。或祇留登州镇所属各兵。其余尽行撤令归伍。全在该抚悉心筹画。既不致意外疏虞。复不令老师糜饷。是为至要。将此谕令知之。　　

○礼部奏、十月初十日皇太后万寿圣节应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○旌表守正被戕山东郯城县民女杨开姐。　　

○给江苏泰兴县被水灾民一月口粮。　　

○丁酉。谕军机大臣等、本日据伊里布奏、前获汉奸黑夷供多未确。及定海难民安抚得所一摺。览奏均悉。定海城内遗民仅止数十人。其余或赴邻郡。或即在郡安插收养。著该大臣督饬地方官妥为经理。果系难民。必应加意抚恤。傥有假捏避难。从中侦探者。即系奸匪。亦应严加体察。分别究办。毋令朦蔽。所获黑夷六名。又另片奏称、捦获白夷一名。镇海等营县拏获黑夷等四名。俱著暂行收管。觅有商船赴粤之便。派委妥员解交琦善讯明办理。至汉奸勾结滋事。甚属可恶。亟应严办。以儆凶顽。闻吉祥一名。到案之初既供系汉奸。何以历讯又不承认。布定邦籍隶粤省。何以投入夷船。现在该大臣分别咨查原籍。著与续获之汉奸郁秀庆虞国桢等、俟咨查明晰。即将伊等细加驳诘。务使案无遁情。供皆确凿。据实奏闻。是为至要。将此由四百里谕令知之。　　

○以缉捕勤奋。予福建巡检陈埙等升补有差。　　

○戊戌。孝全皇后梓宫前月祭。上亲临奠酒。　　

○幸圆明园。　　

○以兵部右侍郎魏元烺、知武举。吏部右侍郎潘锡恩、为武会试正考官。詹事府少詹事李煌、为副考官。　　

○命五城于冬春二季设厂煮赈。　　

○己亥。上诣绮春园问皇太后安。　　

