<!-- { "loadSidebar": true } -->
○户部议准、广西巡抚祁＜?土贡＞疏报、天保县开垦水田九＜?土韦＞一伯。照例升科。从之。　　

○给江苏上元、江宁、句容、江浦、仪徵、丹徒、六县被水灾民一月口粮。　　

○戊寅。谕内阁、漕粮为天庾正供。节经降旨令有漕各省督抚、早兑早开。克期渡黄。不许延缓。乃本年漕船。迟至六月二十四日。始行全数渡黄。以致回空尾帮。迟至八月二十九日。始催过天津关。疲玩已极。现在节交霜降。水势渐消。著该漕督及沿途督抚严行催趱。昼夜衔尾前行。不准停泊。庶几以速补迟。及早归次。至来年办理新漕。必须迅速兑开。趁黄水未涨之前。赶早完渡。著有漕各省督抚、饬各粮道早兑早开。总令于四月初十日以前。全数趱至清江。克期抵坝。以便渡黄北上。毋许稍有延误。傥仍因循疲玩。漫不经心。致逾期限。必将误漕督抚严行惩处。决不宽贷。将此通谕知之。　　

○又谕、各部院寺衙门应用印钥。皆系笔帖式轮流请送。本年遗失印钥之案。已有四次。实属不成事体。总缘向来处分太轻。致多疏忽。非严定处分章程。不足以惩怠玩。著吏部将遗失印钥钥牌处分。发别从严定议具奏。寻奏、请嗣后将遗失印钥钥牌之员。议以降一级留任。不准抵销。遇有应行升转之缺。概行停其升转。三年无过。方准开复。纂入例册遵行。从之。　　

○以兵部右侍郎龚守正、知武举。工部尚书白镕、为武会试正考官。詹事府少詹事胡达源、为副考官。　　

○己卯。谕军机大臣等、有人陈奏、湖南匪犯曾之馥、及胞弟曾在林、住居湘潭县桃子冲地方。贩私窝盗。劫杀客商。府县案据累累。该犯积财既富。又善挟制官长。在省城窝顿流倡。勾致盐道幕友陈胡子即陈胡子、并邵四、稽文江、门丁傅石柱等、饮酒往来。该幕陈姓声名尤劣。平时常于所属勒荐徒党。擅作威福。该道胡鏻、被其诳惑。颠倒黑白。漫无觉察等语。案关私枭劣幕。朋比为奸。该道废法容奸。如果属实。大干法纪。著讷尔经额遴派明干道府大员。前往湖南。将曾之馥等按名严密查拏。毋稍漏洩风声。致令该犯等远扬。该督即提集人证。严讯确情。分别惩办。不许瞻徇。将此谕令知之。寻奏、讯明曾之馥贩私窝窃。曾在林勒索客商钱文。按律拟军。陈胡子即陈衔、平日安分。查无劣迹。邵四系长沙县幕友。与盐道家丁傅石柱宿倡属实。盐道胡鏻、尚无任听幕友颠倒黑白情事。惟不能禁戢枭匪。并失察家人宿倡。请交部议处。下部议。从之。　　

○礼部奏、十月初十日皇太后圣寿节应行礼仪。得旨、是。照例行礼。奉皇太后懿旨、停止筵宴。其在外福晋命妇进内行礼之处。并著停止。　　

○署正黄旗蒙古都统那彦宝、以年老休致。　　

○庚辰。上御洞明堂。勾到新疆云南贵州广西情实罪犯。停决新疆绞犯二人。云南斩犯六人。绞犯二人。贵州斩犯十八人。绞犯六人。广西斩犯七人。余七十二人予勾。　　

○辛巳。上诣绮春园问皇太后安。　　

○河东河道总督吴邦庆奏报秋汛安澜。命诣河神庙祀谢。并下部议叙。出力员弁。升叙有差。　　

○以直隶永定河防汛出力。予县丞王根等升用有差。　　

○旌表守正捐躯江苏萧县民刘干母许氏。　　

○礼部议准、河南巡抚杨国桢疏报、采访淇县贞节妇女王孙氏等九十五口。请建总坊旌表。从之。　　

○壬午。谕内阁、长清等奏、请将总兵唐俸、暂留巴尔楚克等语。唐俸现已补放河州镇总兵。著暂留巴尔楚克督办城工屯田。照例支食总兵盐菜银两。俟事竣后、即饬令前赴新任。唐俸未到任以前。河州镇总兵员缺。著杨遇春派员署理。　　

○兵部以武会试中额请。得旨、满洲蒙古取中四名。汉军取中三名。奉天取中一名。直隶取中六名。陕甘取中三名。广东取中四名。河南取中三名。山东取中四名。江苏取中一名。安徽取中一名。山西取中二名。湖北取中一名。湖南取中一名。四川取中二名。广西取中一名。福建取中一名。浙江取中一名。江西取中二名。云南取中二名。贵州取中二名。　　

○阿克苏办事大臣诚端、因病解任。以叶尔羌帮办大臣兴德、为阿克苏办事大臣。哈密办事大臣萨迎阿、为叶尔羌帮办大臣。山海关副都统兴科、为哈密办事大臣兼正蓝旗汉军副都统。调正蓝旗汉军副都统孟魁、为山海关副都统。　　

○旌表守正捐躯河南祥符县民丁成玉妻宋氏。　　

○癸未。上御洞明堂。勾到四川情实罪犯。停决斩犯五十三人。绞犯十八人。余九十五人予勾。　　

○谕内阁、卢坤等奏、赏给军功顶带。核与原奏逾额二名等语。上年剿办连山猺匪。曾经奏定赏给军功顶带。不得过三十名。兹据该督等查明、余步云前已造册咨送杨国钧等二十六名。现办理善后全竣。曾胜复造送熙春等六名。姑念逾额仅止二名。熙春等著准其赏给军功顶带。该部知道。　　

○谕军机大臣等、据都察院奏、山西太原民人周泳盛、以纵凶捏报。护详不验等词。赴京呈控。已明降谕旨、交鄂顺安督同臬司龚绶亲提严讯矣。此案民人周泳盛诉称、伊弟周泳德、因与李和善、郭有洸等、追索骡价。赶至村外劫杀身死。报县相验。该县硬令仵作验报自戕。捏词详报。该民人不肯具结。横被逼押。伊侄周凤鸣赴京珵控。当经交该省审办。适有徐沟县拏获盗犯六虎头、郭二、王旦子、武彦云等、亦解至省。六虎头供称、向住郭有洸家。上年四月初三日。曾与李和善等夥同杀害周泳德。六虎头按头。武彦云捺脚。郭有洸借六虎头之刀下手。现在凶刀衣物。均经起获。系徐沟县捕役张方、李泳辉、向伊告知。讵该县始终回护。承审官不肯开检。仅照捏报情形。作为实据。是以来京控诉等语。民人周泳德身死不明一案。既有徐沟县盗犯六虎头等解讯在省。六虎头曾有夥同杀害周泳德之供。正可提同李和善、郭有洸等。三面质讯。根究确切。且尸亲既未输服。情愿开检。何以承审官不肯检验。仅照原报情形。作为实据。难保无扶同隐饰情事。案关夥杀人命。必须严切根究。务期水落石出。著该抚督同臬司、亲提犯证人等。秉公悉心研讯。以成信谳。不准稍有瞻徇。不实不尽。将此谕知鄂顺安、并传谕龚绶知之。寻奏、讯明周泳德因李和善诬称骡系窃赃。欲行控告。气忿自戕。李和善按律拟杖一百流三千里。郭有洸随同附和。酿成命案。减等拟徒。周泳盛砌词具控。罪有应得。惟因痛弟情切。旋供吐实情。尚属可原。拟杖八十。下部议。从之。　　

○两广总督、卢坤等奏、连山绥猺善后事宜。办理全竣。得旨、务要日久遵行无懈。方为妥善。尔督抚亦应随时稽查。如有不能实力奉行者。须秉公核办。不准姑容。懔之。　　

○以阿克苏办事大臣兴德、兼镶蓝旗蒙古副都统。　　

○以剿办广东连山猺匪出力。予布政使吉恒等升叙有差。　　

○予军营立功病故广东知县李士燮、湖南知州张鸿咸、祭葬恤荫。　　

○旌表守正被戕陕西长安县民张自明女张氏。　　

○缓徵山东邹平、邹、滕、注上、菏泽、曹、濮、范、堂邑、清平、鱼台、济宁、金乡、东平、东阿、阳谷、寿张、单、聊城、茌平、冠、高密、夏津、武城、兰山、沂水、寿光、临胊、潍、昌邑、三十州县暨德州、东昌、临清、三卫被水被雹庄屯新旧额赋。　　

○缓徵河南荥泽、安阳、汤阴、临漳、内黄、延津、浚、滑、封邱、考城、陈留、杞、太康、扶沟、通许、中牟、原武、阳武、武陟、新蔡、息、二十一县被水村庄新旧额赋。　　

○甲申。上御勤政殿听政。　　

○谕内阁、御史俞焜条奏营伍事宜一摺。国家设兵卫民。修明武备。必申儆于无事之时。以期缓急足恃。据该御史奏称、营汛分防。各有定额。迩来各营积习。或以虚名坐扣丁粮。或以家仆滥充伍籍。并有离汛贸易。雇替当差。宜核兵额以杜虚冒。马步等兵。递行甄拔。入营之始。遴选务精。乃市井游惰。亦得投充。衰懦不免姑容。稚弱藉供厮役。遂致挂名册籍。规避差徭。宜汰疲弱以简精壮。承平日久。将士多未历战阵。必须认真操演。务令悉成劲旅。宜豫教练以昭军实。遇事徵调。弁兵临阵恇怯。甚至沿途滋事。皆由平日诫令不严。罔知节制。宜申军律以肃政纪。至墩堠之设。关系巡防。近来水陆营汛兵房。多有坍塌。以致疏于防缉。屡有抢夺公文、劫扰行旅之案。宜一律缮完。实力巡察以靖奸宄。所奏五条。均系营伍中久行定例。朕屡经诰诫。凡有训练之责者。自应一体懔遵。乃日久玩生。如该御史所奏前项情弊。在所不免。著通谕直省将军督抚提镇等、随时整顿。剔除弊端。务期兵归实用。帑不虚糜。以副朕整肃戎行至意。　　

○谕军机大臣等、前据贵庆奏、粮船例带食盐。买自长芦官店。前因越境有妨淮课。是以严禁。近岁江广军船。不敢夹带盐斤。已历三年。旗丁苦累。日渐难堪。请于江广回空军船行抵天津。准于例带食盐外。酌予增买。每百斤一包。购带四十包。船到扬州。计包交课。给予印票收执放行。以长芦轻课之盐。纳淮南之课。于正额既有赢无绌。扬州收此银两。即作为淮南额课。准其抵算。亦昭平允。并筹议章程五条。开单呈览。当经降旨交户部议奏。兹据户部奏、长芦两淮。各分引地。例不准越界销售。邻省之盐多占一分。本地之盐即少销一分。非固守藩篱。不足以防浸灌。该漕督所奏、固为体恤运丁起见。惟以长芦之盐。交两淮之课。究属越界行销。长芦引不加增。恐启囤贩售私之弊。两淮课由外纳。恐有场盐壅滞、串通舞弊之虞。所称每船带盐不过一舱。不及淮南额引百分之一。抵次即可获利。回空必更迅速。核与陶澍前奏回空军船带盐。几及淮引全纲之数。沿途逗留售卖。冬杪尚未归次之语不符。近年两淮奏销银数。较之庚寅以前。多至一百数十万两。傥因增买芦盐。有妨淮引。将来堕课之员。转得有所藉口。惟该漕督所称、旗丁苦累难堪。及今不为调剂。则侵蚀正粮。拆卖船器。皆所不免。亦不能不豫为区画等语。国家盐漕并重。淮纲积年疲敝。甫有转机。固不可因调剂旗丁。转致顾此失彼。旗丁日形苦累。亦应量予变通。总之更易章程。必须将两处情形通盘等画。方可无虞窒碍。两江总督、管理两淮盐务。江广漕船过境。亦有督饬稽查之责。著陶澍屏除意见。悉心妥议。务期盐漕两利。方为妥善。贵庆所奏章程五条。著钞给阅看。将此谕令知之。　　

