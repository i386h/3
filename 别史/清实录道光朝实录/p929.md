<!-- { "loadSidebar": true } -->
○甲辰。谕军机大臣等、伊里布奏、谢恩请觐一摺。云贵地方紧要。总督统辖两省。责任綦重。伊里布著暂缓来京陛见。俟明年冬间再行奏请。候旨遵行。将此谕令知之。　　

○乙巳。以捐修福建邵武府及宁化县城垣等工。予知府刘学厚等议叙有差。　　

○丙午。谕内阁、毓书奏、请将挟嫌禀揭该管官之把总照例治罪一摺。此案科布多管狱把总姜连捷、因禁兵代受惩责。辄以不干己事。列款禀揭本管兵部主事职衔哈楚暹。迨经该大臣审讯后。复敢逞凶刁健。种种妄为。实属目无法纪。若仅照律革职枷号一个月。不足示惩。姜连捷著再加枷号一个月。满日递解原籍。交该管官严加管束。　　

○又谕、毓书奏、办理乌梁海哈萨克互放鸟枪伤毙人命一摺。此案散秩大臣鄂勒哲依布彦、于乌梁海济蓝太、及哈萨克扣贲齐、互放鸟枪。因伤各自殒命之后。既未遵饬、派拨兵丁。慎重看守。以致济蓝太尸身弃失。又复装点抢夺重情。妄行捏报。实属荒谬。鄂勒哲依布彦、著交部严加议处。去示惩儆。其失察哈萨克入境之霍呢迈拉扈卡伦侍卫多逊布、协理台吉辙贲扎布、台吉济克济特等各职名。均著交部查议。　　

○谕军机大臣等、据毓书奏参把总姜连捷、挟嫌禀揭该管官一案。已明降谕旨将姜连捷枷号递籍矣。此案姜连捷禀揭各款。固属事不干己。该大臣立案不行。自系照例办理。惟哈楚暹如果实有挟势勒借银两。并私买民女为妾。及骚扰台站等事。殊属违例扰累商民。亦不可不查明究办。著该大臣悉心体访。傥哈楚暹被揭各情节。查有实据。务即严行参奏。毋稍姑容。如因案已奏结。意存消弭。将来别经发觉。惟该大臣是问。将此谕令知之。寻奏、查哈楚暹领运官茶来科布多时。所经蒙古各台站。照绥远城将军发给传牌所载数目支款。其带来家眷人口。核与兵部发给勘牌照票所载数目相符。委无勒借银两等事。连日详询密访。均各相同。似尚可信。报闻。　　

○展缓山西阳曲、太原、榆次、兴、临汾、翼城、介休、应、大同、怀仁、山阴、朔、左云、平鲁、阳城、定襄、河曲、芮城、河津、隰、清水河、托克托城、二十二厅州县灾歉贫民旧借仓谷。　　

○丁未。上诣绮春园问皇太后安。　　

○谕内阁、给事中曹宗瀚奏、豫储水师人材一摺。各省水师员弁。必得谙习水性。不畏风涛。方足以资巡缉。现在海洋静谧。而武备不可不实力讲求。是在各督抚平日留心。豫储干城之选。朕叠降谕旨、令直省督抚于副将内保举堪胜总兵之员。以待擢用。各督抚有遵旨保奏者。亦有奏称无员可保者。自系意存慎重。惧干滥保之愆。但思该督抚职司校阅。如果平时训练有方。举劾悉当。自必咸知勤奋。何至竟乏人材。况水师副将。亦有表率营伍之责。如有不谙水性。不习风涛者。早当参撤。何以平日姑容。迨至保举之时。辄称无员可保。嗣后著两江闽浙两广总督等认真甄别。将庸劣各员严行参处。毋得任其恋栈。其有操防得力、缉捕勤能者。随时察核。据实保奏。以昭激劝。庶几收得人之效。而武备益修矣。　　

○又谕、禧恩等奏、查阅三旗新建营兵丁步射技艺。请酌改操演章程。著派奕纪、敬徵、专管新建营事务。并著妥议章程具奏。　　

○谕军机大臣等、圆明园三旗新建营。现习长予。添设教习二人。著桂良即饬令该省营弁罗锦川、常启云、来京教演。至需用长矛。必应材质坚利。方为合用。著即在该省制造三百杆。交该弁等解送来京。以备演习。其制造银两。即于该省藩库闲款内动用。将此谕令知之。　　

○戊申。谕内阁、宝兴等奏、宗室控告捏报生子。混入册档。请饬部会同审办一摺。移居宗室良浩、呈控宗室苏春捏报生子一案。是否苏春贿嘱营主事捏报混入。抑或良浩藉端讹诈。挟嫌诬控。必应彻底根究。以成信谳。著交宝兴会同麟魁提集人证。严审确情。按律定拟具奏。宗室营主事文崇、著暂行扣留质讯。　　

○又谕、僧格林沁等奏、营员怠玩公事。请旨交部议处。此案正蓝旗护军德克郭布、图桑阿、经该城传唤。该管参领并不据实禀报翼长。回堂办理。实属怠玩。外火器营正蓝旗营总德胜、副参领乌尔清阿、均著交部议处。嗣后各衙门遇有因案传讯人员。应即时禀报该管官、回堂交出。傥有隐匿不报。以致迟误者。即著严参惩办。　　

○己酉。旌表守正捐躯四川双流县民妇宋雷氏女小女。广东归善县民曾陈标妻李氏。　　

○庚戌。予浙江出洋淹毙外委林世魁、祭葬恤荫。兵丁陈加清等、赏恤如例。　　

○辛亥。上御勤政殿听政。　　

○谕内阁、林则徐奏、拏获楚豫交界地方匪徒。审明定拟一摺。已交刑部议奏矣。此案匪犯司士＜?氵凤＞、司士全、既经地方官拏获。照例系带铁杆。自应牢固拴系。方足以小惩而大诫。何以系带之后。该匪等仍复扭断脱逃。肆窃无忌。是该省系带铁杆之例。仍属有名无实。且恐看守人役。另有得贿徇情私行开放等弊。嗣后各该省遇有此等匪徒。务须依法系带。严加管束。傥扭断脱逃。即将看管人等严行讯究。查有贿纵私放之事。一并从重惩办。毋任姑息养奸。庶使匪徒畏法敛迹。而闾阎胥获乂安也。　　

○又谕、林则徐等奏、请将湖南提督常驻辰州府一摺。湖南提督。统辖全省营伍。常德辰州二府。俱建有衙署。兹据该督等察核该省形势。辰州较常德地方更为扼要。湖南提督。著准其常驻辰州府城。以资弹压。其每年应行前赴常德驻劄之处。仍由该提督随时酌量。毋庸拘定时日。　　

○谕军机大臣等、本日据都察院奏、甘肃已革文生翟翔、遣子翟海屋赴京呈递封章。已明降谕旨、令苏勒芳阿会同瑚松额审讯矣。该大臣接奉此旨。著即前赴甘肃省城。会同该督、督率新任藩司梁萼涵、将所控各情节。逐一审究。务得确情。据实具奏。将此谕令知之。寻奏、讯明翟翔以唆讼斥革。其封章所控州县浮收漕粮各款。非已结之案。即属子虚。按律拟实发极边烟瘴充军。下部议。从之。　　

○以候补三品京堂明训、为都察院左副都御史。翰林院侍读学士周祖培、为詹事府詹事。仍留陕甘学政任。　　

○壬子。命都察院左都御史奎照、毋庸管内务府事。以户部右侍郎裕诚、为总管内务府大臣。　　

○以刑部尚书成格、为满洲繙译会试正考官。理藩院右侍郎文德和、为副考官。　　

○以捐修江苏宝山县海塘。予知州李正鼎等升叙有差。　　

○旌表守正捐躯陕西大荔县民李增顺妻张氏。　　

○癸丑。上诣时应宫拈香。　　

○还宫。　　

○谕内阁、前因奕纪在内务府大臣上行走。资格尚浅。禧恩事务较熟。年分亦深。是以令禧恩佩带印钥。现在奕纪行走有年。公务熟悉。且礼部尚书。班次在兵部之前。所有总管内务府大臣印钥。著派奕纪佩带。　　

○又谕、琦善奏、剥船应行更造。请饬催山东商欠一摺。杨村续增剥船。既据该署督饬道查明、已届满料之三百只。曹□少朽过甚。不堪修用。亟应分饬江广等省赶紧排造。著经额布即饬运司、将商欠息银先行筹拨七万五千两。解交部库。以抵江广等省造船垫款。俾得赶造新船。解直剥运。　　

○又谕、琦善奏、请饬催各省借欠道库银两一摺。每年南漕行抵天津。向由道库借拨剥价油艌银两。据该署督查明、各省借欠道库未归银十九万四千七百余两。现在存款无多。不敷垫拨。著两江湖广闽浙江苏浙江江西湖北湖南各督抚、转饬将欠解各项银两。迅即派员解交天津道库。如此内尚有未经提扣之款。并著各该省司道先行筹款拨解。俾敷支用而清悬款。毋得再有延宕。　　

○以常雩祀天于圜丘。自是日始。斋戒三日。　　

○甲寅。谕内阁、给事中朱成烈奏、已满花户包买米票。那移廒座。请旨饬拏一摺。储济仓已满花户刘铭改名刘成贵、北新仓已满花户陈瑞即陈老、已退花户刘鉴即瞪眼刘五又名刘成庆、已满花户张智永即小张大、汉军旗人方鹤鹍即方三、忠兴米局姜姓、已满花户程永即承九麻子、著步军统领衙门顺天府五城一体严拏务获。交刑部审办。已革武生刘成德、现因另案在该部审讯。即著一并根究。按律惩治。　　

○谕军机大臣等、本日据关圣保等奏、博窝生番认罪投诚。并将所抢粮食等物赔偿。嗣后永远不敢滋事等语。该生番犬羊性成。屡出滋扰。现经官兵两路攻击。力穷势蹙。隐忍求生。难保不旋散复聚。该大臣等现派游击瑞周、守备贾献廷、督同噶布伦等、示以恩威。著密饬该员细察情形。果否真心畏服。并著严查汉奸。毋许从中勾结煽惑。傥有不法匪徒。立即从严惩办。至该番等禀内有求减差使、以免苦累之语。务当根究明确。其向来应办差使。自应照旧办理。如实有苦累情弊。亦应革除。以示体恤。总期一劳永逸。边境绥安。无使日后致滋扰累。将此谕令知之。　　

○山东巡抚经额布奏、民壮一项。原以捍卫仓库。护解钱粮。必须技艺熟娴。方资实用。现饬各属勤加训练。得旨、所办甚属可嘉。断不可日久又形废弛。勉之。　　

○乙卯。上诣南郊斋宫斋宿。　　

○以正蓝旗满洲协领乌尔德善、为宁古塔副都统。　　

○丙辰。常雩。祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○谕内阁、惠吉等奏、审拟山西榆次县民智彦士等京控案一摺。此案准噶尔旗扎萨克贝子察克都尔色楞、于断还借欠银两。并不按限归还。复因智彦士等违例私种。令图萨拉克齐等向其撵逐。未能先加约束。致令拆毁窝铺。拉抢牛马等物。酿成讼端。又失察蒙古越耕黑界。实属错谬。著交理藩院严加议处。图萨拉克齐、贡楚克多尔济拉什色楞、与随同滋事之梅楞吉尔噶勒和塔赉、扎兰布音太、均著交理藩院分别议处。余著照所议完结。至该旗黑界。与山西河曲县、陕西府谷县、民地毗连。著该抚等转饬该管道府。于每年春融后。亲往履勘。有无蒙古人等越耕情事。出具印结。由该抚咨报理藩院备查。以杜争端而符定制。　　

○丁巳。以右春坊右中允陈宪曾、充日讲起居注官。翰林院编修程伊湄、署日讲起居注官。　　

○以剿办四川夷匪出力。赏按察使多欢、知府谢兴峣、参将恒裕、马彦彪、都司李昶、张学圣、蔡长青、长瑞、羊仕雄、守备方廷超、花翎。知州宣瑛等蓝翎。屯兵喜尔丹等花翎。屯外委三木屈等蓝翎。屯千总纳耳甲等巴图鲁名号。余加衔升叙有差。　　

○以四川越巂厅距宁远府较远。招审人犯。改归建昌道审转。从总督鄂山请也。　　

