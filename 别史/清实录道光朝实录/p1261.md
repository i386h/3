<!-- { "loadSidebar": true } -->
○癸卯。以恭上恭慈康豫安成庄惠寿禧崇祺皇太后徽号礼成。上御太和殿。王公大臣文武官员行庆贺礼。礼成。颁诏天下。诏曰。朕惟璆册延洪。谷式衍炽昌之祚。瑶图笃祜。芸生摅爱戴之诚。矧鸿庥懋晋于千龄。欢承宫阃。斯骏惠广敷于八表。庆溢寰区。必具备乎仪文。庶兼隆乎尊养。钦惟恭慈康豫安成庄惠寿禧皇太后陛下。德配乾元。功符坤厚。轩星佐化。常昭金镜之辉。姒幄垂型。肇启珠囊之治。著徽音于紫禁。保艾谋长。溥渥泽于黄图。编茅化洽。东朝萃祉。欣依爱日之安舒。南极腾光。永耀恩晖之和煦。兹以乙巳孟冬之月。恭逢七旬圣寿之期。景驻恒春。吹律适乘乎阳月。祥开复旦。称觥益茂夫长年。瞻宝箓以介脩龄。蕃厘毕集。奉琼编而扬懿德。嘉号丕隆。祗告天。地。宗庙。社稷。于道光二十五年十月初六日、率王公文武群臣。恭奉册宝加上恭慈康豫安成庄惠寿禧皇太后徽号曰恭慈康豫安成庄惠寿禧崇祺皇太后。喜洽萱闱。申锡上万年之祝。瑞呈芝检。壬林胪六幕之欢。庆典斯成。洪恩特沛。所有应行事宜。开列于后。一、历代帝王陵寝。先师孔子阙里。应遣官致祭。著察例举行。一、五岳四渎等祀。应遣官致祭。著照旧例举行。一、王妃以下、奉恩将军之妻以上。俱加恩赐。一、公主以下、乡君以上。俱加恩赐。一、满汉大臣命妇年六十以上者。俱加恩赐。一、外藩王妃以下、公妻以上。俱加恩赐。一、在京满汉文武大小官员。俱各加一级。一、内外大小各官。除各以现在品级已得封赠外。凡升任及改任者。著照新衔封赠。一、内外官员。有因公挂误革职留任者。该部查明奏请开复。一、凡试职各官。俱准实授。一、在京八旗兵丁。俱著赏给一月钱粮。一、满洲兵丁。原系披甲效力行间、因疾病年老闲住者。著察加恩赐。一、八旗满洲蒙古汉军兵丁、及内扎萨克喀尔喀等蒙古年七十八十九十以上者。分别赏赉。至百岁者。题明给与建坊银两。一、军民年七十以上者。许一丁侍养。免其杂派差役。八十以上者。给与九品顶带。九十以上者。给与八品顶带。百岁以上者。给与七品顶带。一百二十岁以上者。给与六品顶带。百岁至一百二十岁以上者。均仍题明。给与建坊银两。一、满汉孝子、顺孙、义夫、节妇、该管官细加咨访。确具事实奏闻。礼部核实。以凭旌表。一、各省儒学。以正贡作恩贡。次贡作岁贡。一、国子监监生。免坐监一月。一、凡岳镇海渎庙宇有倾颓者。该地方官估计价值具奏修葺。以昭诚敬。一、历代帝王陵寝有毁坏者。该督抚察明具奏修葺。一、各省道路桥梁。间有损坏者。著地方官查明修理。以利行旅。于戏。播宸慈而锡类。允协嵩呼华祝之忱。彰圣善以凝祥。益符月恒日升之颂。布告天下。咸使闻知。　　

○幸圆明园。诣绮春园问皇太后安。　　

○甲辰。皇九子奕譓生。　　

○以湖北抢护堤工出力。予知县昇泰等加衔议叙有差。　　

○乙巳。正白旗领侍卫内大臣哈哴阿、因病解任。以睿亲王仁寿、为正白旗领侍卫内大臣。　　

○以都察院左都御史成刚、兼镶红旗汉军都统。　　

○丙午。谕内阁、前据讷尔经额奏、请将旗租积欠并补徵银两、一体豁免当交户部议奏。兹据该部奏称、旗地佃欠。与民粮不同。碍难议准等语。此项佃种旗地之民。近隶畿疆。同深望泽。所有直隶各州县道光二十年以前民欠各项旗租、并补徵银两。著加恩一体豁免。以普仁施。　　

○以喀尔喀扎萨克郡王那逊巴图、为总理虎枪营事务大臣。　　

○礼部议准、山东巡抚崇恩疏报、采访新城县节妇耿刘氏等四百六十六口。请建总坊旌表。从之。　　

○丁未。谕军机大臣等、梁宝常奏、奉化县匪徒。经该抚晓谕。业经解。散并据该县衿耆及居民等缚送滋事匪徒。吁求免剿。首犯张名渊等、亦各赴案投首。各处村庄。一律肃清。前调官兵。分别撤留等语。所办甚好。惟首要各犯甚多。其投首缚献者仅十余名。未获各犯。著即设法摉拏。务使悉数弋获。明正典刑。毋许一名漏网。但不可任听官弁人等借摉捕名色。扰及良民。余著照所议办理。至该道陈之骥、查办此案。实属无能。虽平素办理夷务。尚属妥善。断不可牵就开脱。将此谕令知之。　　

○赏已革喀喇沙尔办事大臣联顺、三等侍卫。在大门上行走。　　

○戊申。谕内阁、本年十月恭上皇太后徽号。所有应颁朝鲜国诏书。著俟该国年班贡使到京。即交该使臣敬谨赍回。　　

○命买补山东常平仓谷。从巡抚崇恩请也。　　

○己酉。谕内阁、前据昌伊苏等奏、续获逆案内首夥匪徒高艳等、分别正法拟军一摺。当交刑部议奏。兹据该部奏称、此案前因高艳等供情。与续经派审之郭光侯一案。互有牵涉。碍难遽行核覆。现在郭光侯一案。业经审明拟结。其高艳等夥众滋事。拒敌官兵。虽据供认不讳。惟携带木印书信等情。既于现讯案内究明有不尽足信之处。自应覆审确情。以昭详慎。除高艳等八犯、蔡胜等七犯、业据审明正法外。尚有被迫充当旗脚、畏惧脱逃之谢兴等九犯。仍著交刘韵珂、督同臬司陈士枚、亲提覆讯。务期供证确凿。定拟具奏。毋许稍有不实不尽。　　

○谕军机大臣等、布彦泰等奏、审讯首逆胡完等大概供情一摺。据称审讯胡完供词与原卷迥不相符。乌舒尔所供。与原讯供词亦甚参差等语。此案关系重大。必须严讯确情。以期无枉无纵。著布彦泰、舒兴阿、将该犯等供出之亲属人等、及地亩四至各项。迅速详查。亲提研讯。务期水落石出。不可稍存回护。如果原讯有逼勒供认情事。即一面奏闻。一面将奕经、赛什雅勒泰、一并解任归案审办。赛什雅勒泰、著专交舒兴阿审讯。其全案人证。仍著布彦泰会同秉公办理。毋庸奏请回避。将此谕令知之。　　

○庚戌。上诣绮春园问皇太后安。　　

○谕军机大臣等、贺长龄等奏、督办滋事回匪一摺。览奏均悉。该匪等胆敢抗杀兵练。焚掠村庄。且逼近永昌郡城。猖獗已极。现经提督张必禄、王一凤等、分投带兵前往剿办。自可迅就扑灭。惟永昌毗连顺宁、云州、腾越等处。汉回错杂。顺宁之右甸等处。为该回匪后路。尤属紧要。该督现已亲往督办。著与张必禄、王一凤、督率文武。激励将士。添派弁兵迅即两面兜剿。毋任窜扰滋蔓。首要各犯。务须悉数捦获。勿使一名漏网。其安分良民。尤当随时安抚。不可稍滋扰累。至永昌府知府金澂、于有事之时。藉病推卸。迭次批示文劄。置若罔闻。实属荒谬。著先行革职。俟事竣从严查办。署永昌协常景运、保山县知县李峥嵘、系该管地方。均难辞咎。著一并摘去顶带责令实力防护城垣。傥有疏虞即行严参治罪。其署永昌营都司杨春富、不能实力堵御。辄因众寡不敌。畏怯逃跑。著革职拏问。锁交大理府监禁。由该督审明治罪。并著查明潘惠扬、杨朝勋、实在下落。余著照所议办理。将此各谕令知之。　　

○江宁将军岳兴阿奏、查阅京口驻防水师营伍。得旨尽心训练。不可徒壮观瞻。务期用之得力。勉之。　　

○实授曾逢年、广东南澳镇总兵官。　　

○以故云南广南府属土同知侬兆桂子兴道、袭职。　　

○辛亥。谕军机大臣等、前据贺长龄奏、回匪抗杀兵练。逼近永昌郡城。已谕知该督会同提督张必禄等、添派弁兵。分途兜剿。该督接奉后。自必遵照办理矣。本日据奏、永昌城内住家回民。勾结滋事匪犯。于黑夜恣扰。枪炮齐起。经该管文武督率弁兵。奋力攻捕。将藏伏各匪悉数歼除等语。览奏嘉悦之至。迤西道罗天池、邓川州知州恒文、游击刘桂茂、练总沈聚成等、同心协力。加意堤防。当夤夜仓猝之间。设法剿捕。又能镇静不扰。使郡城得以保全。实为奋勉出力。著该督迅即查明。破格保奏。候朕施恩。以昭激劝。又据探猛庭回匪。分纠永平各匪。欲攻郡城及金鸡哨江桥等处。并勾结上江老窝各匪。抄掠村寨。顽梗已极。现在城内兵弱。难以分援。著该督等会同张必禄等、仍遵前谕。迅速添调弁兵。扼要剿截。两路夹攻。并饬该道等严密堵拏。务令将滋事各犯悉数捦获。从严惩治。以申国法而净根株。将此谕令知之。　　

○又谕、前放安徽徽州府知府朱右曾、系初膺外任人员。徽州地方紧要。该员是否能胜此任。著王植随时察看。据实具奏。将此谕令知之。　　

○缓徵安徽怀宁、潜山、宿松、望江、铜陵、无为、和、含山、寿、宿、凤阳、怀远、灵壁、凤台、颍上、泗、盱眙、天长、五河、合肥、贵池、青阳、建德、东流、当涂、芜湖、繁昌、巢、阜阳、霍邱、亳、太和、建平、太湖、桐城、三十五州县并屯坐各卫被水被旱灾区新旧额赋。　　

○壬子。缓徵湖南华容、安乡、澧、武陵、沅江、五州县并岳州卫被水灾区新旧额赋。　　

○甲寅。展八旗兵丁应扣借支库银限期两月。　　

○乙卯。谕军机大臣等、御史江鸿升奏、整顿兵政一摺。国家设立营伍。原以备捍卫之用。近因承平日久。营政渐弛。将惰兵骄。几成锢习。该御史所奏各条。是否实于军政有裨。著各直省总督巡抚提督将各条逐加体察。如有可采之处。即著照摺内所陈、及所录训兵六章。实力讲求。认真训练。务使力挽颓风。士卒皆成劲旅。是为至要。将此各谕令知之。寻闽浙总督刘韵珂奏、遵查均有旧章可循。祇须切实教演。毋庸另议纷更。得旨、依议。认真训练。原不在多立科条也。　　

○命喀喇沁贝勒丹巴多尔济孙德木齐扎布、在乾清门行走。　　

○缓徵两淮泰、海、二州所属十四场被旱被水灶户额课。　　

○丙辰。上诣绮春园问皇太后安。　　

○谕内阁、给事中杜彦士奏、查出仓廒失火。监督匿不禀报。请饬查办一摺。万安仓于本月二十一日未刻、被火烧毁豆石。该监督何以数日之久。并不禀报。擅自修补。有无讳饰弥缝情弊。著仓场侍郎查明具奏。　　

○以太常寺卿庆祺、为都察院左副都御史。　　

○采买古北口兵粮。从热河都统萨迎阿请也。　　

○修河南山东黄河两岸堤工。并添备来年防料甎石。从河道总督钟祥请也。　　

○免直隶安、隆平、天津、宁晋、文安、五州县被水灾区额赋。　　

○展缓湖北嘉鱼、蒲圻、汉阳、汉川、沔阳、钟祥、京山、潜江、天门、应城、江陵、公安、石首、监利、松滋、枝江、荆门、黄陂、孝感、黄冈、江夏、武昌、蕲水、广济、黄梅、二十五州县并屯坐各卫被水被旱灾区新旧额赋。　　

○丁巳。上诣安佑宫行礼。　　

