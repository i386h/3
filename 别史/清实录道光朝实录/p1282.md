<!-- { "loadSidebar": true } -->
○谕军机大臣等、军机大臣等会议贺长龄奏、要犯军前缴械投诚。愿招余党一摺。此案回民张富、两次纠众滋事。本属律不准首。兹据带同夥党。赴营投首。并呈缴器械。情愿招出余党。吁求免罪。该犯张富罪重难逭。是否果系悔罪出于至诚。力求自新之路。抑系势尽援绝。穷蹙来归。或另有人怂恿令其投首。希图免罪一时。仍难免再行滋事之处。著李星沅、张日晸、到任后严密访查。悉心体察。据实具奏。毋得稍涉含混。代人受过。傥所查不实。别经发觉。该督等断不能当此欺饰之罪也。懔之慎之。至该犯张富所带投诚夥党。除马效青外。共有若干名。有无著名要犯。共缴器械若干。亦著于覆奏时一并详悉声明。将此谕令知之。　　

○己卯。遣官祭贤良祠。　　

○谕军机大臣等、本日据梁宝常奏、遵旨密捕夷盗、并＜?口英＞夷追捕兵船折回上海一摺。该夷捕盗兵船。业已折回上海。尚属守约。惟夷盗在洋行劫。果能辨认明确。自应知会广东。交该酋自行办理。至内地奸民。难保不装点夷船式样。巧避查拏。任意在洋游奕。该管营县等即明知并非夷船。又恐一经误拏。致启衅端。因而相率因循。不肯认真查究。该洋盗等窥破此意。益复毫无畏忌。恣情劫掠。又安望盗风日息。海宇肃清耶。著各该督抚等悉心筹度。应如何不动声色。详细辨认。不使奸民得以伪托。庶查拏确有把握。固不得稍有舛错。尤不得任听营县。巧为诿卸。方为妥善。将此各谕令知之。　　

○以广东惠潮嘉道李璋煜、为浙江按察使。　　

○拨浙江漕截余賸银四千八百两有奇。协济杭嘉湖三属减歇军船帮丁米石。　　

○庚辰。谕内阁、讷尔经额等奏、遵旨会查长芦幕友被参款迹。逐令回籍一摺。长芦幕友徐杨小梅、著讷尔经额派员押交刑部讯明请旨。　　

○缓湖南帮丁应交上年借支天津道库银。　　

○辛巳。上御洞明堂。勾到上年四川情实罪犯。停决斩犯十四人。余八十五人予勾。　　

○两江总督壁昌等覆奏、查验江防炮堤添设土档土墩、并阅演沿江兵炮启程日期。得旨、核实得力为要。断不可沾染外省恶习。先务观瞻。反将实效置之不顾也。懔之。　　

○修安徽抚标左右二营火药局。从总督壁昌等请也。　　

○壬午。以查拏边境贼匪出力。予察哈尔领队大臣佛尔金布等议叙。余赏翎顶升衔有差。　　

○追予明山东济南府通判马嗣煜、户部员外郎马嗣烋、入祀忠义祠。从署陕西巡抚裕康请也。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百三十四

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。九月。癸未朔。谕内阁、惠亲王绵愉、年逾三十。前已加恩在内廷行走。著授为总谙达。无庸在上书房读书。　　

○又谕、瑞郡王奕志、年已二十。自宜学习当差。著在内廷行走。无庸在上书房读书。　　

○添制乌什汛兵擡炮二十一尊。从办事大臣维禄等请也。　　

○甲申。上诣绮春园问皇太后安。　　

○遣官祭历代帝王庙。　　

○以捕匪出力。予山东知府李天锡等升叙有差。　　

○乙酉。上御洞明堂。勾到上年福建、奉天、陕甘、情实罪犯停决奉天斩犯四人。陕甘斩犯八人。绞犯二人。余六十人予勾。　　

○展缓河南尉氏县被水地亩正杂额赋。　　

○丙戌。谕内阁、耆英等奏、徵收关税。请暂缓定额一摺。粤关税数定额。著准其展限一二年。随时察看情形。再行公同酌定具奏。　　

○又谕、前据刘韵珂等奏、福建署宁洋县知县周丙南、擅行招商。及家丁被控需索。曾经降旨撤任。交该督等严审确情具奏。兹据奏称、讯明该县出示招商。由于误会文札。迨奉免举明文。即遵照办理。亦无家丁串同索诈情事。惟于革书陈步高藉端索诈。毫无知觉。实属失察。周丙南著交部议处。　　

○谕军机大臣等、耆英等奏、遵旨讯明湖北获解传教夷人。饬发西洋夷目收管一摺。该夷纳巴罗即陆怀仁、以外夷赴内地希图传教。现据讯明实系大吕宋人。并无别项不法情事。亦非匪徒饰混诈冒。该国并无领事在粤。该督等已发交西洋夷目严加管束。惟该夷将来如何归著。是否交该夷目饬令回国。抑或仍留粤东。并如何妥为安置。不至再出滋事之处。著耆英等斟酌情形。悉心妥议具奏。将此谕令知之。　　

○步军统领恩桂等奏、巡捕营效力难荫、及期满武举支食俸银。兼食兵粮。例无明文。请饬部核议。下兵部议。寻奏、查例内并无效力难荫。并期满武举支食俸银兼食兵粮之条。自未便任其牵混。致涉浮滥。应请嗣后巡捕营满蒙汉军武举。及世职难荫各项人员。俱各按本例支食俸饷。不得再有兼食。以符定制。从之。　　

○以监造船工。予广东县丞明兆台等升叙有差。　　

○贷广州驻防修理衙署兵房银。　　

○丁亥。谕内阁、常清奏、职官呈请捐制跳机鸟枪。以资操演一摺。镶黄旗佐领多绅保、呈请情愿照吉林打牲枪式。捐制鸟枪四百杆。著准其依式制造。工竣照数查收。如果试放便捷合式。再行奏请奖励。　　

○又谕、奕湘奏、筹款奖励兵丁等语。盛京满洲蒙古汉军八旗官兵。每年操演技艺。自应赏罚严明。以昭激劝。该处赏项并无正款。著准其将徵收旗人房园税契银两。作为每年春秋二季操演兵丁奖赏之需。傥有不敷。著即于教演长矛公费内。每年抽拨制钱一千串。以资贴补。仍将动用数目。年终照例报部查核。　　

○戊子。上御洞明堂。勾到上年湖广、浙江、江西、情实罪犯。停决湖广斩犯三人。绞犯一人。浙江斩犯四人。江西斩犯二人。余六十一人予勾。　　

○御山高水长。阅侍卫骑射。翼日如之。　　

○前任陕西汉中镇总兵官伍魁英、因病休致。仍赏全俸。　　

○己丑。谕内阁、前据给事中杜彦士参奏、福建署晋江县知县张德静、捕务废弛等款。当交郑祖琛查办。兹据该抚查明、该署县被参各款。虽无实在劣迹。及讳盗为窃情事。惟身任地方官。于盗窃之案。层见叠出。既不上紧缉拏。且积压窃案至十数起之多。延不详报。实属昏庸不职。张德静著即革职。永不叙用。　　

○谕军机大臣等、据开明阿等奏、布噜特贼匪扑卡被击。立即溃散逃窜一摺。此次布噜特贼匪复来攻扑卡伦。经我官兵奋力攻击。箭射黑衣贼匪落马。得获胜仗。贼匪立即溃散逃窜。我兵亦即收撤。并无受伤一人。办理尚好。惟该贼匪虽已窜逸。难保不复出滋事。著该大臣等确探贼匪究往何处逃窜。抑或屯聚何处。一面督饬该员弁伯克等严密防堵。如有贼匪复来滋扰。即相度机宜。认真剿办。务须悉数歼除。勿留余孽。傥既经窜逸。仍著不必出卡穷追。其贼匪中骑黑马穿黑衣头目。系何姓名。务向此次活捉一贼。确切讯明。并将起衅根由。一并根究。至我兵箭射该头目落马者。系属何人。亦著查明据实具奏。将此由四百里各谕令知之。　　

○庚寅。上御洞明堂。勾到上年安徽、江苏、情实罪犯。停决安徽斩犯一人。江苏绞犯一人。余五十三人予勾。　　

○诣绮春园问皇太后安。　　

○谕内阁、奕湘等奏、勘明盛京宫殿应修各工一摺。盛京太庙正殿、及宫殿各座。均有渗漏情形。著文庆前往会同奕湘、敬谨详细勘估。奏明办理。　　

○又谕、贺长龄等奏、请将被控之知州暂行革职等语。现任官员立碑建祠。久干律禁。此案云南广西直隶州知州陈步贤、辄敢以书院为名。建设生祠。武生熊映斗等曲意逢迎。均属有干功令。且该州于淤渴田地。刑求勒租。审理讼案。擅自科罚。尤难保无官绅串通分肥情事。陈步贤著即行革职。交该督等提同案内人证。研讯确情。按律惩办。毋任该革员狡展迁就。致滋轻纵。寻奏、陈步贤于私垦地亩。并不断令升科。擅令归书院收租。虽无串通分肥情弊。究属违例。至士民建立生祠。实属有干功令。陈步贤业已革职。应毋庸议。下部议从之。　　

○辛卯。遣官祭都城隍之神。　　

○谕军机大臣等、有人奏、江苏昭文县蠹书薛桂恶害地方。奸民因而滋事等语。据称薛桂以库书充当漕总。于收漕时恣意讹索。以致地棍金德顺等纠众滋闹。居民纷纷迁避。似此蠹书肆恶。激生事端。实为地方之害。著陆荫奎接奉此旨。迅即密派干员。前赴昭文县。将薛桂一犯。密拏解省。严行看管。断不准走漏风声。致令远扬。并将地棍金德顺等拏获到案。听候柏葰、周祖培、到苏时。会同严讯。务期水落石出。按律惩办。其该县毓成、果否庇护书吏。延案不办。亦应扣留听讯。该署县何士祁、有无办理不善之处。著一并查究明确。据实具奏。原片著钞给阅看。将此谕令知之。　　

○又谕、有人奏、江苏昭文县蠹书薛桂、以库书充当漕总。恣意讹索。贻害闾阎。著柏葰、周祖培、于文闱事竣后。驰赴苏州。会同陆荫奎、认真查办务期水落石出。不准稍存成见。化大为小。致有不实不尽。原片著钞给阅看。将此谕令知之。　　

