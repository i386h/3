<!-- { "loadSidebar": true } -->
○又谕、前因给事中骆秉章奏、临清德州及淮安徐州等处。为南北通衢。恐有奸宄窥窃。梗塞南粮。当经降旨著该督抚等察看要隘。派兵巡查矣。江南瓜洲河口。为南五省漕粮总汇扼要之区。所关非细。如果下游海口防堵严密。俾各省漕船照常稳渡。庶京仓无匮乏之虞。著牛鉴通盘筹画。先事豫防。所有通海之狼山镇崇明等处。及运道必经之瓜洲等口。务使处处有备。毋致临时稍有阻滞。是为至要。将此谕令知之。　　

○江南河道总督麟庆覆奏、遵查黄河大溜。直奔河南省垣西北城角。分流为二。汇向东南下注。至距省十余里之苏村口。又分南北两股。其北股溜止三分。南股溜有七分。计经行之处。河南安徽两省共五府二十三州县。被灾轻重不等。现在勘估挑河。若岁内兴工。即可以工代赈。得旨、江南兴工。于附近穷民。自有裨益。若远方迁徙之民。纷纷觅食。人数众多。不能遍及。难保无流离之苦。著河南安徽各巡抚妥筹善策。多方安抚。俾灾黎无忧失所。以副朕轸念民依至意。　　

○添购直隶永定河备防秸料仍增岁料运脚银从总督讷尔经额请也。　　

○癸未。上御紫光阁。阅中式武举马步射。　　

○寿安固伦公主下嫁奈漫头等台吉德木楚克扎布。　　

○谕军机大臣等、本日据奕经奏、沿途筹画防剿事宜一摺。据奏江苏一路张贴告示定立赏格。解散汉奸。并与特依顺文蔚筹议分合。因地制宜。正奇间乃远近交攻等语所论均合机宜。其江苏海口紧要设有警报。即将现调赴浙之河南湖北四川官兵沿江截留。亦著照所议办理。至筹备渔船小艇柴草硝磺火箭喷筒等物。著牛鉴。梁章钜。先期豫备。以济急需。务须适用。毋得迟误。是为至要。将此由五百里各谕令知之。　　

○又谕、本日据梁章钜奏、上海防堵情形一摺。江浙地面毗连。现经该抚续调官兵。添设炮位。川沙等各厅州县。均已团练乡勇雇募渔船。上海扼要处所。练有精壮义勇。并快船海燕子船。沙船多只。排列堵御。豫备凿沈拦阻现在商民安堵等语。所办尚属周妥。均著依议办理。其查验商船陆续放行一节。果系清白商船自应放令进口。以安商旅而免胁从。惟逆夷占据宁波府城。难保不令汉奸四出窥伺。该抚将商船照旧放行。并募雇各项船只。务须查验明确。加意慎防断不可稍存大意。致有汉奸乘机溷入。是为至要。又另摺奏、设立粮台事宜。准其于苏州省城设立总局。嘉兴府城设立分局。以资接应。卞士云前已有旨令赴浙江帮同藩司常恒昌办理事件。毋庸截留在苏。该处经管需人。著俟孙善宝、管遹群、二人到苏。酌留一人。俾司总局。奕经等到苏后先将江苏防堵。及安设粮台之处。与牛鉴、梁章钜、公同商酌。悉心筹画以期尽善将此由四百里谕知奕经、特依顺、文蔚、牛鉴、梁章钜、并谕令刘韵珂知之。　　

○拨河南司库银十万两。采办碎石。从河道总督朱襄请也。　　

○甲申。上御箭亭。阅中式武举技勇。　　

○御乾清宫。引见中式武举。亲定甲乙。　　

○谕军机大臣等、本日刘韵珂奏、请添派兵丁防剿一摺。已由六百里谕令恩特亨额、富呢扬阿、迅速派拨精兵二千名。赴浙调遣矣。又另片奏、逆夷船只分泊各处。在郡操演陆战等语。该夷心怀叵测。不可不防。且既有直犯省垣及赴上海之说。著刘韵珂分饬文武各员。加意防堵毋令窜入。该夷虽操演陆战。诚恐诡计声东击西。各海口紧要。仍不可不加意防守。奕经等计日到苏。务当相机筹画。使江浙两省声息相通。互为应援。所调各省兵丁。陆续到齐。足资防剿。该夷每到一处。惯用大炮轰击火药库局。著奕经等分饬兵弁。先将火药分贮僻静处所。小心防护。勿令聚于一处。是为至要。又另片奏、提督陈阶平。现在曹江军营防堵。著刘韵珂谕令奋勉效力。俟扬威将军等到后。听候调遣。刘韵珂摺。著钞给奕经。特依顺、文蔚、阅看。将此由五百里各谕令知之。　　

○又谕、据刘韵珂奏、现在逆夷猖獗各处海口。亟须添兵防堵。著恩特亨额、富呢扬阿、于甘肃陕西二省。各挑精兵一千名。饬令曾经出师之明干镇将管带。迅速前赴浙江。交奕经等调遣。毋许沿途滋扰。将此由六百里各谕令知之。　　

○又谕、逆夷侵犯海疆。每到一处。必先将内地所贮火药。开放枪炮焚烧。得以乘机肆扰。不可不豫为之防。著耆英等相度情形。务将应用火药。分贮数处。派委妥员。设法密为防范。使逆夷无所施其狡诈伎俩。不可稍有疏虞。是为至要。将此各谕令知之。　　

○礼部议准、前署江苏巡抚程矞采疏报、采访武进县贞节妇女周氏等一百九十五口。山东巡抚托浑布疏报、平度夏津博兴。三县姜李氏等一千七百四十一口。各请建总坊旌表。从之。　　

○乙酉。上御太和殿传胪赐殿试武举一甲德麟、王振隆、刘宗汉、三人武进士及第。二甲张凤春等十三人武进士出身。三甲吴德水等五十五人同武进士出身。　　

○辛圆明园。　　

○诣绮春园问皇太后安。　　

○谕内阁、本月初十日皇太后万寿庆辰。所有王公一二品文武大臣及内廷行走大臣。著在绮春园二宫门外行礼。三品以下各员。著在长信门外行礼。俱著鸿胪寺堂司官赞礼。　　

○命陕甘总督恩特享额、拨银六十八万两。解赴伊犁。备道光二十三年经费。　　

○丙戌。上诣安佑宫行礼。　　

○谕军机大臣等、著恩特亨额、富呢扬阿、即于甘肃陕西两省各营内挑选精兵二千名。各带精良器械。派曾经出师之镇将管带。于来年正月由陕西省城起程。前赴天津。听候调遣。所调兵丁。著该督抚于陕甘两省内统计酌调。毋庸拘定每省一千之数。总期遴选精锐。其所带军器内。火器一项。尤为紧要。务须拣择工料精坚。运用便利者。发交该兵丁等备用。至昨有旨调赴浙江兵丁。如未起程。所带器械。亦著一并挑选精利。以期得力。将此由四百里各谕令知之。　　

○又谕、本日据耆英奏、酌给防兵棉衣炭薪。以资御寒一摺。黑龙江官兵一千名人数众多。若官为制办棉衣。量给炭薪。恐未周妥。著每兵赏银二两。令其自备御寒之具。以示体恤。将此谕令知之。　　

○丁亥。谕军机大臣等、王鼎等奏、那展坝基河头。及跟挑引河工价情形一摺。现在河溜既有北移之象。自应那展坝基。以为进占得力地步所有加帮东西两坝基。并挑穵埽地。及跟接挑穵引河工段业已多集人夫。鸠工兴办。仍著王鼎等督饬在工员弁。实力催趱。计日程功。毋少迟延。所有部拨银两。已降旨饬令各督抚迅速解交工次。以济要需。将此谕令知之。　　

○又谕、本日据奕经奏、接奉谕旨。并刘韵珂摺底一摺览奏均悉奕经此时已入江南境界。其应如何分兵防守。及豫备攻剿之处谅与牛鉴等会商妥办昨据刘韵珂奏浙省兵力单弱。已降旨饬令恩特亨额富呢扬阿。挑选陕甘精兵二千名。克期赴浙交奕经等调遣。以壮军威。参将唐儆现在广东军营千总曹正喜、张映川、罗文聪、或带兵前赴天津。或在塔尔巴哈台换防。均不能赴浙其游击谢天贵等各员弁。已各带精壮亲信劲兵十余名。驰赴浙江俟其到时。自当分别差遣。以资得力前因裕谦请觅徐凤颍等处义勇旋经刘韵珂奏称该三府习俗犷悍。其愿来者无非不安本分之无赖游民为益甚微为害甚大。当即降旨饬令麟庆程楙采。停止该将军等到苏后。悉收筹画。如必须该处义勇著一面奏闻一面飞咨麟庆。程楙采。迅速招募饬赴军营听候调遣。至镇海县童生陈在镐现经该将军饬令押赴江浙一带。暂事羁縻设法究诘著即多方盘问务得该夷确情毋任狡饰傥有可乘机使用。或断难得力之处。著随时酌量办理将此由五百里谕令知之。　　

○贷河南驻防被水官兵三月口粮。　　

○戊子。谕军机大臣等、讷尔经额奏、准备逆夷登岸情形一摺。又另片奏、水陆兼防以操全胜。及测量海口水势各等语。览奏均悉。现在大尖北塘两路安置兵炮。声势联络。层层设伏。该夷进则无所障蔽必致全伤于炮。退则急切不能回船。必致慌乱。我兵擡炮鸟枪。趁势攻剿。均足制其死命此时天寒水结。夷船未必遽来。明春南风司令。河冰解释。该督务当先事筹画。无一时不留心体察。无一处不加意防维总使该夷不能近岸。我之枪炮已能及彼。即令偶被窜入我兵前后左右处处伏兵齐发。该夷方不能首尾相顾谅该督必能仰体朕意。相机剿办。以副委任其各海口水势深浅。现已派员详查。著仍遵前旨。绘图贴说确核具奏。至陕西兵丁二千名。所带器械如不适用著讷尔经额会同胡超查明赶紧添造发给。以资得力。将此谕令知之。寻奏、陕西兵丁所带器械。均堪适用。惟白蜡杆无多。现已另拨五百根。并挑选小炮火药。一并解往备用。得旨嘉奖。　　

○又谕、据奕山等奏、广东水师。未便遽改陆路一摺。又另片奏、招回汉奸。严防水路各等语。杨芳前奏、请将水师改为陆路。谅以其时虎门失守。中路水师不能得力之故。兹据奕山等体察情形虎门扼中路之冲。实为外海藩篱必藉舟师之力以资捍卫若改为陆路。不但自弃天险。而香山新安等县。声势不能联络贼艘益无顾忌。所有杨芳前奏。著毋庸议。统俟筹办善后事宜。如有应行变通之处。再由该将军等酌议具奏。至逆夷招集汉奸。为勾引煽惑之计。既经该将军等购觅眼线。先后招回一千余名。并有呈缴船只炮位。情原立功赎罪者。可见食毛践土。具有天良。该将军等务当恪遵前旨。明定赏格。示以恩信散其当与。不但可以自固藩篱。相机仍可得力。现在沙角横档各口。既仍有夷船驶入。尤宜激励兵勇。水陆严防。如有可乘之机。即当加以惩创。方为不负委任。将此由五百里谕令知之。　　

○命御前大臣僧格林沁。工部尚书赛尚阿。正白旗护军统领巴清德。驰赴天津查阅海口。　　

○以睿亲王仁寿、乾清门侍卫扎勒罕泰、署火器营事。　　

○调署正黄旗满洲都统博多欢、署镶白旗满洲都统。以镶蓝旗蒙古都统载垣、署正黄旗满洲都统。兵部尚书裕诚、署镶蓝旗汉军都统。　　

○己丑上诣绮春园问皇太后安。　　

○命江宁将军布勒亨来京。以前任青州副都统德珠布、为江宁将军。　　

○以喀尔喀亲王车登巴咱尔、署正白旗领侍卫内大臣。兵部左侍郎倭什讷、署正白旗护军统领。　　

○缓徵直隶武清、宝坻、大城、雄、安、河间、天津、青、静海、沧、南皮、鸡泽、大名、南乐、阜城、井陉、新河、十七州县被水被雹村庄新旧正杂额赋。　　

