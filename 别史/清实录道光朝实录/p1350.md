<!-- { "loadSidebar": true } -->
○又谕、寄谕闽浙总督刘韵珂等、＜?口英＞夷自受抚以来。五口通商。尚相安于无事。本年夷酋呅口□翰、赴各口查看贸易。并不上岸。亦不赴各署请谒。是其恭顺之情。可期日久相安。惟念夷情反覆。固由犬羊性成。亦由不肖之徒。从中唆耸。各口为商贾辐辏之地。五方杂处。良莠不齐。傥有匪徒肆意诡谲。勾串夷人。播弄是非。彼不过藉此渔利。而夷人受其愚弄。顿起波澜。是即汉奸之尤。实堪痛恨。昨已降旨。将滋事之广东捐纳知府麦庆培、解交刑部。因思闽浙民情浮动。奸匪尤易滋扰。厦门各口。人烟稠密。更易藏奸。愚民图利。已属可恨。若官吏弁兵。无耻藐法。尚可姑容耶。该督抚等接奉此旨。即遴委干员。赴各商屯聚之所。暗加访察。如查有狡黠之尤者。先行拏办。总须有据。即非妄拏无辜。兼可免诬攀之事。至水陆营伍。系该提督等所统辖。责无旁贷。若不思患豫防。日后紧要隘口。兵弁等尽皆卖放。尚可问乎。朕思深虑远。既喜华夷之相安。而又不能不居安思危。故特谕该督等知之也。慎之慎之。将此各密谕知之。　　

○甲辰。礼部奏、初十日皇太后圣寿节受贺礼仪。得旨、仍照二十六年谕旨遵行。嗣后著即于摺内夹片声明。　　

○命陕甘总督布彦泰、拨银九万六千八十两有奇。解赴喀什噶尔、英吉沙尔。五万八千二百八十二两有奇。解赴叶尔羌、巴尔楚克。备道光三十年经费。　　

○以捐垦霍尔罕荒地。赏六品伯克迈玛第敏、素皮呢雅斯、伊斯玛依勒、胡达巴尔底、迈玛特热依木、回子依底斯巴海、花翎。回子呢雅斯等蓝翎。余升叙有差。　　

○丙午。上诣安佑宫行礼。　　

○镶蓝旗蒙古都统绵偲、因病赏假。以礼部尚书麟魁、署镶蓝旗蒙古都统。　　

○丁未。添购直隶永定河备防秸料。仍增岁料运脚银。从总督讷尔经额请也。　　

○命陕甘总督布彦泰、拨银一千九百四十两有奇。解赴和阗。备道光三十年经费。　　

○戊申。上诣绮春园问皇太后安。侍膳。　　

○以祷雨灵应。封陕西柘坡峪龙神为灵昭广济之神。并颁御书扁额曰泽敷秦雍。　　

○己酉。上诣绮春园问皇太后安。侍膳。　　

○庚戌。皇太后圣寿节。遣官祭太庙后殿。奉先殿。上率皇子及王公大臣诣绮春园行庆贺礼。众官于长信门外行礼。　　

○诣皇太后前侍膳。　　

○辛亥。上诣绮春园问皇太后安。侍膳。　　

○壬子。谕内阁、前据董瀛山奏、请革除漕粮积弊一摺。当交户部议奏。兹据该部逐款酌核。请饬从严禁革。漕粮为天庾正供。然自兑运以迄验收。百弊丛生。日甚一日。若如该侍读学士所奏。包漕则有样米扣头等名目。又有茶饭串票各花费。良懦者额外浮科。刁健者包揽短绌。加以隐熟报灾。往往以彼处之饥馑。影射此地之灾荒。书役勾通。侵吞朦蔽。又漕船每帮。均有丁头克扣众丁钱粮。几及十分之七。又分扣各船漕粮变价。苦累众丁。甚或偷粮自给。种种弊端。总缘州县浮收勒折。匪徒挟制营私。甚至勾串冒灾。任意侵蚀。扣费累丁。相沿成习。以致节节挟制。若不严查惩办。流弊伊于胡底。著漕运总督。及有漕各督抚。遴委员弁。明查暗访。如有前项情弊。立即严拏重究。并将该地方官据实查参。其总运领运各员弁。傥查有收受陋规。隐瞒包庇情事。著一并严参治罪。毋稍瞻徇。至漕粮抵通验收。经纪需索陋规。有各种名目。以规费之有无。定米质之高下。致使搀和发涨。不能久贮。尤堪痛恨。并著仓场侍郎严密稽察。有犯必惩。不准稍涉疏纵。以肃漕政而重仓储。将此通谕知之。　　

○谕军机大臣等。本日据户部遵议董瀛山条奏漕粮积弊一摺。已降旨通谕有漕省分各督抚。及漕运仓场各衙门查办矣。南漕重困。固由浮费之日增。而奸蠹不除。难望弊源之尽绝。该侍读学士原奏、所称浙江湖州有包漕之职员杨炳照、与已革库书耿七、皆乌程县人。嘉兴有刘姓行二之武生、与监生陈姓等、均每岁包揽纳粮。挟制官吏。乌程之郑敬堂、长兴之严朝宗、德清之房羲桐、归安之韦应天、王辅臣等、俱系库房官人。每岁聚敛民钱。办灾办歉。致减漕额。又有曾经前任御史高枚奏请惩创之台州前帮旗丁姚理、姚升五、姚观五、父子。把持漕务。现在本帮克扣钱粮。苦累众丁。种种营私骫法。于漕务大有关系。吴文镕甫经莅任。无所用其回护。著即密饬该管府县卫弁等。按名迅速掩拏。尽法惩治。毋令闻风远扬。致贻后患。傥办理稍涉轻纵。或有不实不尽。将来别经发觉。朕惟该抚是问也。将此谕令知之。　　

○甲寅。刑部奏现审案犯。讯有结拜订盟情事。请旨饬交审办。得旨、此案马兰漧、陆得林、刘虎儿、萧二小、经刑部讯出曾在盛京地方结拜弟兄。难保无为匪不法情事。著一并解交奕兴。并押令指拏巴安等。务获归案严讯。按律定拟具奏。内地民人。私往盛京吉林一带结拜订盟。两月之间。在京已连获二案。恐此外尚复不少。著奕兴、经额布、一体饬属认真查访。按名严办。有犯必惩。务期尽绝根株。勿留余孽。奸宄必除。务令根本之地肃清。是为至要。懔勉为之。寻奏、刘文富、与马兰漧等十人结拜弟兄。讯无违法别情。究属不安本分。请将刘文富、巴安、佟发、陈得春、马兰漧、顿万玉、孙万发、路广盛、李金财、巴广、分别问拟杖枷。陆得林、刘虎儿、萧二小、并未结拜同盟。俟马兰漧等枷号期满。一并递籍收管。下部议。从之。　　

○大学士宝兴卒。命皇四子奕詝带领侍卫十员、往奠茶酒。予祭葬。谥文庄。　　

○以礼部尚书麟魁、为翰林院掌院学士。　　

○以郑亲王端华、为正黄旗汉军都统。　　

○以贵州安义镇总兵官秦钟英、为提督、永安协副将赵万春、为安义镇总兵官。　　

○乙卯。谕内阁、李星沅奏、河厅员弁。多不驻工。现饬亲驻工次等语。所奏甚是。河工厅汛员弁。责在修防。必应时常驻工。克尽职守。若如该署河督所奏。淮扬淮海道属厅官。率多聚处清江。厅署几同虚设。非遇盛涨抢险。皆不到工。佐杂营弁及委员等。亦多效尤。如此旷官。所谓职守者安在。况清江人稠地隘。风气虚浮。该员弁等群居聚处。弊不胜言。于吏治河防。殊有关系。该署河督现已严饬该员弁等各归工次。不准在清江逗留。嗣后仍责成杨以增于到任后严行查禁。务令各守本汛。实力修防。不得稍有旷离。致滋贻误。且此等恶习。相沿已久。甚属可恨。杨以增甫经莅任。无所用其回护。务矢公忠。毋顾嫌怨。力加振作。悉除旧习。务期焕然一新。庶于吏治河防。两有裨益。懔勉为之。毋忽。　　

○两江总督李星沅奏、江省洋面。盗氛未息。请添雇兵船。合力会剿。得旨、奋力为之。难再缓纵。　　

○以协办大学士耆英、管宗人府银库事。　　

○以兵部右侍郎瑞常、为武英殿总裁官。　　

○命陕甘总督布彦泰、拨银六十五万五千两。解赴伊犁。备道光三十年经费。　　

○丙辰。上御阅武楼、阅圆明园八旗枪操。　　

○湖广总督裕泰等奏、请添设巡船。侦缉江湖盗贼。得旨、认真督办。不可有名无实。　　

○丁巳。上诣绮春园问皇太后安。　　

○谕内阁、户部奏、积欠案内。各省未完地丁银两。延未报完。开单呈览。请旨饬催。另片奏、查历届恩诏豁免之数。渐次加增。并请随时清厘各等语。地丁为国家正供。不容丝毫短绌。兹据户部查明各省未完地丁正耗。自普免道光二十年前逋赋之后。至今又积欠正徵缓徵银二千三百九十万余两之多。似此年复一年。各省大小官员。几将置钱谷于不问。积习相沿。伊于胡底。且道光二十年前逋赋。共免银九百三十余万两。民力不为不宽。乃地方官视为成例。积欠日多。完解日少。上次经户部奏催之后。各省大半完纳新款。其旧款则任意宕延。冀得届期豁免。是以国家蠲租免赋之恩。藉遂有司侵蚀亏那之计。思之实堪痛恨。当此经费支绌之时。该督抚等全不以国事为重。玩愒因循。尚复成何事体。所有户部单开各项。除本年报灾之区。著该督抚体察情形。分别办理。其余有前项积欠省分。自道光二十一年以后未完地丁正耗银两。务令勒限全完。缓徵之款。亦令遵照原展年限。随同正徵完纳。迅速报解。傥查有不知愧奋。或有以完作欠情弊。立即从重奏参严议。以为玩视度支者戒。并著各督抚责成藩司。于该州县每年应徵未完。及缓徵届限各款。详细核查。毋得任听各属虚报欠数。有增无减。希冀蠲除。致滋流弊。嗣后遇有覃恩之年。著户部按照各该省积欠清册。逐款钩稽。如有无故而欠数较多者。即由户部查明据实参奏。并将应否豁免之处。奏明候旨。各该督抚等务当破除积习。激发天良。陆续严催。认真厘剔。如或视为具文。意存瞻顾。下无以苏民生。上无以纾国用。定将该督抚等惩处不贷。　　

○又谕、给事中吕贤基奏陈荒政积弊。并赈恤急务一摺。本年江苏安徽湖北等省。悉被水灾。叠经发给帑金。严饬各督抚等妥为赈恤。详慎办理。惟荒政乃民命所关。讲求不厌周密。该给事中所奏。均系救荒要务。著各该督抚等。各就地方情形。悉心体察。实力讲求。按照所陈各条。详加采择。酌量施行。务期实惠及民。勿任一夫失所。如查有不肖官吏。玩视民瘼。藉端舞弊。或未敢染指而办理不善。均著分别严行惩办。毋稍宽贷。该督抚等具有天良。谅必能仰体朕怀。尽心竭力。俾膏泽速逮。用副朕恫瘝在抱。保全民命至意。其所陈四川省接济民食一条。著琦善查照原奏。无分畛域。详细体察。如属可行。即著速为筹办。以济民食。　　

○又谕、吴文镕奏、办理清查未竣。请再展限一摺。浙江省办理清查。上年业经展限。该抚以藩司甫经回任。赶办不及。请再展限半年。自系为慎重钩稽起见。惟款目固须详慎。若徒拖延时日。仍不能事事核实。于清查仍属无裨。著准其再展半年。该抚务饬令所属核实钩稽。依限完结。并严查存款。是否均系实贮。毋得空报塞责。傥查有亏短搪塞等情。即著严参惩办。　　

