<!-- { "loadSidebar": true } -->
○又谕、本日都察院奏、原任河南陈留县训导朱成勋、遣子朱鉴堂、赴京呈控知县赵锦堂、给赈不实一案。已明降谕旨、交王鼎玉麟审讯矣。王鼎等于途次接奉谕旨。著即驰往河南省城。提集人证卷宗。秉公审讯。如此时业已经过豫省。即行折回省城讯办可也。将此谕令知之。　　

○山西巡抚邱树棠奏、请将知府赵秉襄、降补同知。得旨、朕看赵秉襄甚属无用。故特降旨于汝。虽接见数次。看其难胜知府。请以同知降补。汝祇知遵旨而行。毫无实据。将何以服其心哉。嗣后再行试看。如有不称职之处。即行具奏。再呈递封章之张之桐、案关悖逆。非寻常案件可比。不可迟延草率。务要彻底根究。一一详鞫。据实覆奏。不许因有触犯字句。即涉含混也。　　

○命翰林院侍读学士钟昌、普保、侍讲学士克勤、侍读胡开益、德兴、德春、编修祝庆蕃、陈用光、罗尹孚、周之桢、周凯、钱騋、鲍桂星、陶廷杰、程楙采、李裕堂、王炳瀛、李浩、秦恩复、程邦宪、牛鉴、周贻徽、郎葆辰、许乃赓、沈巍皆、蔡学川、汪琳、李钧、陈澐、王兆琛、杨九畹、胡达源、王丙、李逢辰、毛树棠、李煌、陈肇、徐法绩、刘学厚、张日晸、魏建中、慕维德、周曰炳、每日一员。以次听候召见。　　

○命已革翰林院侍讲戚人镜、在实录馆效力行走。　　

○辛酉。孝端文皇后忌辰。遣官祭昭陵。上诣昭显庙拈香。　　

○谕内阁、宗室奕俊、呈控奕礼倚势霸地一案。现据户部宗人府查明。奕礼地亩坐落天津县子牙河地方。屡经该县勘明。自乾隆年间各佃承种分粮。众证确凿。实非奕俊所控荒地。所有天津县曹家庄后身新河两岸地亩。著仍归奕礼照旧管业。奕俊怀疑妄控。于查明后犹复藉词执辩。殊属谬妄。著交该族长等严行管束。傥再生事端。定行治罪不贷。　　

○又谕、李鸿宾奏、漕船渡黄遭风一摺。江西铅山永建两帮三船。先后在黄河遇风漂没。人力难施。并淹毙人口多名。情殊可悯。著该漕督即饬粮道妥为抚恤。其漂没米石等项。照例全行豁免。所有已满十运二船。仅历八运一船。著加恩一体官给料价。赶紧成造。该部知道。　　

○谕军机大臣等、长龄等奏、官兵进剿番贼。连获胜仗一摺。各路将弁带兵进剿野番。连获胜仗。歼捦番贼多名。夺获牛羊马匹器械甚多。该督等督兵自东北赶至青海西南。齐慎等带兵紧顾西北。向前进剿。该野番等抛弃锅帐。分投逃窜。势已穷蹙。调度甚属妥协。朕心深为欣慰。著赏给长龄寿字松石翎管一个。四喜白玉搬指一个。黄辫大荷包一对。小荷包四个。以示嘉奖。发去洋瓷翎管十个。鲨鱼皮小刀五把。玉柄回子小刀五把。著长龄等分赏出力官弁。其各路已获牛羊。及嗣后续获性畜。除犒赏出力官兵外。无庸抵支军粮。即传示各蒙古王公扎萨克台吉等。查明报抢原案。将存賸牛羊均匀给领。俾资生计。各路伤亡弁兵。即著查明咨部照例议恤。长龄等务督饬各路官兵。赶紧剿捕。克期蒇事。方为完善。将此由四百里谕令知之。　　

○调陕西西安镇总兵官刘瑞、为汉中镇总兵官。汉中镇总兵官珠勒亨、为西安镇总兵官。　　

○壬戌。谕内阁、惇亲王绵恺、著在镶白旗。瑞亲王绵忻、著在镶红旗。　　

○又谕、帅承瀛奏、寺塔纤塘各工、请动项分别兴修一摺。浙江钱塘县境内之开化寺六和塔。为塘工保障。现因年久坍塌。自应修复。著该抚即将塔座御碑亭天王殿。再行派员勘估。奏明动项兴修。其北新关外官河纤塘。系舟楫往来要道。于农田水利攸关。亦系年久坍卸。据该抚委员查勘明确。其估需工料银七千八百八十三两零。著照所请。准其于司库耗羡项下照数支给。责令该县妥速修整完固。工竣核实验收。该部知道。　　

○又谕、托津等奏、会同妥议军政章程一摺。所议是。嗣后办理军政。凡旗营各员年逾六十以上不能骑射者。不准保列卓异。此内如有年齿虽老。精力尚健。不但步箭娴熟。而马箭亦属可观。或曾经出兵著有劳绩。或于旗营事务实心经理者。著该管上司出具切实考语保荐。另册报部。经派出王大臣查验属实。准其列入卓异。其年至六十五岁以上者。由该旗另造一册。出具能否骑射步射考语。交派出王大臣秉公校阅。分别去留。仍将应去之员。交兵部带领引见。至侍卫处、銮仪卫、及前锋、护军、火器营、健锐营、圆明园等营官员。年至六十五岁以上者。著将侍卫、冠军使以下。委前锋护军参领以上各官。另为一班带领引见。其八旗参领、副参领、佐领、印务章京、步军营翼尉、协尉、副尉、城门领、信炮章京、步军校、委步军校等官。亦著另为一班。与逾岁不射马箭之前锋校、鸟枪护军校、护军校、骁骑校、另为一册。由派出王大臣校阅。分别去留。仍将该员等步覆年岁详加考验。如未经该旗营归入计典参劾。实系龙钟衰迈者。该王大臣即据实参奏。勒令休致。仍归入计典六法人员内带领引见。其年齿虽老。精力未至衰颓者。另为一疏。奏请留任供职。用示朕循名责实、甄核持平至意。著为令。　　

○又谕、莫晋奏陈仓场盘查利弊、请酌归简捷以省纷扰一摺。著交大学士、军机大臣、会同九卿、核议具奏。　　

○又谕、萨秉阿等奏、请借款生息。资助旗籍举人会试。并分给骁骑校以下各员弁进京路费一摺。浙江杭州乍浦驻防八旗文武举人进京会试。资斧维艰。加恩著照所请。准其于藩库积存牧地租课闲款内、赏借钱一万串。发商生息。遇会试之年。每名除例给水脚银十两外。加赏钱四十串。其各满营骁骑校、笔帖式、领催、前锋、各员弁进京引见。向无例给盘费。亦著加恩在牧租生息钱文内、每名赏给钱四十串。均自道光三年为始。此项支借钱文。俟下届会试时。统计支賸若干。即以归还原款。再将新息另行起支。仍按年报部核销。该部知道。　　

○谕军机大臣等、据帅承瀛奏、请修钱塘县境内之开化寺六和塔工程。已明降谕旨。交该抚再行派员勘估。奏明动项兴修。此外座落殿宇。以及点景亭台等项。可去者即可拆撤。毋庸重修。徒滋糜费。将此谕令知之。　　

○仓场侍郎莫晋参奏、户部议覆章程。自相矛盾。得旨、户部堂官逐款明白回奏。　　

○山东曹州镇总兵官刘清、以年老休致。赏食全俸。以降补总兵官马应国、为曹州镇总兵官。　　

○铸给湖北郧阳府白河厅添设同知、照磨、训导、竹山县巡检、关防印信。从巡抚杨懋恬请也。　　

○癸亥。谕内阁、本日户部明白回奏、仓场侍郎莫晋所参盘查纷扰各款。汤金钊又自行具摺陈奏。以仓储不宜清查。户部摺内所称以放代盘之说。实未见盘查之利。不敢扶同称为良法美意。前于议覆时随同画稿。自请议处等语。汤金钊调任户部侍郎。正值该部三次议覆仓场条奏章程之时。该侍郎既有所见。自当公同商搉。何以当时随同画诺。迨昨经降旨明白回奏。又称不敢扶同。单衔陈奏。而于仓储如何不宜清查。亦未切实陈明。著汤金钊明白回奏。其自请议处之处。俟覆奏上时。再降谕旨。　　

○又谕、昨据仓场侍郎莫晋参奏、户部议覆盘查章程、朦混错谬等款。本日据户部逐款明白回奏。如以放代盘。原属查弊简易之法。何以谓户部以此四字为护身符。如何将嘉庆十四年成案纷更殆尽。又户部以御史常赓所奏放米二仓停进新粮。与例不符。照例议以三旗劄放三仓。三仓放竣。再接三仓。以其余五仓进运新粮。又恐不敷贮米。复行咨仓场。再以三仓进运。以敷分贮。何以谓之朦蔽。又户部以仓场原奏盘竣一仓。接放下次应盘之仓数语。恐误会为一仓开放。仍议令三仓并放。何以谓之隔壁讲话。此事户部前后所议章程。总主以放代盘之论。其有何诡谲欺饰。肆意妄行之处。该侍郎确有指实。必当彻底查办。不得以无据之词。妄肆诋毁。著莫晋即来京明白回奏。现在新漕抵通。亟须查验兑收。仓场侍郎事务。著张映汉暂行署理。　　

○又谕、昨经降旨交大学士军机大臣会同九卿核议莫晋所奏仓场盘查利弊章程。著户部堂官。及从前曾任仓场侍郎概行回避。　　

○又谕、左辅奏、拨船内销不敷运费等银。请仍令芦商照数捐缴一摺。湖南省分造直隶拨船。原系代商解运。自应商捐还款。兹据该抚奏称嘉庆十年办运拨船。经部准销银二万六千余两。芦商仅捐银一万四千两。余银一万二千余两。令该省自行筹补。未免赔累。所有前项内销运费等银。即著该盐政饬令芦商等、照户部准销银数。全行捐解归还垫款。该部知道。　　

○谕军机大臣等、寄谕署河东河道总督严烺。姚祖同奏、马营挑坝抛护碎石。事有格碍。拟称顺天之性。乃治河要道。马营坝大堤放淤将竣。当任其逐渐刷塌。俾汛水畅行。若再加抛碎石。遏其奔冲。殊非顺水之性。现在该坝大溜圈注埽前。溜行不畅。设遇伏秋盛涨。坝西水势擡高。上游堤埝著重。于河北地方大有关系。至沁河水性骤长骤落。今黄河水势增高。沁河水长之时遭其顶托。水弱又恐倒灌受淤等语。治河之要。全在大溜畅行。方为万全无弊。现距伏秋盛涨。为期渐近。该坝碎石工程。并未兴办。该署河督职任宣防。河工是其专责。著即再行覆勘。加意经理。将如何拦沁归黄之法。详细筹度。如果抛护碎石。实属格碍难行。前降谕旨甚明。即当据实奏明停止。不可回护前议。转致有误河防。恐该署督不能任此重咎。总期筹画全河大局。使沁水不能为患。黄河日久畅行。方能一劳永逸。俾庆安澜。其上年新筑越堤工程。设遇上游水涨。是否足资抵御。并著查明一并覆奏。姚祖同原摺著发给阅看。将此谕令知之。　　

○以故奉恩将军色克兴额子吉泰、袭职。　　

○甲子。谕内阁、沈烜奏、前经奏准陛见。并恳请叩谒昌陵一摺。沈烜著仍遵前旨来京瞻觐。并准其叩谒昌陵。俾伸慕悃。该提督前已降旨以原品休致。惟念其曾经出兵。著有劳绩。其应在籍食俸之处。著兵部照例办理。寻议、例食全俸。允之。　　

