<!-- { "loadSidebar": true } -->
○以湖南宝庆协副将吉顺、为山东曹州镇总兵官。　　

○壬午。世祖章皇帝忌辰。遣官祭孝陵。　　

○以兵部尚书文庆、兼署吏部尚书。吏部右侍郎福济、署户部三库事。户部尚书赛尚阿、署步军统领。　　

○以睿亲王仁寿、署正黄旗汉军都统。　　

○展缓直隶盐山、邯郸、广平、大名、清丰、武清、安肃、容城、安、青、静海、沧、南皮、元氏、邢台、南和、唐山、平乡、广宗、钜鹿、任、永年、成安、肥乡、曲周、鸡泽、磁、元城、南乐、东明、长垣、隆平、新河、宣化、龙门、宁晋、三十六州县上年被水被旱被雹村庄新旧正杂额赋。展赈盐山、邯郸、广平、大名、清丰、五县灾民。　　

○贷山西洪洞、芮城、垣曲、宁远、四厅县灾民耔种口粮。　　

○缓徵陕西蒲城县歉收贫民积欠仓谷。　　

○癸未。上诣皇太后宫问安。　　

○给安徽凤阳、灵壁、五河、三县灾民一月口粮。　　

○展缓山东临清、长山、齐河、济阳、临邑、东平、海丰、阳谷、寿张、单、馆陶、乐安、邱、鱼台、济宁、历城、章邱、长清、惠民、阳信、沾化、邹、菏泽、曹、定陶、钜野、濮、范、观城、朝城、聊城、清平、莘、冠、金乡、嘉祥、三十六州县暨德州、东昌、临清、济宁、东平、五卫所被水被旱被风被丹被沙村庄正杂额赋有差。　　

○甲申。谕内阁、裕泰奏、进剿匪苗。叠获胜仗。设法招抚解散一摺。湖南乾州厅痞苗。因抗欠屯租。纠聚款众。窜扰苗地。经镇筸镇总兵文安、辰永沅靖道吕恩湛、会派兵勇。并令屯土备弁、分率屯丁苗兵分路进剿。连获胜仗。生捦歼毙苗匪多名。夺获器械无数。该苗款众穷蹙悔罪。赴营投首。缴械完租。尚知畏法。著准其自首。仍究明款头内、何人起意纠夥滋事。分别惩办。现在乾州凤凰两厅。虽已安堵。惟此等苗匪。狉榛难驯。恐尚有纠结未散匪徒。伏匿山谷。该督仍当督饬该镇道选派兵勇。分路摉查。遇有匿聚匪苗。即行摉捕净尽。不得稍留余孽。以期永靖苗疆。　　

○谕军机大臣等、李星沅等奏、炮位一项。最为行军利器。该督等查得沿江炮位。系生铁铸成。体质笨重。于乘间出奇。转运实有未便。拟将熟铁铸炮。炸弹灵捷。弹子炸裂。飞火四射。猛迅倍常。所见甚是。著即上紧多为制备。分给各营演练。惟修明武备。总须精益求精。务即严饬各营将备弁兵。认真演习施放。以期得心应手。一旦调用。方收实效。切不可议论多而讹言先起。成功难必而终是虚文。此则万万不可。卿等其勉之慎之。朕切望焉。将此密谕知之。　　

○修江苏沛县民埝埽坝各工。从总督李星沅请也。　　

○修湖北江夏县堤工。从总督裕泰请也。　　

○乙酉。享太庙。命惇郡王奕誴、恭代行礼。　　

○上诣安佑宫行礼。　　

○幸圆明园。　　

○奉皇太后居绮春园。　　

○遣官祭太岁之神。　　

○谕军机大臣等、本日据耆英等奏、设法抚驭民夷。并口□佛＜?口兰＞哂夷酋到粤接见情形各一摺。览奏均悉。此次黄竹岐民夷争殴之事。该酋若能约束禁止。何至动起衅端。该督等务将此意剀切晓谕。令其设法禁止。非贸易不得无故滥入民间田舍屋宇。至口□佛酋所称云南湖北等省。尚在拏办天主教。四川湖北山东等省。并将该国传教夷人淩辱。求为知会各省等语。已据该督等据理答复。惟外国人不准擅入内地传教。前定条约。甚为明晰。今四川等省系属照约办理。并无不合。该督等亦须申明前约。向该酋详细开导。令其约束该国夷人。勿再擅入内地传教。以昭信守。是为至要。又另片奏、查询驶往朝鲜之夷人。现据声覆情形。并著该督等随时体察。酌量妥办。将此谕令知之。　　

○赏御前行走科尔沁达尔汉亲王索特纳木彭苏克、喀尔喀扎萨克亲王额林沁多尔济、黄缰。命乾清门行走科尔沁冰图郡王林沁扎勒赞、在御前行走。　　

○丙戌。上诣绮春园问皇太后安。　　

○孝全皇后忌辰。遣官祭陵寝。　　

○谕内阁、张澧中奏、获犯解部等语。王瑞著即解京、交刑部严行审讯。未获之王荣、仍著赶紧严拏务获。归案审办。崇恩著仍俟将王荣缉获。再行回京候旨。　　

○丁亥。浙江提督善禄奏报到任谢恩。得旨、操防水陆。务期制胜。若委靡不振。一旦有警。不但不能敌忾立功。试思汝身家能保耶。懔之勉之。　　

○以陕西潼关协副将索文、为甘肃宁夏镇总兵官。　　

○展缓浙江仁和、富阳、嘉兴、秀水、嘉善、海盐、平湖、石门、桐乡、归安、乌程、德清、武康、十三县歉收贫民积欠漕项银。　　

○戊子。谕内阁、前已有旨著耆英于本年春暖来京陛见。伊子庆锡、现在病痊。尚未赏给差使。著即自备资斧前往迎接。以示优眷。　　

○又谕、吉明等奏、筹补遗失马牛、及伯克等呈恳捐修台卡一摺。叶尔羌军台被抢马牛。著准其将剿捕夺获之马牛。发交各台拨补足额。其被焚军台卡房。据阿奇木伯克等呈称情愿捐修。出于至诚。著准其捐办。并免造册报销。　　

○以防守英吉沙尔出力。赏笔帖式伊琫额等蓝翎。余升叙有差。　　

○抚恤琉球国遭风难夷如例。　　

○己丑。上御奉三无私殿。赐皇子亲藩等宴。　　

○以乌噜木齐领队大臣扎拉芬、为镶红旗汉军副都统。赏驻藏帮办大臣穆腾额、副都统衔。为驻藏大臣。已革山东巡抚崇恩、蓝翎侍卫。为驻藏帮办大臣。　　

○予故驻藏大臣斌良、祭葬如都统例。　　

○庚寅。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○谕内阁、前据王植奏、江广漕船准带竹木与旧案悬殊。请敕部核覆一摺。当交该部妥速议奏。兹据该部覆奏、著仍照前署两江总督陆建瀛、漕运总督杨殿邦前奏。所有漕船天篷竹木。准其循照旧章。高二尺而不计宽长。总以天篷为度。两旁跨木。亦照旧章。各宽二尺而不计深长。总以船身为度。此外如有奸商影射。及例外多带情弊。著责成各该粮道、督饬各帮员弁认真查验。核实结报。并饬各关监督实力查文。以杜争执而利漕运。至各关历年科算参差。未经报部有案。不可不画一办理。以杜各弊。著两江湖广总督、江苏安徽江西湖北湖南各巡抚、会同漕运总督查核明确。准情酌理。迅速妥议章程。连衔会奏。以为永远遵行之制。再漕船准带土宜。原为津贴体恤起见。惟例外多带。既应查验于未经开行之先。尤宜严防其中途装带之弊。著湖广江西各督抚、转饬各该粮道、实力查验。并开列舱口清单。先期飞移各关。俟粮船抵关时。按单查验。认真办理。惟江西漕船抵关时。每多连樯竟过。不候查验。藉口于限紧溜急。每多夹带。著查照两湖漕船章程。到关暂停。或溯流迎查。俾得核实稽察。无误遄行。总当见船即验。一验即行。断不准稍有迟延透漏。以速运务而重关税。寻江西巡抚吴文镕奏、漕船例带土宜。历系开明货色清单呈验。但未将何舱带何土宜。分晰开列。自应遵办以杜例外多带之弊。至江西粮船帮多船众。芜湖关南北两岸河面狭窄。不能排列候验。溯流迎查。较为妥便。查安徽铜陵县属大通镇。马头宽阔。距芜湖关百余里。应请即于此处暂停候验。下部议。从之。　　

○以内阁学士联顺、为礼部左侍郎。　　

○调正白旗蒙古副都统德龄、为镶黄旗满洲副都统。以正红旗汉军参领荣玉木□□、为正白旗蒙古副都统。　　

○予故礼部左侍郎连贵、祭葬。赏银五百两治丧。命其子候选员外郎明恩、俟服阕后以员外郎遇缺即选。　　

○辛卯。上诣绮春园问皇太后安。　　

○御正大光明殿。赐大学士尚书等宴。　　

○谕内阁、廓尔喀贡使、本年到京稍迟。未及与外藩筵宴。向来朝鲜暹罗两国使臣。照例在部筵宴一次。在馆筵宴一次。著将廓尔喀贡使附入。以示优礼。该部即遵谕行。　　

○以礼部尚书保昌、署经筵讲官。　　

○以刑部右侍郎麟魁、署镶黄旗满洲副都统。　　

○壬辰。谕内阁、德诚等奏、请饬催山东帮船一摺。本年江苏苏松太等处漕粮。议由海运。若山东省帮船。与海运沙船同时到津。恐照料难期周密。著张澧中严催各帮迅速开行。务于沙船未到之前。过关北上。俾坝上及早兑收。毋任迟滞。　　

○以乾清门三等侍卫伊昌阿、为伊犁领队大臣。　　

○以办理回疆军务出力。赏叶尔羌守备王建功、吴永庆、花翎。印房章京瑞昌等蓝翎。回子四品商伯克伊布拉依木等翎顶。余升叙有差。　　

○修英吉沙尔城墙各工。从署叶尔羌参赞大臣吉明请也。　　

○癸巳。赏新袭廓尔喀王苏热达热毕噶尔玛萨哈、宝石顶。并其使噶箕苏热达兴奔塔、萨尔达尔阿锡巴热喇巴萨呢彦达、花翎。　　

○甲午。上御山高水长。赐王公大臣、蒙古王、贝勒、贝子、公、额驸、及外藩使臣等食。　　

○谕军机大臣等、奕兴等奏、查明金柜尺寸开单呈览一摺。此次恭修玉牒。将次告竣。所有黄红大档。即应派员恭送盛京尊藏。俟送到时。著奕兴等悉心筹度。现在凤凰楼空闲金柜如敷收贮。即当敬谨安放。傥尺寸不符。亦应将送到玉牒。先于凤凰楼敬谨存贮。届时酌量另造金柜。一俟造成。再行妥慎收藏。俾垂永久。将此谕令知之。　　

○廓尔喀使臣噶箕苏热达兴奔塔等二人。于山高水长瞻觐。　　

○乙未。两江总督李星沅等奏、筹议海运未尽事宜。一、海运漕白粮米。斛收最关紧要。上年直隶验收江浙商运米石。系用市斛。每米一石。较漕斛多三升四合。查与道光六年海运成案不符。伏思漕粮本用漕斛。即向来河运抵通。以洪斛交。仍折算漕斛报销。现饬各属自备漕斛。并部颁铁斗带津较验。以昭画一。一、常年河运白粮。俱雇民剥运通。现在官剥船只不敷。海运白粮。应请添雇民剥。一、各船样米。原备收兑时考较之资。上年商捐各米。用木桶盛收赴津。米色受罨。不足为查验比对之据。常年河运白粮。均用麻袋妥装。此次海运样米。应请仿照办理。下部知之。又奏、户部咨开议覆御史曹楙坚陈奏海运案内。原奏称苏松太三十余帮水手。该省大吏处置无策。乃劝令绅士团练乡勇。制备器械。恐致激成事端等语。现在江苏调剂旗丁。资遣水手。臣等督饬粮道妥为照办。并未劝令绅士团练乡勇。得旨、览奏均悉。妥慎为之可也。　　

○以吏部右侍郎福济、充经筵讲官。　　

○以翰林院侍读德瑛、充日讲起居注官。　　

○以甘肃镇迪道庆端、为江苏按察使。　　

