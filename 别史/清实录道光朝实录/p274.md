<!-- { "loadSidebar": true } -->
○谕军机大臣等、据陈中孚奏、通筹漕河全局。请于高堰后三堤旧址。展筑二堤。期后蓄清敌黄旧制。开放御黄坝。照常挽运。较之碎石坦坡。费省效速等语。河漕相为表里。必河治而后漕运可通。现今河之不治。固在湖水不能蓄足而尤在河底日见增高。是束水攻沙之法。较之蓄清敌黄。尤为当时急务。前据严烺奏、将八滩以下两岸堤尽处接筑长堤。八滩以上生湾处取直挑河。并将两岸堤工增培高厚。以御盛涨而资刷涤。原系亟应兴办之工。因该河督所奏、有俟桃汛后再行察看之处彼时水势漫滩。从何勘办。是以降旨交琦善再行妥筹。择其尤为紧要者首先施工。原期速收束水攻沙之益。俾黄水日见消落。清水可以畅出敌黄。庶河漕可以迅复旧制。本日陈中孚所奏修筑二堤。为高堰重门保障。并称旧有三堤。地势本高。取土甚近。以视二堤办理较易。且距大堤稍远。积水足资容纳。是二堤较之碎石护堤、取效甚速。似有把握。惟二堤筑后。以为大堤之保障则可。何以该漕督即称本年可以开放御黄坝、使回空南下。其意不过因二堤既有擎托。不虞大堤失事。尽可放心蓄水。不知彼时清水蓄足。而黄水仍未消落。又何能竟开御黄坝、使之倒灌。亦不可不测量形势之高下。通盘熟计。至碎石坦坡。原为保护堰工。充蓄湖潴起现。需费五百余万金。尚其事之小者。惟必五六年而后竣工。即使如式镶办。可资捍御。大堤可以无虞。而此数年间。河底无清水刷涤。岂不日益增高。是清高而黄亦愈高。将从何收刷沙之益。而数百万帑金。轻付洪流。毫无实效。糜帑误漕。已为不可。且黄河中段。因上年倒灌过甚。以致淤高。此时若不亟为疏治。将来耽延日久。积成铁板沙。更难办理。琦善前与严烺会摺奏请兴办。经朕复饬筹议。昨祇据严烺覆奏、以为必应兴筑。并声明与琦善意见不同。而旬日来亦未据该督将因何不同之处陈奏。琦善畀任两江。有兼辖河务之责。无可推诿。不得因有前奏稍为回护。年来河漕交敝。盘坝剥运。及试行海运。均属病帑病民病丁。祇可为一时权宜之计。来年断不能照此办理。琦善接奉此旨。务当通盘筹画。先其所急。如何使黄水渐次消落。湖水可以敌黄。不但本年回空南下。必须开放御黄坝令其遄行。即明年重运北来。亦须照常启坝经行。方为妥协。上年冬间。缘有碎石坦坡迂远之议。困循至今。现在桃汛将届。不得再行观望。致失事机。琦善总当早为定断。勿因京外浮言。稍形迁就。朕委心任用。亦不为遥制也。陈中孚摺、著钞寄阅看。琦善妥筹定议。即由驿覆奏。将此由四百里谕知琦善、并谕严烺、陈中孚、知之。　　

○湖北按察使岳祥、因病解任。调四川按察使兴科、为湖北按察使。以前任四川按察使吉恒、署按察使。　　

大清宣宗效天符运立中体正至文圣武智勇仁慈俭勤孝敏成皇帝实录卷之九十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。二月。癸丑朔。谕内阁、御史陈肇奏、请饬禁盐商浮舂盐斤一摺。盐务积弊已久。近年屡经严缉私枭。官引仍未畅销。如该御史所奏山东盐引。每引浮舂多至三五十斤至百余斤不等。通计山东每年五十万引。多舂五千万斤。抵官引二十余万道。一经控告。或将盐包戮漏。或浇水渗消。官吏得规袒护。一省如此。各省恐亦不免。果有此弊。必当严行剔除。著山东巡抚认真饬禁。并著有盐省分之督抚盐政运使各官严行查办。嗣后销引不畅。即将掣盐各官从重议处。查出商人浮舂斤数。亦著照私盐例治罪。务令浮舂之弊。与私枭并除。以肃鹾政。　　

○以山西按察使邱鸣泰、为湖北布政使。安徽庐凤道戴聪、为山西按察使。　　

○甲寅。遣官祭先医之神。　　

○礼部奏、贵州通省朱卷。卷面均未填写名次。此条例无议处明文。据覆勘大臣声明该省朱卷。既经填写姓名。墨卷上亦已填写名次。至朱卷上未经先填名次。虽无关弊窦。究属疏漏。正副考官、应照遗漏舛错例各罚俸一年。从之。　　

○乙卯。遣官祭文昌帝君庙。　　

○上以祭社稷坛。自是日始。斋戒三日。　　

○丙辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○引见各衙门保送御史人员。得旨、周炳绪、孙兰枝、蒋泰阶、孙善宝、陆经烜、李鹏、姜梅、万启畇、王琦庆、达镛、俱著记名以御史用。　　

○喀什噶尔参赞大臣庆祥奏、连日接常德来信。探得张格尔、汰劣克拜巴哈什各逆首。均在托古斯托罗一带地方藏匿。前此助逆之布噜特等。均未分散。大雪封山。未能远窜。当即飞札常德等、于此等外夷出入之际示以大方。尤必密加访察。无使得知虚实。现已交代清楚。即兼程前往。悉心筹办。期于净绝根株。得旨、言何容易。以常德之为人。真不值告以此等机宜。汝已起身前去。约计二月望前总可到彼。朕心稍慰矣。汝务要尽心尽力。相机诱捦。可以威临之者。即遣将出师。切不可轻听浮言。妄行举动。前鉴不远也。懔之勉之。　　

○调工部左侍郎博启图、为户部左侍郎。以总管内务府大臣阿尔邦阿、为工部左侍郎。　　

○以印务参领左廷桐、为镶白旗汉军副都统。　　

○调乌噜木齐绿营官兵五百名。马五百匹。赴喀什噶尔差遣。　　

○丁巳。祭先师孔子。遣大学士蒋攸铦、行礼。　　

○谕内阁、兵部奏、吉林双城堡。道光四年移驻京旗车价。核与定价原奏不符。请仍令造具各站程途里数细册核销。系照定例办理。惟关外道里绵长。与内地不同。所有道光四年车价。著加恩准其每辆给银一两。造册报销。该部知道。　　

○又谕、韩克均奏、盐井卤不敷煎、请变通拨补一摺。云南安宁井。上年奏销道光四年分课款。除销解外。短徵银一万七千七百七十五两零。该省在于黑盐井子井徵解溢销项下。拨补银六千两。实参欠银一万一千七百七十五两零。经部议骏。兹据该抚查明、各井卤水盈缩靡常。不得不通融挹注。历年奏销短徵各井。虽将别井溢销银两匀摊拨补。仍照该井原短分数开参。责令照数趱煎赔缴。所补之项。并不开除。与拨补之义不符。且短徵各井。由于卤短不敷。势难定限趱补。自应量加调剂。加恩著照所请、所有安宁井短徵道光四年课款。准将册造拨补银六千两。于原短数内开除。其未完银一万一千七百七十五两零。仍核计分数参处。限满无完。即照原参银数著赔。嗣后奏销。如以溢课拨补缺额。准将所拨之数。于短徵数内开除。核计未完分数若干。按限开参赔补。其已拨银两。免其并计参赔。该部知道。　　

○以刑部右侍郎昇寅。为国史馆清文总校官。　　

○以越南境内夷匪安静。撤云南开化留防兵一百名。土练七十五名。从署总督韩克均请也。　　

○戊午。祭大社。大稷。上亲诣行礼。　　

○谕内阁、朕此次恭谒西陵。启銮后。著派大学士托津、协办大学士尚书英和、汪廷珍、尚书卢荫溥、留京办事。　　

○晚云南铜厂民欠无著工本银。　　

○己未。孝淑睿皇后忌辰。遣官祭昌陵。　　

○谕内阁、昆明湖战船二只。现俱曹□少朽。著即裁撤。其水师营应裁实缺千总三员。听其自便。如该弁等愿回本省。即咨回原籍营伍当差。傥不愿回籍。即交内务府酌议应拨何处。奏明办理。其水手四十八名。在京已久。现有二百七十余名口。若仍遣回原籍。转致失业。著加恩交内务府酌量安置。妥议具奏。于奉宸苑等处水手差使挑补钱粮。以示体恤。　　

○旌表守正捐躯直隶武强县民王保太妻杨氏。　　

○庚申。以举行仲春经筵。遣官告祭奉先殿。传心殿。上御文华殿经筵。直讲官文孚、汪廷珍、进讲论语众恶之必察焉众好之必察焉。讲毕。上宣御论曰。知人则哲。千古其难。天下品类最繁。性情各异。要不外恶与好两端。而一言乎恶与好。即美恶之所由分。用好用恶之所由判。此其中正有难言之者已。夫不容昧者。即物而存之理。最易淆者。因物而付之心。使两人于此。一为众所恶。一为众所好。所恶者。或贱恶。或傲惰。固已。若其人迂远而阔于事情。矫立不逐于流俗。所谓举浊独清也。未可因众恶而置之。所好者。或亲爱。或畏敬。或哀矜。似已。若其人色庄貌为君子。乡愿乱德之真。所谓作伪日劳也。亦未可因众好而忽之。更或巧诈百出。投恶与好者以喜怒。而饰美与恶以矫情。有知人之责者。尤不可不严以察之。务使宵小无所行其术。君子得以尽其长。庶几渐跻正直之风。而弭阿谀之习。孔氏之言。可深长思也。直讲官松筠、王宗诚、进讲书经罔以侧言改厥度。讲毕。上宣御论曰。经言齐家治国平天下必本于修身。诚以身也者。所以为度者也。守先王之法。布彝伦之叙。四海之所具瞻。万方之所以丕应也。苟不审夫视听以杜非礼。将以邪巧之言易其常度。政治其何足观耶。旨哉成王命蔡仲曰。罔以侧言改厥度。试详绎之。人君端拱九重之上。四岳三涂。既已云远。欲周知小民之疾苦。非询事考言不为功。然其身不正。虽令不从。故必先正其身。而身正又非徒托诸空言。是在资乎献纳。且夫君子辞寡。小人言甘。寡则难入也。甘则易惑也。彼善为甘言者。必且百计思维。或托以无心。或假诸公论。始则呐呐如不能出诸口。既且侃侃而谈。使人不及觉察而入其术中。而此身遂放逸而不顾。则侧言之为害。岂浅鲜哉。上之人执两用中。断之以义。不为人欺。即不以自欺。孔壬是屏。纷华不尚。合四海为一家。历百年如一日。行见风气蒸蒸。日臻上理。朝野咸仰其成。人民默受其福。其在书曰。儆戒无虞。罔失法度。传曰。思我王度。式如玉。式如金。诗曰。视民不佻。君子是则是傚者。此物此志也。而顾可忽乎哉。礼成。上幸文渊阁。赐讲官及听讲诸臣茶。复赐宴于本仁殿。　　

