<!-- { "loadSidebar": true } -->
○留京王大臣等奏、本日卯刻突闻大行皇帝龙驭上宾。惨恸悲切。得旨、兴言及此。五内如焚。又奏、皇上至孝性成。受大行皇帝付托之重。跪求节哀。批、才疏德薄。哀惧日增。圣恩深厚。甚惧有辜付托之重。惟赖尔王大臣辅弼藐躬。勉求治道。同心同德。仰承遗训。朕之至愿也。又奏、保摄圣躬。上慰大行皇帝在天之灵。下答天下臣民之望。批、曷敢当此。又奏、查得内务府有乾隆年间备用楠木梓宫一分。向系拆散收贮。便于包裹。行走可期迅速。并将梓宫外椁包妥。于本日午刻自京起程。批、办理甚好。又奏、梓宫内应用各件。俱已检齐。恭赍赴园与惇郡王五阿哥同看。批、想必恸绝矣。　　

○留京办事大臣英和奏、上年奉宸苑岁修时。巳将观德殿大殿及围房均经黏修。现在尚为整齐。得旨、如有应修处所。及时修理。寻奏、宫门殿座。敬谨油画见新。地面墙垣。一律修饰。报闻。　　

○兵部议奏、广东三水等县内河添设巡船官兵。前经户部酌议裁撤。今据两广总督阮元奏、该县地方河道。港汊纷歧。若概行裁撤。恐有疏虞。应如所请、将原议添设巡船九只弁兵一百三十员名。裁去巡船五只兵丁七十名。余仍酌留。以资防守。又南海县黄鼎司属之上下滘五处河道。俱属紧要。必须设卡。添兵协防。请将该五卡原派营弁五员兵丁八十名。裁减兵丁四十名。仍留四十名。以备巡缉之用。从之。　　

○直隶总督方受畴奏请节哀。得旨、此是朕大不孝之时。孺子之慕。何益之有。深恐孤负遗命。日惧一日。尔封疆大臣务宜追感恩仁。以辅藐躬。又奏、沿途芦殿桥梁道路。敬谨督办。务期诸臻妥协。批、不可作为空谈。　　

○壬午。谕内阁、内务府大臣向系六人。现在共有七人。那彦宝时有出差事务。著无庸兼内务府大臣。　　

○又谕、延丰奏、盐课奏销恳恩展限一摺。淮北商力素称疲乏。近值豫皖各省口岸被淹。纲引益形积滞。著照该盐政所请。将己卯纲淮北纲食引盐、并带运乙丙纲引盐课钱粮。展至辛巳年二月奏销。其庚辰辛巳两纲带运乙丙纲引钱粮。并展至壬午年二月奏销。至壬午纲奏销。仍归原限。以符定例。　　

○命惇亲王绵恺、管雍和宫事。仍借用中正殿印信。瑞亲王绵忻、管武英殿御书处繙书房事。　　

○以镶红旗汉军都统孟住、兼内大臣。赏总管内务府大臣和世泰、都统衔。仍在紫禁城内骑马。　　

○癸未。奉皇太后懿旨。我大行皇帝仰承神器。仰育寰区。至圣至仁。忧勤惕厉。于兹二十有五年矣。本年举行秋狝大典。驻跸避暑山庄。突于二十五日戌刻龙驭上宾。惊闻之下。悲恸抢呼。攀号莫及。泣思大行皇帝御极以来。兢兢业业。无日不以天下国家为念。今哀遘升遐。嗣位尤为重大。皇次子智亲王、仁孝聪睿。英武端醇。现随行在。自当上膺付托。抚驭黎元。但恐仓猝之中。大行皇帝未及明谕。而皇次子秉性谦冲。素所深知。为此特降懿旨。传谕留京王大臣驰寄皇次子、即正尊位。以慰大行皇帝在天之灵。以顺天下臣民之望。上奉懿旨。怆感靡极。恭摺覆奏。本月二十五日皇父圣躬不豫。至戌刻大渐。子臣震惊哀恸。五中摧裂。昏迷失据。维时御前大臣、军机大臣、内务府大臣、恭启鐍匣。有皇父御书嘉庆四年四月初十日卯初立皇太子旻宁朱谕一纸。该大臣等合词请遵大行皇帝成命。以宗社为重。继承大统。子臣逊让。至再至三。该大臣等固请不已。本日恭奉懿旨。命子臣即正尊位。皇父皇母恩慈深厚。子臣伏地叩头。感悚不能言喻。惟是子臣德薄才疏。神器至重。实深愧惧。惟有勉力图治。以期仰副恩命。谨将鐍匣所藏皇父朱谕、恭呈懿览。谨缮摺覆奏。恭谢慈恩。伏祈圣母皇太后懿鉴。　　

○上复恭摺请皇太后安。　　

○谕军机大臣等、本日朕奉到皇太后懿旨。谨具摺覆奏。另摺请安。恭奉大行皇帝朱笔一纸。特封交留京王大臣、随摺恭呈。皇太后慈览后、仍奏请皇太后发交留京王大臣祗领。即行固封寄至热河恭缴。将此由五百里谕令知之。　　

○大学士明亮等奏、本月二十七日、惊闻大行皇帝龙驭上宾。呼抢悲号。不知所措。伏思本月十八日。道旁跪送銮舆。仰见圣体康强。一如平昔。得旨、在京扈跸者、公同瞻仰。猝然不幸。遭此大故。实朕之大不幸大不孝也。又奏、圣躬仰承付托。至大至重。批、大行皇父遗旨。顾命大臣推戴。万不得已。深惧才疏德薄。恐辜付托之重。惟赖尔诸大臣。上感在天仁德。下以匡朕之不逮。以保我大清亿万年之基业。又奏、皇上大孝性成。仰求节哀。以上慰大行皇帝在天之灵。下顺薄海臣民之望。批、言及上慰在天之灵。则朕悚惧无地矣。　　

○命给假在籍前上书房行走翰林院侍讲秦承业来京。　　

○命巴里坤领队大臣果齐斯欢回京。以头等侍卫伊丰额、为巴里坤领队大臣。　　


大清宣宗效天符运立中体正至文圣武智勇仁慈俭勤孝敏成皇帝实录卷之二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

嘉庆二十五年。庚辰。八月。甲申朔。卯时。上诣几筵前、行朝奠礼。辰时。上恭视大行皇帝、升吉轝于烟波致爽殿。阶下跪送。即趋诣澹泊敬诚殿后檐下。恭迎大行皇帝吉轝。敬视大殓毕。奉安梓宫于澹泊敬诚殿。上恸哭失声。擗踊不巳。既殓。行奠献礼。每日供膳致祭。百官齐集举哀。如前仪。　　

○上以大行皇帝大殓礼成。具摺恭奏皇太后。皇父大行皇帝、于八月初一日辰刻。巳升梓宫。大殓事宜。俱敬谨备办妥协。谨此奏闻。仰慰慈怀。并将仪注单。恭呈懿览。再本日寅刻、和世泰巳到热河。恭传圣母皇太后懿旨训诲。子臣跪聆之下。字字铭泐肺腑。永矢弗忘。现遭皇父大行皇帝大事。皇母悲伤罔极。惟求加意节哀。保重慈躬。子臣孺慕之私。庶几稍释。谨一并覆奏。伏祈懿鉴。　　

○又奏。和世泰赍到圣母皇太后恩赏鼻烟壶一件。子臣叩头祗领。恭谢慈恩。　　

○又另摺请皇太后安。　　

○谕内阁、嘉庆四年皇祖考高宗纯皇帝大事。皇考曾遵雍正十三年成例、停止各省将军、督、抚、提、镇、藩、臬、及盐、关、织造等、来京叩谒梓宫。今大行皇帝在山庄升遐。梓宫回京。除热河都统、直隶提督、本在热河。直隶总督、藩司、长芦盐政、密云副都统、马兰镇总兵、沿途各有差使外。其余直隶各大员、俱不必前来。各省将军、督、抚、副都统、提、镇、城守尉、并盛京侍郎、奉天府尹、及西北两路将军、大臣、并学政、盐政、织造、关差等、均不必奏请前来。致旷职守。各该将军督抚提镇等、受皇考深恩。惟当竭诚尽职。以期无负委任。不在仪节虚文也。将此通谕知之。　　

○谕军机大臣等、本月初一日辰刻、大行皇帝已升梓宫。一应事宜。业巳办理妥备。朕谨具摺、奏知圣母皇太后。并请安摺一件。著留京王大臣、即交总管太监、恭呈慈览。将此谕令知之。　　

○又谕、本日大行皇帝已升梓宫。即日奉移回京。方受畴、现巳起程前来。著将沿途桥梁道路。敬谨察看。桥梁须一律宽平坚稳。其道路窄狭处所。最关紧要。或有可绕越之处。即饬令赶紧修垫。或无道可绕。应如何设法行走。务须慎重筹办。期于万分安妥。是为至要。将此谕令知之。　　

○又谕、奉移大行皇帝梓宫回京。入关以后。即系霸昌道所属境内。沿途桥道。最关紧要。现已有旨。谕令方受畴、慎重督办。著传谕龄住、令其即日遍历境内道路。逐细察看。桥梁必须宽平坚固。跸道必须宽展。如有山径窄狭处所。有可绕越者。赶紧修垫。无可绕越之处。应如何设法行走。总须妥协筹办。梓宫经过。万分安稳。是为至要。　　

○命兵部侍郎阿克当阿、管雍和宫事。　　

○乙酉。谕内阁、朕受皇考大行皇帝鞠育顾复深恩。昊天罔极。圣寿虽年逾六旬。天体丰腴。精神强固。朕宫庭侍奉。正幸爱日方长。期颐可卜。本年巡幸滦阳。朕沿途随扈。圣躬行健如常。跸途偶感暍暑。仍登陟弗倦。乃遘疾三日。遂至大渐。朕抢地呼天。追攀莫及。敬惟皇考临御二十五年。荡平寇乱。绥靖兆民。宵旰勤劳。曾无一日稍纾圣虑。薄海臣黎。仰荷仁帡。共享昇平之福。今銮辂巡方。不数日之间。猝遭大故。龙驭上宾。凡有血气者。悲哀感恋。罔非出于至诚。况朕之受恩深重。万倍恒常者乎。钦奉皇考遗诏。丧服仍依旧制。二十七日而除。朕心实所难安。惟有恪遵古制。敬行三年之丧。庶几稍尽哀慕之忱于万一。其天下臣民。仍照定例行。著王大臣会议具奏。　　

○又谕、阿那保、百顺、前充皇考顶马差使。今朕若令仍供旧职。朕心实为不忍。所有顶马差使。阿那保、百顺、著无庸充当。博多欢、亦著无庸压马。　　

○又谕、据阮元等奏、越南国王阮福映身故。该嗣阮福晈、遵例缮表告哀。并遣陪臣诣阙叩陈。该陪价现于关上候命一摺。越南国、备位藩封。今该国王身故。遣使告哀。自应令其恭诣阙廷。著该督等、即传旨准令该陪臣入关。所有袭封各事宜。届期再行查办可也。　　

○仪亲王永璇、成亲王永瑆、覆奏、臣等遵于京外第一芦殿、恭接梓宫。惟求皇上至孝哀恸之情。稍自节抑。得旨、即在京外第一芦殿恭迎。又批、朕实不幸不孝之至。愈思愈惧。惟赖诸伯。随时随事。殚心指导。以期藐躬庶无大悔。　　

○步军统领英和奏、自七月二十七日、惊闻大行皇帝龙驭上宾之信。每日分赴旗营各门。逐处弹压查访。其应行安设激桶、费延吉、及一应传禁各事宜。俱已妥办。并严拏各处造言生事、不守法度之人。得旨、细心之极。实不负皇父委任。又奏、今逾三日。京城内外。均属安静。仍督饬所属、加意巡查。批、办理得法之故。应当始终如一。　　

○命御前侍卫禧恩、在御前大臣上学习行走。御前侍卫阿那保、为内大臣。以正白旗满洲副都统安福、正蓝旗护军统领阿彦托克托、头等侍卫博多欢、为御前侍卫。　　

