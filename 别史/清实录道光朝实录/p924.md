<!-- { "loadSidebar": true } -->
○谕内阁、前据御史杜彦士奏、倭什讷等派往朝鲜册封。兵部滥应车辆。请旨饬查。旋据该部奏称、正副使等所用马匹。系属照例支领。实无滥应情事。复降旨令琦善查明通州接到兵部勘合传牌。有无车辆。首站曾否滥应。兹据该督奏、兵部给发勘合传牌。实止填注应付马匹、及赏赐?缎车辆。其行李车辆。系该使臣自雇带往。该州未奉行知。无车更换。核对号簿均属相符等语。此次该正副使等所用车辆。既经查明并非由兵部及沿途州县滥应。著毋庸深究。惟是奉差各员。或于沿途额外需索车辆。或州县滥行承应。或办差家人藉端勒派民车。均所不免。嗣后各督抚遇有出差人员过境。务饬所属验明勘合传牌。按例应付。傥钦差例外需索。沿途滥应。即严行参奏。如查有指称差使名目。藉端勒派。著即严拏惩办。其出差各员。尤当约束家人。留心查察。如有私向驿站多索车马情弊。即行拏交地方官审明治罪。不得稍存徇稳。以肃邮政而绝弊端。　　

○壬辰。上御山高水长。赐王公大臣蒙古王贝勒贝子公台吉及外藩使臣等食。　　

○癸巳。予故休致都统阿那保祭葬。赏银二百两治丧。谥勤勇。　　

○以清查屯田出力。予江西知府汪云任等议叙有差。　　

○甲午。孝穆皇后忌辰。遣官祭陵寝。　　

○以正蓝旗蒙古副都统双德、署镶白旗护军统领。镶黄旗汉军副都统于兆祥、署正红旗满洲副都统。　　

○乙未。谕内阁、御史袁玉麟奏、请买补仓谷一摺。据称东南各省。前因频年荒歉。赈贷平粜。仓谷缺额颇多。比年以来。虽庆丰登。而谷价尚昂。即有买补。未能足额。上年东南各省。俱登大有。江西省米价每石银一两一二钱不等。谷价每石银五六钱不等。此外江南浙江湖广四川广东等省。价值微有不同。均各平减。粮价之贱。为十余年来所未有。若不乘时办理。恐将来价值一昂。仓庾必致久缺等语。各省常平仓谷。原宜于丰稔之年。随时买补。以备缓急之需。但各省情形不同。应买粮石。多寡亦异。著江南江西浙江等省各督抚体察情形。应如何酌定章程、采买足额之处。妥议具奏。寻两江总督陶澍等奏、常平仓储。关系民食。请俟秋成采买。江西巡抚裕泰奏、近年江西各属短缺仓谷。已采买十分之八。未买之谷。尚不甚多。应俟本年秋收后勒限买补足额。浙江巡抚乌尔恭额奏、浙省短绌仓谷。共五十七万余石。俟年谷顺成。赶紧陆续买补。均报闻。　　

○又谕、耆英奏、查明发商生息情形一摺。热河芳园居库存银十三万一千两。前经文庆、耆英等、奏请发商生息。兹据奏称、该商等日久恐有拖欠情事。请将此项银两解交内务府。转交长芦盐政发商生息。以备热河园庭修工之用。著内务府大臣议奏。寻奏、长芦商力疲乏。与其发交该商生息。不若运京归并封贮。以昭慎重。得旨、毋庸解京。即留为该处园庭官兵俸饷之用。　　

○丙申。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○谕内阁、向来察哈尔牧放马匹。每遇出青。由京派副都统前往稽察。该员既无专办之事。日久徒成具文。著自今岁为始。此项差使。即行裁撤。届时毋庸请派。所有该处牧群事宜。著责成察哈尔都统副都统督同总管侍卫、认真经理。遇有出青回青之时。著遴派妥员、前往照料收放。并另派干员、不时加意稽察。务使牲畜足额。一律膘壮。傥日后查有疲瘠倒缺各弊。惟该都统副都统是问。　　

○以工部右侍郎恩桂、都察院左副都御史王玮庆、知贡举。　　

○丁酉。朝鲜国王李焕、遣使表贺万寿冬至元旦三大节。并谢册封王妃恩。增贡方物。命例外贡物。留抵下次正贡。赏赉筵宴如例。　　

○暹罗国王郑福、遣使表贡方物。赏赉筵宴如例。　　

○戊戌。上诣绮春园问皇太后安。　　

○调贵州提督祝廷彪、为浙江提督。云南提督余步云、为贵州提督。四川提督齐慎、为云南提督。以四川建昌镇总兵官张必禄、为提督。　　

○予故浙江提督李国栋祭葬。谥襄恪。　　

○己亥。以正白旗蒙古副都统盛贵、署正蓝旗护军统领。　　

○以刑部左侍郎恩铭、兼正白旗汉军副都统。调正黄旗蒙古副都统关圣保、为正红旗满洲副都统。以散秩大臣恩华、为正黄旗蒙古副都统。　　

○以镶蓝旗蒙古副都统成凯、为库尔喀喇乌苏领队大臣。　　

○辛丑。上诣大高殿行礼。　　

○还宫。　　

○谕内阁、给事中郑世任奏、请派员巡查五闸一摺。向来分巡五闸。祗有顺天府所派巡役十二名。并无专员督率。抽查御史。虽每月亲赴五闸抽查。催趱船只。至沿闸各村庄。如有船户偷漏等弊。未能稽查周遍。嗣后南粮抵通时。著顺天府府尹遴派妥员、分闸督役昼夜巡查。以重漕粮而昭严密。　　

○壬寅。孝仪纯皇后忌辰。遣官祭裕陵。　　

○兵部议奏、嗣后满汉世职职任内有行止不端。因私罪革职者。将世职一并革退。另请承袭。若因公罪即照溺职例革职者。恩骑尉革去职任。准留世职。云骑尉以上。世职应留应革。于议处时照例声请。至八旗世职。向无随标学习之例。其汉世职发标学习之员。如系未经保送者。令该督抚于展限期满后。察其不堪造就。即勒令回籍。另议承袭。如系期满随营候补之世职。除行止卑污、革退另袭外。其有弓马生疏。营伍未谙。并无别项劣迹。革去随营候补。仍留世职。支食半俸。以示区别而免牵混。从之。　　

○以吏部左侍郎陈官俊、礼部右侍郎吴文镕、工部右侍郎廖鸿荃、署经筵讲官。　　

○礼部议准、安徽巡抚色卜星额疏报、采访婺源县贞节妇女洪汪氏等三千一百十一口。灵壁县方何氏等三百四口。请各建总坊旌表。从之。　　

○旌表守正捐躯河南商城县民杨碧妻余氏。　　



大清宣宗效天符运立中体正至文圣武智勇仁慈俭勤孝敏成皇帝实录卷之三百六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十八年。戊戌。二月癸卯朔。谕军机大臣等、据祥康奏、派员查讯移驻双城堡镶白旗满洲闲散托林、呈递包封一案。查明托生等并未赴京控诉。并据协领复春等禀称、该处移驻京旗。均各得所。托林所控。实系妄生希冀。恳改各款。均与原奏不符等语。双城堡移驻京旗。安居乐业。托林妄逞己见。捏称有人在京呈诉。希图准理。情殊狡诈。著该将军于解到时。悉心研讯。从严定拟具奏毋稍宽纵。以儆刁健。将此谕令知之。　　

○又谕、本日据都察院奏、陕西沔县武生王尊信等具控党衿叠抢、丛殴毙命等情。已明降谕旨交富呢扬阿审办矣。据王尊信供称、与增生向登云之胞兄向永幅、行运柴木生理。经劣生杨钟麟、串嘱多人控告。该县知县起意婪索。议罚大钱一千串。递议减价。如不允缴。即禁止柴木下河。旋经杨钟麟聚众鸣锣截抢。将向永幅殴毙。该县概不究问等语。知县为亲民之官。如向永幅等所运木植。例所不禁。自应听其运行。傥属违禁。即当照例办理。何得始而婪索。继且密嘱刑书陈德秀唆使劣衿杨钟麟等纠众抢夺。及至向永幅被殴致死。概不究问。反将该犯等全行释放。如果所控得实。该县知县贪鄙殃民。亟应惩办。以儆官邪。著富呢扬阿提集全案人证。严行审讯。务得确情按律定拟具奏。毋稍徇纵。将此谕令知之。寻奏查李跟沅捞取河内漂流柴木。被向永幅殴伤。该犯拾石回掷。致伤向永幅身死。依斗杀律拟绞监候。王尊信与向永幅违禁放柴。因被杨钟麟等控阻。先后砌词妄控。嗣向永幅被殴身死。诬指杨钟麟等喝殴。依诬告人死罪未决律杖一百流三千里。加徒役三年。该县知县达纶、不准向永幅等放柴。系为保卫民田起见。断令捐钱三百千。充作书院膏火。讯非贪婪入己。惟于向永幅违禁放柴。并不照例发落。饬令捐钱了事。藉案勒罚。实属违例。请交部议处。下部议。从之。　　

○命协办大学士署直隶总督琦善、为大学士。云贵总督伊里布、协办大学士。仍各留总督任。　　

○修浚山东运河、泇河、捕河、上河、泉河、五厅石工闸座。并官堤引渠。从河道总督栗毓美请也。　　

