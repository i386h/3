<!-- { "loadSidebar": true } -->
○庚辰。谕军机大臣等。昨因吉林摊扣兵饷。帮贴京员。当降旨将祥康革去将军。赏给蓝翎侍卫。作为库伦办事大臣。以示惩儆矣。此项摊扣饷银。据祥康回奏、曾经咨行各副都统衙门等语。当该将军定议行咨时曾否与该副都统商酌会衔。抑系祥康一人私见。辑瑞竟未闻知著辑瑞明白回奏。将此谕令知之。　　

○又谕、前据云南猛缅厅回民马文昭、以回民被杀。文武官员挟嫌不救等情。来京呈递封章。已降旨交桂良提讯核办矣。本日复据都察院奏称、云南顺宁府缅宁厅回民马发科、以挟嫌纠杀等词。赴该衙门具控。又经明降谕旨交桂良亲提严讯。该督甫经到任。无所用其回护。著遵照前旨。务将所控各情。逐一秉公研讯。其呈内所称控经督抚拏究一百余犯。魏知府一味偏袒。竟以汉回械斗。朦详完案一节。是否实有其事。务当查讯明确。据实具奏。不准稍有含混。将此谕令知之。　　

○都察院议奏、给事中汪报原奏、京城钱铺。定例五家互保。请饬顺天府照嘉庆十五年旧设者免报、新开者取保之例。于开设之始取保。不必两县加结。关闭时著落追赔。城内者册咨步军统领。城外者册咨五城御史。一切开闭条例。顺天府始终其事。如有关闭逃走。咨查本籍该地方官不认真查拏。请定处分。得旨、著依议行。至钱铺关闭逃走。咨查本籍。该地方官不认真查拏。亦应酌定处分。著吏部议奏。寻议、该地方官不认真查拏。如系失察差保捏禀。罚俸六个月。如系故意不发。含混咨覆。降一级留任。从之。　　

○以大学士潘世恩、协办大学士吏部尚书汤金钊、刑部尚书祁＜?土贡＞、工部尚书廖鸿荃、都察院左都御史沈岐、刑部左侍郎麟魁、王植、礼部右侍郎冯芝、为殿试读卷官。　　

○辛巳。策试天下贡士吴敬羲等一百八十人于保和殿。制曰。朕寅绍丕基。勤求上理。兢兢业业。夙夜不敢康。二十年于兹矣仰荷昊苍垂佑。列圣诒庥。海宇乂安。黎民康阜。持盈保泰。广益集思。尔多士拜献先资。对扬伊始。冀聆谠论。式赞大猷。三易名于何代。重卦画于何时。乾坤言学。有圣贤之分。泰卦九二。备保泰之道。能陈其义欤。尧典舜典。何人所分。人心道心。何书所引。康诰酒诰。何以疏其职官。多士多方。何以解其篇次。行苇言射。果祭欤。臣工噫嘻。果戒农官欤。长发。禘欤洽欤。出车王命。殷欤周欤。周公作颂。何以有康昭以后之诗。仪礼体解豚解之分。膳酒散酒之用。能详其说欤。周礼乡大夫乡射五物。能证以仪礼欤。月令中星。何以与尧典异。加王于正。岂是好古不作之心。谓一为元。恐非大始正本之意。释春秋者。岂容参以臆见欤。汉书言秦并天下。币为二等。而珠玉龟贝银锡之属不为币。孝武始造白金三品。寻废不行。是上下通行之货。壹皆以钱。未尝用银。唐时有禁断采银之诏。度支岁计。有粟布绢绵及钱而无银。盖银以充贡。不以为赋也。以银为币。始于何时。行于何地。铸银之式。轻重不同。所值亦异。厥后银日贵。钱日贱。民间但以银论价市易。能详其源流迁变欤。周官司市。无征而作布。郑注谓金铜无凶年。因物贵。大铸泉以饶民。说者谓泉始盖一品。周景王铸大泉而有二品。然观单穆公所称子母相权。岂一品欤。论钱法者。若贾谊。若孔觊。若陆贽。能述其梗概欤。昔在神禹。浚浍距川。亦越成周。详田□□遂沟洫之制。沿及后世。河内资漳水之利。关中赖郑国之渠。秦汉以降。代不乏人。我朝定鼎燕京。居高御下。邦畿之内。巨川如滏阳、滹沱、清河、白沟、桑乾、潞河、滦河、支流如滱洺徐白。加之以淀泊水泉。未尝无可兴之水利乃每当夏秋淫潦。膏腴变为污泽。不重可惜欤。稽之元明。若虞集。若托克托。规画若何。邱浚大学衍义补。所讲求者何术。徐贞明潞水客谈。胪陈十四利。厥指若何。时议用之于永平一带。垦田至三万九千余亩。似有成效。而事卒中止。何欤夫水聚之则害。散之则利。弃之则害。收之则利。何以时其蓄洩。俾无旱涝之虞欤。用人之道。在乎知人善任。顾忠诈相似。贤奸易淆。鉴别不精。薰莸杂进。且人之材性。各有攸宜。廉静之儒。每不胜夫繁剧。方正之士。或不达于事机。善御者所以不废覂驾之马也。然僝功非不勤奋。而病在庸违。试可岂无才能。而恶其圯族。口对甚悉。无取捷给之长。敦厚少文。独许大事之属。骥称其德。又在此不在彼矣。夫智力有大小。用过其量则倾。时地有难易。任违其材则蹶。往往同此一人。而前后殊其巧拙。彼此异其功过。今将陶铸群伦。驱策英隽。用其长而去其短。称其分以尽其能。使人无弃材。官无废事厥道何由。夫研经训。以求实用。权食货以阜民生。讲疏浚以利农功。登俊乂以熙治绩。皆经邦之要道。立政之宏纲也。多士学于古训。通知时事。以敷奏为明试。毋泛毋隐。朕将亲览焉。　　

○谕内阁、前据御史石景芬参奏河南省各弊。当降旨饬令牛鉴确查具奏。兹据该抚查明巡抚两司。并无收受陋规之事。所延幕友。亦无收受规仪。祥符县知县邹尧廷、其弟邹廷桂、同在省会。众所属目。不敢有赌博情事。该御史原奏均毋庸议。惟原奏所指开局赌博之幕友地棍七名。除罗小峰查无其人。其余六名。俱已拏获。著牛鉴即督饬属员。分别讯究。按律定拟。务将诱赌窝赌各犯。从严惩办。俾知儆惧。嗣后仍当随时访查。以黜浮靡而励风俗。　　

○壬午。引见戊戌科散馆及补行散馆人员。得旨、此次散馆之修撰钮福保、林鸿年、编修金国均、业经授职。二甲庶吉士沈祖懋、恽光宸、李佐贤、郭沛霖、钱福元、方墉、梁国琮、王壔、刘定裕、丁嘉葆、钟音鸿、徐相、吴嘉宾、陈源兖、吴存义、仓景恬、金畇善、支清彦、段大章、王履谦、田雨公、吴吉昌、晏端书、朱右曾、龙元僖、何桂珍、毛鸿宾、宗室灵桂、曹澍钟、董似谷、戴鸾翔、李道生、俱著授为编修。三甲庶吉士时大杭、王东槐、李临驯、曾国藩、祁宿藻、但钟良、俱著授为检讨。梅钟澍、杨和鸣、著以部属用。宗室崇文、著以笔帖式用。杜浣、周祖衔、著以知县即用。　　

○山西巡抚杨国桢奏、查阅营伍情形。擡炮一项。每炮重五十余斤。一位需兵五名。未免笨重。臣父杨遇春、从前所演擡炮。每炮止需兵三人。甚为便捷。现已筹款制造二百位。每位重三十斤。发给各营演习。又乌枪一项。制造未能如法。现饬拣选如法改造。得旨、务须认真训练。期收实效。不可有名无实也。　　

○福建布政使吴荣光、年老休致。以山西按察使瑞元、为福建布政使。广东盐运使陈嘉树、为山西按察使。　　

○赏会试年老举人叶兰等十二名编修检讨学正职衔有差。　　

○癸未。以故扎萨克图汗玛呢巴咱尔子车林端多布、袭爵。　　

○甲申。上诣大高殿行礼。时应宫拈香。　　

○还宫。　　

○御乾清宫。召读卷官入。亲阅定进呈十卷甲第。　　

○谕内阁、前据御史重豫奏、新疆地方岁需官兵俸饷。请在南北两路每年添铸钱数万串。以资搭放。当经降旨著奕山等体察情形。是否可行。奏明核办。兹据奏称、回疆各城。近因铜苗不旺。设法觅采。未有成效。现在铜斤仅敷宝伊局春卯鼓铸之用。秋卯能否照常鼓铸。尚须查看情形。斟酌办理。实不能添铸钱文。该处近来商贾云集。贸易四通。银两并无壅滞。钱文足资流转。仍不急需添铸等语。所奏自系实在情形。著仍照旧办理。惟该处铜铅。现在既形短绌。布彦泰到任后务当督饬各城委员。留心相度。有可开采之处。实力采穵。以裕鼓铸。　　

○谕军机大臣等、祁寯藻等覆奏御史杜彦士条奏、漳泉械斗。结会毁坟。及私设铳楼一摺。览奏均悉。其应禁革查办各款。并严缉凶犯。分查属员讳匿等情。俱著照所议办理。务须从实从严。毋得迁就。至各乡私设铳楼。名为保守乡村。实则豫备械斗之用。此种恶习。亟应示禁。著邓廷桢分饬严查。一律拆毁净尽。又另片奏、同安县积善里旧有淫祠。著一并拆毁。其长泰县生员王磐等控告毁坟一案。著交该地方官秉公查办。又另片奏、被参知县陈偕灿、与黄爵滋系属同城旧识。著毋庸会讯。仍著祁寯藻等将被参同知龙大惇等各案。逐款查办。定拟具奏。将此各谕令知之。寻奏、讯明署淡水厅同知龙大惇、并无信任书吏胡海等交通舞弊、及添设差役骚扰乡民情事。惟另给差役功单。于乡民送挂匾额。不行禁止。并失察丁役诈赃宿倡。应交部议处。胡海吓诈乡民洋银。应发近边充军。门丁杨三、差役陈和、宿倡属实。问拟枷杖。下部议。从之。　　

○乙酉。上御太和殿传胪。赐一甲李承霖、冯桂芬、张百揆、三人进士及第。二甲殷寿彭等八十七人进士出身。三甲何其仁等九十人同进士出身。　　

○幸圆明园。　　

○诣绮春园问皇太后安。　　

○谕内阁、奉皇太后懿旨。静贵妃博尔济吉特氏、晋封皇贵妃。贵人乌鸦氏、晋封琳嫔。应行礼仪各该衙门按例办理。　　

○又谕、林则徐等奏、筹议添建炮台一摺。广东尖沙嘴一带地方。为夷船经由寄泊之区。又系该省船只东赴惠潮、北往闽浙要道。该督等相度情形。请于尖沙嘴及官涌两处、各建炮台一座。声势既相联络。控制亦极得宜。著照所议、赶紧建筑。以资防制。其尖沙嘴炮台。估需工料银一万七千九百五十一两零。官涌炮台。估需工料银一万四千四十六两零。准其在于商捐前山营生息银内动支给办。免其造册报销。又另片奏、新添靖远炮台兵丁一百五十名。操演大炮、及春秋两次操演。请照虎门所设各炮台一体发给口粮。每年共需银一百二十两。即在原定宽备经费项内按次散给。以示体恤。亦著照所议办理。　　

○谕军机大臣等、林则徐等覆奏曾望颜条陈一摺。览奏均悉夷情狡狯异常总不外牟利之一途。惟在彼之伎俩。百出不穷。而在我之控制。总宜坚定。恭顺者自未便与抗违者一同拒绝。以致良莠不分。现据该督等体察情形。相机妥办。断绝鸦片。实为扼要首图。前此大经惩创。该夷等万不敢明目张胆。运送入口。而私贩潜藏。夹带囤积。种种弊窦。在所难免。该督等务当水陆交严。趁此可乘之机。永将来源杜绝至汉奸接济淡水。或代为包庇运送烟土。尤应严密查办。毋稍疏懈。每年出口大黄茶叶。既据该督等奏称三年通融并计。示以酌中之道。仍当严查偷漏。毋令有名无实。将此谕知林则徐、怡良、关天培、郭继昌、并传谕豫堃知之。　　

○广东布政使熊常錞、因病解任。以陕西按察使梁宝常、为广东布政使。河南粮盐道李星沅、为陕西按察使。　　

