<!-- { "loadSidebar": true } -->
○免江苏阜宁、宿迁、海、沭阳、四州县旧欠额赋。　　

○丁丑。以工部尚书穆彰阿、兼署兵部尚书。定亲王奕绍、署镶白旗满洲都统。　　

○以驻藏办事大臣理藩院左侍郎郎惠显、为盛京刑部侍郎。未到任前。命盛京礼部侍郎凯音布兼署。转理藩院右侍郎常文、为左侍郎。以武备院卿容照、为理藩院右侍郎。　　

○正白旗领侍卫内大臣土默特贝子郡王衔玛呢巴达喇。因病乞假。赏假一月。命在游牧处调理。并颁赏人薓五两。　　

○戊寅。谕内阁、御史豫益奏、各省幕友盘踞舞弊一摺。外省官员。延请幕友。原为帮办案件。若如该御史所奏。近日作幕人多。一官到任。辄私相推引。营求荐举。遇有案件错误。该幕友等在上下衙门。互相回护。渐成积习。甚有不谙例案之人。亦复图荐。一切命盗案件。皆先包封到省到府。俟办稿寄回。再行详报。以致辗转迟延。本官规避处分。又复捏饰更改供状。更至勾串丁差。得赃卖批各情弊。即经控告。多置不理。或遇命盗重案。奉部文驳斥。京控平反。本官既已获咎。而幕友转得置身事外。积弊相沿。自应力加整饬。著通谕各直省督抚嗣后属员到省。不准荐举幕友。如有属员被参。革职降调者。并查究该幕友实有情弊。按律加等治罪。以杜朋比而肃吏治。　　

○驻藏办事大臣惠显等奏、向例西藏喇嘛式家。与番民一体当差纳赋。其实有劳绩。应免徭役者。由达赖喇嘛告知驻藏大臣、给票准免。近闻各商上有私给免票之事。应行严禁。以均劳逸。得旨嘉奖。　　

○以刑部左侍郎特登额、兼镶黄旗蒙古副都统。　　

○己卯。谕内阁、托津等会同刑部奏、审讯蔡绳祖等私雕假印。夥办假照。将已获案犯。先行定拟一摺。此案蔡绳祖、庞煐、任松宇、刘东昇、曾充捐纳房贴写。胆敢雕刻部监假印。私办贡监职衔封典文照。致冒名器。累月经年。得赃难以数计。且敢勾串贴写赏淳等、偷出稿件。窜改弥缝。藐法作奸。莫此为甚。现经托津等讯明、分别定拟。均属法无可贷。原未便稍稽显戮。惟案内尚有应须查讯之处。若将该犯等全行处决。转恐有不实不尽。蔡绳祖、庞煐、著先行处斩。派长龄、戴敦元、前往监视行刑。并传集六部书吏各数人。前往环视。俾共知儆惧。任松宇。刘东昇。二犯。著照拟斩决。暂留备质。一俟无可质讯。奏明即予处决。赏淳著绞监候秋后处决。赶入本年朝审情实办理。至户部捐纳房司员。既失察贴写私办假照。又于该犯等勾串书吏。偷稿扣换。漫无觉察。迨假底捐生加捐。率据偷改稿件批准。并不详查照簿库收。即有各省送到身家清白册结。亦从不核对。以致该犯等肆行无忌。现派汤金钊等详查稿案。俟查对明确。与失察之该堂官、及各该衙门应议各员、再降谕旨。分别惩处。　　

○又谕、已革复充神乐署司乐傅德兴、以修盖房间余賸木料。制棺售卖。违禁运出角门。现经军机大臣。会同刑部审明具奏。傅德兴等、俱照所拟办理。署正田平润、奉祀李德瑞、于傅德兴后院树株根盘。未经查出。俱著交部议处。其尖察私运棺木出售。及挑选傅德兴复充乐生之各该衙门堂司各官。并前经自请交部议处之太常寺堂官。俱著交吏部查取职名。分别议处。　　

○两广总督李鸿宾奏、崖州熟黎洪石光、黎那鸡、亚刀等、因收成歉薄。纠同黎夥。抢掠民村。洪石光。当被村人射伤身死。嗣经官兵围捕。黎夥均各解散。旋即投首。惟黎那鸡、亚刀、自知身干重罪。深藏山僻。经黎首高亚兴等、一并杀死。割耳呈验。该黎等投诚悔罪。情尚可原。除饬将强悍黎人照例惩处外。其余概行宽免。并申明旧定章程。饬令地方官择力能约束之人。承充黎总。严加管领。以免再滋事端。报闻。　　

○庚辰。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、奕绘著毋庸前赴东陵。所遗之缺。著宗人府另行奏派。　　

○辛巳。谕内阁、祁＜?土贡＞等奏、审拟影射滋事之仓场书吏一摺。此案何八即薛凤起、以早年退役书吏。辄敢逗留仓场。在现充书吏姚淳身后办事。代为主持渔利。并将姚淳付给饭银。私用一百二十四两。该犯系诈欺取财。情节较重。著加等发附近充军。姚淳。明知何八役满逗留。仍央其代办公事。知法犯法。著革去经承。杖六十徒一年。李火□善即李八、既知何八在姚淳身后办事。代为容隐。著杖八十折责革役。前任仓场侍郎松廷、邱树棠、失于查察。咎有应得。业经降补。毋庸再行交部议处。至该仓场衙门。于道光四年、奏请添派候补监督四员系声明令该员等主稿办事。所有该衙门稿件。即应责成专办。何以自六年以后。各委员因有差委。遂未于稿内列衔画押。如谓该委员等。既有差委。即不能兼顾办稿。则从前未设委员。岂竟一无差委。仓场衙门。事务殷繁自未便止凭书吏办理稿件。嗣后应如何责成委员专办稿案、查察书役之处。著保昌、吏致俨、妥议章程具奏。　　

○命贝勒奕绘、管理武英殿御书处。　　

○除山东冠县沙压地一百七十二顷十一亩额赋。　　

○壬午。谕内阁、耆英等奏、请酌定京控案件限制一摺。近年京控案件。健讼逞刁者、固属不少。而实在负冤者、亦所常有。总由各该管上司因循瞻顾。玩视民隐。自应酌定限制。以清讼源。著照所议、嗣后各州县审断不公。致令上控之案。著该管上司遵照定例。分别亲提委审。按律办理。概不得以关提人证。藉词延搁。傥日久不结。原告来京控诉。该步军统领衙门、先将原告讯明。曾否在本省某衙门具控。是否亲身勘问。取具切结。视案情轻重。应奏者于摺内声明。应咨者亦于汇奏摺内详细注明。并著各督抚将京控奏咨各案。查明原告在京所具甘结。是否虚实。如有捏称。即将原告治以诬告之罪。若实系各该衙门并未亲提。即由该督抚将违例之各该员、分别严行参处。无得视为具文。日久生懈。仍致有名无实。　　

○又谕、朝鲜国久列藩封。最为恭顺。天朝每于怀柔之中。曲示体恤之意。此次派往正副使。务宜恪守旧章。不准于例外收受仪物。该使臣差竣回京。路经奉天。山海关。著该将军监督等留心查察。如于正礼外多带仪物。即据实奏参。毋稍徇隐。　　

○命散秩大臣额勒浑为正使。内阁学士裕诚为副使。赐故朝鲜国世子李旲祭。　　

○予喀什噶尔阵亡前锋校穆隆阿、祭葬世职如例。　　

○修绥远城满洲演武厅。从将军昇寅等请也。　　

○癸未。上诣绮春园问皇太后安。　　

○谕内阁、乌尔恭阿等奏、查验运到临清甎。难以选用一摺。昌陵圣德神功碑楼工程。需用盖面海墁大甎。据乌尔恭阿等。将山东委员运到者。详加查验。甎质粗松。砂眼太多。难以选用。著照所请、即由京烧造澄浆城甎四万六千块。乘时备办。于今冬运送到工。明春铺墁。所需甎价运脚银一万三千七百十五两零。著于户部领用。工竣核实奏销。此项临清甎。若不砍去外皮。尚堪留作岁修墙垣之用。著工部即令该省委员、将已之到工、及未运到工之甎。全数运交易州工部。存贮备用。其该省烧造甎价。著在承办之员名下照数罚赔。不准开销。该部知道。　　

○又谕、阿尔邦阿等奏、滇铜不敷接济节年积欠甚多。请旨饬催一摺。滇省节年积欠铜斤。前据该抚咨称、沉溺挂欠一项。业经定案买补铜三十三万四千二百余斤。煎炼折耗一项。业经分摊买补二十二万八千三百余斤。均自道光十年起。分作五年。带解来京。其余尚有沉溺挂欠铜三十九万六千一百余斤。煎炼折耗铜五十五万九千七百余斤。未经买补。似此旧欠未清。旋有新欠日积月累。伊于胡底。著云贵督抚迅速催追。勒限完缴。逐年带解。以资鼓铸。毋任再有延宕。至现在宝源局库贮无多。滇员李秉钧等四运铜斤。仅敷来年二月之用。其余各运、何时到京。尚难悬定。诚恐有误鼓铸。向来委员领运京铜。逾限一二月以上者。分别降革。带罪管解。定例綦严。近年率多任意逗留。藉端扣除程限。幸免处分。相率效尤。疲玩已极。即著云贵督抚严饬领运各员、依限管解。毋得稍逾期限。并著沿途各督抚转饬地方官、督催各运员上紧趱运。傥无故迟逾。立即严参惩办。该督抚有心徇庇。一并重惩不贷。　　

○谕军机大臣等、本日乌尔恭阿等奏、查验山东委员运到临清甎。难以选用。已降旨饬令由京烧造。所有该省甎价。著在承办之员名下罚赔矣。临清甎为要工所需。该省接奉行知。自应如式妥为办理。何得以质性浮松、砂眼太多者。草率运送。本年夏间。曾降旨令将办理万年吉地工程所需临清甎。如式烧造。该抚务督饬承办之员。加工妥办。总须质地坚实。按照定例尺寸做法。烧造六十万块。自明年为始。陆续搭运。傥仍前草率。不但将价值责令赔偿。并将承办之员、严惩不贷。将此谕令知之。　　

○旌表守正捐躯江苏江阴县民任玉德妻陈氏。　　

○甲申。谕内阁、工部奏、查核富俊前在盛京将军任内。承办工程。未逾保固期限。仍应照例著赔一摺。各项坛庙殿宇工程。保固期限。工部于嘉庆二十年奏准。改为十五年。富俊承办各工。在奏定新例之后。自应遵照办理。惟念此项工程。道光八年查勘兴修。黏补见新。并非更换大木。夯筑地脚。与坍塌拆修情形不同。著加恩准销。均免赔补。此系朕因巡幸盛京。格外施恩。其余各项工程。不得援以为例。该部知道。　　

○又谕、孙尔准等奏、将弁巡缉疏懈。分别参处一摺。浙江镇海等县船户。在内洋地方。被盗行劫。并有殴伤舵工水手等情。案关内洋连劫。非寻常疏防可比。所有督缉不力之昌石营都司请升署黄岩镇标右营游击丁钟杰、分巡之署昌石营守备张安邦。宁海营守备王大成、均著摘去顶带。专防协防各弁、均著先行革职一并留洋勒限缉拏赃盗。傥届限无获。即行分别革职治罪。以示惩儆。告病总兵龚镇海、黄岩镇总兵汤攀龙、俱著交部议处。宁海县知县沈逢恩、著先行交部议处。该督等仍责成该总兵等出洋。督饬舟师梭捕。务将盗匪按名悉获。如无获犯。及洋面仍有失事即行从重严参。不得稍存姑息。　　

○谕军机大臣等、据户部奏、查广西云南巡抚覆奏、该二省捐纳职衔。部文均无漏取身家清白册结字样。惟未将贡监两项声叙著苏成额伊里布。即行查明。该二省自嘉庆二十一年起户部行知报捐贡监生文书。如有漏取身家清白册结者。迅速送部核对。将此各谕令知之。　　

