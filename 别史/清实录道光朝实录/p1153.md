<!-- { "loadSidebar": true } -->
○甲寅。谕内阁、前据耆英等奏、海龄殉难属实。有旨仍照都统例赐恤。并将部议恤典。照议办理。本日复据耆英等奏、寻获海龄及伊妻伊孙尸骸。并京口副都统印信。又查明道员禀揭各款。并京口打仗阵亡受伤官兵各一摺。原任京口副都统海龄。于镇江城陷时。自缢殉难。前据耆英等询取旗员确供。并阖营押结。复据该城绅士等众口一词。其为临难捐躯。已无疑义。兹复寻获尸骸。眼同伊子宜琛泰。检明认领。并获海龄原著葛纱袍襟。及伊妻所带玉环。确凿有据。且摉获汉奸。亦祇处斩十三人。其余讯系平民。均经释放。是周项原禀各款。系属得自传闻。而海龄见危授命。大节无亏。允宜特为宣布。以息浮言。前有旨准照部议入祀京师昭忠祠。并于该地方建立专祠。所有随同殉难之伊妻伊孙。俱著附祀专祠。海龄灵柩。著耆英等派员护送回旗。至骁骑校祥云。先将副都统印信投入井中。旋亦投水自尽。其父马甲长松、业已阵亡。其妻邬琅罕济勒们氏、虑遭污辱。先将二女刺死。复自戕尽节。伊母卜氏、怀抱伊幼子廷耀投塘遇救。不知下落等情。阖门殉难。忠节兼全。可嘉可悯。祥云前已有旨附祀海龄祠内。伊父马甲长松、除归入阵亡兵丁案内照例赐恤外。著与祥云妻女。一并附祀。以慰忠贞。其母卜氏、其子廷耀、仍著耆英等确切访查。务得实在下落。无任流离失所。常镇道周顼、所禀失实。著与该处城陷后未经殉难文武各员。一并查明。再行严参。所有各处阵亡官兵。著即交部照例赐恤。　　

○谕军机大臣等、麟庆奏、查明黄水归海处所。流行未定。议堵议改。骤难决计等语。著敬徵、廖鸿荃、于到工后会同履勘。悉心筹度。是否必须将漫口赶紧兴堵。挽黄归故。抑或可乘机改道。以期变通之处。务须统计全局。熟权利害。妥速定议具奏。该处被水灾黎。并著敬徵等会同麟庆查勘情形。分别轻重。交地方官妥为抚恤。毋任一夫失所。是为至要。原片著钞给阅看。将此谕令知之。　　

○又谕、奕经奏、长江夷船。全行开驶。拟将在苏兵勇。分别裁撤一摺。＜?口英＞夷已经就抚。船只全数开驶。不日即可入海。所有各路调集招募兵勇。自应渐议裁撤。以节经费。著该将军将所带河南四川山西陕甘等处征兵二千名。河北勇壮五百八十余名。暨齐慎所带河南四川陕甘广西江西官兵四千一百余名。一并分别裁撤。其现驻松江。及现驻江宁之河南等省兵。应如何酌量情形。分别撤留。著咨会两江总督牛鉴核办。至浙省分募本地乡勇。及分驻杭州等处大队兵勇。并委员所募船勇。现拟陆续裁撤。此项招募乡勇。应如何次第遣散。散后作何安置。既不至聚而滋事。亦不至穷而无归。著该将军等详细熟商。会筹妥办。其所获被胁汉奸。虽未便概予骈诛。惟不详加查察。一概释放。难保日后不故智复萌。别生后患。其应如何分别递籍严加管束。及设法豫防之处。亦著该将军等斟酌妥协。慎密办理。将此由四百里谕令知之。　　

○又谕、本日已明降谕旨。宣示副都统海龄及骁骑校祥云殉节实情。并将各处阵亡受伤官兵分别赏恤矣。所有京口逃散兵丁男妇。有在江宁丹阳常州一带者。著即饬令仍归原处驻防。京口副都统。本日已另简齐哴阿补授矣。至京口捐躯旗妇。均系节烈可嘉。著德珠布确切查明。一并咨部旌奖。其常镇道周顼。镇江府知府祥麟。并理事同知全兴。均系失守官员。城陷后不能殉节。所称投水遇救。暂避民舍等情。均难凭信。本日又据程矞采奏镇江等处失守情形。核与耆英所奏大略相同。惟镇江失守后。文武各员存亡实情。与耆英所奏间有不符。又上海宝山二城失守各员。及参将继伦首先逃逸。守备王嘉谟先行他往等语。均系耆英摺内所未详叙。并恐此外在防文武闻变脱逃者。亦不止此数人。著将程矞采原摺钞给耆英阅看。即著该大臣一并确查情节。分别严参。毋任稍有朦饰。其由夷船送还兵丁。共有若干名。并各处打仗不知下落官兵。及受伤限内身死兵丁。均著查明。分别奏咨。照例核办。毋遗毋滥。又牛鉴奏、撤兵归伍一摺。据奏雇备船只。由远而近。分起行走。应给口粮。即于撤防日住支。仍令经过州县发给行粮。其派守城楼满洲兵。及青州满洲兵。一并撤回等情。均著照所议办理。将此由四百里各谕令知之。　　

○又谕、麟庆等奏、请撤河南防兵。仍酌留兵勇一摺。夷船驶向大洋。江面现已肃清。淮扬地方安定。防兵自宜先撤。所有前调河南南北两镇官兵。著即遵前旨。交南阳镇总兵都勒丰阿统带。分起归伍。其挑留河南防兵四百名。一俟河漕两标调防官兵调还。即著与义勇壮丁。尽行遣撤。至江北存炮无多。自应赶紧制造。惟江防炮位。与海洋情形不同。祇须三五百斤之炮。即足防御。且亦灵便适用。不必定须五千斤以下。至千余斤大炮也。周天爵现在抵浦。已有旨令署漕运总督。著李湘棻仍遵前旨。一切事宜。与该署督妥商办理。其黄兴煜是否黄安民。曾否为非。仍著确查具奏。又另片奏、捐助军械之程佶、于昌迪、师炳、蔡廷荣、沉子燮、徐志涵、秦镜、俱准留工差遣。一俟军械敷用。即行停止。将此由四百里谕令知之。　　

○又谕、麟庆奏、查勘中河运道工程。绘图贴说。由驿具陈一摺。中河灌塘事宜。据称筑堤建坝各工。霜降前后。均可办竣。现在军船已有行抵江南者。著该河督严饬各员弁无分昼夜。上紧赶办。俟回空到有成数。即灌放南下。不准稍迟。至漫口已塌宽一百九十余丈。所有两岸盘头。尤须坚筑裹护。并将溜势设法挑御。毋使再有刷塌。又片奏、乘机改道一节。现在未能定议。该处缺口。应堵应改。必须筹出万全。已有旨谕令敬徵等迅速赴工查勘。俟到工后。该河督即会同详察水势。悉心筹度。妥议具奏。将此由四百里谕令知之。　　

○调正红旗蒙古副都统齐哴阿。为京口副都统。京口副都统吴必淳。为乍浦副都统。未到任前。仍以已革协办大学士两江总督伊里布置理。　　

○先是漕运总督朱树。以亲老乞养。命俟新漕抵通后再请。至是帮船归次在即。允之。赏候补知府周天爵二品顶带。署漕运总督。　　

○乙卯。上奉皇太后幸慎德堂。进膳。　　

○遣官祭都城隍之神。　　

○谕内阁、本日吏部奏驳、朱煌升补杭州府知府。王寿昌调补嘉兴府知府。与例未符。请将该二员撤回等语。向来请旨各缺。原不得将候补人员开单请简。亦不得以现任人员奏请调补。系属一定章程。自应遵照办理。惟念该二府实系海疆要缺。非他省请旨之缺可比。现在夷务甫定。办理善后事宜。在在均关紧要。必须拣调得人。方足以资治理。著仍遵前旨。朱煌准其升补杭州府知府。王寿昌准其调补嘉兴府知府。所遗严州府知府。即以珠熉补授。此系朕破格施恩。所有该督等应得处分。著加恩宽免。嗣后各省请旨之缺。仍遵照一定章程办理。概不得援以为例。　　

○礼部奏、十月初十日皇太后圣寿节应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○两江总督牛鉴等奏、军需总局内有必须制钱搭放之处。因于宝苏局库借支。以资接济。俟事竣拨还归款。又奏、丹徒县仓收贮京口旗营兵米。被夷匪抢缺无存。请于上冬截留崇明食米项下借拨支放。均下部知之。　　

○以正黄旗满洲参领乐斌、为正红旗蒙古副都统。　　

○赏撤防回任吉林黑龙江副都统协领各员缎匹。　　

○以商力困乏。免江苏江海关出入船只税钞一次。　　

○丙辰。上御洞明堂。勾到上年湖北湖南浙江情实罪犯。停决湖北斩犯五人。湖南绞犯四人。浙江斩犯二人。余四十九人予勾。　　

○谕内阁、此次天津防所病故之吉林黑龙江察哈尔兵丁。著照八旗出征兵丁病故之例减半议恤。其山西陕西两省及直隶省绿营各路兵丁。并吉林黑龙江察哈尔官兵所带跟役余丁在防病故。著直隶总督核实查明。按名酌给银两。官为收埋。事竣报部核销。　　

○丁巳。上诣绮春园问皇太后安。　　

○以捐办河南省城善后工程。予道员李淩云等加衔升叙有差。　　

○戊午。谕内阁、前据祁＜?土贡＞奏称、粤东外海水师乏员。请酌量变通一摺。当交兵部议奏。兹据该部奏称、该督因水师乏人。请拣选酌保。自应量为变通。著准其于陆路将备内酌保游击都司各一员。守备千总把总各二员。仍令带赴外洋试验。一年期满。果能捦贼立功。熟谙水性。准其保题送部引见。至云骑尉恩骑尉及随营武举。有愿改水归者。并著准其随时呈改。照例补用。惟外海水师。与陆路迥不相同。必须于洋面情形。身亲阅历。方能胜任。著责成该督及水师提镇。将所保人员及呈改水师各员。饬令前赴外洋。实心讲求水师事宜。果能熟习风涛。足资得力。方准轮缺挨补。不得虚应故事。有名无实。傥改用水师之后。于外海巡防。不能留心学习。除将所保之员撤回外。并将原保之该上司照例议处。决不宽贷。　　

○又谕、讷尔经额奏、请暂留总兵等语。山西太原镇总兵善禄、著准其暂留天津。会同天津道陆建瀛、候补道文康、经理善后事件。事竣后再回本任。其山西官兵一千名。即令原派之参将得升等分别管带回营。以资弹压。　　

○又谕、讷尔经额奏、吉林黑龙江官兵原领直隶营马。拟请照数拟补一摺。山海关一带吉林黑龙江官兵原领直隶营马五百零三匹。该官兵现俱乘骑归伍。又陆续拨补倒毙马三十八匹。共五百四十一匹。著准其仍于南苑牧放余马内一并请领。分给各营。以资差操。并著讷尔经额迅即派员来京领取。　　

○谕军机大臣等、讷尔经额奏、调防本省官兵。应否撤回等语。直隶沿海一带。现有添募新兵。足资防守。所有调防之本省绿营官兵。著俟山西陕西官兵起程后。再行分起撤回归伍。将此谕令知之。　　

○两江总督牛鉴等奏、行营粮台。及松江分局军需总局需用经费。请暂贷江苏司库银。以资支用。俟奉拨军需银两解到。即行归款。下部知之。　　

○以正蓝旗蒙古都统哈哴阿、为御前侍卫。　　

○赏休致广州将军阿精阿全俸。　　

