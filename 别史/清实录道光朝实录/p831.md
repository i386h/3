<!-- { "loadSidebar": true } -->
○谕军机大臣等、前据都察院奏、广东东莞县命妇卢尹氏、遣抱告具控伊子已革刑部郎中卢应翔被参革职解审一案。当降旨交邓廷桢审讯。嗣有人奏、查核案内疑窦多端。请密饬确讯。复经降旨、令邓廷桢会同祁＜?土贡＞提案研鞫。本日据祁＜?土贡＞奏、审办此案。将卢应翔发近边充军。因其肆意狡展。坚不承招。仍照例取具众证情状。请旨定夺等语。此案情节支离。本多疑窦。祁＜?土贡＞所奏。恐尚有不实不尽之处。著邓廷桢仍遵前旨。提集案证。秉公确核。务得实情。无庸会同祁＜?土贡＞审办。该督甫经到任。自无所用其回护也。将此谕令知之。　　

○刑部奏、堂印被窃。请派大臣会同审办。得旨、此案著派长龄、耆英、会同刑部严审。当月司员郎中九龄、主事谭显相、著即革职。刑部堂官。著先交部严加议处。寻议、王鼎、成格、史致俨、刘彬士、姚元之、俱应照例革职。得旨、俱著加恩改为革职留任。　　

○以翰林院侍讲徐士芬、充日讲起居注官。许应藻、署日讲起居注官。　　

○以歼捦逆匪出力。予山西赵城县绅士刘毓楠等、加衔议叙有差。　　

○乙丑。孝穆皇后梓宫。孝慎皇后梓宫。奉安地宫。王以下文武大臣官员行礼。　　

○遣官告祭泰陵。泰东陵。昌陵。　　

○遣官告祭后土之神。永宁山神。　　

○奉安神牌于飨殿。遣官行礼。　　

○谕内阁、前据给事中富彰奏、顺天府属。仍有佐杂人员署理州县。当降旨饬查。兹据何淩汉等查明覆奏。顺天府差委人员。除现署密云县知县李浵等。俱系正印委署。固安县知县。系以轮委到班之准升沿河知县郑启新往署。并无不合外。其武清县一缺。系以良乡县县丞陈述之代理。据称该员勤奋素著。记功拔委。且暂行代理。并非署任。姑免置议。嗣后著仍遵前旨。遇有州县缺出。当于正印中慎加遴选。不得滥用佐贰佐杂等官。即正印乏人。不得不暂令佐贰代理。亦当察其才具。临时酌委。不准以操守卑污者。滥竽充数。以致贻累地方。尤不准见好属员。设法调剂。一经代理。辄至经年累月。并不更换。致滋流弊。以肃官常而清吏治。　　

○丙寅。上诣皇太后宫问安。　　

○谕内阁、容照奏、后龙全局地面。酌筹分段环查章程。风水要地。必须分段巡查。方为周到。据容照奏、拟将内外火道地界全局。分为四大段。制造木牌。编写号头识认。加之印信。逐日发给各段巡兵递送。限定日期扣算。发完后复逐日收回。以此为每日有人巡查之据。其传牌收回。至镇署呈缴挂号。仍照一周之法。相接再查。经过有千把总之营汛。俱各挂号以备稽核。傥逾限一日。立即查出惩办。又拟制合缝牌六面。加之印信。发交各汛适中之地。差弁往查。循环换验。如是则分缉与总查。不至有名无实。所议甚属详明周到。俱著照拟办理。于风水重地。自属有益。嗣后务当认真巡查。有犯立惩。断不可日久又成具文也。　　

○移建安徽灵壁县新马桥驿于黄家渡。从护巡抚佟景文请也。　　

○丁卯。谕内阁、吴椿等奏、请停办石工一摺。浙江范公塘应筑条块石工。现将竣事。此外推缓工段。据吴椿等察看埽外新沙涨起。埽根得有拥护。埽身自能结实。堪资抵御。所有前请筑办条块石塘四百十七丈。著即停办。以归节省。如将来潮势迁移。应须添筑。著该抚随时查看。再行奏请办理。所有节省银七万三千八百余两。著妥为存贮。如通塘续有必不可缓之工。即于此内奏请动用。　　

○赏休致副都统伊星阿、全俸。　　

○修浙江东塘念镇两汛埽工。从钦差都察院左都御史吴椿等请也。　　

○戊辰。命礼部尚书恩铭、驰往湖南会同刑部右侍郎赵盛奎、查办事件。　　

○以江南江安、苏松、两道属粮价未平。暂缓收买帮丁行月等米。　　

○予奉差淹毙江西知县刘有庆、祭葬恤荫。赠知府衔。捕蝗病故安徽知县杨晓春、祭葬。赠同知衔。湖南军营伤亡马兵刘俊、赏恤。广东军营病故参将富伦布、守备官忠、千总沈承勋、把总刘天锡、祭葬。奉差淹毙广西外委李三元、遇贼被戕热河马兵朱克明、赏恤各如例。　　

○己巳。上以孝慎皇后升祔奉先殿。亲诣祭告。遣成郡王载锐、诣孝穆皇后案前拈香。　　

○谕内阁、前据陶澍援案奏请将乙未纲引课。分年带运。当降旨交户部议奏。兹据该部奏称、查明该督所奏。一纲之课。分带十年。并奏销逐年提前一月。是否确有把握。不致有名无实。其乙未纲支发杂款。并道光十年以后。应解各部院帑利。及内务府薓斤皮张变价等项积欠。屡经饬催。并未按年徵解。究竟作何筹画。俾国课不致虚悬。杂款帑利。均归有著。原奏内均未议及。著陶澍逐款确核。明白覆奏。　　

○谕军机大臣等、有人奏、直隶天津府沧州盐山各属。濒海回民。多以扒卖私盐为事。其始不过数十人。在天津东西两岸盐水沽、杨家岑子、邓家岑子、及贯儿庄等处。招邀匪类。结队贩盐。迨后愈聚愈多。每帮自三四百人至六七百人不等。南路直至河间献县交河阜城一带。东路直至宝坻武清香河一带。各用驴头。驮载盐斤。名曰盐驴。动以百计。并携带火枪器械。以防兵役缉拏。前月初旬。有沧州枭匪刘三、李二、李三、孙六等率领二三百人。并盐驴四五百头。手持兵器。至河间县属之崇仙镇。当经巡役查拏。该枭即放枪拒捕。巡役受伤及毙命者。共十余人之多。缉犯至今未获。此外各处经过盐驴。一日数起。前起未去。后起复来。该枭等皆系积惯巨盗。昼则卖盐。夜则劫窃。是以直隶各州县盗窃频仍。案多无获。盐驴即为逋逃之薮。捕役畏其人众。不敢缉拏。且所过村庄。勒派居民出钱买盐。并令供给餧驴草料等语。枭匪贩卖私盐。聚众逞凶。必应严行惩办。以靖闾阎。况天津河间。附近京畿。岂容枭匪骚扰居民。拒捕伤差。肆行无忌。自总督而下。地方文武。岂不形同木偶。所司何事。著琦善查明此等枭匪。如果属实。必当尽力缉拏。并著督饬天津镇道大员。迅即遴委员弁。分驻天津东西两岸各处村庄。严行驱逐。勿令纠合成帮。并严饬各营汛。遇有盐驴过境。实力截拏。遇有盐枭拒捕伤人之案。从严究办。务当振刷精神。力加整顿。傥奉行不力。或致酿成巨案。该督不能当此重咎也。将此谕令知之。寻奏、天津静海沧州盐山南皮五州县、及河间永清等县。先后拏获盐匪一百余名。起获盐斤、及鸟枪器械车驴等物。严行审办。得旨、查缉甚属认真。　　

○命山东兖州镇总兵官尚政华来京。以陕甘督标中军副将富兴阿、为兖州镇总兵官。　　

○以拏获匪犯多名。予广东同知易长华等、加衔升用有差。　　

○减免直隶文安县歉收洼地粮银有差。　　

大清宣宗效天符运立中体正至文圣武智勇仁慈俭勤孝敏成皇帝实录卷之二百七十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。十二月。庚午。孝慎皇后升祔奉先殿。遣定亲王奕绍行礼。　　

○谕内阁、从前京外大员子弟。每届五年。查阅一次。挑在侍卫拜唐阿上行走。原为娴习清语骑射。用资差委。自道光十一年查办以来。迄今又届查办之时。该大员子弟。或身驱单薄。马上平常。或自幼读书。骤难学习弓马。自应酌量变通。嗣后在京文职三品以上。武职二品以上。在外文职由总督至臬司。武职由将军提督至总兵。子弟内如有及岁情愿送挑者。仍照从前咨报本旗。由旗咨送军机处汇奏。候朕指出引见。傥身驱单薄。及有残疾。或弓马平常。不堪送挑者。即据实报明。听其自便。用示朕曲成旗仆、因材器使之至意。　　

○又谕、前因两淮盐务。疲敝已极。经钦差大臣查明具奏。降旨专交两江总督管理。数年以来。民商均便。据陶澍奏、章程既定。鹾务已有起色。总督事繁。势难专顾盐务。请还旧制。复设盐政。以专责成等语。两淮盐务。既有转机。自须因时因势。持以久远。俾国课日见充裕。陶澍来京陛见。朕连日召对。见其精神才具。结实周到。正当乘此时实力整顿。悉心经理。方不愧为国宣力之大臣。况两淮盐政。裁撤未久。若如所奏、复还旧制。忽撤忽设。国家亦无此政体。所奏著不准行。　　

○又谕、本日据申启贤奏、查阅省城营伍。请将参将守备等员。分别降调留任。已降旨允行矣。巡抚职兼提督。校阅营伍。据实为核。分别示惩。本属分内应办之事。申启贤甫膺外任。营务素未谙习。一切操防训练诸事。犹恐未必尽满朕意。然如所奏虚报弓力。鸟枪擡炮。竟有全未中靶者。抚标系巡抚专辖。城守近在省垣。果能留心训练。其强弱更易周知。前任巡抚鄂顺安、在任数年。营务如此废弛。实属辜恩溺职。至本年山西省轮应较阅之期。哈哴阿、祥康、皆系朕亲信大臣。特派前往。宜何如实心甄别。不避嫌怨。今省城满汉营伍若此。各营似此者尚不知凡几。是其校阅时一味颟顸。搪塞了事。全不以公事为重。殊失朕特简大臣整饬营伍之至意。哈哴阿、祥康、鄂顺安、著一并交部严加议处。嗣后各督抚平日务当认真训练。加意剔厘。其有经朕特派查阅之大臣。各宜破除情面。一秉大公。甄核严明。无异朕亲临阅视。方为不负委任。将此通谕知之。　　

○以故三等襄勇候恩昌弟恩崇、袭爵。　　

○以孝穆皇后孝慎皇后奉安地宫礼成。予恭理事务、及随入地宫之王大臣、并执事各官、加级有差。　　

○予江苏明御史林应训、安徽故宁国县知县李凤丹、入祀名宦祠。安徽故翰林院编修董桂敷、滁州训导赵绍祖、陕西故湖北施南府知府杨毓江、朝邑县职员刘大受、湖北故甘肃陇西县知县刘嵓、云南故山西洪洞县知县窦晟、阿迷州学正倪端、福建故侯官县孝廉方正陈兰泰、四川故陕西怀远县知县雷元福、蓬溪县贡生张昌泽、入祀乡贤祠。从总督陶澍、杨遇春、阮元、巡抚林则徐、伊里布、尹济源、魏元烺等请也。　　

○辛未。上诣皇太后宫问安。　　

