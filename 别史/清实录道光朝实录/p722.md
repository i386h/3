<!-- { "loadSidebar": true } -->
○庚申。谕内阁、贵庆奏、筹议回空军船。速归水次一摺。本年重运抵通。时日太迟。节经降旨严催。俾得迅速回空。毋误归次。兹据该漕督奏称、近年新定章程。沿途添派漕属备弁。摉查私盐。为向来所未有。粮船经过查盐处所。各帮停候摉缉。即遇风色顺利之际。亦不能不守候稽延。自天津至山东于家堡等处。漕属备弁。共十八员。添设以来。报获私盐寥寥。有名无实。且随带跟役。难免滋扰。似此滞运累丁。转滋流弊。自当仍照旧章办理。著该漕督即将近年添设查私备弁。全行撤回各帮丁舵人等。既无可藉词延宕。务令迅速遄行。毋许稍有迟滞。至盐务正当整顿之时。缉私最关紧要直隶山东江南等处。本皆设有关津。查缉违禁货物。沿途地方文武均有缉私之责。如果照例查办私盐来源自绝。著各该督抚督饬所属。认真查缉。各关监督。一体实力稽查。毋许稍涉松懈。　　

○辛酉。世宗宪皇帝忌辰遣官祭泰陵。　　

○谕内阁、向来海疆巡洋定例各省皆以总兵为统巡。其次有总巡分巡委巡随巡名目。遇有失事应与该管洋面之专汛兼辖统辖人员。一并开参。分别议处。勒缉赃盗原冀众志协同。各齐心力。以肃洋政。近来闽浙二省海洋失事之案。往往祇参专汛兼统一二人余悉置之不议。迨兵部饬查始行开参而限期已逾。案多悬悬宕并有积至数案而始开参者。以致案多遗漏。巡洋人员。遂以议处不及。渐至懈弛之心。海洋寥廓。匪船易于窜逸。不分责于协缉。而欲以一二专汛兼统之力。肃清海面势必不能。嗣后闽浙督抚提镇、暨有洋面地方各督抚提镇、凡遇有海洋失事将专汛兼辖统辖统巡总巡分巡委巡随巡各员弁。均照例按限开参。勒令缉贼。不得一案祇参一二人。亦不得积至数案始行开参。傥仍蹈前辙。即将该督等交部照规避徇庇例严参议处不贷。　　

○壬戌。上诣绮春园问皇太后安。　　

○幸圆明园。　　

○遣官祭贤良祠。　　

○谕内阁、奕颢等奏、审拟屡次犯法之发遣宗室一摺。此案宗室祥佑、前因纠抢各案。实发盛京兹复用假钱票购买陈重文货物。并持腰刀威吓。致将陈重文砍伤。实属怙恶不悛祥佑、著实发黑龙江。交该处将军严加管束。　　

○癸亥。谕内阁、邓廷桢奏、审拟续获逆匪案内逸犯一摺。此案郭泮。前于道光二年。拜魏景海为师。并赴河南参拜教首邢名章。日久在逃未获。兹据该抚饬属拏获。审明该犯仅止拜师习教并未传徒。因知邢名章蓄意谋逆。托词走回。并未随同滋事。郭泮著。即发回城、给大小伯克及力能管束之回子为奴。剌字发配该抚仍严饬各属。躧缉逸犯张成思等、务获究办以绝根株。　　

○甲子。谕内阁、昇寅等奏、拣发中城正指挥王钰、拣调南城令调北城副指挥金世琛、屡经拏获案犯。今复会同拏获邻境罪应斩决军徒各盗犯缉捕尚属勤能等语。王钰著遇有正指挥缺出尽先补用。金世琛、著遇有副指挥缺出尽先补用。此项人员。既经获犯多名自当予以鼓励。惟近来各城保奏各坊官拏获邻境逸犯。请加鼓励者多系拣发之员。而实缺人员。获犯者甚属寥寥。是各坊官候补之时。留心缉捕。专为冀图补缺地步。一经补授实缺即志满意得。不复巡防于本任捕务。反多疏懈。尚安望其留心邻境耶。嗣后著都察院堂官等严饬各司坊官、务须勤加巡缉。拣发之员。固当认真缉捕其实缺人员。尤当实力巡查。尽心捕务不得以业经补缺意存松懈。傥有始勤终怠即著据实严参。毋稍徇隐。　　

○以山西蒲州协副将满德坤、为湖北郧阳镇总兵官。　　

○旌表守正捐躯山东寿光县民张来陇妻王氏。　　

○乙丑。谕内阁、伊古制治经邦。揆文必兼奋武。国家设兵卫民。水师与陆路并重。际此承平日久。尤宜整顿水务实力讲求。上年广东省廉琼二府所属外洋。毗带越南处所。有内地游匪杨就富、与越南奸民陈如海、勾串劫掠。本年福建又有闽安水师营洋面。屡经失事之案。可见水师将弁甚难其人。夫水师兵丁。与陆路不同。陆路以汉仗弓马为能。水师则以水战为事全在能识风云。熟知沙线娴习乎抢风折戗。神明乎破浪操舟。自然行阵整齐。戗驶利便枪炮联络。施放喷筒火药。皆能有准。猝遇盗船。出奇制胜。惟所纳之无不如志即有盗匪穷蹙。入海逃逸者。亦能追捦歼毙。庶几鲸鲵浪靖海不扬波。近来水师废弛徒有出洋之名。而无出洋之实。盗劫之案。层见叠出甚至夷船泊近内洋。毫无觉察。朕思从前海洋。如朱濆、蔡牵、总由捕务废弛。酿成大患似此因循疲玩。将来傥又有此等小丑。跳梁不靖。尚复成何事体。将弁为兵丁领袖。总须练习有素。方可指挥士卒操纵得宜。其考核兵丁。固须以技艺之优劣。为技补之等差。尤当以捕务之勤能。分等第之高下。水师保送俸满千总。尤宜详慎。以为备才地步。水师提镇。向归督抚考核。著通谕沿海督抚等。嗣后务当饬水师提镇。实心训练。实力缉捕。无事则以训练之精。储缉捕之用。有事则以缉捕之效。验训练之精。遇有盗劫等案。破除情面。据实参奏。毋许徇隐。傥仍有游匪出劫。及洋面失事等情。该督抚瞻徇不奏。经朕访闻则惟该督抚是问。决不宽贷。毋谓诰诫之不早也。　　

○又谕、前据经合中金应麟奏、河工赔项银两。久不交纳。请饬查办。当降旨令工部查明具奏。兹据奏称、关兹孟两滩工程。琦善、张井、潘锡恩、各应赔银十一万六千五百余两。例限未逾。均未完缴。又琦善应赔马营坝漫口工程银九万二千五百余两。例限未逾。亦未完缴。又琦善前在河南巡抚任内。应赔上南等厅嘉庆二十四年漫工银一万三千四百余两。又应缴曹考厅补还堤工赔四银五百余两。又应赔兰仪厅漫工银三千九百余两。均已逾限。又应缴嘉庆二十五年仪封上汛漫工银四万六千余两。本年十一月限满。以上各款。为数不多。何以置若罔闻。均未完缴。该员等身任总督总河大员。受恩深重。于此等逾限赔项。自应作速完缴。即未逾限之款。亦应赶办。以清积欠而重国帑。乃任意延宕。疲玩至于此极。天良何在。试问于心安乎。著即赶紧措缴。毋许耽延。致干咎戾。并著该部查明此等赔项逾限不完应得处分。详晰具奏。此外应赔各员并著工部遂一查明严催。毋任惩宕。　　

○丙寅。改铸直隶故城县管河县丞兼巡检条记。从总督琦善请也。　　

○礼部议准、江西巡抚周之琦疏报、采访庐陵县贞节妇女戴彭氏等二百七十四口。宜黄县吴黄氏等一百三十八口。山东巡抚钟祥疏报、滋阳县王伍氏等三百四十二口。请各建总坊旌表。从之。　　

○丁卯。上诣绮春园问皇太后安。　　

○孝慎皇后梓宫前月祭。遣官行礼。　　

○谕内阁、富俊奏、秋审招册斩罪情实人犯。情轻法重一摺。据称河南省秋审册内。李喜行窃拒伤事主身死一案。该犯行窃刘全贞镰刀。并未用强。刘全真瞥见追捕。该犯弃赃逃走。经刘全真追及。将该犯揪住。用拳叠殴。该犯负痛情急。用头向撞。适伤刘全真脐肚倒地。移时殒命。在该犯冀图挣脱。初无致死事主之心。可否改为缓决等语。秋谳大典。大学士九卿会审。原期详慎研求。折衷至当。轻重各得其平。李喜一犯。既因行窃起衅。及事主追捕。复因该犯撞伤殒命。刑部为执法衙门。例有明条。自应照例定拟。该部拟照窃盗弃赃逃走。被事主追逐拒捕。因而杀人者斩例。拟斩监候。秋后处决。援引定例。实与案情符合。如可宽其一线。朕临时自有权衡。所有李喜一犯。仍著照刑部原议办理。富俊所奏。著毋庸议。　　

○四川总督鄂山覆奏、遵旨详查杨芳于四月二十八日。统领汉屯官兵前赴峨边。因夷匪藏匿深山腰峒。督令兵勇设法攻破。并节次拏获首逆桑树格等数名。迨移师十二地。夷人率众乞降。杨芳详加开导。所有倡乱夷匪十余名。先行设法羁縻。令其运粮修路。以为招服曲曲鸟等支夷之计。嗣杨芳戡定曲曲鸟后。随时倡乱各夷匪骈诛。至曲曲鸟石圈子等处夷匪。杨芳督兵进攻。歼杀甚多。该夷众始行乞降。杨芳密查滋事夷匪一百二十余人。招抚后将该夷匪等传至大坪军营正法。其间阻雨阻水。造桥修路。不无少延时日。实非有意濡滞。前后奏报。亦无不实情弊。现在带兵由新建桥前赴越巂之猓猓沟、查办滋事各案。并摉捕大树堡一带逸匪。遵即饬催该提督速筹竣事。至吴杰所奏、除汉奸、清地界、改官制数条。诚为善后要务。统俟筹办善后章程。再行参酌议奏。又杨芳所保各员。查原任彭水县巡检朱维垣、本非四川省官员。既□□二免□宁县知县魏煜等劳绩。较之此次派委供办粮饷。清查夷地户口各员。辛勤究有未逮。容将文武各员。详加确查。再行核实具奏。报闻。　　

○礼部议准、河南巡抚杨国桢疏报、采访舞阳县贞节妇女袁氏等四十一口。请建总坊旌表。从之。　　

○免调赴福建台湾中途撤回贵州兵应缴赏装银。官弁原领俸赏行装、及兵丁借项。分年扣缴。　　

○给贵州都江、下江、古州、独山、四厅州被。水衙署兵民房屋修费。加赈都江、古州、两厅灾民一月。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百四十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。九月。戊辰朔。礼部议准、贵州巡抚嵩溥疏报、采访铜仁县贞节妇女万杨氏等六口。请建总坊旌表。从之。　　

○己巳。以奉移孝慎皇后梓宫于田村。行启奠礼。上至观德殿奠酒。　　

○还宫。　　

○申刻、复至观德殿奠酒。　　

