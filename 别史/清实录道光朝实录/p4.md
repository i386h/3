<!-- { "loadSidebar": true } -->
○谕内阁、恭择本月十二日卯时、奉移大行皇帝梓宫回京。于十一日卯时、行启奠礼。各该衙门敬谨豫备。　　

○又谕、养心殿佛堂。供奉考妣神牌。嘉庆二年。恭奉皇祖敕旨、每代递迁。四年。皇考大行皇帝、钦遵奉移圣祖仁皇帝孝恭仁皇后神牌、于寿皇殿。奉移世宗宪皇帝孝圣宪皇后神牌、于西龛之东。恭奉高宗纯皇帝孝仪纯皇后神牌、于西龛之西。朕祗循成法。不敢有踰。应请世宗宪皇帝孝圣宪皇后神牌、奉移寿皇殿。敬请高宗纯皇帝孝仪纯皇后神牌、奉移于西龛之东。俟恭上皇考皇妣尊谥后。祗造神牌、涓吉供奉于西龛之西。用昭妥侑。所有一切派员奉移各事宜。著该衙门敬谨豫备。其圆明园安佑宫。亦敬谨照此恭移安奉。　　

○谕军机大臣等、奉移皇考大行皇帝梓宫回京。启行日期。十三十四两日。均不相宜。惟十二日最吉。且满月祭礼。必应在宫内举行。为时已迫。不能再迟。现巳降旨于十二日卯时、恭奉灵驾启行。所有口内外沿途芦殿桥梁道路。穆彰阿、诚安、方受畴、徐锟、各督率承办各员。昼夜赶办齐全。勿得延误。致干重咎。将此各谕令知之。　　

○山东巡抚钱臻奏、东省各府州属额贮仓谷。前因水旱偏灾。赈粜动缺。今秋稼丰收。亟宜上紧采买。计本年派买谷二十万八千余石。连上三年已派未经买足之谷十二万余石。一律买补。以实仓储。从之。　　

○宁夏副都统德兴保、因痛解任。以黑龙江协领卓尔珲保、为宁夏副都统。　　

○癸巳。命额驸玛呢巴达喇、驰驿回京。请皇太后安。　　

○遣官祭文昌帝君庙。　　

○谕内阁、古称三年之丧。达乎天子。持服特其一端。昨据王大臣等、请依旧制以日易月。业经降旨明白宣谕。朕受皇考大行皇帝深恩。昊天罔极。猝遭大故。创钜痛深。惟有恪守礼经。藉申哀悃。非以持服三年。遂为尽孝也。今王大臣等、复以本朝服制定仪、合词奏请。览奏愈增哀恸。敬思雍正十三年。世宗宪皇帝大丧。皇祖高宗纯皇帝系持服百日。嘉庆四年。皇祖大丧。皇考大行皇帝持服百日。俱因臣工等吁请再三。未遂圣志。朕孺慕私忱虽切。亦何敢有踰旧章。不得已、勉从所请。缟素百日。仍素服二十七月。至三年内、恭遇郊社宗庙。祀典朝仪。一切服色。著王大臣等、均查照成例。敬谨办理。不必再行渎请。　　

○又谕、乾隆四十一年、十一月、恭奉皇祖高宗纯皇帝谕旨。绵字为民生衣被常称。尤难回避。将来继体承绪者。当以绵作旻。则系不经用之字。缺笔亦易等因。钦此。今朕钦遵成命。将御名上一字敬改。至臣下循例敬避。上一字、著缺一点。下一字、将心字改写一画一撇。其奉旨以前所刻书籍。俱无庸追改。寻肃亲王永锡等奏、临文不讳。圣主不以为嫌。而臣子之心。究多惶悚。谨案康熙字典。甯字注。乃定切。引汉书永以康甯一语。与御名下一字、音义相通。嗣后文移奏牍。恭请避写甯字。得旨、既知临文不讳。何用琐琐。仍遵前旨。改写一画一撇。又奏、前代避讳。原有改用音相近者。批、不可为法。　　

○谕军机大臣等、本年六月二十二日。恭奉皇考大行皇帝朱笔、训示庆祥谕旨一道。并谕令繙译清文。俟庆祥差人谢恩请训时、发给祗领。今恸遭龙驭升遐。本日庆祥赍摺差人来至热河。遵将前奉谕旨、发交该将军祗领。务当敬谨遵循。勉图自效。以期仰副大行皇帝简膺重任。训诲谆谆至意。将此谕令知之。　　

○又谕、英和奏、福建年例所进蜜饯荔枝及佛手等项。均巳点齐。分交各该处首领收贮等语。闽省所进荔枝佛手等项。均系常年例贡。著英和交各该首领收贮。恭候皇考大行皇帝梓宫到京。先于几筵前敬谨供献。再行照例分赏可也。将此谕令知之。　　

○甲午。太祖高皇帝忌辰。遣官祭福陵。　　

○上以奉移梓宫回京日期。祗告几筵前、行启奠礼。　　

○谕内阁、朕勉从王大臣等所请、缟素百日。除恭理丧仪王大臣、照例服缟素百日外。其庆郡王绵慜、贝勒绵志、奕绍、贝子载锡、御前大臣赛冲阿、索特纳木多布斋、御前行走之额驸玛呢巴达喇、御前侍卫百顺、大学士明亮、曹振镛、礼部尚书黄钺、内大臣阿那保、孟住等。亦著服缟素百日。此外所有王大臣官员等、于大祭礼成后。俱著释服。将孝衣焚化。　　

○移直隶南堤九工霸州淀河巡检、驻六工下汛。南岸六工霸州州判、驻六工上汛。改铸关防印信。从总督方受畴请也。　　

○修盛京东塔永光寺。西塔延寿寺。从盛京礼部侍郎昇寅请也。　　

○修浙江普陀山法雨寺御碑亭一座。从巡抚陈若霖请也。　　

○贷盛京彰武台边门等处被淹兵丁一年钱粮。给房屋修费、埋葬银。并贷巨流河等处灾民一月口粮。　　

○乙未。恭奉大行皇帝梓宫由山庄启驾。上诣几筵前奠献。恸哭尽哀。届时、灵驾启行。上跪送。步从出丽正门。跪候梓宫升大昇轝。上步送至红桥西。哭不停声。由间道豫诣芦殿。敬视陈设。祗候梓宫至。哭泣跪迎于幔城北门外。奉安讫。行夕奠礼。自是每日黎明。上诣芦殿行朝奠礼。跪送梓宫启行。上步从一里有余。始由间道至前途芦殿。跪迎梓宫奉安讫。行夕奠礼。如前仪。　　

○谕军机大臣等、阮元奏、越南国王嗣子遣使赍表告哀一摺。另片称传闻该国有叔侄争立之议。外藩之事。听其自为。天朝一概付之不见不闻。该督惟当饬知边关文武各员。不动声色。密为侦探。静守边境可也。将此谕知阮元、并谕赵慎畛知之。　　

○协办大学士吏部尚书吴璥、理藩院侍郎那彦宝、奏报即日驰赴仪封工次。以兵部尚书刘镮之、署吏部尚书。　　

○以正蓝旗汉军副都统佛安、署镶白旗护军统领。兵部左侍郎阿克当阿、署清漪园等处事。户部右侍郎禧恩、署上驷院事。　　

○赏恭请大轝民夫银。　　

○是日。驻跸喀喇河屯行宫。　　

○丙申。驻跸王家营行宫。　　

○丁酉。谕内阁、朕惟礼先报本。尊崇当溯所由。义在制宜。仁孝不过乎则。雍正十三年。皇祖高宗纯皇帝、恭加上列圣列后尊谥。曾钦奉圣谕。后世子孙。不得奉为成式。是以嘉庆四年。我皇考大行皇帝、恭加上列圣列后尊谥。于列圣尊谥、巳加至二十四字、二十二字者。未敢复议加上。惟加上世宗宪皇帝尊谥二字。列后尊谥、巳加至十六字者。亦未敢复议加上。惟加上孝诚仁皇后、孝昭仁皇后、孝懿仁皇后、孝恭仁皇后、孝敬宪皇后、孝圣宪皇后、尊谥各二字。朕祗遵成宪。敬念皇祖高宗纯皇帝、德备圣神。功兼创守。允宜恭加鸿号。追颂诒谋。又敬念孝敬宪皇后、孝圣宪皇后尊谥。尚祗十四字。宜更加尊崇。孝贤纯皇后、作配皇祖。徽音久著。孝仪纯皇后、诞育皇考。慈圣聿彰。并宜恭议增崇。显扬懿美。该衙门详稽典礼。敬拟奏闻。寻大学士等议奏、高宗纯皇帝尊谥。谨拟奋武字下恭加钦明二字。曰高宗法天隆运至诚先觉体元立极敷文奋武钦明孝慈神圣纯皇帝。孝敬宪皇后尊谥。谨拟庄肃字下恭加安康二字。曰孝敬恭和懿顺昭惠庄肃安康佐天翊圣宪皇后。孝圣宪皇后尊谥。谨拟诚徽字下恭加仁穆二字。曰孝圣慈宣康惠敦和诚徽仁穆敬天光圣宪皇后。孝贤纯皇后尊谥。谨拟仁惠字下恭加徽恭二字。曰孝贤诚正敦穆仁惠徽恭辅天昌圣纯皇后。孝仪纯皇后尊谥。谨拟慈仁字下恭加端恪二字。曰孝仪恭顺康裕慈仁端恪翼天毓圣纯皇后。得旨、是。　　

○谕军机大臣等、前经谕令仪亲王、成亲王、在京外第一芦殿、恭迎梓宫。著再传知仪亲王、成亲王、是日朕经过时。不可先在道旁跪接。俟梓宫安奉芦殿后。朕再召入相见。将此谕令知之。　　

○恭理丧仪王大臣等奏、恭照列圣丧仪。王公百官、应行成服人员。向例以初丧之日为始。持服二十七日而除。今大行皇帝梓宫、本月十二日、由避暑山庄启行。二十二日至京。距初丧巳届二十七日。若遽行除服。凡属大小臣工。于心实有不安。且几筵前一应致祭典礼。节次举行。均应丧服齐集。今公同酌议。除恭理丧仪及殡宫守卫执事人员。仍照例于百日除服外。其向例应于二十七日除服者。谨拟改于大祭礼后除服。又查向例、几筵前、每日三次奠献。王公百官齐集。系于二十七日停止。各衙门奏疏文移用蓝印。亦系以二十七日为限。其每日应行陈设法驾卤簿。系于满月礼后停止。此次均请改至大祭礼后。以符体制。从之。　　

○又奏、二十七月内、皇后亲蚕。应遣妃恭代。得旨、亲蚕时如尚未册立妃位。应作何办理。查明覆奏。寻奏、嘉庆四年。奏准皇贵妃亲蚕。百日内遣王福晋恭代。　　

○云南道御史袁铣奏、皇上亲政之始。四海仰观。当先定规模。明正好恶。一、清君心。一、远奸谀。一、裁冗费。一、停捐例。一、严赋课。一、平刑罚。一、广教化。得旨、规模制度。典册具存。朕曷敢更易。一守成宪。犹惧不及。何好恶之有。又批、论古得实言实意。不避忌讳。深得言官之道。　　

○是日。驻跸常山峪行宫。　　

○戊戌。驻跸两间房行宫。　　


大清宣宗效天符运立中体正至文圣武智勇仁慈俭勤孝敏成皇帝实录卷之三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

嘉庆二十五年。庚辰。八月。己亥。谕内阁、本日礼部奏朕登极日期、及建元颁诏典礼一摺。览奏、朕心益增感动。惟念皇考以祖宗丕绪。传付朕躬。勉从所请。依钦天监所择吉日。于本月二十七日庚戌巳时、举行钜典。各该衙门遵照旧章。敬谨豫备。　　

○又谕、仪亲王、成亲王、著照所请、俱于百日释服。　　

○以奉移梓宫回京。办理桥道妥速。加工部侍郎穆彰阿、热河都统诚安、马兰镇总兵官庆惠、直隶布政使祝庆承等各一级。赏沿途随扈弁兵民夫、并喇嘛钱粮银币有差。又以路途泥淖、赏校尉拜唐阿等银币。　　

○是日。驻跸巴克什营行宫。　　

○庚子。秋分。夕月于西郊。遣定亲王绵恩恭代行礼。　　

