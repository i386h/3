<!-- { "loadSidebar": true } -->
○又谕、兵部议覆云贵总督明山等奏、黔省随营世职。赴滇考验。请就近交贵州巡抚甄别一摺。黔省云骑尉恩骑尉各世职。向例于未经补缺之前。每届三年甄别。俱归总督考验。惟该省各标协营距滇遥远。该世职等长途跋涉。需费较艰。自应量加体恤。以归简易。著照部议、准将云骑尉恩骑尉各世职。三年甄别。俱由贵州巡抚就近考验弓马。分别应留应斥。据实报部。至云骑尉拣选补缺。仍著赴滇交总督考校。恩骑尉应补千总。著照各营千总补缺之例。以营分远近。归巡抚提督考拔。此外两江、闽浙、两广、湖广、陕甘等省。随营世职。有与总督所驻省分较远者。著各该督抚体察情形。悉心筹议。具奏到日。交部再行核办。　　

○又谕、曾燠奏、清查库项。恳请展限一摺。两淮运库引课。款目繁多。前经该盐政奏明立限一年清查。兹据称将届限满。尚难竣事。必须详细钩稽。方免疏漏。著照所请、准其展限四个月。该盐政务须督同新任运使张青选。悉心稽核。彻底澄清。如查有含混影射情弊。即据实参奏。毋稍徇隐。　　

○又谕、曾燠奏、引盐加斤。恳恩展限一摺。淮盐每引加斤。前经奏准加展三年。至辛巳纲止。兹据该盐政奏称、现在限已届满。惟近来商力不支。兼之壬午癸未二纲。又皆折半赔课行盐。自系实在情形。著照所请、准其将每引加盐十斤之限。再展三年。至甲申纲为止。以纾商力。　　

○予科尔沁郡王栋密特故福晋祭如例。　　

○丁巳。谕内阁、阮元奏、轮拨督标兵丁二百名。常川驻省差操。请酌加口粮银两。以资养赡一摺。粤东广州省城。驻劄抚标。及广州协兵丁。数本不多。现在因议防火章程。及一切差巡。据该督查明、请轮调督标六营兵丁、共二百名。常川在省。就近归副将管带。按期操练。兼备不时差遣。四个月一换。著照所请行。惟该督标兵丁。向系驻劄肇庆府城。月饷无多。今调至省垣。离家久远。若祇藉月支银米。实不足以资养赡。著加恩照内河派出三路巡河各营兵丁之例。每名每日、加给口粮银五分。每月需银三百两。即于关盐盈余、并盐商捐输捕费款内。如数动支。年终核实报销。该部知道。　　

○又谕、据和桂等奏、查验裕丰、万安、海运、北新、富新等五仓内。残破廒座。不堪久贮米石。并无空廒可以移贮。现在以放代盘者。系南新、旧太、太平三仓。俟三仓盘竣后。即应接盘海运、北新、万安三仓。而残破最甚之裕丰仓。约俟明岁后半年。方能轮放。为日过久。难保该廒不至坍卸。自应酌量变通。著照所请、现在以放代盘之南新等三仓。于今岁盘竣时。其何仓首先完竣。即先尽残破最重之裕丰仓接盘。其以后盘竣者。仍按本应接放之海运万安二仓接盘。并令于该三仓接放之时。将破廒之米。先行关支。以便早请修理。至富新北新二仓。破廒本少。著归于再下次轮放。以重仓储。该部知道。　　

○又谕、每年各省漕粮。抵通交卸。分运贮仓。有坝桥仓三处逐加盘验。立法本属周密。无如因循从事。均未能实力察查。以致米石多有霉变。兹据和桂等申明验收章程。分别定以责成。著照所请、嗣后漕粮抵通。即饬令坐粮厅、与经纪等认真细验。如有搀杂潮湿之米。押令帮丁等洒扬晒晾。一律乾洁。方准起卸。至到桥后。经该桥监督验有搀湿之米。即著该厅督率经纪洒扬晒晾。再行转运。所需经费。即罚令该坐粮厅赔交三成。经纪赔交七成。其由桥运仓。责在该桥监督。运米车户。已运进仓。责在该仓监督花户。傥又验有搀潮之米。分别令其洒扬晒晾。将经费著落该管官役等、按三成七成分赔。以示惩儆。该仓场侍郎等、仍当随时严查。毋任各仓员稍存将就。务期米色纯净。以资积贮。不可日久仍蹈故辙。徒致有名无实也。　　

○礼部以满洲繙译会试中额请。得旨、取中四名。　　

○两广总督阮元奏、上年广东城外失火。延烧甚重。现拟防火救火章程。应饬该铺户等分段凿井。多备缸桶。及水枪、挠钩、蜈蚣梯等件。得旨、依议妥行。不可日久废弛。　　

○赏会试年老举人李步云等五人检讨学正职衔有差。　　

○旌表守正捐躯江苏桃源县民张兰亭女张女。　　

○再展五城饭厂煮赈一月。　　

○戊午。引见壬午科散馆及补行散馆人员。得旨、此次翰林散馆之修撰戴兰芬、编修罗文俊、业经授职。其清书二甲庶吉士蔡赓扬、李菡、曾元海、汉书二甲庶吉士翁心存、易曰廉、冯赞勋、陈宪曾、李儒郊、徐述虔、葛天柱、王煜、江于泗、陈嘉树、李棠阶、豫益、继志、陆建瀛、岳镇南、曾望颜、文庆、恩桂、方传穆、俱著授为编修。三甲庶吉士温葆淳、龚文焕、许冠瀛、受庆、俱著授为检讨。王藻、陶青芝、顾元恺、况澄、王治、俱著以部属用。黄宅中、金石声、冯登府、胡霖苍、叶桂、彭宗岱、马疏、舒梦龄、许有韬、滕子玉、莫树椿、浦曰楷、王昺、陈熙健、俱著以知县即用。马方钰、赫特赫讷、俱著归班铨选。　　

○直隶总督蒋攸铦奏报到任谢恩。得旨、朕早夜焦灼者。惟希速沛甘霖。兹于十七日晚间。欣得阵雨一次。约不及二寸。当此生禾长麦之辰。正资渥泽。实深廑念。我君臣惟有以诚吁天。以勤理政。庶可迓祥和而安吾赤子也。至于任内诸事。面谕已详。卿之材力。朕深可信。随时认真办理。凡察吏、安民、修武备、平狱讼、诸大端。尤当注意焉。勉之又勉。朕有厚望也。　　

○修筑浙江会稽县中巷一带塘堤。从巡抚帅承瀛请也。　　

○己未。谕内阁、普成奏、热河惠迪吉门外临河石堤坍损情形。并园内山水泛溢。泊岸桥座被冲。围墙坍倒等语。著总理工程处大臣、派委妥员。前往踏勘。分别应修应绥。据实具奏。俟秋令水消后办理。其石堤紧要迎溜处所。估需工料银一百八十三两零。即于该衙门生息项下动支。赶紧修筑。以护堤根。至园内便门。自应照式修整。用昭严密。著即照所奏办理。　　

○以大学士长龄、吏部尚书卢荫溥、户部尚书黄钺、兵部尚书王宗诚、刑部尚书那清安、兵部右侍郎朱士彦、刑部右侍郎史致俨、内阁学士陈嵩庆、为殿试读卷官。　　

○修筑齐齐哈尔木城。从黑龙江将军禄成请也。　　

○庚申。上诣绮春园问皇太后安。　　

○策试天下贡士杜受田等二百四十六人于保和殿。制曰。朕仰承昊苍眷佑。祖考诒庥。履位以来。于今三载。幸海宇乂安。国家无事。思与天下臣民。同乐太平。允臻上理。而朕怀兢业。惟虑风化之未淳。主术之或怠。听言之未广。民生之未裕。周咨博采。罔敢少康。尔多士弹冠而来。必有嘉谟。用裨朕治。学校者人才之本。风化之原也。虞廷有教胄之训。周官重成均之职。化民成俗。实基于此。朕躬临辟雍。讲学兴礼。非徒盛三雍之上仪。修汉唐之故事也。亦惟多士观听。庶知向风耳。夫礼乐何以防民。教训何以正俗。师儒何以有得民之责。庠序何以为明伦之地。崇儒重道。何以驯致太平。讲让兴贤。何以潜消匪僻。建首善以励天下。何以远迩会归。端士习以振民风。何以本末维系。辅世长民之道。明德新民之学。必有能识其要领者。毋第以环林璧水。徒以揄扬之词进也。自古求治之主。罔不躬行节俭。为天下先。然考其心迹。诚伪判焉。茅茨土阶。紩衣挛领之世。尚已。三统而降。可得而言。汉文帝衣绨履革。蒲席韦带。屏雕文之饰。惜中民之产。其视初元建平之代。罢齐三服官、易帷帐、去锦绣者何如也。厥后令辟。亦知克已。焚翟裘。毁筒布。以萧何壮丽之对为非雅言。又其甚者。一冠三载。一衣屡浣。俭矣。然或盛衰殊途。始终异辙。岂徒俭不足以示国欤。抑务名不求其实欤。朕仰思禹谟勤俭之训。永怀商书俭德之言。欲使天下黜华屏欲。治登淳古。何道以致之。朕观郅治之世。必有论思献纳之臣。辅翼左右。而人主亦复虚衷下问。翕受敷施。所以上下一德。民受厥福也。尧有衢室之问。舜有总章之访。夏禹闻善则拜。殷汤好问则裕。文武咨询于虞虢。访问于箕子。帝王御宇。未有不以询事考言为先务者。后世令主。非无勤勤之言。恳恳之求。然或旒纩上辟。刍荛下遗。白兽之尊徒设。肺石之函莫启。即有听纳。或慕虚名。急于进言。未遑详察。盖非明不足以察其言。非断不足以行其言。若泛然受之而无所别于中。将亦悠然容之而莫能区处于外矣。取舍之宜。厥惟艰哉。明断之本。可得闻欤。昔大禹尽力于沟洫。以备水旱之虞。其功尚矣。然因其利而利之者。代不乏人。故郑渠凿而秦人富。蜀堋成而沃壤兴。汉唐循吏。所以衣食其民者。莫不以行水为急务。畿辅大川有五。南北运河、永定、清河、滹沱是也。今欲南北运河入海之路畅达。何以使下游无阻。滹沱会合之水甚众。何以免横溢之虞。清河以两淀为渟蓄。何以疏瀹深通。永定为山水所会归。何以沙淤不积。或者又谓治河之吏。知有堤而不知有河。密于修防。疏于浚导。营田之吏。知有田而不知有河。利其淤垫。忘其涨塞。夫五行之材。水居其一。用之善则灌溉可资。用之不善则泛溢为患。将欲兴利除害。何道而尽善焉。凡此四者。皆经国之大猷。立政之本务。夫蓄疑而不问。主术之疏也。博学而不达。士林之恧也。考之于古。验之于今。何去何从。孰得孰失。多士其悉言无隐。朕将亲览焉。　　

○谕内阁、成亲王于二十六日奉移暂安处。派大阿哥前往。代朕奠酒。发引后。步送至德胜门外。再回圆明园。并派惇亲王、瑞亲王、御前侍卫载铨、乾清门侍卫那苏巴图、容安、送至暂安处。　　

○裁陕西凤翔府通判一员。留坝厅南星巡检一员。添设安康县抚民通判一员。定为要缺。甎坪巡检一员。定为选缺。改甎坪县丞为略阳县丞。定为要缺。移华阴县丞为盩阳县丞。定为选缺。换给关防条记印信。从前任四川总督蒋攸铦等请也。　　

○辛酉。调署工部左侍郎陆以庄、署礼部左侍郎。以前任直隶总督颜检、署工部左侍郎。　　

○旌表守正捐躯河南息县民吴进山妻李氏。　　

