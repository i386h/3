<!-- { "loadSidebar": true } -->
○命惇亲王绵恺、带领散秩大臣一员。侍卫十员。赐奠故土默特郡王衔贝勒固伦额驸玛呢巴达喇茶酒。内务府大臣克蒙额、经理丧事。予祭葬。　　

○癸未。上诣皇太后宫问安。　　

○以兵部尚书那清安、署翰林院掌院学士。　　

○以署镶红旗汉军副都统松筠、为正红旗蒙古都统。宗人府左宗正敬敏、为阅兵大臣。大学士长龄、为总理行营大臣、管善扑营大臣、虎枪统领。理藩院尚书博启图、为领纛大臣、管中正殿事。科尔沁扎萨克郡王僧格林沁、管火器营事。正白旗满洲副都统安福、管上虞备用处事。　　

○免直隶文安、天津、二县被淹洼地额赋。　　

○蠲缓吉林、宁古塔、伯都讷、三姓、阿勒楚喀、拉林、双城堡、七处歉收旗民应交银谷有差。并贷口粮耔种。　　

○甲申。谕军机大臣等、本日据平庆由六百里驰奏、嘉义逆匪围攻县城。镇臣连次接仗。及台湾县匪犯竖旗滋事。当即拏获正法一摺。据奏初七日以后。自郡城至嘉义一带。道路照前梗塞。与刘廷斌音信难通。前委代办嘉义县事之署佳里兴巡检施模、闻出庄追贼。不知去向。十一日据探差禀称、十月初三日贼匪围攻嘉义县城。刘廷斌在下加冬闻信。带领将备。于初四日前往救援。沿途与贼接仗数次。杀贼甚多。弁兵亦有伤亡。又据嘉义县典史张继昌、雇夫赍禀来郡。称刘廷斌于初四日驰抵县城内外冲击。贼匪退避。初五初六初七等日。贼匪连日攻城。该典史随同镇臣竭力守御。用炮毙贼多人。初八日贼匪从南北两路退去。县丞朱懋、与吕志恒同时被戕。又据探称贼匪中尚有刘仲刘港黄番婆等、各自为首彼此相通。逼胁良民入夥距郡城十数里外刘仲、刘港等贼匪数千。屯聚窥伺。郡城内仅有参将一员。守备二员。不能带兵出剿。又据彰化县禀称、境内尚无贼匪。但与嘉义壤地相接。已雇募乡勇保护。又据凤山县禀称、境内尚无北路贼匪窜入。惟本地零星贼匪。乘势截抢请添兵防守。当即于澎湖兵内酌拨一百名。同新到换班兵丁一百二十五名。交千总许日高、带往协同巡防。又据台湾县禀称、郡城迤南旧社庄。有贼匪林海、纠人竖旗。强封民人谷石。当即派同知王衍庆、沈钦霖、带兵捦获陈雹、林陇、黄祥、李典四名林海中箭脱逃。余匪四散。讯据陈雹供称、林海听陈办等戕官攻城。起意竖旗响应。纠约该犯等入夥。共有一百余人。于审明后即行斩决枭示。又据探称贼匪众多。道路阻隔。该弁兵恐将饷银军火遣失。不敢轻进。现驻该处防守。饷银撤回另行筹运各等语。所办尚属得宜。前己屡次降旨令程祖洛迅速赴闽渡台督办该督自必赶紧前往。提督马济胜已奏报十月十八日。自泉州带兵二千赴台计此时总可到台探听刘廷斌驻劄何所。即会合剿捕昨又颁给瑚松额钦差大臣关防哈哴阿授为参赞大臣并派侍卫巴清德华山泰、齐克唐阿、凯隆阿、驰驿前往。拣派曾经出兵之巴图鲁侍卫章京等三十员名一同驰驿又调河南西安贵州四川兵。俱令拣派得力将弁管带。迅速起程。现在该省所调兵数。已不为不厚。平庆务当督率员弁绅士。管带兵丁乡勇。加意防守台湾郡城。以固根本。仍令开通道路。若探知刘廷斌、马济胜、驻劄何所。并钞录谕旨。谕刘廷斌、马济胜、知之。将此由五百里传谕知之。　　

○又谕、台湾此时望救甚亟。该督接奉屡次所降谕旨。自已趱程抵闽。提臣马济胜计已渡台。该督是否渡台。想亦酌量定计。昨又颁给瑚松额钦差大臣关防。哈哴阿授为参赞大臣。并派侍卫巴清德、华山泰、齐克唐阿、凯隆阿、率领巴图鲁侍卫章京等三十员名。驰驿前往剿捕。并调河南兵一千名。西安马队兵三百名。贵州兵五百名。四川兵一千五百名。俱令迅速前往。合之该省所调兵数。兵力不为不厚。该督抚论何起先到。即派弁管带渡台。会同马济胜先行剿办。不必等候各路兵数齐集。再右旋白螺。在督署恭贮。历经带往渡海。最为吉祥。该督此次应仍带往。瑚松额等放洋。亦令带去。俾资护佑。将此由五百里谕知程祖洛、并谕魏元烺知之。　　

○以云南龙陵协副将邱奉岐、为普洱镇总兵官。　　

○抚恤朝鲜国遭风难夷如例。　　

○乙酉。圣祖仁皇帝忌辰。遣官祭景陵。　　

○浚山东运河。并修微山湖堤。从河道总督吴邦庆请也。　　

○除奉天义州水冲沙压地四十五顷七十九亩有奇租粮。　　

○丙戌。谕内阁、钟祥奏、查获藏匿罪人之犯。提省审明。并将未能掩捕邻境逃匪之知州。请从严惩办一摺。陈端系穵堤要犯。曾于闰九月间。窜至山东东平州。知州程辅辰未能留心访察。迨准关往捕。业已他窜。非寻常疏忽可比。程辅辰著交部严加议处。仍勒令饬差购线侦缉。有无弋获。另行办理。袁双观知情藏匿要犯。著归案究办。　　

○谕军机大臣等、本日据魏元烺由四百里驰奏、嘉义贼匪围攻县城。镇臣连次接仗歼贼。及郡城拏犯办理情形一摺。据称十月二十九日。接到刘廷斌初十日嘉义县城所发印禀。称初五至初八日。贼众昼夜用木皮档竹梯围攻。该镇亲督员弁施放枪炮。伤毙贼匪甚多。获爬城贼二名。竹梯牛皮多件。兵勇间有受伤。该镇督饬副将温兆凤、带兵四百名出城。轰毙贼匪多名。生捦一名。城外武生何朝仁等、追获贼目张糖即张淙。贼匪溃散。我兵将初四日阵亡护安平协副将周承恩、守备李高然、余国章、及弁兵尸身四十余具收埋。讯据张淙等供称、听从贼首詹通、张丙、执红旗攻打南门。张丙攻城时。被炮伤面。闻陈办尚要纠贼攻城等供。随将该犯正法。督令各总理分段开穵城濠。砍伐附近竹园。总理铺户。俱尚急公。此外小夫游手之辈。先经收为义勇。那借口粮。并致彰化县由鹿港海道、驰信郡城上下。引兵前来。分路迎击。先通道路各等语。此据刘廷斌所禀十月初五至初九等日嘉义地方之情形。又于禀内声叙十月初六日在嘉义县城。曾将逆匪戕害官兵。监犯反狱及匪众围城。委令嘉义典史张继昌代理县事。并因随带摺纸遗失。具稿寄请代缮具奏各缘由。三次发禀。俱未到省。又接台湾道平庆来禀。与昨日平庆奏报相同。昨已降旨将平庆奏报各情形。及派瑚松额等前往。并调取四川贵州河南西安各处兵数。谕知该督等迅速抵闽。瑚松额等日内亦即起程。提督马济胜已报二十三日寅刻放洋。此时计已渡台。程祖洛目下当早到闽。其是否渡台。想亦定计先行剿办。一切军火器械粮饷。务必先期筹画。源源接济。勿致临时支绌。至刘廷斌既发印禀。何以不行具奏。昨已传谕台湾道平庆、探萌马济胜、刘廷斌驻劄何所。钞录谕旨、谕令该提督等知悉。该督总当体察情形。无论何起兵先到。即派弁管带渡台。迅速剿办。悉数歼捦。以期海疆早靖。将此由五百里谕知程祖洛、并谕魏元烺知之。　　

○礼部议准、护山东巡抚刘斯嵋疏报、采访蓬莱县节烈妇女郭赵氏等一百五十口。招远县杨毛氏等一百八十八口。请各建总坊旌表。从之。　　

○丁亥。以仪郡王绵志、署镶红旗蒙古都统。　　

○旌表逼嫁捐躯广东东莞县民谢亚焕妻王氏。　　

○加赏广安门外普济堂煮赈小米二百石。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百二十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。十一月。戊子。月食。　　

○谕内阁、昨派绵志署理镶红旗蒙古都统。伊步履较迟。嗣后每遇该旗带领引见。著加恩毋庸带领。　　

○谕军机大臣等、台湾匪徒起衅根由。屡次据魏元烺等奏报。并未声叙。昨已谕令程祖洛详查具奏。著瑚松额等于渡台后密加访察。究竟因何起衅。贼匪拒捕戕官。何以同在嘉义起事。知府吕志恒、知县邵用之、先后被戕。又何以同在嘉义地方从前台湾虽分类械斗。并无抗拒官兵戕害府县之事。是否该知府等平日不得民情。致有激变。著瑚松额等详细查访。不得因该知府等业已被戕。稍为回护。台湾文武员弁。自镇道以至州县。如有贪婪不法、办理不善之处。即著据实陈奏。无得稍有隐饰。滋事各贼目。为首著名者何人。若有如从前林爽文、庄大田等务必设法生捦。解京惩治。其余从逆各犯。亦须尽数歼捦。讯明后即行正法。毋贻后患。将此谕令知之。　　

○赏故土尔扈特休致副盟长贝子沙喇扣肯银三百两。　　

○己丑。谕内阁、朕冲龄就傅时。原任侍郎赔礼部尚书衔万承风、原任翰林院侍讲学士加三品卿衔秦承业、先后在上书房课读。尽心讲贯。深资启沃。即朕之今日尚能兢兢自守者。皆两师傅之功也。眷怀旧学。特沛恩施。万承风著晋赠太傅。其子童生万方楙、著赏给举人。准其一体会试。其孙候选府经历万长龄、著遇缺即选。秦承业著晋赠礼部尚书衔。其子候选员外郎秦绳曾、著赏加四品卿衔。嗣子监生秦象曾、著赏给举人。准其一体会试。用示朕谊笃师儒、有加无已之至意。　　

○又谕、前据给事中邵正笏奏、江湖涨滩。占垦日甚。请饬查办。当降旨令该督抚等酌议具奏。兹据陶澍等勘明各属沙州情形。酌议覆奏。疏通水利。攸关弭患卫民。江苏自道光八年奏定章程后。新涨沙洲。均已分别归公佃租。及随时铲除禁种。既无阻遏水道。亦无侵隐坝垦。惟日久懈生。或致奸民私行围筑。不可不防其渐。该督抚等严饬各地方官。每年于冬令水涸之时。亲诣滨临江海河湖处所。周历查看。如新涨无碍水道者。方准照例归公召佃升科。其有碍水道者。概行刨除净尽。具结送司。转呈备查。傥查有沙地阻碍水道。及隐匿占种情弊。除占种之人严行治罪外。并将该地方官据实查参。毋稍宽纵。总期有司实力奔行。奸徒知所畏忌。庶于水利民生。两有裨益。　　

