<!-- { "loadSidebar": true } -->
○丙辰。谕军机大臣等、前因盗砍树株案内要犯尹同、系该处积惯窝家。当经降旨交该都统等严拏。嗣据覆奏。该犯已闻拏逃匿。现又购线密躧等语。今又逾数日。何以尚未弋获。著庆惠等上紧缉拏到案。毋任远扬。本日又据刑部奏、审据冯石头等、供出尹同之弟尹金、系与尹同一夥收买木植。王学成供、有小曹村民人冯得祥、与未获之王小发、夥开木厂。亦系积惯窝家。该犯等在水次扎筏运卖。其开设木厂。系何字号。在何城何处。不难访问而知。著庆惠等、将尹金、冯得祥等、严密查拏务获。并将该犯等木厂字号。及出入帐目一并查收起获。解交刑部。归案办理。无稍延缓。致干重咎。将此谕令知之。　　

○命前任贵州布政使富信、以三品京堂候补。　　

○丁巳。谕内阁、本日吏部议奏、戚人镜严加议处一摺。比照不应重杖八十私罪加等议以实降四级。有意从轻。希图邀恩降留。若系编检。自必拟以革职矣。朕不能姑息于一人。而堕宫禁成宪。所有吏部堂官。均著交都察院察议。戚人镜官任翰林。且在内廷行走。何得不谙礼法。乃于考试之日。宫门未启。即行上阶坐候。已属谬妄。又不遵侍卫等管束。肆行喧呶。大干禁令。即著革职。嗣后无论文武各人员。再遇有宫廷禁地、不遵管束任意喧呶者。经该管王大臣参奏。朕必立将其人拏交刑部。按律治罪。若该管之侍卫章京等疏于约束。或该管之王大臣等徇隐不奏。一经发觉。一并重处不贷。将此通谕内外各衙门知之。　　

○又谕、蒋攸铦奏、请动款制换各营锅帐等项一摺。川省普安等镇协营额备锅帐。自乾隆年间制造以来。均有曹□少朽残缺。自应赶紧制换。以重操防。著照所请、所有普安等镇协营应制锅帐。除旧料变价、及巫山盐厂二营、额备锹镰锄斧等项、尚未满限、毋庸另制外。实共估需银二万一千九十两零。准其在兵饷建旷项下。动支给领。按数制换。事竣核实验销。该部知道。　　

○谕军机大臣等、据西林布等奏、酌拟操练章程一摺。和阗兵丁、除军台卡伦等处常差外。在城共计一百五十余名。该办事大臣等、于每月内拟定日期。分别操演骑射鸟枪。并合演大队。均著照所拟认真训练。俾技艺悉臻精熟。惟台卡兵丁、本有应当驿递及防汛差使。若按三月一次。更换来城。轮流操演。不惟事涉烦苛。恐差务亦多旷误。该办事大臣等、惟当照旧办理。毋庸稍事更张。其由叶尔羌转调满营当差甲兵。俱著一体操练。不得视为具文。日久生怠也。将此谕令知之。　　

○又谕、据穆通阿等覆奏操练章程、明示劝惩。使兵力悉归劲勇等语。叶尔羌为回疆边地。兵丁与内地不同。关系尤为紧要。自宜操练娴熟。用资保卫。朕详阅所定章程内。惟派守卡伦军台供差兵丁。每两月更替来城。轮流操练。事涉烦苛。该兵丁本有应当差使。若轮流更调。必致巡防差务。转多旷误。该办事大臣等、惟当遵循旧制。不必更张。其在城兵丁。定日操演。明示劝惩。俱著照所拟办理。将此谕令知之。　　

○添设四川重庆镇中营右哨千总一员。驻浮图关。拨督标兵一百名移驻。改重庆、川北、两镇中营游击为题缺。建昌镇左营游击为推缺。从总督蒋攸铦请也。　　

○戊午。训饬翰詹科道进士出身人员。谕内阁、国家设科取士。首重翰林之选。缘翰林为清要之秩。培养人材之地。不可不慎也。居是职者。自当顾惜廉耻。敦笃名义。苟且儌幸之事。岂学者之所当为。即如今岁考差。真才实学者固不乏人。乃竟有洗马陈玉铭、于宫廷考试。胆敢怀挟诗文。既经败露。岂能不按律治罪。稍从末减耶。若翰林等官不知自爱。动辄身罹法网。逮系囹圄。岂仅失朕之望。乃不忍行之政也。尔科甲出身者。皆系刻苦自励。有志于学之人。断不可心随境转。行与言违。凡修身敬事之道。克己慎独之功。以驯至乎俯仰无愧。可不时加省察乎。试思若陈玉铭者、畀以考试之任。尚可望其选拔真材。秉公衡文乎。授以牧民之责。又能望其尽心民事。奉公守法乎。言念及此。可忧可憾。今而后必当激励品行。黾勉学业。三畏四勿。岂不知者。永矢弗忘。以为士习之表率。而国家亦可收得人之效矣。尔多士其共懔之。　　

○谕军机大臣等、王鼎等覆奏、确访湖北殷万虚等窝贼匪犯情形一摺。据称殷万虚、殷世禄、在黄冈地方窝匪十有余年。附近村庄。利其保护。每岁皆输资以酬。互相守助。其高方瑶、系江陵县人。向充捕快。伊子二人。亦充捕役。交通贼匪。现在该省已于三月初间将该犯等先后缉拏。除殷世禄闻拏自戕外。殷万虚、高方瑶、俱经获案。供有夥贼数十人。及行窃各案等语。此等积年窝贼匪犯。地方官毫无闻见。自系各衙门捕役贿纵包庇。必应严办示惩。且窝贼十数年之久。通贼数十人之多。所供尽属窃案而无盗案。亦难凭信。著陈若霖等提集人犯。悉心严鞫。彻底根究。勿存化大为小之见。审明按律惩治。务期贼匪根株净绝。以靖地方而安良善。将此谕令知之。　　

○又谕、御史孙贯一奏、采办颜料迟延积弊一摺。据称安徽省采办颜料迟延。非尽关例价不敷。缘该州县赴藩库领价。仅得七成。司房书吏又复需索。势不能不包给该书吏。任听开销。层层累剥。至该州县摊款。系新旧任按期分赔。新任不为旧任垫补。旧任何能完此捐项。是以摊捐解完之日。即为颜料办完之日。请立定章程。严禁勒扣包办之弊。或令接办州县坐扣杂税地丁银两。赴苏采买等语。前据孙尔准奏颜料例价不敷。请筹款发商生息津贴。已降旨准行。今据该御史所奏。州县承办颜料。系藩司书吏勒扣包办。如果有此等情弊。殊属大干法纪。著孙尔准督同藩司陶澍、查明是否属实。其采买颜料。或即令接办州县坐扣杂税地丁银两。是否可行。著一并查明据实覆奏。将此谕令知之。　　

○己未。谕内阁、庆保等奏参缉捕玩弛之都司一摺。此案外洋盗匪。聚众二三十人。于旬日之间叠劫商船三次。捕务废弛已极。所有该管巡防之昌石营都司吴清、著先行革职。责成统辖之定海镇总兵陈梦熊、带同出洋追捕。勒限一个月。将盗匪全数弋获究办。如逾限无获。即将该都司严行治罪。并将该总兵一并严参。至另片奏称现获之滥眠玉一犯。是否即系此案正盗。著该督即行严讯明确。定拟具奏。　　

○又谕、庆惠奏、失察盗砍树株。请交部从重治罪一摺。庆惠前任马兰镇总兵。年分最久。失察盗砍风水山树甚多。甚咎甚重。著先拔去花翎。退出乾清门。此时且毋庸交议。仍著会同上紧摉查。并缉拏要犯务获。俟定案时再降谕旨。　　

○又谕、安福等奏、查明青桩内之景家沟、大小马蹄沟等处。新伐树株根盘五千八百余株。青桩外网子沟等处。新伐根盘五千八百余株。旧伐根盘三千五百余株。并称青桩以外大黄崖口、及大石湖。系出山正路。并无成材木料。亦无砍伐形迹。冯石头、高富等、所供上年盗伐树株之处。显有不实。现将私伐回乾树株之汛弁、及缉获案内逸犯。解部审办等语。青桩内外盗伐树木。共计万余株之多。所有历任马兰镇总兵及地方官。全然置之度外。从未查办。丧心昧良。可恨之至。前据刑部所讯冯石头等供。显系狡展。著该部再提冯石头高富等、并现在拏解之王九雨等五犯。严切根究。务期水落石出。以成信谳。其外委李贵、陈连、私伐红桩内树株。是否实系回乾。一并确切严讯。按律惩办。　　

○谕军机大臣等、据安福等奏、查明青桩以内附近白桩。间有居民耕种。杨家堡一汛山地。多系嘉庆四年查抄入官之产。并未设禁。六年始派兵四名驻劄。十二年移驻把总。拨兵二十八名。分设四拨巡防等语。杨家堡山地。既于嘉庆六年间禁止开采。派兵驻守。现在青桩内附近白桩一带。何以复有居民耕种。是否该处地方。从前不在禁止之列。抑系事后私行开垦。著安福等查明该一带居民。自何年在彼耕种。如果耕种有年。免其置议。傥系近年违禁开垦。即行奏明驱逐。其饬拏要犯尹同、至今尚未获解。著庆惠等务即督饬员弁。将尹同及案内各逸犯、迅速查拏。解部审办。勿得稍存疏懈。傥稽延时日。致要犯逃脱无踪。庆惠等不能当此重咎也。将此谕令知之。　　

○又谕、巡漕御史俞恒泽奏、临清闸外水势易致浅阻。请疏浚来源。修复闸坝。并据称南运河所受卫源本弱。该处居民。于百泉丹河洹河等处。开渠置闸。分灌农田。遇水小之时。河流遂形浅涩。乾隆年间议定安阳万金渠下游高平一闸。为全河水势所关。每年夏初。将该闸下板堵闭。俾洹河正流归卫。嗣复将卫河来源之百门泉、九道堰、并丹洹各河。于未经插秧之时。暂行封闭支流。令各水全力下注等语。卫河水势强弱。全在上游蓄洩得宜。庶济运灌田。两无妨碍。近来山东临清闸外。每届重运经临。总须穵浅起拨。自因来源水弱。正河未能畅流所致。著严烺、姚祖同、即查该省百泉丹洹万金渠高平闸等处。从前所建闸坝。现在有无倾圯。是否修复后照旧启闭。临清闸外河道不致浅阻。足利漕行。或今昔情形不同。于济运灌田。并无裨益。均著查明据实覆奏。将此各谕令知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之三十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。四月。庚申。上诣皇太后宫问安。　　

○谕军机大臣等、庆惠等覆奏、严拏盗砍树株案内之尹金等犯。并称访得尹同弟兄。系承领伊母舅彭国彪本银。贩运木植。彭国彪系与尹同等同时潜逃等语。尹同一犯。本日业经步军统领衙门拏获到案。已降旨交刑部严审矣。其未获之尹金、王小发、均系案内要犯。著庆惠等仍遵前旨。严密查拏。毋任闻风远扬。其在逃之彭国彪。并案内各逸犯。著一并严拏务获。归案审办。庆惠等办理此事。固不可稍涉疏懈。致有不实不尽。亦不可滥及无辜。徒滋拖累也。将此谕令知之。　　

