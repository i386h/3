<!-- { "loadSidebar": true } -->
○又谕、钱宝琛奏、缉拏烟匪稽查僻路等语。闽粤二省游民贩烟。窜入江西界内。业经该抚饬属拏获多名审办。抚州建昌二府。系通福建广东要路。建昌府属广昌县白水寨设卡之处。尤为吃紧。恐该匪等风闻堵缉。绕越小路。著九江镇总兵李锜、前往该府察看情形。拨兵扼要严拏。并著查明抚州一带乡僻小路。分饬各汛卡弁兵梭织巡查。此外与闽省连界之铅山一路。由闽绕浙以达江西之广信玉山一路。均关扼要。亦著该总兵亲往稽查。其上饶广丰二县所辖之封禁山。与闽浙连界。地方辽阔。最易藏奸。向例每岁秋冬之交。该总兵会同福建建宁镇总兵入山巡哨一次。著李锜于抚州等处稽查完竣后。进山周历巡察。毋令匪徒溷迹。至九江镇所辖地方。尚多通闽之路。即著钱宝琛于校阅营伍时。顺道稽查。以靖奸宄而肃禁令。　　

○以甘肃镇迪道苏彰阿、为湖南按察使。　　

○赏广安门外普济堂煮赈小米三百石。　　

○丙辰。孝敬宪皇后忌辰。遣官祭泰陵。　　

○谕内阁、特依顺等奏、校阅营伍并请领备贮药铅一摺。甘肃宁夏旗营现经添设擡炮。应需火药铅子烘药等物。据该将军等奏称、祇领现年操演之用。并无余存。著准其添设一年备贮药铅。即于明年春季请领药铅之时。一并附领。年终照例造册报销。　　

○谕军机大臣等、给事中万启心奏、驭夷操纵机宜一摺。著琦善体察情形。妥筹久远。又阿精阿等奏、团练水勇一摺。粤省水勇是否得力。有无流弊。亦著悉心查议。万启心摺阿精阿等摺。著钞给阅看。又林则徐奏请治罪一摺。并另片密陈夷务情形。著将原摺片寄交琦善阅看。朱笔点出之处。据实查明具奏。将此谕令知之。　　


大清宣宗效天府运立中体正至文圣武智勇仁慈俭勤孝敏成皇帝实录卷之三百四十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十年。庚子。冬。十月。丁巳朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵泰东陵裕陵昌陵　　

○遣官祭孝穆皇后孝慎皇后陵寝　　

○遣官诣孝全皇后梓宫前祭奠　　

○遣官祭端慧皇太子园寝。　　

○幸圆明圆。　　

○辰刻。诣绮春园问皇太后安。未刻如之。　　

○还宫　　

○颁道光二十一年时宪书　　

○试中式武举遮克敦布等七十一人于太和殿前。　　

○戊午。谕内阁、本年十一月。奉移孝全皇后梓宫至龙泉峪。所有在京文武各衙门司员章京等。除有执事各员照例派往外。其无执事者。均著无庸派往。　　

○又谕、本年闸运漕粮据。抽查御史瑞旹等查有二十余船。每船短至二十余石之多。著仓场侍郎将单开各经纪严行查究有无弊端照例办理。其所短之米著各经纪买米补完立限追缴　　

○河东河道总督文冲奏报秋汛安澜命诣河神庙祀谢并下部议叙。出力员弁升叙有差。　　

○己未上御紫光阁。阅中式武举马步射。　　

○谕内阁、前据御史许乃安奏苏州一带。居民迁徙丹阳县有创议加赋。激成殴官劫狱等情当降旨饬令裕谦加意抚绥居民。并著查明地方官如有创议加赋酿成事端即严参治罪。兹据该署督查明。祇有浙江居民迁至苏州者。并无由苏州避往他处者。至丹阳县吴章行、与该县粮差滋闹。系四月间事居瑞纠众夺犯。拒捕殴官。系七月间事。其为并非创议加赋。以致激变。似属可信等语。此案情节重大。前经降旨饬令提省研讯。并将首从各犯。拏获审办。著仍遵前旨严拏肇衅之吴章行、聚众之吴瑞到案彻底根究务期水落石出毋稍宽纵寻奏丹阳县知县吕湘、徵收钱粮。因银贵加钱。吴章行指为浮收创议抗霸。继知银贵。旋即完纳另因诬良为窃。被控获案。其族兄吴瑞纠众塞署。吴万幅等殴伤吕湘。夺回吴章行讯明后恭请王命将吴万幅斩决枭示余定拟如例。知县吕湘、把总戴永福、弹压无方。均请革职。下部议从之。　　

○缓徵盛京十里岗子等五屯被水灾区仓粮。贷白旗堡、小黑山、灾户一月口粮。　　

○庚申上御箭亭。阅中式武举技勇　　

○御乾清宫。引见中式武举。亲定甲乙。　　

○缓徵山东历城、章邱、邹平、长山、新城、齐河、齐东、济阳、德平、禹城、临邑、平原、长清、东平、东阿、惠民、阳信、乐陵、滨、蒲台、商河、邹滕、阳谷、寿张、济宁、金乡、鱼台、范、朝城、郓城、聊城、博平、茌平、莘、高唐、夏津、邱、陵、利津、滋阳、汶上、嘉祥、濮、观城、单、钜野、堂邑、清平、恩、海丰、沾化、招远、菏泽、五十五州县及德州、东昌、临清、济宁、四卫、东平所、永阜场、被水被虫庄屯新旧正杂额赋。　　

○辛酉。上御太和殿传胪。赐中式武举一甲赵云鹏、王万寿、李寿春、三人武进士及第。二甲遮克敦布等十三人武进士出身。三甲马振绪等五十五人同武进士出身。　　

○幸圆明园。　　

○诣绮春园问皇太后安。　　

○两江总督裕谦、江南河道总督麟庆奏报秋汛安澜命麟庆诣河神庙祀谢。并下部议叙。出力员弁。升叙有差。　　

○礼部议准、山东巡抚托浑布疏报、采访济宁州节烈妇郑王氏等五百八十一口。请建总坊旌表。从之。　　

○壬戌。上诣安佑宫行礼。　　

○以正黄旗蒙古副都统国勒铭阿、管保定等五处官兵事。　　

○命甘肃肃州镇总兵官珠克登、往喀什噶尔换防。　　

○癸亥。谕内阁、前据管遹群明白回奏。称伊交卸时。曾将记欠陋规。并养廉凑足银八千两。发商收领等语。当降旨交讷尔经额等查明具奏。兹据奏称、提讯纲总朱敦复等。并检查运库案卷。交领银数。均属相符。惟发银谕帖。及该商领状。但称留补变抵不敷之用。并未指明此项银两。系记欠陋规。并养廉凑发。该藩司原奏系以收存陋规。留为分赔之用。殊属牵混。管遹群著交部严加议处。寻议革职。从之。　　

○又谕、讷尔经额奏、特参玩视民瘼之知县一摺。直隶天津县知县张椿年、于该县被水村庄。并未亲往履勘。遽悬定分数。率行具详。且据该民人等两次具呈到府。经该府批查。仍无一字禀覆。实属始终怠玩。张椿年著即革职。以为玩视民瘼者戒。其并未会勘随同会禀之委员署静海县知县古赣、著交部议处。至村民两次具呈。仅止批县查覆。并不亲往督勘之该管天津府知府张輶、著一并交部议处。　　

○盛京将军耆英奏、据两广总督咨覆、查明天桥厂海口所获船只。船主系李三兴。曾于十八年十一月间换照。将该船交蔡茂京管驾。嗣于十九年二月。另招蔡幅管理。水手均系新雇。因未到换照限期。是以未经呈明至炮位器械。均系原船旧有之物。惟所带过多与例不符。应照例准其携带炮位二门。器械尽予收领。以资防捍其余炮位。扣留存库。蔡幅等概令回籍从之　　

○添购直隶永定河备防秸料仍增岁修秸料运脚银。从署总督讷尔经额请也。　　

○蠲缓直隶青、静海、沧、蓟、宁河、大城、盐山、三河、宝坻、霸、永清、东安、滦、乐亭、博野、雄安、高阳、河间、献、伏邱、东光、南皮、庆云、钜鹿、鸡泽、大名、南乐、丰润、玉田、新河、隆平、阜城、三十三州县被水被雹村庄新旧正杂额赋有差。赈青、静海、沧、三州县灾民。　　

○甲子。上诣绮春园问皇太后安。　　

○释遣戍已革杭州将军和世泰回旗。　　

○乙丑上诣绮春园问皇太后安。侍膳。　　

○谕军机大臣等、有人奏、湖北候补知县楚镛、创造刑具。名曰飞禽椅。垫以沙石瓷锋。跪人于上而架其两膀。瓷锋压入膝盖。勒限供招。该员讯鞫之犯。解至臬司。往往翻异。虽驳令再审。而因伤身死者。已累累相望。且豫取该犯病结。使尸亲无可如何等语。州县为亲民之官。遇有案件。自应细心研鞫。务得实情。若滥用非刑。勒逼供吐三木之下。何求不得。著吴其浚等详细访查。如果有各项违例刑具。及滥用非刑等事即一面将该员提讯。一面据实奏闻毋稍徇隐。将此谕令知之。　　

○又谕、有人奏、四川广安州知州刘有仪、内江县知县吴勤邦、贪酷殃民。声名狼籍一摺。州县为亲民之官。全在洁己爱民。方足以裨吏治。若如所奏各款。该州县等扰害闾阎。亟应参劾。著廉敬于到任后。即照摺内所指各情节。详密查访。务得确情。据实具奏。毋少徇隐。原摺著钞给阅看。将此谕令知之。　　

○丙寅。皇太后圣寿节。遣官祭太庙后殿。奉先殿。上诣绮春园率皇子及王公大臣官员行庆贺礼毕。率皇子侍皇太后膳。　　

○丁卯。上诣绮春园问皇太后安。　　

○孝全皇后梓宫前月祭。皇子行礼。　　

○调荆州将军布彦图、为西安将军。以署吉林将军禄普、为荆州将军。　　

○以都察院左副都御史祝庆蕃、为顺天武乡试正考官。翰林院侍读学士陈宪曾、为副考官。　　

○己巳。以山东按察使徐宝森、为安徽布政使。山东督粮道王笃、为按察使。　　

○庚午。谕军机大臣等布勒亨奏、撤回防堵官兵一摺。现在江苏境内并无夷船踪迹。所有京口防御旗绿官兵。著一并撤回归伍。其雩山原设炮台。仍令严加防守。毋稍疏虞将此谕令知之。　　

○辛未谕内阁、前据周天爵等奏、郧房二县地方。有匪徒捏造谣帖之事。当降旨令其严密访拏。兹据该督奏称、帖内所指之康灿等。实系耕读良民。该地方亦无教匪余党潜匿等语。所有前传询问之贡生康灿等。著即行省释。仍严饬该管文武各员。慎密访查。务将捏造揭帖之犯。获案究办。毋稍玩纵。　　

