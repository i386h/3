<!-- { "loadSidebar": true } -->
○丙申。谕内阁、吴椿等奏、查明塘工条石。实不敷用。请将范公塘工程。仍改条块石塘一摺。浙江范公塘一带埽工。前经奏明改筑鳞塘。并援案由江苏采办条石。协济工用。兹据吴椿等查明。现在塘坦应用条石不敷。采办断难骤集。若将鳞塘接续建筑。必致停工待料。辍作无时。因查勘添字等号石工。已历五十余年。尚属完整。仿照成案。请将范公塘埽工建筑鳞塘之处。仍改为条块石塘。以资捍卫。计节省银十二万余两。少用条石六万六千余丈。著照所请、所有该工自鸣字号东第三丈起。迤西至长字号东第三丈止。计长四百六十一丈。工难再缓。准其先行建筑。其自常字号东第四丈起。迤西至能字号止。计长四百十七丈。仍暂为推缓。以便赶办石料。运济各工之用。俾经费可期节省。工作亦免迟误。其江苏省协济条石四万丈。五月内既可埽数运工。并著准其将范公塘应用条石。即于苏石内如数划留。余俱饬运东塘。以济要工。其节省银十二万两。并著仍存原款。一俟通塘续有必不可缓之工。即于此内奏请动用。　　

○以捐修安徽凤阳县文庙。予候选训导万汝渊等议叙有差。　　

○丁酉。以浙江温处道王惟諴、为云南按察使。　　

○贷湖北提标左营兵丁仓谷。　　

○戊戌。以翰林院编修赵德潾、为广东乡试正考官。内阁中书何桂馨、为副考官。翰林院修撰汪鸣相、为广西乡试正考官。编修贾臻、为副考官。侍讲学士李煌、为福建乡试正考官。礼科给事中金应麟、为副考官。　　

○己亥。上诣绮春园问皇太后安。　　

○谕内阁、奕经奏、缉获偷入围场拒捕凶犯。请交部严审一摺。此案贼匪张帼才等结夥越边。偷入围场。胆敢施放鸟枪拒捕。伤毙官兵。实属目无法纪。著交该将军会同盛京刑部严审。按律定拟具奏。领催德精阿、马甲达春布、因捕贼受伤身死。著交部照例赐恤。在逃贼犯。著严饬沿边内外地方各官。一体上紧严密访拏务获。归案审办。毋任一名漏网。至民间私藏鸟枪。例禁綦严。并经前任将军奏明严定章程。此次拒捕贼匪。何以复有火器。显系查禁未能净尽。嗣后务当实力稽察。认真办理。其沿边围场。应如何严加防范。勿致贼匪偷入之处。著该将军等一并妥议章程具奏。　　

○谕军机大臣等、寄谕山西巡抚鄂顺安。有人奏、山西赵城县首逆曹顺滋事后。匪党闻拏窜逸。署平定州知州张循仪、叠奉指拏各逆匪。侦缉不力。致令傅邦凝逃窜直隶。仅获杨潭兄弟数人。搪塞了事。其摉出邪书等件。又复串嘱胥役。讳匿不报等语。匪徒传习邪教。煽惑乡愚。为害滋甚。该地方官果能随时留心。认真拏究。何至蔓延各处。酿成祸端。若如所奏、该署知州张循仪、奉文指拏逆匪。意存规避。并不实力摉拏。摉出邪书等件。胆敢讳匿。自应严行查办。著该抚确切查明。如果实有其事。即行据实参办。毋稍瞻徇。至此案习教匪徒。除现已拏获各犯外。恐仍有闻风逃窜。尚未拏获。并现获各犯。未经供出余党。尤应严行究诘。务净根株。现在曹顺如尚未正法。该抚即亲提该逆。悉心根究。务令将各余匪姓名。一一供吐。严饬所属。迅速查拏。毋任一名漏网。不得将就了事。稍留余孽。致滋后患。将此谕令知之。　　

○庚子。江西南赣镇总兵官张佑溪、因病解任。以浙江杭州城守营副将长春、为南赣镇总兵官。　　

○辛丑。以直隶督标副将刘允孝、为天津镇总兵官。　　

○壬寅。谕内阁、朕于本年七月初一日起。阅看左右两翼前锋营、八旗护军营、兵丁步射。著该管大臣等。每营由护军校、蓝翎长、前锋护军内、各豫备一百名。每日带领二十名。候朕阅看步射。仍旧每人射箭两枝。至此次朕看过步射之兵丁。下次毋庸豫备。　　

○浙江学政史评、奏报岁考五郡事竣。报闻。又批、巡抚乌尔恭额、自莅任以来。操守如何。办事如何。伊同吴椿办理塘工。能否和衷。工程能否妥善。委员有无钻营。钱粮有无糜费。汝出入省垣。必有见闻。顺便据实密奏。不可稍存讳饰之见。密之。　　

○癸卯。谕内阁、满洲蒙古文职二品以下。及五六品京堂各员。著自本月十九日起。各按单开。轮日在圆明园宫门。伺候考试。俱不准托故不考。　　

○谕军机大臣等、有人奏参、现任湖南永州府知府林倬奎、年近七旬。精神衰迈。自道光十二年到任。凡事因循。不能振作。且操守卑污。惟利是图。任纵家丁。需索州县。其门丁计姓。尝乘小轿到属员署中。索要节礼门包。十四年间。经吴荣光访拏惩办。该府属永明县塘下源地方。有唐义杨王四姓、与猺人争山一案。彼此械斗。殴毙数命。业经数年之久。该抚吴荣光屡饬查办。该府并不查验速结。以致民猺互争。连年控告。现有生员唐稽古、羁押该县禁内。又道州士民立碑州署一案。缘该州差役扰累闾阎。该民人叠次上控。该府意存袒护。十三年间。该州士民四五百人。拥至州署。立碑二门外。该州知州密禀本府。该府委署县赵树寅、将碑毁碎并不详禀督抚。严行究办。至今三年。案尚未结等语。永州府系民猺杂处之区。人情刁悍。案牍滋繁若地方官因循废弛。不能洁己奉公。整躬率属。地方何由整顿。于吏治大有关系。著讷尔经额、吴荣光、务将所参各情节。确切查明。据实具奏。毋稍含混。断不可存徇庇属员之见。隐匿讳饰。曲为开脱。如不认真查访。别经发觉。惟该督抚是问。将此各谕令知之。　　

○甲辰。上幸静明园。诣龙神庙拈香。　　

○谕内阁、御史成观宣奏、请饬禁河工浮耗积习以重修防一摺。河工要务。首慎修防。欲重修防。先去浮耗。全在总河大员。洁己奉公。正色率属。不时稽察在工厅弁。务须力革浮华。敦崇节俭。于各员办工购料。勤核验收。一切费用。撙节裁减。俾有用之帑项。不至糜费于无用之地。工料无亏。则修防自固。若如该御史所奏、近日奢靡之风。河员为甚。往往私资不足。辄取给于公帑。竟有将河库发给岁修银两。填补私债之事。以致草率办公。猝遇紧要工程。措手不及实于河防大有关系。凡河员之车服饮食。宴会供应。无不穷奢极欲。踵事增华。至艺术之流。向皆仰食盐务。自淮鹾敝而浮费绌。近皆移害于河工。此等积弊。不能保其必无。该御史系为整顿河务起见。东南两河。事同一律。傥有前项积习。自应一体剔除。麟庆、栗毓美、均系朕特加擢用之人。不知能否各矢天良。著将所奏各情节。随时饬禁。申谕在工员弁奉公守法。有则改之。无则加勉。不可相率因循。罔顾国是。如有仍前陋习。即著据实严参。傥不认真查禁。别经发觉。朕惟执法惩办。不能稍宽一线也。懔之慎之。　　

○贷乌里雅苏台、科布多、二处银一万九千两。发商生息。备岁修城垣衙署监狱仓库、及津贴办公之用。从将军武忠额等请也。　　

○乙巳。谕军机大臣等、本日据步军统领衙门奏、四川三台县民妇陈杨氏控称、道光九年间。本县吉姓被窃。射洪县役朱明儿等。诬赖伊子陈玉先行窃。将伊子殴死。掷弃尸身。控经县府不为究办。历控总督批委射洪县赖伊系有疯疾。看押四载。始行释放。案悬未结等情。已明降谕旨派隆文前赴四川。会同鄂山、督同臬司苏廷玉审讯矣。隆文现由西藏来京供职。如此时尚未行抵四川。接奉此旨。著即驰赴该省。傥已过四川省城。无论行抵何处。即行折回该处。会同审办。案关诬窃毙命。搁案不办。虚实均应确究。该侍郎等、务将所控各情。提到人证卷宗。悉心研鞫。该民妇是否实有疯疾。务要切实根究。按律定拟具奏。不准稍事含混。颟顸了事。致有不实不尽。原摺著钞给阅看。将此谕令知之。寻奏、原告民妇陈杨氏、未经解到。在途病故。提讯伊夫陈仕才、及全案人证。据供陈玉先实系行窃被押。患病保出身死。该民妇挟嫌图累。在本省各衙门屡次控告。情节屡易。均以讯系虚诬。照例监禁。今又砌词京控。本应治罪。业已病故免议。朱明儿等讯无诬害情事。应予省释下部议。从之。　　

○旌表守正捐躯直隶深州民张大雪妻潘氏。　　

○丙午。上诣绮春园问皇太后安。　　

○谕军机大臣等、本日据陶澍等驰奏、黄河盛涨。中运河水发汹涌。设法抢护。并请将江广各帮船稍缓放渡一摺。据称黄河尚未入伏。盛涨异常。中运河奇险叠生。该署河督麟庆、驰往中河。乘舟查看。南岸纤堤。均已平漫。与夹塘相连。汪洋一片。水面约宽三四百丈。全恃黄河缕堤拦束。现将桃北、外北、二厅各大堤后身。加高子堰。酌镶防风。至北岸脱坡窨潮之处。业经游击季承章等分赴上游。督率汛弁。抢筑子堰。随长随加。扎枕搂护。本月初九日。开放刘老涧过水。而来源旺盛。黄流顶托。杨家庄、双金闸、刘老涧、三处全开。是日仅消水一尺二寸。黄水于十一日亦消落二寸。险工藉以保护获安。其尾帮江广各船。俟水势消落。相机放渡等语。黄河及中运两河。未交伏汛。同时并涨。以致险工林立。现在水势长落未定。自应赶紧堵御。设法保护。藉以化险为平。免致酿成钜患。著陶澍、麟庆、迅饬道将厅营。分投各处。竭力防堵。务将吃重各工。一律均臻平稳。不得稍有疏虞。其尾进江广各帮船。业经埽数在塘。自应催趱北上。无误限期。惟现在黄高于清。未便遽行放渡。著朱为弼体察情形。通盘筹画。一俟水势稍落。清黄不甚悬殊。即行相机设法。启坝放渡。并饬沿途认真催趱。俾得连樯前进。克日抵通。以重漕运而免贻误。将此各谕令知之。　　

○减江苏丹徒县滨江被水芦田十五顷二十一亩有奇科则银。　　

○戊申。以翰林院修撰吴钟骏、为湖南乡试正考官。刑部郎中王庭兰、为副考官。翰林院编修罗绕典、为四川乡试正考官。步际桐、为副考官。　　

