<!-- { "loadSidebar": true } -->
○谕军机大臣等、昨据琦善驰奏、＜?口英＞夷现在情形一摺。逆夷目肆猖獗。必应痛加剿洗。该大臣接奉屡次六百里谕旨。所有本省官兵。自己早经调齐布置。湖南各省官兵。正月内亦可陆续到粤。著遵照前旨。奋力剿办。本日又据琦善驰奏、逆夷不候回文。于十五日早间起碇。分队直扑虎门外沙角大角两炮台。又有火轮船四只。直扑师船。我兵奋力回击。无分胜负等语。逆夷要求不遂。朕早料其必须剿办。此次衅自彼开。尤属无可藉口。所奏拒守虎门、及于乌涌口堵御。并增兵防守水中炮台等情。均照所议妥为办理。沿海各处。本日已由六百里分谕防守矣。又另片奏、办理棘手情形。现在事势。惟有一力剿除。有何棘手之处。惟在该大臣相机筹办。俾逆夷早日授首。以伸天讨而建殊勋。即此后逆夷穷蹙乞命。断不能再邀恩宥。该大臣亦不准代为奏请也。此次该夷受伤落海者约有若干。内地官兵。有无受伤之处。著一并确查具奏。将此由六百里谕令知之。　　

○又谕、本日据琦善驰奏、＜?口英＞夷现在情形一摺。逆夷日肆猖獗。胆敢直扑虎门。轰击炮台。计惟痛加剿洗。前有旨令伊里布不必俟广东照会。将自粤回浙夷船。及留屯定海逆夷。相机剿办。该大臣接奉后。自必钦遵办理。现在镇海防兵。将近万人。兵力不为不厚。前谕招募水勇。计已赶紧妥办。现当北风司令之时。该大臣务当一鼓作气。乘时进发。或潜师暗渡。或据险出奇。相机制胜。克复定海。以夺该夷所恃。万勿观望。坐失机宜。本日又据裕谦奏陈战守机宜。已有旨谕令拣选或提督或总兵一员。酌拨兵弁一二千名。豫备赴浙接应。如必须调遣。该大臣即一面檄调。一面奏闻。总之兵贵神速。趁此时相机进剿。使之不能首尾相顾。是为至要。该大臣公忠体国。谅能勉副朕望也。琦善摺片。裕谦摺。均著钞给阅看。将此由六百里谕令知之。　　

○又谕、裕谦奏、战守机宜一摺。据奏收复定海。宜潜师暗渡。守据险要。出奇捣击。沿海各省。宜坚守口岸。多用小船。豫备火攻。断其接济等情。已有旨由六百里谕知伊里布矣本日据琦善驰奏、＜?口英＞夷不候回文。兵船直扑虎门炮台。业经降旨。令其相机剿办并谕知伊里布攻复定海。及沿海各处一体备防。江苏逼近浙江。所奏调集官兵。选派将备。亲自带赴上海宝山。会同提督相机办理。均即照所议迅速办理。并著该署督豫为拣选或提督或总兵一员。酌拨兵弁一二千名。如浙江有应行接应之处。一面飞速调拨。一面奏闻。将此由六百里谕令知之。　　

○又谕、寄谕盛京将军耆英、置直隶总督讷尔经额、山东巡抚托浑布、闽浙总督颜伯焘、署闽浙总督吴文镕。前因＜?口英＞夷情形桀骜。已饬令耆英等调兵防剿矣。本日据琦善驰奏、该夷不候回文。直扑虎门开炮。我兵回攻。无分胜负等语。沿海各省地方。必应加意防范。著各该将军督抚等、谨遵前旨。遴选弁兵。防守要隘。如有夷船阑入。即行相机剿办。不可稍形畏葸。致误事机。将此由六百里谕令知之。　　

○以兴修云南永北厅水利。予知县熊守谦同知衔。　　

○庚寅。上诣大高殿行礼。　　

○幸圆明园。　　

○奉皇太后居绮春园。　　

○诣安佑宫行礼。　　

○谕军机大臣等、本日据伊里布等驰奏、镇海堵御事宜一摺。据奏于招宝山下南首海涂。及拦江埠等处。钉桩贮石。并于相距定海道头五十里之穿山所等处。添建土墙。以资屏蔽等情。所办均合机宜。著即照议赶紧兴筑。毋稍迟延。又据伊里布奏、筹备攻剿一摺。据奏现已探明路径。密为部署。惟炮尚未齐。兵尚未集。尚难冒险等语。广东现已开仗。浙江必应进剿。使之首尾不能相顾。现在留驻镇海之兵。几及万人。前据该大臣奏、夷船自浙回粤。留屯定海夷兵。不过三千。即续有自粤折回夷船。为数谅亦不多。当此北风司令之时。顺天时。因地利。用人和。以顺讨逆。以主逐客。以众击寡。不难一鼓作气。聚而歼旃。必待炮兵齐集。则逆夷兵炮。难保不续有增添。设使逆夷先行攻击。岂不让彼以先发制人之势。该大臣既经成算在胸。即当出其不意。迅速进兵。务使定海克日收复。夷船片帆不返。至所云渔艇密为侦探。岙民犹未深信。总当示以恩信。加之劝赏。志切同仇。自无难一举成功。朕拭目以待捷音之至也。又另片奏、先铸铜炮数十位济急等语。著即照所议迅速办理。将此由六百里谕令知之。　　

○又谕、本日据吴文镕驰奏、调兵练勇。严防海口一摺。逆夷日肆猖獗。叠经飞谕各省海口加意防范。闽洋居粤浙之中。厦门为咽喉之地。尤关紧要。现据该署督咨行水陆提镇标营。将前次撤回之兵。仍行调往协防。散去乡勇。赶紧设法团练。各要口亦酌量添兵戍守。省城铸就大炮。分别解往安放等语。均著照所议迅速妥办。该夷窥伺厦门。叠次滋扰。现在粤省既已动兵。难保不复行窜入。一切堵剿事宜。著颜伯焘迅即驰往泉州督办。其未到任以前。如有警报。即著吴文镕亲往相机办理。其调兵练勇行装口粮。业据筹款给发著照例核实报销。将此各谕令知之。　　

○以正白旗领侍卫内大臣奕山、为御前大臣。　　

○贷湖北汉川、沔阳、江陵、公安、石首、嘉利、嘉鱼、广济八州县并屯坐各卫上年被水军民耔种。贷湖南武陵县上年被水灾民耔种。　　

○贷甘肃皋兰县上年灾民两月口粮。并金、安定、会宁、秦、四州县及沙泥州判所属灾民耔种。　　

○给安徽东流、繁昌二县上年被水灾民一月口粮。　　

○辛卯。谕内阁、我朝抚驭外夷。全以恩义。各国果能恭顺。无不曲加优礼。以期共乐昇平。前因西夷鸦片烟流毒日甚。特颁禁令。力挽浇风。惟＜?口英＞咭唎恃其骄悍。不肯具结。是以降旨绝其贸易。乃并不知愧悔。日肆鸱张。突于上年六月间。乘驾夷船数十只。直犯定海。占据城池复于福建浙江江苏山东直隶奉天各省洋面。任意往来。多方滋扰。该逆夷桀骜不驯。至于此极。原不难整我师旅。悉数歼除。因念该夷投递书函。自鸣冤抑。不可不为之查究。以示大公。特命大学士琦善、驰赴广东。据实查办。傥该夷稍有天良。自应全数直粤。静候办理。乃一半起碇南行。一半仍留定海。是其狡黠情形。已堪发指。近闻数月以来。奸淫妇女。掳掠资财。建筑炮台。开穵河道。且令伪官出示。谕民纳粮。百姓何辜。罹此荼毒。兴言及此。寝馈难安。迨琦善抵粤后。明白开导。仍敢要求无厌。既思索偿烟价。又复请给马头。朕早料其反覆无常。断非信义之所能喻。特于年前简调四川贵州湖南江西各路精兵。前赴广东。又调湖北湖南安徽各路精兵。前赴浙江。豫备攻剿。兹据琦善驰奏、该逆夷于上年十二月十五日纠约汉奸。乘坐多船。直逼虎门洋面。开炮轰击。伤我官兵。并将大角炮台攻破。沙角炮台占据。是其逆天悖理。性等犬羊。实覆载所难容。亦神人所共愤。惟有痛加剿洗。聚而歼旃。方足以彰天讨而慰民望。现在所调各省劲兵。计可赶到。著伊里布克日进兵。收复定海。以苏吾民之困。并著琦善激励士卒。奋勇直前。务使逆夷授首。槛送京师。尽法惩治。其该夷之丑类。从逆之汉奸。尤当设法捦拏。尽杀乃止。至沿海各省洋面。叠经降旨。严密防范。著各将军督抚等加意巡查。来则攻击。并晓谕官民人等。人思敌忾。志切同仇。迅赞肤功。共膺上赏。朕实有厚望焉。将此通谕中外知之。　　

○又谕、琦善奏、＜?口英＞夷攻占炮台情形一摺。逆夷到粤以后。日肆猖獗。叠经朕严谕该省慎密周防。相机剿办。该文武大员。宜如何妥为布置。本日据琦善驰奏、该处沙角炮台。竟为逆夷占夺。大角炮台。亦被攻破。并有戕伤将弁。抢夺师船之事。可见该署督等于堵御各事宜。全未豫行筹备。琦善著交部严加议处。仍督率调到各官兵奋勇堵剿。迅奏肤功。关天培身任提督。统辖水师。平时既督率无方。临事又仓皇失措。著先行革去顶带。仍令戴罪立功。以观后效。所有伤亡将弁兵丁。著该署督确切查明具奏。　　

○又谕、现在广东浙江军务紧要。一切文报。必须按照限行里数。迅速驰递。刻不容缓。著通谕各直省督抚。严饬沿途各该州县。遇有军务紧要文报。务须随时飞速递送。如查有迟误之处。立即指名严参。从重治罪。　　

○谕军机大臣等、本日据琦善驰奏、逆夷攻占炮台一摺。前因逆夷日肆猖獗。叠降谕旨。妥为准备。相机剿办。原料其垂涎广东。已非一日。该大臣身膺重寄。既知该夷情形桀骜。又见该省营务废弛。自应先事豫防。以期有备无患。兹据奏报、逆夷占夺沙角炮台。并攻破大角炮台等情。该夷甫于上年十二月十五日肆逆开炮。两炮台均被攻破。可见该省全未准备。实堪痛恨。已明降谕旨。将琦善、关天培、分别摘顶严议矣。现在逆形显著。惟有痛加剿洗。以示国威。尚有何情理可喻。已飞饬四川湖南贵州各省官兵。迅即赴粤。并饬江西前所调南赣镇兵二千名。驰赴接应矣。广东本省官兵。悉归该署督统辖现在情形紧急。著先行分布要隘。按段拒守。毋许再有疏虞。所调各兵。计正月内可以陆续到粤。著即督率将弁。奋力剿除。以图补救。至广东炮台。前据邓廷桢等安设排炼。阻截夷船。此次攻破之大角沙角炮台。是否即系其处。著琦善一并查明据实具奏。将此由六百里谕令知之。　　

○又谕、前因＜?口英＞夷情形桀骜。必须痛剿。已有旨令裕谦、钱宝琛、于江西南赣镇、挑选精兵二千名。听候调遣。本日据琦善驰奏、该逆夷占夺沙角炮台。并将大角炮台攻破等语。著裕谦、钱宝琛、即将前选精兵二千名。派委曾经出师之镇将备弁统领。迅速起程。前赴广东。听候差遣。并严饬带兵之员。沿途妥为约束。毋许滋扰。将此由六百里谕令知之。　　

○又谕、前因＜?口英＞夷日肆桀骜。降旨令裕泰等、将所派湖南兵一千名。令祥福带领。四川兵二千名。令张青云带领。贵州兵一千名。令段永福带领。分起赴粤。本日据琦善驰奏、该夷攻破大角炮台。并将沙角炮台占夺。夷情猖獗益甚。必须厚集兵力。速加剿灭。所有前派各兵。著湖南四川贵州各督抚、即饬令所派带领之员。迅速起程。前往广东。听候调用。毋稍迟误。将此由六百里谕令知之。　　

○展赈奉天白旗堡上年被水旗户站丁。给小黑山歉收站丁一月口粮。　　

○展赈江苏上元、江宁、句容、溧水、高淳、江浦、六合、江阴、靖江、金坛、泰兴、十一县上年被水灾民。　　

○贷山西河曲县上年被雹灾民仓谷。　　

