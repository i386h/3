<!-- { "loadSidebar": true } -->
○又谕、鄂顺安奏、查明承缉教犯之员。请旨交议一摺。山西另案降调之前任平定州知州升任江西九江府知府宣麟。前署平定州沁州直隶州知州张循仪。于境内习教各犯。前后访获多名。解省审办。尚无串嘱讳匿情事。惟宣麟于摉获各书。未能即时申解。张循仪亦未查察。均属率忽。宣麟、张循仪、著一并交部议处。不准查加级纪录议抵。　　

○谕军机大臣等、本日据都察院奏、湖南澧州民人李万忠等、控告该州知州谢希闵于应徵钱粮。任意浮收勒折。采买仓谷。苛累穷民。并擅将仓谷那用。兑漕正项。侵吞入己。派令民间代办署中自用物件。甚至应理词讼。任听胥役苛索。私设班馆。滥押无辜。动至数百人。佐杂擅理民事。藉索规礼。署该州知州王元凤、朘削更甚。民不聊生等语。案关地方种种情弊。若不逐款究办。何以肃法纪而儆官邪。著赵盛奎由贵州审案完结。回过湖南澧州时。即提齐全案人证。将该民人等指称各款。悉心研鞫。严行惩办。不可稍涉宽纵。其连名具控之陈善道、吴执中、章守正、虽据李万忠供称因病在途。未能到案。有无虚捏。著于讯案时一并查提究办。将此谕令知之。　　

○又谕、朕闻积盗曾武、在闽浙洋面聚集多船。出没伺劫。大为民害。前经谕令该督等、将该犯曾武务期必获。嗣因数月以来。未据报获。复降旨谕令该督等、督饬闽浙两省水陆文武员弁、不分畛域。设法诱缉。协力堵拏。近有人奏、福建厦门、金门、及惠安县滨海一带。有盗船三十余号。往来洋面。肆劫商船。是否系曾武夥党。抑系另夥盗船。总须将积盗曾武拏获。盗首既除。盗风自息。否则愈集愈多。不特为害商旅。洋面地方辽阔。任令该匪等出没往来。肆行无忌。若不及时拏办。必致酿成巨案。著程祖洛等、督饬闽浙两省水陆文武员弁、严密巡逻。设法购线。跟踪躧缉。务俾该盗首曾武。遁迹无所。期在必获。其往来洋面之盗船。随时巡缉。实力堵拏。断不可再有迟延。以致养痈贻患。傥再逾时无获。致令该匪等日益滋蔓。肆无忌惮。必将该督从重惩处。决不宽贷。将此各谕令知之。　　

○旌表守正捐躯河南虞城县民孙新椿妻耿氏。　　

○癸未。以孝慎皇后梓宫奉移龙泉峪陵寝。前期行祖奠礼。并豫行月祭礼。上至田村殡宫奠酒。　　

○谕内阁、栗毓美奏、豫省黄河北岸。原武分溜成河。抢护平稳。并筹防来年大汛事宜一摺。本年豫省黄河北岸。黄沁、卫粮、两厅。因原武分溜刷成支河。堤工吃重。据该河督奏称、督率在工各员。筑做甎坝。溜势外移。堤根藉资保护。办理均臻妥速。其来年大。汛防守事宜。著该河督详细查勘。通盘筹画。应需工料。及早赶办。总当宽为储备。以免临时周章。断不可稍疏防护。贻误要工。　　

○又谕、兴德等奏、覆查喀什噶尔屯田情形。请照旧兴办一摺。喀什噶尔屯田地亩。据兴德等通盘筹画。悉心体察无碍回民生计。于边防实有裨益。著即照旧办理。毋庸更张。其原招屯民未回籍者。尚有二百三十余名。俱准照常耕种。其余屯地。陆续招民认垦。口外地方。率多游民。良莠不一。著兴德等督率办理各员。稽查约束。务俾各安本业。经久无弊。以收屯田实效。其原换入官叛产地亩。著准其拨给回民耕种。以昭体恤。　　

○又谕、兴德等奏、请撤回叶尔羌额外多派换防兵丁。以符额数一摺。叶尔羌应派换防兵丁。据兴德等查明、内有西安镇派拨兵丁二百六十四名。不知接奉何处咨文。缘何派拨。实系额外多派。自应仍令撤回。以符防额。著瑚松额查明前项多派防兵。究系何处错误。据实参办。所有该官兵等往返多支路行盐粮。一并著落赔缴。以重帑项。　　

○调荆州将军苏勒芳阿、为广州将军。以乌噜木齐提督德克金布、为荆州将军。甘肃宁夏镇总兵官中福、为乌噜木齐提督。湖南永顺协副将祥福、署宁夏镇总兵官。　　

○予故广州将军苏勒当阿祭葬。　　

○命陕甘总督瑚松额、拨银七万四千六百六十四两。解赴叶尔羌、巴尔楚克。备道光十六年经费。　　

○以山东历城、章邱、齐河、齐东、济阳、禹城、长清、陵、德、平原、聊城、堂邑、博平、茌平、清平、莘、冠、高唐、夏津、阳信、乐陵、商河、滨、二十三州县麦收歉薄。改徵粟米。　　

○展缓江西上高、星子、都昌、建昌、东乡、进贤、清江、新淦、新喻、峡江、莲花、庐陵、吉水、永丰、泰和、万安、安福、永新、鄱阳、乐平、浮梁、安仁、德兴、万年、安义、德化、德安、瑞昌、湖口、彭泽、南昌、新建、丰城、高安、宜春、分宜、萍乡、万载、永宁、余干、四十厅县被旱灾区新旧额赋。及借欠银谷。　　

○甲申。上启銮。恭谒西陵。并临视孝穆皇后梓宫。孝慎皇后梓宫。奉移龙泉峪。　　

○至卢沟桥。诣龙神庙拈香。　　

○孝慎皇后梓宫。由田村启行。遣官奠酒行礼。　　

○遣官祭历代帝王庙。　　

○免跸路及孝穆皇后梓宫孝慎皇后梓宫经过地方本年额赋十分之五。　　

○是日驻跸黄新庄行宫。　　

○乙酉。谕内阁、惠吉奏、请将玩视命案不将门丁交出之知县、革职严审一摺。此案广西解任平乐县知县林缙光、于捐职州同吴鸿宗、私和争殴酿命重情。延不验详。迨经吴鸿宗之妻萧氏、指控该县门丁卫五等、将伊夫及伊子吴之贤、藉案索诈锁押。致伊子在押病毙。是该县于门丁索诈。毫无觉察。撤任后几及一年。仅据该管知府先后将伊门丁张春、张全、拏获解省。而该员并不将要犯卫五交出。率以不知去向空言具禀。显有授意婪索故纵情弊。林缙光著即革职。勒令该革员迅将卫五交出。提同全案人证。严审确情。按律定拟具奏。督抚大员。察吏安民。是其专责。若能于疲玩属员。随时惩办。则令行禁止。群知儆畏。何至提一门丁。延至一年之久。不能到案。设遇紧要重案。经年累月。一任玩延。致令要犯远扬。案悬莫结。尚复成何事体。嗣后各直省督抚、务当实力整顿。遇有此等事件。立即严提讯办。傥有抗违。立即奏参。毋得任其玩延。将此通谕知之。寻巡抚梁章钜奏、讯得职员吴鸿宗父子。劝和命案被革。贿求门丁卫五、开复顶带。卫五得银潜逃。应俟拏获后照律拟军。张全、张春、因吴之贤在押取保。向索银两。尚未入手。张全照律拟杖流。张春拟杖徒。已革知县林缙光悬案不办。复失察门丁索诈。请从重发往军台效力赎罪。下部议。从之。　　

○是日驻跸半壁店行宫。　　

○丙戌。谕内阁、给事中周开麒奏、江浙粮船水手习教滋事。请饬查禁一摺。粮船水手。向有老安潘安二教。并老管师父名目。编号传徒。分党滋事。屡次有人陈奏。均经降旨严拏惩办。果能认真查禁。自必驱除净尽。何致再生事端。若如该给事中所奏、粮船水手外。又有无籍游匪。借短纤为名。食宿船内。此等游匪。多至各船水手数倍。均系盐枭劫盗。因犯案逃入教内。藉其庇护。因而沿途抢夺斗殴。肆行不法。旗丁受其挟制。即该管官弁。亦并不能管束。惟老管师父得加责罚。不敢违犯。游匪听水手之指麾。水手之聚众。无不藉助于游匪等语。此项匪徒。犷悍性成。以粮船为逋逃渊薮。胆敢于经过地方。往来劫夺。文武各官。因其人数众多。恐激成拒捕重案。相率容隐。不敢查拏。遂致该匪徒益逞凶顽。略无畏忌。实为东南漕务之蠹。不可不痛加整顿。以便行旅而安居民。著两江漕运各总督、江苏浙江各巡抚、严饬各该粮道悉心妥议。务当绝游匪之溷迹。戢水手之凶顽。禁其习教敛钱。化其分党构衅。示以劝惩。使帮弁旗丁易加管束。明定章程。详明该督抚等会议具奏。　　

○谕军机大臣等、据给事中周开麒奏、浙江粮船水手内。有破面王七及萧老者。均经屡次杀人。犯案未获。王七现在镇海帮船上。萧老现在金衢帮船上。并非毫无踪迹之犯。而各该省严拏无获者。总缘该犯等同教徒党众多。数至千百。一呼麕集。且与各衙门书役声息相通。一闻查拏。即行逃匿。迨经躧实确踪。密往掩捕。又恐该匪徒等恃众拒捕。因而苟安姑息。以致略无畏忌。竟有白昼抢夺、斗殴杀伤等事等语。粮船水手。容留无藉游匪。在船藏匿。经过地方。行旅居民。均受其害。不可不严行拏究。著两江漕运各总督。江苏浙江各巡抚、即行派委妥员。迅将王七、萧老、严密查拏。务获究办。不得因该匪等徒党众多。稍存畏难之见。并不得任令书役人等透漏消息。以致要犯闻风远扬。是为至要。将此各谕令知之。　　

○是日驻跸秋澜行宫。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百七十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。九月。丁亥朔。赏跸路看守各行宫弁兵半月钱粮。　　

○是日。驻跸梁格庄行宫。至己丑均如之。　　

○戊子。上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员均随行礼。　　

○诣龙泉峪。阅视宝城。及妃园寝。　　

○以万年吉地工程坚固整齐。晋监工大臣协办大学士吏部尚书穆彰阿、太子太保。赏紫缰。加户部右侍郎阿尔邦阿、太子少保。赏还总管内务府大臣敬徵、二品顶带花翎。赏泰宁镇总兵官奎照、花翎。余议叙有差。　　

○加相度万年吉地大臣户部尚书耆英、太子少保。晋理藩院尚书禧恩、太子太保。加户部左侍郎奕纪、太子少保。并下部优叙。　　

○释遣戍伊犁等处已革三品卿衔内阁侍读学士牛坤、回籍。已革内务府郎中百寿、延凤、回旗。　　

○旌表守正捐躯河南西华县民金工母赵氏。　　

○己丑。孝穆皇后梓宫。孝慎皇后梓宫。至陵。遣官遥向泰陵。泰东陵。昌陵。恭代行礼。　　

○奉安于飨殿。上亲临奠酒。王以下文武大臣官员行礼。　　

○阅视宝城。　　

