<!-- { "loadSidebar": true } -->
○谕内阁、程祖洛奏、请推广南汝光陈等属各员失察匪徒处分一摺。豫省南汝光陈一带。向有匪徒结捻。扰害闾阎。被害之人。往往畏其报复。匿不告发。迨至他处犯案。究出前此滋扰地方。该管文武员弁。从前失察处分。例应追溯补参。每致多所瞻顾。嘉庆年间。曾奉圣谕。令该州县实力翦除。不复咎其既往。原期戢暴安良。除恶务尽。是以特予宽典。免其从前失察处分。兹该抚以前奉谕旨。原系一时特恩。未为定例。嗣后仍随案参处。吁恳量为推广。姑念该府州属。向为匪徒出没之区。近年虽就翦除。而幸逃法网者。尚复不少。必应查拏净尽。著照所请、南汝光陈等属。除承缉各案应行限缉者、仍照例开参外。其报获各犯。究出从前纠夥结捻、行凶酿命、以及讹诈抢劫贩私赌博等案。所有从前失察之地方文武员弁。准其悉照嘉庆二十年恩谕。仍予宽免处分。庶期有犯必获。有获必惩。以靖地方。他省概不准援以为例。该部知道。　　

○河南巡抚程祖洛奏、明巧宦焦芳、明史列入阉党。不知何时入祀泌阳县乡贤祠。应请撤去。得旨、所办是。必须细心酌核。毋得滥入。　　

○以河南驻防军政。年逾六十官七员。精力未衰。命留任。　　

○甲戌。上幸圆明园。　　

○诣绮春园问皇太后安。　　

○乙亥。谕内阁、凯音布等覆奏海运事宜一摺。海运米石。到津起卸后。由剥船运通。向派委员押送。著仍照上届章程。由直隶派委员弁。分拨押运。带同兵役。实力巡查。以防偷漏。至米石抵通。经纪等往往挑斥米色。于轻重斛收之中。藉口需索。必有之弊。应严行禁绝。著该侍郎等督饬坐粮厅严密查察。于米色斛收。亲为校核。如查无潮湿短少。而经纪等少有讹索。准船户等禀究。从重惩办。傥经纪书役人等通同舞弊。未能查出。别经发觉。朕惟该侍郎等是问。　　

○又谕、吏部将承审王文弼等控告增租一案之前署通州知州蔡元禧等。分别议处具题。此案已革守备徐永祥、以在官人役。与英和家人张天成交好。商同捏情控追租息。以致该地方官徇情偏断。固由英和平日信任驱使所致。乃前署通州知州蔡元禧、前任宛平县知县吴承宠、以地方州县。并非英和所属。亦复希图见好。有意迎合。若该员等果能秉公持正。据实讯断。何至该民人等被屈控告。酿成此案。从前各大员获咎。多由无识之徒。趋承依附。积渐使然。此风断不可长。蔡元禧等、若仅照部议降二级调用。殊觉轻纵。蔡元禧著改为降三级调用。吴承宠著改为补官日降三级用。俱不准抵销。　　

○谕军机大臣等、据凯音布等奏、海运米石。以百数十万漕粮。势难逐石包裹。舟行一月之久。恐易致蒸受海气等语。来岁新漕海运。本非朕意。经蒋攸铦等屡次具奏。是以勉从所请。著蒋攸铦等严饬所属。务取乾圆洁净之米收兑。其载入海船时。尤应防护周至。俾免薰蒸潮湿之弊。傥办理不善。收米时即不能一律乾洁。沿途复不小心防护。以致米石受湿霉变。惟蒋攸铦等是问。将此各谕令知之。　　

○军机大臣等奏、覆讯刑部司员那清阿、滥刑拷讯捕役一案。实属执谬任性。业经革职。应毋庸议。至刑部原稿。满洲司员除那清阿外。其余皆未画押。请敕部通饬司员。毋得仍前疏漏。得旨、依议。此案刑部原稿。满洲司员列名甚多。除那清阿画押外。余皆未画。讯因兼司兼档房各员。向系祇画题咨。不画现审案件。殊属非是。各衙门稿件。凡列衔各员。俱应画押。不独防掌印专擅。或不肖司员。有徇情听嘱情弊。列名者均可据理回堂驳正。即如部院大臣。兼各衙门事务者甚多。其题奏行存稿件。除出差告假外。从无不画之稿。该司员即兼司兼档房。较兼部院之大臣。繁简判然。何得藉口于不能常川会审。置身局外。试思已办稿件。尚不肯尽心阅画。该司员等每日进署。所司何事。殊出情理之外。此次调查该部现审稿件。未尽押者甚多。讯系相沿积习。并非起自近年。姑从宽免其置议。嗣后各衙门稿件列名各员。务各和衷商搉。通行阅画。无得仍前疏漏。以昭慎重。经此次训谕之后。如再蹈前辙。一经查出。或经朕别有访闻。非特将不画押司员严加究处。并将该堂官等从重严惩。决不宽贷。将此通谕各衙门知之。　　

○礼部议覆大学士两江总督蒋攸铦奏、请变通江南乡试回避成例。应如所请。嗣后籍隶江安两省者。除巡抚两司学政省城道府首县。仍照向例办理外。其总河巡道等官。遇所属开送帘员。亦应照例回避。如所属并无入帘之官。其子弟亲族。准一体乡试。从之。　　

○贷山西定襄、潞城、二县被早被雹村庄仓谷。　　

○赏瑞亲王绵忻故福晋费谟氏银一千两治丧。并予祭如例。　　

○旌表守正捐躯山东郓城县民张月桂妻苑氏。　　

○丙子。谕军机大臣等、蒋攸铦等奏、盐巡道德启、请咨赴部。委知府王瑞徵暂护等语。王瑞徵本系刑部司员。经蒋攸铦奏明带往江南以知府用。现在江苏并无候补道员。实任知府。又当督属收漕之时。难以更调。王瑞徵、著准其暂行护理道篆。至该员将来补缺时。仍遵前旨补用知府。不得以该员曾署盐道。奏请以道员补用。将此谕令知之。　　

○前任哈密办事大臣嵩惠等、押解逆犯巴布顶之子呵里雅来京。命协办大学士富俊、吏部尚书文孚、御前大臣玛呢巴达喇、内大臣哈迪尔、户部尚书禧恩、会同审讯。寻奏上。下部定拟。刑部以呵里雅尚系幼穉。不知逆情。拟先行监禁。俟及岁时请旨。从之。　　

○大学士两江总督蒋攸铦奏、确查王营减坝大工银两。因引河续有增挑。是以初请银数较少。续请较多。而堵筑坝工。则较初次约估节省银二十余万两。至堰盱大堤。为淮扬保障。自嘉庆十年后。久未帮培。现在顶宽十丈。并加予堰。较未办旧堤。修守大有裨益。共计土工实用银一百四十八万五千余两。较原估节省银二十八万余两。下部知之。　　

○以承办万年吉地工程出力。赏内阁侍读学士牛坤、三品卿衔。仍下部优叙。余升补议叙有差。　　

○修河南两岸十三厅、及山东曹考、曹河、粮河、三厅堤工。并于兰仪、下北、两厅迎溜顶冲处。抛护碎石。从河道总督严烺请也。　　

○修浙江西塘埽工。从署巡抚刘彬士请也。　　

○丁丑。谕内阁、定亲王奕绍等、承审刑部司员那清阿滥拷捕役一案。不俟贼犯阿昆布传到。仅以那清阿自认疏忽拟结。摺内又不将阿昆布饬提未到之处声叙。实属颟顸草率。经都察院等衙门议以降二级留任。本为咎所应得。姑念事尚因公。奕绍、卢荫溥、赛冲阿、俱著加恩改为降一级留任。宛平县知县张翰仙、于取保管束之贼犯。一经传提。并不认真拏解。率以不知去向申覆。著照议降一级留任。卢荫溥、何淩汉、失于查察。均著罚俸六个月。不准抵销。　　

○又谕、徐炘奏参互相详揭之知县教谕、请分别革职解任一摺。此案陕西三水县知县牟雯、以教谕刘兆泰、性情暴戾、掌责乡民、棍责生员等情详报。旋据刘兆泰详揭牟雯浮收正粮盐课、摊派差费、得受陋规、贿赂公行各款。虽该教谕详揭该县在饬提之后。断不可豫行成见。致稍有不实不尽之处。若审断不公。或徇情轻纵。何以饬官方而称委任。事关知县教谕互相揭参。虚实均应彻底根究。刘兆泰、著革职。牟雯、著解任。交徐炘督同臬司方载豫、亲提应质人证。秉公严审。按律定拟具奏。寻奏、刘兆泰详揭各款。均不能指出确证。业经革职。应毋庸议。牟雯所揭刘兆泰各款。事隔数年。因闻刘兆泰欲行详揭。始行揭报。且将积存书院租银、修理考棚。亦难辞咎。请交部议处。从之。　　

○又谕、鄂山等奏、请移建略阳县城垣一摺。陕西略阳县城垣。三面临水。累年叠遭水患。本年七月间。江河异涨。冲塌城外石堤。以致水涌入城。坍塌处所。十居七八。未坍之处。亦经汕刷。据该署督等委员勘明。若照旧兴修。必须重培基址。兼筑石堤。不特经费甚钜。势仍难期经久。勘得城东三里之文家坪。地居高阜。向未受淹。就该处移建新城。可免水患。且无须补筑堤工。较修复旧城。工费少而可资巩固。著准其照议移建新城。并将旧坍庙宇衙署兵房等项。一并于新城内相度基址。勘估办理。至另片奏、前任总督那彦成奏准、略阳营移驻弁兵案内。应建该县所属观音寺黑河汛把总衙署兵房。估需工料银九百七十九两。并题准新设县丞。应建堡城。约估需银七千余两。现在弁兵无须移驻。此项工程。均无庸办理。所有节省银两。著即并入现议移建新城之费。照估核办。该部知道。　　

○谕军机大臣等、本日据嵩孚奏、楚省堤河水利。系伊专管。理应赴工。拟于九月二十一日起程等语。王家营堤工。朕已派陈若霖、姚祖同、前往详勘。若须该督会办。自当早经降旨。该督应办日行事件。正复不少。何得率请赴工。嵩孚著不准前去。如已经起程。即行折回省城可也。将此由四百里谕令知之。　　

○又谕、前派陈若霖、姚祖同、前往详勘湖北王家营堤工。计此时当已抵楚省。本日据嵩孚奏、楚省堤河水利。系伊专管。理应赴工。拟于九月二十一日起程等语。此项工程。朕特派陈若霖、姚祖同、前往。若须该督赴工。早派伊会同履勘。何待该督自行奏请。除另降谕旨不准该督前往外。陈若霖等务须立定主意。破除情面。悉心详勘。据实奏闻。或该省官员竟有回护怂恿情事。切勿受人愚弄。立即斥驳。断不许扶同徇隐。将此由四百里谕令知之。　　

○先是都察院奏、候补主事郭仁阿、呈控翰林院庶吉士玉藻、商夥王庭欣等。亏短万年吉地工料银两。命军机大臣会同刑部严审定拟具奏。至是奏上。得旨、此案已革候补主事郭仁阿、身充监督。乃借用商银。复于发银时坐扣二成。不得以所扣银两。业经垫办工程。稍从末减。郭仁阿、著发往新疆。效力赎罪。已革庶吉士玉藻、与铺夥王庭欣等、夥同牟利。谋办工程。复于领银后扣留银两。几至误公。实属贪鄙。已革知县牛元铎、为郭仁阿说合。向商人借贷。从中分用银两。复向郭仁阿挟借钱文。殊属贪诈。厥罪惟均。玉藻、牛元铎、俱著发往军台。效力赎罪。牛元铎、著完赃后再行发往。　　

○戊寅。上诣安佑宫行礼。　　

