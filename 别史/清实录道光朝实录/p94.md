<!-- { "loadSidebar": true } -->
○又谕、文干等奏、请派达赖喇嘛呼毕勒罕之师傅一摺。著照所请、准其以噶勒丹锡哷图萨玛第巴克什、作为达赖喇嘛呼毕勒罕之正师傅。以噶勒丹旧池巴阿旺念札、及荣增班第达嘉木巴勒伊什丹贝嘉木磋二人、作为副师傅。俾令传习经典。　　

○宣示朱批仓场侍郎莫晋奏摺。莫晋奏、查仓简易之法。惩弊于事后。不若杜弊于几先。以意用法。则权变无方。批、以智术驭下。朕不为也。又奏、执法防奸。则稽查有尽。批、办理庶政。不执法、将何所执耶。又奏、近日以放代盘之议。部臣以为良法美意。而臣顾斥为下策拙谋。诚以善处事者当行所无事。不可转增无事之扰也。太仓陈因之积。原非可铢铢而计。石石而量。批、汝之忽迟忽速。或略或详。方是无事之扰也。此与盘其多少不符者若干廒。实亏若干石。非自相矛盾乎。又奏、向例每年钦派查仓大臣。查仓御史。何尝不随时点验。核实钩稽。原不过得其大概情形。决不能周知底里。非特他人无由信其必无亏短。即以臣之久任仓场。亦乌能保其有亏与无亏哉。批、不因久任。亦不如此回护。可恨。又奏、如户部新例。则处处窒碍。势必公私交病。咎戾横生。批、又不能指出所以然者。恫疑虚喝。将谁欺耶。又奏、徒使各仓场胥役。巧借弥补之名。阴肆克扣之术。批、朕恐无暇及此。又奏、恃有新陈搭放之例。暗操高下其手之权。批、平素能保其不如此乎。又奏、但盘查固非可常行。尤未可全废。批、汝自有良策。又奏、法有限而弊无穷。决非一定之章程所能箝制。批、一切章程例制。全系无用之举。惟一诈字、是汝之护身符也。又奏、莫若先声后实。以势驱之。批、又是一派智术。又奏、昨奉旨交大学士军机大臣会同九卿核议。自必另有长策。复何待臣言。顾念耕当问奴。织当问婢。臣久司仓务。不敢不效其一得之愚。批、好比拟。可发一大笑。此时尚早。日后恐不免有问汝之处矣。又奏、恳于群臣议上时、明降谕旨。大意谓天庾正供。理宜慎重。必当随时查核、以杜弊亏。但部议以放代盘。与嘉庆年间名同实异。纷纷改变前章。殊非善策。姑暂行停止。俟秋间漕竣后、另行降旨彻底清查。如此、则各仓官吏。知不久终必盘查。设或有亏。必且暗中设法。逐渐弥补。及至秋冬之交。不见盘查。又恐来岁举行。终不敢放胆作弊。批、导朕以诈。更可恶矣。又奏、嗣后或风闻何仓亏短。又或不待风闻。特旨专盘一仓。钦派大臣查验。按照实贮清册。逐廒仔细核对。祗盘其多少不符者若干廒。实亏若干石。严行究办。便可惩一儆百。时时作欲盘查之形。及至盘查。却甚简捷。虚声实法。相附而行。批、一片狂言。巧掉苏张之舌。又奏、或一岁一盘。或间岁再盘。又或三四年、或五六年一盘。其期忽迟忽速。其法或略或详。使人不能测度。批、教朕如此存心。如此办事。朕虽不明。亦不至如此庸闇。受此愚弄。贻笑于将来也。又奏、或可使太仓实贮。久远无亏。批、必如此多方诡谲。只落得一个或字。可谓谋国之忠臣矣。又批、尔大臣等阅此。必谓朕勃然矣。不然。朕自幼承受教训鞠育之恩。择师诲导。涵养有年。虽不敢自信恢宏。亦不至粗厉褊狭。事愈大。心愈小。情愈急。气愈和。此朕自励之常规也。即如莫晋任性狂言。断不能受其欺妄。亦不肯治以重罪。惟恐因一人一事。有误将来。故特将莫晋此奏、及朕之批驳原委。宣示诸卿知之。　　

○以署镶白旗护军统领成德、兼署正白旗护军统领。内阁学士耆英、署镶蓝旗满洲副都统。　　

○丙戌。上御乾清门听政。　　

○遣官祭关帝庙。　　

○谕内阁、徐锟奏、失察盗砍树株。请交部议处一摺。徐锟、前任古北口提督。失察盗砍风水山树。自有应得之咎。此时且无庸交议。俟定案时再降谕旨。　　

○谕军机大臣等、文干等奏、接准理藩院咨会、上年年班堪布进京、呈递丹书克、赍回赏件。将掌办商上事务之噶勒丹锡哷图萨玛第巴克什、列名在济咙呼图克图呼毕勒罕之后。与旧式未符。不敢拘泥原单。亦不敢擅行互易等语。济咙呼图克图、年虽幼穉。未办商上事务。其分位本在噶勒丹锡哷图萨玛第巴克什之前。现据理藩院查明嘉庆二十五年呈递丹书克赏单。即系按伊等分位前后开列。此次该堪布承赍恩赏各件。理藩院仍照向例开缮清单。名次先后。并无错误。著文干等接奉谕旨、即行照单赏给。将此谕令知之。　　

○又谕、颜检覆奏、筹兴水利一摺。据称宝坻、丰润、天津三县。及旧有稻田各州县。现已饬属访察情形。如可设法引水、开种稻田。再行委员经理等语。营田水利。为裨益民生之举。有可设法兴修之处。即应官为劝导。使小民乐于从事。著颜检即饬该地方官确访情形。如一州一县、试有成效。再行广为增垦。并严饬所属、务须妥为查办。不可任听吏胥藉端骚扰。转失为民兴利之意也。将此谕令知之。　　

○直隶总督颜检奏、武清、天津、东安等县各村庄。蝻孽潜生。亟应扑除净尽。得旨、认真督饬办理。断不可致令飞扬。　　

○以贝子绵偲、署镶蓝旗满洲副都统。　　

○丁亥。上诣皇太后宫问安。　　

○谕内阁、刑部奏、酌议风水重地、青桩外官山界内盗伐树株、及弁兵疏防贿纵罪名各条。官山界址。道里远近不同。自应仿照白桩青桩旧制、立定界限。俾附近居民、不致再有误犯。至弁兵专司防守。亦宜明定科条。著照所议。嗣后如在青桩以外官山界内、有盗砍官树、开山采石、掘地成濠、开窰烧造、放火烧山者。均照青桩内、于犯满徒罪上减一等。杖九十。徒二年半。从犯再减一等。计赃重于徒罪者加一等。其砍取自种私树、及采樵枝叶、并取土取石者。一概毋庸禁止。仍照青桩以内、计长不得逾丈。如官山界址在二十里以外。即以二十里为限。若在二十里以内。即以官山所止之处为限。弁兵等受贿故纵者。如贼犯罪应军徒。即将该弁兵等照与囚同罪律分别问拟。赃重者计赃以枉法从重论。若贼犯罪应斩决。即将该弁兵等拟以绞决。未经得贿、潜通信息、致贼犯逃避者。贼犯罪应军徒。即将该弁兵等与囚同科。如贼犯罪应斩决者。将该弁兵等减发极边烟瘴充军。仅止疏于防范者。兵丁杖一百。官弁交部议处。该部即行知陵寝衙门、暨直隶总督、一体遵照。并纂入则例。永远遵行。至青桩以外官山界内。应如何照所议里数定立界石之处。著该管衙门妥议具奏。　　

○又谕、刑部奏、审明盗砍风水山树各犯。分别定拟一摺。此案已革外委李贵、陈连二犯。私伐红桩以内树株。本应照例斩决。惟念所伐树株。究系回乾。例得伐除。该犯等祇于未经报明擅伐。尚可稍从末减。李贵、陈连、俱著改为斩监候秋后处决。王豪、因伊子盗砍树株被获。辄起意纠夥、将伊子王九孔解放。致另夥贼犯张礼、亦得脱逃。著依拟绞监候秋后处决。已革外委邓有贵等、以典守汛弁、竟敢得赃包庇、至七八年之久。被窃树木、至一万五千余株之多。实属目无法纪。而邓有贵一犯。首先纵贼。情节尤重。邓有贵、著发往新疆充当苦差。周恒、李之懋、梁有成、贺国清、俱著发往新疆效力赎罪。尹同、以包衣旗人、明知贼犯盗卖禁地树株、辄敢窝留鬻贩。情殊可恶。著即销除旗档、发往新疆充当苦差。到配加枷号两个月、以示惩儆。余俱照所拟分别办理。至历任马兰镇总兵。稽察防范。是其专责。庆惠在任最久。漫无觉察。负恩溺职。其咎甚重。著先行摘去顶带。交部严加议处。即来京听候部议。徐锟、前任古北口提督。均系其任内之事。著交部严加议处。前任总兵恩铭、虽经失察于前。究因伊获犯破案。著交部议处。提督杨芳、到任未久。著交部察议。其自嘉庆二十一年以后、历任直隶总督、及失察之文武各地方官。著吏兵二部查取职名、分别议处。　　

○以刑部左侍郎镶黄旗满洲副都统廉善、为热河都统。调礼部左侍郎玉麟、为刑部左侍郎。转礼部右侍郎明志、为左侍郎。调盛京工部侍郎龄椿、为礼部右侍郎。以都察院左副都御史齐布森、为盛京工部侍郎。兼管奉天府府尹事。　　

○调镶黄旗蒙古副都统舒英、为镶黄旗满洲副都统。以头等侍卫永芹、为镶黄旗蒙古副都统。　　

○浙江前任翰林院侍读余集、重遇鹿鸣。赏翰林院侍读学士衔。　　

○抚恤琉球国遭风难夷如例。　　

○戊子。谕内阁、庆惠奏、围场正黄旗营房、年久坍坏。且距卡伦窎远。查有该旗界内切近卡伦适中二道山嘴子地方、宽阔平坦。请于此处那盖营房。以便官兵栖止等语。著廉善带同西琅阿、前赴该地方。将应否就近那建房屋之处、查勘明确。据实具奏。　　

○又谕、御史邱家炜奏、请申禁士子怀挟。并严查坊刻小本书籍售卖一摺。乡会试为抡才大典。有志之士。束身自爱。何至故犯科条。据该御史奏称、近有倩人写成小卷、或将坊刻小本书籍、携带入场。甚至有贡院夫役包揽代为带入者。殊属大干功令。嗣后著办理科场及摉检各官。凡遇考试。务遵科场条例、认真查办。不得视为具文。亦不得任听摉检人役、有意栽害。其坊刻小本讲章策略等书。著该地方官出示严禁。以杜弊端。至本年系乡试年分。邱家炜违例条奏科场事宜。著交该部察议。　　

○礼部奏参、江苏学政姚文田、于应考贡生、迟至数年之久、尚未考齐。实属违例迟延。得旨、姚文田、著交部议处。所有嘉庆二十四五等年已经考准各贡。著该学政先行造册送部。并将未经考齐各贡、照例办理。毋再迟逾。　　

○以户部左侍郎果齐斯欢、管国子监事。内阁学士敬徵、署正白旗汉军副都统。　　


大清宣宗效天符运立中体正至文圣武智勇仁慈俭勤孝敏成皇帝实录卷之三十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

