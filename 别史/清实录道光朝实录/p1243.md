<!-- { "loadSidebar": true } -->
○以已革广东水师提督吴建勋、被劾后奏辩不实。发往军台效力赎罪。　　

○甲辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、礼部奏、遵旨另议同城异县考试章程一摺。嗣后同城异县父子籍贯舛错者。著仍照该部前议。于文到日。限一年内呈明更正。如其父已故。间有兄弟异籍者。应令各入各籍。所生子孙。即以本身之籍为籍。不得复行两县通考。至初应童试良民。祖父并未应试。于初届报考时。查明现在所居室庐。并取具各结送考。既考此县。无论取进与否。以后纵有迁移。亦不得复考彼县。至浙江商籍分拨县学者。应如何办理俾无窒碍之处。著由该部咨明浙江巡抚、学政、详查声覆到日。再行核办。寻奏、浙江商籍童生。查系取进后、分拨杭州府仁和钱塘三学。以致父子籍贯。未能画一。嗣后商籍各生。父子异籍者。限一年呈明更正。其应考童生。父兄曾拨何县。应从父兄之籍。如初次报考。以现居室庐为断。卷面注明仁和钱塘字样。各按本籍取进分拨。从之。　　

○又谕、陆费瑔奏、勘明屯田沙压限满。仍难垦复。请将应造粮船展缓造运一摺。湖南荆右卫旗丁吴聪先一船。曾于道光九年因屯田水淹沙压。暂停造运十年。兹届限满。据该抚查明节年复被水淹沙压。未能垦复。请展缓造运。著照所请、所有吴聪先一船。准其自本年为始。再行缓造十年。该船应运漕米。仍令荆右沔阳二卫带运。其应得京脚行月耗赠等项银米。分给带运各船。以资贴补。该抚仍饬该府卫随时察看。勤督垦复。限满饬令成造出运。　　

○命都察院左都御史文庆、驰赴四川。会同总督宝兴、审办已革驻藏大臣孟保等滥提官物一案。　　

○乙巳。春分。朝日于东郊。遣礼亲王全龄行礼。　　

○上诣绮春园问皇太后安。　　

○以捐修永定河出力。赏直隶知州陆为棣等蓝翎。予知府沈涛等升叙有差。　　

○旌表守正捐躯山东兰山县民张小麻妻陈氏。　　

○丙午。谕内阁、已革前任驻藏大臣孟保、海朴、现有被参交审之案。孟保系敬徵保送副都统。海朴系仁寿保送副都统。仁寿、敬徵、均著交该衙门照例议处。　　

○又谕、赛尚阿等奏、请重修呼图克图册档等语。理藩院旧存呼图克图源流册档。年久失修。难昭信守。著理藩院会同章嘉呼图克图、详查妥办。以资考核。　　

○以惠亲王绵愉、署镶蓝旗汉军都统。　　

○赏内阁学士景亮、副都统衔。为巴里坤领队大臣。　　

○丁未。遣官祭历代帝王庙。　　

○谕军机大臣等、据琦善奏参、孟保等滥提官物一案。已明降谕旨。将孟保、海朴、嵩禄、解赴四川。派文庆驰驿前往。会同宝兴审讯矣。所有前任驻藏帮办大臣钟方、如经过四川境内。或业已过境。著宝兴传旨沿途截留。饬回四川归案质讯。将此谕令知之。　　

○以服阕布政使郑祖琛、为陕西布政使。　　

○戊申。谕内阁、前据钟祥等奏、请将东河捐输推展一年。当交户部议奏。兹据奏称、该河督等原奏所称修办长堤土工。浚复河道。需费亦关紧要。著即照所议办理。至顺天府及各直省捐输。均著截至本年三月底停止。以示限制。　　

○己酉。谕内阁、广东已故委员方玉达、所解捐监等项饷银。著王植迅即派委妥员。接解来京。至委解京饷。向来分别银数。或用正印官。或兼用佐贰。后改为同知通判州县领解。是否应仍照向例办理。其应加平余一款。自应定以限制。不得额外增添。其解饷人员到京。难保无库吏需索情弊。应如何明定章程、严申例禁之处。著管库大臣悉心核议具奏。寻奏、嗣后委解京饷。应仍照旧制。十万两以上。委同知通判管解。五万两以上。委州同州判管解。五万两以下。委县佐杂等官管解。至各省批解饷鞘。向有津贴书吏规费。前经钦派王大臣议请概行收库。是此项银两。并非额外加平。仍照奏定章程办理。至三库验收钱粮物料之后。将该管吏役有无需索之处。面询原解官役。责令出具甘结。庶防弊益觉周密。从之。　　

○庚戌。以兵部右侍郎福济、为总管内务府大臣。　　

○举行道光二十四年大计。直隶卓异官十九员。不谨官一员。罢软官一员。年老官三员。有疾官二员。浮躁官二员。奉天卓异官二员。年老官二员。才力不及官一员。江苏卓毕官十一员。罢软官一员。年老官二员。才力不及官四员。浮躁官一员。安徽卓异官八员。不谨官一员。年老官二员。有疾官二员。才力不及官二员。浮躁官一员。江西卓异官十员。不谨官一员。年老官三员。有疾官一员。浙江卓异官十二员。不谨官二员。年老官二员。才力不及官三员。福建卓异官十员。罢软官一员。年老官五员。才力不及官一员。浮躁官一员。湖北卓异官十员。不谨官一员。罢软官一员。年老官三员。有疾官一员。才力不及官一员。湖南卓异官十员。年老官四员。有疾官二员。才力不及官四员。浮躁官一员。山东卓异官十三员。年老官五员。才力不及官四员。山西卓异官十二员。不谨官二员。年老官三员。有疾官二员。才力不及官二员。陕西卓异官九员。不谨官一员。年老官一员。有疾官一员。才力不及官二员。浮躁官二员。甘肃卓异官八员。罢软官一员。年老官二员。有疾官一员。四川卓异官十四员。不谨官四员。年老官七员。有疾官二员。才力不及官二员。广东卓异官十三员。不谨官四员。罢软官一员。年老官五员。有疾官二员。才力不及官二员。广西卓异官八员。不谨官一员。罢软官一员。年老官三员。才力不及官一员。云南卓异官十员。罢软官一员。年老官三员。有疾官一员。才力不及官一员。贵州卓异官七员。不谨官一员。年老官四员。才力不及官一员。浮躁官二员。南河卓异官二员。年老官一员。浮躁官一员。东河卓界官二员。有疾官一员。分别议叙处分如例。　　

○礼部议准、山东巡抚崇恩疏报、采访诸城县贞节妇女张陶氏等八百十五口。肥城县尹李氏等六十口。各请建总坊旌表。从之。　　

○辛亥。谕内阁、吏部奏、甘肃典史以县丞即补。河南县丞以州同升用。与例不符等语。河工出力人员。例不准越级请升。所有河南内黄县丞熊道镶、著以州判升用。其先以州同升用之处。著即撤销。至办理招垦出力之甘肃山丹县典史徐世伟、著仍以县丞留甘即补。　　

○以镶白旗满洲副都统恒兴、兼署镶黄旗满洲副将统。　　

○壬子。上诣绮春园问皇太后安。　　

○癸丑。谕内阁、前因仁寿、敬徵、滥保孟保等堪胜副都统。有旨交该衙门议处。兹据该衙门照滥举匪人例。议以降二级调用。副都统为二品大员。该王大臣等遵旨特保。宜如何加意遴选。核实秉公。以期收得人之效。乃仁寿等不知慎重。滥举劣员。率行充数。部议降调。实属咎无可辞。仁寿著退出内廷行走。革去宗正、领侍卫内大臣。仍折罚王俸六年半。不准抵销。敬徵著革去协办大学士、户部尚书、都统。以内阁学士候补。仍留总管内务府大臣。以为滥举匪人者戒。　　

○转宗人府右宗正乌尔恭阿、为左宗正。以左宗人绵偲、为右宗正。顺承郡王春山、为左宗人。　　

○命两广总督耆英、协办大学士。调工部尚书赛尚阿、为户部尚书。兵部尚书裕诚、为工部尚书。以都察院左都御史文庆、为兵部尚书。户部右侍郎成刚、为都察院左都御史。　　

○以吏部尚书恩桂、为总管内务府大臣。　　

○调正白旗领侍卫内大臣僧格林沁、为镶黄旗领侍卫内大臣。以正红旗蒙古都统车登巴咱尔、为正白旗领侍卫内大臣。　　

○调正蓝旗汉军都统载垣、为镶红旗满洲都统。以署镶黄旗蒙古都统保昌、为正蓝旗汉军都统。　　

○修山东运河、泇河、捕河、上河、泉河、五厅堤埽闸坝引渠。从河道总督钟祥等请也。　　

○甲寅。陕甘总督富呢扬阿奏、已革诺们汗徒弟。在外募化逗留。现经盘获。得旨、洛桑扎喜、著解京归案审讯。　　

○调工部右侍郎花沙纳、为户部右侍郎。兼管钱法堂事务。兵部右侍郎福济、为工部右侍郎。兼管钱法堂事务。以内阁学士瑞常、为兵部右侍郎。　　

○调正红旗汉军副都统赓福、为正黄旗满洲副都统。以散秩大臣奕格、为正红旗汉军副都统。　　

○福建巡抚刘鸿翱、因病解任。调陕西巡抚惠吉、为福建巡抚。未到任前。以福建布政使徐继畬署理。以甘肃布政使邓廷桢、为陕西巡抚。广西按察使宝清、为甘肃布政使。河南开归道王寿昌、为广西按察使。　　

○抚恤琉球国遭风难夷如例。　　

○乙卯。谕内阁、道员职衔叶仁、前于海疆捐输案内。奏请以道员选用。并赏戴花翎。当因原犯案情较重。降旨著不准行。并将所捐银两给还。此次复捐输铸炮经费。该抚奏请可否赏戴花翎之处。仍不准行。所捐银两。著即发还。　　

○丙辰。遣官祭贤良祠。　　

○谕内阁、贝勒绵偲、本年七十生辰。因思朕之伯叔兄弟自幼同朕在上书房读书者。现在只有该贝勒一人。允宜特沛殊恩。绵偲著赏穿四团龙补服。用示朕眷念宗亲有加无已至意。　　

○丁巳。孝昭仁皇后忌辰。遣官祭景陵。　　

○谕内阁、本年秋间恭谒西陵。著改于来岁春间举行。　　

○赏四川等省甲辰科乡试年老诸生先甲三等。四十五名举人副榜有差。　　

○戊午。上御山高水长。阅侍卫等骑谢。　　

○谕内阁、桂轮等奏参、才不胜任副将军一摺。赛因诺颜爱曼副将军扎萨克多罗郡王图克济扎布、于本年春季应行前赴军营驻班之员。派委既经迟延。复妄行藉词掩饰。殊属非是。郡王图克济扎布、著革去副将军之任。仍交理藩院议处。其所遗副将军员缺。著交桂轮等照例办理。　　

○命前任山西太原镇总兵官关亮、以本旗副护军参领用。　　

○己未。上诣绮春园问皇太后安。　　

