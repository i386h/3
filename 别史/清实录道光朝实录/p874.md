<!-- { "loadSidebar": true } -->
○谕内阁、给事中鲍文淳奏、陶澍违禁私刊奏疏一摺。并将原刊奏疏呈览。朕详加披阅。其所刊刻。俱系发钞事件。惟封疆大吏。身膺重任。所奉朱批。理当慎密。方为不□委任。陶澍辄行刊布。迹近沽名。殊失公尔忘私之义。陶澍著交部议处。至另片奏、淮北票盐。办理不善等语。淮北改行票盐。总期于国课民食。两有裨益。如该督于每年奏销盐课短绌。该部自能参奏。即令民食不便。其所行票盐各省。该督抚亦必具陈利弊。候朕施行。鲍文淳此奏。捃摭琐屑。意涉挟嫌。此风断不可长。鲍文淳著一并交部议处。寻议、两江总督陶澍、给事中鲍文淳、均拟以降三级调用。得旨、陶澍改为降四级留任。鲍文淳著回编修任。　　

○又谕、多尔济喇布坦等奏、本年西宁寄什蜜尔回民、应贩大黄至恰克图与俄罗斯交易。逾限未到。恳请饬催一摺。每年西宁贩运大黄。至恰克图与俄罗斯交易。向有定限。自应依限运至恰克图与俄罗斯交易。乃此项大黄。并未运到。上年复有亏欠。殊属非是。著交陕甘总督瑚松额、西宁办事大臣德楞额、将本年应贩大黄务须饬催迅速贩往。嗣后务令拣购精良。于每年七八月间。运至恰克图以备交易。不得稍有亏欠。　　

○又谕、贺长龄奏请拣发知府等语据称前任四川夔州府知府孔继尹、现在丁忧服阕。在部候补。请发往黔省差委。孔继尹前在山东。官声虽好。然地方情形不同。该抚何以知其于苗疆要地相宜。即令该省差委乏人。不妨照例奏请拣发。此端断不可开。所请著不准行。贺长龄著交部察议。　　

○礼部议准、湖南巡抚裕泰疏报、采访巴陵县贞节妇女李三姑等三百六十二口。护广西巡抚布政使花杰疏报、兴业县节妇何谭氏等八口。各请建总坊旌表。从之。　　

○除甘肃平罗县修改惠农昌润二渠占用民地额赋。　　

○贷甘肃皋兰、安定、平凉、宁、秦、礼、泾、崇信、八州县歉收贫民口粮。　　

○丁丑。上御懋勤殿。勾到安徽江苏本年情实罪犯。停决安徽斩犯六人。江苏斩犯七人。绞犯二人。余八十一人予勾。　　

○谕内阁、栗毓美奏、请添办来年备防秸石。并酌拨办甎一摺。现届东河添购来年防料之时。据该河督查明。河南省黄河南北两岸十三厅。向应添办备防秸二千垛。现有本年用賸秸三百八十垛。值银二万六千六百两。山东省曹河粮河两厅。向应添办备防秸五百垛。现有本年用賸秸一百垛。值银七千两。除将此项减办银两。即在此次添备项下照数划还司库外。统计河南省十三厅。实应办四成秸料。六成碎石。共银十一万三千四百两。山东省两厅。实应办四成秸料。六成碎石。共银二万八千两。据称试抛甎块。著有成效。著准其将河南省北岸秸料碎石、例帮价银四万六千九百两。山东省曹河厅碎石、及粮河厅秸料碎石、例帮价银二万一千两。改办甎块。所有此项添备秸石。及改拨办甎银两。著即在河南山东各司库筹项拨发。该河督即督饬各厅分别赶购。秸料限年内全完。另厂存贮。甎限桃汛以前。石限伏汛以前。照数办足。该河督亲往验收。傥查有迟延短少等弊。著即指名严参。至本年原阳支河、拦黄堰、祥符黑堽等处。购备碎石甎块。借用银共六万四百九十二两。著即在六成碎石项下。全数扣还司库。以清帑项。　　

○又谕、栗毓美奏、请豫拨购甎银两等语。据称原阳支河抛筑甎坝。挑溜澄淤。确有成效。所拨甎价。除拦黄堰及支河等处豫办外。所存无多。不敷两岸甎坝备防加足之用。现在旧甎渐少。收买颇难。亟应多置窰座。烧造大甎。以备工用。著照所请、准其于来年例拨防险银内。豫提银十万两。发交开归河北两道。按用甎各厅分饬领办。勒限桃汛以前。照数办足。该河督仍亲往验收。如有短少迟延。著即严参惩办。　　

○又谕、栗毓美奏、估办来年土工一摺。豫东黄河两岸堤堰戗坝等工。据该河督亲勘减准。核实确估。应于次年春间赶办。所有河南省两岸十三厅连黄卫下南豫办工段。估需用例价银二十万六千九百余两。津贴银二万一千八百余两。共例津二价银二十二万八千七百余两。山东省曹河粮河二厅及曹考厅属之曹上汛。估需例价银二万一千七百余两。著准其于豫东两省藩库、分别照数拨发各该道转给工员。先期雇定夫车。交春兴工。照估趱筑。勒限完报。仍著该河督于来春查料上堤时。挨工勘验。傥有草率偷减。立即指名严参。不得稍事姑容。工竣核实验收。　　

○以镇国公奕湘、为镶黄旗汉军副都统。　　

○戊寅。谕军机大臣等、据工部等部奏、查明南河道库统计水利各款。应实存银一百五十万余两。而该河督前奏河库并无水利备发之款。及平饭银两动用无存。何以悬殊若此。著麟庆即将库存备拨水利平饭一款。截至道光十二年止。应存银两。因何动用无存。究于何案工程凑用。历年支发。作何开除。详晰查明。据实覆奏。其自十三年起。岁报河道钱粮。并公项清册。又十年及十一二等年办运苇柴用项。并著速行题报。毋再迟延。又另片奏、岁报钱粮清册。应将收除实在。分年剔清。如估销时有核减追赔银两。即于完缴之年。作为新收等语。著该河督即将道光八年以后发办各工。按年造报。以免轇轕而杜弊混。原摺片著钞给阅看。将此谕令知之。寻奏、平饭一款。向来收以款计。支以案计。十一十二十三等年。凑支早已无存。祇因上次查造岁报时。各该年另案尚未报竣。是以未曾入册开除。现在督饬道厅赶核。至公项清册。及十年十一二年办运苇柴用项。亦遵即饬速题报。又奏、部议谓七年以前之案。清查案内早已支销。竟可无庸开造。今将八年以后收除实在。分年剔清造报。则是八年岁报。须照清查存银八十二万余两之数。作为旧管。不特与七年岁报存银八百七十万数目不符。而七年以前收用平饭银四百十九万余两。及未经造销各案。均不能再入岁报册内。将来更无凭稽核。下部知之。　　

○又谕、有人奏、湖北监利县堤工。向系官徵民修。每年岁修土方六十余万。派徵制钱六万余串。由该县签点董事。发给印单。收取土费。粮书工书等辄用墨券私收。致董事赔累。不足完工。又有库总六人。狼狈为奸。被控未结。前经讷尔经额派员前往会议章程。设立总局收土。并公举诚正首士八人、及领修数十人分修。一切事宜。不假吏胥。士民踊跃。而蠹书等遂把持花户。不许赴局完土。首士屡经禀究。藐玩如故。一年所收土费。不及三万串。余皆尽饱蠹橐。本年四月。库总龚绍绪、勾通粮书萧之桐、纠众抗土闹局。殴辱首士秦祖恩等。县令不为究办。从前吏胥包揽徵收。县令与汛员每年得陋规数千串。今改总局收土。不能遂其需索。蠹书尤不利于总局。百计寻衅。本年七月十五日。乘该县公出。连夜聚众千百余人。拆毁总局。劫夺册券。局中衣物银钱。抢掠一空。并殴首士周超伯等多人。报验勘办。该县邓兰薰仅拏粮书张良佐一名。略加惩戒。其余首从各犯。置之不问。又本年荆江水未大涨。该蠹书等潜往刨毁。溃决二十余丈。致淹毛老等一百四十余垸。下及沔阳汉阳等处。皆受其害等语。收土修堤。改设总局。行之一年。士民称便。该地方官自应实力奉行。用收实效。何以该蠹书等辄因无从渔利。胆敢纠众毁局。抢劫肆殴。如果属实。大干法纪。该县知县亟应将首从各犯。按名严拏。从重惩办。傥竟徇庇蠹书。一味姑容。必致益无忌惮。首士畏其淩虐。不敢承管局事。于民命要工。大有关系。不可不严行查究。著讷尔经额、周之琦、亲提现获粮书张良佐。并饬该县严拏首从各犯务获。秉公审讯。认真研究。务即查明溃堤毁局各确情。依律究办。并追出抗缴土费。以杜包揽而清积弊。至该县邓兰薰、傥查有徇纵情事。著即据实严参。毋稍姑息。将此谕令知之。寻总督林则徐等奏、监利县设立总局散局收土。仍令粮书帮收。散局首士秦祖恩、因粮书萧之桐旧欠不缴。令工人县役将萧之桐锁拏赴局。以致争闹。至江堤溃决。实因渗漏所致。粮书张良佐等、声称田墓被淹。赴局吵闹。将总局首士周超伯等殴伤。被人乘间窃去钱文衣物。张良佐、按律拟杖。又粮书龚绍绪、于十四年擅用墨券。私收土费至六十串之多。拟发近边充军。余俱照律定拟。监利县知县邓兰薰、查无私得陋规情事。其审办萧之桐、张良佐二案。亦尚非徇纵。惟失察县书龚绍绪等侵收土费。又该县赔修堤工。而抢险用费。仍于土费内开销。殊属非是。应请革职。以示惩儆。下部议。从之。　　

○以故一等镇国将军苏藩子成瑞、奉恩将军永楞子绵成、各袭职。　　

○以翰林院侍讲学士侯桐、为奉天府府丞。兼提督学政。　　

○己卯。上诣寿皇殿行礼。　　

○谕内阁、步军统领衙门设立左右翼总兵。与各部院尚书侍郎无异。一切公事。均应彼此酌商。不得意存推诿。方称同寅协恭之义。前因该衙门司员承审赌犯葛三等。办理草率。当降旨将失察之该管总兵联顺、奎照、交部议处。兹据该部议以罚俸一年具奏。联顺等失察此案。情节尚轻。原可准其照例抵销。但该总兵等与步军统领。均有统辖属员之责。乃于该司员等审办草率。漫无觉察。虽经事后自行查出参奏。究属失察于前。所有联顺、奎照、罚俸一年之处。著不准其抵销。以杜推诿之渐。　　

○又谕、户部奏、京饷起解迟延。请饬催解交等语。广东省上年秋拨案内。应交部库地丁银一十五万两。经户部于本年六月内行催。迄今仍未起解。现已久逾例限。著广东巡抚迅即派委妥员解部交纳。并查取该藩司委解迟延职名。送部议处。其本年春拨案内。奏拨广东地丁银二十万两。并著该抚速即委员解部。毋任迟逾。　　

