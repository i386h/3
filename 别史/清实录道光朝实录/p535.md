<!-- { "loadSidebar": true } -->
○谕军机大臣等、给事中陶廷杰奏、边境民籍。改拨谬误。请旨饬查一摺。据称湖南与贵州接壤。自嘉庆二十三年。以芷江县六里地方。新设晃州直隶厅。查有冒藉贵州者。奉准拨归晃州厅原籍。时贵州之思州等府、青溪等县、查实系湖南冒潪者。已移拨四十余人。迨嘉庆二十五年、晃州通判俞克振、欲将冒籍思州之邓姓一族。改归晃州。并称各姓冒籍。亦皆应行查拨。经湖南巡抚奏明。将邓姓一族、及各姓冒籍贵州中式报捐、凡现居厅治者。无论年分久暂。皆拨归晃州厅原籍管理。俞克振不行查明。牵指思州府青溪等县、铜仁府铜仁县、胡杨等姓十八族。举贡生监职员、共一百一十余人。捏称各姓田园庐墓。皆在晃州。详请湖南巡抚咨部。其实确在晃州者。不过十分之三。其中错误不一而足。各姓因指拨多谬。纷纷呈请更正。内有经贵州学政咨部、仍改回黔省者。其余各姓。仍复呈控不已。道光七年两省委员会勘时。湖南巡抚因与从前咨部之案不符。不肯会咨贵州。独咨礼部请示。部覆概归晃州厅管理。各姓既不甘隶籍隔省。又不获坐安本籍。请旨饬查等语。湖南晃州厅属所拨贵州各姓。若果如该给事中所奏、礼部之准拨。由湖南巡抚之误咨。通判俞克振之混指。必应查明更正。著程祖洛、嵩溥、各派公正大员。确切查明。据实具奏。将此各谕令知之。　　

○旌表守正捐躯云南南宁县民秦潮谟妻黄氏。　　

○丁巳。谕内阁、前据参赞大臣车林多尔济等奏、闻得逆回安集延布噜特等滋事。即同扎萨克图汗赛因诺颜二部落汗王呼图克图等、恭进驼马。具见诚悃。当经降旨、谕令毋庸豫备马匹。惟将驼只解往古城牧放。本日总督杨遇春奏、此项驼只。尚有用处。即照该汗王等所请、将所进驼只全行赏收。加恩赏给车林多尔济、玉翎管一个。玉搬指一个。大荷包一对。小荷包四个。扎萨克图汗赛因诺颜二部落汗王贝勒贝子公扎萨克台吉等、均著交理藩院分别议叙。额尔德尼、班第达呼图克图、罗布桑齐旺扎布楚克等、俱著分别赏给缎匹。所赏缎匹数目。开单交彦德等、由该处库内动支赏给。　　

○又谕、前因七品以下人员、违例僭用素金帽顶。经大学士九卿议定章程。降旨严申例禁。兹据给事中陶廷杰奏、违例僭用者。现尚不免。朝廷制用顶带。章别等威。何得滥行僭越。况经降旨申谕。并责成科道等据实纠参。岂容视为具文。不加察劾。朕思吏部月选官验看时。每次遴派各部堂官八员。科道各四员。其验看官内、有八九品未入流等项人员、如违用素金顶者。著即指名严参。嗣后若再有七品以下人员、僭用素金帽顶者。并著科道等随时纠参。按律惩处。以重名器。　　

○又谕、前因户部捐纳房贴写蔡绳祖等、私办假照。特派大臣等究出首要各犯。将已获之蔡绳祖、庞瑛、任松宇、刘东昇、赏淳、五犯先后正法。并将失察之历任堂司各员。分别惩处。惟捐纳房司员、稽察书吏。较为切近。职守尤专。如果认真查核。烛破弊端。何至该犯等藐法作奸。肆行无忌。酿成大案。乃该司员等于蔡绳祖等舞弊多年。毫无觉察。实属相率因循。漫不经心。其以假贡监职衔加捐各项。承办司员、并不将稿件照簿库收、一并详核。率行批符。其咎尤重。从前嘉庆十四年冒领库项之案。司员内有从重发遣者。此项司员免其援照前案。概行遣戍。仅予革职。已属格外从宽。但将来该革员等及降调各员。或希图捐复。为进用地步。若将力能措资者准其捐复。其无力者。仍不能起复。既无以示惩。亦不足以昭平允。所有前经革职之陆以烜、庆锡、马洲、董基诚、陆荫奎、潘榞、六人。俱著永不叙用。其余降调各员。均著于补官后停其升转。以示朕秉公执法、核实持平之意。　　

○又谕、陶澍等奏、江西赣州府属兴国县、系行销粤盐。与例销淮盐之万安县、地属毗连。其粤省潮桥等私盐。皆由兴国旱路。直侵万安、泰和、庐陵、各县等语。前因江西省行销淮盐之赣县所属攸镇地方。与粤省引地连界。曾降旨令李鸿宾委员。会同江西该管道府。勘丈定界。兹据奏、陆路引地亦属毗连。著李鸿宾、吴光悦、即各派委公正大员。于勘丈攸镇水路地界之便。并将兴国县至万安地界。一并勘丈明确。务令水陆两路淮粤界限清楚。以杜侵越。　　

○又谕、钟灵奏、请革除积弊。裁节浮费。及勒限追还商借。并佥充总商等语。两淮盐务疲敝。自应逐渐清厘。兹据该盐政查明、每纲盐引不能全清。则徵之数。不能足额。凡遇拨解紧饷。或赶办奏销。辄令商人赶课。各为豫纳减纳。由库内加以贴息贴色。并有外支杂项。浮费繁多。以致库贮垫占日多。应解应支各项。俱无以应支解。自系实在情形。著照所请、将豫纳减纳贴息贴色等事。永远禁革。其外支杂项办贡办公各浮费。大加裁节。定以准数。支发不准逾额。再商借各款。应即分定限期。勒令缴还。如有违延。或缴不足数。按名查抄治罪。业查明殷实诚练之商。奏佥充总办运。以期清厘库贮。整复旧规。　　

○谕军机大臣等、杨遇春等奏、豫筹续拨饷银一摺。已降旨交户部速议筹拨矣。至另摺奏、续调官兵。现经停止。前奏雇办驼三万四千余只。无须再议增添。已降旨令史谱查明陕西雇备驼只、如已足二千之数。即行停止。俟将来甘肃驼只傥有不敷。或添调官兵。再行雇备。以节糜费。又另片奏、扎萨克爱曼所进驼只。现在需用。已另降清字谕旨赏收。加以赏赉。并谕令成格、俟此项驼只解至乌噜木齐收验后。将乌噜木齐已收若干。内地即可少购若干。飞咨该督等查照办理。至阿克苏设立军需局。前已降旨派诚端驰往经理。该处并有长清在彼。已不乏人。潼商道庆禄、著毋庸前往督办。汉中府知府云麟、前此鄂山奏调时。因该员署理西安府。未令前往。旋谕令鄂山酌量、如西安府有人接署。即令云麟前赴甘肃。兹据杨遇春等奏、西安府已委员接署。云麟现抵甘肃。著准其留于该处差委。将此谕令知之。　　

○又谕、前据彦德等奏、扎萨克图汗赛因诺颜爱曼、进备驼只。已饬在古城地方牧放。当即降旨、令杨遇春等通盘核计。如需此项驼只。准其调用。兹据杨遇春等、通计军需驮载、应需驼三万四千余只。现在各处购办。尚不足用。古城距乌噜木齐较近。此项驼只。解往该处运粮。甚为近便。所有扎萨克爱曼所进驼只。解到乌噜木齐时。著交成格验收。即将所收驼只实数。飞咨杨遇春等。该处已收若干。内地即可少购若干。以节糜费。将此由五百里谕令知之。　　

○又谕、据杨遇春等奏、续调官兵。现经停止。前奏顾办驼三万四千余只。无须再议增添。甘肃省已雇买驼九千七十余只。阿拉善王进驼二千只。代办驼一千只。陕西解到雇驼一千六百余只。山西咨会已办驼五千七百只。共有驼一万九千三百余只。尚短驼一万四千七百只。陕西雇价较昂。应尽甘肃筹办。其陕西雇驼四千只。请饬令雇足二千只。暂行停止等语。陕西雇备驼只价银。既较甘肃昂贵。所有应雇驼只。著该护抚查明、如已足二千之数。即行停止。将来甘肃驼只。傥有不敷。或添调官兵。再行雇备。以节糜费。将此谕令知之。　　

○以捐修直隶东明县书院桥座。并乡贤名宦祠。予知县华浚、绅士高峨等、议叙有差。　　

○缓徵宁古塔旗民歉收田亩积欠额赋。　　

○缓徵浙江坐落江苏之青村、袁浦、下砂头、及下砂二三等场歉收灶户新旧额课。　　

○戊午。上诣皇太后宫问安。　　

○谕内阁、据户部奏、前经托津等奏、审拟假照一案。内四川省陈忠孝等假衔。系开聚和银号之原任南城吏目单贞善代捐。该员供系铺夥罗少康等经管。俟讯明另结。今又据四川总督咨覆、陈心法等假照。亦系聚和解号代办。单贞善久开银号。非偶尔来京、误托非人者可比。请饬严切根究。并据御史徐广缙奏请查办。单贞善、著交托津等归案严审。　　

○户部议奏、假照案内之贡监生。除业经中式乡会试、及加捐官职诰封者、应令补缴假底银两。又假捐封典各员、应令呈缴诰轴外。其余各生。凡遇肄业考试、加捐议叙事宜。均令各该衙门详查案册。真册无名。假册有名者。一概不准。至真监假贡。真监贡假职衔。及廪增附武生。假监贡职衔者。仍准留真底。不准以假捐作底、肄业考试、并加捐议叙。至考试迫于期日。行查恐致误期。应一面验照收考。一面行查各该衙门。详查案卷。如查有假执照。其中式者。令其补缴底银。未中式者、不准再考。从之。　　

○缓徵安徽贵池、青阳、二县并安庆卫、被水军民新旧额赋。　　

○己未。上以冬至祀天于圜丘。自是日始。斋戒三日。　　

