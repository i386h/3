<!-- { "loadSidebar": true } -->
道光八年。戊子。七月。甲寅。谕内阁、那清安等奏、查明都察院及步军统领衙门咨交各处逾限未结各案。汇参核办。并开具清单呈览。著交吏部查明承审逾限各督抚将军都统府尹盐政。及委审各员。分别议处。其未结各案。著各督抚等迅速审办完结。毋许任意悬宕干咎。　　

○又谕、陶澍奏、三次清查案内提补银两。请每年酌减提解一摺。江苏省三次清查案内无著银两。前经议定章程。每年酌提羡余弥补。嗣因被灾之年。州县羡余无出。不能一律派提。经该抚奏明。准其展限提解。兹届应行提补之期。据该抚查明。江宁藩司所属。每年应提羡余银二万三千三百两。苏州藩司所属。每年提羡余银六万两。适当连年积歉之后。元气未复。拖欠尚多。蠲缓岁所常有。与其克期提补。徒滋弊端。莫若减数缓提。较有实济。著照所请、准其自道光八年为始。按照原数。酌定三分之一。江宁藩司所属。每年提补银七千七百六十六两。苏州藩司所属。每年提补银二万两。如遇极歉之年。仍照奏定章程。准其展限提解。部部知道。　　

○刑部奏、审明副都统衔头等侍卫世袭男爵恩绪、殴死降世路一案。定拟请旨。得旨、恩绪前已革去副都统衔。头等侍卫。退出乾清门。仍留世职。本日刑部结案摺内。请将伊世职降调。交兵部办理之处。著无庸议。　　

○乙卯。谕内阁、前因七品以下人员。违例僭用素金帽顶。应严行禁止。谕令大学士九卿详查妥议。兹据奏、查明历届改定章程。至嘉庆五年议准后。分别详备。实足以示区别而辨等威。所有七品用素金顶。八品用阴文镂花金顶。九品未入流、用阳文镂花金顶。及由进士举人出身。除授八九品小京官教职者。仍用进士举人顶带。其由进士举人出身、降补佐杂等官者。各照现任品级戴用。其大衔借补小秩者。各照本衔戴用各条。俱著照嘉庆五年原议、分别遵行。至举人一项。应照七品官例、戴素金顶。贡生一项。应照八品官例、用阴文镂花金顶。毋庸更用银托。生员监生。仍戴用银顶。武职八品以下。顶带与文职同。俱著照所议画一办理。并著通谕内外各衙门。申明例禁。务当实力稽查。行之久远。在京文武各员弁。责成该部院寺各堂官、及步军统领。各将所属随时查察。毋得视为具文。外省文武。由吏兵二部行文各该省将军都统督抚提镇。认真查办。生监等、责成国子监堂官及直省学政。严切晓谕。俱著勒限半年。一体更换。如再有违例僭用者。一经发觉。即著照违制律严行参究。傥该管官失于查察。意存容隐。著科道据实纠参。定将该管官一并交部议处。其有无职人员、妄用顶带者。并著一律查禁。以肃功令。　　

○又谕、卢坤奏、请调陕西抚标弁兵。来晋教演阵式等语。所办甚好。山西省营兵。据卢坤奏称、拟令演习速战阵式。所需擡炮。现已捐赀于陕西制办。解往备用。惟操练之法。晋省将备。向未谙习。必须熟悉员弁教演。方能得力。著徐炘即于陕西抚标内、选派谙悉速战阵式之千把总二三员、并著带演放擡炮兵丁数名。饬令赴晋教演。俾资学习。俟省标弁兵操演纯熟。再行分拨太原大同两镇各营。一律照演。其所调弁兵。著于晋省兵丁熟悉后。即令仍回原营当差。　　

○丙辰。谕内阁、御史吴敬恒奏、戕官重犯。逾年未获。请严饬勒缉一摺。缎匹库员外郎富瑾、于道光六年十二月被戕身死。正凶无获。例限已逾。前经刑部奏明。降旨饬缉。至今又经一载。前后扣限。将届二年。尚未获案。实属延玩。所有该管衙门承缉各员。俱著该部查取职名。照例议处。至此案凶犯戕毙职官。情节甚重。断不可任其漏网。仍著步军统领、顺天府、五城、一体严拏。务获究办。毋再宕延。　　

○湖南绥靖镇总兵官巴呢音泰、年老休致。以福建福州城守营副将徐锟、为绥靖镇总兵官。　　

○旌表守正被戕陕西紫阳县民洪启颜女洪氏。　　

○丁巳。谕内阁、禧恩等奏、请派员查看盛京存贮卤簿等件一摺。著穆彰阿、裕恩、于恭送玉牒抵盛京时。督同銮仪卫派往章京。核实查验。所有冠军使盛筠、陈现瑞、二员。并著照例驰驿前往。　　

○刑部奏、吴七呈控查仓给事中萨斌、勾通舞弊案内。要证日久未获。先将现犯审拟请旨。得旨、此案吴七即吴鉴、具控查仓给事中萨斌、勾通舞弊。现经刑部以要证日久未获。先将现犯审拟具奏。著步军统领、顺天府、五城、将在逃之曹二、金八、赵四、王九、张升儿、迅速严拏务获。解部究办。再曹二一犯。系查仓给事中萨斌家人。该给事中应于被控时即行拏送。何得任听脱逃。辄以早经逐出、饰词搪塞。此时萨斌无庸先行交议。著勒限三个月。责令交出曹二。归案严审。傥限满无获。定将该给事中从重惩处不贷。其失察该仓花户仓书商议索钱之监督。著吏部查取职名。照例议处。　　

○戊午。谕内阁、惠郡王于本年十二月初八日成婚。所有一切事宜。官为经理。著派管理伊家务之内务府大臣阿尔邦阿妥办。　　

○又谕、敬徵奏、请将繙译科场同考官裁撤一摺。繙译科场。专论清文。清字易于辨认。非若乡会文场之有誊录对读。关防严密。向来同考官衔名。先期由各衙门咨送。而各部院精通繙译之员。为数无多。半皆熟手。易咎揣摩夤缘之弊。不可不防。且试卷至多不过一千余本。本阅卷大臣。无难全数阅看。嗣后凡遇繙译科场。此项同考官。著即裁撤。届期该部将应试人数。奏明请旨。候朕酌派大臣。公同校阅。以拔真才而杜弊端。　　

○谕军机大臣等、张井等奏、洪湖接涨情形。现拟酌发钱粮。分贮料物。竭力防守等语。本年洪湖水涨。既早且骤。全在防护宣洩。相机妥办。堤工方资稳固。据该河督等奏称各该处应搂应镶险工。均经分投抢办。信坝及车南中三坝。于拆启后仍复长回。即启南关新坝。而邵伯一带堤工。尽行入水。仅赖子堰马鞍埽拦御。所奏自系实在情形。但各坝业经启放。水势当日见消落。何以复行增长。总由下游不能通畅之故。该河督等务当督率道将厅营。小心防守。断不可稍存疏懈。以致长堤有意外之虞。至现在拦湖昭关二坝。均因跌塘太深。不能轻启。此后秋汛方长。启坝放水。尤须加意审度。计出万全。该河督等现已亲赴河干。周历履勘。其水势消长若何。著即据实由驿覆奏。将此谕令知之。　　

○己未。谕内阁、盛京三陵及各处应修要工。著穆彰阿、裕恩、于恭送玉牒抵盛京时。敬谨详细履勘。分别缓急。据实具奏。　　

○又谕、松廷等奏、豫筹在后帮船迅速起卸一摺。本年头二进南粮帮船。均已起卸完竣。现距回空满限。仅止四十余日。尚有三进帮船漕米。未经起卸。其尽后之江广各帮。水程最远。尤应及早回空。无误新漕兑运。著照所请、将江广在后之九江前帮起。至湖南三尾帮止。共十一帮。漕米四十二万余石。即在杨村全行寄剥。该仓场侍郎等、当加紧督催趱运。随时相机妥办。　　

○以镶红旗蒙古副都统塔斯哈、为伊犁领队大臣。　　

○庚申。上诣绮春园问皇太后安。　　

○准回疆凯撤山东兵丁借支甘肃藩库饷银、分半扣收。　　

○辛酉。谕军机大臣等、有人参奏山东黄县、有私增钱粮滋事。安悬日久。拖毙人命一案。据称该县钱粮。每两向折京钱三千四百文。本年三月间。知县又欲每两加二百文。有乡璋百姓进署恳求照旧完纳。该县痛加杖责。是日正值市期。赶集人多。遂鬨至大堂。将屏门等物挤倒。当有登莱青道、会营前往弹压。拏获数人。迄今数月之久。未知如何办理。而差役纷纷四出。摉拏不止。或竟夤夜入人住屋。吓诈扰害。至不堪言。其拏获之人。已有在府城拖毙者。并闻黄县滋事以后。接任知县。仍逼令照新漕之数完纳。百姓竭力输将。莫之敢违。又据奏山东钱粮。嘉庆年间。每两收至三千一二百文。今有加至四千文者。以市价二千六百计之。折收几于加倍。此外如逼富户之捐输。勒里长之摊派。养牛马者。按头索息。作商贾者。逐户敛钱。种种朘削。鸡犬皆空。前年山东寿光等县。因岁灾歉收。匪徒即乘间蔓延煽惑。今岁山东年成已属丰熟。而劫盗之案。仍复频闻。结会敛钱之徒。依然未净。赌博为盗贼之原。匪类之薮。乐安益都一带。沿街大路。摆设赌局。毫无畏忌。其无赖少年。身无寸缕者。三五成群。所在多有。上年疏失饷鞘重案。即系此地等语。地方官因浮收钱粮。致刁民恃众滋闹。即应一面据实严参。一面查拏惩办。方足以儆官邪而惩刁恶。本年四月间。祗据琦善附片奏、黄县知县李肇敏、催科失当。以致官民不能相安。将该员撤任。札饬该府确查办理。何以至今三月有余。并未据该抚复行奏到。此案人犯。既经文武各员在彼查拏。不难立时就获。何至令差役夤夜摉拏。吓诈扰害。其已获之犯。询明即当拟结。或因要犯未获。亦堂忱速勒缉。不应将现犯遽行拖毙。著琦善将所参各情。确切查明。秉公究办。该抚身为大吏。既已延宕于前。若此时再涉瞻徇回护。致有不实不尽。将来或经朕派员查访。或被科道纠参。惟该抚是问。至该省徵收钱粮。自有旧章。何致日渐加增。几至一倍。其逼捐勒派等弊。及匪徒聚赌。毫无忌惮。如果实有其事。何以不行严拏饬禁。任令贻害闾阎。并著详细确查。据实具奏。无稍隐饰。致干重咎。将此谕令知之。　　

○旌表守正捐躯河南临漳县民杨和尚妻颜氏。汜水县民张丑妻邢氏。　　

○癸亥。仁宗睿皇帝忌辰。遣官祭昌陵。上诣安佑宫行礼。　　

○谕内阁、阮元等奏、盐井煎不足额。酌拟照案在于旺井代徵抵补一摺。云南安宁井额徵课银二万八千四百四十六两零。曾于上年奏准酌减银一万三千八百六十三两零。所减银两。即自道光七年为始。在各旺井抵补。作为代徵。入册造报。该井仍应徵银一万四千五百八十二两零。现据该督等查明、该井卤水短绌。煎盐仍不能足额。恳再行酌减课银。著照所请、除该井七年分短徵银两。照例先行拨补题销外。其自八年起。加恩准于上年减定课银内、再行酌减银四千两。统于元兴、永济、较旺二井。饬令代徵抵补。该井每年尚应徵银一万五百八十余两。遇闰照加徵解。该督等务饬井员实力煎销。如将来该井卤源畅旺。仍令尽收尽解。傥办理懈弛。即行严参惩办。该部知道。　　

○予故前任山东曹州镇总兵官刘清祭葬。命其孙兵部候补主事炽昌、遇缺即补。生员莹、赏给举人。一体会试。　　

