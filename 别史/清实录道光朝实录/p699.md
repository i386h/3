<!-- { "loadSidebar": true } -->
○甲午。谕内阁、瑚松额等奏、查明殉难最烈之员弁、并家属幕友同时从难一摺。上年冬间福建台湾逆匪张丙等戕官围城。贼党窥觊斗六门。屡肆攻扰。署守备马步衢、筑建围栅。开浚沟濠。与县丞方振声、协力抵御。把总陈玉威、乘贼未备。施掷火器。以遏贼势。贼众夤夜纵火。蜂拥而入。马步衢等持刀巷战。各杀毙数贼。力竭遇害。方振声之妻张氏、并其幼女、暨陈玉威之妻唐氏、幕友沉志勇、与其子沈联辉、及跟随家人江承惠等、同时死难。马步衢、方振声、张氏、唐氏、因骂贼致被剜割鼻舌。罹祸尤为惨烈。览奏堕泪。可嘉可悯之至。经官军剿捕。首从各犯。均就歼捦。摉缉余匪。克期蒇事。因念该故员弁等、尽心守御。效节死绶。其家属幕友人等、深明大义。从难捐躯。允宜特沛恩施。俾昭激劝。方振声、著加恩照阵亡知府例赐恤。赐谥义烈。诰赠淑人。马步衢、著加恩照游氏、赐谥节烈。诰赠淑人。马步衢、著加恩照游击例赐恤。赐谥刚烈。赏给骑都尉世职。陈玉威、著加恩照都司例赐恤。赐谥勇烈。赏给云骑尉世职。伊妻唐氏、赐谥节烈。诰赠恭人。沉志勇、赏给六品职衔。伊子沈联辉、赏给七品职衔。均著加恩照衔赐恤。方振声、马步衢、陈玉威、俱著入祀京师昭忠祠。张氏、唐氏、俱著建坊旌表。该故员弁等所赏世职。俱著加恩世袭罔替。即令长子承袭。著查明方振声、马步衢、陈玉威、有子几人。一并具奏。并著程祖洛于斗六门择地建立专祠。前层设方振声、马步衢、陈玉威、牌位。后层设张氏、唐氏、牌位。并设沉志勇、沈联辉牌于前楹配位。设方振声之幼女牌于后楹配位。其从难家人江承惠等四名。俱著设牌从祀两庑。地方官春秋致祭。以慰忠贞。所有该故员弁等应得恤典。著各该衙门察例具奏。用示朕奖励荩忠、褒嘉节义至意。　　

○又谕、上年拨给京仓米麦豆石平粜案内。五城暨大兴、宛平并通永霸昌二道所属通州等八州县。均各承领。自系一面平粜。一面实收钱文。该民人等并无拖欠。其出粜价值钱文。自应遵照例限。如数解部。乃半年之久。除五城解过制钱六万一千五十串。通永霸昌二道。解过制钱四百六十八串零外。其余各员均未解交。并有未经造册报销者。经部八次严催。尚未解交清楚。实属任意耽延。著都察院顺天府府尹查明。即饬令迅速交纳。仍将逾限职名。送部议处。　　

○以大理寺少卿卓秉恬、为太仆寺卿。　　

○礼部议准、江西巡抚周之琦疏报、采访庐陵县贞节妇女刘罗氏等二百十三口。请建总坊旌表。从之。　　

○乙未。谕内阁、张井奏、革员赔修坝工。请借项赶办等语。已革留工通判张慰祖、赔修林家西坝。系保固限内冲塌之工。自应措资赶办。岂有豫冀借领之理。该河督先行饬驳。所论甚是。迨淮扬道以该革员变产未能济急。代为禀请借项赶办。该河督即暂行借给。殊属非是。赔修之工。何可借项办理。该河督不能秉公持正。一味讨好属员。代为巧辩。大负朕望。且该河督非河员出身。甘蹈河工恶习。朕复为该河督惜之。所有该革员应赔坝工。断不准借项赔修。又开一条门路。著张井即严饬该革员赶紧赔修。勒限于本年湖水盛涨以前。一律完竣。并著张井、亲往验收。傥有草率偷减。或因是堰盱有故。张慰祖即当治以重罪。朕惟该河督是问。亦不能仰邀宽贷也。懔之。　　

○礼部以会试中额请。得旨、满洲取中八名。蒙古取中四名。汉军取中五名。直隶取中二十一名。奉天取中二名。山东取中十八名。山西取中十名。河南取中十名。陕甘取中八名。江苏取中十八名。安徽取中十四名。浙江取中二十一名。江西取中十八名。湖北取中十名。湖南取中七名。福建取中十一名。广东取中十名。广西取中五名。四川取中八名。云南取中九名。贵州取中五名。　　

○丙申。上诣绮春园问皇太后安。　　

○谕内阁、卢坤等由驿驰奏、生捦越南巨盗陈加海、匪巢尽埽、华夷洋面肃清一摺。此案越南国奸民陈加海即阮保、与内地游匪杨就富、均在夷洋狗头山啸聚。陆续掳逼多人入夥。共船三十六只。四出行劫。先经游击林凤仪等、带领兵船。驶赴夷洋围捕。都司佘清、生捦杨就富、并获夥匪多名。其陈加海船撞礁击破。带妻属夥伴逃入深山。兹据奏称、越南土目禀报生捦陈加海即阮保、并匪党阮文军等男妇十一名口。押回州屯槛禁。并据商船盰勇宋敬利、陈金发、知首犯已获。随转至青蓝山、摉获余匪陈亚福等七名。斩匪目黄矮二、王亚二、首级。起获大铜炮一门。铁炮一门。及环刀挑刀七把。火药一箱。通判陆向荣等、摉获逃匿逸犯王亚大、覃大业二名。署琼州镇谢德彰等、在竹山一带。获解匪犯黄沅洸等十余名。其文武委弁获解匪党张亚德等二十余名。并经廉州府知府张堉春、究出此股洋匪。尚有出海为盗主谋之林致云、现在冠头岭外洋游奕窥伺。又经该府等、密饬员弁前往躧拏。获解来府。提同各犯质证。究出行劫实情。尚属能事。提督李增阶、现驻儋州。督饬参将林开疆等、会同文武缉获吴亚麟等十七名。并船只铁炮越南国藤牌等件。贼巢已埽。渠魁就获。华夷洋面全就肃清。办理甚为妥速。览奏欣悦。著卢坤等即提集现获首从各犯。严讯确情。按律从重定拟。毋稍宽纵。其在事出力文武员弁。著卢坤等择其发为奋勉者。秉公酌量保奏。候朕施恩。毋许冒滥。　　

○大学士长龄等奏、各仓米色。本有新陈不同。顺天府先领储济仓米二千石。皆系陈米。每斗得饭三十三杓。续领兴平仓米七千石。乃新收之米。每斗仅得饭二十三杓。是米质使然。该仓监督花户、及顺天府书役等、均无弊窦。王玮庆未经体察物理。所奏应毋庸议。至顺天府续领之米。应准其以七折报销。从之。　　

○旌表守正捐躯广东归善县民张亚闰妻陈氏。　　

○丁酉。谕内阁、昨据钟祥奏、江西摺弁行抵恩县。被贼抢去银物。受伤身死一案。已降旨将署知县荣绪、革去顶带。勒限严缉究办矣。国家设立营汛。星罗棋布。凡以缉捕盗贼。护送行人。近年捕务废弛。不独山东一省为然。即如上年浙江摺弁行经江苏宿迁、被匪徒截抢刀伤。失去批回各摺。本年陕西塘丁行至山西闻喜、被抢公文包袱。疏防各案。层见叠出。实出情理之外。甚至江西差弁。竟受伤身死。尤为仅见。幸而摺件尚未遗失。若使事关重大。奏摺亦被盗劫。尚复成何事体。摺弁如此。则寻常商贩行李。尤易疏虞。官塘如此。则僻径羁人负担。尤难保护。似此盗贼公行。恬不知耻。其讳盗为窃。抑勒不报者。更不知凡几。朕亦安用此不肖员弁为耶。嗣后各直省督抚、务须严饬所属文武员弁、认真稽查。如有宵小潜踪。立拏究办。傥仍有摺弁中途被劫。及商旅被盗情事。除将该省县营各员弁、先行撤任交部严加议处。留该地方协缉、务获正贼究办外。其督抚亦一并惩处。决不宽贷。毋谓诰诫之不早也。将此通谕知之。　　

○又谕、奕颢等奏、查明积存粮石。筹令照常贩运一摺。前因奉天所属各处积粮。禁止外粜。当经降旨交奕颢等。酌量情形。设法办理。兹据奏称、锦州地方。因民食不敷。仅止酌留高粱粟米三万余石。此外尚有杂粮十二万余石。并未概行停运。现在直隶粮少价昂。不能不仰给于邻省。该将军等务即出示晓谕。将前项粮石。除留备本处民食外。余俱照常船运。其牛庄盖平二处海口。现存各色谁粮五十余万石。及复州岫岩等处海口囤积之粮。著一并通行各地方官。谕令粮栈铺商。遇有邻省商船到口。概准买运。毋得任听奸商稍滋抑勒。庶商贩流通。而乏食贫民。亦资接济。　　

○谕军机大臣等、本日据都察院奏、宝坻县民人耿双、唐玉麒、呈控吏维等拆庙毁像。招集匪众一案。已明降谕旨、交琦善督同臬司陈崇礼亲提查办矣。此案据该民人等所称该县已革皂头史维、已革壮头之子史纬、串同出入衙门之刘泳贵、横行乡曲。胆敢将神庙拆毁改建伊家房屋。又将铜身各像。毁作器具。其往来亲戚。多系邪教案内之人。时常招集匪徒二百余人。夜聚晓散。俱在史维家内出入。每夜派人瞭望。防人窥探。不知所作何事。并坝占房产奸淫妇女。种种恶迹。伊等叠经赴县呈告。至今不为究办等情。案关邪教横行。夤夜聚众。必须彻底查办。著该督遴委妥员、前赴该处严密访查。如果属实。即行密速掩捕。按律惩办。以警凶邪。傥再似上年尹老须之案。访查不实。将来别经发觉。朕惟该督是问。懔之慎之。将此谕令知之。寻奏、史纬等讯无聚匪习教毁像情事。惟史纬占毁庙房。敛钱肥己。强买房间。夺充车领属实。拟发极边充军。史维曾充皂役。屡次诱赌。拟流。耿双越诉重事不实。拟徒。下部议。从之。　　

○命镇国公奕湘、辅国公有麟、在委散秩大臣上行走。　　

○戊戌。谕内阁、每年各直省轮应查阅营伍之期。经兵部开单请简。朕念由京员派往各省。不免供亿之烦。且各省督抚、皆朕所信任。一经特简。即与钦差无异。是以即派该省总督及兼提督衔之巡抚查阅。原系曲加体恤。推诚不疑。乃近来营伍废弛。教诫不严。如广东兵丁、竟吸食鸦片烟。河南兵丁、行至安徽。殴毙人命。携带幼童。福建兵丁、勒折夫价。又有强抢盐馆之案。总缘各该省督抚、希图见好。虚应故事。并不认真简校。纪律不肃。职此之由。夫兵可百年不用。不可一日不备。似此因循疲玩。尚望其有勇知方。备国家干城之选耶。嗣后各直省督抚、平日当破除情面。认真校阅。务使营伍整肃。一兵必得一兵之用。方为不负委任。将来兵部奏请时。朕不论何省。仍照旧例特派公正大员前往。如查有训练不精、军实不齐者。惟该督抚是问。从重治罪。决不宽贷。毋谓言之不豫也。将此通谕知之。　　

○己亥。谕内阁、孟魁奏、所有考验山海关等五处官员军政。或俟兴科到任后。再行考验。抑或派伊考验等因请旨一摺。兴科到任。尚需数月。此次考验山海关等五处官员军政。著即派孟魁考验。军政为激扬大典。孟魁到任未久。不惟考验各员骑射。必须秉公将各该员平日办事能否胜任之处。一并详查。妥为办理。　　

○两江总督陶澍覆奏、饬通判徐森等到颍州密访。并无朱毛俚踪迹。亦无拏获王全慰供出朱毛俚之事。惟王会陇案内。有朱彦辅假冒朱毛俚。王泉之所指。似即其人。其所传书信。俟福建江西挨查办理。以儆讹传。报闻。　　

