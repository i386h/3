<!-- { "loadSidebar": true } -->
○又谕、本日据琦善奏、查明直隶各属缺雨情形。并豫为筹计等语。本年天时亢旱。麦收歉薄。小民觅食维艰。自应早筹仓储。以备将来赈粜之用。据该督查明各属常平仓谷。除豁缺动缺之外。以司册核计。应存谷四十八万余石。而核实计之。恐尚无此数。其社仓义仓两项。应存谷四十七万余石。而气头廒底之类。亦不免岁有折耗。自应于邻近省分酌筹济用。现已谕知河南奉天两省。各查明该处收成若何。是否可以协济。迅速具奏。届时酌量办理。至各属地方贫民。诚恐藉觅食为名。别滋事端。甚而纠众抢夺。流为盗贼者。亦或不免。该督总当随时饬属查察。加意抚绥。不可徒托空言。务须亟筹善策。以副朕宵旰焦劳之至意。将此谕令知之。　　

○裁河南淅川县知县、汤阴县宜沟驿驿丞缺。改南阳府同知为淅川厅抚民同知。驻淅川县。定为繁难题缺。怀庆府通判为简缺。淅川县典史为淅川厅照磨。兼司狱事。南阳县县丞为荆子关分防县丞。驻荆子关。归淅川厅管辖。从巡抚杨国桢请也。　　

○两江总督陶澍等奏、裁江苏各标营马步战守兵七百七十三名。安徽一百九十三名。江西二百五十六名。下部知之。　　

○缓徵直隶三河、蓟、玉田、通、武清、宁河、大兴、宛平、昌平、顺义、遵化、固安、永清、十三州县被旱村庄新旧额赋。　　

○壬寅。上乘马至天坛门外。步诣南郊斋宫斋宿。　　

○癸卯。上自斋宫步诣圜丘。行大雩礼。御制祝文曰。呜呼皇天。世不有非常之变。不敢举非常之典。今岁亢旱异常。经夏不雨。岂但稼穑人民。倏罹灾患。即昆虫草木。亦不遂其生。臣忝居人上。有治世安民之责。虽寝食难安。焦忧悚惕。终未获沛甘霖。日前社稷坛方泽致斋期内。均蒙浓云四布。微雨飘洒。而不能畅施。仰见天心仁爱。总缘臣罪日深。鲜诚鲜敬。不能上感天心而叨鸿贶。敬稽乾隆二十四年。皇祖高宗纯皇帝恭行大雩之礼。臣于万不得已。仰溯成规。战兢干冒。省躬思过。冀可仰邀赦宥。抑臣祀事不敬。骄侈之心。不觉萌而萌与。日久怠于庶政。不能忧勤惕厉与。出言不谨。有干谴责与。赏功罚罪。轻重不得其平与。重起陵园。劳民伤财与。任官不得其当。以致政有丛脞与。刑罚不得其平。含冤无所控告与。惩办邪教。滥及无辜之人与。官吏欺朦。民隐不能上达与。西陲连次用兵。未免杀戮之惨而务边功与。南省灾民。赈抚不得其宜。委于沟壑者众与。楚粤逆猺。剿抚不当。以致民遭涂炭与。凡此者。皆臣思虑所及。宜加黾勉省改。其思虑所不及者。盖有之矣伏祈皇天赦臣愚蒙。许臣自新。无辜万姓。因臣一人是累。臣罪更难逭矣。夏徂秋至。实难再逾。叩祷皇天。速施解作之恩。立沛神功之雨。以拯民命。稍赎臣愆。呜呼皇天其鉴之。呜呼皇天其惠之。臣不胜忧惧惶恐之至。　　

○诣关帝庙拈香。　　

○幸圆明园。　　

○诣绮春园问皇太后安。　　

○谕内阁、朕于本月二十七日恭诣天坛斋宿。摅诚吁祷。是日戌刻。浓云四布。雷电交作。澍雨立沾。本日据顺天府奏报得雨二寸。礼成后。策骑还园。欣看积水载涂。此皆仰赖上天垂佑。朕钦感之余。倍深寅畏。所有在坛襄事之耆英、舒英、色克精额、元禄、及太常寺堂官、并各执事人员。俱著加恩赏加一级。连贵恭读祝文。娴熟从容。声音朗畅。著赏加二级。并加赏羽缎一板。大卷纱二匹。帽纬二匣。其歌章作乐之乐舞生等、节奏和谐。疾徐合度。俱各赏给两月钱粮。　　

○甲辰。谕内阁、昨降旨饬令稽核仓储。以备赈粜。兹据户部奏平粜减定价数。仓场奏实贮备拨粮数。顺天府奏京城内外分厂出粜、暨筹议章程各摺。在京五城正副十厂。著拨给米五万石平粜。粳米每石制钱一千七百文。稄米每石制钱一千文。每人每日。准籴米自一二升至二斗止。不得逾数。其大兴宛平之黄村、采育、定福庄、孙河、沙河、卢沟桥、庞各庄、七厂。著拨给稄米二万石、加拨黑豆二万石平粜。稄米即照户部此次减定之数。每石制钱一千文。黑豆仍照原定认买之数。每石制钱七百文。定期出粜。又通永霸昌二道所属之通州、蓟州、三河、昌平、平谷、密云、顺义、七州县被旱较重。著拨给粟米三千石、白麦三千石、黑豆二万石平粜。粟米每石减定制钱一千三百文。白麦每石减定制钱一千五百文。黑豆每石亦照原定认买之数制钱七百文。分厂出粜。所有应拨粮石。著仓场侍郎查照成案。即于京城十一仓内照数动拨。该府尹等即刊刻誊黄。遍行晓谕。责成监粜各员。恪照所议章程。妥为设厂经理。不得搀和糠土、及私增粜价、克减升斗、并囤户冒买、吏胥勒索诸弊。傥查有经理不善。即指名严参惩办。不准稍有徇隐。务期实惠及民。用平市价。又据御史徐培深奏、顺天府所属被旱较重地方、请饬查极贫之户、赈粜并施等语。著该府尹等即饬各州县一面平粜。一面迅速查明极贫户口确数。核实赈济。毋使流离失所。用副朕勤恤民隐至意。　　

○又谕、给事中富兆奏、王公官员应领季俸、请折给豆石一摺。国家禄糈所颁。固有常经。即偶遇偏灾。筹备赈粜。亦有历届成案。如该给事中奏、请将本年秋季在京王公、及文职五品以上、武职四品以上各官。应领稄米仓米。抵给豆石。其稄米仓米留贮仓储。以备赈粜之用。无论现在仓储足敷给拨。即定例王公官员应领季俸。辄以豆石抵给。则米价岂不益昂。所奏毋庸议。　　

○谕军机大臣等、本日据禧恩等奏、详查逆猺案内审讯各情节、并粤猺窜入楚境、迅即扑灭、拟事竣前赴连州各摺。览奏均悉。据禧恩等提到兵丁熊生发等、讯明在羊泉街杀毙之猺匪。所指面貌各情节。似与逆猺赵金陇年纪面貌。尚属吻合。且各处摉捕零匪。并无该逆藏匿踪迹。其为实系歼毙之处。似属可信。该逆之妻赵盘氏、己被官兵剿毙。赵幅银妻子、现饬属严拏。此外并无逆属窜出。赵文凤之弟赵文彪、赵文凤之妻赵盘氏、毋庸解京。应即照律拟罪。至所称粤猺三四百人一起。在兰山之烂泥坳、至江华之濠江冲、聚集裹胁已有二千余人。由大小林岗冲劫掠。欲断锦田粮道。经禧恩等飞檄文武员弁、于各隘防堵。余步云、曾胜、二十一日先后俱到锦田。饬令参将兴安泰、带兵五百名。自背江口至濠江堵截。猺匪聚众冲出。直扑营卡。该参将令弁兵施放枪炮。立毙数贼。贼目领众上前。我兵急催枪炮。又毙贼二十余名。并将贼目击毙。二十三日副将张必禄、参将王锡朋、兴安泰、带领得力备弁。在前探剿。余步云、曾胜、督率大队弁兵继进。贼匪顺濠江冲山顶跟追四十余里。至银匠冲地方。猺匪占据三处山头。我兵用炮轰击。被土埂间隔。贼势下压。张必禄、王锡朋、率领备弁奋力上攻。曾胜督同兴安泰等、向贼占右山仰击。余步云率黔楚大队弁兵、向贼占左山抄杀。立毙猺匪三四十名。又刺杀数十名。该匪抵死抗拒。贵州兵丁罗亨禄、带旗登山。连毙二贼。余步云、曾胜、乘势督兵直前攻扑。杀毙红白旗手二名。张必禄指令兵丁击杀身穿黄色马褂贼目十数名。王锡朋亲执长矛。扎毙红旗头目一名。并获旗一面。上写有两广总兵赵文兴字样。贼势奔退逃窜。我兵向前追杀。毙贼不计其数。有割耳级呈验者三百二十余名。生捦男妇一百余名。夺获枪矛无数。阵亡兵丁四名。带伤弁兵六十九员名。尚有贼匪一二百人。欲由葛藤冲窜回广东。经防堵大桥之都司色成额、守备杨昌凯、拦头剿杀十余名。捦获男妇五十余名。其余向麻冈冲一带逃窜。复饬将弁严加摉捕。据张必禄、王锡朋、禀报在麻江地方。带领镇筸兵丁。将该匪赵仔青、暨该匪之妻、子女二人、一并捦获。赵仔青业于讯明后凌迟处死。其妻杨氏、及其子赵狗儿、女赵三妹、并生捦男妇、由卢坤归入逆犯案内、分别照例办理各等语。此次粤猺赵仔青窜入楚境。沿途裹胁至二千余人之多。往来游奕。俱在深山密箐。剿捕较难。禧恩等咨会余步云、并饬曾胜、会同防捕兜剿。旬日之内。将猺匪大股歼除。并将首匪赵仔青生捦正法。余匪亦悉就歼捦。办理尚属迅速。业经明降谕旨、将卢坤等交部议叙。王锡朋等加恩升补。至未获之猺匪赵仔漋数十人逃窜。著即查拏务获。勿致漏网。湖南官兵如此奋勇勤劳。粤省则庸懦不堪。可恶之至。设若湖南督提镇将等。亦如粤省之无能。则蕞尔猺匪。不知欲酿出何许事端。粤省当逆猺赵金陇滋事时。并不速为筹办。以致猺匪滋蔓。窜入湖南境界。已属玩延。现在连州等处猺匪。仍复跳梁。尚未蒇事。禧恩、瑚松额、请前赴该处妥筹剿抚之策。所见甚是。抵粤后、即确查该省办理情形。何以数月之久。尚复蔓延如此。从严参办。又另片奏、提督罗思举、请前往广东带兵协剿等语。前经降旨、令罗思举暂行兼署湖南提督。湖南地方紧要。且恐粤猺窜入楚境。须相机防堵。设法兜剿。罗思举著仍遵前旨毋庸前往。降调总兵鲍友智、著准其带赴广东。以备差遣。至请将鲍友智开复原官。前已有旨、将卢坤等保奏原单。交禧恩等核议具奏。将此由五百里各谕令知之。　　

○刑部议覆、户部左侍郎兼管顺天府府尹事申启贤等奏、请减追赃期限。据称军流徒犯。因追赃无力完缴。题咨豁免后。又须听候部覆。辗转羁候。几及二年。且旧发之犯未解。新发之犯续来。狱囚拥挤。病亡堪虞。请减限期等语。系为清理囹圄起见。请嗣后京外追赃人犯。除监守盗、及抢夺窃盗之赃、并过失杀人应追埋葬银两。仍照本例办理。其有还官赃物十两以上。向例监追一年。减为监追半年。力不能完者。按季请旨定夺。其入官赃二十两以上。给主赃三十两以上。亦俱减为监追半年。不及前数。减为监追三个月。力不能完。俱著免追。至命案内减等人犯。应追埋葬银两。例应监追三个月。即减为一个月。限满力不能完。咨请豁免。定地发配。毋庸听候部覆。其应监追半年者。在内由刑部。在外由督抚。于岁底汇题一次。再办留养之犯。一经地方官查验属实。即行发落。毋庸守候部文。均应如所奏办理。从之。　　

○以歼除猺匪迅速。予湖广总督卢坤等、议叙升补有差。


大清宣宗效天符运立中体正至文圣武智勇仁慈俭勤孝敏成皇帝实录卷之二百十五　　

