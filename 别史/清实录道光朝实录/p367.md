<!-- { "loadSidebar": true } -->
○又谕、康绍镛奏、成造直隶拨船一摺。直隶北运河商捐拨船。湖南省应分造三百五十只。此项船只。系拨运各省新漕。如分四限解交。恐不能及时济用。著准其并作两起造运。先将初二两限。作为头起船二百只。赶紧造齐。于本年冬底解运。三四两限。作为二起船一百五十只。接续造竣。于明年春夏间解交。所需船价。除将标皮尾梢变抵外。实需银八万一千七百七十四两零。著照例扣留平银。报部查核。其直隶原估运费银一万四千余两。不敷支用。著准其查照成案。按程计算报销。如遇守风守水等事耽延。取具地方官印结。一体入册造报。此项工料运费银两。现在不敷。均著于留备项下动支应用。其头舵水手口粮米石。著照案动碾武陵县仓谷。带往散放。按照时价买补。所需脚价。并著于留备项下开支。事竣分别造册报销。该抚即饬承办之员。认真监造。务使工坚料实。如有偷减草率。即行严参罚赔。　　

○又谕、哈兴阿奏、旗员畏罪潜逃。此案浙江乍浦营蒙古领催委前锋校武举善贵、夤夜潜入邻室。因惊喊畏罪逃避。寻获后、经本管官传讯惩处。辄敢抗不遵办。禀控该旗佐领克扣钱粮。意图挟制。旋复乘间潜逃。殊属刁诈。著刘彬士提集人卷。确切查讯。善贵著革去武举。先行销除旗档。交该旗及地方官一体严拏务获究办。所有该管各官失察处分。俟定案时附参。再降谕旨。　　

○又谕、奕颢等奏、拏获言语不通之远夷、解部审办一摺。盛京金州盖平等处。拏获外来夷人四名。查拏甚好。著即派委妥员。沿途小心管押。解送刑部审办。　　

○谕军机大臣等、据昇寅等覆奏。派员履勘喀喇河屯、径赴波罗河屯道路一摺。赤尔图梁二道梁等处。山路崎岖。其加护岭一处。路尤曲狭。两厢半系石壁。断难仍前取道。所请将加护岭大加开展。妥为平垫之处。著毋庸议。将此谕令知之。　　

○护山东巡抚贺长龄奏、东省二禾稔熟。额徵黑豆。请以二成改徵粟米。下部议行。　　

○热河都统昇寅、因病解任。以都察院左都御史镶白旗汉军都统那清安、为热河都统。礼部尚书松筠、署都察院左都御史。兼署镶白旗汉军都统。镶蓝旗汉军都统绵志、署镶红旗汉军都统。协办大学士富俊、兼镶黄旗汉军都统。　　

○以礼部尚书松筠、为玉牒馆副总裁官。　　

○壬戌。命工部右侍郎阿尔邦阿、敬勘景陵妃园寝享殿应修工程。　　

○调镶红旗蒙古都统穆彰阿、为镶白旗汉军都统。以左翼前锋统领哈哴阿、为镶红旗蒙古都统。镶黄旗护军统领阿彦托克托、为左翼前锋统领。调正黄旗护军统领奕经、为镶黄旗护军统领。在吏部右侍郎贵庆、兼正黄旗护军统领。调正红旗蒙古副都统裕恩、为镶黄旗满洲副都统。以右翼翼长额尔登、为正红旗蒙古副都统。　　

○免山西归化厅属被水村庄上年应徵地租银十分之七。并缓徵旧欠。　　

○癸亥。谕内阁、本日吏部议处英和。请照违制私罪革职。英和以在官人役徐永祥、司其家事。与家人张天成、商同捏情控告。迨佃户等连次呈诉。复任听捏词搪塞。不加深究。又不据实陈明。本应照部议革职。姑念其平日办事尚属认真。亦曾出力。英和著革去理藩院尚书。镶黄旗满洲都统。并太子太保衔。拔去花翎。加恩赏给二品顶带。补授热河都统。以观后效。　　

○以兵部尚书玉麟、兼翰林院掌院学士。协办大学士富俊、兼理藩院尚书阅兵大臣。　　

○以新授热河都统那清安亲老。命仍回都察院左都御史任。兼镶蓝旗汉军都统。调正红旗满洲都统奕绍、为镶黄旗满洲都统。镶蓝旗蒙古都统赛冲阿、为正红旗满洲都统。镶蓝旗汉军都统绵志、为镶蓝旗蒙古都统。以御前大臣玛呢巴达喇、署正白旗蒙古都统。正蓝旗汉军都统绵誉、署镶红旗蒙古都统。　　

○命户部左侍郎敬徵、总理工程处。　　

○甲子。谕内阁、武隆阿、著赏给副都统衔。作为喀什噶尔参赞大臣。诚端、苏清阿、俱著作为喀什噶尔帮办大臣。那桑阿、著作为英吉沙尔领队大臣。恒敬、著前往叶尔羌作为办事大臣。扎克桑阿、著作为叶尔羌帮办大臣。果良额、著调补和阗领队大臣。富昇阿、著作为和阗帮办大臣。多贵、著作为乌什办事大臣。容安、著仍留阿克苏帮同长清办事。巴哈布、著即回喀喇沙尔本任。此内有未戴花翎者。俱著照例赏戴花翎。　　

○谕军机大臣等、长龄等奏、喀拉提锦布噜特比来营效顺。并卡伦外近日筹捕情形。及保奏各城参赞办事大臣各摺。朕阅该将军等所奏。喀拉提锦布噜特比萨底克、既愿出力报效。亲见张格尔带数十人。穷蹙逃往达尔瓦斯。何难在彼设法捦献。乃复远来卡内送信。始回该部落。与沙伊布拉依木、商同捦拏。是其狡诈情状。已属显然。即前此各处侦探逆裔潜匿地方。迄无定所。是否该逆窜迹无常。抑系该夷等虚词搪塞。为尝试官兵之计。该将军等不加深究。辄以入告。试问该逆果有确踪。各部落同心效顺。何至四五月之久。竟同海捕。计自克复四城后。虚糜帑项。不可胜数。长龄等不自知筹办之失宜。仍欲留兵荒徼。俟剿捕得手。再行陆续撤回。岂不思官兵出卡。既不能深入穷追。转令外夷窥我虚实。启其轻视之心。所关甚钜。而转饷之难。尚属其次。长龄等接奉此旨。著即将出卡之将领官兵。全行撤回。仍檄谕外夷各部落。以张格尔入卡肆逆。荼害生灵。实为元恶大憝。罪不容诛。现在各部落既多输诚效顺。情愿截拏。谅该逆飘泊游魂。不难捦缚来献。以邀封赏。大皇帝因官兵出卡驻劄。恐尔恭顺各部落。不无惊惧。并恐官兵不无滋扰。特降恩旨。曲加体恤。即将大兵全行撤回卡内。尔等部落。益当勉竭诚悃。商同设法。将逆酋张格尔迅速捦拏。或献馘军门。必当奏明大皇帝。照前悬赏格。懋加封赏。该将军等一面缮发檄谕。一面即将大兵暂留八千名。其余均即分起凯撤。自杨遇春、杨芳、齐慎、以下将领及御前乾清门侍卫巴图鲁侍卫等。悉令进关。杨遇春仍遵前旨。督押官兵进关后。来京陛见。再回总督之任。杨芳等各回原任。前经降旨。将东三省官兵先撤二千。兹亦著全行撤回归伍。长龄著暂留喀什噶尔。督同各城参赞办事大臣等办理善后事宜。并设法捦拏张格尔务获。俟一切军务完竣。再行查明候旨。所留官兵八千名。应如何酌量分布各城。即著体察情形办理。所奏苏伦保骨殖。即著色普清额携回归葬。并饬沿途地方官妥为照料。以慰忠魂。前据鄂山奏善后事宜一摺。著钞寄长龄等阅看。是否可行。一并妥议具奏。并发去新铸叶尔羌办事大臣印信一颗。交长龄等祗领颁给可也。将此由六百里加紧谕知长龄、杨遇春、杨芳、并谕武隆阿知之。　　

○署陕甘总督鄂山奏、首逆张格尔潜踪无定。率师深入。似非所宜。请迅饬将军参赞等遵照前旨。将出卡及军前各大兵。速撤回营。酌留或一万或八千之数。分布四城。筹办善后。严禁往来贸易。将外夷之人。不准轻放一名入卡。其隶入版图各回城之人。亦不准轻放一名出卡。并不准在附近卡地游牧。使内奸外逆声息不通。回众资生乏策。即足制其死命。至酌留各兵经费。现闻四城叛产不少。或将清出各地亩。作为屯田。分拨留防兵丁。垦种自食。或招内地民人耕种。照回例纳租。请饬下将军参赞等察看情形。妥协筹办。报闻。　　

○以前在佳噶赖等处剿匪拏贼。并运供军粮办理文案出力。赏游击陈金绶巴图鲁名号。游击史臣等花翎。骁骑校阿尔绷阿等蓝翎。余升用选补有差。　　

○户部议准、湖广总督兼署湖北巡抚嵩孚疏报、襄阳县鸡心洲沙淤瘠薄地三顷二十八亩有奇。照铁则升科。从之。　　

○乙丑。上幸万寿山。　　

○谕军机大臣等、据户部奏称、南河筹办王营减坝大工。先于六年五月奏需银三百数十万两。旋于七月奏需银三百八十万两。十一月内。又据奏就现在情形、约估需银四百六十余万两。其时筹议坝工。本系从宽约计。即该督等原奏、亦有将来用料多寡。水势浅深。银数是否尚可节省。均难逆料。是以续增银八十万两。彼时并未即行请拨。此时减坝早经堵闭。河流仍未深通。是前拨银三百八十万两。固已尽成虚掷。而续增银八十万两。亦未节省。且该督等于上年五月。奏请筹备银三百数十万两。系指明办理减坝工程。及抚恤事宜之用。而启坝后被水之海州等处抚恤银两。又系另行开支。则原拨银两。尽归工程支用。何以续奏增估。致有四百六十万两之多。又据另片奏、南河办理堰盱堤工。先请动拨银一百七十七万两。并声明此项工需。择要兴工。所用无几。嗣据该督奏报前项银一百七十七万两。除先办堰盱各工。动用银五十六万余两。余银存贮河库。暂行支垫各款。核计此项库存银数。尚有一百二十余万两。即后办堰盱各工、尚需支用。此时存项自有盈余等语。南河办理减坝及堰盱土工。共请拨银六百三十七万两。虽据将随时增估情形具奏。是否帑项尽归工用。必须确切查明。此时减坝工需银两。已成虚掷。款项未尽核实。而堰盱土工。究竟发办银两。确系若干。所办土工。果否与堤堰有益。著蒋攸铦详细确查。逐一分晰厘剔。核明实支实存各确数。据实具奏。毋任稍有浮冒。将此谕令知之。　　

○以前任陕西巡抚卢坤、为山东巡抚。未到任前。仍命布政使贺长龄护理。　　

○赏署喀喇沙尔办事大臣常格、副都统衔。为库尔喀喇乌苏领队大臣。　　

○旌表守正捐躯河南裕州民妇韦李氏女四妮。　　

○丙寅。旌表守正捐躯安徽太平县民胡四美妾焦氏。　　

○给奉天锦州、广宁、义、三府州县被水旗民一月口粮。及房屋修费埋葬银。　　

○丁卯。上诣绮春园问皇太后安。　　

○谕军机大臣等、李鸿宾等奏、暹罗国王遣使呈进表贡谢恩一摺。暹罗国因受敕封。遣使赍进表文方物。来京谢恩。情词恳挚。出于至诚。著准其呈进。该督等即委员伴送该使臣按程前来。于本年封印前到京。所有原贡船随带货物。并准照例免税。该督等即先行谕知该国王可也。将此谕令知之。　　

○修浙江西塘埽工柴工。从署巡抚刘彬士请也。　　

○戊辰。仁宗睿皇帝忌辰。遣官祭昌陵。上诣安佑宫行礼。　　

