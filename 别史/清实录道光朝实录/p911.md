<!-- { "loadSidebar": true } -->
○谕内阁、林则徐等奏、核审殴毙首逆情形一摺。前据讷尔经额奏、拏获从逆各犯。供出首逆蓝正樽、已被乡勇漆国良等殴毙。当降旨著林则徐核实研究。不准以疑似之词。消弭迁就。兹据林则徐等奏、蓝正樽被乡勇追赶。与两贼同逃。该逆等同时歼毙。该二贼身上衣物。被众扯散。独将蓝逆尸身。剥取大衫小帽。并解其所带火镰煤管各一件。旋据逆妻、逆子蓝明玉、逆女蓝秀兰、及从逆之钟顺二、并乡勇等均分别认明。实系该逆生前所用衣物。该逆彼时混入贼夥。乡勇殴毙三贼时。蓝逆在内等语。当乡勇追贼时。抢取死贼衣物。俱已扯散。何以蓝逆衫帽等件。尚复完全。留为日后证据。近于装点。且火镰等件。俱系寻常用物。到处皆有。破衣缝补。并非罕见。何以逆妻遽认系其缝补。逆子逆女。年仅八岁十二岁。何以一见遂认为其父之物。种种疑窦。欲盖弥彰。且据奏称、衣物在乡勇处存留。直至拏获钟顺二等供出殴毙情形。始取出呈验。零星小物。已难为凭。况事隔年余。遽以此为该逆殴毙实据。尤为不近情理。讷尔经额身任封疆。受恩深重。于此等要犯。日久稽诛。及予限查拏。又不能迅速缉获。明正典刑。在蓝正樽ㄠ＜?麻骨＞小丑。原属无足重轻。今乃以被殴致毙。草率完案。傥日后他处拏获。该抚自问当得何罪。讷尔经额疲软无能。智穷诈生。不胜巡抚之任。著交部严加议处。即来京听候部议。湖南巡抚。著龚绶暂行护理。林则徐平日办事尚属认真。故将此案特交详鞫。乃以事非本任。与己无干。遽随同附和。迁就了事。甚非核实办公、以诚事君之道。盖外任之恶习。沾染日深。不自知其为非。林则徐亦著交部议处。嗣后务当振刷精神。勉副委任。至另摺奏、审拟逆案余匪钟顺二一犯。既系从逆要犯。审明后即应正法。祇因系蓝逆殴毙要证。尚留请旨。其意盖以证据现存。并未杀之灭口。巧则巧矣。诚实二字安在。钟顺二著即正法。余著刑部议奏。其该逆缘坐妻子、即著照例定拟完结。在逃之逆子蓝琢玉、著该地方官严密查拏。毋任漏网。　　

○又谕、林则徐奏、稽查盐务。拏获私枭。官引渐见疏销等语。湖广私盐充斥。大为淮纲之害。该督委员巡缉。拏获多起。私贩既知敛迹。官引自可畅行。下游长沙一带。可免侵灌。即至永宝一带久不销引之地。亦可渐冀挽回。衡永郴桂道驻劄衡州。堵缉粤私。耳目较近。此次各属拏获私盐。多由该道设法督拏。著即责成该道、就近督饬地方员弁力堵粤私。使淮引得以畅销。傥日久疏懈。致民间仍食邻私。即将各该地方员弁分别撤参。并将该道严参惩处。至衡永各处。路径丛杂。虽设有水陆卡座。而私贩绕越无常。该督议将卡巡改为游巡。随处探拏。较易得力。即著该督饬令该道张晋熙、督率委员暨各该州县勘明私贩来路。何处最为扼要。何处最涉纷歧。游巡员弁。应如何分合稽查。详细筹议章程。由该督核定试办。仍察看是否得力。有无成效。据实奏闻。总期粤私不得侵灌。淮引不致滞销。方为办理有效。毋得空言塞责。日久视为具文。　　

○甲午。上诣绮春园问皇太后安。　　

○谕内阁、此案科场舞弊在逃之秦度、胡履贡、崔德培、戴焕文、戴鸣銮、沈勣、董汾、聂绍中、田汝霖、孙尔康、吴锡懋、钱大即钱子贞、刘会一、王六等、或系贿嘱联号。或系经手说合。均属案内要犯。经刑部屡次饬缉。并行知各犯原籍严拏。尚未弋获。难保非闻拏远扬。潜匿他省。著步军统领衙门、顺天府、五城、直隶总督、江苏安徽贵州各巡抚、及各省督抚、查照单开年貌籍贯。一体严缉务获。派员解交刑部归案讯办。　　

○以浙江布政使钱宝琛、为湖南巡抚。服阕布政使程矞采、为浙江布政使。　　

○旌表守正捐躯直隶房山县民吴添成妻禹氏。　　

○乙未。谕内阁、昨据成格奏、乡试满洲官卷。红号错乱不符。当降旨交监临及内场监试御史等查明据实回奏。兹据该监临等查明实系弥封官错误。吏部主事梁卓英、刑部主事车瀛、俱著交吏部都察院照例议处。惟乡会试试卷繁多。每次祇派弥封官四员。果否足敷办理。其应如何责成知贡举监临等稽查、酌定处分之处。著军机大臣会同该部议奏。　　

○又谕、琦善奏、拏获滋事水手案内武职各员。垦恩免其开送失察职名。以符奏定章程等语。上年直隶东光县拏获浙江嘉兴白粮帮水手李林贵等习教传徒、并藏带私钱一案。内惟李林贵一犯。系直隶武邑县人。该犯习教。并非由直隶传往。且各犯均系直隶拏获。王振业藏带私钱。亦在直隶破案。是该地方官查拏尚属认真。若仍科以失察。不惟与奏定章程不符。并恐地方文武、以获犯转致获咎。各存畏缩之心。巡缉难期得力。所有失察此案之直隶历任武职各员职名。著免其送部核办。以昭平允。该部知道。　　

○又谕、琦善奏、拏获沿河滋事水手等语。粮船水手。历来沿途滋事。经上年严定章程之后。兹据该督饬属实力巡缉。仍获滋事各犯八十名之多。可见该犯等虽经惩办。尚未能净绝根株。著通谕各省有漕督抚暨漕运总督、于粮船开兑及经过地方。不分畛域。派委文武员弁认真巡查。有犯必惩。傥仍有抢劫殴差、拜师斗杀、及无故上岸滋事等弊。一经查出。从严究办。务使漕行一律安静。该水手等畏法奉公。匪徒渐皆敛迹。无得日久视为具文。　　

○又谕、裕泰奏、乡试考官出题错误。自行检举。据情代奏一摺。此次江西乡试。策题内错误三处。实属漫不经心。有玷衡文之职。武新亨著交部照例议处。　　

○又谕、赛尚阿等奏、呼图克图干预公事等语。据称章嘉呼图克图于该都统等饬提喇嘛浓衮呈控阿玉尔布尼巴扎尔等一案。率行传讯旗兵。取供画招。备文咨行查办。致该喇嘛藉词狡执。实属干预公事。著理藩院严谕该呼图克图、嗣后除喇嘛事务仍准其管理外。所有喇嘛蒙古交涉事件。祇应将人证送旗转解。不准传讯取供。以符定制而杜侵越。　　

○谕军机大臣等、赛尚阿奏、伊因腿生疮。力疾乘坐驮轿出口。查演官兵技艺一摺。著寄知赛尚阿、令伊缓行。妥为调理。认真查演官兵一切技艺。　　

○旌表守正捐躯河南滑县民张旺妻王氏。　　

○添购直隶永定河备防秸料。仍增岁料运脚银。从协办大学士署总督琦善请也。　　

○丙申。谕内阁、御史李熙龄奏、查出从前各省乡试。录旧幸中。并本年顺天乡试中式第十八名赵克昌、钞录旧文。请饬查核等语。著礼部查明照例分别办理。　　

○丁酉。旌表守正捐躯直隶获鹿县民吴定生媳庞氏。　　

○戊戌。谕内阁、邓廷桢等奏、谕逐趸船。并筹议窰口走私章程一摺。粤省纹银出洋。必当弭趸船之来踪。断匪艇之去路。据该督等咨会提督关天培、督饬所属认真巡查禁阻。无论内地何项艇只。不许拢近趸船。亦不许无故在洋游奕。一遇走私匪艇。奋勇兜捦。解省严究。其窰口巢穴所在。密速掩捕查抄。尽法惩办。如在事人等玩不用命。致有纵漏。一经发觉。即究明开窰出洋经由处所。将该员弁兵役。分别参劾治罪。傥敢得规包庇。受贿卖放。甚或比匪反为之用。俱照本犯罪名加等从重问拟。以昭炯戒。失察各上司。一并参处示儆。其有实在出力员弁。能源源报获。或拏获赃重大案。亦即据实保奏。量加鼓励。如有关口丁役。勾串扶同。著即拏解重惩。无许稍涉瞻徇。至粤洋四通八达。该趸船设因防逐较严。改由他途驾驶。不独惠潮一带洋面。恐其潜往。且难保不乘风径入闽洋。著该督等严饬惠潮各营、常川巡防驱逐。毋许片刻容留。并著闽浙总督、福建巡抚、饬属一体堵逐。毋稍疏纵。　　

○又谕、前据讷尔经额奏、拏获粤东透越入境烟贩。当谕令邓廷桢等严饬截拏。兹据奏称、广东省接壤湖南之泷河一道。实为楚粤咽喉。现经饬行南韶连镇道督属缉拏。并查有北界江西之大庾岭。尤为客商要路。亦应责成一体稽察等语。鸦片烟流毒最甚。果能于扼要各关隘。实力盘查。即有走私匪船。断难飞渡。南韶连镇道驻劄韶关。实为两路扼要之所。著即责成该镇道督率员弁。昼夜巡查。遇有奸徒贩运。或商船夹带。立即拏获。从严办理。仍饬禁藉端需索。傥员弁兵役。得规包庇。即严行治罪。其经由之州县营汛。亦著概予参处。似此严定章程。傥再经他省拏获烟贩。定将该镇道等惩处。　　

○又谕、前因讷尔经额于逆匪蓝正樽日久稽诛。迨予限查拏。又不能迅速缉获。明正典刑。乃以被殴致毙。支饰完案。林则徐随同附和。迁就了事。当降旨交部分别严议议处。兹据该部奏、请将讷尔经额照溺职例革职。林则徐降三级调用。均属咎所应得。惟讷尔经额年力正强。若竟予罢斥。转得置身安闲。著赏给三等侍卫。作为驻藏帮办大臣。换回鄂顺安。讷尔经额接奉此旨。即由驿启程前往。不准来京。林则徐著加恩改为降五级留任。不准抵销。　　

○又谕、前据御史巫宜禊奏、请酌定随带司员章程。当降旨令军机大臣会同该部议奏。兹据潘世恩等逐款核议。并将窒碍难行之处。详晰声明。朕详加披阅。所议尚妥。各直省遇有重大案件。经朕特派大臣前往查办。所带司员。不过检查文卷。审讯口供。其应如何定谳之处。全在该大臣秉公持正。无枉无纵。若就该司员等审案之妥协与否。分别议处保举。不特向无此例。且易启挟制奔竞之端。至刑部司员。间准各部堂官奏请带往。原为熟悉刑名起见。若谓概不可用。未免因噎废食。总之大臣奉命查办事件。惟当破除情面。事事务求核实。则司员自知儆惕。何敢遇事徇私。嗣后随带司员。著责成钦差大臣随时稽查。傥有与各该地方官私相往来。及得受苞苴者。著即据实严参。并著沿途地方官及该省督抚留心查察。遇有前项情弊。即行据实参奏。如钦差大臣意存徇隐。经各督抚查明入奏。定将该大臣重处不贷。　　

