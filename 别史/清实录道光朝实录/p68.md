<!-- { "loadSidebar": true } -->
○谕军机大臣等、伯麟等会议开垦伯都讷屯田一摺。伯都讷围场。经富俊亲勘、可垦地二十余万晌。该处旗人、经双城堡屯田挑派之后。一时难以续派。则兼用民人、与附近旗人、一同认垦。自属成功较易。惟此项屯田、原为移驻在京闲散旗人而设。将来移驻之后。各分经界。必须早为规画。使旗民彼此相安。其未经移驻以前。垦荒、升科、改佃、各事宜。皆当妥为筹计。俾目前便于集事。日久具有成规。方足以共享乐利。伯麟等所议应酌四条。皆为事理之所有。富俊于此事身亲目击。自当稔悉利弊。著再行确查。审思熟计。妥议章程具奏。伯麟等摺、著发给阅看。将此谕令知之。　　

○又谕、据方受畴奏、查勘良乡等处、道路堤桥各工事竣。趋叩阙廷。并请酌派各镇、分班进京等语。方受畴现赴良乡宛平一带。查勘道路堤桥各工。距京甚近。著准其于查勘事竣。即行来京陛见。其正定各镇年班来京之处。著自明岁为始。每年轮派一镇进京可也。将此谕令知之。　　

○先是皇朝文献通考。于朝鲜国杀其议政金昌集、中枢李颐命、左议政李健命、判中枢赵泰采、据该国报、书谋逆伏诛。至是国王李玜奏言、四臣之死。因李昀病废无嗣。议立李昑为世弟。而相臣赵泰耇等、潜蓄异谋。欲倾李昑。遂杀四臣、以谋逆入告。幸圣祖仁皇帝恩准李昑册封。其事始定。后赵泰耇论死。四臣咸得昭雪。而冤诬之辞。尚留简牍。恳恩饬查更正。下礼部议。寻奏、通考所载。系据李昀奏报。至情之真伪。事之反覆。远隔数千里。无由深考。即赵泰耇伏诛。该国亦曾奏到。而于金昌集等被诬之处。并未叙及。是其误由该国声叙不明。并非纂修之讹。今既肫诚吁恳。为祖雪冤。实系为人子孙至情。且事经九十余年。该国臣民并无异言。其为兄终弟及。名正言顺。似无疑义。应请删去此条。以昭传信。从之。　　

○旌表守正捐躯河南新安县民王玉贵妻曾氏。　　

○壬午。孝惠章皇后忌辰。遣官祭孝东陵。　　

○谕内阁、刑部查奏、吉林等处、及陕西等省、遇赦不准查办、及不准释回各官犯。开单请旨。伊凝泰、言廷璜、章为栋、双全、达哈布、戴国祥、马云龙、财神保、李德润、余文辉、崧秀、左传文、查当阿、倭希布、明福、黄文仁、高阔、李博文、刘垲岑、俱著准其释回。吕时雨、谢为琳、堪明、沈华旭、俱著再留三年请旨。周以焯、著再留六年请旨。其魁敏一犯。著该部行文该将军、讯明是否改悔。再行具奏。　　

○谕军机大臣等、恩铭奏、所属营汛弁兵、操练章程一摺。营伍将备弁兵。总在平日认真操练。务期技艺娴熟。不可稍形荒废。马兰镇所属营分。差汛繁多。其左右两营、及曹家路等五营。向来每隔十日。考验一次。著仍其旧。无庸改为五日。其将备亦仍按一月考验一次。无庸改为半月。遵化、蓟州、二营弁兵。向隔三日操练。游击、都司、按十日考验合操。亦仍其旧。无庸改为隔日一操、五日考验。该镇惟当于操演之期。实心训练。俾各兵弁马步弓箭枪牌。均臻纯熟。不必另改章程。徒托空言。无裨实效。至该处每年进呈野鸡蛋。派令兵丁沿山寻觅。未免烦劳。著自明春为始。永远停止。将此传谕知之。　　

○福州将军和世泰奏、敬陈感惧微忱。得旨、遇事辄存高兴见长之心。固属不可。然亦当揆其情理。权其轻重。不可过于拘泥。汝在内廷行走有年。非不谙事务者可比。嗣后当尽心职守。以副委任之意。勉之慎之。　　

○调盛京兵部侍郎佛住、为礼部右侍郎。礼部右侍郎书铭、为盛京兵部侍郎。　　

○以署刑部左侍郎玉麟、为兵部左侍郎。　　

○调镶红旗蒙古副都统吉勒通阿、为镶红旗满洲副都统。以上驷院卿高喀鼐、为镶红旗蒙古副都统。　　

○命长芦盐政福森留任。　　

○癸未。谕内阁、御史任伯寅奏、陈明刑部派审之弊。请旨饬禁一摺。据称刑部现审案件。掣签分司。另派司员会同审讯。往往数人杂坐。各存意见。临审之时。偶有一人未到。则彼此拖延。其本司司员。拱手陪坐。转将应办另案。耽搁不问。且派审之员。藉端夸耀于外。以致请托贿赂。诸弊丛生等语。所奏自不为无见。但案情轻重不一。如遇重大之案。本司人员。不能审出实情。亦有不得不派员覆审之时。嗣后著刑部堂官、于各司所分现审案件。即责成本司悉心审理。不必先行派员会审。如案情疑难。该司不能发奸摘伏。再遴委贤能之员。另行审办。庶本司不能藉词推诿。而派审之员。亦不能遇事把持矣。　　

○缓徵山东茌平、济宁、鱼台、夏津、菏泽、武城、六州县积歉村庄旧欠额赋。　　

○命设厂煮赈河南兰阳、仪封、睢、三厅州县被水灾民两月。　　

○甲申。直隶大名镇总兵官德克金布奏、酌议操兵章程。得旨、实力奉行。慎毋日久生怠。再地居冲要。兵多新募。一切章程。创立伊始。尤非他镇可比。汝宜刻刻留心。秉公诚之念。整饬营伍。抒勤慎之怀。训练兵丁。务使雄镇一方。永臻静谧。勉之毋忽。　　

○以福建盐法道吴荣光、为按察使。　　

○朝鲜国使臣李好敏等三人、于西苑门外瞻觐。　　

○抚恤越南国遭风被盗难夷如例。　　

○乙酉。上诣皇太后宫问安。　　

○谕内阁、前据庆祥奏、调剂伊犁事宜一摺。当交军机大臣会同该部议奏。兹据按款查明覆奏。伊犁库贮不敷。著于乌噜木齐备用银内。提拨银十万两。永远存贮伊犁。以备要需。寻常不准动用。其回子每年交谷五万石内。准其少交一万石。抵交小麦五千石。以剂盈虚。回户所交斛面余粮。著拨归正项。一体奏销。其绿营屯兵所交斛面。著再确实查明。报部稽核。至镇标等营、额设骑操马一千五百余匹。嗣后著改为春冬收槽马六百匹。夏秋收槽马四百匹。其余概行放厂。所有节省银两草豆。著该将军酌定章程。充公津贴。毋得仍前通融。致滋弊混。伊犁河岁修所借马价银一万两。准其俟三五年后。察看情形。再行奏明归款。至各处驻防兵丁。因地定额。不能轻议加增。该将军所请添设步甲之处。事涉更张。著不准行。　　

○吏部尚书刘镮之、因病赏假。以礼部尚书汪廷珍、署吏部尚书。兵部尚书初彭龄、署兼管顺天府府尹事。　　

○裁吉林钓鱼台、伊吉斯浑、边卡。移于海清沟、三岔岭。每卡伦派官一员、领催马甲十名、驻劄。各赏盐菜银十二两。从将军富俊请也。　　

○旌表守正捐躯陕西临潼县民赵柱儿妻胡氏。河南淮宁县民史敬伦女伏姐。　　

○丙戌。谕内阁、富和奏、杜尔伯特公诺尔布、学习班次之缺。可否另派汗齐旺巴勒楚克学习。请旨一摺。公诺尔布、业经补放副将军。著退出学习班次。即著汗齐旺巴勒楚克、派入学习行走。　　

○喀什噶尔参赞大臣武隆阿等奏、据迈玛萨依特报称、玉斯图阿尔图什回庄六品阿奇木伯克托里牙克。将上年从逆回子他什帕拉特拏获。审明后传集回众。环视斩决枭示。得旨嘉奖。　　

○丁亥。命于大高殿设坛祈雪。上亲诣行礼。　　

○诣时应宫拈香。　　

○谕内阁、理藩院奏、班禅额尔德尼等、所遣巴雅尔堪布、业已到京。或俟噶勒丹锡哷图萨玛第巴克什、所遣巴雅尔堪布来时。一同遣往恭谒昌陵。或先遣往之处。请旨一摺。班禅额尔德尼等、因仁宗睿皇帝大故。既特遣使来献供物。著即派尚书穆克登布、侍郎博启图、敏珠勒呼图克图等、俟噶勒丹锡哷图萨玛第巴克什、所遣之使堪布等到京时。照料一同遣往恭谒昌陵。来使等所赍供物。届期仍交原来照料之候补知府忠禄等、妥为照料送往。所带恭请朕安进献之贡。俟来使等由陵寝回时。再著呈递。　　

○又谕、军机大臣议覆、查办官荒地亩一摺。直隶省马厂荒地。节次筹议查办。迄无成效。前经降旨、令该总督、藩司、派委贤能之员。逐一履勘。并令勒限一年完竣。若专责成州县查办。又复酌宽限期。恐仍蹈通同徇隐、及藉词迁延情弊。至民间业产。皆有册籍在官。复令呈验契据。小民恐多苦累。著方受畴、督同藩司屠之申、责成各委员核实勘办。停其别项差使。如有营私怠泄者。严行参处。并剀切晓谕居民人等。据实开单呈报。禁止提验契据。以杜纷扰。　　

○又谕、福建安溪县民人王筭等、刀铳杀毙李姓三命。核其情节。时当昏夜。王姓于墙洞内点放竹铳。安能确知何人。致死何人。该抚于定案时、未经根究得实。遽行定拟。刑部议驳甚是。著颜检再行提集人证。复加研审。务得确情。按律定拟。俟奏到之日。再交刑部核议。　　

○以故扎萨克公阿哈岱子伯克苏勒坦、袭爵。　　

○予广东出洋淹毙把总詹茂山、外委傅权等祭葬恤荫。兵丁郑天进等二百十六名、赏恤如例。　　

○旌表守正捐躯直隶万全县民张有妻王氏。　　

○修湖北潜江县骑马堤、荷湖垸、从总督陈若霖请也。　　

○戊子。谕内阁、前据成格奏、所参陈官俊各款。当降旨令长龄于来京陛见之便。前赴山西省城署理巡抚事务。将成格、陈官俊、俱行解任。交长龄秉公查办。兹据查讯具奏。成格于参奏陈官俊各款。多系得自传闻。不能指实。又复措词失体。成格不胜巡抚之任。著即来京。以六部主事降补。陈官俊躁妄粗鄙。不知慎密。实属负恩。著退出上书房。以编修降补。　　

○又谕、史致光等奏、永姚军营赏号银两。请于通省养廉内摊扣等语。此次永北、大姚、进征兵练。赏号银一万四千二百六十余两。例不准销。据史致光等、查明并非浮滥。著照所请。即于通省自督抚至州县养廉内、摊扣一成还款。该部知道。　　

○又谕、戚人镜著即回京。在上书房行走。授大阿哥读书。　　

○谕军机大臣等、汤金钊奏、本年由江南回京。道经铜山。该县知县高攀桂、面称县之北境、二乡三乡四乡地方。旧有河渠一道。开自乾隆二十年。计长七十余里。宣洩积水。流入运河。数十年来。田不被淹。至嘉庆十余年间。因减洩黄水。被沙淤塞。自是雨水稍多。便成积潦。近年北乡一带。无岁不淹。谋欲疏浚。约估需银九万余两。如果挑复是河。可免积潦。一劳永逸。请饬该省督抚查议等语。铜山北境旧河。自淤塞之后。该处民田。频岁被淹。该县既有挑复之议。著孙玉庭、魏元煜、确切查勘。应否及时疏浚。既浚之后。减黄下注。能否不致再淤。可以永免积潦之患。详悉妥议具奏。将此谕令知之。　　

○命翰林院编修钱宝琛、提督贵州学政。　　

