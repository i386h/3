<!-- { "loadSidebar": true } -->
○调云南提督齐慎、为四川提督。以浙江处州镇总兵官汪道诚、为云南提督。调云南鹤丽镇总兵官高明德、为处州镇总兵官。以云南维西协副将清勋、为鹤丽镇总兵官。　　

○准热河满洲镶白正蓝二旗官兵营房移建高阜。以免水患。从都统惠吉请也。　　

○戊午。谕军机大臣等、有人奏、滇黔两省外来客民流民。盘剥苗人土司田产。请饬查禁等语。川楚粤各省穷苦之民。前赴滇黔租种苗人田地。与之贸易。诱以酒食衣锦。俾入不敷出。乃重利借与银两。将田典质。继而加价作抵。而苗人所与佃种之地。悉归客民流民。至土司遇有互争案件。客民为之包揽词讼。借贷银两。皆以田土抵债。种种情弊。如果属实。不可不严行查禁。著伊里布、颜伯焘、贺长龄、即将摺内所指各情节。悉心体访。严饬各地方官随时查察。认真禁止。除客民流民已经置买田产不计外。傥有狡黠客民人等侵占苗人地土。及擅买土司田产。即将田地断还本人管业。追价入官。仍照例治罪。至田土案件。如有汉人霸占苗业。及夷苗诬控平民。务当公平听断。治以应得之罪。毋得任听胥役诈索。客民唆讼。以杜侵越而靖边陲。将此各谕令知之。　　

○己未。上诣皇太后宫问安。　　

○谕内阁、卓秉恬等奏参、吸食鸦片之知县典史一摺。直隶房山县知县宋嘉玉、署密云县知县冉学诗、宝坻县典史王心培、访有吸食鸦片之事。虽经该府尹等面加究诘。据称此时已戒。究系曾经吸食之人。断难姑容。宋嘉玉、冉学诗、王心培、著免其治罪。即行革职。永不叙用。以昭炯戒。该部知道。　　

○又谕、梁章钜奏、请将查拏鸦片烟办理迟缓之知府摘去顶带一摺。广西鸦片烟来自广东。全在梧州浔州两关口查拏严紧。方可杜囤贩逃窜之弊。兹据该抚查明、浔州府自饬查后。已报获烟土四千余两。而梧州府报获甚属寥寥。且率以宽限月日为请。办理实属迟缓。广西梧州府知府刘锡方、著即行摘去顶带。仍责令拏获大起自赎。傥再不知愧奋。仍前玩泄。即著据实严参。毋稍姑息。该部知道。　　

○谕军机大臣等、本日据恩特亨额密陈喀喇沙尔办事大臣金和、前署参赞大臣任内更改旧章。种种谬妄。并向和阗阿奇木伯克迈玛特爱孜斯措借银两等情。已明降谕旨将金和解任。交廉敬秉公审讯矣。廉敬接奉此旨。著即驰驿前赴叶尔羌。提同人证卷宗。将摺内所指各情节逐款确查。严行审究。如应行革讯。即一面传旨革职。一面具奏。断不准意存消弭。致有不实不尽。将此谕令知之。　　

○以哈密帮办大臣赓福、署喀喇沙尔办事大臣。　　

○庚申。谕内阁、功普等奏、豫筹疏通仓储。备贮新漕一摺。现在万安、裕丰、储济、三仓存米较多。自应设法疏通。以为进军新粮地步。著准其援照成案。将十九年春季文职四品以下武职三品以下满汉官员俸米。由该三仓支放。该部知道。　　

○赏署正蓝旗蒙古副都统咸龄、副都统衔。为喀喇沙尔办事大臣。　　

○予遇贼被戕甘肃把总马奉恩、祭葬世职。　　

○辛酉。予奉差疏球病故福建守备周廷祥、祭葬恤荫如军营例。　　

○壬戌。谕内阁、本日据车林多尔济奏、驱逐哈萨克出境。撤回官兵一摺。前因哈萨克伊扎噶土等率众潜入游牧滋扰。经朕特派车林多尔济带兵往捕。现据该大臣奏称驱逐已尽。并拏获哈萨克十余人。均叩头乞命。情愿出境。并未诛戮一人。边卡安静。办理实为妥速。深合机宜。前据毓书奏、哈萨克私越开齐。潜入乌梁海土尔扈特游牧。抢夺滋扰。派兵驱逐。并请亲带官兵随后督办。朕即觉其过事张皇。是以降旨令车林多尔济带兵前往。相机妥办。现已驱逐净尽。撤兵蒇事。向来哈萨克偶有滋扰情事。不过随时驱逐。即经蒇事。设令当时派令毓书前往。必至所带员弁贪功生事。糜饷老师。其弊不可胜言。毓书身任参赞大臣。于抚驭外藩之道。毫无识见。遇事过于张皇。纷纷徵调。实属冒昧无能。不晓事体。毓书著交部严加议处。　　

○谕军机大臣等、前因琦善奏、闽广洋船一百二十三只。因天津拏烟严紧。起碇出口。虑其前赴奉天销售。当有旨令耆英委员堵截。以防偷漏。本日据耆英等奏称、详加察访。各该海口实无由天津私行起碇、未经卸载之闽广洋船到口。现仍遴委妥员设法查拏。购线诱买等语。向来闽广洋船。于天津卸货后。俱前赴奉天买运豆石。此次洋船一百二十三只起碇出口。未经卸货。该商等惟利是趋。形踪诡秘。断无满载货物驶回闽广之理。该将军等所称前项各船并未到口之处。殊难凭信。耆英系朕特简。畀以重任。若不能除此祸害。实属有辜职守。该将军等惟当激发天良。勿姑息。勿畏难。严饬各旗民地方随地随时。认真访察。如该洋船于明岁春融冰冸后驶往该省。务即严密侦缉。实力堵拏。断不准回护此次所奏。一味消弭。傥敢意存讳饰。将来由他处访获。讯明曾在奉天海口停泊。朕惟该将军等是问。至摺内所称现在委员稽察。不可徒托空言。聊以塞责。著即督同山海关监督悉心商搉。将如何设法访查、如何有犯必获之处。妥议章程具奏。将此各谕令知之。　　

○赏哈密办事大臣固庆、副都统衔。为科布多参赞大臣。　　

○缓徵浙江下砂头、二三、浦东、三场歉收荡田新旧额赋。　　

○癸亥。上诣寿康宫前殿行礼。后殿问皇太后安。　　

○谕内阁、车林多尔济奏、驱逐哈萨克出卡、撤回官兵一摺。此次车林多尔济带领官兵。驱逐哈萨克。并未残害生灵。亦不费兵力。即将进卡游牧之哈萨克贼匪驱逐净尽。办理妥速。深得大体。殊属可嘉。车林多尔济、著加恩赏给亲王俸一年。元狐马褂一件。青豹皮裙一件。白玉四喜搬指一个。白玉翎管一个。黄辫大荷包一对。小荷包四个。至所请散秩大臣达尔满扎尔等迤西交界。旧有卡伦四座。复行整立。多添兵丁。不必给食钱粮。俾令严守各该游牧等语。著即照所请、仍行设立。嗣后俾哈萨克等永不越卡滋事之处。著科布多塔尔巴哈台参赞大臣等、将各该卡伦地方情形、及乌梁海土尔扈特哈萨克等风气。详细查明。妥议章程具奏。　　

○谕军机大臣等、有人奏、浙江省吏治民风日渐玩扰。请饬查究等语。案关职官吸食鸦片。门丁包倡架赌。承审官擅用非刑。及署缺之员讹索银两。并甲商冒领库款。劣生挟制索谢。如果属实。自应严行查办。著汤金钊、吴文镕、于查办安徽事竣后。驰赴浙江。将摺内所指各情节。秉公确查。应访察者密加访察。应提讯者迅即提讯。务期事事核实。无枉无纵。按律定拟具奏。汤金钊籍隶浙江。著无庸回避。将此谕令知之。　　

○以故喀尔喀土谢图汗扎萨克亲王车登多尔济子额林沁多尔济、袭爵。　　

○赏哈密帮办大臣赓福、头等侍卫。为办事大臣。通政使司副使文翰、二等侍卫为哈密帮办大臣。　　

○以驱逐哈萨克贼匪出力。赏扎萨克格济巴勒、色德巴扎尔、鄂特伯克扎布、花翎。余升叙有差。　　

○甲子。谕内阁、奕纪奏、正白旗拣选佐领。据参领福拉纳禀称、副都统功普遣家人交伊私信名帖。求将前锋校吉庆选入引见。功普身系二品大员。拣选本旗佐领。自应秉公办理。乃率以私情公然嘱托。实属辜恩胆大。功普著即革职。交军机大臣会同宗人府刑部严讯。福拉纳、吉庆、著一并听候传质。　　

○又谕、奕经等奏、新选山东滨州知州王铸、前于吏部过堂时。呈明祖籍云南昆明县。是以准其将云南鹤庆州知州缺分回避。现在查明该员之父王凤翰、曾任云南迤西道。彼时并未声明祖籍云南。著云贵总督、云南巡抚、迅即确查该员是否祖籍云南。有无捏饰据实具奏。所有滨州知州一缺。著该部照例铨选。寻奏、查明王铸并非祖籍云南。下部严议。寻议照规避例革职。从之。　　

○总管内务府大臣奏、查例载各省织造处笔帖式库使五年期满。当差勤慎。准其保留一次。现查江南织造处笔帖式朝梁、保留二次。杭州织造处笔帖式文霆、保留三次。办理错误。应请撤回更换。并请嗣后织造处笔帖式库使。一概不准保留。应将旧例准其保留一次条款撤去。将现拟五年期满不准保留之处。纂入则例永远遵行。从之。　　

○以泰宁镇总兵官德兴、为兵部右侍郎。兼署仓场侍郎。内阁学士琦琛、为泰宁镇总兵官。兼总管内务府大臣。　　

○以乾清门侍卫倭什讷、为对引大臣。兼署镶白旗护军统领。　　

○调镶黄旗蒙古副都统常恒、为正白旗满洲副都统。以署正白旗蒙古副都统裕瑞、为镶黄旗蒙古副都统。　　

○以工部右侍郎松峻、管光禄寺事。　　

○乙丑。谕内阁、昨因功普于正白旗拣选佐领。给与参领私书。令向奕纪嘱托。求将前锋校吉庆选入引见。当降旨将功普革职审讯。本日据奕颢奏称、伊因吉庆平日在健锐营、马步箭俱属可观。现令教习伊子。因向功普说知。可否列入拣选等语。奕颢身系一品大员。乃为其子教习辗转嘱托。实属辜恩病狂。以公济私。奕颢所有职任及各项差使。著全行革去。交军机大臣会同宗人府刑部一并审讯。定拟具奏。　　

○以都察院左都御史裕诚、为兵部尚书。兼镶红旗满洲都统。户部右侍郎隆文、为都察院左都御史。兼镶红旗蒙古都统。仍兼署仓场侍郎。调工部左侍郎联顺、为户部右侍郎。兼管钱法堂事务。仍兼署工部钱法堂事务。盛京兵部侍郎文蔚、为工部左侍郎。以都察院左副都御史成刚、为盛京兵部侍郎。　　

○以吏部右侍郎恩桂、兼京营右翼总兵。镶黄旗护军统领博多欢、署左翼前锋统领。　　

○以内阁学士春佑、兼正白旗汉军副都统。调镶白旗蒙古副都统阿保、为镶红旗满洲副都统。以兵部右侍郎德兴、兼镶白旗蒙古副都统。　　

○以大学士穆彰阿、管户部三库事。　　

○赏喀尔喀亲王额林沁多尔济、三眼花翎。　　

○以恭修玉牒告成。予提调官户部银库郎中国盛等加级升叙有差。　　

○停阅八旗冰技。仍给半赏。命内务府三旗照例豫备。　　

○丙寅。调镶黄旗汉军都统敬徵、为镶红旗满洲都统。正白旗汉军都统赛尚阿、为镶黄旗汉军都统。镶红旗满洲都统裕诚、为正白旗汉军都统。　　

○以正白旗护军统领巴清德、管健锐营事。　　

○命黑龙江将军哈丰阿来京陛见。以齐齐哈尔副都统舒伦保、署黑龙江将军。　　

○旌表守正捐躯山东兰山县民李盈女遵姐。　　

