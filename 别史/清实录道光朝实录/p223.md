<!-- { "loadSidebar": true } -->
○又谕、奕颢奏查明伊星阿咨办浑津庄头地亩、大概情形一摺。归化城浑津庄头被灾地亩。前经德英阿、伊星阿、历次查办会奏有案。兹据奕颢奏称、伊星阿于年班起程时。面交咨文。以从前查丈地亩各案。究系何人造意捏奏。咨交彻底详查。并以查出土默特米石价值。与时价合算浮多又副都统暨养济院托里布拉克喇嘛等每年应领谷石采买价值浮冒。并五厅采买谷价。通盘合算浮用甚多。历经饬驳。该管官不为更正各情弊。现在逐款分别详查究办伊星阿身任副都统既经查有弊端自当据实参奏。何以列衔会奏于前。又复讦咨于后著即明白回奏。　　

○谕军机大臣等琦善奏、南河高堰山盱石工掣塌东省豫筹协济。现于司库附贮项下、提出银六十二万。再将本年报拨银十八万共凑足八十万两。以备拨用等语。此次堰盱石工掣塌一万余丈。现令文孚等驰赴工次。会同魏元煜、严烺、查勘兴办将来修复石堤挑穵运河工费浩繁亟需豫为筹画该署抚因山东系属邻省商同署藩司不分畛域先事豫备。足见办理有方留心国事。甚属可嘉著即将筹拨银八十万两暂行存贮俟文孚等奏到时如应需协济。再行降旨拨往可也。将此谕令知之。　　

○又谕、本日据福绵奏、提审永济县知县、与教官互相禀揭。供词狡展。已明降谕旨。将卢二秩等革职严审矣。此案教谕苏成栋等。以该县不应差传生员。赴县理论。迨讯释后。复以被役淩辱诸生。缴还衣顶。并疑及学政袒护地方官。现经该抚提审。又据署训导李士杰、供出学政按考蒲郡时。曾面谕散售金顶一节。各直省学政。与教官有统属之分。如被挟嫌诬揭。断无一同质对之理惟此事虽据学书袁佩璜供称、系学政门丁王四、托为销售。并非学政面谕。何以李士杰、坚以学政当面吩咐为词虚实均应根究。著该抚详细确查。如果系门丁王四转托销售。李士杰狡执挟制。该学政不过失于觉察。傥实系该学政面谕散售。亦著据实参奏。若稍有徇隐。经朕得知。惟福绵是问。将此谕令知之　　

○乌里雅苏台将军果勒丰阿、因病请回京允之。以热河都统庆保、为乌里雅苏台将军。未到任前。以喀尔喀扎萨克贝子伦布多尔济护理。以刑部尚书那清安、为热河都统。署镶红旗汉军都统明山、为刑部尚书。明山未到京前。以大学士托津署理。　　

○修造江苏狼山镇标中、左、右、掘港、四营唬哨船。江西南湖营唬船。从大学士前任总督孙玉庭请也。　　

○甲申。谕内阁、晋昌等奏、采买筹备京通各仓粟米一摺。前据户部奏请采买奉天粟米二十万石。兹据晋昌等奏、请在沿海一带、及附近海口地方。分投采买粟米。每石价银不得过二两。将来报销脚价。近处祇在数十百里。至远不过二三百里。不得赴边外采买。总计买米二十万石。约共需价银四十万两。即著在盛京户部库项内支领仍按照沈阳市平发给。所有应扣库平升平袋计平余盈余等银。逐款扣出。作为运费如有不敷。即在薓余项下找领。毋庸再动正款。仍俟采买挽运完竣。将用过银两。照例题销该将军等即严饬各委员、赶紧采买足数。运赴海口囤贮。并著蒋攸铦豫备船只。俟知照到日。即速赴奉天海口装运。毋误要需该部知道　　

○又谕、那彦成奏、请酌量动用豫买常平粮石一摺。甘肃各营道光五年分兵粮。除估仓贮外。尚有不敷向于年前购买。惟本年岁收歉薄。市粮较少。若全行采买。恐价值益增。有妨民食除三岔州判、西固州同、肃州州同、仍照数采买皋兰县一半发银、一半动用豫买外。其余各属。著照原派粮数。准其先行发价二成。饬令采买。其余之数。即在各属豫买常平二项粮内。暂为拨用。所有八成粮价银两。著存贮司库来年粮集价平。即照数买补还仓。该部知道。　　

○又谕、前据永芹查明、乌什地方。并无哈迪尔田产。业已奏结。其乌什前任阿奇木伊布拉依木所呈、并未与哈迪尔办过地亩。亦未将家人色黑一户送交等情。现在该阿奇木年班到京。经理藩院传同哈迪尔质对明确实无其事哈迪尔种种谬妄。本有应得之咎姑念其业经休致著毋庸再议　　

○又谕松廷等奏、呼毕勒罕坐床。呈进贡物一摺。第穆呼图克图之呼毕勒罕阿旺罗布藏吉克美甲木瑳坐床后。恳请差人呈进例贡。著准其呈进该处明岁正值前藏年班堪布进京之期著仍照向例。随同前藏年班堪布由青海一路行走。　　

○谕军机大臣等、阿勒楚喀副都统员缺已放吉林协领德海矣。惟副都统之任甚重。现复总理双城堡新移闲丁事务著寄知富俊、察核新放阿勒楚喀副都统德海。能否胜任之处。据实奏闻。　　

○江南河道总督严烺奏报接印日期。报闻又批引黄济运之说不可轻率。必要斟酌万全。方好。详慎会议。　　

○以兵部尚书玉麟、为武英殿总裁官兵部右侍郎宝兴、管咸安宫事。　　

○以喀什噶尔参赞大臣永芹、为镶黄旗汉军都统。调正黄旗汉军副都统硕德。为伯都讷副都统。伯都讷副都统苏伦保、为正黄旗汉军副都统。　　

○上以岁暮祫祭太庙。自是日始。斋戒三日。　　

○乙酉。谕内阁、伊星阿覆奏、前后查办浑津庄头地亩情形。并米石谷价各弊一摺。著交福绵会同奕颢、派委妥员查办。奕颢、福绵均系新任。无所用其回护。务当秉公讯问明确。据实具奏。不可稍有含混。归绥道岳祥、绥远厅同知巴克坦、归化城同知文明、系原办之员。俱著回避。至伊星阿自请交议之处。俟定案奏到时。再降谕旨。　　

○谕军机大臣等、程祖洛奏、豫省现在管河之南北两道。悉系生手等语。豫省黄河两岸。要工林立。一切修守宣防。在在均关紧要。必须该河道等熟谙情形。悉心讲求方能经理尽善。现在河北道吴光悦、开归陈许道麟庆、均非河员出身。著程祖洛、张井、随时留心察看。如果该河道等、于河工不勘相宜。即行据实奏明。拣员调补。程祖洛等、务当认真查察。期于河务得人。断不可意存迁就。致有贻误。将此各谕令知之　　

○以兵部尚书玉麟、礼部左侍郎舒英、充经筵讲官。詹事府詹事鲍桂星、署交渊阁直阁事。　　

○以都察院左都御史松筠、署镶黄旗汉军都统。　　

○丙戌。以岁暮裕祭。遣官祭太庙中殿。后殿。　　

○谕内阁、吏部奏、严议大学士前任两江总督孙玉庭。降级调用。因有革留之案。请旨革任等语。孙玉庭自嘉庆年间总督两江。办理公事。俱属妥协。朕亲政以后。特加任用。并授为大学士。仍令管理总督事务。伊亦感恩图效。数年以来。整顿地方。不遗余力。即如查拏盐枭匪犯节次缉获至数百名之多。按律奏办。商民均资利益。且其操守素好。正已饬属。殊不愧封疆之寄。本年因南河黄水骤涨。张文浩将御黄坝堵迟。至有高堰漫口之事。彼时孙玉庭明知所办不合机宜乃迁延时日。不即早为参奏。贻误要工其咎实无可辞。本应照部议革职。姑念孙玉庭总督任内、事务较繁。河工究系兼辖。前此参奏迟延。皆由误听张文浩之言所致。伊向来办理地方。一切均属认真。尚不至于罢斥。孙玉庭著加恩改为革职留任。八年无过。方准开复。并著革去太子少保衔。用示朕宥过从长、权衡至当之意。　　

○以大学士托津、管理藩院事。　　

○以步军统领衙门郎中英瑞、为镶黄旗蒙古副都统。　　

○命锦州副都统长庆来京。仍为头等侍卫。在大门上行走。以保定府城守尉奇明保、为锦州副都统。　　

○赏乌珠穆沁亲王多尔济济克默特纳木济勒、三眼花翎。喀喇沁公巴楞载锡哩、阿拉善公衔头等台吉囊都布苏咙、花翎。　　

○赏惠远城粮运兵丁一月盐菜银。　　

○丁亥。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○遣官祭太岁之神。　　

○朝鲜国使臣李光宪等二人、琉球国使臣向廷楷等二人、于午门外瞻觐。　　

○戊子。上御保和殿。筵宴朝正外藩。科尔沁、巴林、喀喇沁、奈曼、敖汉扎噜特喀尔喀杜尔伯特、阿巴噶郭尔罗斯、乌拉特、苏尼特、阿巴哈纳尔、乌珠穆沁、阿拉善、鄂尔多斯、青海土默特、扎哈沁、和硕特、绰罗斯、王贝勒贝子公额驸台吉塔布囊等。并朝鲜、琉球国、正副使。随文武大臣。以次就坐。诸乐并作。上进酒。召左翼科尔沁扎萨克土谢图亲王诺尔布林沁科尔沁扎萨克卓哩克图亲王噶勒藏栋罗布、乌珠穆沁扎萨克车臣亲王多尔济济克默特纳木济勒、巴林扎萨克亲王衔郡王索特纳木多尔济、喀喇沁扎萨克亲王衔都楞郡王和硕额驸满珠巴咱尔、科尔沁扎萨克冰图郡王林沁扎勒赞、奈曼扎萨克郡王阿宛都瓦第扎布、敖汉郡王干咱巴拉、鄂尔多斯扎萨克郡王巴保多尔济、阿巴噶郡王那木萨口□赖多尔济、郭尔罗斯扎萨克镇国公固噜扎布喀喇沁扎萨克辅国公额外侍郎玛哈巴拉、右翼、喀尔喀土谢图汗卫多布多尔济喀尔喀扎萨克亲王玛呢巴咱尔、阿拉善扎萨克亲王玛哈巴拉喀喇沁贝勒托恩多、土默特扎萨克贝子固伦额驸玛呢巴达喇、至御座前。赐酒成礼。　　

○是年。旌表孝子。直隶等省、王国桢等十六名。孝义。甘肃、生员潘性敏等二名。孝女浙江等省、王莲等三口孝妇。江苏等省、葛吴氏等三口义夫。浙江等省、张治履等二名。守节合例。满洲、前锋四格妻萨克达氏等一百十九口。蒙古、马甲孝顺阿妻伊尔根觉罗氏等二十六口。汉军、马甲蔡永保妻刘氏等十四口。内务府、披甲福山妻于氏等十口。各省驻防、依林太妻佟氏等二百二十四口。奉天等省、孙廷珠妻李氏等一千五百十一口。夫亡殉节。江苏等省沙开庆妻纪氏等三十二口。张英林聘妻吴氏等十口。未婚守志。汉军生员范树檀聘妻高氏一口。江苏等省、徐鏋聘妻姚氏等二十四口百岁寿民妇。江苏等省、王鲁珍等三十七名口。六世同堂。福建、袁黄氏一家。五世同堂。西安驻防、闲散僧额泰一家。直隶等省、王惠等六十七家。七世同居。湖南、唐大矩一家。各给银建坊如例。　　

○一产三男直隶等省、董福等七家。　　

○会计天下民数。除直隶三河等州县、福建台湾府、未报。谷数。除江苏、福建、未报外。通共大小男妇、三万七千四百六十万一千一百三十二名口。存仓米谷、三千二百八十八万四千四百六十二石六斗九升八合三勺　　


大清宣宗效天符运立中体正至文圣武智勇仁慈俭勤孝敏成皇帝实录卷之七十八　　

