<!-- { "loadSidebar": true } -->
○庚辰。谕内阁、李湘棻奏、查拏匪犯现在审办等语。江苏省河北一带。毗连齐豫。捻匪盐枭。每相勾结。地方营汛规避处分。讳匿延搁。以致盗风日炽。竟有持械拒捕重情。若不严加惩创。必致酿成巨案。此次拏获盗犯李佩章、李春洪等、业经知会该督、并会同河督、亲提研讯。其供出著名要犯孙克顺、王开文等。仍著严拏务获。净绝根株。河北地连三省。并著江苏山东河南各督抚。严饬接壤营县。但有匪徒入境。不分畛域。立即捕拏惩治。毋任漏网。以安行旅而儆凶顽。　　

○以太仆寺卿邢福山、为大理寺卿。　　

○辛巳。谕内阁、梁宝常奏、编查棚民缉拏匪类一摺。浙江湖州府属之白龙山。滨临太湖。匪徒出没劫掠。实为地方之害。经该抚委员会营拏获匪犯蔡锡斗等八名。又续获胡阿二等二十余名。庇匪地保莫姓一名。该处界连三省。地方辽阔。奸徒勾结滋扰。必不止有此数。著将现获各犯。严行惩治。根究首夥。并饬属认真摉拏。务期悉数弋获。毋使一名漏网。断不准因现已获犯二十余名。苟且塞责。将就了结。至有棚各州县。仍著随时编查。严密访缉。俾奸匪无从溷迹。以安良善而消萌櫱。寻奏、续获武康等四十六名。所有匪徒。已获十之八九。现在委员履勘。编查保甲。得旨、认真查缉。务期净绝根株。　　

○谕军机大臣等、梁宝常奏、杭州省城火药局、忽被雷轰。火药房屋。轰失无存。防兵陈世忠等三人被压受伤。此外并无延烧等语。该局存贮火药二万余斤之多。猝被雷轰。其火焰必然猛烈。何以并未延烧。已难凭信。且既称旁有兵丁守宿房三间。均被轰去无存。何以被压受伤之兵。转在毗连之硝磺局内。可见守宿房内。并无兵丁看守。其被轰火药。难保非所贮本不足数。恐被查出。因而捏报雷轰。冀无凭据。其中情节。种种可疑。该抚所勘。显有不实不尽。著再行确切查明。据实具奏。毋得稍有讳饰。将此谕令知之。　　

○展缓浙江定海厅甫经复业歉收民户新旧额赋。　　

○壬午。谕内阁、成刚等奏、请饬催途次铜铅船只等语。宝泉局现在存库铜斤。祇敷一年之用。必须严催在途各运。迅速抵京。俾资接济。所有滇员。均未据各督抚咨报行抵何处。并入境出境日期。铜铅为鼓铸攸关。断不容迟延贻误。著沿途各督抚迅派干员。会同地方文武员弁。迎提催趱。总期全数迅抵清江。仍责成漕运河道各总督。将铜铅船只。跟随首进粮船。相机插档行走。并著云贵四川各督抚、严饬兑交开行。毋令耽延贻误。傥该运员等藉词延宕。承催督催各员。并不实力催趱。即著各督抚指名严参。　　

○谕军机大臣等、本日甎门御史等奏、场内书吏任意索取物件一摺。据称初六日、有县书宋姓。在贡院门内向外索笔。初八日有笔铺人在甎门向该御史等求宽免办笔。声称向来乡会试。应用笔八千枝。此次已交七千二百枝。尚短交八百枝。而场内仍派令再交三千枝。实浮索笔二千二百枝。并据该御史等、查明是日取笔票单。并未钤用提调关防。与定例不符等语。场内供给支用。自应确有定数。此项应用之笔。向例究竟应取若干枝。该县书吏。有无例外多索。著即将县书宋姓拏交顺天府查讯。至此次场内票传笔枝。何以不由提调钤用关防。径由供给所官、滥行发票。著舒兴阿等确切查明。据实具奏。原摺著钞给阅看。将此谕令知之。寻奏、查讯笔铺王学政、大兴县礼书宋霈之、供称会试例用笔一万一千三百八十枝。向系大宛两县发价采办一万枝。余归县书领价备办。其一万枝。系由笔铺径交礼部。提调官验收分用。余则由县书散给各处分用。此次笔铺短交笔三千枝。至初六日。县书禀经供给所出票催取。笔铺因赶办不及。情恐误差。捏称向交八千枝。以求解免。县书无例外多索情事。应毋庸议。从之。　　

○以詹事府少詹事瑞常、为光禄寺卿。　　

○癸未。上诣绮春园问皇太后安。　　

○谕内阁、禧恩等奏、收捐粟米一摺。此次奉天监生陈惟模等、共捐交粟米五千一百三十余石。著直隶总督、即归入年例运通米豆案内。饬属加雇船只。迅速前赴锦州海口装载。由该将军等、饬令运通委员押带起运。　　

○甲申。谕内阁、孟保等奏、闻哲布尊丹巴呼图克图之呼毕勒罕出世。经驻藏大臣等会同达赖喇嘛、班禅额尔德尼、噶勒丹锡哷图萨玛第巴克什、带领喇嘛等众唪经。由金奔巴瓶内掣出番民绥那玛之子聂尔阿。定为呼毕勒罕。命名罗布桑巴勒垫丹拜佳木粲等语。洵属祥瑞之事。朕心深为畅悦。著加恩赏给该呼毕勒罕黄哈达一方。佛一尊。大缎四匹。并赏给班禅额尔德尼黄哈达一方。大缎四匹。至所奏留银一千两。给喀尔喀四部落之绰尔济罗布桑巴勒丹等、及呼毕勒罕之父母作为口粮。并请将扎萨克图汗爱曼诺们汗伊什当津等、留藏奉侍呼毕勒罕及达喇嘛罗布桑楚勒特木、由北路草地行走。斋桑喇嘛罗布桑吉木毕勒等、仍由南路行走进边之处。均著依议。　　

○又谕、上年中牟漫口。特派麟魁、廖鸿荃、会同钟祥、鄂顺安、督率道将厅营办理大工。宜如何激发天良。妥筹速办。于春水未旺以前。赶紧堵筑。乃毫无把握。临事迁延。将次合龙之际。被风蛰失五占。以致水势日增。挽回无术。现在坝工暂行缓办。上年被淹各处。一时未能涸复。居民失所。殊堪悯恻。将来续举大工。势必多糜帑项。办理不善。咎无可辞。应如何分别罚赔之处。著工部查议具奏。　　

○乙酉。上诣安佑宫行礼。　　

○谕内阁、禄普等奏、审拟喇嘛淩保控告达喇嘛等、侵蚀官项等情一摺。此案卓哩克图将淩保锁拏严押。致滋苦累。该副都统成凯、于此等事件。何至毫无见闻。著交部议处。　　

○谕军机大臣等、本日刑部奏、审拟湖北已革廪生易之瑶私越外域一案。详核案情。该革生于二十二年正月行抵越南。先后致书彼国府尹巡抚。次年六月。始行回粤。历时一年有余。投递呈词。至八纸之多。若谓无交通外夷情事。殊难凭信。且民人无票私出口外者。不过为谋食起见。易之瑶私行潜往。关说重情。迥非出口谋食可比。何以刑部既讯有投递呈词之供。率以不领口票问拟。前后殊相矛盾。著该部堂官再行详细推鞫。另行妥议具奏。将此谕令知之。寻奏、讯明易之瑶、因守候回粤。递呈八纸。委无勾结夷人情弊。拟照交通外境减等。杖一百流三千里。从之。　　

○又谕、都察院奏、四川荣昌县民人叶泳喜遣侄叶大舆具控该县诬奸毙命。禁卒索诈多赃一案。已明降谕旨。交该督督同臬司提讯矣。此案所控如果属实。关系地方官非刑毙命。捏伤诬奸。丁役诈赃。沉冤莫雪。不可不严加根究。该督即督同臬司将全案各情。虚衷研鞫。究竟史氏是否被烧身死。抑系勒毙后烧尸。叶泳寿是否中暑。抑系非刑殒命。确切讯明。务成信谳。如必须覆验。方得确情。著即令该原告眼同细加检验。不得任听该委员等捏词讳饰。亦不得回护前案。徇庇属员。稍有不实不尽。将此谕知宝兴、并传谕潘铎知之。寻奏、查叶泳喜出继与胞伯为子。与本生胞兄降服大功比律科断。与叶黄氏均拟绞候。检明叶泳寿尸骨。并无伤痕。该县王九牧尚无擅用非刑情事。下部议。寻议、例载功服以下尊长。图奸谋杀卑幼。照平人问拟斩候。诚以淫凶乱伦。无复恩义可言。不得仍以服制论。今叶泳喜因与兄妻通奸。复致死其媳。虽与图奸谋杀卑幼不同。而恩义同一断绝。应照凡人谋杀人造意律。改拟斩监候。叶黄氏仍照原拟绞候。该县王九牧因叶泳寿顶撞咆哮。将其掌责。系例所不禁。尚无不合。惟于禀府提讯时。误将叶泳寿拟绞。虽经访实检举。仍应附参。听候部议。从之。　　

○调四川松潘镇总兵官托明阿、为重庆镇总兵官。重庆镇总兵官万福、为松潘镇总兵官。　　

○丙戌。谕军机大臣等、钟祥等奏、筹画全工事宜一摺。现在坝工拆展埽占。务须审度溜势趋向。勿失机宜。引河头新筑拦黄坝。现需加高培厚。外镶防风。著即督饬员弁。分赴各坝。住守保护。仍责成该管道厅。实力修防。并著钟祥等不时查察。傥因灌受淤。惟该河督等是问。至本年伏秋大汛。北岸之黄沁卫粮。南岸之上南中河四厅。系当溜势顶冲。务须加意修防。若再有疏虞。钟祥等、自问当得何罪。所有被灾失业居民。务当妥为抚绥。毋使转于沟壑。甚至流为盗贼。悯恻之余。尤深廑念。现在上游四厅。应行帮培卑薄长堤土工。即可以工代赈。俾无失所。钟祥、鄂顺安、仰体朕意。妥为办理。该河督等均系戴罪在工。务须竭力补救。于一切修防抚辑事宜。断不准游移推诿以重前愆。将此谕令知之。　　

○河东河道总督钟祥奏、会筹全工事宜。得旨、一夫失所。辜在朕躬。尔等善为之。　　

○礼部以宗室会试中额请。得旨、取中二名。　　

○补行道光二十二年军政。江苏卓异官七员。浮躁官一员。才力不及官二员。年老官二员。安徽卓异官一员。江西卓异官二员。年老官一员。有疾官一员。分别议叙处分如例。　　

○丁亥。谕内阁、钟祥奏、覆勘上游四厅卑薄堤工。择要估修一摺。上年中河漫口以后。上游四厅长堤。均形卑薄。该河督亲往覆勘。将堤堰坝工。择要兴修。统共估需例津二价银二十八万三千七百九十余两。著准其由豫省藩库动拨。交开归河北二道转发各厅。派员兴修。责成该道等监催督办。勒限大汛前完竣。仍著该河督亲往验收。如有草率偷减。即将承办工员。指名严参押令翻筑。毋得稍事姑容。又另片奏称、前往下游各厅盘库验料。顺道前赴济城一带。勘查运河工程。该河督查勘完竣。务于未入伏汛之前。即行回豫到工督防。此系紧要之事。必应加慎加勉。钟祥身任河督。责无旁贷。断不准稍存玩泄。贻误要工。懔之。　　

○福建海坛镇总兵官杨登俊奏报出洋巡缉。得旨、若仍前怠玩。则丧尽天良矣。　　

