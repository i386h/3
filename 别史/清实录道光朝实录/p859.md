<!-- { "loadSidebar": true } -->
○甲申。谕内阁、御史富隆额奏、请认真考试繙译一摺。科场条例内载繙译乡会试。俱照文乡会试之例办理。立法防弊。已极周密。该御史所奏添派分校各条。著毋庸议。其正副考官。如有随带通晓繙译之人。暗中襄事。著监试御史参奏。　　

○谕军机大臣等、寄谕漕运总督恩特亨额等。粮船水手人等类皆无业游民。犷悍性成。暋不畏法。漕河及地方文武员弁。如果认真稽察。有犯必惩。该水手人等自必闻风敛迹。乃本年甫经议定章程之后。屡有起获器械、及水手滋事之案。此时重运经过地方。沿河文武员弁节节催提。严密弹压水手人等尚知敛迹。日后卸运回空。稽查稍懈。更恐不肖之徒。逞凶玩法。尤应先事豫防。漕运总督约束水手。是其专责。其漕船经过地方。各督抚亦责无旁贷。著不分畛域。一体通饬所属。于漕船回空。加意稽查。小心防范。傥稍涉宽纵。或至别酿事端。惟该督抚等是问。将此各谕令知之。　　

○又谕、湖北盐法道办理全省鹾务。最关紧要。新任道员于克襄、年力才具。是否堪胜此任。著讷尔经额、周之琦、公同察看。据实具奏。不得因系特简之员。稍存回护。将此谕令知之。寻奏、道员于克襄悃愊无华。到任数月。督销有赢无绌。堪胜盐道之任。报闻。　　

○以贵州按察使杨殿邦、为山西布政使。调山西按察使唐鉴、为贵州按察使。山东按察使庆林、为山西按察使。陕西按察使李振翥、为山东按察使。以甘肃兰州道刘鸿翱、为陕西按察使。　　

○以办理甘肃军需报销出力。予县丞徐敬等升叙有差。　　

○拨甘肃盐茶、抚彝、狄道、岷、镇番、渭源、六厅州县仓谷十二万石。解赴固原、肃、河、武威、陇西、平番、皋兰、七州县。以备兵糈。　　

○乙酉。谕内阁、哈丰阿奏参、在京大员。干预本地公事。并将原给书信条议。一并呈览一摺。御前侍卫都统高喀鼐、□恩胆大。自取罪戾。著即革职。交御前大臣军机大臣会同审讯具奏。　　

○又谕、本日据哈丰阿参奏、高喀鼐以在京大员。干预地方公事。据实直陈。可嘉之至。哈丰阿以武职出身人员。乃能秉公持正。不避嫌怨。诚不愧为满洲大臣。著赏加太子太保衔。授为内大臣。所有应赔款项。加恩全行宽免。以示嘉奖。朕综理庶政。十六年来。训诫臣工。惟求实心实政。力挽瞻顾徇庇之风使内外臣工。皆能振刷精神。破除情面。勉副朕意。何患不纪纲肃清。日臻上理耶。嗣后内外文武大臣。皆当以哈丰阿为法。祇知尊君亲上。各矢公忠。屏却私情而挽积习。朕有厚望焉。将此通谕知之。　　

○江苏布政使怡良奏报到任谢恩。得旨、修己办公。毋忘清慎公勤。若外任不久。即染虚浮习气。不思为国出力。是汝自弃也。懔之。　　

○礼部议准、江苏巡抚林则徐疏报、采访金山县贞节妇女沈姚氏等五百十八口。请建总坊旌表。从之。　　

○贷乍浦驻防兵丁修理住房饷银。　　

○丙戌。谕内阁、前据御史王藻奏、运河官剥船只。请核实查验。当交琦善核议具奏。兹据该督查明直隶旧设官剥船一千五百只。添造船一千只。均于漕船未到之先。调集杨村。验明备用。各省军船。果能按限早来。此项船只。原足敷拨运之需。近年因渡黄逾限。以致沿途阻滞。首进前帮。既因运河水小。全行起拨。其二三进帮船。又因行走脱空。河水未长。不得不豫筹添雇民船。是剥船之不敷。不在船数之短少。而在拨运之拥挤等语。各省漕船北上。屡经降旨饬令冬兑冬开。限于四月初十日以前。全数趱至清江。克期抵坝。跟接渡黄前进。如果依限趱行。则沿途不致稽延。入关可期迅速。又何至抵津逾限。迫欲回空。在后各帮。全数起拨。致令船数不敷。势须添雇。其临事周章。均由渡黄迟延所致。著有漕各省督抚暨漕运总督通饬各该粮道等、本年回空以后。赶办新漕。务当钦遵定限。冬兑冬开。总于四月初十日以前。全数抵坝候渡。不得节节耽延。稍逾例限。致天津以北。届期拥挤。起运专赖剥船。兼有封雇民船。别滋扰累之事。经此次谆谕之后。毋得仍前玩泄。不能迅速遄行致误全漕期限。自干咎戾。将此通谕知之。　　

○又谕、琦善奏、运弁违例自雇民船。并擅离帮所等语。起剥漕粮。向有官设剥船。其因不敷轮转。应用民船。亦系地方官早为雇备。本年苏州白粮帮运弁。辄遣水手自行雇觅。殊属违例。难保无剥卸私货别情。其兴武六帮运弁。旷职擅离帮所。尤属胆玩。著漕运总督严查分别参处。　　

○谕军机大臣等、据琦善奏、盘获形迹可疑之赵延乐、赵延谷、赵尚武等三名。讯系山东曹州府钜野县人。因同族赵忙头即赵延松、与张泳言结拜弟兄。素习邪教。本年二月。伊等联名呈首。旋被赵忙头亦控伊等习教。经钜野县审系诬告保释。兹闻赵忙头复赴府具控。恐受拖累。欲至口外暂避等语。此案赵延乐等在籍互控习教。果已讯明省释。何以一闻续控。即行结伴远避。该县知县于赵忙头被人以邪教重情呈首到案。曾否审讯虚实。何以两造均未治罪。赵延乐难保非实有习教情事。畏罪潜逃。不可不彻底根究。现据直隶将赵延乐等解回原籍收审。该护抚著即督饬所属。提同案内人证卷宗。认真审讯。务得确情。查有习教情弊。即行按律惩办。傥敢意存消弭。颟顸了事。将来别经发觉。惟该护抚是问。将此谕令知之。寻山东巡抚经额布奏、讯明赵延松等俱无习教情事。委系赵延谷等挟嫌诬告。例应反坐。惟赵延谷、赵延乐、业经身故。应毋庸议。余按律问拟。下部议。从之。　　

○以直隶缉获私贩纲铁出海各犯。予知县玉镔等升用有差。　　

○以剿办博窝军务出力。赏噶布伦索诺木结布等花翎。同知王槐龄等蓝翎。余升赏选补承袭有差。　　

○丁亥。谕内阁、昨据耆英检举高喀鼐前向索看户部议覆黑龙江调剂牲丁摺底。曾经将手掐给看等语。部院办理事务。各有专司。即如户部所办议覆摺件。惟应该衙门堂官互相商榷。外此不得与闻。即事已奏定。亦不应将摺底交给外人。致滋干预。耆英于高喀鼐向伊要摺底阅看。辄将摺底交给高喀鼐。殊属疏率。耆英著交部议处。　　

○又谕、前据御史赵光祖奏、山海关税务衙门遗失部颁印册。当交户部查参。并著将柜书姚姓等解交刑部审讯。兹据户部查明该监督重豫、本年曾经呈报。于二月间失去部颁牛庄口亲填簿一本。现仍未据究明情形报部。该监督既已失察于前。又未能查明于后。咎实难辞。重豫著先行交部议处。　　

○又谕、琦善奏、保举失当。据实检举一摺。已革湖南镇筸镇总兵向尊化、前在直隶河间协副将任内。经该督保举堪胜陆路总兵。该员现因驾驭无方。先行革职。该督将前此冒昧保奏之处。自行检举。琦善著交部照例议处。　　

○谕军机大臣等、本日据琦善奏、接据宣化镇、宣化府、及蔚州、西宁、怀安等州县禀报。飞蝗自山西界内。漫天蔽日而来。伤食田禾数十余顷等语。本年山西省蝻孽萌生。前已有旨将扑捕不力之大同县知县王联堂、怀仁县知县蔡汝懋、山阴县知县李恩纶、摘去顶带。勒令收捕。兹据琦善奏毗连直隶各州县。飞蝗越境。去来无定。可见山西有蝗处所。不止大同等三县。若不认真早为扑灭。尽力摉除。不特该省成灾。即邻境亦多受害。著申启贤速委大员前往。严督扑除收买。务当克期净尽。以卫民田。傥该地方官玩忽从事。再有蔓延。著即严行参处。以为玩视民瘼者戒。毋稍姑息。将此谕令知之。　　

○以镶蓝旗护军统领绵岫、为镶白旗蒙古都统。署正红旗护军统领巴清德、为镶蓝旗护军统领。内阁学士倭什讷、署正红旗护军统领。调镶红旗汉军副都统西朗阿、为镶蓝旗满洲副都统。以京营右翼总兵奎照、兼镶红旗汉军副都统。　　

○旌表守正捐躯河南汝阳县民韩帼贤妻孙氏。　　

○戊子。谕内阁、奉皇太后懿旨。彤妃著晋封为彤贵妃。贵人郭佳氏著封为佳嫔。所有应行事宜。各该衙门照例办理。　　

○己丑。上诣绮春园问皇太后安。　　

○谕内阁、前据御史况澄奏、获咎武弁卢必沅、举劾互异。部议参差。当降旨交兵部查明具奏。兹据该部查明卢必沅降调后。因拏获匪犯多名。经祁＜?土贡＞奏请鼓励。功过本不相掩。并非违例滥保。至伊子卢良弼、系由总督会同提督。因获盗劳绩。拔补外委把总。实非虑必沅所得徇私舞弊。与万荣将亲子收入本标、希图徇庇者不同。该部于此二案处分。均系照例办理。本无不协。该御史所称、父为副将。何难藉获盗之绩。为伊子升擢之阶。又卢良弼自幼出继。系事后弥缝。避重就轻等语。该御史不过悬揣空论。并不能指出实据。各部院衙门办理一切事件。全以奏摺案据为凭。摺外情节。岂容悬揣指驳。该御史所奏。应毋庸议。至所称嗣后文武官员于应行回避之缺。不行申报者。请比照科场之例。将上司属员。一并议处等语。著吏部会同兵部核议具奏。寻奏请嗣后文职官员。遇应行回避之缺。不行呈明。到任后别经发觉者。将扶同捏报之上司属员。一并议处。至应选应升人员。于过堂时不行呈明。及补行呈明、在未经到任以前。仍止将本员照例议处。武职官员。遇有应回避之缺。其捏饰假借。有意择缺者。将上司属员。一律革职。如仅止未经申报。到任后别经发觉者。将上司属员。一并降调。从之。　　

○又谕、高喀鼐以一品大员。于黑龙江历久遵办公事。辄因私意。妄托该将军更改章程。怂恿奏办。国家设官分职。内外文武衙门。各有专司。一应公事。俱不得越俎干预。高喀鼐身受殊恩。在内廷行走有年。宜何如小心谨慎。饬己奉公。乃敢私致书函。嘱托公事。□恩胆大。自取罪戾。现经御前大臣等审讯。将高喀鼐拟发军台效力赎罪。不足蔽辜。高喀鼐著改发热河充当苦差。伊子安兴阿、克升阿、俱著即行革职。一并发往热河充当苦差。以示惩儆。已革蓝翎侍卫那提顺、代高喀鼐书写信函。系听从主使。并无干预别情。惟未能阻止。亦有不合。著开复原官。仍交部照例议处。　　

