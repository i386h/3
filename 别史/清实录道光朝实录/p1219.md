<!-- { "loadSidebar": true } -->
○戊申。谕内阁、前据刘韵珂奏、请将裁缺游击吉祥、留于闽浙差委。当交兵部议奏。兹据奏称、裁缺人员。例应赴部候选。留于本省差委另补。例无明文。吉祥著仍照例赴部候补。所有该督奏请留于闽浙差遣另补之处。著不准行。　　

○己酉。谕内阁、程矞采奏、遵查暹罗接贡船只。请照成案办理一摺。暹罗国正副贡船。所载货物。向免输税。至接贡船只。并无免税之例。惟念该国恪守藩封。输忱效顺。自应格外优恤。以示怀柔。著准其仿照琉球国成案。嗣后暹罗国接载贡使京旋之正贡船一只。随带货物。免其纳税。其余副贡船只。或此外另有货船。仍著照例收纳。以昭限制。该部即遵谕行。　　

○谕军机大臣等、程矞采奏、召募屯丁分守炮台一摺。据奏圈筑沙坦。共得田一百三十九顷余亩。召募屯丁二千名。每月于屯丁一百名内。轮值二十名。在台操演。若遇有事调用。仍令悉数到台。不准调往他处。及另派别项差使。每年岁修。及操演犒赏。需银一万五千两上下。应俟呈首坦亩捐输屯费。积有成数。通盘筹画等语。以本地之民。种本地之田。用以防守要隘。即属保卫身家。寓兵于农。自系长策。此次屯工各项银两。免其造册报销。惟屯丁究系乡民。是否足资御侮。平日如何操练。临时能否得力。此外有无未尽事宜。著耆英于到粤后。会同程矞采、赖恩爵、体察情形。将现拟章程。有无应行斟酌损益之处。再行悉心妥议具奏。总须实在得力。不可循习虚文。至虎门为夷船出入门户。最关紧要。现据程矞采奏添修虎门及内河各炮台工程。将次完竣。其所请改设同知一员。是否足资稽查弹压。并著耆英等一并妥议具奏。将此各谕令知之。　　

○庚戌。以詹事府詹事罗文俊、为内阁学士。兼礼部侍郎衔。　　

○辛亥。谕军机大臣等。本日周之琦奏、广东委员吴孙炳、护送越南员弁回国。于桂平县石嘴地方被劫。此案吴孙炳护送越南员弁兵丁前赴钦州。中途被劫。并将帮同捕拏之夷兵三名致伤。究竟该夷兵船曾否被劫。及夷兵如何被拒受伤。必须彻底根究。严行惩办。若稍存含混将就之私。致被越南窃笑。是全无天良。何以为封疆大吏。著周之琦亲提已获盗犯。并咨提委员吴孙炳及船户人等、确切查明。总期水落石出。毋有不实不尽。懔之慎之。将此谕令知之。寻奏、拏获盗犯五十七名。究明越南兵船一并被劫。已将新会六、关亚恒、二犯正法。余分别问拟。前署桂平县知县袁湛业、疏防讳匿。于参革后病故。应毋庸议。下部议从之。　　

○礼部以繙译会试中额请。得旨、取中二名。驻防取中二名。　　

○壬子。上诣绮春园问皇太后安。　　

○谕内阁、现在各省驻防旗人。一体改试繙译。其已中之文举人。因未与文闱会试。遂议定不准大挑。惟念该举人别无进身之阶。未免向隅。著各该将军副都统城守尉等。于各该驻防前经中式之文举人科分在近三科以前例准大挑者。询明情愿赴挑。即由该将军等给咨送部。均令于本年九月内到京。听候钦派王大臣照例大挑。如有不愿赴挑者。仍听其便。　　

○又谕、前据刘韵珂等奏、台湾匪徒聚众谋逆。经该镇道等督兵剿捕。拏获首逆各犯大概情形。当经降旨饬令严讯究办。并著查明出力员弁具奏。本日据昌伊苏等奏剿办情形。与该督等前奏相符。此案台湾嘉义县巨匪洪协等纠众＜?监-皿豆＞旗谋逆。经该镇道等督率剿捕。接战六次。杀毙多名。捦获首逆各犯。办理尚属迅速。昌伊苏、熊一本、著交部议叙。所有在事出力员弁。著仍遵前旨查明具奏。　　

○谕军机大臣等、前据宗人府奏、据黑龙江将军咨称、缘案发遣故犯海康之女三妞。在配居住。为不识姓名人冒称伊兄接去。寻觅无踪等语。已明降谕旨。著黑龙江将军及邻省各将军都统、并直隶总督顺天府五城步军统领衙门。一体严拏务获究办。因思山东距京较近。该省从前曾有习教匪徒。此案故犯海康。即系邪教案内发遣之犯。现在伊女三妞。与不识姓名人带同尸棺仆妇人等。由配所脱逃。难保不赴山东地方。冀图藏匿。惟以女子携带仆妇扶柩在途。断难掩人耳目。著崇恩督饬所属文武员弁。严密访查。务获究办。毋使潜踪溷迹。致贻后患。将此谕令知之。寻吉林将军经额布奏、三妞已于吉林地方拏获。请解回黑龙江严加管束。下部议。寻议上。得旨、海康之女三妞著解回黑龙江交该将军严加管束。嗣后如再有逃匿情事。除该犯加等治罪外。并将该将军从重议处。　　

○以本年乡试。考试应开列试差人员于圆明园正大光明殿。　　

○癸丑。孝端文皇后忌辰。遣官祭昭陵。　　

○谕内阁、翰林院编修李汝峤、户部主事佟元、均著革职交刑部照例治罪。李汝峤前经穆彰阿、潘世恩、保举在上书房行走。今既查出怀挟。苟且不堪之至。穆彰阿、潘世恩、保举不能慎重。均著交部议处。　　

○又谕、敬＜?穆-禾攵＞奏、捐办擡枪。并请支领火药铅子等语。福州水师旗营演习水操。经该署将军捐办擡枪四十杆。交营一体演习。所用价值。著免其报部核销。至福州八旗所设擡炮。每年应需火药三千五百余斤。铅子三千四百余斤。著该督抚于八旗支取操演硝磺时。一并领取。仍俟年终造册报部核销。　　

○谕军机大臣等、梁宝常奏、派员筹办定海善后事宜。并宁波通商情形一摺。览奏均悉。定海地方现在华夷并处。据该抚奏称、已革宁绍台道鹿泽长、于该处情形熟习。著即责成鹿泽长督率定海厅同知林朝聘、就近经理。并饬现任道府于应办善后事宜。随时详晰商议。务臻妥协。该抚仍须留心察看。傥经理稍有失宜。即当据实奏明另派。至宁波海口通商。事属创始。尤当妥为抚驭。务使民夷相安。不生衅隙。并督饬该管道府加意巡防。如有偷漏等弊。即当严行惩办。将此谕令知之。　　

○以通政使司副使黄琮、为太仆寺卿。　　

○予故江南寿春镇总兵官王锡朋子举人承瀚、以六部小京官用。　　

○甲寅。谕内阁、此次殿试。著派护军统领玉明、珠勒亨、在中左中右两门、认真稽查。当日分散题纸后。所有差使人员。一并散出。除校尉人等。应代携考具。随同士子出入外。其余官员闲杂人等。一概不准擅入窥探。如有不遵法令。私进禁门者。即行指拏交刑部治罪。嗣后每遇殿试朝考。均著该部先期奏派护军统领二人。在该二门专司稽查。　　

○又谕、前因总兵葛云飞、郑国鸿、均在定海阵亡。曾经加恩优恤。并各赏给骑都尉等世职。现在该故员等子孙。应已承袭有人。著各该原籍督抚查明袭职者如已及岁。即与前经赏给文举人之葛以简、郑铦、郑锷、及赏给武举人之葛以敦等、一并给咨送部引见。毋得迟延。　　

○又谕、梁萼涵奏、河东盐引壅滞。未能依限奏销。恳恩展缓一摺。盐引奏销例有定限。本不容藉口援案。动辄展缓。上年河东盐引积压过多。准予展限奏销。本年因乏商节次告退。新商接办较迟。据该抚查明引盐未经配运者。尚有三百八九十名之多。赶办奏销。期限已迫。自系实在情形。著照所请、河东盐引准其缓至六月内奏销。以纾商力。　　

○修河南河内、武陟、孟、三县堤堰各工。从巡抚鄂顺安请也。　　

○给河南中牟、祥符、通许、陈留、杞、尉氏、淮宁、西华、沈邱、太康、扶沟、项城、阳武、鹿邑、睢、十五州县上年被水灾民三月口粮。　　

○乙卯。谕内阁、布彦泰等奏、会讯联顺达明阿互相揭参各款。分别定拟一摺。此案联顺于家人李寿私向所部回子伯克借贷银两。毫无觉察。迨事后仅令退还。并不奏请究办。实属意存消弭。联顺著即革职。发往军台效力赎罪。达明阿两次馈送联顺马匹土宜。不知远嫌。著交部严加议处。嗣后新疆各大臣惟当洁己奉公。不准与所部回子伯克交结。并不准各城馈送马匹土宜等物。傥仍滥受苞苴。不知自爱。一经发觉。朕必将馈送及收受之人重治其罪。决不宽贷。　　

○又谕、本日裕诚等进呈繙译会试照额取中满洲二卷。并声明驻防试卷多不合式。不敢率行取中等语。著裕诚等即于驻防试卷中。择其文理尚可者四卷。密封进呈候旨。　　

○丙辰。谕内阁、前据裕诚等奏、驻防试卷多不合式。不敢率行取中。当降旨令将文理尚可者四卷进呈候旨。兹据该尚书等酌选呈览。朕详加校阅。实系不能合式。惟念该举人等初次改试繙译。诵习未久。体例尚疏。若概从摈斥。未免阻其登进之心。特于四卷中酌取一卷。令与京旗试卷一体取中。此系朕格外从宽。勉强节取。嗣后各该举人必当勤加练习。以期日益精通。用副朕敦本崇实谆谆诰诫之意。傥仍狃于积习。视若具文。下科会试时仍复不能合式。必当一律摈弃。勿谓宽典可滥邀也。将此通谕知之。　　

○以大学士潘世恩、礼部尚书特登额、兵部尚书许乃普、都察院左都御史文庆、吏部右侍郎侯桐、兵部左侍郎朱嶟、工部右侍郎贾桢、内阁学士罗文俊、为殿试读卷官。　　

○以故阿巴哈纳尔扎萨克贝子伊达木扎布子桑斋萨拉特多布、袭爵。　　

○丁巳。上诣黑龙潭神祠拈香。　　

