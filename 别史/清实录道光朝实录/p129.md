<!-- { "loadSidebar": true } -->
○以广州将军孟住、为正黄旗汉军都统。泰宁镇总兵官弘善、为广州将军。户部左侍郎果齐斯欢、为泰宁镇总兵官。兼管内务府大臣。　　

○旌表守正捐躯直隶曲阳县民王随百著妻王氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之四十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。十二月。丙辰。月食。　　

○谕内阁、御前行走喀喇沁公永库尔忠年老。著加恩准其在紫禁城内骑马。永库尔忠因在御前行走。例应逐年来京。往来行走。未免劳苦。著加恩毋庸逐年来京。令其每隔二年来班来京一次。以示朕矜恤蒙古臣仆之至意。　　

○以故三等襄勇侯明亮孙三等侍卫廉庆、袭爵。赏头等侍卫。在大门上行走。　　

○调礼部左侍郎穆克登额、为户部左侍郎。转礼部右侍郎博启图、为左侍郎。调理藩院右侍郎舒英、为礼部右侍郎。以内阁学士耆英、为理藩院右侍郎。　　

○以礼部尚书汪廷珍、管国子监事。刑部左侍郎恩铭、管光禄寺事。　　

○调正白旗汉军副都统福勒洪阿、为镶白旗满洲副都统。以户部左侍郎穆克登额、兼正白旗汉军副都统。　　

○铸给甘肃固原提属盐茶营都司关防。从总督那彦成请也。　　

○予江西故九江府教授宋五仁、云南故翰林院编修施培应、开化府教授余萃文、入祀乡贤祠。从巡抚阿霖、韩克均请也。　　

○予故广东兴宁县知县尹文炽、入祀名宦祠。从总督阮元请也。　　

○以故云南镇南州阿雄关从九品土官者英文子际泰、袭职。　　

○旌表守正捐躯河南登封县民韩奋堆妻景氏。郾城县民潘楞妻苏氏。　　

○丁巳。谕内阁、琦善奏、查明书吏伪造印信、诓骗税契钱文。请令历任知县赔缴。各业户概免拟罪补税等语。所议俱是。山东历城县书吏孟占元等。经管田房税契。各业户交令代投。即与亲投无异。兹经该抚查缴。呈出假印契尾四千一百余纸。此外未经呈验者。正复不少。县书舞弊。至四十余年之久。历任知县。毫无觉察。自应责令赔缴契税。所有现在呈契业户。概免拟罪补税。以省扰累。即令该县将假印契尾。割截销毁。另用司颁契尾。黏连盖印。给还各业户收执。该抚仍张示晓谕。勒限半年。令各乡民、将假印契尾。尽行呈验。换给契尾盖印。一律免罪免税。傥逾限不缴。别经查出。仍照例治罪。统俟限满。核明契税银数。按照历任正署知县在任年月。分别责令赔缴。　　

○谕军机大臣等、前据程祖洛奏、歼毙教犯卢照常等一案。当经降旨。令杨健、将曹单等县匪党。严密缉拏。本日又据琦善奏称、曹县知县亲带兵役。将卢照常等滋事案内要犯邵大进拏获。并于该犯家内、起出废鸟枪戚刀双刀绳鞭等件。摉查并无经卷图像。违悖书籍。又续获高升、朱怀玉、耿建远三名。并据单县拏获康克义、丁存仁、赵茹卯三名。现派曹州府王廷浚、驰赴曹县、提犯根究等语。教匪卢照常等、胆敢悬旗执械。抗拒官兵。其党与断不止此数人。现据获案之邵大进等。供认入会。其夥党人数姓名住址。及如何商谋起事。邻近州县。有无潜相勾结。该犯等断无不知。且张金书在豫供称、邵大进、在河北纠有二三十人。约定十一月二十三日起事。是该犯即系逆党。纠人谋逆。此时自应严追夥匪。实力缉拏。以靖闾阎。该护抚接奉此旨。即督饬该府王廷浚、亲提各犯。彻底根究。将习教滋事人犯。逐一讯明。迅速掩捕。并知会该镇马应国、一体严缉。其籍隶豫省者。亦随时飞咨河南。令其密速查拏。务令匪徒净绝根株。不任稍留余孽。但不可过于张皇。拖累无辜。尤不可稍有松懈。致令闻风远窜。一俟究诘明确。即将各犯解豫。交程祖洛、归案审办。将此谕令知之。　　

○又直隶总督颜检奏、覆查保甲完竣。得旨、所奏均悉。近来河南山东。屡获邪匪。仍是诵习真空家乡。无生父母。可见均是癸酉年逆匪余党。直隶毗连两省。恐难免暗地勾引。余孽潜伏。若不随时认真查办。断绝根株。或致别生事端。断乎不可。卿须督饬文武。不动声色。不妄拖累。明察暗访。务使地方永臻靖谧。奸宄无潜迹之所。方为至善。勉之。　　

○以故一等男富桑阿子承明、三等男恒龄兄恒福各袭爵。　　

○署都察院左都御史陆以庄、以疾赏假。以礼部尚书汪廷珍、兼署左都御史。　　

○命福州将军萨秉阿、在紫禁城内骑马。　　

○以究获假印书吏。予山东历城县知县侯燮堂等、升补有差。并免前署历城县知县傅士奎、失察处分。　　

○免直隶隆平、宁晋、新河、三县被水村庄上年额赋之半。　　

○给直隶大城县、被水灾民口粮。并拨通仓司库银米备赈。　　

○戊午。上奉皇太后幸重华宫。进膳。　　

○御乾清门听政。　　

○谕内阁、和桂等奏、查明海运仓豆石。盘出新旧影射情弊等语。海运仓搭放豆石。现据该仓场侍郎等查明新旧实存总数。尚无亏空。惟按旧豆应放数目核算。计少放七千四百四十余石。其不应放之新豆。多放七千四百四十余石。压陈放新。情弊显然海运仓监督太仆寺员外郎同福、著解任交刑部归案质讯。花户李锐、著一并交刑部质审。仓场侍郎和桂、张映汉、失于觉察。俱著交部察议。　　

○谕总管内务府大臣、据御史佟济奏、圆明园出入贤良门外。向有太监携卖洋表等物与大小各官。其价约日带还。且卖与外官、可得善价等语。圆明园为警跸出入之地。该太监等、辄私带货物。售给内外各官。殊与体制不合。现届驻跸之期不远。著总管内务府大臣。查明禁止。以除积习。至所称太监家属、在圆明园左近、开设茶馆。招引附近旗民。饮酒聚赌。尤属大干法纪。并著严行查禁。毋致滋生事端。　　

○改甘肃西宁县丹噶尔主簿为要缺。皋兰县河桥主簿为选缺。从总督那彦成请也。　　

○改云南他郎、元江、镇沅、云、宁洱、五厅州县学正、教谕、训导、为边缺。在外拣选。从总督史致光请也。　　

○举行本年军政。盛京将军所属。卓异官五员。患病官一员。才力不及官一员。吉林将军所属。卓异官四员。年老官一员。患病官二员。有疾官一员。黑龙江将军所属。卓异官三员。年老官二员。有疾官一员。密云副都统所属。卓异官二员。察哈尔都统所属。卓异官三员。有疾官一员。江宁将军所属。卓异官三员。绥远城将军所属。年老官一员。西安将军所属。卓异官四员。乌噜木齐都统所属。卓异官三员。伊犁将军所属。卓异官一员。福州将军所属。卓异官一员。杭州将军所属。卓异官一员。荆州将军所属。卓异官三员。分别议叙处分如例。　　

○以科布多屯田丰收。予员弁议叙。赏兵丁一月盐菜银。　　

○旌表守正捐躯江苏砀山县民梁绍先妹三姐。河南舞阳县民张茁子妻李氏。　　

○缓徵江苏山阳、桃源、盐城、金坛、四县被水被旱村庄、旧欠额赋。　　

○己未。谕内阁、此案乔高氏、呈控吏部主事吴侍曾、恃官赖欠。主仆串谋。巡城御史。不为公断等情。实属可恶。主事吴侍曾、著解任。及伊家人张来、同案内应讯人证。俱交刑部秉公严讯。务成信谳。该巡视北城御史、著吏部先行查取职名。移交刑部。如讯有偏护情弊。即行严参。　　

○大学士曹振镛等奏、方略馆有应校辽金元三史。前奏请限于道光二年校竣。惟原板模糊脱落、及曹□少烂之处甚多。应另行刊板以垂久远。计缮写副本正本殿本共三分。未能刻期完竣。请再展限一年。以便缮对无讹。从之。　　

○协办大学士两江总督孙玉庭等奏、遵查泰州分司所辖、东台、河垛、丁溪、三场。近因食岸滞销。场垣闭歇。兼以本年查禁夹带认真。无从偷漏。未免灶情拮据。先于七月间督饬运司拨银发场收买。俾资接济。嗣因三场进关积盐甚多。前拨银两。不敷济买。是以八月间、有该灶丁聚集场司各署跪求之事。虽未恃众滋闹。而嗷嗷喧哗。势不能免。因再饬该司、按月发银。接济收买。灶情已极安贴。断无虞别滋事端。得旨、览奏甚慰。　　

○以二品顶带前任热河都统廉善、署兵部左侍郎。　　

○举行本年军政。京营卓异官三员。年老官一员。才力不及官一员。直隶卓异官十三员。有疾官一员。江南卓异官一员。年老官五员。有疾官一员。罢软官一员。山东卓异官三员。有疾官一员。才力不及官一员。山西卓异官六员。罢软官一员。才力不及官一员。四川卓异官八员。罢软官二员。年老官一员。有疾官二员。才力不及官二员。浮躁官一员。广东年老官二员。广西卓异官二员。罢软官二员。年老官二员。云南卓异官五员。罢软官二员。年老官三员。有疾官一员。贵州卓异官七员。罢软官二员。年老官三员。有疾官一员。分别议叙处分如例。　　

○以剿捕河南教匪。赏乡勇谢大壮等六名、八品顶带。　　

○旌表守正捐躯河南光山县民周奉仪母娄氏。　　

○浚江苏瓜洲河道。从协办大学士总督孙玉庭请也。　　

○庚申。谕内阁、上年参领那木达克等。将例应奏署佐领之事。并未具奏。即行呈禀副都统年德、另行委员署理。实属疏漏。已经休致之副都统年德参领那木达克、巴达朗贵、均著交部分别议处。兼管之将军禄成、亦属失察。著一并交部察议。　　

○又谕、户部议覆孙玉庭等、奏请豁免江苏安徽二省、民欠摊徵银两。除借欠在嘉庆二十四年以后者。仍按限分徵外。其在嘉庆二十三年以前借款。共民欠未完银、三十三万三千六百六十三两零。均在二十三年恩旨以前。核与成案相符。著加恩概行豁免。至徐州府宿州等属。自嘉庆十三年、至二十三年。河埝摊徵。共借银五十七万二千余两。该督等只奏报四十二万八千余两。自系节年俱有已徵之款。未据奏报。著该督等饬查各原案年月银数分晰造册报明该部核实题销。其凤阳府属。摊徵项下银数。总散不符。著一并查明。报部核办。　　

