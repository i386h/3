<!-- { "loadSidebar": true } -->
○命工部尚书朱士彦、左侍郎常文、敬勘盛京应修工程。　　

○以吏部尚书潘世恩、署工部尚书。　　

○戊子。谕内阁、壁昌奏、新设巴尔楚克后路绿营防兵、量为分拨驻劄一摺。巴尔楚克新设防兵三千名。现已陆续来防。该处城堡兵房、甫经兴办。非一时所能竣事。该参赞查明、请将先到之乌噜木齐等处官兵一千名、酌留巴尔楚克驻劄。其后起续到防兵二千名、酌拨喀什噶尔一千名。叶尔羌一千名。暂行分驻。所需口粮。即由各该城粮饷局就近供支。以归简易。俱著照所拟办理。至该处附近之毛拉巴什赛克三一带荒地。地高水低。必须设法疏通渠道。著即饬该处总兵唐俸、在彼驻劄。将该处招民屯田各事宜、妥为经理。以专责成。　　

○谕军机大臣等、据吴邦庆奏、查明黄沁厅拦黄堰一道。共长四千六十一丈。向系民筑民修。归武陟县摊徵还款。嗣经奏准归厅经管。历年工段。逐渐加增。岁修繁重。前河臣张井等会勘筹商。于道光五六年奏准、逐年放淤。以冀化险为平。自七年放淤以后。至十一年。五年之内。镶修动用银数。较前此实多节省。今似仍可照办。惟现据询明、并测量外河滩面高于内地。迥非六年情形可比。一经启放。恐致制动大溜。且必侵及沁河堤工。是将来之守沁河堤、仍无异此时之修拦黄堰、而该堰自归厅以后、若议仍归民守、恐力有不支。请嗣后官修一千五百四十四丈之外。再有新生埽工。仍照旧章、由县督办。按地摊徵等语。黄河形势。迁徙靡常。虽无一劳永逸之策。总在随时体察情形。酌盈剂虚。于工程民田、两有裨益。勿致虚糜修费。致放淤一事。在从前诚不为无益。此时尤宜加倍慎重。其应否将新生埽工照例摊徵之处。著吴邦庆、与抚臣杨国桢、详细会商。是否可行。悉心妥议具奏。其如何划分段落、帮培堰工、及防守各事宜。著责成吴邦庆、妥为经理。务须于工程树艺、两得其宜。是为至要。将此谕知吴邦庆、并谕杨国桢知之。　　

○又谕、前降旨酌拨长芦闲款银五万两、每年赏给八旗建盖空地房屋。嗣经工部奏改作为修理劳房之用。何以总未如数解齐。此项银两、现在另有拨用之处。必须按年如数动拨。克期解到。固不可稍有蒂欠。尤不可任意迟延。该盐政接奉谕旨、迅即确切查明。每年定于何月拨解。何时解到。断不致短额逾限、以应拨用。据实覆奏。俟奏到时再降谕旨。将此传谕知之。　　

○缓徵福建澎湖厅被风灾民旧欠杂款银。　　

○己丑。谕内阁、阿勒清阿奏、已革候选训导燕怀琳之子燕攀桂、呈请为伊父赎罪等语。燕怀琳身为职官。并不在籍安分候选。辄替人添改呈词、说事过钱。所得杖徒、并无可原情节。著不准其赎罪。　　

○又谕、奎照等奏、查有河间府吴桥县廪生季景畿禀称、同县举人方熙、有顶冒阜城县监生刘姓入场情弊。头二场皆与伊堂弟季芳甸同号。嘱勿声张等语。季景畿、季芳甸、著交刑部讯问确情、据实具奏。其在逃之方熙等、著步军统领衙门顺天府五城一体密速查拏务获。归案审讯。寻奏、方熙顶替。已据方伯勋、徐最亭、指证确凿。与季景畿等供俱吻合。得旨、举人方熙、监生刘兆庆、俱著斥革。季景畿等著解交直隶总督。转发各该处原籍取保候质。并饬属严拏方熙刘兆庆到案。就近提讯明确。按例惩办。　　

○给山西朔州被水灾民一月口粮、并房屋修费。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。八月。庚寅。旌表守正捐躯河南汝阳县民李花妻黄氏。　　

○辛卯。上诣绮春园问皇太后安。　　

○谕内阁、卢坤等奏、查明失察逆猺滋事之文武各员。请交部议处一摺。此次逆猺赵金陇、潜蓄异谋。聚众滋事。经官兵奋勇剿捕。即时扑灭。前经降旨、令该督等确查、有无起衅别情、据实参奏。兹据查明各该管官尚无激变情事。惟该逆猺于道光十年冬间起意谋逆。逾年举事。各该地方官、若能随时查拏惩办。消患未萌。何至酿成巨案。动烦兵力。该员等失察之咎。实无可辞。所有失察此案之文武各员、著自道光十年冬间起、至十一年十二月该逆猺滋事之日止。除已故之江华县锦田巡检谢一柱无庸议外。湖南衡永郴桂道高翔麟、永州府降调知府李铭绅、永州府理猺同知王立名、前署江华县试用知县谢大来、代理江华县事道州州判陈家乐、现署知县事即用知县林先梁、代理巡检试用未入流瞿曾轼、接署巡检试用从九品凭思浚、前护永州镇沅州协副将马天保、降调总兵鲍友智、左营游击王俊、署游击候补都司降补守备成喜、江华县锦田汛左哨千总龙利见、俱著交部分别议处。国家驭官之法。赏以酬功。罚以惩过。本属并行不悖。如该督等所称功过足以相抵。则不消官吏、皆得藉事邀功。以为卸罪地步。所奏殊属非是。卢坤等请将道员高翔麟等防剿出力恳免议处之处。著不准行。至该省自道光十年冬月以后。历任督抚藩臬、于所属地方、毫无觉察。所司何事。著一并查取职名具奏。交部分别议处。　　

○又谕、陶澍等奏、请补授要缺参将等语。江南六安营参将、本系部推之缺。惟念缉捕巡防、均关紧要。著照所请、准其以赵承德补授。该部知道。　　

○谕军机大臣等、卢坤等奏、拏获广西被剿逃窜首夥猺匪。飞咨粤省委员押解要证来楚质实办理。并查办投诚就抚猺众各情形一摺。所办均属妥协。前据祁＜?土贡＞奏称、广西贺县地方、有土猺滋事。即时扑灭。并认明歼毙首匪盘均华尸身等情。兹复据卢坤等奏、盘均华被粤西官兵打败。窜至江华县属竹排界山岭。经派往督防之护永州镇祥福、带领弁兵。督同乡勇猺目。并广西富贺营兵丁杨再得、将盘均华及其妻女一并拏获。又获随同潜逃之郑富才、赵明堂父子。当即亲提各犯。隔别研讯。盘均华自认在广西起意聚众谋反。欲来湖南图为猺王。其所供自苍梧至贺县纠约人数、及起事过渡、经官兵追捕剿杀多人各情。与广西原奏情形、大概相同。惟伊由马金凹逃出后。即窜入楚界被获。并无在半山寮房煮饭被杀之事。伊左右手指常带玉石夹银戒指四个。被拏时经彼地猺人取去等语。提讯郑富才赵明堂等、亦佥称盘均华并未在广西被杀。案关首逆要犯、两省供情。死生互异。不可不确切根究。卢坤现已咨提广西指认匪尸要证。俟解到时、即饬讯真确。并亲加覆审。断不准含混迁就。以昭信谳。其被胁逃难猺民。有被盘均华焚烧房屋、副胁随行。经官兵剿散、逃至湖南就抚者。有闻贼至逃来邻境避难者。而降猺内之陈有金、黄元富、祝得安、赵金星、赵成容等。于该首逆逃至竹排冲交界山岩内。即告知猺目赵德玉等、转禀营县拏获。尚属能明顺逆。情可矜原。俱著照该督等所奏办理。其原籍江华赴粤西佃种山地之难猺一百二十三名。愿归本籍。亦著照该督等所议、妥为安置。罗思举既仍回锦田。著督率各卡隘官兵、严密防堵。勿任粤东排猺一名阑入。毋稍疏懈。又另片奏、盘均华供出昭平县天洪山有赵陇成、赵漋起、纠约多人。欲于八九月自行起事一节。已谕令祁＜?土贡＞等加意防范矣。将此由四百里谕令知之。　　

○又谕、祁＜?土贡＞等奏、摉捕贺县零匪。及梨头山猺人就抚各情形一摺。览奏均悉。祁＜?土贡＞等摉捕零匪。就现获各犯讯出梨头山猺人经盘均华邀同滋事。后来未见出山。旋据署贺县知县吴扶曾禀报、梨头山猺人黄得安等十二名。出山自行投首。并将防兽乌枪七十余杆呈缴。该署县饬令开具户口清册。投出猺人一百二户。七百八十五名口。又据昭平县知县黄崇禄、署苍梧县知县姚开翔等禀报、该处猺人闻信投出。经昭平县编具清册。共计投出猺人五十六户四百四十五名口。苍梧县投出猺人三十二户。查明名数造册。经祁＜?土贡＞等饬各该县将本山猺人编列门牌。其被胁难猺二十五名口。押回本冲安置。内有逼胁不从、被盘均华焚毁房屋之家。量给修费抚恤。办理俱属妥协。著祁＜?土贡＞等仍饬各该县、赴所属各猺冲逐户晓谕。俾令各安生业。苏兆熊现已回广西提督本任。前赴南乡扎营督办。此时连山大兵云集。正防堵吃紧之时。所有广东滋事逆猺、经我兵剿杀。恐不免纷纷四窜。务将各隘口严密防堵。勿使一名窜入。此为至要。此次摉捕零匪。人数众多。未便全行提省。亦未便日久稽诛。现在多容安已回臬司本任。著该臬司前往贺县、会同左江道戚宗彝、将历次摉获各匪严切根究。分别妥办。仍将紧要夥犯、解省讯究。并饬查在逃要犯。咨会邻省、饬属一体严拏务获究办。毋任一名漏纲。又另片奏、委员带同熟识盘均华猺人、前赴湖南识认等语。所有该抚等应得处分。俟卢坤等定案时。再降谕旨。又本日据卢坤奏、鞫犯盘均华、据供昭平县小地名天洪山。有猺人赵陇成、赵漋起、伊曾寄信邀其帮助。赵陇成等回信。已纠有多人。八九月间自行起事。不肯相帮等语。盘均华既有此供。亟宜密为防范。著祁＜?土贡＞苏兆熊。遴派干员。不动声色。密速掩捕。以靖地方。勿令再生事端。日久滋蔓。将此由四百里谕知祁＜?土贡＞、并谕苏兆熊知之。　　

