<!-- { "loadSidebar": true } -->
○乙酉。谕内阁、军机大臣会同刑部议奏、奉天省旗民事件。请仍照旧章。悉归州县审理一摺。所议是。国家设官分职。各有专司。奉天省所属州县。自乾隆四十四年。经刑部议定。凡遇旗民词讼事件。悉归州县审理。迄今四十余年。毫无窒碍。原以州县管理词讼。是其专责。其如该将军所奏、单旗事件。即令旗员办理。旗员于刑名例案。非所素习。强使听讼。必难保其明允。设武职人员任性妄为。其弊尤不可言。至谓旗员一切处分。与州县一体查参。若无专司。旗人易于玩视。京城五营与各省绿营武职。均与司坊州县官一例开参。岂能令武职各员。俱赴文职衙门共理词讼。该将军所奏、尤为非理。所有奉天州县旗民事件。著仍照定例。悉归州县自行审理。旗员不得干预。惟该州县于寻常人犯。并不移知旗员。率行查拏刑讯。殊干例禁。著奉天府尹饬知各州县。除紧要重案。仍照旧例准其自行查拏外。其余寻常案犯。均知会旗员拏解。如仍前率拏。交该将军指名参处。以符定制。　　

○又谕、王引之奏、请颁发康济录捕蝗十宜。交地方官仿照施行一摺。本年顺天府属、及直隶天津、并山东近河近海地方。间有蝻孽萌生。现已饬令赶紧扑捕。惟是捕蝗一事。先应禁止扰累。若地方官按亩派夫。胥吏复藉端索费。践踏禾苗。则蝗孽未除。而小民已先受其害。康济录内所载捕蝗十宜。设厂收买。以钱米易蝗。立法最为简易。著将康济录各发去一部。交该府尹及该督抚分饬所属。迅速筹办。务使闾阎不扰。将蝗蝻摉除净尽。以保禾稼而康田功。　　

○谕军机大臣等、前据秀堃奏、布噶尔伯克色依特额密尔爱达尔、致信阿奇木伯克额依默尔。因伊于嘉庆二十一年。遣使进贡方物。并未奉到赏件谕帖。当令秀堃确查。兹据武隆阿等奏称、该夷使密尔里木进贡时。经松福贡楚克扎布筵宴。对众颁给赏缎八匹遣回。该夷使并未起程。经阿奇木伯克呈报松福等准其暂住。密尔里木因从前外夷入贡。均经奏明得有重赏。此次心疑赏轻。且六月进贡。七月遣回。北京路远。恐系未经入奏。不肯即回。在喀什噶尔逗留一年等语。乾隆年间。霍罕伯克初次入贡。具奏后、由内赏给物件甚多。嗣后屡次入贡。直至嘉庆十四年。均有成案可循。此次布噶尔伯克入贡。该参赞等自应援引成案。奏明请旨办理。贡楚克扎布何以不查旧案。即行私拟赏件。率将夷使遣回。迨夷使逗留不去。又不据实具奏。任其迁延十阅月。是诚何心。著将办理此事前后情节。据实明白回奏。毋得支饰。自蹈重愆。将此谕令知之。　　

○又谕、布噶尔伯克初通中国。自应查照成案。奏明办理。松福等既草率入奏。私拟赏件。遣回夷使。迨该夷使密尔里木心生猜疑。在素纳前禀请查办。又与松福授意伯克等、凑给元宝四十个。饬谕遣回。将就了事。办理实属错谬。现已降旨饬查。惟是松福等初次不查旧例。祇系办理错误。迨密尔里木呈禀明。何以复商同素纳授意伯克、凑给多金。劝令出境。所有谕帖信稿。又不令钤印存案。其中恐另有情弊。著武隆阿再行访查。务得确情。据实具奏。不可代为隐饰。将此谕令知之。　　

○又谕、布噶尔遣使入贡时。不查照成案奏明办理。此系松福贡楚克扎布之咎。迨素纳接任后。即应据实参奏。何以攒凑多金。劝令出境。以回护前此办理之误。此事现已据武隆阿等逐层查讯明确。著素纳即将办理缘由。据实明白回奏。毋得再有隐饰。致蹈重咎。将此谕令知之。　　

○定捐复准驳条例。吏部奏、一、降革人员。内官自翰詹科道以上。外官自藩臬以上。仍照例不准捐复原官外。其余内外各官。一切失防失察。凡属因公获咎。呈请捐复者。准予核办。一、废员迎銮祝嘏。奉旨赏给职衔。呈请捐复原官者。准予核办。一、外官因公被议。奉旨送部引见。仍照部议降革。呈请捐复原官者。准予核办。一、科道因公降革。呈请改捐部属。编检因公降革。呈请改捐中书者。准予核办。一、捐复原官。业经奏驳。呈请降捐改捐。及由科目出身呈请捐教者。准予核办。一、奉特旨革职、及特旨加级纪录不准抵销之员。不敢捐复原官。呈请降捐改捐者。准予核办。一、除实犯赃私奸伪等款。呈请捐复。仍即议驳外。其过误犯罪。连累致罪。情节尚轻者。准予核办。一、奸赃不法。事涉营私者。不准捐复。一、京察大计劾参各官、及随时以阘茸懈弛等罪劾参者。不准捐复。一、曾拟死罪。已经赎免者。不准捐复。一、革职永不叙用者。不准捐复。一、承问故入人罪、及失入斩绞而囚已决者。不准捐复。一、降调后已经补官者。不准捐复。一、废员蒙恩录用者。不准捐复。一、外官降革送部引见。奉旨改用京职、及指明以何官降补者。不准捐复。一、近京五百里内疏防盗案。特参革职者。不准捐复。一、失察邪教酿成滋事重案。系例不准抵者。不准捐复。一、内外降级留任革职留任人员。有情愿捐复者。俱令随时呈明户部。移咨吏部核覆。凡系例无展参之案。准其逐案报捐。俟收捐知照到部。将原议处分附入汇题查销。一、外省奏请捐复人员。声明就近在藩库交纳者。得旨后、该督抚即给咨该员先行赴部引见。如奉旨准其捐复。由部给发执照。以该员回省之日起。限三个月内照数上库。如逾限不交。即不准其捐复。至该员引见时。系奉旨仍发原省者。交银后即准其留省候补。无庸再行赴部。系奉旨照例用者。交银后或奏留该省。或给咨赴选。由该督抚自行酌办。从之。　　

○命叶尔羌帮办大臣庆通、来京。赏候补四品京堂敦良、头等侍卫。为叶尔羌帮办大臣。　　

○改铸河南睢宁通判关防。宁陵主簿条记。从署河道总督张文浩请也。　　

○丙戌。谕内阁、方受畴奏、直隶宝直局缺铸卯钱。请免补铸一摺。直隶宝直局鼓铸卯钱。自嘉庆十七年以后。叠有缺铸。因节次停炉。不能赶符原限。著照所请、将十七年七卯并一尾卯。及十八年至二十五年卯额钱文。俱免其补铸。其现在领运嘉庆二十一二两年铜斤。即作道光元二两年正铸之用。以归核实。该部知道。　　

○赏因病解任镇国公永誉、半俸。　　

○以故广西太平府属佶伦土知州冯廷琚子镳、罗阳土知县黄云汉子楫、各袭职。　　

○赈河南叶县被水灾民。并给冲塌房屋修费。　　

○丁亥。上诣皇太后宫问安。　　

○谕军机大臣等、前据呢玛善等会奏、汉民典买夷地。定以初二三限。令夷人收赎。如逾期不赎。将原地断归汉民执业。兹据御史张圣愉奏、原议固属持平。但汉民重利盘剥夷民。折准田地。夷民穷苦。设不能依限取赎。夷地竟成汉业。必又积怨成仇。请将不能依限取赎之地亩。或割半均分。或给还十分之三。仍严禁嗣后汉典夷地。如违加等治罪等语。汉人夷人。同系编氓。此次田土构衅。惩创之后。总当秉公定议。使之两得其平。著交史致光、韩克均、详查核办。如该御史所奏、事属可行。即酌议章程。奏明饬遵。如有窒碍难行之处。亦不可迁就其说。务使汉夷俱各心服。不启争端。方为久安之策。又该御史另片所奏、云南迤西之永昌。界连缅甸。迤南之开化广南等处。界连交阯。均有流民盘剥局赌情事。并著该督抚实力稽查。防患未然。以期永靖边圉。该御史原奏摺片。俱著发交阅看。将此谕令知之。　　

○顺天府府尹申启贤奏、查勘武清县被蝗村庄。及辰午二时摉捕。夜间用火烧扑情形。得旨、办理甚属得宜。仍当勉力而行。勿留余孽。第一闾阎禾稼。不可有所骚扰。其慎之。　　

○以故镶蓝旗不入八分辅国公伊丰额子西朗阿、袭爵。　　

○改铸河南汝宁府经历、儒学教授印信。从巡抚姚祖同请也。　　

○戊子。调盛京刑部侍郎承光、为刑部右侍郎。刑部右侍郎海龄、为盛京刑部侍郎。　　

○以散秩大臣瑞龄、为正白旗蒙古副都统。　　

○己丑。以册谥孝穆皇后。前期遣官告祭太庙。奉先殿。　　

○四川总督蒋攸铦奏、酉阳直隶州士民呈请捐建考棚。下部议行。　　

○新调盛京刑部侍郎海龄、以亲老命留京候补。以都察院左副都御史同麟、为盛京刑部侍郎。　　

○以盛京工部侍郎龄椿、兼管奉天府府尹事。　　

○旌表守正捐躯直隶静海县民王悦孙女妞姐。　　

○庚寅。上御太和门。命郑亲王乌尔恭阿、为正使。顺承郡王伦柱、为副使。恭赍册宝、诣孝穆皇后暂安园寝。册谥孝穆皇后。册文曰。朕惟宫闱赞治。储祥徵文定之初。＜??闲＞策扬辉。配极溯坤元之始。抚宸枢而绍统。追念仪型。稽典礼以崇封。式隆位号。皇后钮祜禄氏簪缨望族。图史遗规。秉性冲和。持躬端谨。入龙楼而作俪。度协圭璋。调凤管以相成。音谐琴瑟。洁脩奉膳。柔嘉而益励恭勤。昧旦瞻星。戒警而弥彰静好。早从潜邸。迪彝训于翚衣。夙入内朝。佐同功于茧馆。属以琼蕤掩彩。蕙质韬芬。时纡轸于中怀。每怆思于令德。忆昔藩封肇锡。曾邀金册之光。即今宝祚初膺。宜表璇宫之范。孝原爱敬。洵为百行称先。穆本肃雍。允合二南化始。周书之推恪慎。无忝所生。尔雅之媲休嘉。有秩斯祜。兹以册宝、追封为孝穆皇后。于戏。悼含章之未曜。弥怀辅相于兰闱。示继序其不忘。用著芳馨于椒殿。典常聿备。灵爽惟钦。　　

○谕内阁、王鼎等奏、审拟生员许守宗控告浮收。自缢身死一摺。此案堂邑县生员许守宗控告浮收。因其子许哲得钱贿和。气忿自缢。现据成书等审明承审官并无抑勒消弭情弊。除许哲业经病故外。余俱著照所拟完结。失察书吏之署堂邑县知县程应庚、堂邑县知县汪春熙、均著交部议处。承审之调任藩司岳龄安、前任臬司童槐、署济南府知府戴嘉谷、未能究出实情。著一并交部议处。　　

○又谕、松箖奏、查勘科尔沁扎萨克王公争控山界。审明定拟一摺。此案色旺多尔济、将扎萨克图郡王之地。妄行控占。又将黑龙江布特哈围场。绘入图内。作为己界。现俱查明更正。著饬知该盟长等随时察勘。令蒙古各守界址。不许妄行侵占。以杜争端。色旺多尔济、贪鄙无厌。著交理藩院严加议处。前任副盟长郭尔罗斯公固噜扎布、于该王公清查界址。含混绘图。不行详查。率行呈报。著交理藩院议处。扎萨克图郡王敏珠尔多尔济、将该旗游牧之地。擅借与色旺多尔济。盟长土谢图亲王诺尔布林沁、于呈报地图。并未详查。随同列衔报部。均有不合。著交理藩院分别察议。　　

