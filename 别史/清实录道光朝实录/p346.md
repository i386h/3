<!-- { "loadSidebar": true } -->
○辛卯。谕内阁、前经降旨令裕丰仓将五成半一成半麦石。发交五城粜卖。其空壳麦皮。并交五城拉运出仓。兹据巡城给事中富兆等奏、本月十四日。五城领运成色麦石。行至东便门内。突有戴蓝顶帽人。口称宗室。率领多人。抢去麦车七辆。并据查仓御史王云岫奏、情节相符。辇毂之下。竟有此等棍徒。白昼抢劫官物。藐法已极。必应严行惩办。以儆凶顽。著步军统领衙门会同五城、迅速查拏。获犯具奏。毋任一名漏网。　　

○又谕、嵩孚等奏、请将失察伪造关防文领之武职各员弁免议一摺。所奏非是。湖南河溪等营差书王恍暹等、私雕关防。冒领银两硝磺。事阅十余年之久。各营正署员弁。未能先事觉察。均有应得之咎。若因历年已久。人数较多。概予免议。则失察之员。俱得置身事外。何以昭惩戒而剔弊端。自应照例分别办理。所有此案应议武职。著嵩孚、康绍镛、据实查明各营员弁。在任年分。历时久暂。及该营书等冒领次数。分晰具奏。俟奏到时再降谕旨。　　

○旌表守正捐躯山东郓城县民李孟起妻王氏。　　

○壬辰。直隶总督那彦成奏、所属续得雨泽。麦秋可望。得旨、京城至今未沾雨泽。春麦已无可望。若再不雨。大田如何播种。朕盼望之余。更深忧惧。奈何奈何。　　

○乌什办事大臣那彦宝奏、乌什西南一带。直通喀什噶尔、叶尔羌等处。为大军后路。西北一带。俱系布噜特游牧。该部落等赋性凶顽。习尚抢掠。自张格尔滋事以来。从逆背叛者多。均须加意防范。臣于二月初九日。亲往卡伦查阅。并先期知会提督齐慎、约至巴什雅哈玛卡伦会晤。商定于西南要隘适中地方。齐慎带领甘州兵弁二千余员名防堵。其偏南柳树泉一带。游击武光琳带领西宁兵六百名堵御。西北一带。地方辽阔。多贵带领乌噜木齐兵五百名。并伊犁、察哈尔兵三百名驻劄。就近弹压布噜特。其余山路小径隘口。亦酌量分布卡伦。多设侦探。并拨兵守护城垣仓库。惟乌什地方较小。仓贮粮石面斤。合计留防后路官兵四千四百余员名。每日支放需粮十四五万斤之多。仅敷两月之用。臣已饬令陆续采买。妥为筹备。报闻。　　

○赏贝勒绵志长子二品顶带奕絪、花翎。　　

○癸巳。上诣安佑宫行礼。　　

○诣绮春园问皇太后安。　　

○谕内阁、本日正白旗蒙古将庆祥长子文煇、带领引见。庆祥在喀什噶尔参赞大臣任内。已逾半载。并未将逆裔探访明确。以致勾结煽乱。办理虽未妥协。惟念贼匪围攻喀什噶尔。庆祥婴城固守。将及七十日。杀死贼匪万数千人。迨该逆穵通地道进城。复能率兵巷战。因道远援兵不至。力竭自尽。实堪怜悯。文煇前已降旨承袭一等公兼一云骑尉。著加恩赏给散秩大臣。在乾清门侍卫上行走。其次子文焜、年尚幼穉。俟年届十六岁时。著该旗带领引见。　　

○又谕、宗室明瑛、著革去顶带。交刑部会同宗人府。提集孟立儿、及看街兵五喜等。严行审讯。未获之车户傅五、傅六、及学习拳棒随同滋事之那五、全格、王七、王八、宴大、来四、并不识姓名多人。仍著步军统领衙门、五城、一体严拏速获。送刑部彻底根究。所有该城查获成色麦一百六十九石。著仓场侍郎确实核对。是否与原估成色相符。奏明办理。　　

○旌表守正被戕陕西宝鸡县民高进财妻傅氏。　　

○甲午。谕内阁、前据琦善等奏、筹办淮南鹾务事宜各条。当交户部核议。兹据逐款查明。所请先销旧引以清界限一节。两淮引课。自道光四年奏准展限之后。迄今两载有余。旧引仍前壅滞。兹复请展限报销。将丙戌以后奏限全行推缓。所奏断不可行。至乙酉纲应完正课。仅三十八万八千余两。若令商人先销乙酉纲以前残引。转将正课积压。亦属有名无实。著该盐政仍将丙戌引课。赶紧催完。务于本年六月奏销。无许延宕。又该督等请将己丑等五纲、应完提引等本解部银三百万两。自丁亥纲起。分作四纲归缴。丙戌等三纲应完赔课解款银三百九十余万两。自辛卯纲起。分作三纲归缴。是竟藉商捐为名。将现年应报丙戌一纲带款停缓不交。殊非实力办公之道。此外内外帑本银三百四十余万两。前准仍留通纲生息。兹复请提还运库。为各商随时借领之需。此项甫经追完。旋复借给。徒滋轇轕。尤属难行。著该督等将各纲应行归缴银两。仍照清查案内奏定年限。以次徵完。不得率议更张。致滋弊混。再两淮自嘉庆十年奏准每引加盐十斤。节经该盐政奏请展限。上年议定截至丁亥纲为断。兹该督等复以商力消乏。场价骤增。请于前加十斤之外。再加十斤。自为商力拮据起见。著准其新旧共加盐二十斤。俾资贴补。自戊子纲起。扣足三年。即行停止。以示限制。至清厘岸店积弊。著查照此次议定章程。即饬运司盐道、慎选殷商。分别甄汰。无许影混滋弊。如抗玩不遵。从严惩治。又另片奏、请将楚西加价银两。俟商人到岸销售后。始行缴库收解。售盐迟速不齐。交价必迁延不定。那移侵蚀。势所不免。该督等应仍遵照旧定章程。无论楚西江皖等省。概令于赴司请引时。即将加价完交司库。由运司三月造报一次。听候拨用。无许迟延。两淮盐务日敝。朕念商力疲乏。停止每年玉贡折价银五十万两。复将商捐未解银五百余万两。全行豁免。其节年各项欠交银数。几及四千万两。准令分年带完。近又准复整轮旧规。不得取巧跌售。各商渥被恩施。自应力图报称。该督等惟当加意整饬。设法督销。以期日有起色。国家经费有常。不得为调剂目前之计。屡请加恩也。　　

○又谕、福绵奏、地震压毙人口。委勘查办一摺。山西省平陆县地方。本年二月二十六日地震。该县盘南三十三村庄。共塌窰房五十五间。压毙男妇大小八十四名口。此外间有被压受伤之人。实堪悯恻。著福绵即饬委员会同该州县。迅速确切查勘。加意安抚。其掩埋压毙人口。修理房间。并受伤人口。酌给医药。露处贫民。搭棚栖止。俱著照例妥速办理。务令实惠及民。该抚现赴省南查阅营伍。即就近妥为督办。如查有应行抚恤之处。著再行据实奏闻。候朕施恩。勿致一夫失所。　　

○命病痊前任福建按察使舒灵阿、以四品京堂候补。　　

○以湖南辰沅永靖道所属凤凰、永绥、乾州、晃州、古丈坪、五厅距省较远。命嗣后遣军流徒人犯。归本道就近审勘。限期处分。如臬司例。从巡抚康绍镛请也。　　

○乙未。谕军机大臣等、京师及畿辅地方。自入春以来。雨未沾足。殊切殷盼。本日据那彦成奏、通州等九十州县。自三月初九等日。各得雨一二三四寸不等。祇系笼统开报。此内惟天津地方。于三月十二日得雨四寸。已据阿扬阿等奏报。其通州等州县。何处得雨若干。并未据该督分晰具奏。现闻大名一带。风日乾燥。麦苗就萎。若再得雨不能沾足。大田播种失时。农民其何以堪。著那彦成确查实在情形。据实具奏。勿任州县稍有讳饰。将此谕令知之。　　

○闽浙总督孙尔准来京陛见。以前办台湾彰化匪徒滋事。迅速蒇功。善后事宜。筹画周妥。赏蟒袍缎匹。其子荫生候补光禄寺署正慧翼、以主事即用。　　

○丙申。上诣绮春园问皇太后安。　　

○谕内阁、长龄等奏、官兵进剿。大获胜仗。现督兵抄击贼巢一摺。览奏嘉悦之至。逆裔张格尔、因大兵进剿。派其贼目。纠结贼匪。声言五万人。在洋阿尔巴特地方。迎拒官兵。并派贼数千。于大兵扎营后。乘夜前来潜袭。我兵枪炮齐发。贼始窜逸。长龄等督率将领官兵。于次日星驰进发。贼匪排列沙冈。抵死抗拒。官兵分路扑杀。勇气百倍。贼众溃败披靡。纷纷逃窜。长龄督兵由中路追杀。杨遇春、武隆阿、跟追窜贼三十余里。统计杀贼万余名。生捦活贼三千二百余名。夺获军械马匹牛羊无算。该将军等勋勤懋著。忠勇可嘉。长龄著晋加太子太保。并赏给御用喜字玉搬指一个。黄辫珊瑚豆大荷包一对。小荷包四个。杨遇春、武隆阿、著赏给白玉翎管各一个。黄辫珊瑚豆大荷包各一对。小荷包各二个。仍俱著交部从优议叙。此次在事将领官弁兵丁。亦俱奋勇出力。除俟该将军等查明具奏。再行加恩外。并发去玉搬指十个。玉柄牙柄小刀各二十把。洋磁鼻烟壶十个。玛瑙鼻烟壶十个。著分赏出力将弁。其出力兵丁。并著该将军等于前次发去银牌内。酌量分别给赏。　　

○又谕、废员黄步堂、前由军台期满释回。应缴台费银两。自行呈明赴部投缴。迨经兵部催追。复以无力完缴。在原籍呈请邀免。实属取巧。著山西巡抚、将该废员应缴台费银一千六百两零。勒限监追。如限满不缴。即行按律治罪。嗣后军台都统、务须遵照定例。不得以该废员自行措办赴部投缴。率行具奏。　　

○谕军机大臣等、本日据长龄等奏、官兵进剿。途次大获胜仗。现督兵抄击。檄谕黑帽回子、及布噜特情形。已明降谕旨奖励矣。此次大兵甫经接仗。即得痛加歼戮。实足以振军威而作士气。该将军等当乘势抄击。迅速围攻。以期捦渠埽穴。想此时已经得手。捷奏在途。据奏贼供入卡布噜特俱已走散。安集延亦祇賸千余人。凡从逆抗拒者。自无难悉数歼捦。第恐逆酋无所依恃。不敢为负嵎之计。遽思窜逸卡外。苟延残喘。是功隳垂成。徒劳师旅。该将军等当无不豫筹及此。现在黑帽回子。自愿效顺。已令纠约族类。作为内应。如能缚献首逆。自当照格封赏。助逆之布噜特等。既已震慑兵威散去。亦当乘机招致。宣示恩威。庶可资其并力捦献渠魁。成功迅速也。将此由六百里加紧谕令知之。　　

○贷甘肃平番、宁夏、二县并东乐县丞所属、上年歉收贫民两月口粮。　　

○丁酉。命再于黑龙潭。觉生寺。设坛祈雨。上诣黑龙潭神祠拈香。命皇长子奕纬、诣觉生寺拈香。惇亲王绵恺。瑞亲王绵忻。庆郡王绵慜、分诣凝和庙。宣仁庙。昭显庙。拈香。　　

