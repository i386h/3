<!-- { "loadSidebar": true } -->
○谕军机大臣等、富呢扬阿等奏、西路官兵捕逐番贼。连获胜仗情形一摺。西宁野番。窜至青海地面。分股肆扰。经该督前赴西宁。会同法丰阿、相机筹办。并派提督周悦胜等、带兵剿办。副将庆和等、于距红沟口三里许之大岔山地方。追击贼匪。歼毙七十余人。复侦探另股贼匪。分兵驰往夹攻。枪毙二十余人。夺获鸟枪马匹。现在该督酌带官兵。移驻察汉托洛亥防所。遥作声援。俾各提镇带兵前进。后路不至空虚。所办甚好。其甘凉肃等处扼要口隘。著一律严密防范。如有贼番窜至。立即防堵截缉毋稍疏虞。又另片奏、蒙古盟长、及番子百户等、挑补蒙古兵番兵随同进剿。该蒙古等深明大义。踊跃急公。自当准其随营效力。惟卡外地险路遥。我兵不值穷追深入。务使该贼番畏惧兵威。不敢再至近边滋扰。并可酌量撤兵。即蒙古番兵。亦可随时裁撤。办理方为妥善。又另片奏、代理永安营游击隆盛友。将零股番贼三十余人歼毙净尽。著准其量予奖励。阿里克番目多锐。带兵迎击。首先杀贼著加恩赏给六品顶带。并赏戴蓝翎。所有此次进剿出力各员弁。著该督等于事竣后。择其尤为出力者。酌保数员。候朕施恩毋许冒滥。将此谕令知之。　　

○署漕运总督李湘棻奏、审讯私雕关防之漕房经书刘肇兴、供系该犯故堂叔刘慎斋雕刻。计冒领银八百七十五两。与同夥撒德明。章致和。分用除刘慎斋身故无庸议外。刘肇兴、拟斩监候秋后处决。章致和、拟杖流。撒德明、在逃未获札缉另结。下部议从之。　　

○以江西钱价过贱。命宝昌局减炉鼓铸。从巡抚吴文镕请也。　　

○予故都察院左都御史奎照、祭葬。　　

○丙戌。谕内阁、载铨等奏、续行查出署查库御史各员。按在任年月日期。分别罚赔等语。所有单开历任署查库御史十九员。除业经革职外。著仍交吏部查明现有官职。及因事故回旗回籍人员。均著革职。分别罚赔。已故者照数减半。并著查明各该故员。子孙有无出仕。及现任何官。开单具奏。　　

○又谕、载铨等奏、筹画经费一摺。并片奏各项酌减章程等语。俱著照所议办理。惟马银一项。每年除出青减放外。约需马乾银四十四万余两。该王大臣等请暂减一半充补兵饷。著八旗都统各营。及领马乾饷银各衙门详查妥议具奏。至外省情形不同。并著户兵二部。分别省分。会议章程奏明办理。　　

○以杭州乍浦驻防军政年逾六十官十七员精力未衰。命留任。　　

○丁亥。上诣黑龙潭神祠拈香。　　

○谕军机大臣等、禧恩奏、酌拟巡洋会哨章程一摺。览奏均悉。巡船会哨。必得三省联为一气。方能周密。既据该将军妥议章程。酌加缜密。以期慎重。著照所议。准其将水师营额设战船十只内。每年派拨六只。每船派兵丁水手六十名。分为三路。派官三员。带领巡洋。南至山东交界之隍城岛以北地方。赴山东登州镇衙门呈验照票。东至岫岩大孤山。与朝鲜交界处所。由岫岩城守尉查验照票。西至锦州洋面。与直隶交界之天桥厂。赴锦州副都统衙门呈验照票。以杜弊混。其直隶通永镇哨船。巡至天桥厂。亦著赴锦州副都统衙门呈验印照。其山东哨船。巡至隍城岛以北地方。即由水师营协领查验照票。并著该将军分咨直隶总督。山东巡抚。以归画一。该副都统等各将每年验过船只。造册报明该将军衙门查核。至船只除应行修造外。不敷派拨。暂雇商船。配搭出洋。并改期三月出哨。九月归次之处。均著照议办理。该将军仍会同各副都统严密稽查。明定赏罚。以示劝惩。该会哨官兵等。果能认真巡缉。于一年之内。捕获盗匪三起。官则遇缺升转。兵亦记名拔补。傥敢畏避风涛。潜匿逗留。贻误会哨。立予严参惩办。俾知儆畏。庶几巡查周密。不致日久视为具文。将此谕令知之。　　

○戊子。谕内阁、载铨等奏、续行查出查库御史各员。按在任日期。分别罚赔等语。所有单开历任查库御史四员。著吏部查明。现有官职。及因事故回旗回籍人员。均著革职。分别罚赔。已故者照数减半。并著查明该故员子孙。有无出仕。及现任何官。开单具奏。　　

○又谕、梁萼涵奏、请将擅自出省禀揭藩司之试用未入流。革职严审一摺山西试用未入流谭葸。于回省禀到时。并不缴照。旋请给假。经该藩司批饬不准。系属照例办理。乃该员辄敢不候批示。擅自出省。又于不准之案。请扣离省日期。经该司批驳后。复敢以意揣妄批等词混行禀讦。实属任性妄为。谭葸著先行革职。该抚即提同经书人等、严讯有无招摇撞骗。及该员有无捏病规避情事。按律惩办。以庸官常。寻奏、讯明经书等并无招摇撞骗。谭葸亦无捏病规避情事。业经革职。应毋庸议。下部知之。　　

○谕军机大臣等、都察院奏、浙江民人张梦鳌、以汤溪县知县贪纵殄民等词来京具控。已明降谕旨交刘韵珂亲提严讯矣。此案该民人所控汤溪县李知县、于伊家被积匪张幅幅等聚众抢去钱谷。控县反遭管押。该县听从库书祝春芳等、门丁刘四、金二、唆使勒令贿送洋钱一千圆。致伊嫁亦被抄抢。并敢轮奸。该县又与县役刘顺之妻通奸。该役肆抢。徇庇不究。控经上司发审。仅令赔钱了事等情。案关职官贪淫不法。必须彻底根究。著刘韵珂提同人证严讯。如果有前项情弊。即著严行参办。不准稍有不实不尽。以儆官衺而除积蠹。傥稍有徇纵。将就了事。别经发觉。惟刘韵珂是问。将此谕令知之。寻奏、查讯汤溪县知县李玉典、并无贪淫情事。张梦鳌因前欠张幅幅钱被控。李玉典审讯未结。挟嫌诬告。应加等发极边充军。下部议。从之。　　

○又谕、都察院奏、河南民人李得元、以捻匪强抢捕役庇纵等词来京具控。已明降谕旨交鄂顺安亲提审讯矣。此案该民人控称捻匪刘大山、王兴等、夥众抢劫。挟嫌寻杀。差役王帼运、尤应中、与武生王占敖等。受贿纵延。保释卖放等情。如果属实。是捻匪扰害闾阎。差役贿纵抢犯。该地方官有心徇庇。并不认真查办。似此昏庸废弛之员。不可不严行参劾。著鄂顺安查明息县知县系属何员。据实具奏。并将受贿故纵之差役。查拏审办。所有案内捻匪。仍著饬属严拏。不准一名漏网。傥办理稍有不实不尽。致被害民人来京呈诉。惟该署抚是问将此谕令知之。寻奏、讯明刘大山并非捻匪。惟挟嫌抢殴。纠众至十人以上。应照律问拟斩决。先经在监病故。余犯按律分别定拟。知县瞿琪、署知县余锦淮、先已获犯多名解省。旋将刘大山等缉获。差役王帼运等、亦无受贿纵延情事。应无庸议。下部议。从之。　　

○以甘肃按察使王兆琛、为四川布政使。　　

○己丑。谕内阁、御史福珠隆阿奏、旗营虚报校射。违例废操。请饬部议处一摺。八旗操演兵丁。该都统等必应按期亲往阅视。庶技艺可臻纯熟。岂容稍有旷误。今据该御史奏称、正蓝旗汉军。于四月初四初八十三等日。三次箭期。皆未出操且敢虚报校射印文。有心捏饰。实属废弛。著兵部查取该旗应议职名。分别议处。嗣后各旗营务当遵照定例。按期亲往阅看。如都统副都统别有差使。不能兼顾即著转饬该正副参领。认真校阅。经此次训谕之后。如遇校射之期。仍有托故不往。致有废操捏报等情。除该都统等从严惩处外。其查旗御史一并惩处不贷。将此通谕八旗营知之。　　

○以两淮盐运使杨以增、为甘肃按察使。　　

○庚寅。孝端文皇后忌辰。遣官祭昭陵。　　

○谕内阁、刘韵珂奏、拏获藉灾滋事匪犯、审明定拟一摺。浙江桐乡县知县姚恩书。于县境被淹。并未一律勘办。致吴庭发等藉词滋闹。实属玩视民瘼。著即革职。以示惩儆。余著刑部议奏。寻议吴庭发应如该抚所奏。照刁民假地方公事出头聚逞凶殴官例。斩决枭示。业已病故。应割取首级。饬发犯事地方。悬竿示众。以昭炯戒余均如该抚所议办理。从之。　　

○谕军机大臣等、有人奏、归安县收漕酿案。由于前后任知县办理不善一摺。据奏造病归安县知县徐起渭、于报灾各区。轻重等差。勘详不实。又定价卖灾。以致灾民不服。接任知县赵汝和、先与乡民约定。完纳条银。再给灾单。及至完后爽约不给。以致灾民滋闹。经该抚饬令各区缚献要犯。藩司卞士云。亲往弹压。始就安帖等语。此案前据刘韵珂奏、将赵汝和撤任。委员接署。因各粮户抗违如故。奏请暂行停徵。当经谕知该抚。饬令藩司粮道访查确实。是否粮户与官为难。抑系该县办理不善。秉公惩办。毋稍讳饰。兹复有人奏、徐起渭、赵汝和、种种办理不善。以致激变。著刘韵珂确切访查。如所奏属实。即著严行参办。不得以业经告病撤任。稍存姑息。至该县收漕章程。并著妥为酌定。务期日久无弊。免致再滋事端。原摺著钞给阅看。将此谕令知之。　　

○以詹事府少詹事李菡、为光禄寺卿。仍留安徽学政任。　　

○修浙江仁和、海宁、二州县海塘。从巡抚刘韵珂请也。　　

○辛卯。上奉皇太后幸同乐园。进膳。　　

○谕军机大臣等、桂良等奏、南甸土目纠匪滋扰一摺。据奏腾越厅属南甸土司之弟刀承绪、因抢收田谷毙命脱逃。乘间裹胁野夷。焚掠村寨。戕害弁兵。经提督汪道诚。派兵协同剿办。旋据该镇道府等禀报。各路弁兵勇练。攻破贼巢。先后拏获匪犯二十八名。歼毙不计其数。复于二月十一日。攻破猛唻贼寨。生捦七人。歼毙烧毙五十余人。余贼悉遁。现在附近山箐。并无贼匪伏匿等语。览奏均悉。该督现已起程前往。著即会同提督。商酌机宜。赶紧督拏。务须迅速蒇事。勿留余孽。首犯刀承绪。现据探明逃往干岸土司相近蛮允夷寨。著即悬赏购拏。期于必获。毋任稽诛。并将起衅根由。确切查明。毋稍讳饰。龙川江巡检马伟堂、督练上屋放火焚烧。著查明出力实迹。秉公保奏候朕施恩。此等匪徒纠胁至千余人。断非一朝夕所能猝集。该地方文武员弁。果能及早觉察。立即查拏惩究。何至酿成事端。腾越同知吴均。署南甸都司事守备杨济川。于刀承绪等犯罪脱逃。不能缉获究办。又不随时防范。实属玩忽。著先行摘去顶带。勒令率同土司兵练实力捦拏。傥日久不能获犯。及查有办理不善。禀报不实之处。另行严参究办。将此谕令知之。　　

