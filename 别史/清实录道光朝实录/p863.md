<!-- { "loadSidebar": true } -->
○又谕、给事中许球奏、请实力稽查保甲一摺。弭盗诘奸。保甲实为良法。京师市廛云连。居民稠杂。奸匪最易潜藏。向来编次门牌。设立循环号簿。附近圆明园一带。复派令拣发司坊官分驻查察。立法本极周密。乃行之日久。奉行故事。视为具文。不可不严加整顿。著步军统领衙门顺天府五城各按地界。挨户周查。务将牌内填注姓名之人。核对年貌。不得含混了事。其客店寓所。仍照旧例。按月点卯。酌量分定日期。俾得逐一查照循环号簿。详细诘问。毋许容留来历不明之人。所有内外城偏僻庵观寺院。查有面生可疑者。严加盘诘。乡庄村镇。由顺天府派委妥员。五城派委拣发司坊官。各按界址。勒限逐一清查。其附近圆明园一带村庄。责成分驻司坊认真查察。并著该城御史前往抽查。总期不扰不漏。俾奸匪无托足之区。庶地方益臻安谧。经此次饬谕之后。勿视为申明旧例之举。仍前玩泄。不能实力奉行。则责有攸归。一经破露。必照溺职例从重惩处。决不宽贷。　　

○谕军机大臣等、有人奏、安徽来安县知县周之锦、贪劣不职各款。著色卜星额督同程楙采、秉公据实查明。如该员实有扰害善良之事。即行严参惩办。毋稍徇隐。再该县雁塘公田。自应认真经理。以清弊源。棚民开种山地。最易藏奸。亦应驱除。严行封禁。著色卜星额妥议具奏。原摺著钞给阅看。将此谕知色卜星额、并传谕程楙采知之。寻奏、查该县雁塘等项四处公田。本系民捐民管。立法颇为周备。未便轻议更张。至棚民七百余户。并无藏奸不法情弊。若遽行驱除。诚恐失业人众。另滋事端。应请查照徽州府属棚民之例。以十年为率。遣令回籍。现在未满年限各棚民。与置有田产各户。一体按户编排。注明佃种棚居年分。按十户设立牌长。十牌设立棚长。合一山设立棚头。责令稽查。并饬该管知州抽查。以昭核实。知县周之锦、讯无婪赃骫法重情。惟办事颟顸。致招物议。应即革职。以肃官方。下部议。从之。　　

○除江苏丹徒县水冲沙压地八顷六十四亩有奇额赋。　　

○己酉。上诣绮春园问皇太后安。　　

○谕军机大臣等、有人奏、广东省连山厅同知姚东之、挟案吓勒多赃。办理地方。未能允协等语。该同知姚东之办理普宁一案。如果有吓勒多赃。办理不善之处。自应严行惩办。著耆英、朱士彦、迅即查明据实参奏办理。毋得稍事徇隐。致有不实不尽。又另片奏、番禺县役杨超、包庇赌馆。窝宿倡妓。畜养贼匪各等语。如果属实。尤为大干法纪。著一并严查究办。原摺片俱著钞给阅看。将此谕令知之。　　

○命右春坊右中允丁善庆、提督广西学政。　　

○庚戌。谕内阁、前据御史翔凤奏、各省案件。上司未经亲提。请旨严定处分。当令军机大臣会同该部议奏。兹据查明历控案件。上司不行亲提者。作何处分。例内已有明文。本年三月间。复经吏部奏明酌增条例。更为周备。嗣后各省督抚于民间上控之案。惟当振刷精神。尽心庶狱。一切事关重大。案涉疑难。应行亲提者。立予亲提。秉公审断。不得率委属员。致小民冤抑莫伸。纷纷来京控诉。傥敢仍前玩泄。一经查出。定将该督抚等照例议处。其藩臬道府等官。于接收呈词后。有无转委发审等弊。著该督抚等严行查察。统于结案时。将曾否亲提之处。据实声明。听候部议。所有该御史请严定处分之处。著无庸议。　　

○又谕、祥康等奏、双城堡京旗拆毁官房。请将失察之该管各官。分别议处一摺。双城堡移驻京旗。予以地亩房间。以裕生计。兹据祥康等查明、该京旗将原房拆改至一百九十四所之多。实属不安本分。该管各官。果能实力稽查。随时禁诫。自可惩一儆百。不致纷纷效尤。乃前任副都统张仲敬等既经查出。并不认真办理。辄行捐廉修补。草草完结。以致该京旗罔识顾畏。习为故常。将来调剂京旗一事。必致有名无实。所有失察之历任该管各官。著查取职名。交部分别议处。嗣后该京旗如再有拆毁房间者。著照该署将军等所议、分别枷责。游屯示众。以示惩儆。该管各员。如能随时查出报明。免其议处。傥有隐饰。即交部议处。仍责令赔修。并著责成双城堡协领。每季周查一次。具报阿勒楚喀副都统衙门。统于年终加结具报该将军衙门。派员查勘。以昭核实。至现在查报之拆毁房间。所需工料价银。著即由备存撙节项下动给。赶紧修补完竣。俾各京旗得资栖止。该衙门知道。　　

○以翰林院侍讲博迪苏、充日讲起居注官。　　

○湖南绥靖镇总兵官李约文、年老休致。以福建福州城守营副将明海、为绥靖镇总兵官。　　

○辛亥。谕内阁、庄亲王奕＜?土八买＞、因口角细故。喝令包衣人讷海等、将宗室奕岳捆殴掌责。迨宗室绵评等赴府理论。辄复轻听护卫德胜口禀。并不确查虚实。率行具控。实属不知恪守礼法。经宗人府等拟以革去王爵。原系照例办理。惟念奕卖与奕岳虽系近族兄弟。久不往来。犯时不知。一闻奕岳称系宗室。即令雇工人富通、将其释放。尚无挟嫌藉端寻殴情事。庄亲王奕＜?土八买＞、著加恩改为罚亲王俸十年。并裁去头等护卫二名。二等护卫二名。以示薄惩。绵评闻伊子奕岳被殴。并不赴官陈诉。辄于深夜赴王府嚷闹。并殴伤护卫德胜等三人。亦有不合。姑念绵评系奕＜?土八买＞族叔。且讯无率众持械情事。著从宽照例折罚钱粮。免其责打。头等护卫德胜、于被殴后。妄以身受刀伤。随口混禀。以致奕＜?土八买＞误听伊言。具呈控诉实属谬妄。德胜著即革职。　　

○旌表守正捐躯广东封川县民梁杰覆妾韦氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百八十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。八月。壬子朔。　　

○癸丑。遣官祭文昌帝君庙。　　

○谕内阁、前据给事中朱逵吉奏、川省佐杂擅受民词。差役唆讼勒索。当降旨交汤金钊等查明惩办。兹据奏称、四川广元县民人黄大贵、因赌博被控。该县典史董秉义接受呈词。致差役诈赃酿命。该县知县春明、已有失察之咎。嗣经尸亲受财私和。又复率准拦验。实属溺职。春明著即革职。董秉义擅受滥差。致酿人命。著即革职。该管各上司。于此等命案。漫无觉察。现经汤金钊等饬查。复有三台县等州县。佐杂擅受被控三案之多。可见该省积弊相沿。未能尽除。所有失察之总督藩臬及该管各上司。均著查取职名。交部照例议处。各省佐杂人员。官职较小。流品不一。例不准擅受民词。致开藉案讹诈之渐。其所设差役。例有定额。不准挂名滥充。原以防见事生风。藉端勒索。今四川一省如此。恐他省亦所不免。著各直省督抚通饬所属地方官。凡有词讼。概不准批发佐杂衙门审讯佐杂微员。亦不准私行擅受。傥有前项弊端。由该管道府认真查察。有犯必惩。从严参办。至州县及佐贰等官。于额设差役外。如有滥设挂名差役。即行查明裁汰。免滋扰累。经此次谆谕之后。傥再有佐杂擅受、差役索诈各案。一经查出。或有人参奏。定将该省督抚藩臬各上司一并严惩。决不宽贷。　　

○又谕、前据御史黄仲容奏、广东潮桥盐务。请饬令潮州府知府协同运同办理。经户部议以事无专属。易启推诿之渐。当降旨令邓廷桢等体察情形。妥议章程具奏。兹据该督等奏称、查明潮商拆引。向由运同给发水程。该商照运到埠。即将水程投缴地方官查验。及至销竣。地方官将程截角。送赴运同覆核。定例极为详备。现在该处盐务。自上年彻底筹办以后。已能将十三年分滞销积引。依限奏销。并无迟误。自不必另议更张。致滋弊窦。所有潮桥盐务。著仍照定制办理。该御史所奏。著毋庸议。　　

○以光禄寺卿元禄、为太常寺卿。　　

○以捐修浙江丽水县城垣。予知县蒋士麒等议叙有差。　　

○甲寅。上诣绮春园问皇太后安。　　

○乙卯。上诣大高殿行礼。　　

○还宫。　　

○改铸四川成都城守营游击关防。从总督鄂山请也。　　

○以捐修江苏奉贤县文庙、并建立义学。予知县杨本初等议叙有差。　　

○以祭社稷坛。自是日始。斋戒三日。　　

○丙辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭云广济普泽龙王之神。　　

○遣官祭圆明园惠济祠。河神庙。　　

○谕军机大臣等、御史朱成烈奏、直隶奸民。有教匪窃匪赌匪三种。上年直隶查拏教匪。闻各州县差役。有得贿故纵者。有诈索不遂坐以习教者。教匪各有头目。各有私册。头目既得。即可追究私册。按名查拏。此等匪徒。散在州县村庄。或十数户、或数十户不等必有头目为之主谋。居民断无不知。不难向公正绅耆。密探大略。窃匪则沧州向有窝巢。今闻各处俱有窝藏包庇之家。窃衣物者。质诸典库。事主寻觅。给予当票。令其自赎。窃牛马者。系在窝家。令其持价往赎。乡民惮于禀官。不得不饮恨相就。地方官即留心缉捕。奈窝家贿通捕役。先期报信。此拏彼匿。其窝巢往往在两州县接壤之处。赌匪则窝赌之家。贿通官役。以掩州县之耳目遇有查拏。令其暂避。各州县四季皆有会厂。此辈贿通吏目典史城守。以及书役人等。或搭芦棚。或租寓所。谓之明赌。有绅衿富户之局。有乡民之局有棍徒之局。有仆隶下贱之局等语。无业贫民。习为游惰。其流为赌博习教及窃贼者。均足为闾阎之害。不可不严行查办。著直隶总督、顺天府府尹等严饬所属地方官。破除积习。认真稽查。如有各项匪徒。立即严密访查。按名拏究。傥胥役人等有得规庇纵情弊。务当从严究办。断不准意存徇庇。致匪徒闻风远扬。以戢邪慝而安良善。将此各谕令知之。　　

○以驻藏大臣正黄旗蒙古副都统庆禄、为贵州布政使。太仆寺卿关圣保、为驻藏大臣。兼正黄旗蒙古副都统。　　

