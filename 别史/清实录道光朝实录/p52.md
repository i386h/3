<!-- { "loadSidebar": true } -->
○谕内阁、本日皇太后启銮。行次二老庄二分中伙处。因道途泥淖难行。当奉懿旨。即日回銮。暂驻卢沟桥龙王庙。于明日进城还宫。顷据晋昌、阿克当阿、派侍卫博克顺、前来具奏。著御前大臣等、即派护军统领一员、带领官兵前往敬谨翊卫。并著传知方受畴、徐锟、速派文武员弁、协同巡察。以昭严肃。　　

○先是上以雨旸难定。能否如期谒陵。未可豫料。命将祭文由驿发往。届期无论瑞亲王、或奕亨、恭代行礼。均著原派之内阁学士色克精额恭读。至是又谕、本年七月二十五日。皇考仁宗睿皇帝初周年大祭。前定于二十日启銮。恭诣昌陵行礼。自十八日夜间。大雨如注。连宵达旦。朕冒雨起程。行至西安门。因前途桥梁冲损。暂行还宫。改于二十二日启銮。本日途次复值大雨。朕冲泥跋涉。行次黄新庄。皇太后安舆不能前进。已自中途回銮。据御前大臣、军机大臣、合词吁恳暂行旋跸。朕未允所请。复令御前侍卫安福、乾清门侍卫容照、并总督方受畴、查看前途道路。据称良乡以南。积水汪洋数十里。泥淖陷深。人马不能驻足。若俟积水消退。已不能如期尽礼。赛冲阿等复具摺谆恳。朕洒泪忍痛。勉从所请。于二十四日还京。派瑞亲王前诣昌陵。恭代行礼。此朕万不得已之苦衷。谅荷皇考在天昭鉴也。　　

○又谕、邱树棠奏、续获逆伦重犯。查明办理一摺。已革清江县知县黄骏、于地方逆伦重案。迭次未经查出。废弛已极。著即发往军台效力赎罪。不准援免。署临江府事吴城镇同知陈煦、署清江县事候补知县徐迪惠、到任未久。先后查出逆伦重案数起。办事尚为认真。俱著交部议叙。　　

○谕军机大臣等、据姚祖同奏、本年六月十三日。汶水陡长一丈五寸。将戴村石坝迤北堤埝漫缺六十余丈。草工刷塌三十余丈。正在购料抢护间。七月初三日。汶水又长七尺五寸。致将裹头刷塌。并塌去迤北民埝数十丈。计汶水旁洩共有三处。恐于济运有碍。请于正河之旁。旧河形内抽沟一道。导水济运。并兼顾湖潴等语。汶水旁溢。运河来源渐微。目下正值漕船回空南下。必须赶紧导引。以资接济。著严烺即督饬运河道妥为料理。至汶流旁洩既多。恐湖潴收纳有限。来年重运北来。不敷开放。尤不可不豫为筹画。该署河督务将各处缺口迅速堵合。以裕湖潴。不可稍有延误。将此谕令知之。　　

○以恭谒昌陵。行周年大祭礼。免经过之宛平、良乡、涿、房山、涞水、易、六州县次年额赋十分之三。　　

○是日。驻跸黄新庄行宫。翼日如之。　　

○辛未。谕内阁、朕于二十四日回銮。接驾之王公文武大臣官员。俱著在西安门内。无庸至阜成门外。　　

○又谕、此次跸路经行地方。桥梁道路。因值两次大雨。山水涨发。未能疏治整齐。人力固属难施。但自二老庄至黄新庄一带。本系春间新开之路。地势最为低洼。该督等并不虑及秋间大雨时行。豫筹改道。以致积潦在途。泥淖太甚。实属办理不善。方受畴、阿霖、俱著交部议处。　　

○又谕、此次随从官员兵丁等、虽祇行走一日。惟冒雨冲泥。殊形劳瘁。所有领过路费银两。俱著加恩免其回缴。以示体恤。　　

○以内阁学士李宗昉、监临顺天乡试。　　

○以内阁学士杜堮、为兵部右侍郎。　　

○以吏部尚书松筠、兼正黄旗汉军都统。　　

○命伊犁领队大臣阿兰保、回京。以镶白旗汉军副都统乐善、为伊犁领队大臣。　　

○予故正黄旗汉军都统本智、祭葬如例。　　

○以当差奋勉。赏直隶绿营都司管继祥等八员、兵八十名、银二百两。　　

○赏看守黄新庄行宫弁兵、半月钱粮。　　

○壬申。上回銮。诣卢沟桥龙王庙拈香。　　

○还宫。　　

○诣皇太后宫问安。　　

○癸酉。仁宗睿皇帝初周年忌辰。上诣奉先殿。寿皇殿。行礼。　　

○诣皇太后宫问安。　　

○谕内阁、史致光奏、首逆傅添贵就捦。照例办理一摺。傅添贵、系首先过江肆扰大姚之犯。永北大姚两处。早经肃清。惟该犯潜匿稽诛。此次经派缉之千总赵鹏等、在龙潭山顶摉获。该犯逞凶拒捕。被马兵张连仲、用矛戳伤。滚崖就捦。移时身死。经该督委员查验确查。锉尸枭示。缉捕甚为认真。千总赵鹏、已加恩以守备即升。马兵张连仲、著以外委即行拔补。以示奖励。　　

○甲戌。谕内阁、朕闻京城内外。时疫传染。贫民不能自备药剂。多有仓猝病毙者。其或无力买棺敛埋。情殊可悯。著步军统领衙门、顺天府、五城、慎选良方。修和药饵。分局施散。广为救治。再掩骼埋胔。王政所存。并著设局散给棺槥。勿使暴露。俟疫气全消之日停止。分别报销。用示朕救灾恤民至意。　　

○又谕、魏元煜奏、筹拨省仓。及歉收缓缺兵匠各米一摺。江宁省仓。额放旗营官兵。并织造机匠等米。除将徵存米石抵放。并余賸南粮抵补外。尚不敷米一千八百一十八石零。著照所请、准其于附近省仓之江宁、扬州、通州、三属常平仓谷项下均匀动碾。赶紧运解济放。其淮安府属之山阳县。嘉庆二十五年被水歉收未完熟田民欠兵米四百一十石零。并准于该县常平仓谷项下借拨照数动碾。俱俟各属徵下灾缓兵米。仍归还仓谷原款。该部知道。　　

○又谕、布噶尔伯克色依特额密尔爱达尔、于嘉庆二十一年间、遣使呈献方物。该夷人向风归化。初通中国。虽未呈请入觐。总应查照乾隆年间霍罕伯克初次来归之例。奏明颁给赏件。其时松福在任。并不查照成案办理。率与贡楚克扎布拟赏给缎八匹。发文遣回。迨该夷使以赏件轻微。疑未具奏。在喀什噶尔逗留数月。曾于素纳前禀请查办。松福又商同素纳、授意伯克额依默尔等、量为资助。饬令回牧。不将前后情节据实具奏。此事始终办理错谬。松福之咎甚重。著交部严加议处。贡楚克扎布、随同错误于前。素纳、含糊迁就于后。俱著交部议处。　　

○命翰林院编修朱阶吉、提督广东学政。　　

○乙亥。谕内阁、昨因京城内外时疫传染。降旨著步军统领衙门、顺天府、五城、分设药局棺局。亟为拯恤。第恐各衙门委员、不能尽心经理。仍属有名无实。著都察院堂官、于五城地方、拣派满汉御史各一员、分司查察。其京城内外设局之处。该堂官不时自行察访。务使认真拯济。多所全活。傥查有怠玩从事。奉行不力者。即行据实参奏。　　

○又谕、琦善奏、查明已革知府谢天樛、前向钱臻具禀。恳求开复。未即批示缘由一摺。谢天樛、前于嘉庆二十三年在武定府任内。延案拖毙人命。经和舜武参奏、钦奉特旨革职。留于东省缉拏祝现等六逆。迄今未获一名。其所获寻常命盗案犯。皆系会同地方官协拏。无功足录。乃不知愧奋。始而在巡抚衙门具禀。希图奏请开复。继则遣人赴都察院呈诉。妄思邀恩录用。实属谬妄。本应按律治罪。姑念伊前在指挥任内。曾有缉获逆犯微劳。业经革职。即留缉亦属无用。著即押令回籍。若再不知安分。定当严惩不贷。　　

○缓徵陕西鄜、大荔、朝邑、三州县被水村庄本年额赋。　　

○上以祭社稷坛。自是日始。斋戒三日。　　

○丙子。谕军机大臣等、据御史朱为弼奏、江西、浙江、福建、连界之封禁山。从前永行封禁。乾隆年间赵殿最、陈宏谋、两次请开。经三省勘明。旋寝其事。近有无藉之徒。盘踞山内。伐木作炭。建盖棚座。垦种地亩。每年虽有总兵巡查之例。止于山外巡历一遍。咨报兵部。实属具文。请令三省督抚会筹设法驱逐等语。封禁山、界连闽浙江西三省。国初剿平土寇后。永行封禁。自应严密巡查。不准奸民藏匿。今如该御史所奏。无藉之徒。私入山中伐木盖棚垦地。是徒有封禁之名。实为藏奸之薮。且恐有要犯巨奸窜匿其中。尤当严密稽查。著各该督抚会筹妥议。密查禁山之内。是否果有流民在内潜匿居住。人数约有若干。如人数无多。或派委妥员前往晓谕驱逐。若人数过众。则当妥筹良法。相机办理。不可操之过急。激成事端。亦不可因循讳饰。但为目前苟安之计。更不计及久远。以致贻患将来也。朱为弼摺。著钞寄阅看。将此各谕令知之。　　

○湖南巡抚左辅奏、遵旨通饬所属、将七折徵收各弊。严行禁止。如有阳奉阴违。即分别参办。再会筹办运良法。务期循名核实。去加赋之名。除浮收之弊。得旨、所奏甚是。但须实力行之。　　

○以齐齐哈尔协领伦图善、为盛京副都统。　　

○铸给直隶大名镇总兵官、及所属印信关防。从总督方受畴请也。　　

○丁丑。蠲缓奉天新民、宁远、二厅州水旱歉收地方上年额赋豆石。并节年带徵银米。　　




大清宣宗效天符运立中体正至文圣武智勇仁慈俭勤孝敏成皇帝实录卷之二十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。八月。戊寅朔。祭大社。大稷。上亲诣行礼。　　

○诣皇太后宫问安。　　

○谕军机大臣等、庆惠等奏、选派喇嘛讽经一摺。前经有旨。令每年七月二十五日。遴选喇嘛、在澹泊敬诚殿诵经一日。兹该堪布喇嘛、带领达喇嘛、及散众喇嘛等、届期虔诚讽诵。著庆惠等、即动支芳园居银五十两。分赏该喇嘛等祗领。嗣后每年讽经后。即照此为例。如数给赏。将此谕知庆惠、并传谕嵩年、延隆知之。　　

○己卯。遣官祭文昌帝君庙。　　

○命庄亲王绵课、为宗人府宗令。　　

○以候补侍郎海龄、为刑部右侍郎。　　

○以礼部尚书文孚、兼正黄旗领侍卫内大臣。大学士托津、兼正白旗满洲都统。吏部尚书松筠、兼镶黄旗蒙古都统。塔尔巴哈台参赞大臣百顺、为正黄旗汉军都统。　　

○命贝勒奕绍、管钦天监事。　　

○协办大学士吴璥、以病乞假回籍。允之。　　

○命贝勒绵誉、带领侍卫十员。往奠故肃亲王永锡茶酒。赏银五千两治丧。予祭葬。谥曰恭。　　

○以时疫流行。命发广储司银二千五百两。分给五城。为制备药料棺槥之用。　　
