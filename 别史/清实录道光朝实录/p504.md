<!-- { "loadSidebar": true } -->
○修直隶河间县陈家门堤。从总督那彦成请也。　　

○蠲缓直隶磁、邯郸、成安、三州县地震灾民本年下忙地粮有差。　　

○是月。纂辑平定回疆、剿捦逆裔方略成。御制序曰。西域自皇祖戡定以还。土宇昄章。久归声教。逆回张格尔。以逋亡余孽。肇衅窥边。殆非一日。潜入卡伦。叠行纠煽。厥辜自速。既窜复来。成捦行阵之间。生致阙廷之下。由始事以迄成功。亦既于告成太学碑文。备胪本末矣。兹廷臣纂辑方略成书。以弁首之词为请。乃援笔而序之曰。方、道也。略、法也。出谋发虑。决策制胜。明炳于几先。智周乎万里。而总不离乎道法。乃足以彰声讨而殄丑虏也。张逆游魂残喘。偷息荒陬。逞其谲谋。俶扰边圉。固天道所不容。王法所不宥。临轩命将。绝域行师。宵旴筹几。发踪指授。挞伐伸乎遐裔。谋谟运于庙堂。忧勤惕励。易敢稍释。敬体钦崇天道之心。以行抱法处势之事。戎臣效命。劲旅同仇。狡兔脱而旋即投罗。狂兕奔而终于触阱。驰槛车以俘获。正藳街之刑章。视前代檄谕捦献。招致受降。相去远甚。此中消息。实有阴为之驱。而默为之相者。朕仰承昊佑。寅绍前模。惟以守道执法为兢兢。是役之蒇。国宪彰。人心快。而道法显著于寰区。是编之垂。赏罚信。逆顺明。而道法丕昭于奕禩。从前皇祖平定准噶尔方略。成于庚寅之岁。迄今甲子一周。而是编适成。缵武绥边。后先符合。尤有不可思议者。岂徒摩崖劖石。远耀边陲。沃雪浇萤。全操胜算而已哉。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百七十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。六月。丁亥朔。谕内阁、本年春间。朕面谕那彦成、委员带同熟谙堪舆之人。相度山势。业经履勘数处。嗣又派同禧恩等会商核定。惟现在天气炎热。大雨时行。且田间禾苗遍地。查看难周。著缓至秋间再行详勘。那彦成总督任内事务繁多。若专驻差次。会同筹商。转恐有误公事。秋间著不必前往。所派委员。自屠之申以下。俱著即行撤回。将来再往查勘时。著派敬徵、会同禧恩、耆英、专司其事。勿得稍存观望。用副委任。　　

○戊子。上御勤政殿听政。　　

○谕内阁、给事中吴式敏奏、各省督抚等查办假照。请于到谕旨后刊刻誊黄宣示一摺。前因各省查办假照。恐多牵累。降旨令该督抚府尹等、追溯至嘉庆二十一年为止。详辨部文直伪。核实查办。原不必调验该捐生执照。兹该给事中以各省州县。并无册籍可稽。茫然莫辨。势必将真照亦并调验。猾吏奸胥。及不肖州县。或藉此勒索刁难。在所不免。著各该督抚府尹等务当遵照前旨。详辨部文真伪。将漏取身家清白册结字样者。送部核办。毋庸查验捐照。以免扰累。并将奉到谕旨。刊刻誊黄。遍行晓谕。俾众咸知。勿任官吏藉端滋弊。　　

○又谕、宗室图克坦、以永远圈禁之犯。辄敢屡次私出高墙。并以财行求。冀图释放。种种任意妄为。实属怙恶不悛。藐法已极。图克坦著改发吉林。交该将军严行锁铐。永远圈禁。如再滋生事端。即行从重惩办。　　

○以关帝后裔锦岐、袭五经博士。　　

○以陕甘学政右春坊右赞善周之桢、为司经局洗马。来京供职。命翰林院修撰戴兰芬、提督陕甘学政。　　

○旌表守正被戕江苏丹阳县民吉如松妻郦氏。　　

○缓徵河南汲、新乡、辉、获嘉、浚、五县被水村庄新旧额赋。　　

○己丑。上诣绮春园问皇太后安。　　

○谕内阁。两江总督兼辖江西。该省相距遥远。文武属官。未能接见。恐有鞭长莫及之势。各省巡抚所管地方。亦有未隶总督兼辖者。若江西一省。无庸两江总督兼辖。一切事宜。有无格碍。著大学士九卿会议具奏。　　

○又谕、琦善奏、各州厅县拏获讼师。请宽免失察处分一摺。前因四川讼棍唆控多案。已降旨令地方官遇案拏获。即奏明宽免处分。兹据该督查明、绵州等十八州厅县。先后报获讼棍多名。确有案据。著加恩将各该州厅县应得失察处分。准予宽免。嗣后遇有获办讼棍之案。所有地方官处分邀免。仍著汇案具奏。该部知道。　　

○庚寅。以长芦正杂帑课全完。予前任盐运使伍长华等议叙。　　

○辛卯。谕军机大臣等、据御史朱壬林奏、私盐侵占。淮纲最甚。而为害于江广尤深者。莫如粮私川私。粮船水手沿途收买芦盐。以及高宝兴化地棍屯积私盐。每船约计千余石。经过安庆池州太平以至江西湖广。冬令回空。正值菜市旺销之候。沿途售卖。各岸均被占销。风闻江广帮船回空入境。各该省亦委员照例摉查。而水手众多。毫无忌惮。委员一至。则各帮停泊。每船出盐一二包。以为委员销差地步。其实未得摉查。上年粮船行抵江西湖口。曾经该省委员立卡严摉。旋即闻风停泊。及至兑漕期迫。不得不撤卡放行。此等挟制刁风。必须严加惩办。至川私由夔关至宜昌之巴东县入楚。蔓延湖南北。由铜铅剥船随带者十之三四。由私枭贩运者十之六七。近年四五月间。江水涨发。每至连樯接舳。顺流而下。守卡官弁目击。畏葸不前。而屯户之分贩占销。复听其往来自若。以至楚岸未销之积引。竟有七八十万。自整顿鹾务以来。江省屡奏拏获枭匪多名。而楚省竟未有以拏获私枭入奏者。请饬实力筹办等语。两淮鹾务疲敝。整顿之法。莫要于疏引靖私。该御史所奏回空漕船、及铜铅船只水手人等。沿途分贩占销。自系实在情形。全在文武官弁不分畛域。随时严密稽查。有犯必惩。方足以挽积疲而收实效。著各该督抚漕运总督长芦两淮盐政督饬所属。于回空漕船过境时。实力查办。不得仍前得规卖放。并藉词兑漕期迫。有意纵容。其铜铅各船。不得任听多带船只。以为私贩地步。总须私盐敛戢。官引畅销。断不可视为查缉具文。仍至有名无实。将此各谕令知之。　　

○大学士两江总督蒋攸铦、因病赏假。命江苏巡抚陶澍、暂署总督。　　

○壬辰。谕内阁、玉麟等奏请阿克苏所属穆苏尔岭北噶克察哈尔海台站、及伊犁所属沙图阿满台站中间。另行添设一台一摺。噶克察哈尔海台站。距沙图阿满台站。路途遥远。每年运送官物。恐致迟误。台马不免疲倒。著照玉麟等所奏、于噶克察哈尔海、沙图阿满、二台中间恩东格尔布瑚图地方。再行添设一台。驻台额鲁特兵丁。由恩东格尔布瑚图卡伦旧驻之额鲁特兵丁三十名内。撤出十五名。令在新设台站当差。其管理台站事务笔帖式。著即令管理伊犁所属巴图蒙克至沙图阿满七台笔帖式四员兼管。至台站所需马十五匹。牛十四只。仍照从前所办。由官厂支用。　　

○癸巳。上幸万寿山。诣广润祠拈香。　　

○甲午。谕内阁、托津等奏、会议稽查役满书吏回籍章程一摺。在京各衙门役满书吏。并不回籍。往往逗留京师。招摇影射。骩法营私。据托津等遵旨会议章程具奏。所有已满书吏。逾限不即起程。及半年不到原籍。潜行来京。分别革去职衔治罪。司坊官分别劝惩。疏纵之原籍地方官参处。告退革退之吏。勒限回籍。五城司坊官。督率总甲认真查报。冒籍大宛两县者。役满令归原籍。其籍隶大宛者。不准充当书吏。至贴写酌定额数。责令该经承连环取保。其有加捐佐贰等官。毋庸在部投供者。勒令回籍。直隶鄚州商贩人等。严禁包揽代捐各条。均著依议行。并著都察院堂官、满汉科道、留心查察。如有役满逗留、及地方官容留疏纵等弊。随事随时。据实严参惩办。不得日久视为具文。　　

○旌表守正捐躯山东馆陶县民张士＜?氵凤＞妻姚氏。河南邓州民李光租女李氏。孟县民武顺兴妻关氏。　　

○己未。上诣绮春园问皇太后安。　　

○谕军机大臣等、昨据邓廷桢奏、接据刑部咨拏庞煐案内捐生高敦仁一名。查系籍隶贵池。向在京城崇文门外木厂胡同葛本生纸行居住。每年附粮船北上等语。该犯曾为假照案内揽捐。必应归案质讯。惟该犯或由皖来京。或在京闻信逃匿。著那彦成等委员于沿河一带地方。密速访拏务获。迅即解京归案审办。将此谕令知之。　　

○命湖南巡抚康绍镛来京。以署工部左侍郎程祖洛、为湖南巡抚。　　

○旌表守正捐躯山东章邱县民刘志文媳冯氏。　　

○丙申。谕内阁、户部会同吏部具题、江西省道光六年地丁等项钱粮。原欠一分以上。二参限满未完。将督催不力之前任巡抚韩文绮、照例议以降三级调用。各省督抚遇有此等因公处分。原可加恩改为留任。惟韩文绮前在江西巡抚任内。并不力加整顿。以致会匪日益增多。地方废弛。著实降一级调用。　　

○拨湖北宝武局钱八万串。发商生息。为襄阳缉捕经费。从总督嵩孚请也。　　

○旌表守正捐躯河南祥符县民蒋二小妻黄氏。　　

○丁酉。谕内阁、前据户部奏、查明河南安徽山东山西咨送漏取身家清白册结字样假文内有四十八名。系窜入库存稿内。兹据奏查出此项假底捐生。内捐衔捐官者四名。著将稿件咨送刑部。交托津等归案办理。其现在兵部行走之司务刘炜、著即传讯。　　

○又谕、富俊等奏、边外卡伦请常川安设一摺。盛京边外卡伦。前经富俊在盛京将军任内。奏明冬季不必移于边内。常川在边外安设。及奕颢莅任。祇酌留紧要卡伦三处。常川驻守。其余俱奏请照常撤回。兹据富俊等查讯伦砍木植人犯。多在冬季撤卡之后。虽留紧要卡伦三处。道路遥远。鞭长莫及。稽察难周。著照所请、所有边外卡伦。冬日不必撤回。仍令常川稽查。每届四月。另行派往更换。并责成守卡官兵实力严查。如有贿纵情弊。即行严参惩办。其珠鲁莽喀地方。及边内旧有之小石棚佛小岛子顶山拐等各处卡伦。均关紧要。亦著照旧常川安设。此后边内外均有责成。且有按季派出之城守尉协领巡查。其密查之员。即行停止。该卡伦官兵盐菜。仍照奏定银数。由船规项下动支。该部知道。　　

