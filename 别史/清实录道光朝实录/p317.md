<!-- { "loadSidebar": true } -->
○谕内阁、昨据户部会同吏部议奏、推广常例酌增事例条款一摺。已依议行矣。同日又据御史黄德濂奏称、满汉荫生世职及各正途出身之子孙弟侄。俱准报捐。易滋流弊。更恐新例一开。且将常例条款议增。必不能及每年常捐之数等语。古人筹备军储。原有输粟于边之议。现值剿办逆回。军需繁重。虽口外存粮充裕。而转运一切。经费必须宽筹。断不能以内地岁入之常经。尽出为荒徼行军之用。兹经部臣会同议奏、于现行常例之外。不得已推广酌增条款。专为现在军兴而设。仍严定限制。以免流品混淆。其常捐事例。参酌情形。分别应增应减。并未一律加增。更与另开新例者不同。御史职司言路。凡遇臣工议奏之事。有未允协者。原可于具奏通行后据实直陈。如果所言可采。即已经施行。亦不难饬令改议。乃该御史于该部会奏时同日陈奏。试问该衙门所议条款。尚未具奏通行。该御史何由得知。非有意沽名。即近于取巧。此风断不可长。黄德濂本应重究。念系言官。著从宽交部议处。　　

○又谕、严烺奏、勘减豫东黄河两岸各工。请择要估办一摺。豫东黄河本年三汛安澜。惟叠经盛涨。堤身受淤。过于卑矮。并坐当临黄及河势圈进之处。单薄残缺。滩面刷成沟槽。自应择要估办。俾资保卫。经该署河督率属履勘。按取土远近。分别例津二价。核实估计。统计豫省两岸十三厅、共估例津二价银九万一千九百七十余两。东省曹河粮河二厅、共估例价银一万二千四百五十余两。著准于豫东两藩库分别照数拨给。即饬各该道具领转发。督令工员雇夫赶办。统限来年大汛前一律完工。该署河督仍不时稽察。工竣核实验收。如有草率偷减。即行严参。该部知道。　　

○又谕、嵩溥奏、查明楚局存铅尚多。请暂停续运以免久贮一摺。黔省每年办运楚铅。向视楚局存铅多寡。随时酌量增减。上年因楚省存铅充裕。奏准将乙酉丙戌两年楚铅暂行停运。现当办运丁亥年楚铅之期。据该抚查明楚省尚存白黑铅共计九百余万斤。足备一二年内各省采买之用。此时即照常办运。不过堆贮局中。于成本徒滋縻费。著照所请、所有黔省应运丁亥年楚铅。准再停运一年。该部知道。　　

○又谕、鄂山等奏、请敕山陕两省购备驼只。并调拨宝陕局钱文各等语。现在徵调各路官兵。并粮饷军火器械。皆由甘肃运送回疆。所需驼只。必须宽为豫备。且需用银两浩繁。以致钱价增昂。著福绵于杀虎口、归化城等处采买驼六千只。徐炘在于所属采买驼二千只。务须一律膘壮。委员迅速解送肃州。山西所买之驼。或由驿站。或由边外草地行走。即著福绵酌量情形办理。所用价银。由该二省核实造报。至陕西宝陕局现存司库钱文六七万串。除随时搭放兵饷外。尚有赢余。并著徐炘转饬该署藩司、于库存兵饷钱文内拨出三万串。沿途各尽额设车辆、运交肃州军需局应用以平市价。该部知道。　　

○谕军机大臣等、鄂山等奏、请饬山西陕西购备驼只。协济军需一摺。已降旨令福绵购驼六千只。徐炘购驼二千只。迅速解往矣。前据杨遇春等奏、请于口内各州县置办双套铁脚车四千辆。当饬鄂山等照数购备。此次又办驼八千只。是否前办铁脚车可以减少。抑仍须照数购备。方可敷用。著该署督等体察情形。撙节妥办。又据奏大兵云集。备贮三月之粮一节。此时所调各路官兵。陆续行抵阿克苏。前运之粮。虽可供支三月。惟大兵到彼。随时动支给领。自不能仍有此数。总须源源滚运。务令常存三月之粮。方为妥善。又所奏筹备军需各款。朕详加披阅。内请拨陕西省制钱一条。已降旨令徐炘饬司、于库存兵饷钱文内拨出三万串。陆续运至肃州军需局备用。又请赏给征兵皮衣皮帽并豫备赏需一条。所议甚是。前因吉林、黑龙江、劲旅前赴军营。御寒无具。曾经降旨、令鄂山徐炘酌量给办。所调满汉官兵。自应一体给赏。俾资挟纩。并照所议制备。解赴军营。按名颁赏。其牛羊茶叶银牌等项。亦军前犒赏所必需。并著豫为购办。解送军营。以备鼓励弁兵之用。此二项所需银两。约须若干。著该署督等酌量确数。奏明动支。事竣准其照数核销。又后路粮台驻兵防守。必应加意守护。以昭慎重。除吐鲁番已有多隆武带兵驻守外。其库车、喀喇沙尔、该署督等现咨长龄等酌办。著再传旨咨会该将军等、令其于所拨防守城池官兵之外。再酌量分拨官兵。于安设粮台处所。小心防范。务保无虞。将此由五百里谕令知之。　　

○又谕、据特依顺保奏、提督印信。经提臣齐慎带赴军营。所有提署应办公文事件。现在钤用中军参将关防等语。甘州提督齐慎、既将印信带赴军营。其固原提督印信。杨芳曾否带往。陕甘两省提督。军务较繁。钤用参将关防。不足以昭慎重。至军营应办事件。或借用印信。或另给钤记。著杨遇春妥为酌量。饬令遵行。所有前经带往之提督印信。遇便送回。交各该署提督钤用。将此谕令知之。　　

○抚恤琉球国遭风难夷如例。　　

○庚戌。上幸圆明园。　　

○诣绮春园问皇太后安。　　

○谕内阁、恒敬奏、请酌添军台马匹人夫等语。哈密为新疆南北通衢。向设军台十二处。驰递文报。各城?缎纸劄等项官物。通融驼运。现因军书络绎。并出征官兵过境。额设马匹兵丁。不敷支应。自应酌量添设。以免贻误。著照所请、自七月初十日起。每台添马四匹六匹。夫二名三名。其运送官物。著交地方官雇驼挽运。所需驼脚草料价值。准其核实报销。经此次增添之后。军需紧要差使。自可迅速应付。傥有迟误。惟恒敬是问。　　

○谕军机大臣等、据恒敬奏、吐鲁番迤西所需兵粮。由乌噜木齐所属州县仓存粮石动碾。现据咨报已运过米面十二起。计粮一万二千石。哈密所需之粮。系安肃道所属拨运。前据该道陆续起运来城。除沿途支给兵丁口粮不计外。现在运存本城四十余万斤。运至吐鲁番。由该处转输前进。现于本月初四日开运。计一月之内。可运送五十万斤。约计前后所调官兵丁投等五万人。每月口粮。总需面一百五十万斤。合之乌噜木齐每月运送粮面一百万斤。计口授食。仅足一月之需。哈密向无民车。饬令地方官雇觅骆驼赶运。尚不敷用。哈密回子郡王职衔贝勒伯锡尔、请将回民牛车凑备一千辆。以俟挽运军粮、至吐鲁番交卸。可期无误等语。前因英惠奏乌噜木齐存粮。可供征兵两年之需。已先后共拨粮三十万石。陆续转运。当饬鄂山等通盘筹画。如足敷兵食。即无庸由内地买运。今阅恒敬所奏、是口内外每月由两处运送粮面。始敷官兵等一月之需。是否必由两处转运。方可无误。抑乌噜木齐再添备车驼碾运。亦可源源供支。若能统归乌噜木齐一处转运。岂不较内地省便。再昨据鄂山等奏、请于山陕办驼八千只。其杨遇春前请采办铁脚车四千辆。现又据该回王伯锡尔、凑备牛车一千辆。虽祇由哈密接运至吐噜番交卸。与所购车驼长运者不同。但既有此项牛车。是否可将别项车脚、稍从节省。留为他项应付。著鄂山等通盘熟筹。会商妥办。其伯锡尔所备车辆。如果能得力。即著恒敬留供挽运。照例支给脚价。并奏请加以奖励。至各路粮饷车驮等项。虽派英惠、恒敬等、分段管理。而总局专设肃州。凡一切转运军火粮饷、雇备车辆驮载等事。必须统归一处核计。方可照察全局。恒敬因伯锡尔系该管回王、请备车辆。是以单衔陈奏。此外如有粮台应办一切事宜。务当随时咨商总局。会同奏办庶不致各行奏请。转有歧误也。将此由五百里谕知鄂山、卢坤、恒敬、并谕英惠知之。　　

○辛亥。谕内阁、各省将军。俱给有养廉。惟乌里雅苏台将军。祇月支盐菜银两。不足以昭画一。著自道光七年起。每年给予养廉银一千五百两。其盐菜银两。停其支给。该部知道。　　

○又谕。琦善等奏、本年开放各坝。以洩洪湖异涨。现在赶紧堵闭。统计十月初七日以前、均可全竣。惟昭关坝跌塘较深。须俟来源微弱。始可克期堵闭等语。现在清水消落。将吴城七堡先行堵闭。并将束清、御黄、两坝口门收窄。潴蓄清水。来年重运。自可足资浮送。仍须清水畅出。藉以刷涤黄淤。其高堰堤工。亦当及时修补完固。并将昭关坝察看情形。相机堵闭。无得过迟。俾下游各州县积水田地。及早涸复。毋误春耕。该督等务当随时斟酌。熟商妥办。期于河运民生。均有裨益。　　

○又谕、陶澍奏、藩库附贮项下借放各款。分别查办。江宁藩库附贮一项。历任藩司均有借放之款。经该藩司设局清厘。除陆续归补外。尚有未归借款银二十六万四千七百七十三两零。据该抚查明有著无著。分别催追赔补。其苏藩司欠款内有互相划抵、安徽省欠款内有开报已豁之项。尚须详查核办。藩库附贮款项。遇有借垫支放。必须随时清厘。筹议归补。所有两淮运司衙门欠解银四万四千一百四十二两零。江宁巡道衙门欠解银三千九百八十七两零。江淮各属欠解并已入清查追补银十一万三千一百七十四两零。著即催解。归还原款。毋得再有延宕。其无著银六万一千二十二两零。即著分年分任。按款追补。至苏藩司并安徽省各欠款。著该抚分晰查明。应还款者速即催解归款。应追者同前项一并催追赔补。应豁者按例核办。务令各归各款。扫数清还。毋任纠缠轇轕。致滋弊混。　　

○又谕、陶澍奏、续查被淹地方。恳请抚恤等语。江苏省被水州县。前经降旨加恩给予抚恤。兹据该抚续查阜宁县田地。因洪湖坝水下注。受淹较重。灾民待哺孔殷。自应先行抚恤。著即饬令该藩司酌发银两。交县易换钱米。随查随放。俾得早沾实惠。毋使一夫失所。并著该抚饬属认真查勘被淹地方。有应须蠲赈之处。核定灾分。迅即具奏。该部知道。　　

