<!-- { "loadSidebar": true } -->
○乙巳。谕内阁、南苑围墙。前据内务府奏请今冬备料。明春兴修。兹据载铨等查明周围墙垣。续有坍塌。该处章京马甲等人数无多。冬令巡查。难期周历。所有此项工程。著饬令认修各员。即于今秋赶紧一律修整。以昭严密。　　

○丙午。上诣绮春园问皇太后安。　　

○谕内阁、前据御史孙日萱奏、各仓监督关防。应行存贮公所等语。当交仓场侍郎议奏。兹据奏称、查明向来各仓关防。有归满洲监督掌管者。有满汉监督轮流经管者。未免两歧。嗣后著存贮值宿公所。令满汉监督于更替时。面将印钥仓钥。一并交与接班值宿之员经管。以归画一。至钤用关防寻常文稿。即令值班监督钤用。如遇紧要事件。仍令满汉监督赴仓。公同商定。始准钤用。以杜专擅而免诿卸。　　

○又谕、前因御史孙日萱奏、储济仓贮有陈豆。未经放竣。接收新豆。与定例不符。当经降旨著仓场侍郎查明具奏。兹据奏称、该仓已劄未放上驷院圈豆五千余石。现存储字廒。妥为封贮。随领随放。所进新豆。均收别廒。毫无混乱。系照历年派收章程办理。惟该花户等压陈出新等弊。不可不严行防范。著查仓御史、遇该监督等报明开放之日。务即亲往查验。不准无故不到。傥该花户等有乘机舞弊情事。立即从严惩办。以重仓储。　　

○又谕、德兴等奏参总运各员。延不到通一摺。据该侍郎等查明南粮二进军船抵通。业已验收完竣。该总运官等尚不知行抵何处。实属玩视职守。所有总运官署苏州府管粮通判孙宗渭、太仓监兑常州府督粮通判孙诰祖、署松江府管粮通判福禄堪、均著交部严加议处。　　

○谕军机大臣等、御史陈岱霖奏、两湖被水地方。请妥为抚绥一摺。据称湖北之天门、汉川、沔阳、监利等州县。湖南之华容、安乡、沅江等县。地势洼下。每遇水涨。民田庐舍。多被淹没。老幼转徙。道光十一二年间。人民逃亡。匪徒混杂。往往易滋事端。本年入夏后。两湖叠次被水。现在尚未全消。若不及早抚恤。势必逃亡四出。或致流为盗贼等语。州县为亲民之官。所辖境内。如果堤工巩固。不致溃决。或豫筹宣洩。俾免浸灌。居民自皆安堵。无虞播迁。即或水势盛涨。豫办不及。亦应即时查明详请抚恤。毋令民人流离辗转。轻去其乡。若如该御史所奏情节。是该地方偶遇水患。弱者几填沟壑。强者流为奸匪。州县不能抚绥。大吏焉可坐视。著周天爵、伍长华、裕泰、即将两湖被水之区。派委妥员。详晰查明被灾轻重。设法妥为抚恤。勿使一夫失所。傥有匪徒乘间滋扰。或该民人等迫于饥寒。藉众喧闹。即著严饬各地方州县分别查办。除莠安良。并著周天爵等查明被水若干州县。应如何酌量抚恤。据实具奏。将此各谕令知之。　　

○以广东广州协副将韩肇庆、为湖南永州镇总兵官。　　

○丁未。谕内阁、车林多尔济奏、将滋事之哈萨克贼首正法。余匪驱逐出境一摺。前因哈萨克贼匪入卡滋扰。经车林多尔济带领官兵拏获拒捕贼首扎勒罕拜。从贼卓勒波斯等。审明立即正法。所办甚是。车林多尔济、著加恩赏给白玉巴图鲁翎管一个。白玉搬指一个。黄辫珊瑚豆大荷包一对。小荷包四个。经此次驱逐办理之后。果能令哈萨克等永不入卡伦滋事。朕于车林多尔济、仍有加恩之处。至哈萨克公阿济等、呈请恩施等语。著湍多布、固庆、多尔济纳木凯等。查明此项库克齐库斯哈萨克等。原在何处游牧。会同车林多尔济、嗣后应令该哈萨克等、于何处游牧何处过冬之处。详悉核议具奏。　　

○又谕、前因给事中李熙龄奏、请将京师外城台基下泻土处所。随时修葺。当降旨著管理街道暨巡视五城各御史察看办理。兹据该御史八十二等奏、会查各城台基泻土。并城甎残缺泊岸坍塌情形。开单呈览。此项工程。著步军统领衙门详细覆勘具奏。候旨交部估办。　　

○又谕、栗毓美奏、请添拨河工防险银两一摺。豫省河工例拨防险银两。现据该河督查明、自上年购办碎石。及本年先后添办秸麻积土等项。支用已完。请于藩库添拨银二十五万两备用。著照所请、准其照数拨给。俾资接济。该河督务当加意撙节。认真勘核。不准稍有虚糜。如霜降后存有余料。仍照数扣还归款。并将先后拨用工银总数。核实奏报。嗣后该河督仍当确切勘估。不必拘定每年奏请原数。有可节省之处。即行节省。以重帑项而杜浮冒。该部知道。　　

○谕军机大臣等、有人奏直隶大名府属开州、与山东曹州府属濮州毗连。聚匪藏奸。肆行抢劫。该二州捕役。与贼匪通气分肥。毫无顾忌。濮州捕役。则有周中魁、徐占魁等。开州窝家。则有李二牛、许六、许七等。同恶相济。请饬查办等语。著琦善、杨庆琛、邵甲名、各于所辖地方。按照摺内所指姓名住址。委员严密查访。并将所参抢劫勒赎窝赃等案。悉数破获。一一研究。讯问有无党羽。追踪缉拏。尽法惩治。定拟具奏。毋得稍有不实不尽。原摺著钞给阅看。将此谕知琦善、并传谕杨庆琛、邵甲名知之。寻奏、原摺所指韩大平头等五名。已另案破获。分别正法发配。又委员侦缉周中魁等、讯无通盗分肥各情。惟身充捕役。辄敢得受规礼。包庇贼匪。照律拟发极边烟瘴充军。下部议。从之。　　

○戊申。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。遣官祭孝穆皇后孝慎皇后陵寝。　　

○遣官祭端慧皇太子园寝。　　

○己酉。谕内阁、琦善奏、请将被劫官项银两之解官。及疏防之地方文武各员弁。分别革职。摘去顶带。勒限缉拏一摺。广东候补盐运司知事左增谟、管解饭银等项。行抵直隶通州地方。并不照例知会防护。又于河干荒僻处所泊船住宿。致被盗劫。非寻常玩误可比。著即革职。以示惩儆。前署通州知州候补知县刘梦熊、专河州判程榞、务关路署马头汛把总胡廷英、疏防强劫官银。著一并摘去顶带。勒限缉拏赃盗。务获究办。　　

○又谕、本年秋祭社稷坛。著遵照嘉庆二十一年之例。在北门外降舆。俟癸卯年。再由戟殿东墙、至拜惟后北阶下铺设棕荐处降舆。礼成后。仍于此处升舆。交军机处存记。届期令太常寺再行具奏。　　

○又谕、前据御史高枚奏、直隶蓟永盐运分司宓维钦、年近八旬。两耳重听。步履甚艰。高阳县知县周尔熞、身常患病。吏治废弛。当降旨著琦善查明参奏。兹据奏称、周尔熞吏治尚无废弛。亦无患病情形。惟曾经因病吸食鸦片烟。虽现已戒除。究属有干功令。周尔熞著即革职。宓维钦现年已七十八岁。精力就衰。著即勒令休致。该部知道。　　

○庚戌。礼部议准、四川总督宝兴疏报、采访各州县贞节妇女洪李氏等七十八口。请建总坊旌表。从之。　　

○辛亥。谕内阁、铁麟奏、运河漫口。请将玩误各员弁惩处一摺。山东运河石佛闸下东岸漫口。该河员等未能一律赶堵。以致先后两船被吸堰外。阻误在后帮船。又该闸官于帮船先抵闸时。不即随时打放上闸。均属玩误。运河同知德克金布、济宁州州判刘印戈、俱著交部议处。候补未入流包灿、千总于昌龄、俱著摘去顶带。以示惩儆。运河道敬文、有督率修防之责。著一并交部议处。　　

○又谕、都察院奏、查明各省京控咨交案件。逾限未结。并上次展限已逾。仍未审结各案。开具清单呈览。各省州县。审断不公。致令来京具控。经各衙门咨交之后。各该管上司自应勒限严催。将未结各案。迅速审办。以免悬宕。兹据都察院查明、该衙门咨交各省逾限未结。统计二十二案。步军统领衙门咨交各省逾限未结。统计三案。似此任意积压。玩泄已极。著吏部即将承审逾限各督抚都统府尹及委审各员。应得处分。查取职名。分别议处。并著各督抚都统府尹。将未结各案。迅速审办完结。毋再任意悬宕。致干咎戾。　　

○谕军机大臣等、前因直隶昌黎县有洋盗肆劫之案。降旨将直隶所属海口。应否添设水师。令琦善筹议具奏。兹据奏称、北方不谙风涛。天津水师。旋设旋裁。现既有洋盗肆劫。必当严行惩创。不得不添复水师。惟事属复始。一切均应察看咨访等语。著琦善于前赴天津时。详加查察。务须计出万全。妥拟章程具奏。至此外近海地方。应如何酌设巡防之处。亦著查勘明确。悉心汇拟。将此谕令知之。　　

○又谕、御史德勒克呢玛奏、天津鸦片烟土。查拏未净。本年步军统领衙门顺天府拏获各案。俱供由天津贩运来京。又天津县蠹役王治明、绰号王老虎、把持衙门。与历任门丁。串通一气。上年查办烟土时。与同夥以假土抵换。留真烟吸食贩卖等语。天津为直隶海口。密迩京师。上年经该督亲往该处查拏烟土。如果摉除净尽。何以尚有匪徒潜运来京。辗转贩卖。可见该处查办之处。仍多隐匿囤积之烟。著琦善于前赴天津时。派委妥实文武大员。严密访查。务期来源净绝。无任再有窝藏。至蠹役王治明、包庇烟贩。以假乱真。尤堪痛恨。并著密速查拏。按照新定章程。从严惩办。毋稍宽纵。原摺著钞给阅看。将此谕令知之。寻奏、王治明向充县役。乳名虎儿。是以相沿称为王老虎。并无抵换烟土情事。惟屡次恃强滋事。应于凶恶棍徒军罪上减等问拟。杖一百徒三年。下部议。从之。　　

○又谕、申启贤奏、查缉盗匪金铃子即张金淋则。并其夥党一并缉获。并派委知府张集馨等、前赴平遥交城一带。确切查访等语。著该抚即将盗匪金铃子即张金淋则。并其夥党严密监禁。听候查办。将此谕令知之。　　

○以候补三品京堂溥治、为都察院左副都御史。　　

○壬子。谕内阁、御史富隆额奏、请考试现任笔帖式清文一摺。前降旨令各衙门文职司员。情愿考试清文者。报部汇奏。并谕明六品以上。方准与考。至笔帖式等官。例于三年考试。分别等第。且届京察之年。各该堂官自可面试知其优劣。若如该御史所奏。将各衙门笔帖式派员汇考。调繁鼓励。其平庸者仍得保留供职。不特窒碍难行。且为各该员开一幸进之门。必至转启奔竞之渐。所奏著不准行。　　

○又谕、林则徐等奏、遵旨审拟撤任知府家丁得贿私放烟土一摺。此案撤任广西梧州府知府刘锡方、于家丁张镐即张汉三。婪赃纵烟。至六次之多。毫无觉察。本有应得之咎。现当查办鸦片吃紧之时。关隘稽察。尤为紧要。岂容家丁贿纵。实非寻常疏忽可比。刘锡方著即行革职。以示惩儆。　　

