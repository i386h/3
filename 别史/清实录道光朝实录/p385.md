<!-- { "loadSidebar": true } -->
○追封故库伦办事大臣喀尔喀扎萨克郡王蕴端多尔济亲王衔。予祭葬如亲王例。命其子多尔济纳木凯、驰往库伦穿孝。额驸玛呢巴达喇、俟灵柩到京时。带领理藩院司员前往奠醊。　　

○癸卯。谕内阁、前因英和面奏、步军统领衙门番役缉捕得力。曾经降旨。凡番役子孙。准其应试武场。出仕武职。仍不准由文途考试出仕。以示限制。兹据御史沈巍皆奏、番役入仕、及番役子孙应试。请仍改归旧制等语。番役专司缉捕。原与各项执役人等无异。从前嘉庆年间。节经钦奉皇考仁宗睿皇帝谕旨。番役中得过顶带者。祇准暂留顶带。不准实缺补用。其子孙不准选用官职。此后亦不准再行应考等因。仰见我皇考澄叙官方。慎重名器之至意。该番役投充之初。原不问其身家清白与否。一经准其出仕。则凡身家不清者。或藉此为进身之阶。不可不防其渐。此等人役。畀以戎行重任。既非素习操防。亦复难资表率。嗣后番役等、除著有劳绩、特旨奖赏录用外。该番役及其子孙。均不准应试武场。出仕武职。以符旧制而清流品。　　

○又谕、讷尔经额奏、筹议漕运事宜一摺。帮船津贴。向有定例。不容额外加增。因各州县任意浮收。致该帮丁藉词需索。自应一体严禁。除来岁新漕苏松常镇太四府一州、系由海运外。嗣后河运年分。所有各帮津贴。著责成该粮道遵照嘉庆二十二年奏定章程。核实办理。不准丝毫格外取与。如刁丁敢于需索。许该州县禀揭。从重惩办。傥州县意存回护。暗中增加。即著粮道查明。一并详参。漕务委员。人数过多。或派委非人。固滋扰累。惟向来多由候补备弁派委。此项人员。本无廉俸可支。难保无收受土宜陋规情事。核计每帮各有实缺千总二员。每年轮一人领运。即有一人闲运。该员等既有廉俸。且有催趱事宜较熟。嗣后各闸坝照料委员。著准其于就近水次缺分事简之千总内。酌量派委。傥有不敷。再于候补备弁遴择委用。查有需索情弊。即据实严参。如果当差勤慎。即于次年空缺重运内。酌委调剂。至应派段落。分别重运回空。酌量裁并。均著照单开员数办理。仍俟每年派委后。将衔名人数造册送部备查。山东各闸坝。设有漕夫头名目。向由委员临时雇募附近民人充当。漕竣撤回。其应募者多系积年漕蠹。非在官人役可比。并有以闸夫头兼充者。沿途易启挟制把持之弊。嗣后东省各闸漕夫。著照江南之例。一律由漕运总督转饬地方官验充。造册申送。并令河厅随时严查。不许闸夫头冒混兼充。帮船例带土宜。重运准带一百五十石。回空准带八十四石。均免输税。惟恐船身吃水较深。不准例外多带。兹据该漕督上年押运勾量重船吃水尺寸。较奏定水志。有减无增。空船吃水尤浅。请量为加带土宜。著照所请、除苏松常镇太漕船、来年海运停歇、俟河运时准其加带外。其余各省重空帮次。均著自来岁新漕为始。准其每船于额带土宜之外。加带三十石。一律免税。以资调剂。　　

○协办大学士理藩院尚书富俊奏、吏部杂项考试。多在朝房等处。防范难周。请以后概入贡院。如一项报考。不足二百人之数。以两项归并一场。更请酌定三月初以后、九月底以前考试。不致呵冻给烛。下部议奏。寻议、各项考试。情形不同。御史、孝廉方正、荫生、翰林院孔目、托忒学俄罗斯学学生等项。当日完场。毋庸覆试。应仍照旧办理。助教、学正学录、候补贴写中书、各项候补笔帖式、候补库使、译汉官、繙译誊录官、候补随印外郎、贡监考职等项。俱应覆试。数日始克完场。应如所请、归入贡院考试。其例应覆试者。如人数已在百名以上。亦归贡院。毋庸两项归并一场。至考试之期。请嗣后将人数较多、例应覆试者。何项用賸一二人。即酌量日期。先行奏考。毋庸限定三月初以后、九月底以前。致多窒碍。从之。　　

○以翰林院编修祁寯藻、充日讲起居注官。右春坊右赞善祝庆蕃、署日讲起居注官。　　

○以喀喇沙尔上年承办军务出力。赏伯克迈玛第敏、二品顶带。呢襍尔花翎。笔帖式托克托霍等蓝翎。余升补开复有差。　　

○以成都驻防军政。年逾六十官二员。精力未衰。命留任。　　

○以江南粮价较昂。缓买江宁、扬州、淮安、徐州、安庆、太平、庐州、凤阳、各帮丁行月等米。　　

○上以冬至祀天于圜丘。自是日始。斋戒三日。　　

○甲辰。遣官祭先医之神。　　

○谕内阁、那彦成奏、议覆穆彰阿条陈海运未尽事宜各款。如剥船水脚。毋庸扣留三成。及沙船压载取土。应指定官地。不准稍越界限二条。俱著照所奏办理。至来年沙船。定为一次起运到津。连樯抵次之时。必致剥运不及。分运北仓暂贮。原非慎重仓储起见。惟据该督查明北仓廒座。祇能贮米四十万石。若沙船纷纷猝至。剥运而外。北仓廒座。恐不敷用。著临时派往验米之大臣。察看情形。斟酌办理。所需铺仓席片等项。饬令天津县先期购备。仍于上园水口。勘定高阜宽敞地面。筑墙挑沟。垫成马头土道备用。其漕粮到津起卸以后。应归经纪一手承运一条。前经仓场侍郎等核议。请仍由直隶委员押运。兹据该督以该省派委文武员弁。有弹压催趱之任。并无交米之责。上年通坝收米经纪。误以委员为伊等卸责之人。复向剥船需索。难免不取给于米石。亦系必有之弊。前已降旨令该侍郎等严行查禁。著查照上届章程。每剥船一百六十只为一起。俟兑足米四万石。由经纪自拨亲信妥人。分起押送。仍每起派委文武员弁各一员。随带兵役。督同船头弹压催趱。一俟运抵通坝。听经纪自行交仓。押运各员役。即赶回押送后起剥船。如沿途有偷盗情事。该经纪人役。立即禀知押运员弁。交所在州县按律究办。以专责成而免诿卸。　　

○谕军机大臣等、寄谕大学士两江总督蒋攸铦、漕运总督讷尔经额、江苏巡抚陶澍。据给事中王丙奏称、明年苏松常镇太四府一州漕粮。仍由海运。该帮船即须停歇。头舵水手人等。概无所用。不能不散而之他。虽例有减半月粮。旗丁等祇能自给。焉能坐食多人。共计水手等不下六七千。俱系东豫淮徐一带、好勇斗很不谙生计之徒。一旦游手游食。势必不安本分。生事扰民。为害地方。且大河南北。为私枭出没之区。更不可不防其渐。请饬妥为安插。或即令于挑浚吴淞江工所。应募佣工等语。粮船水手。率多无藉之徒。平时受雇在船。既有身工养赡。又有员弁约束。尚不免于滋事。今该府州帮船。明年既不出运。该头舵水手人等。不虞其散而难集。须防其聚而不散。该督等当体察情形。妥为安插。能否照该给事中所奏。令其应募佣趁。以资糊口。不致生事扰害居民。方为妥善。将此谕令知之。　　

○又谕、据卢浙奏、山东济宁州。向有落地税钱。系巡漕衙门徵收应用。乾隆年间。巡漕和琳、以其事属琐细。付与州牧。代为徵收。遂成定例。后任巡漕。俱由济宁州衙门按月供给。约计在任月日。通共供给钱二千四百缗不等。现在各省巡漕。皆经停止。此项供给钱文。似应积存不少。请旨饬查等语。济宁州徵收落地税钱。每年应有若干。向年有巡漕时。作为巡漕供给。自道光二年停止巡漕以后。此项钱文曾否报解。抑或另有开销。著琦善饬属详悉查明。据实具奏。将此谕令知之。寻奏、遵查济宁州所收落地税课。俱系尽数解司。其供给巡漕钱文。据查明由历任州牧自行捐赔。是供给一项。本与税课无涉。此项并无捐存。报闻。　　

○户部议准、江苏巡抚陶澍疏报、靖江县新涨地四十二顷九十七亩有奇。照例升科。新坍地二顷三十八亩有奇。蠲免额赋。从之。　　

○乙巳。上诣南郊斋宫斋宿。　　

○谕内阁、长龄等奏、东省进征官兵。骑驮马驼。倒毙过多。请免追赔一摺。上年进征逆回。调派吉林等处官兵。所领马匹等项。因口外戈壁地方。并无水草。易致受伤。且为时已久。程站窎远。未免倒毙过多。若照例著赔。兵力益形拮据。加恩著照所请、所有吉林、黑龙江、出征官兵。领过马驼车辆价银。准其免赔。俟东省马队。全数撤完。造册咨部查核。其火器健锐两营官兵。领骑马匹。均一律照办。至伊犁官兵。现俱留营。著俟凯撤时。查明领过马数。再行据实具奏。西安、宁夏、凉州、并乌噜木齐各满营官兵。或早经撤回。或派令防守。所领马驼。尚不致倒毙逾额。著咨明各该将军都统确查办理。又另片奏、塔尔巴哈台马五千匹。因上年军务紧急。不能随时缓息。以致倒毙过多。所有领解员弁。查无经牧不善、及盗卖捏饰情弊。均著免其议处。该部知道。　　

○又谕、前因蒋攸铦等会奏、请将苏松等四府一州。仍用海运。并将军船截留河北。以为盘坝之用。朕即觉其说不可行。缘河湖叠涨。准暂用海运。不许盘坝。嗣该督又单衔具奏。请酌量少留数帮。经朕严饬军船全数归次。不准一帮暂留。因该省已雇备海运船只。是以姑允所请。朕意实有未惬。兹据该督奏称、粮船归次。并不为迟。仍可修艌出运。其海运沙船。尽可给还承揽。听其另装商载。所有苏州、松江、常州、镇江、太仓、四府一州。请仍照常河运等语。以本年河湖情形而论。海运本不必行。原应如此办理。该督久任封疆。自应确有把握。何竟茫无定见。一至于此。若非朕屡加驳斥。恐该督尚不免仍执前说也。现在海运沙船。仅据投具承揽。船价均未给领。其船商应雇水手。及添置篷索什物。尚未受雇置备。所有前议海运。著即停止。其苏松常镇太仓四府一州。仍著照常河运。至拦黄埝以内。清水塘河底增淤。必须大加挑穵。著张井等勘挑塘淤。务须格外加深。以免重运阻滞。并著漕运总督讷尔经额选派押运帮弁。佥丁修船。赶紧受兑。江苏巡抚陶澍查照妥为经理。毋误兑运。其安徽浙江江西湖北湖南各督抚。仍遵前旨。将起运新漕。督饬各粮道早兑早开。总期于四月初十日以前。全数趱至清江。克期抵坝。以便渡黄。毋许延误。将此通谕知之。　　

○谕军机大臣等、朕闻江西学政福申家人萧三。有招摇勒索情事。已有旨派陈若霖、姚祖同、驰驿前往查办。惟到该省尚需时日。恐萧三先期探听风声。畏罪逃匿。著韩文绮不动声色。迅速查拏务获。严密羁禁。以便陈若霖等抵江西时。按款研鞫。勿令该犯潜逃。是为至要。将此由四百里谕令知之。　　

