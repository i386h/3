<!-- { "loadSidebar": true } -->
○壬戌。谕内阁、户部议覆魏元煜等奏、请添拨南河大汛工需银五十万两。及启放王营减坝筹备银三十三万两。南河自上年高堰漫口。工用浩繁。该督等现因筹办要工。援例请拨。著照户部所议。准其拨给河南候拨高堰工需银三十万两。安徽藩库存户部项下银三十万两。两浙春拨盐课银十五万两。苏州春拨漕项银八万两。即令各该抚盐政等派委妥员。解交河库。以备支放。南河大汛防险。自嘉庆二十四年后。并未续请添拨。王营减坝。自嘉庆二十一年后。亦未另案请拨。兹以数年裁省之款。忽又援案陈请。国家经费有常。岂容漫无节制。该督等所称随时撙节。亦恐徒托空言。总当加意慎重。力汰浮糜。不得因此次姑允所请。遂援以为常例也。至历来河工事竣。仅由工部核销。殊不足以昭详密。嗣后岁修及另案工程。工竣报销时。著将请拨银两。有无余賸。又余賸若干。留备何项工程之用。一并专案咨报户部。以备查核。即自本年为始。遵照办理。以重帑项而杜浮冒。　　

○又谕、成格奏、酌筹州县各官养廉。请暂由司库支放一摺。江西省州县各官养廉。向系先解司库。自嘉庆五年改为坐支。致司库垫发之项。不能归款。若不亟为清厘。诚恐日久积累愈多。无所底止。著照所请、准其援照山东等省成案。将该省州县各官养廉。自道光五年秋季为始。暂行解司。按季请领。俾得随时扣归垫款。所扣银两。仍著先尽新捐。次及陈欠。统俟扣清后。再行奏归州县留支。至现在各州县养廉解司完欠分数。亦著照例一律归并地丁奏销案内。合参议处。俾知儆畏。毋任再有拖延。该部知道。　　

○谕军机大臣等、御史王世绂奏、请防粮船水手设教敛钱流弊一摺。据称各帮粮船舵水。设有三教。一曰潘安。一曰老安。一曰新安。所祀之神。名曰罗祖。每教内各有主教。名曰老官。每帮有老官船一只。供设罗祖。入其教者。投拜老官为师。各船水手。联名资助。统计三教不下四五万人。沿途纤手。尚不在此数。水手雇值。向例不过一两二钱。近年挟制旗丁。每名索二三十千不等。及衔尾前进。忽然停泊。老官传出一纸。各曰溜子。索添价值。旗丁不敢不从。水手滋事。必送老官处治。轻则责罚。重则立毙。沉入河中。沿途招雇纤手。必推曾经械斗受伤者为头目。遇有争斗。以红箸为号。人即立聚。新安一教。尤多匪徒。此次欲在江南众兴集地方。招人报复。因船未渡黄而止。此案水手滋事。宜设法严办。以后遇有滋事。皆当加等重惩。明年傥暂行海运。此数万人安保不滋生事端。尤宜妥为安插等语。粮船水手。胆敢设立教名。敛钱聚众。不法已极。本年水手因争船起衅。械斗至四日之久。总由该抚等庸懦无能。以致肆行无忌。若不严行惩办。将来藐法之徒。何所底止。除此案在逃逸犯。著程含章严拏务获重办外。并著漕运总督、及有漕各省督抚、细心察访。应如何示以惩创。分其党羽。俾运官旗丁不受挟制。及地方官不至规避处分。有心消弭。并两岸奸民不致互相钩结。悉心筹议。弭患未然。固不可酿成巨案。尤不可激生事端。此为至要。将此各谕令知之。　　

○又谕、魏元煜奏、筹议漕河全局一摺。前据英和奏、通筹漕河全局。请暂雇海船。以分滞运。酌折额漕。以资治河。当降旨交该督等悉心计议。兹据魏元煜奏称、江浙漕额殷繁。一经折色。恐小民观望拖延。办理转形掣肘。所有江浙漕米。请仍循旧章。概徵本色。尽数运通。现在堰盱堤工。已砌十余层。清水已蓄八尺八寸。计至来春。总可在一丈以外。如力能敌黄。仍当照常济运。即不能敌黄。趁清水直达河口。开坝趱挽。一月内可期全数渡竣。至海运章程。事关创始。如蒙宸断施行。再督饬司道详晰妥议等语。试行海运。原因运道浅阻。为一时权宜之计。朕周咨博访。志在择善而从。是以谕令诸臣悉心妥议。计出万全。不为遥制。魏元煜乃欲出自宸断。意存推诿。殊非实心任事之道。至折色一节。业据魏元煜奏称办理恐形掣肘。惟各省情形不同。现在势值两难。力求漕河并治。英和既为此奏。并著琦善、魏元煜、陶澍、程含章、遵照前旨。悉心议奏。务须尽善无弊。期于公事有裨。现在清水已有八尺八寸。本年粮船。是否可以全数回空。不致停留河北。明年重运北来。是否仍可照常济运。即使不能敌黄。而粮船连樯前进。能否直达河口。开坝趱挽。能否全数渡黄。著琦善魏元煜、察看清水情形。详悉奏闻。至海运试办。是否可行。朕并不豫存成见。该督等会商妥议。一并据实具奏。将此各谕令知之。　　

○除江苏丹徒县开河压废田地山塘二十顷二十七亩有奇额赋。　　

○贷福建提标五营及泉州城守营谷价银。　　

○癸亥。上幸静明园。诣龙神庙拈香。　　

○谕内阁、蒋攸铦奏、降调知州请留直隶补用等语。直隶前任霸州降调知州胡寅、前署玉田县任内。失察邪教降调。因缉获逆匪捐复。留顺天差委。补霸州知州。兹又失察蠹役复充。降三级调用。该员两次失察降调。不应仍留本省。胡寅著照所降之级。归部铨选。该督请以该员留直隶补用之处。著不准行。　　

○命刑部右侍郎昇寅、驰往山海关。审骁骑校德淩阿控案。　　

○乙丑。谕内阁、曾燠奏、汇核准南北纲食各岸销盐总数一摺。据称两淮纲食各岸。道光四年分销数。惟湖广省照额全销。此外江西缺销盐八万二千八百一引。江南安庆等府州。缺销盐八万五千八百八十二引。江南凤阳等府州、并河南汝宁等府州。缺销盐六万二千二十三引等语。两淮盐务。积疲已久。近年以来。曾经严立章程。缉拏枭贩。官引自应畅销。乃此次各岸缺销额盐。尚有二十余万引之多。岂得以比较道光三年分销数。稍有加增。便可塞责。除现据该盐政已将缺销之各该盐道州县职名册揭。咨部议处。并严催江南寿州凤台二州县。开报销数。查取迟延职名。另行咨部外。该盐政务当认真办理课运。实力督销。并著各该管督抚严饬所属文武员弁。一体堵缉私枭。疏销官引。务期额盐畅售。以裕国课。如再不能足额。即将督销不力之该管和员。严行参处。毋得视为具文。致干重咎。该部知道。　　

○谕军机大臣等、据魏元煜等奏、查勘海口通畅。并云梯关外长河水势情形。请将三百弓引河。加挑展宽。及接筑两岸新堤一摺。云梯关外长河水势。经严烺亲历查勘。尾闾并无淤垫壅阻之处。惟自海阜厅之水陆社以上。至山安海防外南北四厅境内。存水深浅不等。究未能一律通畅。且下游河身坐湾太多。再遇潮水顶阻。恐不免水缓沙停。现经该督等将上冬所挑三百弓引河头。再加展宽。务当严饬工员。认真加挑。一律宽深。俾得消水湍急。吸溜成河。方为尽善。至两岸新堤。现已长滩生草。至河水入海处。尚有三十余里。盛涨时无堤收束。即恐散漫停淤。所请将两岸新堤。向前接筑。系必应办理之工。著俟霜降后。即行勘估兴办。届期琦善任内。如无紧要事件。即会同严烺前往详加履勘。饬属妥办。傥彼时不能分身。即著严烺自行前往。妥为勘办。务期收束水攻沙之益。俾河势一律深通。畅达尾闾。方为不负委任。又据另摺奏称、里扬运河淤垫。请筑坝蓄水。浮养军船。并请将清江上下河槽最窄停淤最厚之处。赶紧挑切。自御黄坝内起。至淮城以上止。挑河切滩。共估需方价银四万三千五百余两。即于河库工需项下发给等语。著准其如数动支。饬属赶办。勒限完工。第此项工段。原为办理剥运、及豫备回空南下而起。该督等必当严饬妥办。务期剥运迅速。将来回空军船足资浮送。衔尾南下。勿使一船停留河北。亦不得藉词再有所请。庶不致帑项虚糜。懔之慎之。将此谕令知之。　　

○直隶总督蒋攸铦奏谢授大学士恩。得旨、京师自五月下旬以来。连朝阴雨。现已晴霁。看此光景。并无伤于禾稼。惟近京一带颇有飞蝗。卿须严饬各属。上紧设法扑捕。毋令蔓延。是为至要。　　

○调任山东巡抚伊里布谢恩。得旨、东省事务殷繁。虽自琦善办理以来。诸事就绪。然得之难。失之易。断不可稍涉大意。致有因循敝坏之处。总要实力实心。行之以久。内而敷奏。外而治理。总不可忘公诚二字。若染虚浮之习。动辄推诿模棱。则大辜朕恩矣。懔之慎之。　　

○丙寅。谕内阁、孙玉庭颜检奏、察看帮船盘运情形。恐致迟误。请援照成案。截留存贮筹办一摺。本年运道浅阻。不得已借黄济运。权宜办理。因孙玉庭熟悉江南情形。特令留该处。与颜检会办重运事宜。勉赎前愆。屡经饬谕详筹妥办。据孙玉庭等覆奏、启放御黄坝后。运河水势深畅。计期可以不误。即须剥运。亦不过在后数帮。迨至节近夏至。始据奏称渡黄艰涩。尚有军船四十帮。须盘坝接运。请帑至一百二十万之多。犹复勉从所请。不令掣肘。乃具奏未几。即有盘剥不能如原议悉抵高坂头之说。巧为尝试。本日又据奏称、非不竭尽人力趱办。无如水势短绌。难以挽行。愈剥愈远。运价更增。非但经费不敷。并恐稽迟时日。若照成案截留。期节经费而免滋扰。是孙玉庭此时方知剥运之难。计及经费时日。于事何济。不但形同聋瞆。试问良心安在。且已糜帑无算。累民日久。尚可谓之节经费免滋扰。侈言不恧。实出情理之外。前经两次部议革职。朕曲加恩宥。尚赏给编修休致。乃前后筹办情形。层层贻误。坐失事机。实属溺职。孙玉庭著即革职。以示惩儆。颜检曾任督抚有年。自特简漕督以来。并不尽心通盘筹画。一味游移迁就。实属无能。著降为五品衔休致。　　

