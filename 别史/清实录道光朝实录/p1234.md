<!-- { "loadSidebar": true } -->
○庚子。谕内阁、理藩院奏、遵议诺们汗被控各款。请饬讯取确供定罪一摺。此案噶勒丹锡哷图萨玛第巴克什、被控需索财物。侵占田庐。私拆房间。擅用轿伞。强据商产。隐匿逃人。奸贪狂妄各款。均经驻藏大臣会同班禅额尔德尼等、按款查明。自无枉纵。惟该诺们汗勒取财物。盈千累万。改桑拉木结、以寻常喇嘛。何能出如许钜赀图升扎萨克。并自供曾受罗布桑曲批等财物。即难保非伊二人表里为奸。并恐所索赃款不止此数。至达赖喇嘛颈上受伤流血不止。该诺们汗知而不办其中情节。尤属可疑。仍著该大臣会同班禅额尔德尼等、提集全案人证逐一严讯。取具确切供词。一经审实即将该诺们汗历得职衔名号。全行禠革仍追敕剥黄名下徒众。全行撤出庙内赀财。先行查封。其达赖喇嘛受伤情由。并著提同随侍之森琫及服侍之堪布等、悉心研鞫。务得实情具奏其商上事务印信。即著该大臣会同班禅额尔德尼、于呼图克图诺们汗内选择一人管理。　　

○又谕前据琦善等奏、班禅额尔德尼等、呈控前藏噶勒丹锡哷图萨玛第巴克什、额尔德蒙额诺们汗阿旺扎木巴勒粗勒齐木。种种欺压达赖喇嘛。残害全藏生灵等情一摺。当交琦善、会同班禅额尔德尼明白查办。兹据琦善、班禅额尔德尼等、逐款确切查明。该诺们汗原系微贱喇嘛因其熟习经咒。是以屡施深恩。乃该喇嘛不知感恩图报。胆敢心存傲慢。藐视达赖喇嘛。动辄贪婪。扰害藏内人民。且达赖喇嘛乃宗喀巴之徒。总领天下黄教。岂可为凶残所陵。该喇嘛如此胆大。可恶已极。兹据琦善会同班禅额尔德尼、查出该喇嘛实迹。已有旨著琦善、班禅额尔德尼、严审取供。照例定拟。因思黄教清高。岂容稍存残恶之渐。著理藩院将该喇嘛劣迹转行晓谕各呼图克图喇嘛等、务令恪守黄教之清规。诚遵宗喀巴之正教。咸以该喇嘛为戒。俾各知之。　　

○安徽巡抚王植奏、查阅地方情形。得旨、除莠安良。自不待言矣。水懦民玩。又不论而可知。勉之又勉。　　

○辛丑。谕军机大臣等、现任长芦运使陶士霖、引见回任。著该督等留心察看。该员才具是否堪胜运司之任。平日办事。能否认真妥协。著即查明据实具奏。将此谕知讷尔经额、并传谕普琳知之。　　

○壬寅。上诣绮春园问皇太后安。侍膳。　　

○以广东南韶连镇总兵官马殿甲、为广西提督。贵州平远协副将孙淇渶、为南韶连镇总兵官。　　

○癸卯。皇太后圣寿节。遣官祭太庙后殿。奉先殿。上率皇子、及王公大臣文武官员诣绮春园行庆贺礼。毕。率皇子侍皇太后膳。　　

○甲辰。以内阁学士罗文俊、为顺天武乡试正考官。詹事府詹事陈宪曾、为副考官。　　

○以福建捦获洋盗。予巡检李朝旭等、升补有差。并被戕千总吴金魁、祭葬世职。兵丁李定国、赏恤如例。　　

○乙巳。谕军机大臣等、御史朱琦奏、粤东水道淤浅。因防夷时用石堵塞。请饬疏浚下流一摺。据称广东省河及内洋通海地方。因用石填塞。浅窄异常请去窒碍。所有共襄义举之绅士。恳照海疆捐输例。从优议叙又番禺等县殷户多筑小围。以致上游停滞。请饬地方官申明旧例。不准另筑。又称、水道填塞之后。来往船只。停泊失所。往往被贼抢劫。其寻常船只。辄被石尖撞碎。请及早挑穵开通等语。著耆英、程矞采、将摺内所指各情详细履勘。体察情形。是否可行。据实覆奏。原摺著钞给阅看。将此谕令知之。寻奏、前掷石海口。以防大只夷船内地船只。并无阻碍。至被水各围。由官绅捐筑。与海疆捐输各别。未便一律议叙。番禺等县殷户从前所筑小围。均已拆毁近年并无另筑。至客船被劫。则在严缉盗贼。不在疏通水道。似无须捞穵。徒糜经费。从之。　　

○丁未。上诣绮春园问皇太后安。　　

○谕内阁、恩桂等奏、酌议挑补门甲添演铅丸等语。此项门甲。必须年力精壮。技艺娴熟。方足以重守卫。著于按季操练鸟枪之外。每月加演铅丸三次务令施放有准。毋任有名无实。嗣后遇有缺出。著照所议、先尽本门门军及本旗满洲蒙古另户步甲挑补。毋庸以马甲对换。其每月加演铅丸之火药等项。著工部照例给发。　　

○戊申。蠲缓奉天金州、复、岫岩、辽阳、海城、盖平、新民、锦、八厅州县被水灾区新旧额赋。并给口粮有差。　　

○缓徵山东临清、济宁、章邱、邹平、济阳、禹城、临邑、阳信、范、朝城、邱、夏津、鱼台、茌平、历城、长山、新城、齐河、海丰、滨、沾化、阳谷、寿张、濮、聊城、博平、清平、莘、冠、馆陶、乐安、寿光、安邱、平度、昌邑、潍、高密、武城、商河、恩、利津、单、曹、惠民、蒲台、四十五州县及德州、东昌、临清、三卫。并官台场灶被水被雹被雾灾区新旧赋课。　　

○己酉。月食。　　

○谕内阁、德春等奏、应赔米豆各款。请饬催运通等语。海船户福仁顺、应赔豆石。前因间杂不齐。饬令买换。于本年额运米豆到津一并搭运。又前任天津县知县张椿年应赔米豆。系奏明奉旨严追赔补之款。迄今均未运通交纳。实属玩延。著直隶总督分别查明。严饬赔补运通。以清欠款。　　

○命喀喇沙尔办事大臣全庆、库车办事大臣常清、哈密帮办大臣恒毓、塔尔巴哈台领队大臣那福德、回京。赏大理寺少卿书元、头等侍卫。为喀喇沙尔办事大臣。以伊犁领队大臣扎拉芬泰、为库车办事大臣。叶尔羌参赞大臣奕经、为伊犁领队大臣。赏已革礼部尚书麟魁、三等侍卫。为叶尔羌参赞大臣。三等承恩公安诚三等侍卫。为哈密帮办大臣。以头等侍卫明庆、为塔尔巴哈台领队大臣。　　

○缓徵江西南昌、新建、丰城、进贤、清江、新淦、新喻、峡江、庐陵、吉水、泰和、万安、鄱阳、余干、万年、星子、建昌、安义、德化、德安、瑞昌、湖口、彭泽、都昌、二十四县被水村庄新旧额赋。　　

○庚戌。京口副都统琦忠奏、添设大炮。演试尚能致远。得旨、炮位不为不多。务当谨慎收贮。按时督率练习。精熟有准为要。勿忽。　　

○壬子。上诣绮春园问皇太后安。　　

○癸丑。上御洞明堂勾到江西、安徽、江苏情实罪犯。停决江西斩犯四人。安徽绞犯三人。江苏斩犯二人。余六十九人予勾。　　

○谕军机大臣等、据钟祥、鄂顺安奏、沟工线工。将次完竣。现在加挑引河及挑水坝兴工日期一摺。此次中牟大工下游沟线工程业已将次完竣。至挑穵引河。为全河最要关键。除积水较深之处。顺势抢挑外。其应估加挑之处。自应勒限趱挑。以期一律通畅。至接挑引河头移建挑水坝及建筑东西二坝工程。均著照所议办理。现在秸料麻斤陆续运厂。均可不误进占。该河督等惟当督饬在工文武员弁、无分昼夜。实力赶办。固不可草率从事。尤不可坐失机宜。总期及早蒇功以慰朕念。至引河及两坝形势。著该河督等绘图贴说于由驿奏事之便。进呈备览。将此谕令知之。　　

○以拏获啯匪。予四川参将马荣耀等升补有差。　　

○蠲缓湖北江陵、石首、公安、武昌、咸宁、嘉鱼、蒲圻、汉阳、汉川、黄陂、孝感、沔阳、黄冈、蕲水、广济、黄梅、钟祥、京山、潜江、天门、应城、监利、松滋、枝江、荆门、兴国、江夏、云梦、蕲、二十九州县及屯坐各卫被水被旱灾区新旧额赋有差。并给江陵、石首、公安、三县灾民一月口粮。　　

○缓徵湖南华容、安乡、澧、武陵、龙阳、沅江、巴陵、临湘、益阳、长沙、十州县被水灾区新旧额赋。　　

○甲寅。添购直隶永定河备防秸料。仍增岁料运脚银。从总督讷尔经额请也。　　

○缓徵河南鄢陵、柘城、永城、安阳、临漳、内黄、延津、商邱、夏邑、辉、封邱、考城、汤阴、孟、十四县被水被雹村庄新旧额赋。　　

○乙卯。命山东巡抚崇恩、来京陛见。以布政使王笃、护巡抚。　　

○丙辰缓徵安徽怀宁、五河、东流、桐城、潜山、太湖、宿松、望江、贵池、青阳、铜陵、当涂、芜湖、繁昌、无为、和、含山、寿、宿、凤阳、怀远、定远、灵壁、凤台、阜阳、颍上、霍邱、亳、太和、泗、盱眙、天长、宣城、南陵、建德、合肥、巢、建平、三十八州县暨屯坐各卫被水被旱灾区新旧额赋。　　

○除浙江钱塘县水冲田地二十七顷有奇额赋。　　

○丁巳。命刑部左侍郎赓福、右春坊右庶子骆秉章、驰往山东查办事件。　　

○以拏获匪犯。予浙江同知方秉、以知府即用。先换顶带。　　

○除江苏吴江县义冢田二十亩有奇额赋。　　

○戊午。上诣绮春园问皇太后安。　　

○减免直隶隆平、宁、晋安、任邱、四州县被水灾区额赋有差。　　

○己未。谕内阁、德春等奏轻赍银两。屡催未到。请旨饬催。有漕各省应解通济库轻赍银两例应于漕粮未到之先解到。本年湖南省应解轻赍银两。尚未解到非该省兑交迟延。即系解官逗留途次。著湖南巡抚将迟延缘由咨议办理。并著直隶山东江南各督抚飞饬查探。如该解官过境。即催令兼程趱押北上。嗣后此项轻赍银两。著各该省巡抚督饬各粮道届期及早兑交。解赴通州。毋得仍前延滞。　　

○庚申。上御洞明堂。勾到河南、山东、情实罪犯停决河南斩犯一人。绞犯二人。山东斩犯六人。绞犯六人。余七十三人予勾。　　

○贷荆州驻防司库银。修理被水衙署兵房。　　

○辛酉。谕军机大臣等、钟祥、鄂顺安奏、引河挑成分数并大坝二坝兴工日期一摺。据称加挑引河。牵计已有六分工程引河头接挑工段。亦已普律插金□欣。现在先由西坝兴工进占。并挑水坝现已做成六占等语。此时两坝正杂料物。均已集有成数。正可克期赶办。该河督等驻工督催。责无旁贷。总当严饬在工文武员弁通力合作。设法趱办。务于春前蒇事。万不可稍存观望。坐失机宜以致临时费手。是为至要。将此谕令知之。　　

