<!-- { "loadSidebar": true } -->
○戊辰。上诣绮春园问皇太后安。　　

○以翰林院侍读学士陈宪曾、为詹事府詹事。　　

○己巳。孝诚仁皇后忌辰。遣官祭景陵。　　

○上诣大高殿行礼。　　

○还宫。　　

○谕军机大臣等、前据壁昌奏、请于鹅鼻嘴等处修筑炮城。旋据耆英奏、沿江炮台。筑以甎石。则工费浩繁。若以土筑。又虑风雨剥蚀。宜节省建筑之费。移为造船练兵之用。均经谕令该署督等详察情形。奏明妥办。兹据御史曹履泰奏称、鹅鼻嘴地方紧要。应于南北两坪设立土垒土堡。外开濠沟。以开沟之土。积之四面。可以迎敌施炮。且不用甎石。工价甚减等语。江防关系极重。著壁昌、尤渤、会同熟筹。妥为定议具奏。又该御史奏制胜之法。惟有擡炮藤牌二种。其应如何分别演练。以期习熟。究竟藤牌一项。临阵能否适用。著该署督等一并妥议具奏。原摺二条。钞给阅看。将此各谕令知之。　　

○以夏至祭地于方泽。自是日始。斋戒三日。　　

○庚午。考试应开列试差满汉二品以下京堂各官于上书房。　　

○旌表守正捐躯直隶满城县民李添太养女成姐。　　

○命陕甘总督富呢扬阿、拨银二万九千三十九两。解赴乌什。备道光二十六年经费。　　

○辛未。谕内阁、李星沅奏、特参玩视重案审办错谬之县令。请旨革职一摺。陕西神木县知县王致云、于县民李述秀因被李春孩撞破奸情、起意商同李苏氏谋毙灭口一案。并不虚衷推鞫。认真定拟。辄任犯供支饰。并不辨别凶器。含混招解。实属草率糊涂。王致云著即革职。以为玩视重案者戒。该抚李星沅、升任臬司傅绳勋、因该县原详情节支离。督委西安府知府李希曾、提证研鞫。究出实情。俾淫凶不致漏网。甚属可嘉。李星沅、傅绳勋、李希曾、均著交部议叙。　　

○引见新科进士。得旨、一甲三名孙毓溎、周学浚、冯培元、业经授职外。王景淳、黄经、王之翰、李杭、边浴礼、孙鸣珂、冯誉骥、呼延桭、汪廷儒、周玉麒、朱梦元、吴骏昌、章嗣衡、周＜?曰融＞、何彤云、陈廷经、华日新、窦奉家、萧浚兰、张广居、邓廷楠、陈立、吴惠元、张弼、龚自闳、李宗焱、富呢雅杭阿、张堃、方浚颐、王恩祥、启文、刘熙载、殷寿臻、宋晋、马仪清、赵绶章、宋玉珂、杜翰、袁泳锡、宗室煜纶、胡连耀、克明、刘祝庚、金钧、俱著改为翰林院庶吉士。王家璧、王柏心、庞家淦、尹开勋、孙寿祺、曹尊彝、周立瀛、赵元模、郑奇峰、王廷柱、文格、丁节、程諴、盛康、石元圭、张金鉴、傅浚、于淩辰、阎廷佩、刘堃、莫如德、德荫、曾兆鳌、高朗、曾咏、柳渊、崇保、王祺海、黄培昌、曾作舟、奎福、薄彭龄、李德莪、王鉴民、均著分部学习。崇家鏊、王映斗、卢诜、林燕典、方坦、朱彦华、田丰玉、杜学礼、杜防、恩霖、邹崇孟、延彩、张建基、胡霖澍、王德炳、马百庆、张见田、王荣清、石意恭、康仲方、倪涛、张鸿鼎、金万清、朱源、李葆树、叶桂芬、王应蔚、杜卿霭、朱潮、周琛、笪慕韩、章含、黄桐勋、左元烺、孙廷元、叶华春、吕圻、陈曜图、张赋林、聂光銮、焦春宇、郑廷圭、任沛霖、黄庆萱？、孙子淳、温德宣、蒋大镛、潘渭春、金祜、沈西序、姜联升、郭师泰、袁思韩、乔文蔚、梁康辰、吴英樾、杨大容、张逢辛、李映棻、刘应祥、周寅清、万承绛、陈大典、徐士琦、李辅、周治润、周相焯、黄之晋、孙钦若、戴臣法、秦时英、李福泰、沈熙麟、陈纪麟、应学堻、何玉端、杨鳣、孙源、王道立、沉云、靳丹书、宋备恪、刘宅俊、李焕春、董文炳、郑选士、汪铮、程祖润、郑霖溥、王榕吉、侯荣封、韩懋德、殷嘉树、林锡赓、高廷锳、刘宗城、俱著交吏部签掣分发各省以知县即用。刑部候补郎中王寿同、著以郎中即用。户部七品小京官萧时馨、著即作为该部候

补主事。宗室英绩、著以笔帖式用。余著归班铨选。　　

○壬申。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○赏御前行走喀尔喀亲王车登巴咱尔黄缰。　　

○以詹事府詹事陈宪曾、充日讲起居注官。　　

○拨江苏泰兴等县漕粮二千六百十二石。抵放江淮各帮丁不敷行月等米。　　

○癸酉。谕内阁、前据吏部奏、伊犁将军布彦泰奏开垦地亩摺内。未将各员捐银数目、及开垦若干顷叙明。当降旨著该将军确查具奏。兹据奏称、口外办工。与内地情形不同。皆系收工而非收银。验收时亦以所办工程为定准。不能划出某项某亩为某员所办等语。自系实在情形。所有各该员捐银及开垦顷数。著毋庸再行查奏。仍遵前旨。免其造册报销。　　

○谕军机大臣等、据布彦泰奏、伊犁各城旷地。现在委员前往勘估。傥该处实有格碍。亦必设法另筹等语。所奏是。伊犁地处极边。现在设法开垦。原为足食之计。该将军务当通盘筹画。足国裕民。傥该委员等履勘各处。或有格碍难行。即著另行设法妥筹。以期获收实效。至乌噜木齐地方。既有可垦之地。即著布彦泰俟惟勤查覆到日。再行派员前往确勘。会同惟勤奏明办理。所有上次饬查各员捐银数目。及开垦顷数。既据该将军奏称、口外办工情形。与内地不同。已明降谕旨著毋庸再行查奏。并仍遵前旨免其造册报销矣。将此谕令知之。　　

○调塔尔巴哈台领队大臣希拉布、为伊犁领队大臣。伊犁领队大臣花沙布、为塔尔巴哈台领队大臣。　　

○甲戌。谕军机大臣等、据耆英奏、行抵粤东接印任事。并照会咪唎口□坚使臣即赴澳门会晤等语。览奏已悉。昨据梁宝常奏、接准程矞采咨称、咪唎口□坚领事。派有乌儿吉轩理知、在宁波港口办理事务等情。著该督将该抚片内所称各节。随时探访。如有应议应办事件。亦著据实具奏。原片著钞给阅看。将此谕令知之。　　

○修山东运河、泇河、捕河、上河、泉河、五厅堤坝。及山河引渠。从河道总督钟祥请也。　　

○乙亥。谕内阁、壁昌奏、江广各帮漕船。行抵龙江关。查验木税窒碍情形一摺。据称江西各帮。抵关停泊二十余日。始行查验。湖北帮船。该监督辄令停帮候查。并不照原奏迎帮查验。以致本年江西十三帮具报入瓜洲口已迟。而湖北三帮。又因验税迁延。似此贻误漕行。所关非细。该监督办理纰缪。实属不晓事体。瑞长著交部严加议处。即来京听候部议。嗣后重运漕船。应如何严禁例外多带木植。及查验收税之处。著壁昌妥议章程具奏。　　

○丙子。谕内阁、翰林院侍读以下。詹事府洗马以下各员。著自本月十六日起。每日二员豫备召见。如遇外膳日期。即改于次日伺候其余各员。以次递推。　　

○谕军机大臣等、御史黄钟音奏、川省盗贼蠭起。请饬查办一摺。匪徒扰累闾阎。最为地方之害。若如所奏。近来掳掠之案。层见叠出。地方官性成怠玩。兼顾处分。因而相率讳匿不办。迨至党与日众。又恐激成变端。多方消弭。积习相沿。深堪痛恨。摺内所指各案。均有事主姓名年月。谅非无因。著宝兴严密查访。按起严拏。认真惩办。如查有讳匿消弭情事。立即据实严参。毋稍姑息。四川地方辽阔。该督身处省垣。或有见闻所不及。既经该御史逐案指实。正可从此根究。力挽颓风。傥既受朦蔽于前。复有心回护于后。尚望各州县官知所儆惧耶。所奏重庆武都司接仗勇往。拏获贼匪。该上司以为轻举妄动。撤任留缉。是否实有此事。又贼匪李三丁、现住省城。即著就近查拏务获究办。断不准含混了事。一奏塞责也。该御史原摺发给阅看。将此密谕知之。　　

○以翰林院侍讲何桂清为广东乡试正考官。修撰龙启瑞、为副考官。编修冯桂芬、为广西乡试正考官。检讨祁宿藻、为副考官。光禄寺卿瑞常、为福建乡试正考官。翰林院编修杨福祺、为副考官。　　

○丁丑。改铸。乍浦陆路副都统印信。从杭州将军特依顺请也。　　

○戊寅。上诣绮春园问皇太后安。　　

○谕内阁、此次礼部题派广东福建考官。照奏定章程。请将该省驻防繙译乡试题目随本发下。现在广州驻防。呈应繙译乡试者人数无多。业据该将军等奏明展限。其福州驻防繙译乡试题目。著该部行知派出之该省考官。于起身前一日亲赴军机处恭领。带至该省内帘。严密收贮。届期面交该监临。俟试日点名以后。拆封刊刻。如关防不密。致前期稍有漏洩。惟该监临是问。此外各省繙译乡试应领试题。均著照此办理。仍著该部随本声明。　　

○予故喀喇沁贝子玛哈巴拉祭葬如例。并赏银四百两。　　

○己卯。遣官祭关帝庙。　　

○谕内阁、前据德兴奏、番贼偷渡分抢。经青海盟长派兵捕斩。当有旨谕知富呢扬阿确切查明具奏。兹据奏称、灭什卡族贼首噶布藏、因与蒙古挟讎报复。偷渡行抢。至刚咱族千户完的他尔、因被该管厅员责处。欲请移居河北。并非作贼偷渡等语。上年因各族番匿踞肆扰。经该督派兵驱逐回巢。均知敛迹。乃该贼首噶布藏、于大兵撤回以后。辄挟蒙古引路之嫌。过河抢劫。实属愍不畏法。此时贼首就戮。夥贼败回。自不值复派官兵深入搜捕。著该督饬知该总兵站住、于稽查番族户口之便。妥为查办。并严行晓谕。此次余众。姑从宽宥。嗣后如有续犯。即当悉数剿除。仍饬防所官兵。随时防范。实力巡查。毋得稍有疏懈。至该千户完的他尔、并无抢劫情事。因蒙古官兵猝遇。误致歼毙。其原获跟随之坦木住古等六名。著该大臣就近讯明。酌核办理。　　

○又谕、富呢扬阿奏、筹款提借兵饷。并请饬催外省协饷一摺。甘肃地处边陲。各营俸饷。必须按期拨解。兹据奏称、本款存银。不敷支放。外省协饷。未报起程。现值拨解伊犁俸饷。并支发内地各营夏季俸饷之期。著照所请、准其在于新疆备用款内提借银三万四千六百两。减平节省款内。提借银四万四千三百两。盘查生息款内。提借银五万四千两。收入二十四年兵饷款内。以备支放。一俟外省协饷解到。即行提还。其山西省未报起程之豫拨二十四年兵饷银两。广西、山东、两浙、两淮、河东道、安徽、苏州、未报起程之正拨二十四年兵饷银两。即著各该督抚等严催赶解。毋得迟误。　　

