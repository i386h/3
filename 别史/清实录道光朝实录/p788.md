<!-- { "loadSidebar": true } -->
○谕军机大臣等、本日据程祖洛奏、请以王忠贵调补福建建宁镇总兵。孙抡元调补浙江衢州镇总兵。已明降谕旨准其对调矣。孙抡元前经召见。朕看其人不甚明白。因寄谕该督随时察看。是否尚堪胜任。据实具奏。兹据奏称、该员行抵省城。经该督询以营伍地方事宜。对答尚无舛谬。惟建宁镇一缺。责任綦重。孙抡元乍到闽省。人地生疏。现已年逾六十。恐精力不能周到等语。总兵有统率将弁、整饬戎行之责。衢州镇一缺。虽较建宁镇事务稍简。治理较易。然操练兵丁。钤束备弁。在在均关紧要。傥精力衰颓。不能振作。尚望其缉捕巡防。诸资得力耶。该督务当随时随事。留心体察。如孙抡元精力就衰。不堪胜任。即著据实具奏。毋稍容隐。致滋贻误。将此谕令知之。寻奏、孙抡元前在福建省城三月。验其精力不衰。现饬赴衢州任事。尚不致贻误。报闻。　　

○调浙江衢州镇总兵官王忠贵、为福建建宁镇总兵官。建宁镇总兵官孙抡元、为衢州镇总兵官。福建福宁镇总兵官邵永福、为浙江温州镇总兵官。温州镇总兵官陈步云、为福宁镇总兵官。　　

○以喀喇沙尔屯田丰收、予员弁议叙。赏兵丁一月盐菜银。　　

○戊午。以岁暮祫祭。遣官祭太庙中殿。后殿。　　

○赏鄂尔多斯郡王巴保多尔济、三眼花翎。阿巴噶贝子德木楚克达什、喀尔喀贝子阿第雅、科尔沁贝勒达尔玛扎布、双眼花翎。命达尔玛扎布、在乾清门行走。　　

○以拏获东河焚烧料垛首犯。山东知县方长奏、下部优叙。　　

○己未。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○遣官祭太岁之神。　　

○庚申。上御保和殿。筵宴朝正外藩。科尔沁、巴林、奈曼、鄂尔多斯、阿巴噶、喀喇沁、土默特、喀尔喀、乌喇特、翁牛特、郭尔罗斯、苏尼特、克什克腾、敖汉、浩济特、青海、土尔扈特、和硕特、王贝勒贝子公额驸台吉塔布囊、及朝鲜、琉球、暹罗国、正副使等、随文武大臣依次就坐。诸乐并作。上进酒。召左翼科尔沁扎萨克土谢图亲王诺尔布林沁、科尔沁卓哩克图亲王巴图、巴林扎萨克郡王郡木济勒旺楚克、奈曼扎萨克郡王阿宛都瓦第扎布、科尔沁扎萨克郡王林沁扎拉赞、阿巴噶郡王那木萨口□赖多尔济、喀喇沁扎萨克贝子理藩院额外侍郎玛哈巴拉、科尔沁扎萨克贝子济克默特、土默特扎萨克贝子德勒克色楞、右翼喀尔喀车臣汗阿尔塔什达、喀尔喀扎萨克图汗玛呢巴咱尔、喀尔喀扎萨克亲王车登巴咱尔、喀喇沁扎萨克郡王布呢雅巴拉、喀尔喀扎萨克郡王托克托瑚图噜、车淩混布、图克济扎布、浩齐特扎萨克郡王吹精扎布、至御座前。赐酒成礼。　　

○是年。旌表孝子、直隶等省边兆吉等二十一名。孝义、山东等省王文谦等三名。孝友、福建等省李传安等十五名。孝女、直隶等省孙氏等十一口。守节合例、宗室佐领奎秀妻佟佳氏等二十五口。满洲护军海明阿妻瓜尔佳氏等一百一十三口。蒙古领催穆克德柯妻唐氏等三十八口。内务府披甲德春妻赵氏等十六口。汉军笔帖式安保妻于氏等二十六口。各省驻防闲散张永富妻郑氏等二百十三口。直隶等省任线氏等一千三百九十四口。未婚守志、满洲领催彭龄聘妻宗室瑞安女一口。满洲清连聘妻富氏一口。汉军韩家熺聘妻罗氏一口。黑龙江驻防苏尔通阿聘妻博尔克佳氏一口。直隶等省贾汝愈聘妻卢氏等二十五口。夫亡殉节、直隶等省举人张淦妻王氏等三十九口。百岁寿民妇、浙江等省唐德锡等二十八名口。五世同堂、浙江等省丁源等三十八家。各给银建坊如例。　　

○一产三男、直隶等省宋立纲等六家。　　

○会计天下民数谷数。直隶等省通共大小男妇四万一百万八千五百七十四名口。存仓米谷二千九百九十一万四千七百七十六石八斗九升五合。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百六十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。春。正月。辛酉朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣、诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐亲藩等宴。　　

○命乾清门行走喀尔喀扎萨克图汗玛呢巴咱尔、在御前行走。赏浩齐特扎萨克郡王吹精扎布、喀尔喀扎萨克郡王图克济扎布、三眼花翎。在乾清门行走。赏青海扎萨克辅国公珠尔默特都布丹车口□聆、花翎。　　

○壬戌。以皇太后六旬万寿。命于本年八月举行恩科乡试。来年三月举行会试。　　

○癸亥。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○以江南江安、苏松、两道属粮价未平。暂缓收买帮丁行月等米。　　

○甲子。上诣皇太后宫问安。　　

○谕内阁、大学士曹振镛、学问渊博。献替精醇。公正慎勤。老成持重。自其父曹文埴、供职内廷。渥承皇祖高宗纯皇帝知遇。擢至户部尚书。嗣曹振镛仰荷皇祖特达之知。由翰林洊升詹事。皇考仁宗睿皇帝亲政以来。洊加升擢。简任纶扉。朕御极之初。特授军机大臣。十四年余。一德一心。深资启沃。丝纶首掌。钜细毕周。夙夜在公。始终如一。实朕股肱心膂之臣。服官五十余年。历事三朝。身跻崇要。从未稍蹈愆尤。动循矩法。克副赞襄。念其年跻八秩。特命肩舆入直。俾节劳勚。上年因微疾请假。派员存问。俾安心在寓调养。优加慰劳。方冀速痊。照常入直。讵意数日之间。遽成长往。顿失腹心之臣。不觉声泪俱下。悼惜难堪。著加恩入祀贤良祠。赏给陀罗经被。并手串烟壶暖手各件。派穆彰阿带领侍卫十员。即日前往奠醊。朕于本月二十九日亲临赐奠。并著赏给广储司库银二千两。经理丧事。其任内一切处分。悉予开复。应得恤典。著该部察例具奏。伊子曹恩濙、著赏给四品卿。俟服阕后、遇有四品京堂缺出。著该部开列请补。用示朕轸怀耆旧、恩赉有加至意。　　

○乙丑。上御紫光阁。赐蒙古王贝勒贝子公台吉、及外藩使臣、章嘉呼图克图等宴。并赏赉有差。　　

○以协办大学士吏部尚书穆彰阿、充文渊阁领阁事。　　

○以吏部左侍郎杜堮、充经筵讲官。　　

○命阿巴噶郡王那木萨口□赖多尔济、土尔扈特头等台吉策口□聆栋罗布、在乾清门行走。　　

○赏科尔沁贝勒贡格喇布坦、双眼花翎。科尔沁辅国公博罗特、喀尔喀郡王托克托瑚图噜子头等台吉满珠巴咱尔、花翎。　　

○丙寅。以大学士潘世恩、兼翰林院掌院学士。稽察钦奉上谕事件处。　　

○以工部尚书敬徵、充文渊阁提举阁事。　　

○缓徵直隶大兴、宛平、固安、东安、永清、武清、霸、大城、涿、新城、雄、献、天津、宁晋、保定、良乡、房山、清苑、安肃、唐、博野、容城、蠡、祁、安、高阳、河间、肃宁、任邱、景、故城、青、沧、静海、南皮、盐山、正定、藳城、南和、平乡、钜鹿、任、永年、鸡泽、大名、赤城、冀、南宫、新河、武邑、衡水、赵、隆平、深、饶阳、安平、定、深泽、五十八州县上年被水村庄新旧额赋。　　

○缓徵山东历城、章邱、邹平、齐东、齐河、济阳、禹城、临邑、德、平原、惠民、商河、馆陶、博兴、高苑、乐安、临清、鱼台、十八州县并德州卫、上年被灾庄屯新旧额赋。　　

○展赈奉天牛庄、辽阳、凤凰城、三处上年被灾旗户一月。　　

○贷山西太原、五台、保德、三州县上年被水灾民仓谷。　　

○丁卯。世祖章皇帝忌辰。遣官祭孝陵。　　

○谕内阁、林则徐奏、江浙回空漕船。埽数进闸。行走安静一摺。上年回空漕船。南下较迟。因镇江运河。潮枯水浅。京口沙滩涸露。难以通舟。改由横闸行走。经该抚遴委文武各员。往来策应。每当阻浅阻潮阻风阻冻之际。该员等皆能设法筹催。不遗余力。截至十二月十九日。全行进闸。并无一船疏失。统计江浙两省回空共六十二帮。计船二千二百零四只。埽数由横闸跟踪南下。各归水次。修艌均在岁前。可期速为开兑。且较历届由横闸进口船数。多至两三倍。与常年催趱微有不同。著该抚择其尤为出力者。酌保数人。奏请鼓励。惟本系该员等分内应办之事。不准人数过多。稍滋冒滥。　　

○谕军机大臣等、本日据林则徐奏、江浙回空漕船。全数进闸。派兵弹压均极安静一摺。已明降谕旨、酌保数员。奏请鼓励矣。据称此次漕船在横闸内外、及金山鲇鱼套一带。节节停泊。经所派将备带兵弹压。均尚安静。迨镇江前后两帮。最后进口。其水手尤为强悍。该抚复商派京口驻防满洲兵、一体弹压。乃该两帮桀骜之水手。闻有添兵。恐被查拏。率已潜行逃窜。不敢过江。遗有刀械在船。现已逐件摉获。拨营配用。并换雇水手。驾船赴次等语。漕船在内地江河行走。并非外洋可比。何以胆敢携带刀械。甚至带有火器。擅行施放。致滋事端。若不严行饬禁。该水手等犷悍性成。又复恃有器械。难保不偶因口角细故。辄敢逞强械斗。酿成钜案。即如上年庐州二帮水手。行抵清平县地方。王汶举等纠众杀毙多命。其凶横情形。已可概见。此次镇江前后两帮水手。竟敢藏匿刀械在船。此外各帮。恐亦不免有此恶习。著该抚等严饬各粮道、及地方文武各员弁。于各帮船未开之前。即认真查察。随时晓谕饬禁。一经查出。即行严拏务获。按律惩办。毋稍宽纵。以挽积习而肃漕政。将此各谕令知之。　　

