<!-- { "loadSidebar": true } -->
○以睿亲王仁寿、郑亲王端华、管镶黄旗领侍卫内大臣事。怡亲王载垣、定郡王载铨、管正黄旗领侍卫内大臣事。科尔沁郡王僧格林沁、喀尔喀亲王车登巴咱尔。管正白旗领侍卫内大臣事。　　

○壬寅。上诣绮春园问皇太后安。　　

○癸卯。谕内阁、前因如贵妃晋封为皇贵妃。曾降旨令各衙门将应行事宜察例具奏。兹据内务府奏查妃园寝如皇贵妃位次。应另行拟定。豫为修理。著派恩桂、文庆、照例办理。　　

○册封郑亲王端华生母胡佳氏、为郑慎亲王侧福晋。　　

○库伦办事大臣德勒克多尔济、丁母忧。赏银四百两治丧。　　

○以副都统衔库伦办事大臣成凯、兼署库伦办事大臣。　　

○甲辰。谕军机大臣等、有人奏、风闻长芦幕友徐杨小梅、盘踞院署。与官吏商人往来交结。遇事舞弊营私。告病运同陈鉴、钻谋护任。商人虚借帑本等弊。皆该员为之详请。与徐杨小梅狼狈为奸。以致积弊相沿。奏销之款。虽报徵存。并无实贮。似此劣幕劣员。及奸商通同作弊。于盐务大有关系。著讷尔经额、督同盐政士魁、按照所指各款。严密确查。秉公惩办。以振鹾纲而除积蠹。原片著钞给阅看。将此谕知讷尔经额、并传谕士魁知之。　　

○以内阁学士载增、管向导处事。　　

○乙巳。上诣绮春园问皇太后安。　　

○谕内阁、前任科布多参赞大臣宗室果勒明阿、现已因案革职。永不叙用。果勒明阿、系敬徵保送副都统。敬徵著交部照例议处。　　

○谕军机大臣等、前据琦善等奏、盘获口□佛＜?口兰＞哂夷人至藏传教。将该夷人于讯供后。委员解赴四川。当降旨令宝兴于该夷解到时。将其来历及经过处所。详讯确情具奏。兹据奏称、研讯该夷人等所供。与驻藏大臣所讯。大略相同。察其须眉眼色。确系夷人。并非内地奸徒假冒等语。该夷远涉重洋。经历数省。学习各处文字语言。意究何居。所供仅止劝人为善。别无他意。所传人数姓名。不能记忆。恐难凭信。至该国王发给戒表。持赴广东。交与驻扎总官前往各处传教。是否实有其事。著耆英、黄恩彤、于解到时。将该夷等详细研鞫。并暗加体访。该夷人是否实系该国所遣。及有无送银接济之事。并将匣内所贮夷信夷书等件。交通晓夷字之人。逐件译明。庶可得其底细。如果确系口□佛＜?口兰＞哂夷人。并无别项情节。即著斟酌情形。妥为办理。原摺及供单均著钞给阅看。将此谕令知之。　　

○以翰林院编修萧浚兰、为湖南乡试正考官。冯培元、为副考官。编修徐士谷、为四川乡试正考官。宗人府主事吴嘉洤、为副考官。　　

○贷直隶沧州驻防领催等饷银。修理军器兵房。　　

○丙午。广西巡抚周之琦奏、临桂县东乡地方。山水暴发。田庐骤被淹浸。人口亦有损伤。现饬查勘抚恤。得旨、勘明妥速办理。　　

○丁未。赏休致云南提督张必禄全俸。　　

○戊申。上诣绮春园问皇太后安。　　

○谕军机大臣等、都察院奏、江苏廪生耿尚义等、呈请修复河防。已明降谕旨。交该督等查核办理矣。此案该生等、呈诉六塘河堤工冲溃。各州县连年被水。上年赴省。援案呈请借帑兴修。业经委员叠次勘估。尚未开工等情。该处为宿迁等六州县田庐所系。如有应行修复之处。自应赶紧筹办。著壁昌、潘锡恩、审度情形查核办理。务令水害全除。田庐用资保障为要。该生等所递钞案二本。图说一纸。著发给阅看。将此谕令知之。寻奏、遵查海州等州县境内六塘河、并海州境之蔷薇河、淤垫冲决。田畴受淹。于运道宣防大有关系。应赶紧借款挑筑。得旨、所有估需银十三万余两。著准其在于军需余賸款内。照数借拨。遴员兴办。毋任草率偷减。工竣后或壁昌或李星沅斟酌一人。亲往验收。如不妥实。即行严参。　　

○前任驻藏帮办大臣瑞元奏、自前藏起程。赴后藏三汛校阅营伍。访询各处边界。均属安靖。惟三汛所管地方。尚有偏僻捷径数处。可通外番。即分饬该管员弁。一体留心防范。毋得以山路崎岖。遂行疏懈。报闻。　　

○命乌里雅苏台参赞大臣乐斌、来京。以病痊三等侍卫麟魁、为乌里雅苏台参赞大臣。　　

○己酉。湖南巡抚陆费瑔奏、动支耗羡银两。买补永绥、溆浦、沅陵、黔阳、永顺、保靖、龙山、泸溪、八厅县兵谷。下部知之。　　

○庚戌。以内务府郎中基溥、为奉宸苑卿。　　

○辛亥。上诣绮春园问皇太后安。　　

○壬子。命户部尚书祁寯藻、兵部尚书文庆、驰往天津查办事件。　　

○福建海坛镇总兵官杨登俊、因病解任。以江南京口协副将陆凤翔、为海坛镇总兵官。　　

○癸丑。谕内阁、给事中董宗远奏、运弁闸官需索帮费。请饬严查参办一摺。向来各省派委总运等官。原以督押重运。约束旗丁。随时稽察催趱。期于漕行迅速。若如该给事中所奏、各省总运官、及各帮运弁。皆以押运为美差。需索旗丁。以致旗丁刁难州县。任意搭带货物。运官等受其馈送。即不能不听其迁延。又沿途分段稽察之员。向来派至数十人之多。在上司既藉以调剂。若辈遂任意贪婪。更有沿途闸官。于粮艘过闸时。按帮索费。旗丁日益疲累。漕行自难迅速。实于运务大有关系。著通谕漕运河道各总督。及有漕地方各督抚。随时密访。认真严查。如有前项弊端。立即指名参办。毋得稍涉瞻徇。以利漕行而除积弊。　　

○以郑亲王端华、署镶蓝旗汉军都统。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百三十一

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。六月。甲寅朔。以捐修通州运河闸座并改建石桥。予漕运通判徐鎕等升叙有差。　　

○乙卯。旌表逼嫁捐躯安徽合肥县民许品弟妻王氏。　　

○丙辰。缓徵山西徐沟县被雹村庄新旧额赋。　　

○丁巳。钦差户部尚书赛尚阿等奏、臣等奉命校营伍。阅江防。江南地势。经历过半。计长江设防情形。夷人似不敢再行窥犯。惟苏州、松江、二府在江防之外。夷船另有可入之途。且其地纷靡饶富。正豺狼之所垂涎谨将一切防守机宜。密筹具奏。奏入、谕军机大臣等、赛尚阿等奏、统筹江南全局密陈设防一摺江。南鹅鼻嘴等处。均已严密设防。自可有备无患。惟＜?口英＞夷现于上海县之军功场等处、修建夷馆。宝山县在上海之北。夷船停泊。自当于此二县以内。择地而守。豫筹必胜之计。所有黄浦江贴近之闵行镇等处。炮少力单。自应如所奏、设法豫备至黄浦江、南通浙江之嘉善县。北通泖湖。赴苏甚便。此地最为紧要。应如何豫运破旧粮艘及各项破船。临时酌用。以操制胜之权。著壁昌、李星沅、尤渤等、密饬各镇、不动声色。总于无事之时。认真操练。悉心筹议。以期处处皆臻妥善。断不可稍涉张皇。至苏州一带。提督相距较远。其抚标兵丁。自当由该抚就近训练。严密防守。无论何时。一经调用。傥有不能得力之处。惟该抚是问。该督抚提镇等、断不可存目前苟安之见。懔勤慎密。毋稍怠忽。原摺钞给阅看。将此各谕令知之。　　

○戊午。谕军机大臣等、据裕泰等奏、盘获传教之西洋夷人、解赴广东等语。该夷因在沿海等处地方游行。来至湖北。传习天主教。既能讲说内地语言。且又薙发。是否确系西洋夷人。抑系沿海匪徒。饰混诈冒。著耆英、黄恩彤、于湖北委员将该夷人解到时。详细研鞫。如系匪徒假冒。即著从严惩办。原片钞给阅看。将此谕令知之。　　

○己未。谕军机大臣等、御史谢荣埭奏、邪匪肆行毒害、民心惶惑一摺。据称风闻浙江近有不法匪徒、假扮僧道杂艺人等、并妇女背卖各项什物。于糕饼瓜果各食物中暗置毒药。残害男女幼孩。事类采生折割。杭绍两府均各蔓延。送官未经究办之案。层见叠出。其余形迹可疑之人。络绎市廛。肆行无忌。男女长幼。都防受害。以致人心惶惑。果如该御史所奏。邪匪恣行残毒。为害匪浅。著梁宝常、即饬地方官、严密查拏。获犯后讯明妖术起自何人。意欲何为。究诘党与。悉数弋获。按律惩办。以除邪匪而靖地方。原摺著钞给阅看。将此谕令知之。　　

○缓徵山东临清、邱、长山、济阳、临邑、莘、商河、惠民、阳信、滨、博平、恩、夏津、历城、章邱、齐东、禹城、陵、德、德平、平原、东阿、乐陵、郓城、聊城、堂邑、茌平、清平、馆陶、高唐、武城、冠、淄川、东平、齐河、长清、肥城、朝城、三十八州县被旱被风被沙村庄新旧额赋。　　

○辛酉。旌表守正捐躯河南叶县民张芳妻李氏。　　

○壬戌。以开垦伊拉里克地亩。予甘肃道员云麟、按察使衔。余加衔升补有差。　　

○癸亥。谕内阁、载容等奏、马兰峪地方。闰五月间风雨交作。昭西陵宝城垛口等处。均有被风吹落零星物件。及风损树株情形。又另片奏、风吹树株出土挑起甎块等情。均应赶紧修整。著派特登额、阿灵阿、前往敬谨察看具奏办理。　　

○以刑部左侍郎周祖培、为浙江乡试正考官。翰林院编修王景淳、为副考官。光禄寺卿汪本铨、为江西乡试正考官。翰林院编修汪廷儒、为副考官。编修廉师敏、为湖北乡试正考官。何彤云、为副考官。　　

○甲子。以通政使司通政使灵桂、为都察院左副都御史。　　

○驻藏帮办大臣文康、因病解任。赏户部郎中穆腾额、头等侍卫。为驻藏帮办大臣。　　

○乙丑。以兵部右侍郎赵光、兼署刑部左侍郎。　　

