<!-- { "loadSidebar": true } -->
○谕军机大臣等、本日步军统领衙门奏、山西垣曲县已革监生王立志控案。已明降谕旨。交福绵督同臬司邱鸣泰、亲提严审矣。此案王立志所控王瞻圣霸占夥买山地。伊赴县控告。王瞻圣挟嫌。教唆伊弟王申、诬伊不分公产。又串嘱文扼要、赴伊家取麦抢夺。以致伊母王氏被吓身死。何以该县不为公断。转将该监生斥革拟杖。其文扼要贿嘱知县。改名捐监纳赎。亦系案内紧要情节。福绵接奉此旨。即督率臬司邱鸣泰、亲提严讯。务得确情。其呈控毛知县敛钱演戏祝寿。因赵舞棋未经出分掌责。赵舞棋气忿。投河身死。及周典史藉查户口。勒索钱文等情。并著该抚秉公查办。毋稍瞻徇。傥系该革监逞刁妄控。亦即治以应得之罪。将此谕知福绵、并传谕邱鸣泰知之。　　

○两江总督魏元煜奏、遵旨防范浙江帮船滋事水手。并节次派员弹压。得旨、查拏务要严密。断不可令凶犯漏网。或有意外之虞。勉之慎之。　　

○癸亥。以本年乡试。考试应开列试差人员于圆明园正大光明殿。　　

○甲子。谕内阁、前据江西巡抚成格奏、赖懋兴被赖懋端呈控移尸图诈一案。审明赖懋兴之父赖必魁、实系自缢。将赖懋兴等分别定拟。当交刑部议奏。兹据刑部奏称、查核全案供招。初验赖必魁、系受伤身死。覆检时。又称无伤自缢。前后迥不相符。即现讯供情。赖懋兴既已意存诬告。何以经人盘问。即将伊父自缢情由说出。赖懋端既未扛殴。何以虑被诬赖。即将赖懋兴看守。迨既许给殓费。何以逼令赖懋兴写谋杀字据。赖懋兴亦竟甘认杀父重辟。情节种种支离。必应严切根究。以成信谳。著交成格、督同臬司邱树棠、另委明干之员。按照部驳情节。悉心研鞫。务得确情。按律定拟具奏。寻护巡抚嵩溥奏、覆审赖必魁实系自缢身死。赖懋兴藉词诬赖。仍照原拟杖流。赖懋端控告赖懋兴杀父图赖。讯明仅止移尸。应照诬轻为重律、量减杖徒。龙南县知县长瑞、初验不实。虽自行检举。非寻常疏忽可比。应照例议处。下部议。从之。　　

○又谕、浙江织库存贮银两。系留备办公之用。即同正项钱粮。无许丝毫亏短。福德前在杭州织造任同。任意那移。日久未能筹补。前经降旨饬令迅速交纳。并未完缴。今传旨讯问。始据报明现在具呈内务府措办七千两交纳。殊属有心延宕。胆玩已极。所有未交银两。著勒限一个月。交广储司银库。由内务府大臣验收具奏。其应缴豫备丝斤银两。勒限三个月。交杭州织库。由普成验收具奏。如逾限不交。即行革职治罪。决不宽贷。　　

○又谕、松筠等奏、审拟塔布囊拉巴珠尔控告各款一摺。此案拉巴珠尔、因听从弟彦齐、向阿克楚毕借银三百两。致色楞旺楚克作为凭据。复令控告。且听从弟彦齐谎供。情殊狡诈。拉巴珠尔、著革退四等塔布囊。照蒙古例。三年无过。方准开复。其听从弟彦齐骗借之项。即由色楞旺楚克弟彦齐家属追出。交还铺户。至阿克楚毕、听从骗借。著罚一九牲畜示惩。案内四等塔布囊达玛林扎布、因该贝勒派令于苏尔格营子等处拏贼。向该营一带。勒索东钱一千二百余串。牛二只。又与巴布扎布之妻贡格、调戏成奸。实属寡廉鲜耻。达玛林扎布、著革去四等塔布囊。准蒙古例折枷。交副盟长公玛哈巴拉印务公所。充当苦差。八年无过。再报理藩院核示开复。所有该塔布囊诈索钱文牛只。如数追出入官。充公备赏。该贝勒济克默特扎布、毫无觉察。且于喇嘛庄头等。率行拨给荒地。业经查明彻回办理。实属咎有应得。贝勒济克默特扎布、著罚扎萨克俸五年。至伊叔喇嘛济克默特那木扎尔、诬控贝勒私回游牧一款。现已讯明系色楞旺楚克主使。著照蒙古例。将该喇嘛济克默特那木扎尔、罚三九牲畜。伊侄七十一、听从赴京控告。亦有不合。著罚一九牲畜。均交该盟长充公备赏。　　

○又谕、松筠奏、随带司员。请量予鼓励一摺。向来各部院大臣。随带司员。审办案件。事竣即行回京。从未有将承审司员。率请鼓励之事。或案情重大。历时甚久。司员等始终勤慎。该大臣偶一保奏。尚属可行。此次松筠经朕派审济克默特扎布、及色楞旺楚克互控一案。祇系寻常案件。为日无多。松筠率将随带员外郎成格勒、音德布二员。请交理藩院量予鼓励。松筠动则为沽名邀誉之举。昔日性情。永不悛改。殊属不晓事体。所奏不准行。并著传旨严行申饬。　　

○又谕、昨日考试试差人员。翰林院编修陈嘉树试卷。被修撰陈沆误行携出宫门。经监试王大臣等。向陈沆要进。因令军机大臣传问。实系彼此坐次相连。陈嘉树完卷后。收拾考具。将试卷置陈沆坐上。遂致陈沆误行带出。并无别项情弊。惟考试大典。该员等漫不经心。均有不合。陈沆著交部议处。陈嘉树著交部察议。　　

○乙丑。修四川叙马营分防各汛塘房。及城内堆卡房屋。从总督戴三锡请也。　　

○贷山西驻劄歉区宁武营、并所属神池等营兵丁、常平仓谷。　　

○丙寅。谕内阁、据永芹等奏称、巴申庄回子。控告阿奇木伯克衙门之多尔瓜回子等。将伊等捆缚苛责。逼取钱文一案。审明请旨定拟等语。多尔瓜回子阿布都喇依木、阿布都哷依木、什瑚勒回子斯潘迪彦托瑚塔、胆敢指称催取官项。将无辜之人。私用绳锁。肆行惩处。以致逼众成群。齐赴喀什噶尔控告。情殊可恶。著照永芹等所奏。将阿布都喇依木等枷号。解至英吉沙尔示众。照例发往伊犁。其管理该庄之七品伯克多列特、知情不报。著即革职。阿奇木伯克迈哈默特、并未查出。著革去四品阿奇木伯克。以五品伯克降补。英吉沙尔领队大臣色普徵额、亦属失察。著交部议处。　　

○伊犁将军庆祥奏、查探张格尔、在塔什霍尔罕地方。穷蹙已极。随行祇十数人。已不敢回霍罕。欲赴喀什噶尔自投。又恐被获就戮。游移无定。遂至奈曼部落。与布噜特比伊满、抱经起誓。欲行投诚。伊满已赴喀什噶尔禀报各等情。报闻。　　

○以故杜尔伯特贝勒贡楚克扎布子雅哩木丕勒多尔济、袭爵。　　

○调工部右侍郎昇寅、为刑部右侍郎。兵部左侍郎耆英、为工部右侍郎。兼管钱法堂事务。转兵部右侍郎宝兴、为左侍郎。以内阁学士奕经、为兵部右侍郎。　　

○予因案休致镶蓝旗蒙古都统郡王衔贝勒哈迪尔、支食贝勒俸。　　

○减免直隶冀州积涝地亩额赋有差。　　

○丁卯。谕内阁、张师诚奏、请将苏省州县垫完漕米。予限催徵一摺。江苏省各州县存库未解银两。内有道光元二三四等年。为花户垫买漕米一款。因三年全省被灾后。民间元气未复。势难按户追还。以致延未完解。据该抚查明恳请宽限催徵。著加恩将道光元二三四等年民欠漕米尾数。予限一年。责成现任之员追完。如届期再不完清。即将前后接卸各员。严参惩办。其动垫银款。著落原垫及接徵之员。按日分赔。所有民欠米石。仍令后任严追。归还赔解之员。毋许刁民延欠。至自道光五年起。各属漕尾。亦著勒限一年徵完。遇有州县交代。饬令该管府州盘查。凡垫完漕米。务于新漕启徵之前。全数徵完批解。不得再有未完。以杜轇轕朦混。　　

○又谕、颜检等奏、酌筹添雇额外剥船一摺。本年东省卫河水势微弱。现在南粮已入东境。需用剥船甚多。自应添雇豫备。以期迅速转运。据颜检等查有额设官剥。与添雇民剥。不敷轮转。著照所请、准其查照成案。添雇剥船五百只。免致临时周章。其所添民剥工食。以雇到临清之日起支。统归临清州知州一手雇觅分派。并著察看水势情形。如可无需五百只之数。即饬令停止。一俟卫河水势充足。不必俟重运过竣。即行先期开放。事竣查明月日会奏。分晰报销。毋任虚冒。　　

○谕军机大臣等、前因运道浅阻。借黄济运。终非善策。降旨令魏元煜等、将海运事宜。各就所属地方情形。广咨博采。悉心筹议。节据该督等覆奏。均以为窒碍难行。本日据英和奏、通筹漕河全局。请暂雇海船以分滞运。酌折额漕以资治河各条。所奏甚属明晰。国家漕运河防。均关重大。若祇以转运漕艘为目前急务。而不顾将来河工之贻害。则为患甚钜。该督等自当计及万全。俾河漕两无妨碍。本年重运全漕。现据该督等竭力催挽。并筹备船只。盘坝接运。自可以次抵通。惟全河大局。及本年如何回空。明年如何济运。不可不通盘豫筹。该督等前此会议各条。系为慎重漕粮。节省经费。不为无见。然势值两难。固不可妄议更张。亦未可稍事拘泥。英和所奏各款。意在漕河并治。永资利赖。该督等接奉此旨。务当悉心计议。总期不误转漕。有裨河务。勿得稍存成见。徒为目前权宜之计也。英和摺著发交阅看。将此各谕令知之。　　

○又谕、据御史郎葆辰奏、浙江覆检徐蔡氏尸骨一案。前署抚黄鸣杰原奏内。声明徐蔡氏尸骨无存者甚多。而于尾蛆骨一块。称系原验时疏忽遗失。既经一府三县。当场开检。何至遗失骨殖。并风闻王惟询接办此案。甚属认真。正在隔别研讯间。闽省选派明练仵作何培至浙。即在万松岭地方。督同会检。不待蒸煮。已据何培喝报顖门等处伤痕。委系被□□客。当时原验覆检各官。皆纷纷离位。争执多时。以致不及终验。及王惟询赴抚署禀见后。更加郁闷。意欲平反。而残骸莫据。孤掌难鸣。以公正不阿之大员。竟至身罹意外之奇惨。皆由原验官遗失骨殖。酿成此事。又闻上年七月间。覆检官有另擡男骨比对之事。道路目击。传为笑谈等语。人命重案。地方官带领仵作人等。当场检验。例当封固。何至将骨殖遗失。如该御史所奏覆检官另擡男骨比对。尤属违法荒谬。任意妄为。可恶已极。至王惟询接办此案。既经闽省仵作验系被□□客。何至争执各散。不及终验。是否系原验覆检各官。心存回护。有意阻挠。王惟询赴抚署禀见后。是否因此郁闷轻生。其中必有别情。俱应严加讯究。著程含章、督同臬司祁＜?土贡＞、将该御史所奏各情节。详加查究。如果属实。即将黄鸣杰及各地方官。一并严参惩办。毋稍徇隐。致干罪戾。郎葆辰原摺。著发给阅看。将此谕知程含章、并传谕祁＜?土贡＞知之。　　

○实授讷尔经额山东布政使。　　

○己巳。上诣绮春园问皇太后安。　　

○谕内阁、据英和等奏、朝日坛墙根土坡。被雨水冲刷不齐。墙垣间有损坏。瓦片脱落。自应修理整齐。以昭严肃。其墙外泊岸。应否修筑。著工部派员敬谨分别查勘具奏。　　

○修山东泉河各厅土石工程。从署河道总督张井请也。　　

