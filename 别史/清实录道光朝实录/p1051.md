<!-- { "loadSidebar": true } -->
○又谕、周天爵著改发广东效力赎罪。并著河南陕西巡抚。迅即查明该革员行抵何处。饬令解赴广东军营。交奕山等酌量差遣。　　

○又谕、据刑部等衙门奏、审讯举人彭嗣昌等、分别定拟一摺。彭嗣昌车辆。虽据供称误入圆明园档木内。惟宫卫重地。体制攸关该衙门拟以笞四十。实属轻纵。彭嗣昌著即革去举人。免其治罪。其车夫白景奎、著照例责惩。　　

○谕军机大臣等、本日据奕山等驰奏途次调兵赴粤一摺。前有旨将前调赴浙之湖广兵二千八百名。改赴广东。并调广西兵二千名。迅赴粤东。听候调遣。于二月二十三日。由六百里加紧谕知该将军等。计日内当已接奉矣。所请将调赴浙江之韩振先、琦忠二员赴粤差委。已明降谕旨准行。该二员前有旨令其折回本任。琦忠昨已补授镇筸镇总兵。现据该将军等奏、现在中途。尚未回任。即著该将军等就近饬令改赴广东。听候差遣。并知会陕西湖南四川等省。一体遵照。计该将军等此时当已行抵江西。著即星夜遄行。无拘水陆。迅即驰抵广东省城。以慰民望。其另片所请将周天爵改发广东之处。已明降谕旨。如所请行矣。将此由六百里谕令知之。　　

○以拏获偷窃库银贼犯。赏内务府九品顶带番役瑞泰等、八品顶带。无顶带委署头目祥瑞、九品顶带。　　

○旌表守正捐躯直隶安州民陈驴子妻田氏。　　

○丁亥。上诣绮春园问皇太后安。　　

○山海关副都统富勒敦泰、奏请陛见。得旨、暂缓来京。即赴新任。一切防剿机宜。同哈哴阿小心筹办。毋忽。　　

○以故奉恩将军伊忠阿孙志祥、袭职。　　

○戊子。湖广总督裕泰奏、饬令有缺州县。各回本任。以重职守。得旨、所办甚是。　　

○以工部尚书敬徵、总理行营事。　　

○己丑。上御勤政殿听政。　　

○谕内阁、此案江西生员刘菶等流布传单。煽惑乡愚。勒派讼费。实属不安本分。著该抚饬属查拏。严完确情。按例定拟具奏。寻巡抚吴文镕奏、刘菶因闻有钦差来江西查办闽广烟匪案件。经过新喻县地方。遂妄称查办新喻一案。写立传单。按村散布。各花户凑钱交收。以作讼费。职员袁玠、知系哄骗。刘菶复商同万广荛等纠抢袁玠店内钱物洩愤。种种不法。实为棍徒之尤。应请发极边充军。余分别问拟杖徒。下部议。从之。　　

○谕军机大臣等、颜伯焘奏、厦门防剿情形一摺。厦门一岛。孤悬闽南。远控台澎。近接金门。与粤东毗连。为全闽咽喉门户。该督于抵任后。亲赴履勘。在各海口安设炮位哨船。并派兵丁水勇等备御。傥有夷船窜至。不难截击兜捦。此外如尚有应需添兵安炮之处。著该督酌量情形。相机妥办。现在逆夷虽退出定海。难保不窜入闽洋。前经降旨。令颜伯焘严密巡查。分饬员弁防堵之处。谅已次第部署。该督即暂回泉州居中策应。总期声势联络。使贼兵不敢侵犯。设或窜突闽洋。即当并力攻击痛加剿洗。以伸天讨而快人心。方为不负委任。将此谕令知之。　　

○又谕、耆英奏、山海关拏获携带夷书人犯。据供所存夷书。闻由承德县礼房经承傅洛步处拏来。现在查无其人等语。此案临榆县民曹焕英等、携带钞来夷檄一纸。经札拉芬泰拏获具奏。已降旨交耆英会同盛京刑部、奉天府尹、严行审讯。并饬缉店夥李赞廷、朱老起、经承傅姓、三犯归案讯究。并谕知扎拉芬泰、将曹焕英、张泳成二犯解往盛京审办。该将军等接奉后。自己遵旨办理矣。著耆英等一俟人犯解到。即行会同严讯。务将夷书来历。切实根究。断不准稍有含混。至经承傅洛步、查无其人。难保无改易姓名。捏词掩饰情事。务须严密访拏。确切讯究。按律惩办。以杜奸萌。将此谕令知之。　　

○又谕、耆英等奏、请将火药加工制造。以重军需一摺。著照所请。将库存道光十九年二十年火药、及本年应造火药、二万七千一百五十余斤。依福建水师提督陈阶平条奏、将硝斤妥为煮炼。火药加添工料。督饬如法碾造。以资利用。又另片所奏、购买瓦缸盛贮火药并于缸口用铅里木盖。使硝不致潮湿走泻等语。著照所议行。其需用银三百十七两零。著准其在蓡余闲款项下动支。将此谕令知之。　　

○命怡亲王载垣、在御前大臣上行走。　　

○以刑部右侍郎德诚、兼署镶黄旗满洲副都统。　　

○福建水师提督陈阶平、以老病休致。调广东水师提督窦振彪、为福建水师提督。以福建海坛镇总兵官吴建勋、为广东水师提督。　　

○展缓江西赣州等帮分限买补漂失米石。　　

○庚寅。谕内阁、昨因广东虎门炮台失守。提督等阵亡。降旨令兵部议恤。兹据该部议奏、原任广东水师提督关天培、除照例赏给银两准予世职外。著该督抚查明伊子孙几人。均于服阕后。送部带领引见。候朕施恩。原任广东海口营参将奏补香山协副将刘大忠、著加恩照副将例赐恤。原任广东碣石镇标右营都司奏署水师提标左营游击麦廷章、著加恩照游击例赐恤。该二员应得恤典。该部另行议奏。原任湖南镇筸镇总兵祥福、左营岩门游击沈占鳌、提标左营中军守备洪达科、均照该部所议赐恤。该六员统领士卒。为国捐躯。均堪悯恻。著该督抚于事竣后。即在遇害地方。建立专祠。以慰忠魂而彰节义。　　

○又谕、前据给事中朱成烈奏、吉林阿勒楚喀双城堡、及伯都讷围场大封堆地方。均有未恳荒田。请旨查办。当降旨交惟勤详查具奏。兹据该署将军等、查明阿勒楚喀所属双城堡三屯成熟地亩。除移驻京旗。及原拨开地旗丁按户授田外。其未来京旗应授之田。现由承种原丁纳粮出粜。归补设立屯田原款。新城局珠尔山等处地亩所收租钱。系搭放该处官兵俸饷。其余地亩。或系随缺收租。以作公费。或留备无业可归之退革兵丁。作为恒产。至伯都讷珠尔山并大封堆外闲荒。均系沟洼鹻涝。不堪开垦。自系实在情形。该给事中所奏、著毋庸议。　　

○赏怡亲王载垣、三眼花翎。　　

○以福建台湾水师副将江继芸、为海坛镇总兵官。　　

○甘肃西宁镇总兵官马麟辉、以年老休致。调宁夏镇总兵官昌伊苏、为西宁镇总兵官。以四川马边协副将王应熊、为宁夏镇总兵官。　　

○辛卯。谕内阁、杨芳奏、抵粤查明前此湖南官兵、在乌涌与贼相持。除炮击汊溺外。短兵相接。斫毙逆夷。多于阵亡官兵等语。可见我兵精锐。奋勇直前。若使调度有方。必不致孤军失守。兹据奏称阵亡镇将备弁三十一员。兵丁四百十五名。除业经降旨赐恤外。其余均著该督抚查明分别奏咨议恤。以慰忠魂。至杨芳经朕特授参赞大臣。抵粤后即能相机布置。筹备合宜。危城立保无虞。逆夷不敢近偪各军民等现在安堵如常。同心协力。誓必灭贼。指日大兵云集即可迅奏肤功。杨芳晓畅军务。先声夺人。深堪嘉悦。著先行交部从优议叙。　　

○又谕、本日据兵部题奏、广东水师提标中营千总张清龄、题补大鹏协守备。尚未议准具题。应照千总原衔议恤等语。张清龄著即照守备赐恤。该部照例办理。　　

○谕军机大臣等、杨芳奏、布置攻守机宜一摺。办理妥协周密。可嘉之至。朕心甚为欣悦。已明降谕旨。将杨芳先行交部从优议叙矣。粤东省城。军民杂处。经此一番布置。人心大定。可期众志成城。计日奕山隆文等抵粤。大兵云集。必可分兵进剿。抄前袭后。使该夷首尾不能相顾。即令奕山等抵粤稍迟。所调各路官兵。陆续赶到。谅杨芳必能出其不意。突用奇兵。争先制胜。朕日夜盼望捷音。以纾廑念。至该参赞片称、将来改水师为陆路。并添筑塞堡之处。著将军参赞督抚会同妥议具奏。将此由六百里加紧谕令知之。　　

○又谕、裕谦奏、查明夷船游奕情形。并铸炮筹备火药各一摺。览奏均悉。该夷船未经全出浙境。甚属叵测。现在定海兵力甚厚。昨又降旨。饬令裕谦驻劄定海。督兵防守。著仍遵前旨。严密防范。毋稍疏虞。所有铸炮及筹备加工火药。均著照所议办理。惟制炮在于适用。傥斤两过重。取料未能纯净。镕铸未尽得宜。恐一经轰击。易于炸裂。转致害事。著该大臣督工选造。认真讲求。至火药为行军要需。著即饬刘韵珂多为豫备。务期如法配合。加工舂炼。勿使有名无实。朕闻＜?口英＞夷前在定海。曾向伊里布索取瓷器。迨经送去。该夷因不合意退还。又伊里布与＜?口英＞夷有无往来通信。及私相馈送之事。著裕谦密查据实具奏。不可隐瞒。代人受过。至另片奏、周开麒已赴定海等语。昨曾降旨饬令该大臣查明该藩司是否办公得力。据实具奏。俟奏到再降谕旨。本日杨芳具奏摺片三件。钞给阅看。将此由六百里谕令知之。　　

○又谕、伊里布上年抵浙后。所有琦善给伊里布文书信件。著伊里布即包封进呈。不准有一件藏匿。自取咎戾。将此谕令知之。　　

○又谕、现在广东省剿办逆夷。两广总督、广东巡抚、及粤海关监督、自本年端阳起。所有例进贡物。俱著暂行停止。俟夷务完竣后。再行照常呈进。将此谕知祁＜?土贡＞、怡良、并传谕克明额知之。　　

○以故苏尼特贝勒那木济勒多尔济子三达瓦喇、袭爵。　　

○以大学士王鼎、为会试正考官。兵部尚书祁寯藻、户部左侍郎文蔚、工部左侍郎杜受田、为副考官。　　

○以刑部右侍郎德诚、兼署京营右翼总兵。　　

○以捐修陕西南郑县城垣。予知县陈捷魁优叙。　　

○壬辰。谕内阁、各省驿站驰递文报。现当军务紧要。必须按限行里数递到。刻不可缓。前经降旨。通谕各省督抚。严加整饬。如该州县有迟误之处。立即严参。该督抚等谅必恪遵办理。其广东江西两省驿站。或山路崎岖。或风水阻滞。尤宜豫为筹办。著该督抚等各饬所属。不分水陆。多备夫马船只。遇有军报。飞速接递。毋得迟延干咎。　　

○又谕、怡良等奏、前奏阵亡之香山协副将刘大忠一员。续行查得该副将于落海后、凫水遇救得生等语。所有刘大忠恤典。著即撤销。该部知道。　　

