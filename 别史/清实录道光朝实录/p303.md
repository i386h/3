<!-- { "loadSidebar": true } -->
○谕军机大臣等、阿克苏为回城适中之地。朕前节经降旨。令长清严密防堵。俟大兵云集。一同进剿。本日据长清奏、河子湖木地方。有贼匪窜入。杀伤兵丁。并捆去空金顶伯克。又都齐特台民报称、七月二十一日。该处官兵与贼交仗。未知胜负。惟闻枪炮不绝。营盘外贼匪约有千余。二十二日亥刻。又闻贼匪窜入浑巴什军台等语。阿克苏存兵无多。据奏现留喀喇沙尔官兵三百员名。又祥云保先带到兵二百名。其余想不日可到。浑巴什河。最关紧要。水深处所。将船只尽行撤去。毋令偷渡。水浅处所。亦须用枪炮排列轰击。勿任踹浅过河。而尤以保守城垣为至要。现已飞饬杨遇春星驰赴援。并飞催齐慎、达淩阿等、星夜赴阿克苏防堵。齐慎于七月十二日起程。达淩阿等于六月二十九及七月初三日分起行走。计七月内达淩阿总可到彼。惟以纠合兵力。设法堵御。断不可多为分拨。挫失损威。再昨据长龄奏、阿克苏回众出力。皆由阿布都尔满等帮同色提巴尔第、安抚探信。业经降旨分别嘉奖。著长清传谕阿布都尔满等。如能竭力防守。克保城池。必当再沛殊恩。用酬忠荩。长清惟当督率兵丁。鼓励回众。加倍防范。以待大兵之至。不可不慎之又慎也。将此由六百里加紧谕令知之。　　

○又谕、前此节经降旨。以阿克苏为回疆适中扼要之地。必须重兵防守。万不可稍有疏虞。并谕令杨遇春迅速驰往。相机筹办。飞催达淩阿、齐慎等、驰往协守。本日据长清奏、贼匪已入阿克苏境。距城仅八十里。该城存兵无多。亟应添兵防守。伊犁官兵。七月二十二日已先到二百员名。计三四日内必可到齐。惟达淩阿等及齐慎所带官兵。未知此时曾否到彼。杨遇春务即飞催该官兵等迅速前进。竭力堵御。断不可零星分拨。致有损伤。徒张贼势。至乌什距阿克苏甚近。久未奏报情形。亦应探明。分派官兵防守。该署督亦即迅速驰往。遵照节次谕旨。随时相机筹度。先保守东四城为要。将此由六百里加紧谕令知之。　　

○又谕、格布舍奏、遵旨拣选宁夏满营兵五百名。携带将军印信起程赴哈密一摺。格布舍起程时。既遵旨将将军事务交国祥署理。该署将军咨行各处公文。应钤用将军印信。格布舍前赴哈密。暂为防堵。尽可借用印信。率将将军印信带往。甚属非是。格布舍接奉此旨。即派员将宁夏将军印信送交国祥。该将军带领官兵在彼防范。遇有应行事件。就近借用哈密办事大臣、及该处地方文武官员印信。将此谕令知之。　　

○以正蓝旗蒙古副都统阿勒罕保、为领队大臣。统领黑龙江续调官兵。驰赴军营。　　

○壬戌。上诣安佑宫行礼。　　

○谕军机大臣等、杨遇春奏、统计现调大兵一万八千五百名。用剿即不敷防。留防又不敷剿。请添调西安满兵一千名。固原、堪州提属。延绥、宁夏、西安、肃州、凉州镇属。各兵共六千一百名。及四川附近陕甘标营添调三千名。统共续添兵一万一百名。以资进剿等语。现在贼势猖獗。必须厚集兵力。用敷调遣。杨遇春酌量情形。豫为添调官兵。飞行各处。期于迅速调集。所见极是。本日据果良额、达淩阿奏、达淩阿已于二十三日赶抵库车。适接沙雅尔阿奇木伯克伊萨克禀称、前带回兵赴和阗一带救援。因逆裔现经扰及阿克苏所属之柯尔坪卡伦。伊闻信未敢前往和阗。随令锡伯兵三百名前赴柯尔坪会同防堵。并闻英吉沙尔业已失守。又长清咨称所属之都齐特军台被焚。回户变乱。参将王鸿仪被围。该逆已到浑巴什军台。距城八十里。库车城内。祇有兵二百名。与回子杂处。更觉可虞。请将达淩阿所带官兵内。留一千名防守库车。现已降旨准其截留。以资堵御。看来此时不但喀什噶尔英吉沙尔。救援不及。即叶尔羌之失守与否。尚在未定。刻下紧要机宜。总以严守东西城为要。阿克苏尤为适中扼要地方。更应加意固守。该署督当一面饬知达淩阿、催齐乌噜木齐续到官兵。速赴阿克苏。一面檄知齐慎、将前带官兵三千名。亦即径赴阿克苏。协同前到各路官兵。等候该署督到彼相机调遣。固原地方紧要。必须杨芳在彼坐镇。务即饬令速回本任。又据另片奏、饬行副将胡超、李士林等。将齐慎所带官兵。分起带领。赴克里雅沙里雅可通库车地方。择其扼要驻劄。并令游击武光琳、将所带西宁兵六百名。驰赴吐鲁番。暂归多隆武管带驻守之处。此时情形。总以大兵会集阿克苏。再行相机调度。杨遇春即当迅速驰往。务于过哈密后。侦探前路情形。应于何处驻劄。何处应添防。何处可援剿。总须相度军情。随宜办理。长龄俟德英阿到任后。方能前赴军营。此时杨遇春即便宜行事。不必专候长龄会商酌办。致误事机。现畀该署督以参赞军务重任。自能仰体朕意。勉副委任也。将此由六百里加紧谕令知之。　　

○又谕、据果良额等奏、达淩阿行抵库车。适接阿奇木伯克伊萨克来禀。有英吉沙尔失守之语。并据阿克苏咨报所属之都齐特军台被焚。参将王鸿仪被围。库车城内存兵无多。请于达淩阿所带官兵四千名内。酌留一千名。防守库车等语。阿克苏为回疆适中扼要之地。必须重兵防守。库车与阿克苏军台大路。虽有七百余里。其西南正南有通叶尔羌、和阗、及都齐特台戈壁捷径。自应酌留重兵。以资防守。著照所请、将巴里坤古城满兵四百名。汉兵六百名。留驻库车。其未到以前。将玛纳斯等营汉兵一千名。暂驻库车弹压。俟巴里坤古城官兵到日。再行赶赴阿克苏。所留库车之兵。著交果良额督率防守。达淩阿仍带乌噜木齐官兵三千名。随时探明前途情形。分起前进。会同伊犁官兵二千名。驻劄阿克苏。尽力防堵。总当首尾联络。前后照应。不可堕贼奸计。仍俟大兵云集。再图援剿。再阿奇木贝子迈哈默特鄂对。在喀什噶尔备历艰险。今间道奔回阿克苏城。不愧忠荩后裔。殊堪嘉悯。著达淩阿、会同长清传旨。令其益加奋勉。竭力守城。朕自必渥沛恩施。其伊萨克所禀赛拉里克卡伦。宜严密防范之处。并著果良额加意堵守。将此由六百里加紧谕知果良额、并谕达淩阿知之。　　

○以海运蒇事。赏协办大学士户部尚书英和、紫缰。仍下部议叙。赏天津镇总兵官克什德、花翎。余加衔升叙有差。　　

○癸亥。上奉皇太后幸同乐园。赐皇子及王以下文武大臣蒙古王公等食。　　

○谕军机大臣等、张井等奏、湖水停涨日久。急筹减洩。黄水旋长旋消。随时镶筑各情形一摺。本年河湖大局。总以迅开御坝。为目前第一要务。现在洪湖水势。长至一丈七尺五寸。诚使御坝可开。不但清水畅出。刷涤河身。即下河被淹田亩。亦可渐就涸复。而欲开御坝。必先使黄水减落。方能辟展清口。是开放减坝。尤为当务之急。琦善等务饬道将厅营、将抽河筑坝圈堰捞淤等工。克期如式完竣。即可乘此机会。将启放减坝事宜。妥为经理。此时湖水涨盛。为从来所未有。堰盱石工。在在吃紧。若得清水畅出。将减坝以下河身。疏刷深通。未必非河湖一大转关机会。该督等务将一切布置周妥。详慎办理。以期永保安恬。无使稍有疏虞所有黄河应筑土坝抛护碎石等工。著即严饬认真赶办。俱准其报部核销。将此谕令知之。　　

○甲子。谕内阁、新疆逆回滋事。调派大兵剿办。军需粮饷驮载等项事宜。必须分段筹办。前经谕令鄂山驻劄省城。卢坤驻劄肃州。至哈密为新疆咽喉要地关外粮饷。向有哈密办事大臣经理。恒敬前在四川军营。曾经办理粮饷。著在哈密督办一切。转饬派出之道员等、及地方官迅速转运。源源接济。毋得短绌迟误。　　

○又谕、那彦成奏、兵行日需口粮等项。请旨办理一摺。喀什噶尔逆回滋事。前经降旨派调东三省官兵。驰往剿办。所有兵丁日需口粮。按例每名每日给银五分。不敷食用。据该督奏、若照嘉庆十八年剿办滑县匪徒成案。每兵一名。加银一钱。又未免过多。本年直隶秋收丰稔。物价较为平减。著照所请、每兵准加银五分。每日共给予口粮银一钱。以示体恤。　　

○谕军机大臣等、齐慎奏、带兵已抵哈密。得悉阿克苏告急情形。即饬派将弁分起管带兵三千名。先行驰往。留续调西宁兵六百名。驻守哈密。并自请准令随同杨遇春前往堵剿等语。前因杨遇春奏、请带同杨芳前往军营。陕甘二省提督。未便同时带兵远出。是以降旨令齐慎仍回本任。嗣因阿克苏一带急须重兵防堵。齐慎已经奏报起程。节经降旨。仍饬该提督速赴阿克苏驻守。令杨芳回任。齐慎尚未接到续降谕旨行知。吁请随赴军营。足见急公悃忱。现在贼势鸱张。已阑入阿克苏地方。距城甚近。必须加意防堵。该提督接奉此旨。著即星速驰往。其续调西宁兵六百名。无庸留驻哈密。仍带赴阿克苏。与前兵会合。探明贼踪。以堵为剿。不可轻进远追。堕贼奸计。总以严守城池为要。俟杨遇春督率大兵云集。再行相机进剿。将此由六百里加紧谕令知之。　　

○又谕、恒敬等奏、齐慎所带官兵三千六百名。已到哈密。请留六百名驻守等语。现已降旨令齐慎速赴阿克苏。相机堵剿。其所带官兵。除已派将弁先行管带兵三千名外。续调之西宁兵六百名。亦令其管带前往。至哈密应行留兵驻守。已另谕杨遇春于过哈密时。酌留兵力以资防范。又现降谕旨派恒敬督办关外粮饷。所有一切军需驮载马匹等项事宜。及沿途应设台站。源源滚运之处。务期布置周妥。应手无误。将此由六百里加紧谕令知之。　　

○又谕、前节经降旨令齐慎将所带官兵。星赴阿克苏。该署督接奉后。自已飞速行知。现复降旨饬令速行驰往。其请留哈密兵六百名。亦令管带前进。哈密为新疆扼要地方。现又安设粮台。亦须留兵驻守以资防范。本日亦据恒敬等奏请留兵在彼。著该署督于到哈密时。酌量情形办理。前因所调宁夏及凉州庄浪满洲兵。不甚得力。曾经降旨令杨遇春酌办。或即以此项官兵留于哈密。或另行调派。其喀喇沙尔、库车、应留何项官兵驻守之处。一并筹酌办理可也。将此由六百里加紧谕令知之。　　

○乙丑。上诣绮春园问皇太后安。　　

