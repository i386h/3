<!-- { "loadSidebar": true } -->
○又谕、扎萨阿奏、查明西四城岁需经费银两。循例请拨一摺。喀什噶尔等城。岁需经费。向例奏明在于甘肃豫行拨解应用。兹据扎萨阿查明、道光八年分经费。均就各城解存军饷项动支。计至本年冬底。不敷支用。其道光九年经费。及应豫调十年分借用银两。循例奏请拨解。以实边备。著照所请、所有喀什噶尔、每岁需银九万六千九百三十三两零。英吉沙尔、每岁需银八千一百一十五两零。叶尔羌、每岁需银二万七千七十九两零、和阗、每岁需银六千八十五两零。统计四城。共需银一十三万八千二百一十五两。著陕甘总督即将道光九年分。及应豫调十年分经费。按款迅行拨解。分拨各城应用。该部知道。　　

○又谕、倭楞泰奏、薓余银两。请缓限交纳一摺。吉林承领薓票之揽头刨夫等。向准将余薓在本地销售。抽收银两。以为归补卧票减票及短放票张等项之用。兹据该署将军查明。上年余薓。并无薓商前赴吉林购买。现据该揽头等。恳请自赴内省销售。再行交纳银两。著准其援照道光二年薓余绥限成案。取具该揽头等互相结呈。并局员等加具印结存案。收余薓黏贴印花。给发路引执照。派员押赴山海关纳税后。令其自赴内省销售。限于九十月内回至吉林。将本年应交抽收银二万六千二十一两零。先行归还上年动用揽头等豫领卧票薓泡银二万五千九百九十两。余银贮库。归补抵充俸饷项下。其不敷抵款银二万二千四十九两零。准照嘉庆十六七两年及道光三年奏案。归于下年薓余银内抽收归款。　　

○又谕、庆山奏、遵旨将棍布扎布过继与佟阿拉克为嗣。承袭贡噶诺尔布所遗王爵。可否俟伊及岁再令补行引见一摺。前已降旨。令棍布扎布承袭亲王爵衔。著准其俟伊及岁。再令照例来京补行带领引见。其棍布扎布未及岁以前。所有该旗事务。即著该部落副将军公诺尔布、暂行帮办。至贡噶诺尔布所遗副盟长员缺。亦著公诺尔布补授。该院知道。　　

○庚寅。谕内阁、彦德等奏、请将杜尔伯特盟长贝勒齐默特多尔济、暂行解任。与伊所控额尔锦等质讯一摺。杜尔伯特汗齐旺巴勒楚克等。佥称额尔锦遣人给与茶布等物。欲用马数匹。本旗即送马数匹。并无扰累蒙古等情。俱各呈报前来。惟贝勒齐默特多尔济。于四月初二日始至乌里雅苏台。经彦德等逐件面询。据齐默特多尔济称。额尔锦于杜尔伯特等旗索取马匹之事。俱系风闻。并无实据。饰词支吾。显系倚恃盟长。任意妄为。此案若不审办明确。不足以服其心。即照彦德等所奏。贝勒齐默特多尔济。著暂行解任。提同全案人证。秉公质讯明晰。定拟具奏。　　

○又谕、理藩院转奏、据御前行走敖汉公那木扎勒多尔济、呈请此次巡幸盛京。伊在山海关外瞻觐。即由彼随往等语。那木扎勒多尔济呈请本年随朕巡幸盛京。系属伊之诚悃。届期著照所请。俾伊前至山海关外接驾。即由彼随往盛京。俟朕由盛京旋跸山海关时。那木扎勒多尔济。著再就近仍回原游牧处所。　　

○以正蓝旗汉军副都统六十五、署密云副都统。　　

○辛卯。谕内阁、奕颢等奏、请酌借银两办理差务一摺。盛京差务。甫经赏借银三万两。兹据该将军等查明。各厅州县承办营盘桥道。尚不敷用。著照所请、准其于盛京户部库贮俸饷盈余项下。借支银八万两。该将军等详察承办各厅州县差务之缓急。及应领银数之多寡。酌量借给。俟报销时全行扣缴归款。仍时加督察。务期核实。　　

○以江苏狼山镇总兵官马国用、年力就衰。命送部引见。　　

○缓徵江苏阜宁、山阳、安东、三县及淮安、大河、二卫上年被水额赋。　　

○壬辰。上诣绮春园问皇太后安。　　

○谕内阁、敬徵等奏、查勘孝东陵水道。请于罗圈墙外添修泊岸。清穵淤浅。令水势仍归原流。著敬徵等造具丈尺做法清册。移咨工部。核算钱粮。奏请钦派大臣修理。余著照所议行。　　

○又谕、杨遇春奏、军需报销完竣。请严查仓库一摺。上年办理军需。各路进征凯撤官兵。均由甘肃往返。供给倍于他省。各州县支应浩繁。恐有那垫仓库之处。前经降旨谕令该督照直隶一律查办。兹据奏、自泾州以迄安西各案。往返兵差。业已造销完竣。亟应乘此严查。以杜亏那牵混之弊。著照所拟。将各属仓库截止道光八年年底止。查明应存款项数目。先令本管道府直隶州亲往盘查。果无那移亏短。即出具实盘印结。其有亏那者。立即揭参。不得稍有徇隐。再委邻封道府照案互盘。加具覆盘印结。查有亏那。据实揭办。不得因本管已经出结。扶同隐匿。统俟各结取齐。傥有不实不尽。著该督率同藩司遴委公正之员。再行分路抽查。如州县那垫有亏。本管不实力查办。互盘之员。稍有瞻徇。均著一并严参。又另片奏、此次盘查。凡有短绌银粮之州县。若与兵差并无干涉。著究明照例严办。其虽有那移。而尚有经手未领军需。及别项领款数足相抵。著俟领回即行归款。免其开参。至未领军需银数。不敷所那。或并无领项可抵。实因承办兵差。例不准销。以致赔累。确有案据者。著核其所那多寡。分别勒限完交。以昭平允。　　

○以故四川暖带密土千户岭金玉子华封、袭职。　　

○修浙江仁和、海宁、二州县东西海塘坦水柴工。从巡抚刘彬士请也。　　

○癸巳。谕军机大臣等、据礼部奏、本年九月初一日辰时日食。彼时正值巡幸盛京途次。由杏山大营至兴隆屯大营。应由行在礼部请旨。于扈从王大臣官员内酌派救护。其救护处所。请饬先期敬谨豫备等语。著奕颢等查明由杏山至兴隆屯一带地方。选择洁净庙宇一处。不必拘定附近大营。届时朕降旨派员前往行礼。该将军等接奉此旨。即行委员查看。酌定处所。于奏事之便具奏。将此谕令知之。　　

○以陕西各属歉收。缓道仓应徵麦豆。并旧欠粮石。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百五十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光九年。己丑。五月。甲午朔。谕内阁、李鸿宾等奏、请展缓商捐银两一摺。洋商再次捐输东河工费银三十万两。据该督等查明商力现在情形。势难依限完缴。著照所请、加恩准其展限五年。至道光十六年止每年缴银三万两。按年移交藩库。以清借款。其所捐甘肃军需银六十万两。仍照从前奏准成案。俟东河工费交清后。再行接缴。　　

○山东巡抚讷尔经额奏报到任。得旨、山左情形。大概汝皆知之。随时认真整饬可也。朕所廑念者。道府州县未能尽得贤能之员。汝当刻刻留心。破除情面。稍不称职。即行酌量办理。如有劣迹。必行严办。其书吏舞弊。尤当重惩。务要官守法。民乐业。方不愧封疆大吏之任也。勉之慎之　　

○以办理阿克苏善后事宜出力。实陕西候补知县段志佺、蓝翎。县丞陈锡畴、以知县尽先选用。并赏废员丁垣、七品衔。准送部引见　　

○乙未。谕内阁、昨日镶白旗满洲。将盛京保送骁骑校人员带领引见。其拟陪之领催德安、步射未能到靶。是以未将拟陪者记名。德安步射如此生疏。著革去领催。作为马甲。近有申饬该将军之旨。奕颢等尚未接奉。故将该领催如此薄惩。嗣后由该将军等处保送引见人员。其步射傥有如此平常者不惟将该官兵斥。定将该将军等一并交部严加议处。决不宽贷。　　

○丙申。孝诚仁皇后忌辰。遣官祭景陵。　　

○谕内阁、松筠奏、酌定清厘案牍章程。通饬各属实力奉行一摺。州县为亲民之官若果于自理词讼。勤明听断。则大而冤抑得伸。细而是非立判。不特两造帖服而架词唆讼诪张为幼者。焉得暇而逞其伎俩无知近日州县。怠忽者多。勤敏者少。每遇差提案犯。动辄累月经年。即使剖判毫无枉纵。而受其拖累者已多。况未必悉臻平允。因而辗转上控该管上司。又未能湔除积习。或仍发交该州县审办。或复回护固结。而遇事生风之徒。遂得乘机构捏。淆乱黑白。以致小民含冤屡控讼累日深。此外省之通病。深为可恨此等劣员。不顾天理。不念人情置百姓疾苦于度外视国家法度如泛常。任听书役如狼如虎。扰害闾阎。灭尽天良所谓以不忍人之心。行不忍人之政者安在。松筠于接署督篆后。检校各府州县积案酌定章程。以严考核尚为清厘积牖起见。著照所请、嗣后令各州县将所收呈词。按月详报。已结若干。未结若干。两造自请息讼者若干。续接呈词若干。逐案声叙报明该督该司及本管道府查核分别记功记过。以昭劝惩。该管道府及直隶州。于所属有关罪名出入之案。如能于上控及。审转时。据实平反。改拟得当者。仍照例具题。由部核明奏请鼓励。傥该管上司。不知勤恤民隐。或不能虚衷提讯。或仍批交该州县审理致有拖累无辜。冤狱莫伸之事。即一并从严参办。以慎庶狱而肃官常。　　

○又谕、松筠奏、查明疏失饷鞘。及承缉各员限满无获照例分别办理一摺。前因安徽解饷委员候补同知郭命锡。由直隶雄县行至新城地方遗失饷银一匣。降旨将该委员革职。佥差不慎之雄县知县胡钧。革职留任。勒限一年缉拏。兹据该署督查明现已逾限尚未弋获。胡钧著即革任其前经暂行撤任之新城县知县周良卿既讯无回护情事。撤任之案。准其查销。饬令仍回本任。已革安徽候补同知郭命锡疏失鞘银。业经赔交。著饬令回籍。此案正犯仍著该署督饬属一体访拏务获究办。　　

○培筑山东曹县中汛险要堤工并接镶防风埽工从河道总督严烺请也。　　

○丁酉上御勤政殿听政。　　

○奉移孝穆皇后梓宫于宝华峪正殿神牌于东配殿。命皇长子奕纬行礼。　　

