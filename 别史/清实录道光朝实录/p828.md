<!-- { "loadSidebar": true } -->
○又谕、琦善奏、请将访拏惑众奸民之副将知州开复顶带等语。前因直隶通州民人张七等、假治病为名。敛钱惑众。该州协副将太平保、禀报迟延。该州知州史渭纶、未能立时按名获究。当经降旨将太平保、史渭纶、一并摘去顶带。兹据琦善奏、此案先经刑部讯明。仅止诓钱修庙。并无学习邪术。设立教会重情。并查明为首之张七等、及张其祥等犯。均系由该州先后拏获解部。其步军统领衙门番役所拏王六等、亦系州役首先拏获。尚无捏饰规避情事。太平保、史渭纶、俱著赏还顶带。　　

○修直隶通州温榆河上游果渠村坝埽各工。从总督琦善请也。　　

○戊戌。以京师得雪。遣惇亲王绵恺、诣大高殿报谢。　　

○圣祖仁皇帝忌辰。遣官祭景陵。　　

○上诣寿皇殿行礼。　　

○诣关帝庙拈香。　　

○临端顺固伦公主殡所酹酒。　　

○临故大学士托津第赐奠。　　

○谕内阁、孝慎皇后神牌。著派礼部侍郎色克精额、工部侍郎裕诚、带同中书翰林官各一员。于本年十一月二十四日恭诣供奉处。敬谨书写。并著大学士文孚、阮元、届时上香行礼。敬视书写埽青。　　

○予故大学士托津孙太仆寺员外郎庆端、服阕后以郎中升用。　　

○己亥。上诣皇太后宫问安。　　

○以失察山西赵城县教匪滋事。前护巡抚苏成额等降革有差。　　

○补铸山西赵城县知县印信。从巡抚鄂顺安请也。　　

○旌表守正被戕江苏江阴县民匡玉麟妻耿氏。　　

○庚子。谕内阁、陶澍奏、帮丁陈欠赏借银两。恳准筹款生息抵还一摺。据奏江兴二卫丁情疲困。由于盘坝接运所致。核查各该帮共未扣节年赏借本息银三万四千五百八十六两零。著照所请、准其将盘运余賸及扣存平余共银二万三千七百八十一两零。拨出生息。以抵补各帮未扣赏借银两。一俟抵补足数。即将原本提还归款。报部拨用。　　

○谕军机大臣等、兴德奏、前赴巴尔楚克。顺查浑河情形。上年经委员周廷芬筑坝开渠。共开地四千余亩。本年已有收成。此外可开之地尚多。试种二三年后。均可升科。现招徕眷民二十八户。已借给牛具耔种。拨地耕种等语。回疆屯田之设。创自近年。原所以备官兵俸饷之用。而省内地拨运之烦。是以道光十一十二等年。屡经降旨、谕令该将军等通盘筹画。务为久远之计。迄今试垦数载。业报升科。每年徵粮七百余石。其于该处岁支经费。节省若干。曾未计及。傥历年开垦以后。回疆物产。不足供回疆兵食。于岁调钱粮。仍不能量为节省。是此项屯田。不过敷衍目前。究属有名无实。于边储又奚裨耶。著该将军等确切查明。务使屯田所入。足敷兵食。兵丁得养赡之益。而内地无馈饷之烦。方为实效。其外来眷民。招徕之初。不能不借给牛具耔种。俾资耕作。惟此类闲民。究非防兵可比。无须按年借给。以昭核实。至从前各城新增兵额。原系因时制宜。慎重边防之意。前有旨令该将军随时酌量奏请抽撤。现计回疆戡定。已越数年。而各处防兵。均未议及裁撤。著该将军等一并酌核情形。悉心筹画。妥议具奏。将此各谕令知之。　　

○辛丑。旌表守正捐躯河南息县民杜春祥妻李氏。　　

○壬寅。谕内阁、鄂山奏、参将办理夷务。因病回省出缺。恳恩议恤一摺。四川越巂营参将王进忠、著赏加副将衔。毋庸照立功后病故官员之例议恤。以示限制而免冒滥。　　

○谕军机大臣等、钟祥覆奏、山东省沿海各处。毗连奉天。居民依亲就族。视同乡里。今秋登莱青三府秋成较歉。纷纷前往谋食。现已委员会同地方官平粜出借。并酌发口粮接济。明春回籍后。妥为安置等语。盛京为我朝根本之地。风俗醇朴。原不容流民溷迹。其附近之山东居民。往来营运。固属例所不禁。惟近来该处商贾辐凑。人已众多。若再任乏食穷民。前往觅食。甚至视同乡里。生聚滋繁。究属不成事体。著该抚酌量情形。除明春由奉天回籍各民。妥为安置外。嗣后该省偶遇歉岁。务当随时体察。设法抚恤。毋令各处贫民。附搭便舟。乘用小车。藉称依亲就族。挈眷同行。以致陪都重地。流民杂处。即寻常贸易客民。亦当示以限制。不得轻去其乡。往来营趁。以肃地方而昭慎重。将此谕令知之。　　

○癸卯。以塔尔巴哈台参赞大臣棍楚克策楞、为内阁学士。兼礼部侍郎衔。　　

○蠲缓吉林、宁古塔、三姓。被水歉区新旧银谷有差。并给兵丁口粮。　　

○甲辰。上诣皇太后宫问安。　　

○谕内阁、陶澍等奏、购设义仓一摺。江南省连年被水。抚赈兼施。兹据该督等奏、于江宁省会。筹设丰备义仓。积贮谷石。以防荒歉。共计捐谷三万六千三百余石。此项建仓备贮。系官民捐输承办。著免其造册报销。该部知道。　　

○又谕、嵩溥奏、缉获首从各犯。并副领催捕贼受伤身死。请酌加赏恤一摺。此案偷围贼犯同夥十三人。业经缉获过半。兼获凶首。余犯仍著勒限严拏。毋任一名漏网。金顶副领催德恒安、奉派缉贼。奋不顾身。以致受伤殒命。情殊可悯。著赏给银三十两。伊子鄂漠、年甫十龄。茕独无依。著加恩挑补马甲钱粮。以资养赡。　　

○命贝勒奕絪、在乾清门行走。　　

○乌什帮办大臣业布铿额、因病解任。赏伊犁协领法福礼、副都统衔。为乌什帮办大臣。　　

○以阿克苏屯田丰收。予员弁议叙。赏兵丁一月盐菜银。　　

○抚恤琉球国遭风难夷如例。　　

○乙巳。上临端顺固伦公主殡所酹酒。　　

○谕内阁、本年十二月十一日。孝穆皇后孝慎皇后梓宫奉安地宫。所有应行迁奠及大飨等礼。著派载铨承祭。恭捧册宝。著派恩铭、文庆、禧恩、敬徵。宣读祭文。即著该处读祝官敬谨宣读。其随入地宫。即著恭理王大臣惇亲王绵恺、恩铭、何淩汉、禧恩、文庆、裕诚、敬徵、敬视奉安。毋庸另行添派。　　

○谕军机大臣等、周之琦奏、知县等员。被人编造歌词。请旨革审一摺。此案新城县知县席伊炳、详革职员黄简思等与生员孔广翴夥讹禁米出境。前经该抚将席伊炳奏参撤任审办。兹据奏、该员等被人编造歌词。查核黄简思所呈歌词。专为阻米之事编造。其余所指各款。均关地方各官贪纵虐民。非寻常匿名揭帖可比。必应彻底严究。著周之琦提集应讯人证。细心研鞫。秉公审办。如席伊炳等被指各款属实。即应照例治罪。傥被污蔑。此风断不可长。揭帖系黄简思呈出。原与呈控无异。应向究出编造之人。严行惩办。如实不能指出。即将黄简思照诬告律坐罪。断不可徇庇姑容。任其狡展。将此谕令知之。　　

○又谕、本日据都察院奏、四川峨边厅民人徐帼林等、控称四川峨边厅凶夷屡肆焚抢。官兵每以赏赐息事。本年四月间。该处官兵凯撤后。闰六月二十一日以后。该夷复出巢滋事。焚抢团包山麻柳坝大板房等处。杀掠一百余人。并将修理营房之木匠掳去。又嘉眉雅三属州县。派令津贴夫价。接运军米。自十三年以后。峨眉县五次。每粮一两。派完银十三两五钱等语。本年四月间。据鄂山奏、峨边厅属雅扎等十三支夷。全境肃清。该夷家属。投诚乞命。已据马腾龙察看真诚。传具木刻。永不滋事。何以凯撤未逾两月。该夷匪复敢出巢焚抢。肆行杀掠。若如该民人等所控。已被焚掳者。流离失所。未被焚抢者。添派粮银。是该省办理此案。总未妥善。且数月以来。并未一字奏及。殊不可解。著宝兴、鄂山、余步云、即将该民人所控各情。是否属实。如何办理之处。确切查明。据实明白覆奏。毋许稍有含混隐饰。将此各谕令知之。　　

○以回疆军营出力。予守备索文、以都司升补。并赏缎匹。　　

○以江西捐建义仓。置田贮谷。予候选员外郎李宗泌等选补加衔有差。　　

○赏山东等省乡试年老诸生曹宗湘等四十一名举人副榜有差。　　

○缓徵江西玉山、余干、二县被旱被水歉区额赋。　　

○展缓陕西西安、同州、乾、三府州被雨歉区应徵道仓夏粮。　　

○丙午。旌表守正捐躯直隶天津县民刘俊妻柴氏。陕西商州民南三盈聘妻张氏。　　

○拨大青山后马厂地租银二万两。发商生息。协济绥远城官兵红白赏项。从将军彦德等请也。　　

○拨湖南永州府库银二千两、交锦田所江蓝同知收贮。一千两、交杨家铺永桂通判收贮。以备猺疆要需。从巡抚吴荣光请也。　　

○丁未。谕内阁、工部硝磺库管库郎中福谦、候补主事武兴绪、于行取硝磺。并未将库贮数目。核实呈明。著先行交部议处。仍著该部堂官派委妥员。详细盘查。有无亏短。据实具奏。毋庸会同现在管库司员。寻奏、自道光七年盘查后。现较册存数目。短硝一万九千斤零。磺二万八千斤零。得旨、书吏孙怀清等、著交刑部审讯。郎中福谦、主事武兴绪、著听候传讯。　　

○谕军机大臣等、奕经等奏、金州等城旗丁。私赴吉林双城堡地方耕作。请明定稽核章程一摺。吉林双城堡地方。开垦屯田。于嘉庆年间奏准、由盛京挑拨旗丁。前往耕作。其由金州等处派拨前往者。历经该将军等筹议章程。遇有该屯正丁退故等缺。即以续往现在之帮丁顶补。并取具该丁三代户口册档。入籍收管。奏明办理有案兹据该将军等查明近年金州等处旗丁。有由本籍私往充丁帮作者。奏请明定章程。约束稽查。以免该丁等户籍牵混。自为核实起见。著照所奏办理。惟念双城堡地方。向经移驻京旗闲散。兹各该城丁口。私往耕作。有无占碍移驻京旗地步。不可不计及久远。以期行之无弊。并著该将军等查明具奏。将此谕令知之。寻奏、金州旗丁充作帮丁。与移驻京旗闲散。不相占碍。报闻。　　

○兵部奏、本年八月分。应用汉军参将。侍卫处现无保送人员。此缺应如何补用。例无明文。亦无办过成案。请扣归别项人员铨补。并纂入则例。从之。　　

○以伊犁屯田丰收。予总兵官锡霖等议叙。赏兵丁一月盐菜银。　　

○戊申。谕内阁、琦善奏、请宽免失察邪教各员弁处分等语。此案失察李如陵等习教各员弁。或协同邻省拏获。或奉文即行拏解。办理妥速。功过尚足相抵。所有应得处分。著加恩概予宽免。　　

○己酉。以捐修贵州贞丰州文庙书院等工。予知州袁敏升等、议叙有差。　　

○庚戌。上诣寿康宫前殿行礼。后殿问皇太后安。　　

○谕内阁、嗣后钦差大臣查办事件。其随带司员。不准以现任大员子弟派往。　　

