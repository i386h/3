<!-- { "loadSidebar": true } -->
○谕军机大臣等、鄂山等奏、查明哈密修整铁瓦木轮等车。始议改拨托克逊粮台。旋因该处车辆敷用。复议留备兵差供应各缘由。并现在托克逊、喀喇沙尔、库车、三城。及阿克苏迤西各台。脚力足敷转运等语。托克逊以西。所筹接之脚力。既敷滚运兵粮。其哈密修整车辆。原可留供凯撤官兵之用。惟吐鲁番前此所收哈密送到车八十五辆。何以未经咨报总局。其吐鲁番现有车八十余辆。是否即系哈密所解之车。抑系另行修补。其所称奉过长龄饬知。不令接收一节。方载豫亦未禀知。该督等。是否赓音岱实有此言。前已降旨、令其明白回奏。著该督等即将接收车辆。何以并无报案一节。一并传谕赓音岱、令其据实覆奏。至各路所调官兵。现已次第凯撤。随处应支兵粮。尤须运供无误。据奏托克逊迤西各城。所得接乏脚力。足敷循环滚运。每月每城。可运粮六七千石。筹办尚为妥办。著随时饬谕粮台各员。仍前趱运。期敷支放。无得因大兵已撤。稍有贻误。将此由五百里谕令知之。　　

○旌表守正捐躯安徽蒙城县民楚洛妻慕氏。　　

○壬申。谕军机大臣等、前据萧福禄奏、上年十一月内。仁和县民闹漕滋事。程含章派拨杭州协等营官兵。前往弹压。并不知照提督。在任时所属将备黜陟委署。均系自主。并不先事商酌等语。当降旨令程含章明白回奏。兹据奏称、仁和县民聚众闹漕。近在省城。事起仓卒。派兵弹压。当时未及知会。迨奏稿拟定。即用印文知会总督提督。移送奏稿。有案可查。程含章因洋面盗劫频闻。会同总督孙尔准参奏。将黄岩镇右营正署游击张君昌等、摘去顶带。汛官革职留缉。各营巡缉较勤。迨至八月。又有洋盗行劫杀人之案。程含章将巡洋之守备余云龙参奏。摘去顶带。汛官革职留缉。当即移知提督。又因象山协副将邓宏、年逾六旬。两目生翳。渐耽安逸。奏请勒休。又玉环营参将吴旸、久患失血病证。精神委顿。奏请勒令回籍调理。以上三案。皆系程含章主稿。会同代办总督韩克均、署提督杨继勋、及提督萧福禄参奏。内吴旸一案。萧福禄不肯书奏。时程含章已经交卸。旋经该提督调验吴旸患病属实。其事乃已。参官事须速密。先事商量。动逾旬月。必致漏洩。是以不克知会。浙江委署将备。向系总督给委。程含章到任后将粮船水手滋事案内、副将庆康等、参奏革职。委曾经署理副将之参将佛保、署理嘉兴协副将。并委候补守备王荫楷、署理都司。移咨总督提督。该提督谓所委皆不胜任。另行委署。程含章即将所委之员撤回。旋经总督赵慎畛、谓程含章所委皆属妥协。提督不应妄行驳饬争委。仍委佛保等署理。萧福禄因此生怨待事。浙江提镇各标营。兼受巡抚节制。程含章将萧福禄所奏、逐条登答。俱有案据。著琦善、朱士彦、于查办前案完竣后。即就近提卷查核。将萧福禄等是非曲直。秉公剖断。据实具奏。毋稍偏倚。萧福禄原奏、及程含章回奏各摺、并著钞给阅看。将此谕令知之。　　

○癸酉。谕内阁、前据程含章列款密参署浙江巡抚刘彬士、不能清白乃心。声名甚属平常。自言穷翰林出身。住京廿余年。负欠不少。今番须要还债。人咸谓饿虎出林。浙江盐务。经帅承瀛办有起色。祇须率由旧章。乃刘彬士诸多挑驳。商人心滋不服。仁和县闹漕一案。刘彬士即扬言不应动兵。其识见偏谬。品节不清。已可概见等语。时孙尔准陛见出都。当即密谕该督据实查奏。兹据奏称、刘彬士扬言不应动兵一节。于入都路过杭州时。见刘彬士。据称初闻程含章勒兵围拏。颇疑办理过当。及提犯审讯其聚众毁厂。捆殴书役。拒伤官兵。均属实情。则用兵围拏。势亦不得不然。嗣于回抵杭州时。知此案业经审结。其挑驳商人一节。现在细察商情。输课颇欠踊跃。缘上年奉旨筹加盐价。各商闻知。争先完课。刘彬士到任查知。奏明勒令各商将余价照引追缴。商人赶完课引之时。多有重利揭债。图赚余价之利者。今按引追补。无利可图。诸甲商随以另款商捐剥费杂费二项银两。每年用有赢余。呈请以公办公。拨补余价。求免另追。经刘彬士批驳不准。又前任巡抚帅承瀛于商纲一款。颇有赢余。留存运库。嗣后各任巡抚。俱尽数提为公用。刘彬士查悉情形。曾向人言。将来商纲用费不敷。何能赔垫。甲商禀请运司。欲以程含章札提置买义地善举银两。先在杂费项下暂动。将银拨归商纲备用。又经刘彬士批斥不准。浙盐甫有起色。须于认真之中。寓休养体恤之意。业经面为规劝。其负欠还债一节。细加查访。并无在浙索债之人。刘彬士莅任数月。办理庶务。颇为尽心。操守亦属谨饬。舆论佥同等语。朕行政用人。一秉大公至正。督抚大吏中。如果实有簠簋不饬。声名狼藉者。大小臣工。原许风闻入奏。朕从不肯颟顸了事。必将贪黩之员。立即褫革治罪。然必须劣迹昭著。确有凭据。岂容以捕风捉影之词。妄行参揭。程含章率听不根之言。无端入告。伊视朕为何如主。辄敢以此等伎俩。巧为尝试耶。程含章陈奏不实之咎。实无可辞。著交部严加议处。即来京听候部议。山东巡抚。著贺长龄。暂行护理。山东布政使。著钟祥署理。其山东按察使。著贺长龄委员暂署。　　

○谕军机大臣等、长龄等奏、探明张逆藏匿地方。分路往捕。并卡外回夷来营纳款一摺。张逆现窜至拉克沙。距喀拉提锦较近。并与达尔瓦斯珲都斯、及布噶尔拔达克山等处相通。杨遇春带领马步官兵三千余名出卡。所过布噜特爱曼。随处抚谕。甚为恭顺。并据副将郭继昌等、探明拉克沙山内有贼党数百人。其山后深河一道。上系铁索浮桥。现饬该副将等选派官兵回子。带同奈曼布噜特比爱散、绕山潜往。拆毁浮桥。现又派杨芳带领马步兵一千一百余名。星夜驰往相机督办。并据各部落伯克、差人来营纳款投诚。又据干竺特、呈进帕尔西字表文金两。并递将军等物件。斡罕伯克、递将军腰刀等件。经长龄等谕令赶紧前往。设法捦逆。可膺莫大封赏。该回夷等均称已派人于各境要路堵截。必定生捦送营。该将军照例筵宴。优加奖赏。并回赏各伯克元宝?缎茶叶布匹等物。令其携回爱曼。并派官兵护送出境。所办甚是。此时外夷各部落。及阿坦台汰劣克等各布噜特。均已差人堵截各要隘。布置尚属周密。朕日夜伫望驰奏红旗。所奏捦获贼目噶尔勒之吉林佐领富尔松阿。前经降旨赏换花翎。著加恩以协领升用。先换顶带。固原把总韩国彦、著加恩赏守备衔、以千总即补、并赏戴花翎。被贼砍伤之固原兵丁田兴起。著以把总拔补。并赏戴蓝翎。其先后冲入贼阵之吉林笔帖式富顺、马甲奎升、西兰泰、富常、成德、著该将军等酌量奖赏。至巴彦岱年力已衰。著照所请。饬回阿克苏、帮同爱玛特办事。其和阗阿奇木。即著托克托呢杂尔署理。又另摺奏、密陈筹议办理善后情形。现在四城甫定。若遽请分封。恐一时未能周密。有事仍须办理。所费不可胜计。自系实在情形。将军等请暂驻重兵。分城镇守。一二年后。酌量裁撤。所议不为无见。前经降旨将达淩阿、巴哈布、成玉、富昇阿、苏清阿、暂署英吉沙尔、叶尔羌、和阗、各城事务。是否胜任。该将军等仍遵前旨留心察看。据实奏闻。若仅设总兵副将参将。不足以资弹压。其酌留满汉兵丁八千名。著照所请暂留。以壮声威而靖边圉。至官兵所需口粮。现在四城入官地亩请照伊犁回民。每年纳粮十万石。供六千兵食之例。著长龄再体察情形。总须官兵足敷食用。而又能体恤回子。勿令苦累。方为妥善。并著饬伊萨克等分别核实妥办。其棉花布匹。亦著酌定章程办理。将此由六百里加紧谕知长龄、武隆阿、杨芳、并谕杨。遇春知之。　　

○甲戌。谕军机大臣等、前据御史汪琳奏、淮扬运河入海之路。祇有盐城县新洋港、斗龙港、东台县王家港。泰州小洋口、四处。请及时疏导等语。当降旨令琦善会同张青选酌办。兹据奏称、淮扬运河。邵伯以南归江之水。除人字芒稻二河、毋庸展挑外。其金湾坝、及东西湾坝门、各宽五六十丈。凤凰桥亦宽二十余丈。各坝桥下引河。俱形窄狭。间有淤滩。其董家、石羊、廖家、三沟。亦俱狭浅。壁虎桥引河。及芒稻越闸。上下河身。亦有淤浅。均应挑切展宽。各引河长至二千六百余丈、及数百丈不等。将挑工约估、计需银六十万九千九百六十余两。其宝应、高邮、邵伯等湖。通连支港。须俟湖水消落。浅滩涸露。由河督估办。邵伯以北归海之水。南关等五坝进水口门。共宽二百二十余丈。而范公堤出水十八闸。共宽七十余丈。即五路海口。一律畅深。已不敌所受之数。内除盐城斗龙、新洋、二港。及阜宁县射阳湖。洩水甚畅。与汪琳原奏小洋口、无庸挑复外。东台县古河口、王家港、二河。现俱淤浅。应须挑浚。估银十三万九千六百九十余两。又高邮州新河尾、北关河、运盐河头、菱丝沟、总澄子河、皆系各坝洩水归海要道。现亦淤浅应挑。估银十万三千二百五十余两。归江一路。较归海为尤急。惟本年洪湖水长。已将通江各坝。次第启放。未便于此时筑坝兴挑。滨海河港。夏秋潮汐较大。时届农忙。集夫不易。请俟秋后察看情形再办。此外如兴化、东台、盐城、阜宁等县。各有淤浅河道。应由该地方官酌办。又范公堤残缺颇多。堤内溱潼河、为盐运所关。闸座间有损坏。应由运司饬该管各员陆续疏浚。毋庸汇入现估之案办理。至工需除商办民办外。尚需银六十余万两。概令商捐。力有未逮。现饬藩运二司、会同常镇淮扬各道筹款。由新任总督蒋攸铦酌定奏办等语。近年洪湖水势较旺。每遇盛涨。两坝二河。全行启放。减水奔腾下注。专恃归江一路。已有宣洩不及之虞。宝应、高邮、邵伯等湖。通连各支港。久未修浚。运河东岸堤工。往往吃重。不得不开车逻等坝。旁注下河。以资分洩。而下河距江较远。难令绕越归江。遂致各州县动辄被淹。朕心实深轸念。著蒋攸铦、会同张井、潘锡恩、张青选、再行详加察看各河水势冲刷、及大汛淤垫各情形。应否增减。确估兴办。其兴化等县境内淤浅河道。及范公堤。是否均系必不可缓之工。分别饬地方官、及该管各员。妥为办理。至商办民办外。尚需银六十万两。著蒋攸铦等俟司道筹款定议。会同核实具奏。再降谕旨。将此谕令知之。　


大清宣宗效天符运立中体正至文圣武智勇仁慈俭勤孝敏成皇帝实录卷之一百二十　　

