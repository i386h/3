<!-- { "loadSidebar": true } -->
○修湖北武昌府沿江石岸。从总督讷尔经额等请也。　　

○蠲缓湖南华容、安乡、湘乡、茶陵、临湘、湘阴、平江、衡阳、清泉、耒阳、常宁、巴陵、澧、十三州县及岳州卫被水被旱庄屯新旧额赋有差。给华容、安乡、湘乡、三县及岳州卫军民一月口粮。缓徵乾州、保靖、麻阳、泸溪、永绥、五厅县歉收屯田租谷。　　

○甲戌。上御箭亭。阅中式武举技勇。　　

○御乾清宫。引见中式武举。亲定甲乙。　　

○谕内阁、御史刘梦兰奏、大计届期。请饬严加考核一摺。为政首重官人。安民必先察吏。各直省官员。每届三年大计。由该督抚详加考核。举得其人。则中材咸知向风。黜得其实。则不肖群知畏罪。是澄叙官方之中。实寓遴拔真才之意。各省大吏。身膺重任。为朕耳目所寄。宜何如精白乃心。秉公甄别。以风示群僚。若如该御史所奏。牧令之勤恤民隐者。类多朴讷拙诚。不工容媚。而不肖者专事迎合取巧。并无实心任事之意。该上司受其朦蔽。转予卓异。此等风气。近来各省。或亦不免。现值办理大计之时。各督抚等务当破除情面。公正居心。随事随时。认真体察。于所属各吏。人品心术。政迹事实。详加考核。分别激扬。断不准贤否混淆。滥登荐剡。庶仕路澂清。吏治蒸蒸日上。朕实有厚望焉。将此通谕知之。　　

○以阿克苏屯田丰收。予员弁议叙。赏兵丁一月盐菜银。　　

○乙亥。上御太和殿传胪。赐殿试武举一甲波启善、奚应龙、鞠殿华、三人武进士及第。二甲通安等八人武进士出身。三甲宋煜等四十八人同武进士出身。　　

○谕内阁、乡会试为抡才大典。士子读书。当知自爱。其有因人数众多。儌幸乱号。以身试法者。虽设有号单底簿。互相核对。诚恐稽查未清。转不无遗漏舛错。其乱号士子。或托人代填。或捏写诡名。即欲杜绝弊端。无从查对。事属有名无实。自无容稍存迁就。兹据礼部将查号之法。遵旨核议具奏。于认真办理之中。立法仍归简易。嗣后著仍照定例办理。其士子进号。既经看栅官役。认明卷面字号相符。如号数已满。即将号栅销闭。封门后监临监试等。仍分段入号亲查。如监临查号不力。责成监试。监试查号不力。责成监临。互相指参。毋许稍有徇庇姑容。致滋弊混。其八旗号舍。即著弹压副都统亲身巡查。以专责成。士子如有乱号。即行扶出。设为时已晚。未便开门。即将试卷扣除。并将该士子交至公堂派员看守。俟放牌时扶出。其有挺身肆闹者。照例治罪。　　

○又谕、礼部奏、乡试亲供解部。酌定校对章程。各直省乡试揭晓后。中式举人。例应填写亲供。与试卷一并送部。交磨勘大臣细加校对。此次顺天乡试亲供。已由该部劄催顺天府尹迅速解部。惟各直省程途远近不一。著按照例限。上紧严催。其业经填写者。全行送部。以凭送覆勘大臣核对。其实有程途较远者。著迅速饬催。填写送部。以次归入下届校对。如第四次磨勘时。仍未送到。著该学政声明情节。统于会试前期。咨送礼部。转送覆勘大臣补行校对。至遇有事故。不克填写亲供者。迨经补填解部。往往先后不齐。所有各直省陆续补送亲供。届时毋庸交覆勘大臣。即著礼部随时详细核对。　　

○又谕、御史易镜清奏、请饬查兵丁书役、潜习教会一摺。匪徒私立教会名目。煽惑愚民。勾引入夥。甚至兵丁书役。潜附交通。平素则为之庇护包容。阻止首告。无从举发。及地方官认真访拏。则又透漏消息。俾得闻风远扬。或竟恃众蠢动。诚不可不防其渐。著通谕各直省督抚提镇。严饬所属各员弁。除编查保甲实力奉行外。于所隶兵丁书役。务当随时稽察防范。傥有潜入教会之人。立即严密拏获。尽法惩治。不准稍事姑容。意存回护。含混消弭。该员弁等如果从实举发。俾知儆戒。即可宽其失察之咎。傥仍前讳饰。不肯认真查办。别经发觉。该督抚提镇即行据实严参。勿稍宽贷。　　

○丙子。谕内阁、琦善奏、副将禀报重案迟延。知州往拏惑众奸民。未能立时按名获究。据实参办等语。通州协副将太平保、知州史渭纶、俱著先行摘去顶带。俟此案讯明后。果系该州访拏破获。再行奏请开复。傥系失察于前。复捏饰规避于后。即行从重惩办。其张七、王六等犯。著仍遵前旨。就近交刑部审讯。　　

○又谕、德勒克色楞、现有应行质讯之处。著迅即前赴热河。其护卫德吉特、达玛林扎布、丹巴林扎布、富英阿、扎兰阿勒坦都布齐、章京图克济、蒙古旺金保、前据该贝子呈称均已饬令回旗。现据该旗申称、委系跟随该贝子在京服役。并著德勒克色楞亲身带同前往。听候传讯。　　

○赏副都统衔景昌、头等侍卫。在大门上行走。　　

○以陕西陕安镇总兵官祝廷彪、为贵州提督。调陕西河州镇总兵官唐俸、为陕安镇总兵官。以潼关协副将任贵邦、为河州镇总兵官。　　

○添备直隶永定河豫防秸料。仍增岁料运脚银。从总督琦善请也。　　

○贷直隶大城县浚百家洼沟河银。　　

○丁丑。上诣皇太后宫问安。　　

○刑部奏、审明户部俸饷处郎中承庆等办稿含混。应照例议处。得旨、此案户部俸饷处郎中承庆、善奎、于月支旗饷文稿内。增添持平二字。黏补钤印。经刑部讯明尚无弊窦。惟因本例有弹兑字样。误会例意。既经添入持平二字。即应于呈堂画稿时。将添改情由。指出回堂。以凭核定。乃仅以申明旧例办稿通行八旗等语禀说。未将酌添黏补情由。详细回明。实属含混。承庆、善奎、俱著交部议处。该部堂官于该司员等呈堂画稿时。未经看出。亦属疏忽。著交部察议。　　

○以国史馆纂辑武职大臣年表等书告成。予提调等官优叙议叙有差。　　

○展缓湖北江夏、武昌、嘉鱼、兴国、汉阳、黄陂、孝感、黄冈、广济、钟祥、京山、天门、云梦、应城、江陵、公安、石首、监利、松滋、汉川、沔阳、潜江、枝江、荆门、黄梅、蒲圻、咸宁、蕲、崇阳、安陆、大冶、蕲水、三十二州县及屯坐各卫被水被旱村庄新旧额赋。　　

○戊寅。谕内阁、本日据耆英等、暨稽查甲米御史鄂尔端等具奏、支放俸米甲米。查验核对。并无售卖偷漏各一摺。复据给事中富彰陈奏、现届支领俸甲米石之时。出米较多。何以米价增长。显有回漕积弊等语。米石为民食根本。京师户口繁多。小民升斗之需。原应流通。若囤积舞弊。则例禁綦严。著步军统领五城一体严密稽查。认真办理。傥有仓役包揽。掐票转售。奸商勾串。囤积居奇。即行严拏惩办。断不准稍事因循。以平市价而裕民食。　　

○谕军机大臣等、前因有人奏、福建厦门金门及惠安县滨海一带。有盗船三十余号。在洋肆劫。当有旨谕令程祖洛等查明是否曾武夥党。抑系另夥盗船。务即设法严拏。兹据奏称、厦门金门。乃海中岛屿。为水师提镇驻劄之所。盗匪尚少。其对岸沿海之潘涂等乡。为同安县管辖。向有匪徒私造草鸟船只。出洋伺劫。又惠安县滨海一带。民无恒产。穷即造船入海为盗。甚至私藏军火。私筑炮台。备御官兵。近经该道将等数次惩办。同安已略知畏惧。而惠安之顽风。尚未能改等语。福建洋面。著名积盗曾武、陈沅等。皆系惠安县人。且历次拏办各犯。亦多系该县籍贯。可见该处穷民。习于为盗。若非将曾武等迅行拏获。从重惩治。则盗风一日不息。地方一日不靖。难保无零星匪徒。假托名号。附和恐吓。日久滋蔓。酿成巨案。著程祖洛、魏元烺、陈化成、马济胜、分饬水陆文武。严密巡逻。设法购线。跟踪躧缉。务俾盗首曾武等遁迹无所。期在必获。不准任其窜逸稽诛。至惠安县沿海地方。既为盗匪出没之区。尤应严饬所属员弁。随地随时。认真堵缉。务使匪徒净尽。洋面肃清。方为不负委任。傥藉称宽猛两无所施。稍存怠玩。以致养痈贻患。朕惟该督等是问。将此各谕令知之。　　

○又谕、有人奏、广东潮州府沿海地方。民情犷悍。所属之海阳、揭阳、潮阳、普宁等县。每因口角细故。斗殴成隙。互掳逼赎。名曰赎身钱。其不赎者则戕毙之。更有一种烂匪土棍。竟将外来羁客。肆行劫夺。并毙其身以灭口。甚至黄昏之时。即直入城市。抢劫钱铺典铺。文武衙门规避处分。扶同捏饰。那改失事地方、在城垣数十里外。讳劫为窃。本年春间。该府属之饶平县柘林黄冈等处。澄海县之东湖南洋汕头樟林外埔等处。旬月之间。抢劫数十起。海港贼匪。亦纷纷四出。掳劫民船。又另片奏、该省嘉应州属之平远县。与江西赣州府属之长宁县交界。至城冈军门岭五百里内。近日土匪乌合成群。白日拦抢货物行李。伤毙人命各等语。匪徒抢劫。扰害闾阎。地方官办理不善。一味徇隐。以致凶徒肆无忌惮。此等弊窦。自难保其必无。不可不严行查办。著邓廷桢于到任后。即严饬所属文武各员弁。力加振作。认真查究。遇有抢劫之案。务须密速掩捕。从重惩办。傥有因循讳饰、纵盗殃民者。即著严行参处。毋稍姑容。将此谕令知之。　　

○以翰林院侍讲温葆淳、署日讲起居注官。　　

○改建福建福州、兴化、泉州、漳州、福宁、五府寨城炮台营房。从总督程祖洛等请也。　　

○缓徵安徽怀宁、桐城、潜山、宣城、南陵、贵池、青阳、铜陵、建德、当涂、芜湖、繁昌、无为、巢、寿、宿、凤阳、怀远、定远、灵壁、凤台、泗、盱眙、天长、五河、和、含山、太湖、东流、宿松、望江、合肥、舒城、颍上、霍邱、亳、三十六州县并屯坐各卫被水被旱村庄新旧额赋。及杂项银米。　　

○己卯。以故奉恩将军万祥子恒麟、袭职。　　

○调盛京礼部侍郎鄂顺安、为盛京刑部侍郎。以吐鲁番领队大臣明训、为盛京礼部侍郎。赏降调理藩院右侍郎惟勤、头等侍卫。为吐鲁番领队大臣。　　

○命乌噜木齐都统长清、喀什噶尔领队大臣西朗阿、喀喇沙尔办事大臣额勒锦、哈密办事大臣萨迎阿、库车办事大臣国椿、乌里雅苏台参赞大臣禄普、来京。以盛京刑部侍郎富呢扬阿、为乌噜木齐都统。调伊犁领队大臣寿昌、为喀什噶尔领队大臣。以乾清门头等侍卫丰绅、为伊犁领队大臣。镶蓝旗汉军副都统海亮、为喀喇沙尔办事大臣。哈密帮办大臣那当阿、为办事大臣。赏蓝翎侍卫佛麟、三等侍卫。为哈密帮办大臣。通政使司副使多欢、头等侍卫。为库车办事大臣。四等侍卫常明、头等侍卫。为乌里雅苏台参赞大臣。　　

○以乌噜木齐都统长清、署镶蓝旗汉军都统。未到京前。仍以刑部尚书成格署理。　　

