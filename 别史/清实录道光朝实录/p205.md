<!-- { "loadSidebar": true } -->
○又谕、明山等奏、滇省参赔盐课银两。请分限勒追完缴一摺。滇省各井员参赔课款。因井卤短绌、煎办不敷所致。与催徵不力者有间。其应赔银数。复有多寡之殊。势难依奏定一年之限。全行完缴。自系实在情形。著照所请、准将历年各员应赔银两。及嗣后三参限满、不能趱补应行著赔之项。查照户属赔款之例。数在三百两以下者。限半年。三百两至一千两。限一年。一千两至五千两。限四年。五千两以上。统限五年完缴。现在未经定案者。仍于三参限满、接奉部文著赔之日起限。其已经定案著赔者。即于具奏之日起限。核其现在未完实数。按限追解。将追出银两。照例按年八册造报。离滇各员。仍咨旗籍著追。务期课款俱归有著。毋得再行宕延。所有嘉庆二十三年分参赔未完各员。应议职名。即著免其开送。该部知道。　　

○大学士两江总督孙玉庭等奏、会商综办江浙水利大员。惟江苏臬司林则徐、器识远大。处事精详。曾任杭嘉湖道及淮海道。浙西地方。均为熟悉。水利亦夙所究心。实堪胜任。得旨、即朕特派。非伊而谁。所请甚是。　　

○以陕西布政使常文、为都察院左副都御史。河南按察使鄂山、为陕西布政使。直隶口北道阿勒清阿、为河南按察使。　　

○旌表守正捐躯山东聊城县民张疤口□立妻李氏。　　

○癸亥。大考翰林院詹事府各官于圆明园正大光明殿。　　

○甲子。上诣绮春园问皇太后安。　　

○遣官祭文昌帝君庙。　　

○谕内阁、前据户部议覆御史条陈采买台米。降旨令福建巡抚孙尔准察看情形办理。兹据该抚在台湾招募商民。运米十四万石。陆续抵津。本年直隶秋收。一律丰稔。粮价已平。今米石全数运津。市价自必更减。该商等自备资本。远涉重洋。若仍照该部原议。令其自行投行。按照市价粜卖。必致赔累。且不能趁秋汛回南。守候尤形苦累。自应照此次户部筹议。官为收买。以惠远商。所有应给价值。即照该抚所报米价运费。每石以库平纹银三两六钱为率。除该商等零星销售米石不计外。著发价先行收买米十万石。计价银三十六万两。著于部库拨银二十万两。通济库拨银三万两。长芦运库、天津道库、并天津关税各项下。通同拨用银十三万两。所动部库银两。即著该抚在福建积存俸饷建旷工程平余等款银内。凑足二十万两之数。解部归款。并著蒋攸铦拣派公正明干大员。前往天津专行督办。所有该部动拨银两。均交该委员一手给发。令该商等当堂领收。仍先行出示晓谕。如有克扣平色。浮加斗斛。卸重回空时。吏胥留难勒掯情弊。许该商指名控告。该督即行严办示惩。此项米石收买。即暂行运卸北仓。加谨收贮。由部核办。此次运米原船带回货物。官给印照。所过关津。加恩一律免其纳税。其台湾商人急公应募。远历海洋。运米至十四万石之多。著该抚孙尔准秉公查明。择其率领办运、资本最多尤为出力者。分别生监民人。给予顶带职衔。及酌量奖赏。以示鼓励。毋许冒滥。　　

○又谕、前因庆祥等议奏新疆运茶事宜。已降旨照庆祥所奏、仍循旧章办理矣。其古城纳税若干。当交户部核定。兹据奏称、未经亲历。各该处情形轻重。难以悬断。著伊犁将军、陕甘总督、及新疆各城大臣、公同妥议具奏。至甘肃去古城较远。若由陕甘派员前往收税。恐多未便。其古城税务。仍专责镇迪道就近抽收之处。亦著该将军等会同一并妥议具奏。　　

○又谕、那彦成奏、筹补省会仓粮积贮一摺。甘肃省城。向有专款封贮粮石。嗣经出借耔种口粮。陆续动用。尚未徵还。自当豫筹积贮。以备缓急之需。著照所请、准其于豫买兵粮项内。按动缺备贮之粮。照数拨还原款。永远封贮。如遇急需。奏明方准动用。其寻常借粜等事。一概不准擅动。动则勒令赔补。以杜弊混。仍俟出借耔种口粮陆续徵完。即将豫买兵粮之项。照数补还。　　

○又谕、果勒丰阿等参奏、该盟长车登多尔济、将科布多屯田兵丁内应换之人。不行更换一摺。土谢图汗部落盟长扎萨克亲王车登多尔济之旗。应换屯田兵丁。自嘉庆二十三年以来。屡次严饬催遣更换。乃车登多尔济竟不以为事。反捏报伊之游牧被旱。不能更换。甚属非是。车登多尔济、著革去正盟长。以示儆戒。加恩留伊扎萨克亲王之爵。以观后效。其所遗正盟长员缺。著照例拣员具奏。听候简放。　　

○又谕、湖北黄州卫班舍军丁杜奠邦等、遣抱告杜启国等以不愿佥运逼取允结等情。在户部呈控。经户部查明、分隶湖北出运之武昌等六卫所。内惟蕲州一卫之归船班舍等军。一律勾佥。其余五卫班舍等军。向系津贴。历未出运。前据黄州卫运丁柯世麟等、赴部呈请一体勾佥。而该卫丁杜奠邦等叠控多年。总未允服。该卫己未归船之班舍等军。自康熙年间定佥以后。百有余年。按粮派费。向未出运。原以造运重务。须用谙练之人。余军出资津贴。并无偏枯。若将未经领运之丁。遽行概令承办。易滋贻误。并恐奸丁蠹吏。卖此就彼。藉可高下其手。且各卫均有归船班舍等军。傥运丁等俱各呈请勾佥。势必讼无底止。亦属不成事体。著该省督抚及漕运总督、仍照旧章办理。永远遵行。以杜纷更而免扰累。并严谕该运丁等各安各业。毋得妄滋讼端。其抱告之杜启国、史光德等、即著交兵部递回原籍。交该地方官发放。　　

○刑部等衙门议覆陕西巡抚卢坤题、民人趱莲汝强奸伊媳李氏。被李氏用刀拒伤。依律拟斩立决。声明请旨。得旨、李氏猝被伊翁强奸。情急拒伤。与无故干犯尊长者回别。著免其治罪。即行释放。　　

○乙丑。上诣大高殿行礼。　　

○还宫。　　

○遣官祭关帝庙。　　

○谕内阁、程祖洛奏、筹议移建省城书院一摺。河南省城大梁书院。地处湫隘。难以栖止。据该抚查明、省城内旧有捐建备用官房一所。堪以改建书院。一切经费。经该抚等捐资办理。著照所请、准其将此项备用官房地址改建书院。俾中州士子藉资肄业。用副朕教育人材之至意。　　

○又谕、程祖洛奏、勒限清厘摊款。并酌请借项生息一摺。豫省摊捐津贴银两。历年积久较多。自应亟为清厘。著该抚查明应摊各州县悬款若干。即将实数截定。严饬各现任分限完解。以免悬宕。至该省准豁三成二成军需案内。共应续摊银二十一万三千两。现已扣存司库。并非有关归补。著准其于此项内借动银二十万两。交通省各当商。按月一分生息。每年共得息银二万四千两。以一万四千两作为津贴之用。即以一万两归还原本。计十二年可归原本银十二万两。仍提存本银八万两。全数清还报拨。下余本银十二万两。永远生息。责成藩司催收贮库。按季支发津贴。无庸报部。其旧定各属摊捐。著即停止。　　

○闽浙总督赵慎畛奏、海洋缉捕。全赖总兵勤明率属。查定海镇总兵龚镇海、温州镇总兵杨继勋、捕务营规。俱为整肃。洋面平静。惟黄岩镇所辖仍有劫案。总兵罗光炤、办事未见认真。经屡次严饬。颇知振作。傥日久生懈。定即据实查参。得旨、是。秉公查核。不可稍有瞻徇。　　

○展缓河南杞、仪封、汲、安阳、汤阴、内黄、淇、原武、滑、考城、阳武、十一厅县节年被水村庄带徵额赋。缓徵兰阳、临漳、二县新旧额赋。　　

○上以祭社稷坛。自是日始。斋戒三日。　　

○丁卯。祭先师孔子。遣大学士曹振镛、行礼。　　

○协办大学士直隶总督蒋攸铦奏、秋收成熟。合计通省约七分有余。报闻。又批、回思往岁。兢惕之余。曷胜庆幸。　　

○以直隶永定河秋汛安澜。开复永定河道张泰运、上年疏防漫口革职留任处分。　　

○戊辰。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○以万寿节御同乐园。赐皇子王公大臣及蒙古王公等食。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○己巳。太宗文皇帝忌辰。遣官祭昭陵。　　

○谕内阁、此次考试翰詹各员。经阅卷大臣等校阅进呈。朕复详加披览。亲定等第。一等五员。二等五十一员。三等六十员。四等四员。不列等四员。其考列一等之侍读学士朱方增、著升补内阁学士。遇有缺出。著军机处提奏。编修毛树棠、著升授侍读。洗马鄂木顺额、著升授侍讲学士。检讨戚人镜、著升授赞善。侍读潘锡恩、著升授侍讲学士。二等之少詹事钟昌、编修翁心存、少詹事龚守正、右庶子许邦光、修撰戴兰芬、以上五名。著各赏大卷缎二匹。侍读德兴、编修葛天柱、徐广缙、龙元任、蔡赓扬、许乃普、韩大信、检讨张万年、以上八名。著各赏大卷缎一匹。该员等并著照例记名。遇缺提奏。编修吴清鹏、李绍昉、周之桢、陈嘉树、右中允姚元之、编修张日晸、侍读穆馨阿、检讨朱嶟、编修曾元海。梁萼涵、陈兆熊、豫益、文庆、以上十三名。著各赏小卷缎一件。其考列三等之左中允冯芝、洗马丁杰、俱著降补赞善。侍读学士谢阶树、钱林、俱著降补侍讲。右赞善那峨、左中允德崇、左赞善恒安、俱著改用主事。右庶子景麟、著降补主事。编修吴敬恒、李钧、汪于泗、但明伦、检讨何辉绶、修撰陈沆、编修方传穆、刘学厚、修撰陈继昌、编修陈官俊、以上十名。俱著各罚俸半年。编修顾莼、陆建瀛、张曾、以上三名。俱著各罚俸一年。编修胡鉴、王植、二名。俱著各罚俸一年半。其考列四等之编修许应藻、张日章、俱著各罚俸二年。编修李泰交、金光杰、俱著各罚俸三年。其不列等之编修何桂馨、著改用中书。检讨李重轮、侍读学士德遐、既勤、以上三名。均著休致。余俱照旧供职。该员等其各勤学砥行。以副朕崇实黜华、储养人材之至意。　　

○庚午。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公等行庆贺礼。　　

○御同乐园。赐皇子王公大臣及蒙古王贝勒等食。　　

