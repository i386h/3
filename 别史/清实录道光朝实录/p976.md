<!-- { "loadSidebar": true } -->
○辛酉。谕内阁、钱宝琛奏、江西长宁县城垣坍塌。经署知县朱鼒捐廉首倡。劝谕捐修。并据绅士等、以城内地窄民稠。并无蓄水之处。请将城门量为添改。著准其于该城东北隅近河地方。添设一门。以便汲道。　　

○以詹事府詹事德厚、充日讲起居注官。　　

○予云南故贵州按察使李文耕、入祀乡贤祠。从巡抚颜伯焘请也。　　

○修浙江东西两塘柴埽各工。从巡抚乌尔恭额请也。　　

○壬戌。谕内阁、林则徐等奏、访获刊卖假捏照会外国公文人犯一摺。广东查办海口。防堵趸船。业经各国夷商遵缴烟土。兹据该大臣等访闻。广州省城坊市。忽有刊卖假捏照会＜?口英＞咭唎国公文之事。拏获铺户翁亚漋、据供系由外县陈姓士人辗转传钞等语。案关探听事件。诈传言语。必应按例究办。翁亚漋著交林则徐等审讯确情。其供出之陈姓。著严缉务获。究明假捏刊卖实情。照例分别治罪。　　

○又谕、林则徐等奏、外洋驶到夷船。停泊累日。请将因循不振之镇将。分别勒休降补一摺。南澳地方。为闽粤两省关键。现在甫经清理。所有外洋来船。自应认真堵截。毋任停留。乃竟有双桅夷船一只。由西南外洋驶至长山尾寄碇。该署参将谢国泰、既不能谕令呈缴烟土。又不立即驱逐。任其以风雨为词。停泊数日。始行开报。且年力就衰。巡防疏懈。著即勒令休致。南澳镇总兵沈镇邦、于两省交界洋面。一味因循。含糊饰禀。难胜水师专阃之任。惟年力正强。著降为都司。仍留粤省水师酌量补用。并责令随船出洋。以观后效。　　

○又谕、钟祥奏、行寓被窃印信一摺。闽浙总督衙门。公务紧要。所有应用关防。著礼部赶紧另铸。奏明颁发。其现在该衙门一切公事。著准其暂用盐政印信。钟祥身为总督。印信乃其随身携带之物。而住屋又系外人难到之地。何至毫无觉察。被贼窃去。钟祥著先行交部严加议处。仍著严饬所属。将偷窃印信贼犯迅获严惩。　　

○谕军机大臣等、林则徐等奏、请将偷渡夷船。严行惩办等语。外国商船来粤贸易。必在该国请领牌照。颁给禁约。方许驶入内洋。乃近年＜?口英＞咭唎港脚地方奸夷。并未领照经商。往往偷渡越窜。并因中国员弁。遇有违禁来洋船只。不过驱逐而止。胆敢虚张声势。以枪炮相恐吓。似此违禁藐法。甚属可恶。该大臣等奏、请遇有此等越窜船只。即令师船奋勇剿除。及雇募善泅。驾船载草。备带火器。占住上风。漏夜乘流纵放之处。著林则徐、邓廷桢、体察情形。相机筹办。务使奸夷闻风慑服。亦不至骤开边衅。方为妥善。将此谕令知之。　　

○又谕、本日据林则徐等奏、南澳镇总兵沈镇邦、因循不振。已明降谕旨。将沈镇邦降为都司。留粤酌补矣。南澳一带。为闽粤交界洋面。现在堵截夷船。摉拏烟土。攸关紧要。自必经理得人。方于地方有裨。前据邓廷桢保奏香山协副将惠昌燿、堪胜水师总兵。尚未送部引见。著该督再行留心察看。该副将是否能胜南澳镇总兵之任。迅即据实具奏。毋稍迁就。将此谕令知之。寻奏、察看惠昌燿堪胜南澳镇总兵之任。报闻。　　

○命翰林院编修朱凤标、在上书房行走。　　

○以内务府六库郎中克明额、署上驷院卿。　　

○癸亥。谕军机大臣等、前因御史周春祺奏、武弁养匪害民等情。曾降旨交汤金钊等查办。旋据查明各款。定拟覆奏。复经降旨令两江总督等饬属实力访查。兹据铁麟奏、淮海一带。民风犷悍。匪徒滋扰。现饬漕标各营会同拏究。至漕帮头伍。侵扣钱粮。盗窃米石。各省丁船。俱所不免。亦经通饬司漕员弁。实心防范。有犯必惩等语。积蠹奸丁。营私骫法。最为漕务之害。朱树经朕擢任漕运总督。现届接印任事。所有该御史前奏武弁养匪及伍长盗米病丁等弊。著该督到任后。严饬所属实力侦访。一体查拏。务期棍蠹咸知敛迹。以靖地方而肃漕政。将此谕令知之。　　

○又谕、都察院奏、建昌县民人姜连顾、以苛派挟嫌串押毙命等词。赴该衙门具控。已明降谕旨。交恩铭亲提严讯矣。据该民人控称、乡约郎铎等藉端勒派。汤作雨等挟嫌唆令徐姓将姜宏中殴伤。复串役严押致毙。私行掩埋。如果属实。自应严行惩究。且称上年七月。曾在都统衙门具控。静候五月有余。亦无音信等语。著恩铭提到应讯人证。确切根究。按律惩办。至该衙门是否接有呈词。批候提究。何以迟至五月有余。不为审讯之处。详细查明。据实覆奏。毋稍讳饰。将此谕令知之。寻奏、讯明汤作雨等尚无串押毙命情事。姜连顾合依蓦越赴京告重事不实发边远充军律。减等问拟杖徒。郎铎听许财物属实。应照官吏听许财物不枉法论杖徒律。系无禄人。减等问拟杖枷。下部议。从之。　　

○又谕、据廉敬奏、请留俸满同知一摺。已明降谕旨。准将该员宝锳再留一任矣。据奏该同知在于所管境内都岗湖地方。勘有可垦地二千五百余亩。开通渠道。挑穵子渠。业已办有眉目。又在牙木什迤南地方。勘有可垦地八百余亩。因附近无水。必须穵卡引水。以资浇灌等语。口外地方。雨泽稀少。耕种地亩。全赖渠水灌溉。此次勘恳荒地。开渠引水。并丈量立界。分别民回。必须实心经理。方可历久无弊。该同知既能熟悉情形。著惠吉于到任后督率妥办。总期成效可收。毋任有名无实。以副委任。将此谕令知之。　　

○甲子。谕内阁、前据经额布奏、遵旨查明告病人员王溶、曾在该抚衙门办理幕务。当降旨将经额布交部察议。兹据该部查照道光八年所降谕旨。请将经额布、及暂令王溶帮办秋审之山东按察使邵甲名、一并照违制例议以革职。固属咎所应得。惟念此次经额布等容留王溶入幕办事。系业经告病人员。与候补实缺人员。帮办幕务。藉此希图补缺升迁者。究有区别。经额布、邵甲名、均著加恩改为革职留任。山东告病候补府经历王溶、以官兼幕。逗留省会。著即照部议革职。　　

○引见各衙门保送御史人员。得旨、陆应谷、陈爔、陶恩培、张云藻、黄铭先、陈孚恩、董瀛山、陈岱霖、石景芬、吴廷珠、俱著记名以御史用。　　



大清宣宗效天符运立中体正至文圣武智勇仁慈俭勤孝敏成皇帝实录卷之三百二十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十九年。己亥。六月。乙丑朔。以故奉恩将军焕奎孙濯麟、袭职。　　

○命补铸闽浙总督关防。中一行改书清字年月。　　

○户部议准、江苏巡抚陈銮疏报。娄县开垦草荡地九十亩有奇。照例升科。从之。　　

○丙寅。上诣绮春园问皇太后安。　　

○谕内阁、总督统辖兼圻。责任重而体制严。所用关防。尤为紧要。钟祥赴泉州府属阅伍。讲习武备。众所观瞻。宜何如外示严明。内存敬慎。况关防系随身携带之物。并非照料难周。何至匪徒在其住屋偷窃。如入无人之境。傥即时人赃并获。严行惩办。尚可从宽。乃日久无获。是该省吏治武备废弛。已可概见。钟祥著即照部议革职。　　

○以河南巡抚署湖广总督周天爵、为闽浙总督。江苏布政使牛鉴、为河南巡抚。江苏按察使裕谦、为布政使。浙江盐运使张晋熙、为江苏按察使。　　

○丁卯。谕内阁、前据给事中汪报原奏参、卫河来源微弱。河臣未能先事豫防。当降旨交栗毓美等熟计详筹。兹据栗毓美奏称、所疏浚者闸河以内之泉。所储蓄者东境各湖之水。至辉县百门等泉。已饬该府县实力捐挑。现在闸河水势浮送有余。自五月中旬。长水渐消。捞剥并用。不致稽延南粮等语。军船首进已出东境。二进军船。自应跟艄北上。著该河督督饬司漕各员。竭力提催。趁水趱行。并著筹计变通。随时收水。豫备本年回空及来岁新漕宣济之用。傥回空有误归次。或明岁重运经临。诸形浅阻。朕惟栗毓美是问。懔之。　　

○戊辰。上幸万寿山。诣广润祠拈香。　　

○谕内阁、国家经费有常。度支有节。凡各省应纳之赋。及其余税课。均于徵收后随时入拨报解。不容丝毫短少。所以重帑项而权出入。兹据户部查明、积年渐久。延欠频仍。综计欠解银数。除盐务悬引未完及帑利等款。准其分别展缓外。其余拖欠有二千九百四十余万两之多。若不亟加整顿。何以备度支而裕国用。著各直省督抚将军府尹盐政监督暨该管司道等认真稽考。将未完各款。逐一清厘。应解者按限起解。应拨者赶令入拨。如查有州县弥缝掩饰等弊。迅即严参示惩。断不准通融隐饰。将就目前。经此次查办之后。傥仍延宕不完。一经发觉。定将各该管大吏重惩不贷。　　

○己巳。谕内阁、昨据宝兴奏、筹议按粮津贴防边经费一摺。当降旨令军机大臣会同该部议奏。兹据奏称、川省地丁额徵共银六十余万两。现议加津贴银。几至两倍。办理军需。藉资民力。不可率以为常等语。著照所请、即在各省本年秋拨应报项下。拨银一百万两。解赴四川。以三十余万两。为初设防兵经费之需。其六十余万两。著酌量生息。所获息银。以四万两作为常年经费。其余三万余两。按年提解司库。归还原款。所拨银两未到以前。现需经费。著即在该省封贮及春拨留备项下。先行支发。俟拨银到川。即照数归还原款。经此次筹拨之后。该督务当督率文武员弁。认真操防。保卫黎庶。一俟边境静谧。即将练勇裁撤。并著严饬承办各员。撙节支销。毋稍浮冒。傥恃有此项银两。迁延岁月。以致虚糜帑项。迄无成效。朕必将该督等严加惩处。恐不能当此重咎也。懔之。　　

