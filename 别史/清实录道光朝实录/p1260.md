<!-- { "loadSidebar": true } -->
○又谕、前据禧恩等奏、请领丙午年东三省官兵俸饷等银。当交该部议奏。兹据户部奏称、黑龙江所属各处俸饷等项。常年请领银三十万两上下。今该省请领银三十六万两。其因何多至五六万两之处。著该将军迅即查明具奏。寻奏、多领饷银至五万六千两。系归补乙巳年请领俸饷案内酌提齐齐哈尔城库备用银。下部知之。　　

○又谕、户部奏、近年漕运抵通额数短少等语。嗣后岁漕开兑。总期足额运京。毋得任听州县捏报灾荒。辄形短绌。所有二十一年以后民欠未完尚有二百三十余万石。著各该督抚率属督催。务当遵照分定年限带徵。不准再有递缓。至所请有漕省分官员、劝捐米石。随帮搭运等语。捐漕议叙。前经办有章程。并著各该省督抚、漕运总督、妥协筹办。以实仓储。　　

○谕军机大臣等、前因御史朱琦奏、请储蓄京仓米石。当交户部议奏。兹据户部奏称、该御史所奏海船商运。较之漕粮北上。自为便捷。著闽浙两广总督、福建广东各巡抚、悉心筹画。是否款项不至繁多。粮价不至腾贵。并重洋往返。永无流弊。至所称米价、每石仅需银一两、并一两五钱之贱。商船易于招徕等语。现在各该省情形。果否如是。著一并妥议覆奏。将此各谕令知之。寻闽浙总督刘韵珂等奏、闽省米价。每石需银一两六钱至一两九钱不等。委无余米可以海运。两广总督耆英等奏、粤东本非产米之区。每石价银二两内外。海运窒碍难行。均下部知之。　　

○甲午。上诣安佑宫行礼。　　

○恭上皇太后徽号册宝。奉册宝于龙亭。先行。上礼服乘舆。由圆明园至绮春园大宫门。降舆。行至二宫门外左旁西向立。安册宝于正中黄案上。皇太后礼服御迎晖殿。升座。仪驾全设。中和韶乐作。上诣正中拜位跪。左旁大学士捧册宝。依次跪进。上受恭献。授右旁大学士跪接。置正中黄案上。上诣皇子及王公大臣官员行礼。礼成。皇太后还宫。诣皇太后前问安。册文曰。圣德昭宣。天祐锡亿龄之嘏。慈恩广被。嵩呼胪万国之欢。欣鹤算之长绵。吉维阳月。晋鸿名而允协。庆洽春晖。钦惟圣母恭慈康豫安成庄惠寿禧皇太后陛下。道赞乾元。功符坤载。安贞著范。钦懿训于椒涂。慈俭为怀。承欢颜于兰膳。七旬普庆。万福攸同。闿泽旁流。笃寰海尊亲之戴。蕃厘垂裕。巩邦家昌炽之基。祗上徽称。肃稽盛典。谨告天。地。宗庙。社稷。率诸王贝勒文武群臣。恭奉册宝。上徽号曰恭慈康豫安成庄惠寿禧崇祺皇太后。伏愿琅函永焕。璆册常辉。福畴备而令誉光。寿＜?宀禹＞开而嘉应集。崇高锡羡。合子孙臣庶以扬庥。祺吉徵祥。统河岳日星而献颂。仰邀慈眷。共沐隆施。臣诚欢诚忭。稽首顿首。谨言。　　

○命陕甘总督惠吉、拨银六十六万五千两。解赴伊犁。备道光二十七年经费。　　

○乙未。谕军机大臣等、布彦泰奏、遵查库车办理开垦未完。常清先将出力人员保举。并特通阿、喜英、二员未经列入。请饬查询等语。本日传询常清、据称特通阿等以承办未竣。不愿列保。现所保奏皆微末之员。因奉旨来京。是以即时具奏等情。所有原保出力各员。著俟安户分地及试种后酌定徵粮等事完竣。办有成效。再行酌核保奏。特通阿、喜英、既系承办出力之员。著于保奏时一并列入。将此谕令知之。　　

○丙申。谕内阁、前据耆英等奏、请将雷琼道潮州府知府二缺。改为在外题补。当交吏部议奏。兹据该部奏称、核与定例不符。惟该道府既系海疆要缺。著准其比照省会首府之例。由该督抚拣员奏请调补。所遗之缺。仍请旨简放。以符定制。　　

○又谕、梁宝常奏、查明奉化县匪徒滋事缘由。并现办情形一摺。奉化县匪徒张名渊等、因所控粮案未结。辄敢聚众阻考。殴辱委员。焚抢民舍。提督詹功显、迅即拨兵派令参将百胜、都司邓凤翔、带领赴援。旋将匪徒击散。现在仓库监狱未动。该匪徒出城以后。各乡附和之徒。渐次散去。惟唐岙汪家村等庄。尚聚多人。计图抗拒。经该抚调兵往剿。该匪徒等事起仓猝。势颇猖獗。该提督拨兵迅速。调度有方。百胜等奉派救援。奋勇前进。以致身受重伤。均属可嘉。詹功显、百胜、邓凤翔、俱著交部从优议叙。其伤亡弁兵。著该抚查明。照例咨部议恤。该县知县王济、先因增加粮价。酿成京控。该府李汝霖、审讯此案。辄复擅责生监。以致人心不服。又于有事之时。遽尔告病。显有规避情事。李汝霖、王济、均著即行革职拏问。交该抚严讯。宁绍台道陈之骥、前往该处。不能弹压抚谕。因匪党众多。辄行避匿。实属懦怯无能。陈之骥著暂行革职。该抚惟当会同该提督督率将弁。将未散匪徒迅速扑灭。克日蒇事。其著名匪犯张名渊、赵顺年等、务须按名拏获。审明严办。以伸国法而净根株。　　

○吏部奏、遵议都察院左副都御史广昌等大朝失仪处分。得旨、广昌在京当差多年。礼仪自宜娴熟。且此次升殿。职司纠仪。尤不容有失误。乃于百官行礼时。先自失仪。殊出情理之外。著改为降二级调用。太仆寺少卿魏襄、著照例罚俸六个月。不准抵销。　　

○丁酉。上奉皇太后幸同乐园。进膳。赐皇子及王公大臣蒙古王公额驸等食。　　

○戊戌。皇太后七旬圣寿节。遣官祭太庙后殿。奉先殿。上率皇子及王公大臣官员、诣绮春园行庆贺礼。毕。奉皇太后幸同乐园。赐皇子及王公大臣蒙古王公额驸等食。奉皇太后御正大光明殿。进喜起舞乐章九章。上彩衣躬舞。捧觞上寿。命惠亲王绵愉、皇四子奕詝皇五子奕誴、皇六子奕?、瑞郡王奕志、宗室载初、溥和、溥煦、以次进舞。礼成。奉皇太后还绮春园。侍膳。　　

○御制圣母恭慈康豫安成庄惠寿禧崇祺皇太后七旬万寿赋并序曰。臣闻坤珍阐绎。顺承上协于乾枢。颐养宣和。曼羡载徵夫泰筴。稽妫汭涂山之牒。遥著徽音。炳轩图姬箓之华。茂膺纯嘏。盖重熙笃庆。洽衎乐于慈宫。斯五韪翔禨。启延洪之寿＜?宀禹＞。钦惟圣母恭慈康豫安成庄惠寿禧崇祺皇太后陛下。璇闱储祉。兰掖端型。体合撰于黄舆。轶思齐于彤史。恭先作肃。慎戒弥虔。慈厚旉仁。诚求永保。克叶康强之吉。爰昭豫顺之符。安民则德遍怀柔。成物则功垂悠久。庄中正而有敬。惠洽心孚。寿平格以无疆。禧繁履戬。由是欢胪万国。凫鹥咏崇禄之来。晖永三春。行苇介祺祥之景。晋鸿称以熙号。礼奉尊亲。祝燕喜之修龄。恩推锡类。六宗肇祀。三命酬勋。兴贤之泽育菁莪。旌节之门标绰楔。弛赭衣之法网。蠲红粟之逋租。扶鸠杖以引年。唐封欢溢。掖鸾车而禀训。祁幄祥甄。兹者、花灿瑶池。筹添海屋。六乘乎一。七为来复之初。万积于千。十乃递成之始。字繙算亥。券握延庚。彩绚斒斓。乐谐喜起。九章抚凤仪之奏。导舞孙曾。千官肃鹭序之班。羾情臣庶。萃共球而纳赆。达鞮译而矢歌。咸称北斗之觞。拟缉南山之颂。谨拜手稽首而献赋曰。懿夫齐日延光。配天播宪。大嘉贶于恒升。勰富厘于敦艮。扇徽则明德和熹。济美则宣仁章献。莫不麟炳化隆。鸿芬寿曼。八琅戛乎钧璈。十华秘其珤券。而以较萱殿之繁禔。奚啻相径庭于千万。猗欤圣母。德音是茂。行饬珩璜。仪充黼绣。茧馆缫春。罽軿御昼。端表矱于求衣。劬投签于问漏。是以衔萼吉祥。朗鉴仁寿。帱泰纮以均禧。孚乾縡之庥祐。溯自缵承初服。虔奉三无。循陔安暇。馨膳欨愉。驻梯云之山馆。侍泛舟于蓬壶。大衍兆五旬之算。长生环六甲之图。絣亿龄而展盛。炜景瑞于嵩呼。岁躔在已。月纪为良。宝媊煜曜。璆册腾芳。麟擘珍脯。鸳＜?奭斗＞玉浆。仙人之珥四寸。织女之机七襄。遂乃东西尉候。中外冠裳。峨峨翼翼。济济跄跄。相与观英茎之乐。而奏韶濩之章。躬上寿以奉觞。敬怡颜而起舞。衣披莱服之斑。律叶虞廷之谱。振以旌麾。节以镛鼓。宗牒缀行。孙枝按部。纷竦峙以回翔。饬声容于文武。缅慈顾之欢欣。莫罄夫德恩之洋普。彤闱有怿。紫诰斯宣。布闿畿甸。锡福垓埏。靡上仪之不洽。综彝典其克全。翔以风而膏以雨。载如地而冒如天。绍前制以裒举。膺洪算于万万年。爰作颂曰。蔚佳气兮蔼莘宫。朗寿星兮光熊熊。乐九成兮舞八风。俾单厚兮福禄同。又颂曰。洪惟昊縡。凝宝命兮。佑我文母。禀慈圣兮。作则懿壸。运玑镜兮。秉心醰粹。颐神性兮。长乐含饴。炳鸿庆兮。万八千春。蹈且咏兮。　　

○谕军机大臣等、贺长龄奏、查明永昌府属回匪滋扰情形。现筹捕剿等语。该回匪等因教习拳棒。被县查拏。疑为汉民举发。辄敢纠众报复。节经设法开导。仍复坚持相抗。扰掠附近村寨。实属顽梗异常。现据该督饬委迤南道周澍、会同提督张必禄、严密堵御。相机剿捕。务须谆饬该道等斟酌情形。妥慎筹办。毋任稍有疏纵。亦不得过涉张皇。总期边防永谧。汉回相安。方为妥善。将此谕令知之。　　

○己亥。上奉皇太后幸同乐园。进膳。赐皇子及王公大臣蒙古王公额驸等食。　　

○谕内阁、御史陈岱霖奏、请整饬营伍一摺。据奏近日营伍多不足额。偶遇徵调。辄以无业游民充数。兵丁月粮。随意克减。藉端科敛。又将备等多藉事役使兵丁。不知体恤等语。果如所奏、于营务大有关系。著各直省督抚提镇、体察情形。湔除积弊。务在实力整顿。勿致再蹈前辙。如有前项弊端。立即严加惩办。毋稍姑容。　　

○庚子。上诣绮春园问皇太后安。　　

○辛丑。礼部尚书李宗昉、因病解任。以都察院左都御史祝庆蕃、为礼部尚书。刑部左侍郎魏元烺、为都察院左都御史。　　

○壬寅。上诣大高殿行礼。　　

○还宫。　　

○谕军机大臣等、壁昌奏、查验江防炮堤各工全竣一摺。览奏均悉。此次大江南北两岸所筑炮堤及新设镇营各工。经该督亲诣查验。均为坚固凝实。分安炮位。施放迎击。多合机宜。水师船只驾驶灵捷。后路接应亦极严密。办理尚为周妥。惟制胜之道。全在固结人心。振作士气。平时果能教养兼施。操练精熟。庶可兵民一体。众志成城。至吴淞海口。尤为自海入江要隘。应如何择险防守。遏其来路。俾贼船不得扬帆直入。务宜周勘形势。扼要熟筹。傥仅多设防兵。彼此仍难接应。终非制胜之道。该督筹备江防。总当于无事之时。层层度及。设遇需用。方可有备无患。慎勿稍有疏略也。将此谕令知之。　　

○调工部右侍郎周祖培、为刑部左侍郎。以内阁学士张芾、为工部右侍郎。兼管钱法堂事务。仍留江苏学政任。工部左侍郎罗文俊、署钱法堂事务。　　

