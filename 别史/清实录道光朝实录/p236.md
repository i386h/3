<!-- { "loadSidebar": true } -->
○又谕、刑部奏、审讯西二供词。据称该犯屡次在贝勒奕绮府内演唱。奕绮令其服役。给与护军校翎顶。并有时身穿便服。带同该犯至宝庆堂。及各庙闲逛等语。奕绮身为贝勒。辄招觅此等匪人演唱服役。并在外闲游。其平日不知检束。任意游荡。已可概见。本应用家法惩处。姑念其年幼无知。无人教管。暂从宽贷。奕绮著拔去三眼花翎。交宗人府严加议处。嗣后宗室王公等。务当各知自爱。恪守法度。毋得狎比匪人。有踰闲检。傥再有似此任情纵恣者。一经发觉。必当从重惩治。决不轻纵。懔之慎之。　　

○谕军机大臣等、据孙玉庭等奏、酌议漕粮盘坝接运章程。并以运米二百万石。计算经费共需银一百二十万两。请将藩运各库。及广东筹解工需。共计银一百零二万两。就近动拨截留。以应支发等语。各省漕粮。修关天庾正供。为每岁转输之常事。该督等职任所司。岂有不筹画万全。设法运京之理。前因运道浅阻。不得已借黄济运。即使漕艘全数抵通。其一切挑河筑坝之需。已属格外糜费。乃借黄未能全数渡竣。复有盘坝接运之请。兹据奏需费竟至一百二十余万之多。前已动拨工需银三百万两。今复以转输之正供。多此虚糜之帑项。转瞬明年重运经临。又将如何设法。该督等清夜扪心。能不为朝廷度支计耶。此时姑允所请。准其动拨。孙玉庭等惟当激发天良。加意撙节。凡今岁回空。开年重运。应办事宜。务当及早筹画。勿得昧于机宜。又致临事周章。动辄请帑。以有常之经费。填无底之溪壑也。将此谕令知之。　　

○旌表守正捐躯陕西府谷县民王拦虎子妻党氏。　　

○丁酉。谕内阁、户部尚书黄钺年逾七旬。夙夜趋直。未免劳勚。著毋庸在军机处行走。俾得专心办理部务。仍入直南书房。亦无庸逐日进内。王鼎著在军机大臣上行走。并著在紫禁城内骑马。　　

○又谕、庆祥等奏、严定回疆敛钱条例一摺。新疆回部地方。往往有代逆裔寄信敛钱之事。甚属可恶。不可不严立章程。著照所议、嗣后如有代逆裔寄信敛钱者。一经审实。将传递信物之人。即行正法。其出钱帮助之人。发极边烟瘴充军。遇赦不赦。仅止藉名敛钱。希图肥已者。将敛钱之人。亦发烟瘴充军。遇赦不赦。被惑出钱之人。亦改发内地近边充军。该伯克等务须实力稽查。认真办理。凡请票出卡贸易回子。责令该庄温巴什具保。定限按月呈报。至安集延贸易出入。亦著呼岱达、会同伯克随时严查。毋得日久生懈。　　

○直隶大名镇总兵官李东宣、因病解任。调甘肃河州镇总兵官薛升、为大名镇总兵官。以服阕总兵官张起鳌、为河州镇总兵官。　　

○旌表守正被戕河南洛阳县民萧士成女萧氏。　　

○戊戌。上幸万寿山。诣广润祠拈香。　　

○旌表守正捐躯山东济阳县民聂明妻郭氏。　　

○除甘肃张掖县属上沤波渠沙压地一十七顷四十二亩有奇额赋。　　

○己亥。遣官祭关帝庙。　　

○谕军机大臣等、御史杨煊奏、云梯关海口垫淤。请旨饬查一摺。据称海州云梯关外束水长堤。自嘉庆十七年前。两江总督百龄增筑后。近闻汕缺处甚多。中流垫高处亦复不少。二月间。张井奏、南河咨会。海口垫高八尺。今又阅二月之久。风闻海口一带。停淤愈多。下游阻滞。上游即有漫溢之虞。转瞬伏秋汛临。似宜豫为防范等语。云梯关为黄水入海经由之路。总恃海口通畅。方足以资宣洩。上年高堰漫口。清水洩枯。未能收刷沙之益。本年借黄济运。以致水缓沙停。转瞬伏秋大汛经临。海口一日不畅。即上游在在堪虞。著魏元煜、严烺、亲历查勘。俾海口一律深通。勿任少有淤垫。并著该河督等、转饬各该道厅员弁、先事豫防。毋稍疏虞。此为至要。杨煊摺著钞给阅看。将此谕知魏元煜、严烺、并谕张井知之。　　

○庚子。谕内阁、奕绮身为贝勒。不知检束。本日宗人府议以实罚贝勒俸三年。咎有应得。惟念伊当差不免拮据。所有罚俸三年之处。著改为罚俸六半年。不准抵销。每年仍准支领一半。此系朕格外施恩。傥再任情纵恣。不能曲邀宽贷也。　　

○以翰林院侍读毛树棠、为广东乡试正考官。吏科给事中陶廷杰、为副考官。翰林院编修周作楫、为广西乡试正考官。王煜、为副考官。右春坊右中允翁心存、为福建乡试正考官。翰林院编修陈兆熊、为副考官。　　

○辛丑。谕军机大臣等、前据蒋攸铦奏称、香河等十四州县。近日渐有蝻子出土。或报有土蚂蚱。俱系零星散漫。不成片段。现严饬该州县上紧扑捕收买等语。上年被蝗各州县。遗子入土之处甚多。现当禾稼长妥之时。香河等州县。已有蝻孽出土处所。必须趁其甫经蠕动。作速扑捕。方不致蔓延滋害。即已经具报收买净尽各州县。亦恐未能尽绝根株。著蒋攸铦严饬所属上紧摉捕。设厂收买。并著陆以庄等、督饬所属一体妥办。但祇须晓谕乡民。设法摉拏。赴厂交售。断不可因扑捕蝗蝻。转致滋扰闾阎。总期防患未然。务使遗孽净尽。免致长翅飞腾。残伤禾稼。方为尽善。将此谕知蒋攸铦、并谕陆以庄、朱为弼知之。　　

○修广东澳门关闸。并演武亭。从总督阮元请也。　　

○壬寅。上诣绮春园问皇太后安。　　

○癸卯。皇后千秋节。宫内行礼如仪。停止筵宴。及在外福晋命妇行礼。　　

○谕内阁、福绵奏、前发各商生息银两。展限提还。请仍旧生息。以资公用一摺。晋省动拨社义息谷变价银二万两。交商生息。接济满营公费。及应修工程。前经奏准将本银展限提还。支賸息银。留充公用。兹据该抚奏称、现存司库息银一万二千一百七十余两。今展限已满。应行提还原本。惟平阳蒲州二府各庙宇。并省城祠坛庙宇城壕书院等项。均应次第兴修。且满营官兵。尚须调剂。所有此项生息银两。著照所请、毋庸提还。仍照旧生息。每年所得息银二千四百两。遇闰加增银二百两。除给发满营酌添官员马乾、兵丁操演、红白赏恤等项。岁需银一千两外。余賸息银。即留为本省工程。及一切工用之需。遇有动用。于年底汇册报部。仍俟将来司库积存银足敷二万两之数。即将息银归还原本。以清款项。该部知道。　　

○山西巡抚福绵覆奏、遵查汾阳等四县监内。并无非刑淩虐罪囚等事。得旨、以后认真访查。如有此等酷吏。断难姑容。毋得徇隐。若别经发觉得实。朕则惟汝是问。　　

○户部议准、福建巡抚孙尔准疏报、闽、侯官、屏南、凤山、漳平、五县开垦各则田园地亩五顷一十六亩有奇。照例升科。从之。　　

○甲辰。谕内阁、陆以庄等奏、知县捕蝗不力。请摘去顶带一摺。直隶宁河宝坻等县。蝗蝻出土。将及一月。虽经该县等分投摉捕。而未能克期扑灭。办理实属迟延。署宁河县知县欧声振、宝坻县知县蒋超曾、俱著摘去顶带。立限扑捕。傥逾限未能净尽。致令伤及田禾。著即严参按律治罪。　　

○又谕、御史万方雍奏、请饬刑部将办理秋审改拟情实缓决等案出语。豫行知照九卿詹事府科道一摺。所奏甚是。秋谳为明刑钜典。与议诸臣。原应公同集议。以昭详慎。其案情有介于可实可缓之间者。尤关罪名生死出入。若如该御史所奏、刑部办理秋审各案。向祇摘叙略节。刊刻招册。分送九卿詹事科道。届期会议。其由缓改实。由实改缓。或由缓改矜。由矜改缓之案。并不将拟定看语方签。豫行知照。仅于会议上班时。令书吏宣唱一次。会议诸臣。于匆遽之时。仅听书吏宣唱看语。焉能备悉案由。从而商搉。是徒有会议之名。而无核议之实。岂国家矜慎庶狱之意乎。嗣后著刑部将议定改拟各案看语。汇齐缮刻。于会议上班前五日。分送九卿詹事科道。俾豫行查对招册案情。是否改拟允协。会议时得各摅所见。以重刑狱而昭核实。　　

○又谕、前据给事中郭泰成奏、二麦丰收。请暂弛囤积之禁一摺。据称例载各铺户所存米麦杂粮等项。不准逾数囤积。系因年岁歉收。恐奸商垄断居奇。有妨民食。为此权宜之制等语。京师为五方辐辏之地。人烟稠密。必使米粮流通无滞。庶居民无食贵之虞。原非专为歉岁设此例禁。从前因米价昂贵。曾降旨严拏囤户。现当二麦丰收之时。民食正可稍裕。若如该给事中所奏、勿限囤积数目。是使奸商乘此丰稔之年。恣意收买。将来囤积居奇。必至粮价增昂。有妨民食。该给事中显系受人怂恿。与本日万方雍所奏。公私迥别。身为言官。岂可稍存私见。辄请变通成例。所奏断不可行。郭泰成著传旨严行申饬。　　

○又谕、博启图等奏。南粮帮船迟滞。请由山东直隶添拨赶运。本年南粮帮船到津迟滞。节节脱空。据该仓场侍郎等、查明系由直隶之故城、山东之恩县等处河道。水势微弱。必须剥运。该州县豫备剥船无多。以致各帮船守候日久。著直隶总督、山东巡抚、迅即严饬故城、恩县、添雇剥船济运。如再有迟误。致令各帮船停泊守候。即行严参惩办。并各饬所属实力催趱。务令迅速抵通。毋许迟逾。　　

○又谕、阿那保年力衰迈。眼目昏花。恳请解任回籍一摺。阿那保在乾清门御前行走有年。从前随侍皇考引马差使。甚属尽心。且在军营屡著劳绩。赏有巴图鲁名号。洊擢至内大臣都统。今因年力衰迈。恳请解任。实出伊之诚悃。阿那保即以都统原品休致。准其回籍。加恩赏食全俸外。仍由广储司赏银五百两。以示朕轸念勋旧臣仆之意。　　

○以刑部尚书明山、兼正黄旗蒙古都统。　　

○调江苏巡抚张师诚、为安徽巡抚。安徽巡抚陶澍、为江苏巡抚。　　

○以四川懋功协副将德印、为贵州安义镇总兵官。　　

○乙巳。谕军机大臣等、本日孙玉庭等奏、黄水消落。御黄坝内外停淤。在后帮船。均浅滞不能拉挽。已于五月十二日。将御黄坝堵闭断流。并将济运坝启放。导引湖水入运。帮船接次上挽。起卸漕米。随时盘坝接运等语。御黄坝现已堵合。漕帮未能依限趱渡。嗣后著无庸按帮具奏。其盘坝接运各事宜。孙玉庭等自已先事筹备。著即查照奏明章程。妥为办理。所有剥运船只。现在是否齐备。共需用若干。何日由江省开行。及何时一律完竣之处。孙玉庭等随时具奏可也。将此谕令知之。　　

