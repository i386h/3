<!-- { "loadSidebar": true } -->
○丁亥。旌表守正捐躯河南通许县民王连科女松姐。　　

○戊子。谕内阁、前因清查浙省仓库亏数较多。降旨著季芝昌、吴文镕、确查历任抚藩有无偏袒属员、任听亏那情弊。兹据查明道光二十年以前。虽有那移。尚不甚钜。二十一二年间。兵差络绎。支应纷繁。各属那缺有因。即上司处分。亦宜量加宽免。惟自二十三四年至二十五六七等年。核计徵存未解银。自三四十万两、递年增加至六七十万不等。其间尤以二十六年为最甚。虽由银价日增。帮费日重。以致那垫愈多。而似此年甚一年。漫无收束。总由该管巡抚藩司查提不力。稽核不严。致各属员任意那缺。虽无偏袒确据。实属颟顸疲玩。任听朦详。不肯随时认真稽查。置仓库空虚于不问。溺职辜恩。莫此为甚。所有在任各三年有余任内那数最多之前任浙江巡抚另案革职之梁宝常、著革去盐知事职衔。由直隶总督派员解京。候补三品京堂前任浙江布政使存兴、著即革职。一并交军机大臣会同户部刑部查讯明确。按律定拟具奏。其余失察之历任各上司职名。著吴文镕查明造册。一并奏交归案核办。另片奏、现任藩司详请附参等语。汪本铨到任未久。于前任亏那无涉。所有该藩司自请附参之处。著毋庸议。　　

○又谕、裕泰、唐树义奏、请将乡试展期一摺。湖北本年阴雨过多。贡院内号舍积水。急难宣洩。所有本年湖北文闱乡试。著准其展至九月初八日举行。至湖北正副考官。现已＜??闲＞放。著童华、张之万、查照现展日期。俟一月后起程。其武闱乡试。俟文闱事竣。再行接办。　　

○谕军机大臣等、裕泰、唐树义奏、地方被水较重。筹办安抚情形一摺。湖北省自上年被水。民鲜盖藏。本年自春徂夏。阴雨过多。以致江湖并涨。低洼田地。均被漫淹。贫民荡析离居。情形殊堪悯恻。前已降旨将湖北藩关各库银两、留于该省以备赈恤。兹据该督等奏称、开仓碾谷。设厂平粜。并于上年捐输存賸银内拨银三万两。委员速解。妥为安抚。该督等即遴委贤员认真经理。务使实惠及民。毋令一夫失所。傥委员等办理不善。以致困苦灾黎。未能均沾惠泽。即著该督等严参惩办。并将勘明情形迅速具奏。以慰廑念。将此谕令知之。　　

○己丑。遣官祭火神庙。　　

○以热河都统惠丰、为礼部尚书。管太常寺鸿胪寺事。盛京刑部侍郎毓书、为热河都统。内阁学士绵森、为盛京刑部侍郎。署正白旗汉军都统桂良、为镶红旗汉军都统。仍署正白旗汉军都统。　　

○以江西布政使陶梁、为太常寺卿。　　

○予故礼部尚书成刚祭葬。　　

○庚寅。以礼部右侍郎广林、为总管内务府大臣。　　

○以山西右卫城守尉图伽布、为正黄旗汉军副都统。　　

○调热河都统毓书、为乌噜木齐都统。乌噜木齐都统惟勤、为热河都统。惟勤未到任前。以吏部右侍郎明训署理。　　

○辛卯。谕内阁、户部钱法堂奏、请饬催铜运等语。铜运为鼓铸攸关。断不容迟延贻误。前已降旨令沿途各督抚迅速提催。现在需铜紧急。所有已报先后入两江境之丁未年正运四起杨为翰、加运二起余居宽、戊申年正运一起吴开阳、正运二起王观潮、正运三起管谐铎各铜船。著两江漕运江南东河直隶山东各督抚、迅速查明各船行抵何处。遴委妥员。会同地方文武员弁。昼夜提催。跟随漕船插档行走。飞挽北上。务于七月内全数抵京交局。至运员冯祖绳、曹学俭、两起。已据山东巡抚报称入境。何难迅速催行抵京。傥各该运员藉词延宕。地方官不实力催趱。著即指名从严参办。　　

○又谕、萨迎阿、德龄奏、请将库贮红钱作为新添伯克养廉一摺。现在英吉沙尔添设六七品伯克各一员。准其在于喀什噶尔库贮红钱余项内拨给八串五百文。作为养廉。以资办公。　　

○以江西按察使陆元烺、为布政使。调山西按察使春熙、为江西按察使。以甘肃甘凉道孔庆瑚、为山西按察使。　　

○以新授盛京刑部侍郎绵森母老。命留京。为理藩院左侍郎。调盛京工部侍郎景淳、为盛京刑部侍郎。理藩院左侍郎培成、为盛京工部侍郎。　　

○壬辰。大学士潘世恩以久病未痊。乞解任。得旨、仍赏假两月。安心调理。　　

○癸巳。谕内阁、林则徐、程矞采奏、请将办理铜斤短绌最多之运员革职勒赔一摺。云南昆阳州知州桂文奎、领运丙午年正运三起户局额铜七十二万斤。短至十七万四千余斤之多。现当整顿铜务之际。自应从严惩处。以儆其余。桂文奎著即革任。仍留滇省勒限照数赔缴。傥限满完不足数。即著严行追缴。从重惩办。　　

○甲午。谕内阁、本年江苏浙江安徽湖北等省被水灾区。较历届尤为宽广。前经特降谕旨。令各该省督抚将藩关各库银两酌留备赈。并准商贩米船。一体免税。各该督抚等自应仰体朕心。极力筹办。第思嗷鸿遍野。安集无期。赤子何辜。流离失所。即令筹款赈抚。仍恐缓不济急。无裨目前。朕夙夜焦思。难安寝馈。除准拨各款饬部议行外。著发内府银一百万两。交户部查明被灾各区。分别配搭拨款。迅即解交该督抚、督率司道、严饬承办正印各员激发天良。核实认真散放。务期无告穷民。均沾实惠。不致转徙沟壑。庶几感召天和。回春可望。当此经费支绌之际。朕不惜帑金以苏民困。各省大吏。傥不认真经理。致被不肖官吏侵吞朘削。不惟无以对朕。其何以对此亿万灾黎耶。懔之勉之。将此特谕知之。　　

○江苏巡抚傅绳勋奏、仿农政全书柜田之法。以土护田。坚筑高峻。内水易于车涸。劝民举行。并以工代赈。此外复实力劝捐。飞咨福建巡抚、令商运米接济。委官查勘海口。开穵闸洞洩水。得旨、竭力督办。所见甚好。所幸天已晴霁。稍慰朕怀。办理亦可得手。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百七十

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。秋。七月。丙申朔。享太庙。命皇六子奕?、恭代行礼。　　

○谕内阁、抽查漕粮御史奏参、稽查不力之州判一摺。据称漕米由外河运至里河。均归石坝过载。如果该州判认真稽查。何至过坝湿米有八百余石之多。难保无勾通贿纵等弊。以后南粮接续抵坝。转运责有攸司。若不严加惩创。流弊何所底止。石坝州判任元、著交卓秉恬、陆应谷、严行审讯。务得实情。从重惩办。庶期惩一儆百。以清积弊而肃漕政。　　

○又谕、穆特恩、乌兰泰、托恩东额、奏参捏报命案之佐领一摺。广州驻防镶红旗满洲佐领全祥、于缢死三命之案。并不据实禀验。辄听尸亲恳求捏报病故。难保无别项情弊。全祥、著即行解任。交该将军等归案审讯。傥有别情。即著分别严参惩办。寻奏、全祥讯无受贿故纵情弊。惟失于查察。究属糊涂。请交部议处。从之。　　

○又谕、奕兴等奏、邻省盗匪聚众夺犯杀差。请饬缉拏一摺。前因热河朝阳县境内、有夺犯杀差重案。经前任热河都统惠丰奏参、将署朝阳县知县达裕等、交部议处。勒限严缉。兹据奕兴等奏称、前署朝阳县知县、于邻境匪犯逃窜。未能立时会同往捕。现任朝阳县知县方寿昌、于接任后。又复传牌声张。以致匪犯潜逃。难保无有心故纵情弊。似此钜案。若不破获。大为地方之害。著热河都统。查明夺犯杀差确情。严饬地方文武员弁。将在逃各犯。上紧按名严拏。务获惩办。以除凶暴而戢盗风。　　

○以捦获匪徒。予福建同知裕禄等加衔升补有差。　　

○给江西德化、德安、瑞昌、湖口、彭泽、五县被水灾民一月口粮。　　

○丁酉。谕内阁、前因各省灾区米价增昂。降旨将湖北江浙安徽等处。一体免商贩米税。兹据裕泰等奏请、所有四川江西商贩米船。运至湖北售卖。并本省请照出境采买者。经过关津。均免纳税。循例祇收船料等语。著再申谕。如有米船至湖北省。著迅速验明。不准关役人等、留难阻滞。免税放行。以广招徕而纾民困。　　

○安徽巡抚王植奏、抚恤被水地方情形。得旨、悉心速办。委员必用贤能。　　

○以访获教匪要犯。予广东知县韩凤翔等升补有差。　　

○戊戌。谕内阁、徐广缙、叶名琛、奏参总兵贪功畏事。请交部严加议处一摺。所参甚是。广东南韶连镇总兵孙淇渶、于所属匪徒聚众。既迁延畏葸于前。复妄拏塞责于后。刚愎自用。贪功忌能。种种妄为。无非私心私怨。孙淇渶、著毋庸交部严加议处。即行革职。发往军台效力赎罪。永不叙用。　　

○调礼部尚书贾桢、为吏部尚书。以都察院左都御史孙瑞珍、为礼部尚书。工部左侍郎王广荫、为都察院左都御史。　　

○以工部右侍郎灵桂、顺天府府尹陆应谷、监临顺天乡试。　　

○协办大学士吏部尚书陈官俊卒。命惇郡王奕誴、往奠茶酒。晋赠太子太保。入祀贤良祠。予祭葬。谥文悫。赏其孙厚钟举人。一体会试。　　

○己亥。命户部尚书祁寯藻、协办大学士。调刑部右侍郎陈孚恩、为工部左侍郎。兼署钱法堂事务。以湖南巡抚赵炳言、为刑部右侍郎。吏部右侍郎张芾、署户部左侍郎。兼管三库事。　　

○以江宁布政使冯德馨、为湖南巡抚。湖南按察使杨文定、为江宁布政使。调江西按察使春熙、为湖南按察使。以广西左江道陈启迈、为江西按察使。　　

○以两广督标中军副将昆寿、为广东南韶连镇总兵官。　　

○命候补大理寺少卿翁心存、仍在上书房行走。　　

○庚子。以差使懒惰。革内阁学士景庆职。　　

○赏阿勒坦淖尔乌梁海总管莽岱、花翎。　　

