<!-- { "loadSidebar": true } -->
○又谕、理藩院领催巴哩等、需索外藩领俸钱文。前经降旨交刑部会同军机大臣耆英严审。并将理藩院郎中松瑞解任。听候传讯。兹据会同审讯具奏。理藩院郎中松瑞、于给发蒙古俸缎折米印票。并不当堂监放。辄派令并非承行之巴哩。私自散放。已属更易旧章。巴哩向领俸人等索讨银两。系指称司员饭帐不敷。令其抵欠。松瑞果有在吉祥馆食饭之事。巴哩等现供抵还饭帐。系伊等藉端指撞。委非松瑞授意。殊难凭信。必应彻底根究。松瑞著革职归案严审。务期水落石出。至巴哩等朋谋索诈。已经议有成数。其所供均无入手之赃。自因领俸人等均已回旗。恃无质证。任意狡展。且贝勒玛呢巴达喇所属之旗。应领羊酒盘费米石银两。业据陈忠元供认冒领克扣。难保无另有侵蚀别情。必应查询明确。以成信谳。著理藩院飞咨各盟长、查明四十八旗历年呈进羊酒、应领盘费米石银两。是否均已具领。并传集本年来京领俸人等。逐一讯明。如有被巴哩诈骗钱文之人。即将赃数、并何地交付何人接受之处。录取确切详晰供词。并将被诈赃数较多之人。摘传一二名。迅速解部质对明确。治巴哩等以应得之罪。其并未详讯率行取结之王会司员外郎钟灵、著俟定案时一并附参。寻奏、松瑞讯无授意需索情事。惟不当堂散放印票。致巴哩藉端需索。业已革职。应毋庸议。巴哩应比照书役人等勒索至一百二十两者绞监候例、赃未入手减一等。惟该犯因索诈不遂。候敢逞凶殴骂。应酌加一等发附近充军。陈忠元等按律问拟。率行取结之王会司员外郎钟灵、交部察议。从之。　　

○又谕、刑部议奏、吉林将军宝兴等审拟已革伯都讷同知松奎、亏那仓库钱粮一案。该将军等原奏内称、户书孙荣科、讯止收存银两。并无别情。请免置议。经刑部详核案情。户书徵收银两。例应随收随交。松奎革职离任。自有接任之员。亦应将续收银两禀官贮库。何得以未奉提交。私自收存。积至一千六百余两之多。尚待依限追出。显有侵那情弊。必应彻底根究。该户书供内、较该革员所供银数不符。亦应查讯明确。著宝兴再行提案研鞫。务得确情。妥拟具奏。不得稍涉含混。致滋疏纵。寻奏、饬提户书孙荣科、据供民欠钱粮。易银交纳。业经禀明本官。提审时短供银五钱零三厘。兹已如数交明。提质松奎、所供相符。孙荣科虽无侵那情弊。惟银数至一千六百余两之多。未能随徵随交。究属不合。应依不应重律。拟杖八十。折责革役。下部知之。　　

○又谕、据宝兴等奏、审讯伯都讷民人方曰义、以伊弟方曰凝被控押在巡检衙门。恳孙兆亨向该巡检易开泰说合。给付银两。及贴写苑保林、衙役李信等钱文。将伊弟释放。李信等供认得赃属实。易开泰仅止供认因已革同知松奎向伊借银。曾转向铺户孙兆亨等商借。所借是否系方曰义之银。实不知情。及提经手付赃之孙兆亨质对。业经方曰义保出逃逸。即据众供确凿。将此案人犯定拟具奏。当交刑部核议。兹据卢荫溥等奏、查方曰义托孙兆亨求情之日。正易开泰代松奎借银之时。银数又相吻合。该役人等俱经供认。是易开泰供非受贿。显系避重就轻。且孙兆亨在保脱逃。其因畏罪远扬。亦属显然。至易开泰所供向孙兆亨等各铺户商借银两。并未取有各铺户等供结。殊难凭信。即供称孙兆亨借伊银两。不知是否出自方曰义。其所指证之王希贤等。均系曾向伊情托之人。更难保无扶捏避就情弊。案关职官得赃。且经手付赃要证尚未到案。何得草率拟结。著交宝兴亲提全案人证。并严拏在逃之孙兆亨务获。秉公详审。将刑部所驳各情节。向该犯等逐层研究。务得确情。不准仍前含混。按律妥拟具奏。　　

○谕军机大臣等、据祁＜?土贡＞奏、探明越南谅山镇地方改设巡抚。因管辖七州。操演兵丁。系循照旧例。该国贸易客商。年终按户取银二两。今加倍收银四两。贴补新兵口粮。并非屯粮。至高平新开道路。设立塘卡。为稽查盗匪递送公文起见。其另有通谅山镇大路。令兵丁铲剔荆榛。因贡使将次回国。该国金银厂仍行开采。照常抽课。业饬左江镇文哲珲、驰赴镇南关查看。边墙坚固。居民安堵。委无别项情事各等语。越南素称恭顺。现据该抚查明该国设立巡抚等事。系为自行整饬地方起见。实无他意。惟边防要地。必当加意防闲。认真查察。不得有懈周巡。切勿稍涉张皇。使彼转生疑惑。尤须严禁内地匪徒。及一切游民。潜出关外。别滋事端。著李鸿宾等督饬派守各官兵。实力稽察。严密守御。并著祁＜?土贡＞、苏兆熊、就近明查暗访。随时防范。以重边防。是为至要。将此各谕令知之。　　

○以署镶黄旗护军统领福敬、兼署正白旗汉军副都统。　　

○以承办军务出力。古城领队大臣苏明阿等下部优叙。赏阿克苏沙雅尔七品密拉普伯克迈玛第敏、七品明伯克萨木萨克、三品顶布噜特比迈玛第里、喀喇沙尔和硕特贝子车丹多尔济、和阗阿奇木伯克伊斯玛依尔长子阿布都迈里普、次子迈玛特阿皮斯、四品伊什罕伯克喀里雅哈第、四品阿奇木伯克阿瓦斯迈玛特、花翎。回子毕拉尔等蓝翎。余加衔升叙有差。　　

○己丑。旌表守正捐躯直隶阜城县民杨九锡女存姐。　　

○庚寅。谕军机大臣等、庆保等奏、接准李鸿宾咨会、据各员弁探报楚省猺匪滋事。现在厚集兵力。痛加剿捕。该匪等计穷势蹙。自必溃散狂奔。核计严防要队。需兵必多。已于驻防各旗兵丁内。挑备精兵一千五百名。听候调拨等语。本日据李鸿宾等奏到防堵猺匪情形。已有旨谕令遵照妥办。该将军等所挑驻防官兵一千五百名。此时似无庸调拨。著听候该督咨照到日。再行办理。将此谕令知之。　　

○又谕、李鸿宾等奏、添兵堵捕猺匪情形。及审办逆夥奸匪一摺。览奏均悉。湖南逆猺赵金陇滋事。小冲散猺被其煽惑。近因添兵围捕。虽解散藏匿。仍密探赵逆行止。意存观望。现已于山口要隘。加派弁兵防堵。俟大兵到齐。摉拏剿戮。谅不致另有逃窜。如有窜匪。务即拏获办理。此次该省共调兵五千八百余名。又乡勇一千余名。兵力不为不厚。既据李鸿宾等拏获赵金陇遣来探信李学问等、供认从逆焚劫。并称赵金陇遣令潜赴广东交界。查探各隘口官兵多寡。欲图窜入等语。是该逆窥伺广东。欲图诱约排猺。其处心积虑已久。现值湖南大兵攻剿。聚而歼旃。惟困兽犹斗。难保其不东奔西窜。李鸿宾等务须分派官兵。实力防捕。先将抢劫各犯。逐一访明拏获。勿留余孽。并于楚粤交界各要隘。添足兵丁。星罗棋布。使逆猺无可窥伺。即湖南捦渠之后。余匪亦不致窜入。方为妥善。其赵金陇之妹、嫁与八排王姓一节。虽查系子虚。尚须认真访查。不可稍存大意。现在湖南猺匪。回绕新田、宁远嘉禾、常宁、桂阳等处。与广东之德庆、封川、乐昌、乳源、及广西怀集、富贺、灌阳等州县。皆系毗连。在在需加意防堵。广州为扼要适中之地。李鸿宾在省调度。四面周帀。策应较速。甚为妥协。祁＜?土贡＞、苏兆熊、亦须饬将弁等严密防堵。勿令一名阑入。此为至要。至庆保等奏、备挑驻防兵丁一千五百名。听候调拨。已另降谕旨、令其听李鸿宾等徵调之信。现在该省所调兵勇。将及七千。此项兵丁。似可不必。将此由四百里谕知李鸿宾、朱桂桢、刘荣庆、并谕祁＜?土贡＞、苏兆熊知之。　　

○辛卯。以本年乡试。考试应开列试差人员于正大光明殿。　　

○命前任云南腾越镇总兵官阿精阿、驰往湖南军营。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。四月。壬辰。引见各衙门保送御史人员。得旨、郭鸣高、赵敦诗、朱逵吉、周彦、周涛、金应麟、陆尧松、尚开模、冯元锡、俱著记名以御史用。　　

○以翰林院侍讲惟勤、左春坊左中允全奎、充日讲起居注官。　　

○以缉捕奋勉。予伊犁惠远城佐领德克登布等升叙有差。　　

○予回疆阵亡陕西蓝翎马兵江振海等祭葬世职。　　

○癸巳。孝端文皇后忌辰。遣官祭昭陵。　　

○上诣绮春园问皇太后安。　　

○以雨泽愆期。命二十二日于黑龙潭。觉生寺。设坛祈祷。　　

○谕内阁、琦善奏、直隶解发各省人犯、请饬湖南等省照依旧章。挨次留禁一摺。所奏是。直隶切近京畿。路居四达。所有解发京控原告及军流人犯。必须逐程转递。方不致有拥挤。兹据奏河南安阳等县以冻河漫水、及湖南猺匪滋事。将人犯一并截回。查从前立定章程。各州县知遇水阻。即飞咨邻省截留解犯。不准擅自知会。其应解人犯由发水最近州县分别留禁。此次逆猺滋事。系在湖南永州府属地方与河南中隔湖北一省。相距甚远。著河南湖北湖南各督抚察看情形。如实有道路难行之处。即照旧定章程。先由湖南附近永州各州县。分别监狱大小。将监犯酌禁一二十名。再令各上站挨次留禁。由该州县开具犯名事由申报该省上司咨部查考。一俟前路疏通。即行起解。如有州县擅用公文私信。知会上站截留。著即据实严参。以肃政体。　　

