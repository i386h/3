<!-- { "loadSidebar": true } -->
○又谕、寄谕湖广总督讷尔经额、湖北巡抚尹济源。有人奏、审拟图财毙命之船户。未能得实。请旨饬查一摺。此案山东举人王余枚、在湖北汉镇地方。带同仆人龙祥、婢女桂女、并衣箱行李搭坐汪之华米船。由苏州回原籍山东。行至中途。王余枚、龙祥、先后被船户汪之文等谋毙。丢弃入水。并攫取银两衣物、暨婢女桂女。汉阳县知县福克精阿原讯各供。历历如绘。迨原审之员卸事。接任知县禀请委员会讯。该犯等忽翻异前供。该巡抚遂据后详定案。咨明刑部。因思龙祥如果实系失足落水淹毙。王余枚自应在船喊救。何以该犯等供词内竟未提及王余枚一语。至王余枚即因上岸迷失道路。迄今数年。何以杳无音耗。况桂女年已十三。尽可讯取端倪。何以未向桂女研究。且前据汉阳县知县起获王余枚衣箱行李。并婢女桂女。赃据确凿。初讯时并未刑求。即据该犯等供认图财害命不讳。何以委员覆讯。任令翻异。若谓王余枚、龙祥、尸身未获。无从定案。俟关会下游州县打捞务获。再行办理。则大江之中。波浪汹涌。岂有时阅数年。尚能打捞之理。再该省咨文内既称王余枚上岸未回。殊非情理。而又以汪之华等业已病故。请将汪方荫等拟徒监禁。试思汪之华初供汪方荫等即系商同谋命之人。现在汪之华等兄弟虽已拖毙。而汪方荫等尚存。且有桂女指证。无难推究得实。若如该省所咨完结。是数年之后。汪方荫等即可以徒罪发落。殊不足以成信谳而洗沉冤。著该督等即亲提人证卷宗。秉公研鞫。务得确情。按律定拟具奏。不得因该省现已咨结。并刑部业经照覆。稍存回护之见。以致凶徒漏网。死者含冤。傥敢意存消弭。稍有不实不尽。将来别经发觉。或被人控告。朕惟该督等是问。将此谕令知之。寻奏、龙祥系自行落水。曾有焦同兴接救。现在到案可证。王余枚在芜湖上岸未回。亦有陈上暹目击为据。众供凿凿。委非捏饰。现在船户水手。业已监毙四命。惟江正太一人在案。既已究明并非图财害命。该犯仅止听从汪之华隐匿王余枚遗存财物。并图将桂女嫁卖。应请仍照原拟杖一百徒三年。惟王余枚数载不归。是否迷失道路。抑系别有事故。该举人籍隶山东。系在安徽芜湖地方上岸未回。应请旨饬下山东安徽巡抚。饬属密加访查王余枚实在下落。移楚核办。桂女亦照被诱之人减等满徒例、拟徒收赎。给王余枚亲属具领。余俱照原咨办理。下部议。从之。　　

○命陕西巡抚杨名扬、来京陛见。以布政使何煊、护巡抚。　　

○以修理库车城垣兵房。赏六品顶带回子玉素普等、蓝翎。余升叙有差。　　

○旌表守正捐躯山东齐东县民刘应浩妻姜氏。　　

○命陕甘总督杨遇春拨银七万七千六百三十两有奇。解赴叶尔羌、巴尔楚克。一万三千七百两。解赴和阗。备道光十五年经费。　　

○修山东运河上河两厅闸工桥坝。从河道总督吴邦庆请也。　　

○癸未。上御洞明堂。勾到广东陕西福建情实罪犯。停决广东斩犯五人。绞犯二人。陕甘斩犯六人。绞犯二人。福建绞犯一人。余七十三人予勾。　　

○谕内阁、前据宝兴等奏、敬谨详查永陵福陵应修各工。请分年修理。以合吉方。当经降旨派奕经带同派出之司员万贡珍、前往敬谨相度。并会同宝兴等先行勘估具奏。兹据奕经等奏、将敬查水道情形。并勘估各工。分别应修应缓。开单呈览。永陵柳林内草仓河。因本年山水陡发。河身淤塞。长八十丈。自应挑穵深通。速归故道。又下马牌南明堂圆唇下冲出水沟一道。长一百八十丈。现在水已全涸。亦不甚宽深。亦应一体垫平。惟挑穵垫平各河身。均在南方。本年方向不宜。碍难办理。现经奕经等遵照钦天监所择九月初八日吉期。由盛京工部派员。先将新冲河道。由柳林西与旧河身相近之处。拦归故道。其新冲河口。并斜流向丁方之处。均用荆囤石子设法堵塞。暂行变通办理。著钦天监于明岁春间选择吉期。一面挑穵。一面垫平。务于春水涨发以前。迅速蒇事。以复旧规。其挑穵旧河身之土。即就近为填补新冲沟坎之用。毋庸另行取土。又曹家屯前一带泊岸御路经过之处。冲刷一段。计长七十丈。著于曹家屯后改修。所有被冲泊岸及改修御路。均在虎沙之外。去陵较远。并无妨碍。其泊岸工程。著即暂缓一二年。俟明岁夏秋盛涨之后。察看情形。再行奏明办理。至陵西泊岸间段冲刷。共一百六十丈。情形较轻。著工部于岁修时加意镶护。永陵启运门正脊。向南歪闪。头停渗漏。西配殿檐头周围渗漏。均应赶紧修理。惟西配殿明岁方向不宜。现已于九月初八日。先将琉璃瓦揭动数处。以应吉期。著于明岁一律办理。福陵隆恩殿三间。头停渗漏。西间后坡爪柱。亦有沉坠情形。著即照估兴修。至永陵方城西北角城身。并福陵二柱门西边石望柱及栏杆石花版石海墁等工。情形尚轻。均著缓修。所有应修工程。除永陵西配殿外。余均于本年方向不宜。且赶办不及。著钦天监于明岁春闲敬谨选择吉期。次第修理。至福陵隆恩殿开工以前。著一并敬择吉期。恭移神牌在东配殿安奉。以昭敬谨。所有各项工程。著工部核算钱粮后。奏请钦派大臣前往。敬谨承修。其所需琉璃甎瓦等项。该将军等即查照成案。饬令各该处。务于今冬赶运工次。所需木植砍工运脚等项银两。即在盛京户部动用。工竣核实报销。　　

○甲申。谕内阁、吴荣光奏、查明湖南漕船挂欠木税。未能全数交纳。请旨办理一摺。前因湖南漕船。上年挂欠九江关木税。未能全数交纳。降旨令该督抚等严饬该粮道催提解缴。并将因何延不交纳之处。确查具奏。兹据覆奏、查明此项挂欠银两。实系连年被水。屯困丁疲。无力全缴。尚非督催不力。所有道光十三年湖南漕船欠交九江关木植税银。除完缴外。尚欠银五千四百两。著准其分限四年。于各丁应领生息项下扣解完款。以纾丁力而清关项。至漕船多带木植。例禁綦严。如违例多带。仍准纳税。则丁商惟利是图。势必每年加增。帮船行走迟滞。于漕运殊有关系。嗣后漕船经过各关。如查出例外多带木植。著仍遵前旨。即行起卸入官。并将押运员弁及丁商等、分别参处治罪。俾帮丁不敢例外包揽。而漕运益加迅速。　　

○湖南巡抚吴荣光奏、查禁流民潜越苗疆。并筹议章程。一、严查流民来路。以清其源。一、严禁流民去路。以遏其流。一、严禁流民潜入苗猺地方租种山田。一、严禁湖南土棍渔户勾引流民潜匿滋事。得旨、所奏四条。尚属周妥。要在行之以实。若一奏了事。何益之有。　　

○以詹事府詹事桂森、充日讲起居注官。　　

○乙酉。上御洞明堂。勾到奉天湖广江西情实罪犯。停决奉天斩犯二人。绞犯一人。湖广斩犯十四人。绞犯二人。江西斩犯八人。绞犯一人。余七十三人予勾。　　

○谕内阁、已革道员淡春台、因河南粮盐道一缺。经该省扣留。辄托德禧、董作模、查案照应。事后酬谢。并嘱托承办书吏仿照商办。以致事后被骗。即与央浼营干无异。且以监司大员。辄与匪人交结。自应从重办理。著发往新疆效力赎罪。已革吏部汉掌印郎中德禧、瞻顾同年情面。并不详细查明。即行援引已销旧案。双请入奏。虽事后得受淡春台谢银。于法已为枉断。解任吏部郎中董作模、听受淡春台嘱托。商同德禧援引双请。复于未奏之先。钞写稿内出语。送给淡春台阅看。事后亦得受谢银。与德禧厥罪惟均。著即行革职。与德禧均著发往新疆效力赎罪。其失察书吏事后诈赃之满洲掌印员外郎重熙、暨缺科本股满洲司员。著交都察院查取职名。照例议处。失察之吏部堂官。著交都察院严加议处。其奏请饬拏前充吏部书吏鲁佑人之巡城御史伊克精额、给事中鲍文淳、俱著交部议叙。寻议、吏部尚书文孚、汤金钊、侍郎奕经、桂轮、杜堮、桂龄、拟以降三级调用。得旨、俱著加恩改为降四级留任。不准抵销。　　

○谕军机大臣等、前据赵盛奎等奏、筹议保护海塘工程。并将办工事宜。条议章程。开单绘图贴说。一并呈览。朕因此项工程。关系甚钜。当降旨允准。特派乌尔恭额严烺、会同富呢扬阿斟酌妥办。兹据乌尔恭额单衔具奏、现在查询海塘应修各工实在情形内。以此次改筑柴埽竹篓块石等工。较之修复坦水。多用银至四十八万余两。又系更改旧制。向严烺等详询是否相宜。保护能否经久。再四熟筹。连日会同商酌。严烺、富呢扬阿、初皆以为实有把握。可资得力。嗣因工关紧要。富呢扬阿以为遵旨妥办。仍应逐细讲求。严烺仍执前议。是乌尔恭额在工。与严烺意见既有不合。均系特派办工之员。确有所见。自不能不据实直陈。本日朕特派敬徵、吴椿、前往会同乌尔恭额、严烺、富呢扬阿、将此项工程。详加履勘。应如何办理妥善。为一劳永逸之计。务各广咨博采。悉心讲求。于要工有济。如意见相同。即联衔具奏。傥有意见不同之处。不妨将情形紧要。有无裨益。各自据实直陈。总期于工程实有裨益。折衷一是。敬徵等俱系朕信任有素。务须从长计议。不避嫌怨。以期妥定章程。及时赶办。断不可依违迁就。致误要工。所有赵盛奎等原摺。与乌尔恭额奏摺。著钞给敬徵带往与吴椿一同阅看。将此各谕令知之。　　

○赏借庆郡王绵慜、十年俸银。修理坟茔。　　

○命陕甘总督杨遇春、拨银五千六百六十七两。解赴喀喇沙尔。备道光十五年经费。　　

○加赈直隶霸州被水灾民。蠲缓霸、大城、涿、新城、雄、献、天津、宁晋、保定、良乡、房山、清苑、安肃、唐、博野、容城、蠡、祁、安、高阳、河间、肃宁、任邱、景、故城、青沧静海、南皮、盐山、正定、稿城、南和、平乡、钜鹿、任、永年、鸡泽、大名、赤城、冀、南宫、新河、武邑、衡水、赵、隆平、深、饶阳、安平、定、深泽、五十二州县被水村庄新旧额赋。给赤城县灾民房屋修费。　　

○丙戌。以正黄旗蒙古都统奕颢、署都察院左都御史。　　

○以宗人府右宗正仁寿、署镶黄旗汉军都统。　　

○以御前大臣载铨、为后扈大臣。贝子德勒克色楞、为学习后扈大臣。　　

○命英吉沙尔领队大臣棍楚克策楞来京。赏伊犁协领塔们布、副都统衔。为英吉沙尔领队大臣。　　

○调镶蓝旗汉军副都统乌什办事大臣壁昌、为凉州副都统。凉州副都统舒淩阿、为镶蓝旗汉军副都统。乌什办事大臣。　　

○丁亥。赏故哈萨克公萨拉特、银三百两。以其子阿布都拉袭爵。仍戴宝石顶双眼花翎。　　

○河东河道总督吴邦庆奏报秋汛安澜。命诣河神庙祀谢。并下部议叙。出力员弁。升叙有差。　　

