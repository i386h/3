<!-- { "loadSidebar": true } -->
○谕内阁、前因御史和丰奏、抽查漕粮御史。请另挑书役。颁给关防等情。降旨令都察院议奏。兹据奏称、御史抽查漕粮。所用书役。向由坐粮厅及顺天府所属拣派。惟在抽查御史严密防范。有犯必惩。俾知敛戢。若稍涉疏纵。无论何处拣派吏役。皆可作奸犯科。所有奏请另挑书役之处。著无庸议。至查仓查库稽查甲米各科道。遇有文移。向俱钤盖本任印信。抽查事同一例。毋庸特颁关防。惟大通桥地方。系在城外抽查。为期较久。钤用本任印信。有无窒碍。著都察院再行查明具奏。　　

○以翰林院侍讲学士柏葰、为詹事府詹事。　　

○贷山西吉、宁乡、阳高、左云、五寨、保德、和顺、七州县上年歉收贫民仓谷。并缓买右玉、灵邱、山阴、宁武、定襄、浑源、大同、朔、平鲁、代、五台、繁峙、保德、和林格尔、清水河、偏关、隰、文水、介休、宁乡、怀仁、宁远、沁水、武乡、河曲、临汾、霍、灵石、垣曲、二十九厅州县还仓谷石。　　

○壬申。谕内阁、户部奏、核议贺长龄代臬司唐鉴奏请扣廉完缴官项一摺。唐鉴前在安徽宁池太广道任内。应赔芜湖关少收盈余税银。既经该部奏明。予限三年完缴。自应遵照例限办理。何得率行禀请。将伊现任养廉。按年分半扣抵。殊与部限不符。著贺长龄严饬该臬司唐鉴、即将前项未完银两。仍照该部奏定限期。全数完缴。以清官项。如再有迟逾。即照定例办理。　　

○又谕、户部核议铜船行走迟滞弊端一摺。铜铅攸关鼓铸。自应迅速趱运。无误期限。遇有在途守风阻水等事。例由地方官取结。详明督抚。咨部备查。近来咨报迟延。部中漫无稽察。殊非慎重办公之道。嗣后铜铅各运。如有风水阻滞情节。著沿途各督抚。即将该运员因何耽延日期之处。确切查明。务于各运抵京以前。声明到部。以凭考察。傥有徇隐捏报情弊。著即指名严参。毋稍姑息。　　

○又谕、琦善奏、现办拟徒水手。人数众多。均递回原籍充徒等语。此等匪徒。犷悍性成。自未便于近畿重地安置。既经该督于审结后递解原籍充徒。著即妥速护解。沿途地方官一体查察。毋许逗留。复滋事端。其外遣军流各犯。仍照例由直隶发配。该部知道。　　

○旌表守正被戕四川西昌县民方如刚女小凤。　　

○癸酉。谕军机大臣等、前据钟灵奏、请清查山东运库悬款。当有旨令钟灵前赴山东。会同该抚切实严查矣。本日复据经额布奏、正署运司催徵不力。将商欠银两虚报全完。应行逐细确查。勒限追比等语。此案运库课款。现据该抚查明程德润任内。以商欠作完。并纲首以领作缴。共虚悬银十二万二千四百三十一两零。陈嘉树任内。以商欠作完银八万一千四百七十二两零。均因奏销届限。徵不足数。率行具报全完。以致虚悬库款。愈积愈多。自应彻底清查。以归核实。著钟灵仍遵前旨前赴山东。会同经额布将运库存贮银两。逐加弹兑。即行查明此项虚报情弊。是否起于程德润。抑从前各任运司。亦有似此虚报之款。务即确加查核。是何款目。此外有无不实不尽之处。据实参奏。断不准稍有含混。并即饬提欠课各商。勒限严追。总期库帑有著。毋得再有悬宕。至该抚自请议处之处。著俟定案时再降谕旨。将此谕知经额布、并传谕钟灵知之。　　

○又谕、经额布奏、请将捕务废弛之知县革职。并将督缉接缉之知府等交部议处一摺。已明降谕旨、分别解任议处矣。此案前署山东莘县知县杨时泰在署睡宿。被贼拨开屋门。用枪扎划伤右臂等处。该员大声叫喊。贼即逃逸。失去衣服四件。经该抚勒限缉拏正犯。迄今未获。该员杨时泰身在衙署。内外应有防范。贼匪何能直抵卧榻逞凶。情形甚属可疑。自应迅将该犯拏获。讯明是讐是盗。按律惩办。如果实系盗贼。该员等捕务废弛。自有应得之咎。傥该犯竟系挟讐谋害。进署伤官。该员杨时泰既经受伤。又复革职。是该犯转得售其奸计。而杨时泰反受屈抑。殊非情法之平。所有前署莘县知县杨时泰著解任留于地方。协同现署莘县知县杜丕谟、勒限缉拏。务获正犯究办。俟讯明后再行分别办理。该抚即饬各该员上紧缉捕。务于限内弋获。毋任迟延。致干咎戾。将此谕令知之。　　

○甲戌。孝昭仁皇后忌辰。遣官祭景陵。　　

○谕内阁、嗣后凡京堂御史。缘案降补。以及原系京职。降调补官。指明以何官降补。或仍回本任。并废员起用。捐复降捐人员。如系一体升转。其原案内并无不胜外任。及奉特旨停升者。计俸合例。俱著准其保送京察一等。并著吏部于本内将该员等原案情节。详晰声叙。吏部即纂入则例。通行各该衙门遵照办理。　　

○又谕、给事中郑世任奏、请饬各直省操练民壮等语。各直省州县设立民壮。以卫库狱。例应与兵丁一体操演。庶无事则可供差遣。有事则藉资保护。若如该给事中所奏、近来各州县民壮。仅止解犯送差。平时并不认真操练。以致缉捕不能得力。似此积习相沿。必当力加整顿。除直隶一省。前因琦善具奏条款。业经降旨准行外。著各直省督抚严饬各属。遵照定例。招补足额。责成州县官勤加训练。造册移送营员。每月随营操演。分班在署值宿。其不住宿者。授以纪律。令其与营兵相为联络。一闻传呼。立即会集。其民壮器械。亦即存贮住宿之处。以资捍卫。该督抚等务当董率文武员弁。实力奉行。随时查核。不得虚应故事。仍致有名无实。将此通谕知之。　　

○谕军机大臣等、本日据给事中郑世任奏、湖南营伍废弛。请饬整顿一摺。据称该省抚标左右两营。及长沙协左右两营。马步守兵。平时虽按期操演。而技艺未能优娴。且浇薄成风。不耐劳苦。往往酗酒恣肆。吸食鸦片。并不恪守营规。其中老弱残废之兵。遇有差操。倩人顶替。其缺额者。既未能招募如数充补。而各将领衙署。复以兵丁服役。恬不为怪。至各乡村塘汛。碉堡倾圮。烟墩坍塌。平时并无守汛之兵。即有在汛者。俱系罢软无能之卒。见有匪徒。并不盘诘。难望其捦拏盗贼。保护行旅等语。湖南省城。兵额不少。如果该省文武大员。勤加整顿。何至营规废弛。兵额虚浮。著林则徐、讷尔经额、辥升等、严饬各将弁。嗣后认真操演。汰孱弱之卒。除顶冒之风。补缺额之兵。严服役之禁。其塘汛地方。择兵丁技勇精强者。驻守巡缉。如仍前疏懈。即将该将弁据实严参。庶几兵成劲旅。饷不虚糜。而一兵收一兵之用矣。将此各谕令知之。寻奏、遵查湖南省城标营。尚无废弛。现饬严加整顿。以重操防。得旨、随时整饬。有废必兴。勿致积重难返。是为至要。勉之。　　

○释遣戍已革都统高喀鼐回京。以头等侍卫休致。赏其子已革三等侍卫安兴阿、克兴阿、蓝翎侍卫。　　

○旌表守正捐躯江苏铜山县民李磬仓妻陈氏。　　

○乙亥。谕内阁、给事中清长奏、请责令笔帖式缮写清文一摺。各部院所设笔帖式。职司缮写清文。原不应假手于供事书吏。若如该给事中所奏、近来各部院衙门。难保无供事书吏代写清文之事。恭查嘉庆二十四年。奉有永远禁止谕旨。令应钦遵办理。嗣后凡有清文事件。应责成笔帖式缮写。以符体制。并著各衙门查明、此后如再有代写等弊。该堂官据实参奏。将失察之该管官员。并雇倩供事书吏缮写清文之笔帖式。一并交部分别议处。　　

○又谕、都察院奏、查明各省京控咨交案件。逾限未结。并上次展限已逾仍未审结各案。开具清单呈览。各省州县审断不公。致令属民来京具控。经各衙门咨交之后。各该管上司。自应勒限严催。将未结各案。迅速审办。以免悬宕。兹据都察院查明该衙门咨交各省逾限未结。统计十三案之多。步军统领衙门咨交各省逾限未结。统计十案之多。似此任意积压。玩泄已极。著吏部即将承审逾限各督抚将军府尹、及委审各员。应得处分。查取职名。分别议处。并著各督抚将军府尹、将咨交各案逾限未结。并上次展限已逾。仍未审结各案。迅速审办完结。毋再任意宕延。致干咎戾。　　

○谕军机大臣等、本日都察院奏、广东东莞县命妇卢尹氏、遣抱告卢光、以已结图翻故勘故禁等词一摺。已明降谕旨交朱士彦、苏勒芳阿、审办矣。此案前经交朱士彦等审办。尚未据奏结。何以该氏复遣抱告来京具控。著朱士彦等将案内情节。逐细研究。毋得稍有不实不尽。以成信谳。原呈著发给阅看。将此谕令知之。　　

○刑部覆奏、贝子德勒克色楞府内护卫富年阿。以诓骗台吉三达拉西里等银两。经府中头等护卫呢玛枷号。富年阿负枷私逃。经汛兵盘获。送部鞫究。富年阿应革去护卫。照诓骗人财物计赃。依窃盗律。杖八十。徒二年。余分别拟结。得旨、德勒克色楞、三达拉西里、均著交理藩院议处。枷具系属官刑。非府第所应有。嗣后该府傥再有私藏私造擅用刑具等情。一经查出。定当重治其罪。决不宽贷。　　

○丙子。皇后千秋节。宫内行礼如仪。停止筵宴。及在外福晋命妇行礼。　　

○谕内阁、向来抽查漕粮御史往来文移等件。是否俱系本道印信。豫印空白备用。抑系用朱笔书写印字。翔凤、那玛善、承光、况澄、近年均曾派抽查漕粮差使。著各据实具奏。　　

○两江总督陶澍等奏、严禁河工游幕人等盘踞招摇。得旨、以公以实。复能任怨。方为不负委任。谅卿等自有良心也。懔之勉之。勿欺二字。尤不可忽。　　

○修浙江东西海塘柴埽各工。从巡抚乌尔恭额请也。　　

○丁丑。谕内阁、御史双寿奏、请饬旗营弁兵足额。实力巡防京仓一摺。京城仓储米石。为军粮民食所关。必应认真巡查。以杜宵小偷窃。若如该御史所奏、近年防范废弛。兵丁雇替该班。并未值宿。以致贼匪越墙盗米。复在堆拨空房寄赃。殊属不成事体。著八旗都统步军统领各衙门。遴派章京营弁。稽查兵丁。务当足额。不得冒名雇替。各按该管地面。常川梭织。实力巡逻。至附仓堆拨房间。为兵丁所栖止。著该管衙门查明。如有实在坍塌应行修补之处。即报明咨部修葺。傥该章京等仍前怠玩。该兵丁等复有雇替旷班情弊。著即查明严参惩办。毋稍宽纵。　　

