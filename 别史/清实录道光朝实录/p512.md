<!-- { "loadSidebar": true } -->
○谕军机大臣等、吴光悦奏、改议江西巡河经费。毋庸令府县捐廉一摺。江西南赣二府所属厅县、缉捕经费。前据蒋攸铦等酌议捐廉津贴。朕以府县所得养廉无多。每年按缺帮捐。难望其洁己奉公。谕令另行筹议。兹据该抚奏、各府县分捐银两。将来更换。有所藉口。易滋流弊。所有前议府县捐廉之处。著毋庸议。至巡河章程。著仍照该抚前奏酌改。俾节糜费。以专责成。其每年节省巡费、及盐务公项余银、并巡抚司道捐项。共银一万二千一百两。著照所请、分别拨给南安赣州所属厅县。仍将银两解存各府库。遇有应办之案。视获犯之多寡。按道路之远近。随案酌给。核实开销。嗣后务当认真妥办。不得令吏胥弊混。徒饱私橐。日久废弛。于捕务仍属有名无实。将此谕令知之。　　

○己酉。江苏巡抚陶澍奏、宝苏局铸钱年额。洋铜不敷。请将扣还各炉头前借工料钱一万三千二百串。发商生息。采买抵补。其本年鼓铸。即于下年额铜内借用。俟收息后随时归款。从之。　　

○旌表守正捐躯河南林县民郝贵仔妻王氏。　　

○庚戌。上奉皇太后幸观澜堂。进膳。　　

○命大学士两江总督蒋攸铦、来京供职。实授陶澍两江总督。兼署江苏巡抚。　　

○以承修直隶张家口营房坝工出力。予知县张庆成升衔。余下部议叙。　　

○修直隶献县臧家桥。从总督那彦成请也。　　

○辛亥。上御勤政殿听政。　　

○谕内阁、各省京控咨交案件。提解逾限各员。惟江苏汇奏请旨交部议处。安徽汇奏咨参。其余各省均系定案时随案咨参。办理殊属两歧。应如何明定章程。改归画一之处。著吏部查明核议具奏。　　

○又谕、福建汀州镇总兵明玉、于奏事之摺。漫不经心。辄用废摺余页缮写。实属错误。著照部议降一级留任。不准抵销。　　

○谕两江总督陶澍。朕看汝。人爽直。任事勇敢。故畀以两江重任。汝当益励才猷。实力整理。膺封疆重寄者。勿避嫌怨。勿惮勤劬。自不待言矣。然当今之势。宪章具在。法令森然。若能大法小廉。奉行以实不以文。何患政事不理。百姓不安乎。无如世风日下。人心益浇。官不肯虚心察吏。吏不肯实意恤民。遇事则念及身家。行法不计及久远。朕所惧者在此。所恨者亦在此。欲求一堪膺重寄者。不可多得。河工盐务。均系兼辖。尤当实力讲求。破除一切积习。渐复旧规。曰如何而能若是。曰在得人。毋忽毋忽。　　

○追封顺治九年湖南阵亡定远大将军和硕敬谨亲王尼堪、为和硕庄亲王。　　

○以乾清门侍卫奕纪、候补内阁学士张鳞、为内阁学士。兼礼部侍郎衔。顺天府府尹何淩汉、为大理寺卿。大理寺少卿沈维鐈、为太仆寺卿。仍留顺天学政任。　　

○以贵州按察使徐镛、为顺天府府尹。未到任前。命大理寺卿何淩汉兼署。以詹事府少詹事吴邦庆、为贵州按察使。　　

○壬子。谕内阁。各省州县承审案件。遇有审断不公。或迟延不结。以致原告上控。该督抚原应另委妥员研讯。其有事关重大者。必应亲提人证。认真审办。若无论案情轻重。概行委员审讯。或仍发原审府县复审。必致意存回护。迁延数载。拖累多人。屡控不休。不可不严行饬禁。嗣后各督抚遇有上控之案。事关重大者。务须亲提研鞫。其寻常案件。著发交邻近府县审办。勒限完结。不得仍发原审之本府本县。以杜弊端。傥该督抚于应提之案。并不亲提。及将上控案件。仍发交原问官审办。定将该督抚惩处不贷。至委审各员。不能依限完案。以致悬宕莫结。即著该督抚随案严参。无得姑容干咎。将此通谕知之。　　

○谕军机大臣等、朕闻署两淮盐运使王凤生、颇有偏见。不尽可恃。现在办理盐务。有无不妥之处。著该督详悉查明。据实具奏。不可稍有回护。其两淮巨枭黄玉林投首一案。从前蒋攸铦办理有无错误。自该犯投首以来。迄今数月。究竟于缉私销引。有无裨益。昨据覆奏、祇称拏获枭犯十余名。是否藉此塞责。此事关系重大。与其迁就于今日。以致贻患将来。莫若先事妥为筹办。弭患于未形。著该督接奉此旨后。通盘筹画。将该犯作何处置之处。悉心斟酌妥当。据实密奏。毋稍讳饰。该督现已补授两江总督。此系任内应办之事。责无旁贷。若祇图补苴目前。致此后仍有办理不善之处。朕惟该督是问。将此谕令知之。　　

○又谕、前据御史邵正笏奏、浙江委员知县等、查拏假照案内要犯任松宇时。妄拏无辜。将任明达之父任肇基、用非刑淩逼毙命。当交该督确切访查提讯。兹据刘彬士奏、前此访拏错误。该委员等据实检举后。旋据山阴县民金珏呈称、伊姊夫任自鉴又名明达、因地棍许培春、曾被任自鉴之父任谋燕控告。问罪充军。释回后与薛魁等朋充县役。藉此朦禀。报复私仇。知县非刑淩虐。邻保均受刑责。任谋燕因此吓毙等语。此案浙江委员等、误拏任肇基到案时。是否辄用非刑淩逼毙命。抑系恐吓致毙。事关人命。必应根究明确。以成信谳。著孙尔准提集人证。秉公研讯。按律定拟具奏。再朕闻刘彬士。性情多疑。遇事游移。不能决断。该督现赴浙江查阅营伍。著就近详悉访查。该抚声名若何。办事可妥协胜任。据实密奏。毋得稍有瞻徇。致负信任之意。将此谕令知之。　　

○调广东巡抚卢坤、为江苏巡抚。未到任前。命江苏布政使梁章钜护理。以漕运总督朱桂桢、为广东巡抚。未到任前。命两广总督李鸿宾兼署。命贵州按察使吴邦庆、以三品衔署漕运总督。调山东按察使李文耕、为贵州按察使。以光禄寺卿赵盛奎、为山东按察使。　　

○癸丑。上诣绮春园问皇太后安。　　

○谕内阁、福绵奏、官兵生计拮据。请援案调剂一摺。科布多地处极边。屯田之外。不产五谷。官兵需用米面柴薪等物。价渐增昂。生计日形拮据。自系实在情形。著准其援照乌里雅苏台成案。动拨官驼一百只。派兵十名。每年两次赴古城。置买米面等物。分给官员兵丁、以资食用。其所用驼只屉绳等项。准销分数。及坐扣置买官物价银。俱著照乌里雅苏台章程办理。　　

○甲寅。谕内阁、李鸿宾等奏参妄讦印官之巡检、及被讦之知县、训旨分别革职解任一摺。此案广东新兴县立将司巡检蔡维垣、指讦该县知县谢崇俊各款内、将嘉庆二十三四等年银米。混称已奉豁免。又赴印官寓所。属次寻衅。神情恍惚。难保无假装疯病。为将来卸罪地步。该县谢崇俊有无藉案罚银。任听家人私松递犯刑具。并串同讼师绅民。欺淩属员。虚实均应彻底根究。蔡维垣著革职。谢崇俊著解任。交李鸿宾亲提全案人证。秉公审讯。务得实情。按律定拟。不准迁就。　　

○乙卯。以筹办地震灾区出力。河南布政使戴完沅、下部议叙。余升补有差。　　

○修河南安阳、汤阴、临漳、武安、林、涉、六县地震坍塌衙署仓廒监狱。从巡抚杨国桢请也。　　

○缓徵山东济宁、邹平、鱼台、邹、临清、长清、阳信、乐陵、茌平、恩、章邱、菏泽、濮、范、观城、朝城、历城、齐河、滨、利津、海丰、沾化、夏津、二十三州县及屯坐各卫、被水被旱村庄新旧正杂额贼有差。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百七十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。九月。丙辰朔。谕内阁、彦德等奏、拏获偷穵金砂民犯。解送陕甘总督审办。并请将私放逃犯之管卡台吉敏珠尔多尔济、革去台吉一摺。著照所请、所有拏获偷穵金砂民犯杨自生等七人。著派委官兵解送陕甘总督审办。管卡台吉敏珠尔多尔济、著革去台吉。严加看守。俟将逸犯拏获时。即将敏珠尔多尔济解送陕甘总督质讯。　　

○又谕、彦德等奏、请酌拨官兵。添设卡伦二处。并请饬令地方官、严禁无业贫民、出境刨穵金砂等语。乌里雅苏台召哈卡伦迤南瓮棍乌拉杆地方。出产金砂。近来屡有内地民人。私行刨穵。据该将军请添设卡伦二处以资稽查。著照所请、准于该处原设二十卡伦内、择其事简处所。酌拨官二员。兵十八名。在于瓮棍乌拉杆地方。添设卡伦二处。不时稽查。一有民人私赴该处。即拏获究办。并著杨遇春饬令附近卡伦之金塔厅。高台县等处地方官。将无业贫民。严行稽查。不许私出境外。刨穵金砂。傥再有民人私行出境。一经拏获。即将失察之地方官一并查参。其彦德等查出偷穵金砂逸犯七名。著杨遇春饬属严拏务获。按律惩办。　　

○命乌里雅苏台参赞大臣车林多尔济、管喀尔喀二十驿站。　　

○成都副都统伊密扬阿、因病解任。以荆州协领海明、为成都副都统。　　

○改铸安徽宿州营游击关防。从大学士前任总督蒋攸铦请也。　　

○丁巳。谕内阁、前因各省京控咨交案件。提解逾限各员。惟江苏汇奏请旨交部议处。安徽汇奏咨参。其余各省。均系定案时随案咨参。办理两歧。降旨交吏部明定章程。改归画一。兹据奏、查明各省京控咨交案件。前于嘉庆十五年。经都察院会同步军统领衙门奏准。统计一年之内。咨催两次。汇参两次。并令该督抚每届半年。详查逾限各案。将承审各官开列揭参。交部查取职名议处。久经定有章程。惟各省案件多寡不同。以致办理两歧。请饬一体照例遵办。嗣后各该督抚府尹、均将京控咨交逾限未结之案。每届半年汇奏。请旨交部议处一次。以归画一。俾承办各员。咸知儆畏。至向例承审迟延、与提解迟延处分。轻重悬殊。并著各该督抚府尹、嗣后每届半年汇奏之期。确切查明。如系承审迟延。即行据实指参。不得概以提解迟延为词。致咎避重就轻情弊。将此通谕知之。　　

