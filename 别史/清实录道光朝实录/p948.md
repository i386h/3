<!-- { "loadSidebar": true } -->
○御洞明堂。勾到陕甘、湖广、情实罪犯。停决陕甘斩犯十八人。绞犯四人。湖广斩犯三十五人。绞犯八人。余六十二人予勾。　　

○以多办铜斤。赏云南知府许文言□受道衔。　　

○庚申。谕军机大臣等、寄谕两广总督邓廷桢。广东巡抚怡良。本日据琦善奏、现经天津镇道等。在大沽一带。金广兴洋船上。拏获烟土八十二口袋。计重十三万一千五百余两。并取获烟具军械。讯据奸商邓然即邓缮、水手郭吞等、供称邓然系广东三水县人。与南海县人佘晖、顺德县人崔四、福建龙溪县人郭有观即郭壬酉、各出资本。在广州府城外水西街万益号。有香山县人李四经手。向夷船代买烟土八十三担。每担约一千五六百两等语。鸦片烟流毒最甚。现在天津地方。于一船之内。摉获如许之多。此外浸灌各省海口者。更不可以数计。既据该犯供称买自夷船。由香山县人李四经手。可见广东奸民。积惯勾串外夷。销售烟土。本省大小文武。养奸贻患。尽丧天良。深堪痛恨。著该督抚等密速派员。将省城外水西街万益号内香山县人李四、立即拏获到案。严行追究夥党。及代人买运次数。逐一穷诘。务得确情。从严惩办。不得稍有疏纵。致令兔脱。将此各谕令知之。寻奏、查讯李亚彦即李四、莫亚三即莫仕梁、或假充经纪。或私立字号。代买烟土。至数十担之多。莫仕梁应按律从重发往新疆。给官兵为奴。李亚彦应革去监生。发近边充军。逸犯佘晖等俟缉获另结。下部议。从之。　　

○伯都讷副都统福勒洪额、以亲老乞养。允之。以太原城守尉恒通、为伯都讷副都统。　　

○以拏获鸦片烟土。予大学士署直隶总督琦善议叙。余加衔升叙有差。　　

○旌表守正捐躯四川什邡县民唐典文妻黄氏。　　

○贷江苏砀山县浚减水河道银。　　

○辛酉。命湖广总督林则徐、来京陛见。以湖北巡抚伍长华兼署总督。　　

○调湖南巡抚钱宝琛为江西巡抚。未到任前。以布政使赵炳言护理。调江西巡抚裕泰、为湖南巡抚。　　

○以修葺乌里雅苏台城垣工竣。予郎中吉麟等升补有差。　　

○壬戌。上御洞明堂。勾到浙江、江西、安徽、江苏、情实罪犯。停决浙江斩犯八人。绞犯二人。江西斩犯六人。安徽斩犯十四人。绞犯一人。江苏斩犯七人。绞犯二人。余四十一人予勾。　　

○甲子。谕军机大臣等、昨据琦善奏、在天津大沽一带洋船上。拏获鸦片烟土十三万一千五百余两。讯据奸商邓然等供称、各出资本。在广东向夷船代买。已降旨交琦善严讯。并饬邓廷桢等。将经手奸商李四密拏追究惩办矣。鸦片烟流毒内地。传染渐深。总由各该省地方官。因循懈忽。以致贻患养奸。实堪痛恨。因思天津一船之内。夹带如许之多。此外浸灌各省海口者。更难数计。闽省毗连粤界。一棹可通。近闻沾染此风亦盛。若不趁此时力加整顿。贻害日深。钟祥平日办事。尚属认真。亦颇有识见。当此吃紧之际。自必设法堵截。严密查拏。但恐该省文武员弁。或摉查偶懈。或兵役等得贿卖放。包庇讳匿。势所难免。著该督严饬所属。于海口扼要地方。认真梭织巡防。遇有船只形迹可疑。即时盘诘摉查。傥起出烟土烟膏。务将该犯拏获。追讯兴贩根由。从严惩办。毋得稍形松劲。致有浸灌。是为至要。将此谕令知之。　　

○乙丑。孝慈高皇后忌辰。遣官祭福陵。　　

○谕内阁、贵州安义镇标额外外委保文华、著准其兼袭云骑尉世职。嗣后遇有把总外委兼袭云骑尉。著照七品以下文职兼袭之例。具题请旨。该部即纂入则例遵行。　　

○又谕、前因运河等处河水浅涸。本年重运漕船。辄多阻浅。当降旨著栗毓美饬属先事豫筹。免致明年重运经临。办理竭蹶。兹据该河督筹议收潴济运事宜具奏。朕详加披阅。尚属周妥。著责成麟庆、经额布、即会同该河督。各照现议章程。饬属妥为办理。并著栗毓美随时督率道厅营汛。认真赶办。如有玩误。即行严参。务期河水充裕。傥明年重运回空。稍有阻滞稽延。惟该河督等是问。懔之慎之。　　

○谕军机大臣等、本日据车林多尔济毓书奏、驱逐哈萨克情形各一摺。览奏均悉。哈萨克等乌合之众。现经驱逐西去。著仍遵前旨不必穷追。车林多尔济、带兵到彼。察看情形。如该匪等逃窜远扬。即著陆续将所调官兵。裁撤归伍。毋庸重烦兵力。至毓书奏称、台站兵丁。每站四五人。不敷差委。著毓书即于每站酌量再添数名。毋许浮滥。总当慎守边圉。示以静镇。断不可铺张喜事。劳师糜饷。将此各谕令知之。　　

○又谕、据金和奏、巴尔楚克屯田眷户。因该委员等办理不善。房间衣食。不能散给充足。以致纷纷逃回。业经派委游击福珠淩阿等。前赴该处查明。该眷户在逃者七十六口。其余在屯商户眷户男妇大小五百余名。聚散尚在未定。已捐资转饬壁昌、办买口粮衣物等项。将在逃眷户。妥为安置等语。巴尔楚克兴办屯田。为筹画边防要务。全在办理妥协。方能使该民人等安居乐业。开辟日增。前经议准该屯户移接眷口。原系事属便民。甫及二年。何以纷纷逃散。自系办理不善所致。著恩特亨额查明参奏。其在屯商户眷户。妥为安集。无使失所。在逃各户。或情愿仍回本处。或仍愿归农。亦著体察情形。酌量妥办。将此谕令知之。　　

○调户部尚书汤金钊、为吏部尚书。礼部尚书吴椿、为户部尚书。以吏部右侍郎龚守正、署礼部尚书。刑部左侍郎吴文镕、兼署户部左侍郎。　　

○以兵部尚书卓秉恬、兼管顺天府府尹事。　　

○赠故吏部尚书朱士彦、太子太保。予祭葬。谥文定。　　

○旌表守正捐躯四川壁山县民叶文浩女叶氏。　　

○缓徵山东潍、邹平、新城、济宁、章邱、平原、聊城、馆陶、临清、邱、夏津、高密、武城、鱼台、长山、阳信、恩、十七州县及德州、东昌、二卫歉收庄屯新旧额赋。给潍县贫民两月口粮。　　

○丙寅。上诣大高殿行礼。　　

○还宫。　　

○谕内阁、瑚松额奏、贼番图抢马厂。戕毙弁兵一摺。甘肃省卡外贼番。胆敢白昼突至肃州镇界内。图抢厂马。拒伤弁兵。情殊凶恶。著该督即饬该镇选派弁兵。驰往该处。协同厂员。设法侦缉正贼务获。严行惩办。布隆吉尔营把总马奉恩、首先追捕。致被枪毙。殊堪悯惜。著加恩照例赐恤。以昭激劝。　　

○旌表守正捐躯山东单县民马留旦妻杨氏。江苏海州民蔡雨康妻潘氏。　　

○贷甘肃司库银二万两。发商生息。作为防河加增一月经费。从总督瑚松额等请也。　　

○修浙江东西海塘柴埽盘头各工。从巡抚乌尔恭额请也。　　

○以孟冬时享太庙。自是日始。斋戒三日。　　

○丁卯。孝敬宪皇后忌辰。遣官祭泰陵。　　

○湖广总督林则徐奏、江汉安澜。堤防一律巩固。仍当乘此水落之后。饬属查照盛涨水痕。将各办岁修段工。及早估办。工料愈加坚实。丈尺愈见高宽。俾来年捍卫有资。得旨、凡事若能如此。有何不可挽回。朕意在言外。卿其善体朕心。决意勉为之。　　

○福建巡抚魏元烺奏、拏获兴贩鸦片烟土人犯。从严惩办。得旨、一力从严查缉。若再因循玩泄。是始终丧良误国。国法具在。懔之慎之。　　

○颁发湖北江神庙御书扁额。曰岷源永靖。汉神庙曰三澨波恬。　　

○戊辰。以已革庄亲王奕＜?土八买＞族叔绵护、辅国公溥喜弟溥吉、镇国公绵顺弟绵寿、各袭爵。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十八年。戊戌。冬十月。己巳朔。享太庙。上亲诣行礼　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○颁道光十九年时宪书。　　

○谕内阁、乌珍泰奏、哈屯喇什丕勒、呈请将前因不安本分发往巴里坤之属下人昆保。特们、仍行拨回原游牧一摺。已革参领昆保。头等护卫特们、自到配以来。深知畏法改过。著照所请、准其饬令拨回原游牧。　　

○以捐修喀喇沙尔城垣河堤各工。赏署土尔扈特盟长印务哈屯喇什丕勒、诰封如福晋例。及其孙汗那木扎勒珠尔默特策林、三眼花翎。扎萨克一等台吉图鲁蒙库。巴彦吉尔噶勒、花翎。余升叙有差。　　

○庚午。上诣绮春园问皇太后安。　　

○幸圆明园。　　

○辛未。两广总督邓廷桢奏、拏获拒捕之开设窰口囤贩鸦片冯得圃等犯。得旨、历任大小文武。相率姑容。致有今日之患。此时若再因循。其害尚复忍言乎。朕姑既往不咎。看汝等能否具有天良。所办若何耳。　　

○以左春坊左中允重谦、充日讲起居注官。　　

○壬申。谕内阁、户部奏、各省解部银两。请饬催解等语。各省收捐监生。例收平余银两解交部库。饭食银两解部充公。据该部查明、湖北省应解平余银二万三百余两。饭食银八千九百四十余两。山东省应解平余银四千两。饭食银二千两。山西省应解平余银二千两。饭食银一千两。定限久逾。延未委员报解。著湖北山东山西各巡抚。将前项应解银两。迅即派委妥员解部。毋再延缓。嗣后应行解部银两。务当随时批解。不得任意宕延。以资办公而重库款。　　

○又谕、申启贤奏、访获习教匪犯。请宽免处分等语。此案传习天主教之山西霍州房振丰等犯。洪洞县辛秉信等犯。均经该州县自行访拏获案。虽失察于前。功过尚足相抵。所有历任文武各官应得处分。著加恩宽免。　　

○命湖北按察使程铨留京。以四品京堂候补。以驻藏帮办大臣鄂顺安、为湖北按察使。　　

○癸酉。贷绥远城、右卫、二处驻防官兵修理房间俸饷银。　　

○甲戌。上诣安佑宫行礼。　　

