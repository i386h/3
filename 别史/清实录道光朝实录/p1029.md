<!-- { "loadSidebar": true } -->
○谕军机大臣等本日据伊里布驰奏、专弁前往定海。询悉夷情一摺。览奏已悉。此次差弁前往定海。与该夷目等见面。是否在定海城中。抑在该夷船上。原奏未经声叙。其定海居民。现在是何景象该夷船只。是否仍前占据要隘。该弁等既经前往。自必目击情形著伊里布于接奉此旨后。详询该弁。据实奏闻。至该夷等所呈各物。该大臣奏称恐生疑贰。收贮充赏等语。甚属非是。著严行申饬天朝大臣。断无收受外夷馈献之理。即将原物却退。正见驭夷体统。有何疑贰。现在收贮各项。如未经充赏。著将全数发还。仍善言晓谕。告以天朝定制。严禁苞苴。并无厌憎拒绝之意。至所称缮发告示谕禁等语。发至何处张贴。再前次所奏拏获五桅夷船炮位作何安置此外尚有何物。均著明白具奏。其夷书等件已发给琦善阅看谕令妥筹办理矣。又御史曹履泰奏、夷船未撤。请量为筹备一摺。有无可采之处著伊里布体察情形。妥议具奏。原摺著钞给阅看。将此由五百里谕令知之。　　

○又谕、本日据伊里布驰奏、专弁前往定海。询悉夷情。酌拟办理一摺。已有旨谕令伊里布妥为措置矣。原摺及照会告示。著钞给琦善阅看。夷书二件并发阅。遇便缴还。又御史曹履泰奏、定海夷船未撤宜量为筹备一摺。各条是否可采。著琦善悉心体察。妥议具奏。原摺著钞给阅看。将此由五百里谕令知之。　　

○壬申。上诣绮春园问皇太后安。　　

○谕内阁、朕此次恭谒西陵。启銮后著派庄亲王绵护、协办大学士汤金钊、尚书奕经、卓秉恬、留京办事。　　

○又谕、孝全皇后神牌。著派工部尚书敬徵、礼部侍郎关圣保、带同中书翰林官各一员。于本年十一月初二日。恭诣供奉处敬谨书写。并著大学士穆彰阿、潘世恩届时上香行礼。敬视书写埽青。　　

○予卢沟桥演炮伤毙护军校阿洪阿等赏恤如例。　　

○添制河南满洲营擡枪五十杆。从巡抚牛鉴请也。　　

○缓徵河南中牟、杞、陈留、新蔡、商邱、睢、柘城、安阳、汤阴、内黄、临漳、浚、延津、封邱、考城、武陟、阳武、十七州县被水村庄新旧正杂额赋。　　

○贷青州、德州、驻防修理官署兵房俸饷银。　　

○癸酉。谕内阁、裕谦奏、驻防兵丁。并未离营。毋庸议给口粮一摺。所奏是。京口旗营官兵。防守本营汛地。并无支食口粮之例。副都统张仙保、率行奏请。并未与将军会衔。著交部议处。寻议降一级调用。得旨、著赏给四品顶带休致。　　

○谕军机大臣等、前曾降旨著祁寯藻等于浙江审案完竣后。驰赴厦门。密查本年六月间攻击夷船情形。据实具奏。本日又据邓廷桢等将七月间攻击番舶。捦获黑夷汉奸之出力员弁。奏请鼓励。该尚书等此时计已行抵厦门。著将此案攻击情形。并此次所保各员弁。是否核实。一并访查明确。据实覆奏。原摺著钞给阅看。将此谕令知之。　　

○又谕、前因有人奏、匪徒纠结夥党。由闽广窜入江西境界。当降旨饬令钱宝琛访拏。复因闽广两省查办奸匪。恐越境溷迹。著林则徐等查察。兹据奏、本年夏秋间。有福建汀州府属上杭、永定、及龙岩州属漳平等县民人。纠立红会名目。与永定连界之广东大埔县人张姓。亦在其内。福建帮名为太平。广东帮名为长生。每帮各有头人。衣扣各系记认。私带鸦片。潜入江西行销。现已飞咨福建江西两省。一体兜捦等语。匪徒拜会纠众。大干法纪。昨据钱宝琛奏称、拏获匪犯多名。果有立会及红布记认等情。已饬令严讯惩办。兹据林则徐奏称、查访得实。是否即系同起匪犯。抑另有分起党羽。著琦善即严饬原遣备弁。跟踪弋获。解省讯办。毋任漏网。将此谕令知之。　　

○署两江总督裕谦等奏、防守官兵分别撤留。得旨、兵不可不撤。防不可稍疏。其加倍慎勉。所奏均悉。　　

○命署陕甘总督瑚松额拨银六十八万两。解赴伊犁。备道光二十二年经费。　　

○蠲缓湖北汉川、沔阳、江陵、石首、监利、公安、江夏、武昌、咸宁、嘉鱼蒲圻、汉阳、黄陂、孝感、黄冈、黄梅、广济、钟祥、京山、潜江、天门、云梦、应城、松滋、枝江、荆门、蕲水、二十七州县并屯坐各卫、被水村庄新旧正杂额赋有差。赈公安、监利、二县及屯坐各卫军民。给汉川、沔阳、江陵、石首、监利、五州县及屯坐各卫军民一月口粮。　　

○乙亥。谕内阁、禄普等奏、吉林滥扣兵饷。查出确数一摺。吉林滥扣兵饷一案。前经禄普等查办奏结。兹因已革佐领巴彦保具控。复经查出尚有陈扣饷银九千八百余两。从前未经查明具奏。禄普、辑瑞、均著交部议处。伯都讷副都统巴雅尔、前次未经查出。著与未经阻止之各城副都统。并办理错谬之协领参领等一并交部分别议处此项银两。除官员摊银毋庸给还外。所有兵丁摊银八千七百十二两零。准其在于吉林库贮闲款钱文内暂垫给还。仍著祥康、咸龄、急速赔缴归款。以清库项。　　

○缓徵江西南昌、新喻、新建、进贤、鄱阳、余干、建昌、安义、德化、瑞昌、湖口、彭泽、清江、新淦、万年、都昌、德安、丰城、峡江、十九县及九江府同知所属灾歉村庄新旧正杂额赋。　　

○丙子。命兵部右侍郎端华、工部左侍郎文蔚、会同盛京将军耆英、敬谨承修永陵启运殿。及盛京清宁宫凤凰楼工程。　　

○以办铜逾额。加云南知州李德生同知衔。　　

○丁丑。上御洞明堂。勾到江西安徽江苏情实罪犯。停决江西斩犯六人。安徽斩犯七人。江苏斩犯三人。绞犯一人余五十人予勾　　

○谕内阁、昨日兵部将堪以守备用之青州骁骑校阿勒金、丰升额、带领引见。该二员弓力准头均好。所有原保之副都统德珠布、训练有方。著加恩交部议叙。　　

○又谕、德春等奏、究明经纪运米短少请照例分别额内额外。咨部核办一摺。著户部议奏。寻议、此案闸运船米。每船仅四百石。短至二十余石之多。与定例每百石逾额五斗者。又逾数倍。请饬仓场侍郎仍遵前旨。勒令该经纪等依限买补。如再迟延。照例治罪。从之。　　

○谕军机大臣等本日据伊里布驰奏、夷船择期赴粤一摺。览奏已悉。此次夷目懿律来文。据称分船赴粤。惟该夷懿律。是否亲身赴粤。义律诸夷。是否一并随往。留在定海者。又系何人。文内未经叙明。自应确探起碇日期。退去船只数目。再行酌办。惟该夷等既已赴粤听候查办。何以尚有留住定海之人。伊里布前次所获夷目夷妇等。仍著妥为看守。俟该夷将兵船全撤。交还定海。再行放回。著将此意晓谕该夷。并究诘定海留人。是何意见。其夷书一件。已发给琦善阅看。又裕谦奏、请重制炮位一摺。已谕知裕谦。准其动项制造。惟该署督饬委署游击周名扬、同地方文员勘验。于制造炮位。恐未必尽行熟悉。著伊里布遴委熟悉员弁。监同妥办。总期坚利适用。毋致有名无实。现值海防紧要。即日赶紧制造。毋庸听候部覆裕谦摺著钞给阅看。将此由五百里谕令知之。　　

○又谕、本日据伊里布驰奏夷船现已择期于十月中旬起碇赴粤一摺。已有旨令伊里布体察情形。俟退还定海之后。再将所获夷人交还矣。伊里布摺。著钞给琦善阅看。其夷书一件。一并发阅。遇便缴还。将此由五百里谕令知之。　　

○修制江南苏松镇标中左右奇四营炮位。从署总督裕谦请也。　　

○戊寅。谕内阁、耆英等奏请变通旗员升阶一摺据奏盛京为根本重地。各旗协领城守尉。限于升阶。染成积习。请照京员保送副都统之例一体保送等语。虽系因公起见。惟思各省驻防。皆有协领等官。朕一视同仁。不能歧异。若因盛京为根本重地。吉林黑龙江二省。俱有协领。著有劳绩者俱多。同一根本之地。岂能独令向隅。现在由各该省协领等特邀简用者。正不乏人。又何待该将军保送为耶。所请著不准行。　　

○又谕、耆英等奏、酌拟六品官引见。请画一办理一摺。盛京工部大政殿六品官。嗣后遇有缺出引见。如拟正人员。奉旨补放其拟陪之员。著即照官庄六品官拟陪定例。予以记名。遇缺坐补。　　

○旌表守正捐躯广西全州民陆植元妻蒋氏。　　

○己卯。上诣绮春园问皇太后安。　　

○御勤政殿听政。　　

○谕内阁、朕因鸦片烟流毒中外。传染日深。屡经降旨饬令地方官严行查办。上年颁发新定章程。严立科条。宽予期限。务使吾民湔除恶习。永绝根株。惟自定例以来。各省大吏。奏报拏获烟犯。所在多有。薄海内外。必已父戒其子。兄勉其弟。咸知畏法自新。诚恐愚民狃于积习。尚存观望冀幸之私。即日限期届满。或以无知触法。朕甚悯焉。著通谕各省将军督抚等。督饬所属。认真查拏至京师为首善之区。所有部旗文武大小各衙门尤当合力同心严查究办。若心存推诿。试问尽职乎。抑溺职乎。断不可因罪名较重。稍存姑息之心。仍蹈养奸之习。如果实力奉行。不留余孽。即从前查办不严。原可宽其既往。傥因规避处分。仍前玩泄。以致锢习不除。朕必不能轻恕。是在内外满汉诸臣。训谕督催不遗余力。转瞬限满。无一藐法干罪之人。用副朕除恶务尽之意。勉之望之。　　

○以翰林院侍读学士博迪苏、为詹事府詹事。　　

○庚辰。以孝全皇后梓宫奉移陵寝。先期遣官祭天。地。太庙。社稷。　　

○遣官祭奉先殿。　　

○上御洞明堂。勾到河南山西情实罪犯。停决河南斩犯三人。绞犯四人。山西斩犯六人。余五十三人予勾。　　

○以故喀尔喀镇国公噶勒藏车淩子贡桑、科尔沁镇国公多布沁旺丹弟乌勒济济尔噶勒、各袭爵。　　

○命吏部左侍郎桂轮、礼部右侍郎萨迎阿、乾清门侍卫常安、恭诣西陵。查看红椿。　　

○辛巳。谕军机大臣等、有人奏、江西上饶县知县史孟和、两目俱盲。两耳重听。终年未尝坐堂审案。偶遇审案时。奸胥蠹役任意欺朦。该县毫无知觉。阖县人民。称为土偶老爷等语。上饶为广信府首县。吴其浚前在江西学政任内。屡次按临考试。闻见自确。该员果否目盲耳聋。衰庸残废。该处胥役。曾否风闻有欺朦舞弊等情。著吴其浚即将在学政任内闻见情形。据实具奏。毋稍徇隐。将此谕令知之。寻奏、史孟和承办考试事宜。当堂询答。并无错误在考棚讯案。听断明晰。惟目力短视。行走迟缓。得旨著毋庸议。　　

