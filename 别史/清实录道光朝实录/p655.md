<!-- { "loadSidebar": true } -->

○两江总督陶澍奏、起程查阅江西安徽营伍。得旨、接奉谕旨、务须赶紧折回。速拏决堤人犯。会同穆彰阿从实从严审拟具奏。万勿耽延。　　

○以福建台湾镇总兵官刘廷斌、为广东陆路提督。调四川建昌镇总兵官张琴、为台湾镇总兵官。　　

○癸丑。谕内阁、给事中寅德奏、请严禁佐杂擅受民词一摺。据称风闻通州吏目何应烜、因该州缉拏鸦片烟。有受赃被控之事。河西务巡检陈景先、今夏亢旱之际。勒祭官价。派买米豆。粮行邓姓不遵。擅行责押。复将开设布店之崔姓枷号。并摊派商民钱文。勒令代为挂扁各等款。著琦善即查明提讯确情定拟具奏。至佐杂等官、职司缉捕。或管理水利监狱。遇有窃盗赌博案件。尚应申详州县办理。不得擅受词讼。私行枷责。例禁綦严。著各直省督抚、一体严禁。随时查办。如有佐杂等官、擅受民词。滥设刑具。即行严参惩办。毋得日久视为具文。将此通谕知之。　　

○又谕、杨遇春等奏、贼番偷渡抢劫。拒伤官兵、现设法查办一摺。此次河南贼番加咱等四族、胆敢于噶布古僻静河沿地方、扎筏偷渡。将附近各旗牧放牲畜肆行抢掠。当经驻防都司甯显文、带兵往捕。致被拒伤官兵。适统领防兵永安营游击冉贵、带兵在卡巡查。遇贼接仗。杀毙数贼。夺获牛羊三千余只。现饬弁兵分路摉缉。游击冉贵、系统领防兵之员。于贼番偷渡、失于防范。未能先事觉察。都司甯显文、带兵往捕。不知慎重。致伤官兵。均有应得之咎。著一并交部议处。该督等即饬署河州镇总兵副将马鸣谦、带兵五百名。督同循化贵德二厅营、酌带马步兵三百名。亲赴防所、督饬追缉。并著落该管千百户、勒献正贼。将抢掠牲畜、悉数呈缴。所有拒捕贼番、务期按名弋获。尽法惩治。毋使漏网。冉贵、甯显文、仍责令带兵上紧摉捕。俟完案后、再同失察之该管千百户、及伤亡官兵、另行分别办理。　　

○谕军机大臣等、朕闻山东学政盛思本、不协士心。本年考试录遗。颇招物议。该学政已考数棚。声名若何。考试有无弊窦。穆彰阿现在前往江南。路过山东。于各员谒见之时。无难确切查访。著即据实具奏。将此谕令知之。　　

○湖南巡抚吴荣光奏、续获三合会首犯李金保、审明听从张摒、结拜一次。自行起意纠结一次。均与已获张摒案内各匪所供相符。依律拟斩立决。下部议。从之。　　

○除直隶通州水冲入官旗地一顷二十亩租银。　　

○甲寅。谕军机大臣等、据御史鲍文淳奏、南河入湖、恐妨运道、请豫筹疏浚、以利转运一摺。桃源县奸民强穵官堤。全黄大溜。掣动入湖。现据张井奏、赶启吴城七堡、御黄坝、顺清河三处。自不患清水难容。堤堰吃重。惟现在龙窝汛口门掣溜入湖。甚为平缓。总因豫省祥符下汛三十二堡漫口、宽六十丈、尚未断流。傥豫省合龙。来源续涨。龙窝汛口门、尚未堵闭。则黄水入运。运河即不免淤垫。于漕运大有关系。昨岁南漕既未全运。加以直隶截留、京城粜赈、耗费已多。来岁新漕。断不可误。著穆彰阿、会同陶澍、张井、察看水势情形。俟河堤赶筑合龙后。即当设法刷淤。开通运道。傥疏浚需时。粮艘不能无滞。应如何过浅转运之法。须及早经画。不致临事周章。庶南漕不误转输。仓储可期接济。将此各谕令知之。　　

○又谕、寄谕马兰镇总兵官特登额等、据敬徵等奏、拆卸宝华峪东西朝房各工、并请核议恭备祭祀事宜一摺。宝华峪东西朝房、神厨库、省牲亭、妃衙门飨殿宫门、均著于闰九月二十七日起。陆续拆卸。其碑亭、及礼工部衙署、内务府大小营房、八旗营房、著于明岁择日拆卸。其各处拆卸木植。统行运至龙泉峪工次。以备建盖各座之用。至拆工杂料约需银八千余两。拉运车脚约需银四万四千余两。准其由内务府广储司、先行领银六万两。核实撙节动用。俟拆运工竣。将存賸物料按款造册。由该处据实奏销。至拆卸后。孝穆皇后前四时致祭。祭品可否于景陵妃衙门备办。神厨库内所贮祭器。可否于宝华峪东西配殿内存贮。以备祭祀时就近取用。著妥议章程。奏明办理。其礼工部衙署、内务府大小营房、八旗营房、现住官兵差役人等、应如何暂行归并安置之处。著即一并豫为妥议。并著于前项各座内、各酌留数间。以资住宿。又另片奏、宝华峪工程节省余平银三万两。前经发交长芦盐政、按一分生息。每年解交东陵内务府筹备库、以为岁修之用。所有道光十一年以后每年应交息银。著改解内务府广储司银库。作为陆续归补此次拆运木植动用六万两之款。该库现存此项息银。著该衙门查明数目。咨报内务府备查。将此谕令知之。　　

○调工部左侍郎奎照、为刑部右侍郎。刑部右侍郎恩铭、为工部左侍郎。兼京营右翼总兵。　　

○命伊犁将军玉麟、来京。调西安将军特依顺保、为伊犁将军。以理藩院左侍郎桓格、为西安将军。　　

○以四川督标副将万荣、为建昌镇总兵官。　　

○以内阁学士姚元之、知武举。礼部右侍郎陈用光、为武会试正考官。都察院左副都御史朱为弼、为副考官。　　

○乙卯。以署镶红旗汉军副都统松筠、署理藩院左侍郎。都察院左副都御史文庆、为内阁学士。兼礼部侍郎衔。　　

○调正白旗蒙古副都统奕纪、为正黄旗满洲副都统。以正蓝旗满州参领常恒、为正白旗蒙古副都统。　　

○修浙江上虞县吕家埠等处柴塘。从巡抚富呢扬阿请也。　　

○丙辰。上御洞明堂。勾到湖广、浙江、情实罪犯。停决湖广斩犯二十二人。绞犯五人。浙江斩犯四人。余五十四人予勾。　　

○谕内阁、杨遇春奏、新疆等处贩茶易茶旧章、与官引均无窒碍一摺。此案监生毕新兴即毕延清、前以私贩病商等情赴都察院具控。当降旨交杨遇春确查。兹据查明、毕新兴充当茶务总商。承引办课。因恐陕省私茶阑入甘境。北商夹带附茶。赴新疆售卖。并青海蒙番易茶章程綦严。虑及引茶不能畅销。辄欲变更旧章。赴京控诉。实属廖妄。念其所呈各款。究为疏通引茶起见。与捏情告人者有间。毕新兴、著杖八十。革去监生。仍留充总商。责成行茶办课。该督务当随时查察。傥有拖欠情弊。即行从严惩办。以肃茶法而重国课。　　

○又谕、陶澍等奏、拏获抢劫差弁、及烧毙人命案内各犯等语。前因江苏宿迁县地方、有浙江赍摺差弁经过被抢。当将疏防员弁、摘顶勒限严缉。兹据奏称、该县营等前后会同拏获顾大茗、颜全池、史安五三犯。起出书信等件。讯据供认抢劫差弁、戳伤事主属实。又武进县曹家村地方民人曹咬大及妻周氏被人活捉烧毙。查系前经正法之庄午可余党、金坛县尹姓族众。挟仇报复。纠殴焚烧。业经拏获尹菊茂、尹瑞庚、尹广新、胡开文等犯。讯据尹菊茂供认在场殴打。尹添兴起意将曹咬大夫妻捆缚烧毙等情。查拏尚属认真。惟案情重大。该督等务须亲提各犯、严审定拟。其未获之史盘、颜景池、并尹添兴等凶党。务即严密查访该犯等逃匿处所。分饬各县营认真兜捕。按名获案惩办。勿使一名漏网。以儆凶顽。　　

○刑部奏、已革山西阳曲县知县李联蒙、审断孙阜昌讼案。勒索得赃至三万两之多。复向孙阜昌代作愿捐城工呈词。并串嘱案内人证。饰词狡赖。巧避罪名。实属贪婪藐法。虽于事后风闻物议。即将原赃退还。若准其照例减罪。殊觉情浮于法。应如大学士长龄所议。照官吏受财计赃科罪。有禄人不枉法赃一百二十两以上律拟绞监候。秋后处决。从之。　　

○裁贵州锦屏县知县典史训导三缺、归开泰县兼辖。改锦屏县学教谕、为乡学教谕。设锦屏乡县丞一员。裁磐石司巡检缺。从总督阮元等请也。　　

○给江苏桃源县被水灾民一月口粮。　　

○丁巳。谕内阁、成格奏、酌留书吏承办文案等语。乌噜木齐衙门书吏候选从九品杨逢源、候选未入流崔纶、侯智、既经吏部注册。自应饬令归部即选。该都统辄称该书吏等熟谙文案。请再留办二年。期满作为九年役满吏、各以本班不论双单月遇缺即选。取巧渎请。不过为此。著不准行。　　

○谕军机大臣等、玉麟等奏、领队大臣巡边、自吹河旋回、遇贼抢劫、现在筹办情形一摺。览奏均悉。祇可如是办理。伊犁领队大臣西朗阿、湍多布、管带官兵出巡布噜特边界。于八月初一日、行抵吹河地方。离霍罕筑城处尚有三四站。在塔拉斯河之东。其地名皮斯格克。有霍罕头人胡什伯克把守。又有阿克胡里收索税物。该领队等商定无庸深入。派兵丁三名前往探信。定于次日拔营东转。乃初一日晚、有布噜特比塔什坦伯克青格斯来称、霍罕头人胡什伯克等、豫备人马为抵御计。并商量抢劫官兵。又称霍罕头目库勒产霍卓、带人由巴雅什买克赴前途会合哈萨克、恐欲截官兵后路等语。领队等先令驼载启行。初二日午后、排队旋行。讵初三日傍晚。驼载甫过哈什塔克达巴罕、未出山沟。即遇贼匪乘夜将驼夫杀伤。劫去口粮驼马羊只等物。经领队等赶上断后而行。及至图尔根地方、查点我兵及驼夫、短少十余名。又受伤兵丁回子十二名。于初八日抵透勒克卡伦外察林河西暂住。经玉麟等酌拨火药口粮马匹接济。并檄巡查哈萨克边界之领队大臣奕山、于出卡伦后暂住数日。与西朗阿等遥为声援。并弹压附近各哈萨克。俾免惊疑。所办尚妥。皮斯格克地方窎远。我兵巡边不到。已阅三十余年。久为布噜特住牧。霍罕自以所占乃布噜特地方。不知为伊犁边界。此时自不便骤与理论。该领队等查至吹河。探明彼处情形。即行转回。尚无不合。惟令驼只行李、夤夜山行。未能先事豫防。猝被抢劫。实属疏忽。其跟随驼载前行之佐领勒尔经额、讷莫辙、巴图巴拜、防御托克托布、察隆阿、均曾经军旅。不知小心防护。致有疏虞。又未能奋力击贼。其咎较重。领队大臣西朗阿、湍多布、及惠远城佐领勒尔经额、防御托克托布、巴燕岱防御察隆阿、索伦佐领讷莫辙、察哈尔佐领巴图巴拜、俱著交部分别议处。此次行劫贼犯、自非霍罕胡什伯克等所使。或即系哈萨克布噜特诡计。该官兵仓猝格抵。未知人名游牧。又未生捦活口讯取确供。虽击毙贼匪百余名。我兵亦不免伤毙。实属不成事体。傥派兵出卡缉拏。不惟地方辽阔。难以海捕。更恐惊扰该夷。致开边衅。该将军等惟当慎守边防。持以镇静。并设法密谕恭顺之哈萨克布噜特等、令其将抢劫贼犯。确切查实具报。其探信兵丁自皮斯格克旋回。即行据实奏闻。将此由四百里谕令知之。　　

