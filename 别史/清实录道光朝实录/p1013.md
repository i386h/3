<!-- { "loadSidebar": true } -->
道光二十年。庚子。六月。己未朔。大学士军机大臣穆彰阿等议覆湖广总督周天爵奏、查看江汉情形。并酌拟疏堵章程六条。一、沙滩上游。作一引坝。拦水入口。再作沙堤障其外面。以堵旁洩。一、江之南岸。改虎渡口东支堤为西堤。别添新东堤一道。留宽水路四五里。下达黄金口。归于洞庭。再于石首县之调弦口。留三四十里沮洳之地。泻入洞庭。一、江之北岸。旧有闸门。应改为滚坝。冬启夏闭。一、襄汉上游。应多作挑坝。撑水外出。再于险要处所。加筑护堤护滩。一、襄河两面堤畔。应用甎石多砌□□斗门。一交夏令。相机启闭。一、襄河水势浩大。应添造滚坝。冬启夏闭。仿照沿江改作之法。于两岸低洼处所。引渠纳水。俱应如该督所请办理。惟兴利必兼防患。施功贵有成谋。应令该督通盘筹画。务须拔本塞源。为一劳永逸之计。从之。　　

○礼部议奏、江西巡抚钱宝琛奏、审明大庾县生员刘朝进具控该学教官延阻增缺一案。请嗣后廪增无论何项出缺。应由该学呈报者。于三日内具详学政。应由学政饬知者。于三日内劄行该学。随空随详。随详随补。于岁科两试解部廪增册内。注明某人出缺。某人顶补年月日。查有逾限。即行参处。增生补廪。所遗增缺。即照上次奏定章程办理。兹江西学政吴其浚准补拔贡所遗廪缺。办理两歧。请交部议处。从之。　　

○庚申。谕内阁、朱树奏、卫河浅阻。请饬实力疏浚。并调道员亲身督催一摺。本年卫河来源微弱。漕船出闸以后。节节浅阻。现虽筹办拨运。仍宜加意捞穵。著饬沿河各员实力疏浚。俾资浮送。至山东济东道、直隶天津道、均有督催之责。现在卫河浅阻。既有壅滞情形。著直隶总督、山东巡抚、饬令各该道亲身督办。以免贻误。　　

○谕军机大臣等、朱树奏、卫河不能下注。请饬查办等语。前据朱树察看卫河。奏明河南修武县石闸两岸。皆有渠口坝根。恐有拦截全河之弊。应饬严行查禁。又新乡县之民乐桥有土埂一道。应令及早挑穵。原冀卫河水顺流。毫无阻遏。今卫河不能济运。该二处曾否遵办。致卫水济运灌田。原难偏废。但恐民间恃有便用章程。将渠河概引灌田。不令涓滴下注。于运道大有妨碍。著文冲、牛鉴、察看卫河情形。将曾否查禁挑穵、及济运灌田如何并行不悖之处。一面妥速办理。仍将实在情形具奏。将此谕令知之。寻文冲奏、查勘修武县之闸基坝根。新乡县之民乐桥土埂。均已启除净尽。并无阻遏及截水情事。查卫河需水之际。正民田待溉之时。民以食为天。断不能视田禾之枯槁。置之不问。惟天时旱涝不齐。自宜权其轻重。嗣后如雨水愆期。卫河微弱。船行稍迟一二十日者。一经水长。仍可以速补迟。毋庸变通旧章。傥天时旱乾。粮船阻滞日久。是漕粮尤重于民田。应将丹卫二河民渠民闸。暂行堵闭。以利漕运。从之。　　

○予故两江总督陶澍入祀名宦祠。从江苏巡抚裕谦请也。　　

○朝鲜国使臣李时仁等三人于出入贤良门外瞻觐。　　

○辛酉。谕内阁、邓廷桢等奏、哨船攻击番舶。生捦黑夷。拏获汉奸一摺。夷匪来至闽洋。图销鸦片。奸民勾通贩运。随地蔓延。经邓廷桢等督饬员弁。分路攻击。夷人受伤落水无算。生捦黑夷二名。并截获通夷匪船。人烟并获。所办认真可嘉。所有在事文武员弁。著邓廷桢等择其尤为出力者酌保数员。候朕施恩。毋许冒滥。　　

○钦差兵部尚书祁寯藻等覆奏、讯明已革福建罗溪县县丞许兆榕、因拘传案证。辄听信丁书捏报。移营会拏。向无辜之吴田诈赃三十两。复因会营查拏被案牵控之黄亲。以致弁兵被伤。请从重发往军台效力赎罪。下部议。从之。　　

○壬戌。谕内阁、宝兴奏、督办防边事宜完竣一摺。四川马边等处夷匪。频年不靖。上年特颁帑银。饬令该督筹议防边章程。期于一劳永逸。兹据奏称、应建碉堡等工。一律完竣。兵弁技艺改观。现在夷匪敛戢。边民复业。间有夷匪潜出。即经弁兵击毙。请将留防兵勇概行撤退。著照所议办理。经此次筹办之后。该督等务当督饬员弁。认真防范。以期有备无虞。毋任始勤终怠。以固边防而除民患。　　

○又谕、御史万超奏、请申禁贩卖幼童一摺。著步军统领衙门顺天府五城会议具奏。寻奏、贩卖子女。例有治罪明文。毋庸另立科条。该御史奏戏班寓所。藏奸纳污。旗民子弟。宴饮赌博。吸食鸦片。自当随时严拏。所称正阳门外五道庙名贵堂、保贵堂、客寓。为贩卖幼童住歇之所。现查尚无前项不法人等住歇。嗣后如有拏获。即将该店户送交刑部。照窝主知情与犯人同罪例治罪。并饬该管官将各地面店户按月结报一次。戏班寓所幼童身死。令该亲属呈报。该管官验明有无伤痕。出具切结详办。从之。　　

○谕军机大臣等、御史寻步月奏、蒲滩卤气日盛。垦复无效。请酌量变通一摺。山西蒲滩盐地。是否可照浙江南沙地方认配成案办理。抑或民晒官销。那引分办。其蒲滩产盐处所。应如何设立界限。著杨国桢体察情形。妥议具奏。原摺钞给阅看。将此谕令知之。寻奏、蒲滩私晒。查禁已久。且与浙江南沙地方情形不同。难以照办。民晒官销。那引分办。亦属窒碍难行。惟查禁既严。居民谋生乏术。不能不量为变通。恳将河工加价银一十二万六千余两。一半作为蒲滩津贴代赋。一半贴补运商。以苏商困。下部议。寻议、蒲滩盐地。既据该抚查明诸多窒碍。自应仍前严禁。惟津贴滩民。前已奏准由商人捐办。何得再请津贴。况蒲滩地亩。较前仅增南滩十五里有余。因何津贴代赋。竟需银六万余两。且河东引地盐价。多系以盐售银。以银交课。何得藉词银价亏折。遽请贴补。应毋庸议。从之。　　

○旌表守正捐躯安徽蒙城县民张成妻陈氏。　　

○修造浙江温州宁波二府巡洋船只。从巡抚乌尔恭额请也。　　

○癸亥。谕内阁、周天爵、伍长华奏、营弁禀讦知县。知县反讦总督各一摺。向来匿名揭帖。概行销毁。例不查办。此案湖北保安汛外委陈俊烈、拾获匿名揭帖。罗列大冶县知县孔广义各款劣迹。该弁呈递时。该督即不应查办。乃因查办该知县劣款。遂致反噬总督。实属自生枝节。况孔广义各项劣迹。该督等既称先有风闻。即应采访确实。按律惩办。又何用拆阅匿帖。作此违例之举。若各省纷纷查办匿名揭帖。成何事体。伍长华奏请钦派大臣赴楚查办。何此地方官应办之事。总由该督等办理失当。以致被属员挟制。不值钦派大臣前往。大冶县知县孔广义、保安汛外委陈俊烈、均著革职。即交伍长华督同藩臬秉公严讯。此项揭帖。是否即系该弁挟嫌编造。抑系拾获。著严拏确讯。按律治罪。并著仍照该闻该县各款。逐一推鞫。毋稍含混。据实具奏。匿帖内所列各款。一概不准核办。周天爵摺内奏称、既经该外委呈来。即不得谓揭帖无名。遽置不问。伍长华奏、未便因匿名揭帖。例不准办。遂置访闻劣迹于不问等语。实属错谬。不晓事体。周天爵、伍长华、均著交部议处。　　

○吏部议奏、给事中周春祺奏、捐班候补道府。营谋保奏尽先。且补兼三兼四题缺。非所以饬官方。请嗣后保奏尽先者。补病故休致之中简缺。于捐班内尽先补用。不准全占升调丁忧终养参劾改补各缺、并兼三兼四题缺等因。查委用试用道府等官。祇补升调遗缺。该给事中请补告病病故休致之缺。系属错误。请嗣后捐纳道府分发试用人员。保奏先补即补者。于本班到班之前先用。准补升调所遗选缺。如该省并无题调缺分。遇有告病病故休致三项选缺。亦准扣留题补。从之。　　

○补造福建各厂战船。从总督邓廷桢请也。　　

○乙丑。上诣绮春园问皇太后安。　　

○谕内阁、吏部奏、参员赴部具呈、并前后巡抚奏咨两歧。请旨饬查。此案安徽前署堂涂县知县黄凤楼、先经前任巡抚色卜星额奏参、该员于民人呈缴烟具。并不解验。自行销毁。显有不实不尽。业经降旨交部严加议处。嗣据该抚程楙采、又以该员实系禀府有案。并非捏饰。咨覆到部。核与原参不符。并据该参员黄凤楼赴部呈请查办。著程楙采即将黄凤楼应否参处、及前后巡抚何以奏咨两歧之处。查明据实具奏。寻奏、黄凤楼于民人呈缴烟具。经该府胡元炜面谕。对众销毁立案。胡元炜旋即丁忧。未及转禀。致黄凤楼被参。下部议。寻议、黄凤楼降调之案请开复。胡元炜应申不申。罚俸六个月。从之。　　

○丙寅。以浙江处州镇总兵官高明德、为銮仪卫銮仪使。湖南宝庆协副将郑国鸿、为处州镇总兵官。　　

○丁卯。谕内阁、耆英等奏、查勘永陵启运殿应修工程一摺。永陵启运殿前后坡。俱有渗漏情形。自应敬谨兴修。以昭慎重。所有恭移神牌吉日吉时。著钦天监迅速敬谨选择具奏。并著工部奏派大臣前往勘佑。　　

○又谕、此次朝鲜谢恩贡物。著准其留抵下次正贡。其年贡孝全皇后前礼物。前经降旨发还。兹据该国使臣复将原贡带来。情词恳切。具见悃忱。著准其收存留抵下次正贡。以昭体恤。　　

○又谕、御史陈爔奏、解运铜船。宜慎选船户。并严查奸私。以除积弊一摺。又另片奏、铜船过境。须派勤干之员。饬与铜铅一路行走。督率催趱等语。著铜船所过省分各督抚妥议具奏。　　

○宗人府议奏、贝子奕绪、主使家人强夺已革总兵琦琛车马等物。请革去固山贝子。得旨、奕绪著加恩免其革去固山贝子。仍罚俸五年。分作十年扣抵。　　

○以刑部尚书阿勒清阿、兼正红旗蒙古都统。　　

○绥远城将军嵩溥、年老休致。以礼部左侍郎色克精额、为绥远城将军。　　

○转礼部右侍郎关圣保、为左侍郎。调盛京户部侍郎萨迎阿、为礼部右侍郎。盛京刑部侍郎惟勤、为盛京户部侍郎。兼管奉天府府尹事。盛京工部侍郎柏葰、为盛京刑部侍郎。以都察院左副都御史德厚、为盛京工部侍郎。　　

○礼部议准、河南巡抚牛鉴疏报、采访正阳县节妇贺雷氏等十口。云南巡抚颜伯焘疏报、永北厅贞节妇女梁刘氏等四十四口。各请建总坊旌表。从之。　　

○戊辰。谕内阁、天坛各坛太庙社稷坛树株。著派善焘、端华、春佑、禧恩、国勒铭阿、祁俊、盛埙、绵清、会同太常寺敬谨查看。造具清册二分。一送工部。一送御前大臣备查。其树株内锯钐情形。及应去枯枝。著一并查明具奏。　　

