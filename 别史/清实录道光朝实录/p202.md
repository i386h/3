<!-- { "loadSidebar": true } -->
○命大学士曹振镛、充上书房总师傅。　　

○庚子。予阿巴哈纳尔贝勒玛哈巴拉故福晋祭如例。　　

○旌表守正捐躯山东平原县民王克谦女显姐。　　

○贷山海关八旗兵丁一年钱粮。修理官房。　　

○辛丑。谕内阁、本日吏部将侯际清赎罪案内、前任刑部堂司各官、分别严议议处。那彦宝等、于道光元年五月内具奏时、并未查出红供。又于司员书吏得赃、毫无觉察。韩崶业经革职。在万年吉地工程处效力赎罪。那彦宝等同为堂官。率行画诺。厥罪惟均。虽韩崶有嗣子知情、亲戚撞骗情事。然定稿同在一堂。若专恃韩崶、又安用诸侍郎为耶。著照部议、头等侍卫那彦宝、著于职任内降四级用。盛京刑部侍郎海龄、江苏巡抚韩文绮、著降四级调用。候补主事张映汉、著于补官日降四级用。戴均元等、仅画八月奏稿一次。惟未能查出弊端。亦属疏漏。致仕大学士戴均元、著降顶带一级。陕甘总督那彦成、著加恩改为降二级留任。其失察书吏舞弊之原任直隶口北道德恩、著于补官日降三级用。广西左江道重伦、河南河北道邹锡淳、俱著降三级调用。原任广东惠潮嘉道惠丰、并未听从嘱托。咎止谎言回覆。著降一级留任。均不准其抵销。　　

○又谕、据御史陈澐奏、永定河重开闸坝引河、民间皆受其害、请及早堵闭等语。著陈澐驰驿前赴保定。令程含章、带同该御史、前往永定河新建闸坝处所。将有无冲刷民田庐舍。及淤塞清河之处。面为指陈利病。逐细履勘明确。仍著程含章、会同蒋攸铦、据实具奏。该御史原摺、著发给程含章、蒋攸铦阅看。　　

○又谕、那彦成等奏、酌添边要塘汛一摺。西宁镇属千户庄汛、至贵德营、相距遥远。自应添设塘汛、以重边防。著照所请、自千户庄至阿什贡、著添塘汛一处。拨南川营属兵丁十名防守。阿什贡至贵德官渡、著添塘汛三处。拨贵德营兵三十名巡缉。此次新添墩塘。现据那彦成等奏明、由营捐修。嗣后岁修之需。仍照例归地方文员办理。以昭画一。该部知道。　　

○又谕、那彦成等奏、蒙古喇嘛出口、请酌定章程一摺。青海地方、自上年驱逐野番后。恐有汉奸私贩粮茶。经该督等奏定章程。沿边各营卡、严禁无票之人、不准出口。惟北口各部落蒙古喇嘛、十人以下、无票赴藏熬茶者甚多。若概令由原处请票。非所以示体恤。然现当立法严禁之时。亦未可令无票之人、任意出入。著照所请、嗣后凡有北口各部落蒙古喇嘛、赴藏熬茶、十人以上者。仍留原处请票。十人以下、无票出口者。由西宁何处营卡行走。即责令该营卡官弁、详细查验人畜包物数目。报明青海衙门。核给执照。一面移咨驻藏大臣查照、将票缴销。回时由驻藏大臣、发给路票、在青海衙门查销。以免繁扰而昭慎密。　　

○引见安徽等省保举孝廉方正人员。得旨、郑通授。冯震东、原桐、方铃、周昆、著以知县用。周大槐、胡搢、敬承烈、张问彤、杨煦、著以教职用。　　

○改抢夺妇女为从例。刑部奏、抢夺妇女为从人犯、旧例拟绞监候。不论情节轻重。概入情实。殊未分晰。酌改为从人犯、帮同拒捕杀人。或在场助势者。仍照旧例。拟入情实。如仅止在外瞭望。并无拒捕助势情事者。应自本年秋审为始。俱改缓决。从之。　　

○调刑部右侍郎多福、为盛京刑部侍郎。未到任前、以盛京户部侍郎明兴阿兼署。调兵部右侍郎凯音布、为刑部右侍郎。以都察院左副都御史宝兴、为兵部右侍郎。　　

○以镶白旗参领六十五、为正蓝旗汉军副都统。　　

○调山西巡抚张师诚、为江苏巡抚。以山东布政使朱桂桢、为山西巡抚。广西按察使费丙章、为山东布政使。山东兖沂曹济道贺长龄、为广西按察使。　　

○旌表守正捐躯四川灌县民任汶潮妻杨氏。　　

○除直隶丰宁县水冲民田四十九顷九十一亩有奇额赋。　　

○壬寅。上幸万寿山。　　

○谕内阁、直省道府厅州县人员。平日立品居心。官声舆论。该督抚见闻所及。随时察看。自必知之最悉。著各于所属道府厅州县中、有实在洁己爱民、诚心办公、众口交称者。由该督抚、出具切实考语。秉公具摺保奏数员。候朕简用。该督抚务当各矢公忠。据实保举。勿许稍有瞻徇冒滥。用副朕求贤佐治之至意。　　

○云贵总督明山、因病赏假。命云南巡抚韩克均、兼署总督。　　

○命江苏巡抚张师诚、来京请训、再赴新任。以署江苏布政使诚端、护江苏巡抚。山西布政使苏成额、护山西巡抚。　　

○添设江苏吴淞营把总一员。驻宝山县城。协防宝山县外委一员。驻罗店镇。协防南翔汛外委一员。驻黄渡镇。改嘉定宝山西县交界外委一员。协防嘉定县境。加派罗店镇防兵十名。黄渡镇封家滨两汛防兵各五名。裁驻防炮台马兵八名、改二名为战兵。六名为守兵。从协办大学士总督孙玉庭请也。　　

○癸卯。谕内阁、吏部奏、议处从前滥保恩德等之刑部堂官。请照例降二级调用。致仕大学士戴均元、前经管理刑部事务。著再降顶带二级。陕甘总督那彦成、著加恩改为降三级留任。其业经降调之前任侍郎韩文绮、海龄、张映汉、俱著加恩于补官日各降三级留任。均不准其抵销。　　

○礼部奏、增改续纂通礼两条。一、奉恩将军纳币之礼。查原书未载。拟照奉国将军纳币礼酌减。准用金约领一、金簪二、金珥二、缎衣二袭、布衣一袭、缎衾褥一具。初定、用牲二。成昏日、燕七席。一、镇国将军以下谕祭之礼。应与亲王有别。改照满汉一品大臣恤典、遣官致奠、无庸跪叩。从之。　　

○修直隶天津县属闸座堤埝各工。从钦差工部左侍郎程含章等请也。　　

○户部议准、陕甘总督那彦成疏报、吐鲁番厅属、开垦地二十顷十二亩有奇。照例升科。从之。　　

○甲辰。谕内阁、庆祥等议奏、新疆运茶、请仍循旧章一摺。前因新疆各城茶运、该将军等请酌添行销引张。经户部奏令照陕西甘肃之例。添在新疆地方。令商人承领、照茶输课。当即降旨、交该将军、会同陕甘总督、各处大臣、查明妥议。兹据庆祥等、确核情形、酌筹具奏。新疆回夷口食。茶粮最关紧要。自乾隆年间通商以后、历久相安。未便率更成例。且各城并无土著殷实之户。遽令承充官商。必至运课两误。古城一处、所驻官兵。仅止二千。居民数亦无几。断不能销售砖茶、至七千余箱。茶粮既不流通。商货因而滞塞。殊于夷民日用有碍。著照所请、准令北路运售杂茶之商民、照旧运售。严禁私行夹带附茶。并在北路总口古城地方、设立税局。由陕甘总督、派员前往、抽分税课。查验茶箱。听其售卖。所收税银。责成镇迪道、于年终解归甘肃兰州茶商汇报。以税抵课。每箱以一百斤为率。俟试行三年。再行定额。其古城纳税若干、著户部核定具奏。北商专行杂茶。至附茶、仍由甘司茶商照常运销。以符定制。无庸另于新疆立商增引。致滋纷扰。该部知道。　　

○又谕、庆祥奏、属员揭告本管上司、请旨查办一摺。塔尔巴哈台领队大臣扎克桑阿、著撤回伊犁。佐领巴克坦布、著解任。交庆祥提同该章京等、质讯明确。定拟具奏。其扎克桑阿所遗之缺、著硕隆武前往署理。该参赞大臣哈齐香阿、被控各款。如果属实。或别有情节、关系边务之处。著庆祥即带同应讯人证、前赴该处。将哈齐香阿、先行解任。秉公查办。据实参奏。毋稍徇隐。　　

○追旌前明殉难捐躯安徽贵池县副将马应魁、汪思诚、参将程宗熹、守将曹大镐、入祀忠义祠。从巡抚陶澍请也。　　

○追旌前明遇寇捐躯安徽祁门县生员马承宣女胡马氏。汪景星妻马氏。　　

○乙巳。以兵部尚书玉麟、署步军统领。　　

○予实录馆清文纂修、收掌、校对、详校、汉详校、等官奎亮、沈钦霖等、分别升补。余议叙有差。　　

○丙午。上诣绮春园问皇太后安。　　

○予告大学士戴均元、回籍。上亲书御制诗章赐之。命驰驿由内河水程行走。经过地方二十里内、官员护行。　　

○以长芦盐政阿尔邦阿、为总管内务府大臣。署武备院卿福珠隆阿、为长芦盐政。内务府郎中克蒙额、为武备院卿。　　

○以故四川成绵龙茂道属、瓦寺宣慰使索诺木荣宗子索诺木衍傅、琼布色尔查族百户彭错汪札弟索朗札巴、各袭职。　　

○以河南汝宁、光、二府州所属各州县、距省窎远。命嗣后遣军流徒各犯、由该管道就近审勘。限期处分。照臬司例。从巡抚程祖洛请也。　　

○旌表守正捐躯江苏通州民李许达妻刘氏。　　

○丁未。命协办大学士两江总督孙玉庭、为大学士。直隶总督蒋攸铦、协办大学士。均留总督任。　　

○以正黄旗汉军都统松筠、镶白旗蒙古都统和世泰、为内大臣。　　

○调绥远城将军德英阿、为成都将军。以镶蓝旗蒙古都统奕颢、为绥远城将军。　　

○以前任西安将军赛冲阿、为镶蓝旗蒙古都统。未到任前、命正红旗蒙古都统玛呢巴达喇署理。以正黄旗汉军都统松筠、署镶红旗蒙古都统。　　

○赠故成都将军呢玛善太子少保。赏银一千两治丧。遣其弟工部员外郎那玛善前往迎护。赐祭葬。谥勤襄。　　

○戊申。谕军机大臣等、本日都察院奏、文安县民人王敏和、遣妻王吕氏、呈控高扶格、强奸幼女一案。高扶格、将王吕氏之幼女强奸。有官媒供单可证。不难严审定谳。该县何以不将该犯高扶格监禁。延至二十余日。转差传该民妇等赴县、复行审验。其中显有别情。著蒋攸铦即提集犯证。秉公严审。务得确情。以成信谳。如该县有听嘱受贿、及意图消弭情事。即著据实严参。毋稍回护。将此谕令知之寻奏、高扶格强奸王吕氏十一岁幼女未成。按律拟发烟瘴充军。知县何熙绩。因赴乡捕蝗。并非无故迟延。应免置议。下部议。从之。　　

○又谕、前据曾燠奏、淮南散商黄潆泰、请仍令承充总商。当交孙玉庭确查。据实具奏。兹据奏称、黄潆泰于淮南各商中、本较殷实。因散商讦告、革退总商。旋已审明属虚。今经各商联名公保复佥。是曾燠所称众情允协、尚系为公起见。现在首总名目、业已革除。黄潆泰著准其复充总务。将此谕知孙玉庭、并传谕曾燠知之。　　

○以湖北布政使德奎、为都察院左副都御史。浙江按察使伊里布、为湖北布政使。浙江盐运使富呢扬阿、为按察使。　　

○以云南昭通镇总兵官庆山、为荆州将军。前任广西右江镇总兵官周长安、为昭通镇总兵官。　　

○命总管内务府大臣阿尔邦阿、管清漪园等处事。　　

