<!-- { "loadSidebar": true } -->
监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。六月。乙亥朔。谕内阁、庆保等奏、审讯因病休致之骁骑校赴部翻控、希图起用情由。请分别办理一摺。此案广州驻防骁骑校淳济、因病呈请开缺调理。既经伊父魁英、将其病势甚重。恐难痊愈情形。在前任将军果齐斯欢前、面禀恳请休致。何得诿为不知。辄以原递系患病开缺呈词。并非自请休致。遣人赴部翻控。希图起用。迨经该将军奉部行查。传同询问。犹复含糊不吐。实属混饰。淳济前已休致。著即革去顶带。以示惩儆。协领魁英、既因伊子淳济、病痊难以骑射。面禀前任将军恳请休致。何以并不补具请休呈词。辄复将原呈遗失。且于伊子赴部妄诉后。经该将军传讯。亦不将曾经告知伊子休致情由。据实供认。殊属有心回护。魁英著交部严加议处。该部知道。　　

○丙子。上诣绮春园问皇太后安。　　

○谕内阁、大阿哥之福晋、因病薨逝。著大阿哥即日成服。于初五日释除。向来皇子未经分府者。其福晋照亲王福晋例。座罩金棺等项。均用红色。并无应用仪仗。今大阿哥之福晋、所用金棺座罩一切。著加恩俱用金黄色。仪仗仍照亲王福晋之例赏用。其旗色即用镶白。至应行事宜。著各该处照例豫备。　　

○又谕、大阿哥之福晋薨逝。应建立园寝。著派禧恩、穆彰阿、敬徵、带同通晓堪舆之人。于王佐村附进一带。详慎相度。绘图呈览后。再行诹吉营建。一切规模。俱照亲王福晋之例办理。　　

○谕军机大臣等、张井等奏、查验黄河上下各工。及水势消长情形摺内。据称本年春间、启放新河之初。惟附近关孟滩一带。颇形淤垫。幸所垫皆系浮沙。嗣经拉浚日久。兼以此次汛涨。水力猛劲。刷出河泓。大溜奔湍直泻。不但与张井前次往看情形不同。即比四月杪蒋攸铦、穆彰阿、所见情形。亦大相悬殊。全河溜势。颇为迅驶。长水尚能容纳等语。本年黄河自五月二十后。屡次陡长。甫届伏汛。即已水势浩瀚。必须去路畅顺。河身方资容纳。据奏前此淤垫处所。皆系浮沙。尚易刷动。现在大溜奔湍。自系仍由旧河东注。此后汛涨方长。但能如所奏日渐刷深。不致壅滞为患。岂不甚善。该督等即当督饬道将厅营。加意防范。务保安恬。是为至要。另片奏、淮源叠次报长。自应豫筹宣洩。现已启放仁礼义三河及智坝。畅洩湖涨。如不见消。再启信坝。其车逻、南关、中新、各坝。总不可轻议启叙。本年遇闰。节候较早。农田收获。不致过迟。该督等务当体察水势情形。权衡利害轻重。相机办理。勿令民田复被淹浸。方为妥善。其扬河等厅应修掣卸工段。尤当严饬承修之员。照估认真修筑。无得仍前草率。以资捍卫。将此谕令知之。　　

○丁丑。谕内阁、兵部奏、前议恤阵亡之喀什噶尔把总谈禄、乌什经制外委马伏荣。现据长清等咨明、该二弁俱系被掳圈禁。并未阵亡。于克复喀什噶尔时。同日乘间投回。前议恤典。应行注销。其原报错误之该管各员。及率行奏咨之该大臣等。均应查取职名。照例议处。外夷地方用兵。与内地情形不同。把总谈禄、随同巴彦巴图出卡遇贼。外委马伏荣、随同参将王鸿仪赴援喀什噶尔。在都齐特遇贼。皆以孤军全行覆没。无凭查考。该大臣等错误之由。尚有可原。除该二弁前议恤典、即行查销外。所有该大臣等、及该管各员。俱著加恩免其议处。　　

○戊寅。上幸万寿山。诣广润祠拈香。　　

○己卯。谕内阁、陶澍奏、护获勾结揽讼棍徒。并究出在京包揽递呈各犯。请饬拏审办一摺。近年京控各案。往往情节甚微。横生枝节。牵累多人。竟系讼棍藉案播弄。经该抚密访将积年包揽之叶墉等、拏获革审。摉出词底稿簿。及构讼书信各件。所办甚属可嘉。并供出现在京城及通州地方居住之金老四、李玉山、二犯。内外勾通。串唆图诈。著步军统领衙门、五城、及顺天府、按照该抚单开各犯住址。一体密速掩捕务获。解往江苏归案严办。毋任远扬漏网。　　

○庚辰。谕内阁、昨据工部奏、汇查各省工程未完各案。请分别年限查办。各省工程未结案件。自嘉庆二年起。至道光五年止。共有三百九十六案。上年六月内经该部查明具奏。行令分别查参催结。嗣据各该督抚陆续造报。该部照例核覆。准销者九十八案。现在核议者二十案。已奏未估者四十五案。已估未销者二十五案。复行驳查者二十八案。历年驳查未据题覆者一百八十案。又道光六年分各省新案共五十八案。内已奏未估者五案。已估未销者十八案。驳查未结者二十九案。现在核议者六案。各省动用钱粮。及工程报销准驳。俱有定限。乃各该督抚于奉文后。不即克期办结。实属因循疲玩。著即将该部驳查新旧各案。逐一查明。未经逾限者。按限催办完结。其已经逾限者。查取承办迟延、及督催不力各职名参奏议处。仍严催办结。嗣后各该督抚务当随时逐案查核。依限催办。毋任再有延宕。致干咎戾。　　

○两淮盐政张青选奏报、筹办盐务情形一摺。得旨、所奏均悉。以现在情形而论。缉捕西省销盐各口岸之私枭。及查禁场灶之偷漏。为第一急务。尔当如何激发天良。实力报效。务要勉之又勉。朕拭目以待。　　

○户部议准、两广总督李鸿宾疏报、上川司开垦灶地二十九顷六十五亩有奇。照例升科。从之。　　

○辛巳。旌表守正捐躯山西临汾县民汪发贵妻刘氏。　　

○壬午。上诣黑龙潭神祠祈雨。遣惇亲王绵恺、诣万寿山龙神祠。瑞亲王绵忻、诣玉泉山龙神祠。庆郡王绵慜、诣宣仁庙。凝和庙。贝勒托恩多、诣昭显庙。时应宫。御前侍卫载铨、请密云县白龙潭拈香。　　

○铸给直隶天津大沽营守备条记。从总督那彦成请也。　　

○癸未。上诣绮春园问皇太后安。　　

○谕军机大臣等、据蒋攸铦奏称、松筠前任两江总督时。曾奏明修工拨饷各事。应河臣自行具奏。督臣不与联衔。乃可稽察核办。请仍照向例。分别令总河办工。总督查察。各专责成等语。两江总督兼辖河务。如遇寻常工程。及一切堤防蓄洩事宜。自系河督专责。该督不遇综其大纲。原可无庸会办。至若兴举要工。鸠夫购料。筹款拨项等事。以及甄核河员。稽察弊窦。该督必应会同商办。联衔具奏。无得稍存诿卸。惟该督统辖三省。事务殷繁。若遇三汛时常驻清江。则一年之中。竟有半年驻劄工次。转于地方应办一切事件。不无积压迁延。著蒋攸铦酌量汛涨情形。如可无须驻工。即回署清厘一切庶务可也。将此谕令知之。　　

○又谕、本日富俊参奏、稽察围场私带鸟枪之协领吉淩阿。已降旨照所参将吉淩阿降三级调用矣。查定例稽察围场。不准稽察之员携带枭枪者。实因围场之内。恐其滥打牲畜。惟围场丛林之中。不惟藏伏大兽。且有持枪贼匪。若不准携带鸟枪器械。不但无防大兽之具。偶遇贼匪追纵。亦不能张其声势。于防捕何益。著寄知富俊、嗣后应如何办理。方能使该官兵等不任意惊扰牲畜、查拏贼匪得力之处。务须体察情形。妥议章程具奏。　　

○大学士两江总督蒋攸铦奏报到任谢恩。得旨。览奏俱悉。卿其勉力为之。以副简畀。朕无可示谕。京师自闰五月下旬以来。酷热非常。又形暵旱。若辰下得有透雨。秋稼尚可占丰。设再经旬不雨。如何是好。朕本月初八日。亲诣黑龙潭叩祷。未知能获甘霖否。曷胜焦灼之至。本日申酉之间。小雨纤纤。入夜方止。虽沾濡寸许。所喜暑气全消。顿然飒爽。仍望沛然续降甘霖也。　　

○甲申。谕内阁、吉林及各城行放薓票。自嘉庆年间。减定票数。已较原定额票。酌减分数。如该将军督饬局员实心经理。何至频年缺额。现据户部核议。本年薓票。除阿勒楚喀足额外。吉林、伯都讷、三姓等三城。较上年短放分数。尚不相上下。惟宁古塔一城。较上届又短一分有余。以原额核计。各城仍短放一二分以上、至四分以上不等。似此逐渐减少。年复一年。伊于胡底。著该部即查取承放薓票缺额、及不行查催之将军副都统等各职名。照例议处。嗣后该将军等当严饬局员、妥为经理。认真散放。务期年符年额。如该局员以短放薓票。籍有薓余银两。折价充饷。仍逐年有减无增。除将承办局员交部治罪外。定将该将军等严惩不贷。　　

○乙酉。谕内阁、黑龙潭、白龙潭、灵应夙著。昨以暵旱虔申祈祷。旋即渥霈甘霖。神贶昭垂。朕深寅感。著派敬徵、阿尔邦阿、前诣黑龙潭龙神祠。详加查勘。如有应行修饰之处。即估计奏明办理。并著那彦成派委霸昌道、前诣密云白龙潭龙神祠。周历履勘。如殿庑墙垣。有应缮葺髹饰处所。亦即详勘估计。奏明兴办。务令两处祠宇丹雘一新。并著各将两处悬额尺寸。查明具奏。候朕御书扁额。发交敬谨悬挂。以答神庥。　　

○丙戌。谕内阁、太常寺满洲汉军寺丞博士等官。向有堂司亲属回避之例。赞读等官。则例不回避。原以寺丞博士等官。系该衙门办事人员。与赞读等官。祇于职司唱赞者、迥不相同。乃该寺辄以例文两歧。率请照理藩院内务府之例。将寺丞等官回避专条。一律删除。并引二等侍卫兼读祝官达明阿、早应升补寺丞。因回避伊父色克精额。不能保送。而于京察及保送同知通判。又不回避。为例文两歧之据。竟欲因达明阿一人。擅改成例。此又是松筠受人怂恿。故有此议。实属冒昧之至。所奏不准行。太常寺堂官、著传旨严行申饬。至达明阿因伊父同署。不能保送寺丞。著回大门上充当侍卫差使。毋庸兼读祝官行走。　　

