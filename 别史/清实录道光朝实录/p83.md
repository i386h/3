<!-- { "loadSidebar": true } -->
○谕军机大臣等、据富俊等明白回奏、开垦伯都讷屯田情形一摺。吉林乃我朝根本之地。若因伯都讷开垦屯田。招集流民耕种。日久流弊不可胜言。今该将军等覆奏、原议系由吉林现有纳丁纳粮民人认垦。并非招集流民。将来不必另筹安置。于事尚无窒碍。惟现在双城堡屯田尚未垦竣。且移驻京旗甚少。何必亟亟筹办。俟将双城堡办竣。获有成效。再行议及开垦。亦未为迟。至另片奏、请于闲散旗人中、二十岁以上、五十岁以下、果有父母兄弟叔侄等三口以上者、均可算户。不必拘定娶有妻室之人。或愿来者多等语。亦恐窒碍难行。现距移驻之期。尚有二年。将来呈报愿往者。或不乏人。无庸豫为筹及也。将此谕令知之。　　

○宗人府奏、和硕庄亲王绵课、降为郡王。其从前军功亲王分内所得金册金宝。应否撤回另行换给。及护卫官员等项、应否裁汰。无案可稽。请旨一摺。得旨、不必办。　　

○以故甘肃平番县属硖口土司鲁纪文子显、袭职。　　

○戊寅。上诣皇太后宫问安。　　

○己卯。谕内阁、各省地方。偶被偏灾。朕于该督抚奏到。无不立沛恩施。尚恐一夫失所。地方官勘灾查报。固不容稍有隐漏。若迁延观望。不即时具详办理。致乏食贫民。嗷嗷待哺。殊失朕恫瘝在抱之意。身为民牧者。所司何事。嗣后各直省督抚。务当严饬所属。遇有地方灾歉情形。立即亲历查勘。迅速详办。如有任意迟延者。即据实严参惩处。勿稍隐匿。若祇知徇庇属员。置民瘼于度外。一经有人参奏。朕必将该省督抚一并治罪。决不姑容。用副朕轸念灾区恩膏速沛至意。　　

○又谕、理藩院奏、此次看视达赖喇嘛之呼毕勒罕坐床、派出之章嘉呼图克图、呈请加赏大车十五辆、可否依照、请旨一摺。章嘉呼图克图此次赴藏。由驿给乘之马。皆有定例。自应遵行。今章嘉呼图克图请加赏大车十五辆。殊属违例。著不准行。章嘉呼图克图呈请之时。该院应查例案。将可否应行之处。明白具奏。乃并未查核。率行冒昧代伊陈请。甚属不合。所有理藩院堂官。俱著交部议处。寻议上。得旨、赛冲阿、色克精额、俱著罚俸九个月。不准抵销。穆克登布、年力就衰。不胜理藩院尚书之任。著即开缺。无庸罚俸。　　

○又谕、有人条奏属员回避即应离任一摺。各省应行回避人员。应即行交卸。原不得久羁任所。若如所奏。近来各督抚将相距较远之州县。调署回避之缺。而接署遗缺者。多系候补试用人员。或留滞省垣。或差务未竣。往来递换。接任需时。以致回避之员。日久未能交卸。殊非别嫌防弊之道。嗣后各省遇有应行回避之员。著各督抚于具奏后。即令该员离任。毋任稽延。一面饬知该管道府。就近暂行委员代理。仍由该督抚酌量委署。饬令速赴任所。以专责成。　　

○又谕、魏元煜奏、长随为子朦捐职官、请斥革究办一摺。捐纳员外郎陈茂林。著即革职。交该抚咨解到苏。提集人证。秉公审讯。按律惩办。　　

○诏谕班禅额尔德尼、前因达赖喇嘛未出呼毕勒罕。降旨命尔加意访寻。兹据驻藏大臣等奏。班禅额尔德尼、访得察木多等处幼孩三人。此内里塘之七岁幼孩名噶勒桑建灿者。容貌端重。举止大方。能识前代达赖喇嘛供用佛尊什物。尔甚尊服。诚心念经祷祝。会同驻藏大臣、在布达拉庙内、供奉高宗纯皇帝圣容前行礼毕。由金奔巴瓶内、将伊名掣出等语。此事甚属吉祥。朕深欣悦。降旨将噶勒桑建灿、作为达赖喇嘛之呼毕勒罕。今尔奏请于八月初八日、令噶勒桑建灿在布达拉庙内坐床。所办甚是。特派驻藏大臣文干、成都副都统苏冲阿、章嘉呼图克图等。颁给达赖喇嘛之呼毕勒罕诏书。及赏赐物件外。尔能仰体朕意。将呼毕勒罕寻得。可嘉之至。今特问尔好。颁给诏书。并赐蟒缎二端。闪缎一端。片金缎一端。八丝缎六端。大哈达五方。小哈达十方。到时祗领。特谕。　　

○又谕噶勒丹锡哷图萨玛第巴克什之呼毕勒罕阿旺扎木巴勒粗勒齐木。自尔办理西藏事务以来。推衍黄教、训导喇嘛等事。均能代达赖喇嘛妥协办理。并率藏内各寺僧众等。虔诵经卷。诚心祷祝。将达赖喇嘛之呼毕勒罕寻得。朕甚嘉悦。今虽有达赖喇嘛之呼毕勒罕。但年岁尚小。尔萨玛第巴克什。务须仰体朕推广黄教、子视群生之意。加意照管呼毕勒罕。令其勤习经卷。并训导阖藏堪布等。熟习经卷毋怠。兹特问尔好。颁给诏书。并赐蟒缎一端。糚缎一端。闪缎一端。八丝缎四端。大哈达五方。到时祗领。特谕。　　

○又谕达赖喇嘛之呼毕勒罕。朕抚驭天下。惟期万方各安生业。振兴道学。昨据驻藏大臣等奏称、自呼毕勒罕降生后、藏内屡著吉祥。且尔容貌端方。举止沉重。经卷熟练。并能辨认前代达赖喇嘛供过佛尊、用过物件。故普藏僧俗、皆倾心悦服。择于二月十二日、释迦牟尼佛传教吉期。在布达拉等庙、令呼图克图等念经七日。并在班禅额尔德尼前、念经祷祝后、诣高宗纯皇帝圣容前行礼毕。由金奔巴瓶内、将尔名掣出、览奏实深欣悦。降旨将尔作为达赖喇嘛之呼毕勒罕。并派驻藏大臣文干、成都副都统苏冲阿、章嘉呼图克图等。于本年八月初八日。在布达拉庙内、公同监视尔坐床。所有赏尔各色物件。派理藩院司员带往。到时祗领。尔正聪明长进之时。理应感戴朕恩。勤习经卷。阐兴黄教。俾僧俗人等。均安居乐业。毋忽。特谕。　　

○缓徵江苏山阳、阜宁、清河、桃源、安东、盐城、铜山、丰、沛、宿迁、睢宁、海、十二州县并淮安、大河、徐州、三卫被水积歉及毗连灾区新旧额赋。加给阜宁县灾民一月口粮。　　

○庚辰。谕内阁、上年三月。皇考仁宗睿皇帝升祔后。朕于孟秋孟冬时享、岁暮祫祭、恭诣太庙行礼。而奉先殿未经特祭。恭查嘉庆四年。皇祖高宗纯皇帝升祔后。皇考特于次年中元。亲诣奉先殿致祭行礼。今朕自当敬法前谟。用申诚悃。谨于四月初一日。恭诣奉先殿前殿。读祝致祭。所有应行典礼。著各该衙门照例敬谨豫备。其孟夏时享太庙。仍照例遣王恭代。　　

○谕军机大臣等、据罗含章奏、欲治河南、必以治河为先务。河水一日不治。则豫省一日不安。总在河员大法小廉。减一分浮费、便添一分工程。实心修治。加意堤防。果能料实工坚。自能久安长治等语。吏治河工。原无二致。近来河工日有起色。而防修之道。必当时刻讲求。不可稍有疏懈。罗含章既于工程料物、及工员才能。尚可勉力察核。著于三汛届时。前往河干。协同严烺、相机筹画。实力稽查。务当同心共济。俾河务益臻完善。至严烺职任河臣。堤防疏浚。是其专责。尤当随时筹度机宜。尽心妥办。毋得推诿。亦毋得掣肘。以期水患悉除。闾阎安堵。将此谕知严烺、并传谕罗含章知之。　　

○又谕、从前盛京、吉林、捕得虎熊豹。俱经进献。惟虎、南苑内演习技艺。往往需用。熊豹并无用处。将此字寄盛京吉林将军等。二十七个月后。该处如捕得虎子。仍令照常赍送。熊豹著无庸进献。　　

○直隶总督颜检恭报到任日期。得旨、地方应为之政。宽严缓急。朕面谕之详矣。慎勉而行可也。然大端总在察吏安民。绥靖地方为要。卿非不知也。夙夜勿忘。再屠之申条议之事。详细核查。据实具奏。断不可存徇庇避嫌之心。谅卿亦必不出此也。　　

○山西巡抚邱树棠奏、委署直隶州知州印务。报闻。　　

○又批、试用知府赵秉襄。朕看其人甚属平常。汝可留心试看。不可妄行委任。有误公事也。　　

○辛巳。谕军机大臣等、前据御史孙贯一奏、山东登州等府属滨海州县。因奉天省暂停海运、穷民逃荒乞食、望粟甚殷。吁请开运。当降旨令该抚查明具奏。兹据奏称、该省登州、青州、武定、等府属地方。滨海环山、产粮不敷食用。又艰于陆运。全赖奉天粮石、海运接济。今若停止、于民食实有关系。请饬查明存积高粱粟谷、酌量出运、以资调剂等语。本年二月。因奉天省粮价增昂。经松箖查明。将高粱粟米两项。奏准暂停海运。俟数月后。察看情形。再行奏请开运。现在山东省滨海居民。既资海运接济。自应量为调剂。以裕民食。著晋昌查明该省粮价。是否平减。所存高粱粟米两项。准其分半出运。俾两省居民。均无乏食之虞。即行查照向定章程。奏明办理。将此谕知晋昌、并谕琦善知之。　　

○命江南道御史尹济源、提督云南学政。　　

○以拏获冲突仪仗叩阍人。赏镶黄旗护军穆腾额、蓝翎长。　　

○赠故二等侍卫苏尔慎、副都统衔。予祭葬如例。　　

○壬午。谕军机大臣等、御史董国华奏、请除械斗命案积弊一摺。据称闽粤沿海地方械斗命案、福建之漳泉、广东之惠潮、为尤甚。潮州府揭阳一县、积至数百案未获。漳泉逸犯亦多。所获止系顶凶、首犯先已潜匿。请饬地方官、于先事访拏主谋首犯惩治、附和自散。其平日稽查保甲。择各乡村衿监耆民、责令随时查察。收缴铳械。一闻构衅之端。赴官密报。酌加奖赏。地方官于械斗积案、缉拏不力者。随时参处。其案犯人数众多、解省非易。请饬委大员。亲赴该处。督率员弁严拏审办等语。各省械斗之案。地方官平日果能于民间争控案件。随时审结。何至有私相械斗之事。著庆保等各饬所属。遇有讼案。即行迅速审办。并先期留心察访。闻有聚斗之信。即派干役。严拏两造首犯惩治。稽查保甲。尤当实力奉行。并查察私蓄铳械。随时收缴。至州县于械斗积案、查拏不力者。查明参处。勿稍徇隐。其案犯窝藏。艰于缉捕。人多提省劳费。或饬委臬司大员。亲赴该处。督率文武员弁。严拏惩办。以清积案而儆刁风。将此各谕令知之。　　

○又谕、御史董国华奏、漕船帮丁积弊一摺。据称江淮各帮、有尖丁名目。如常德广、马回子等数人。皆著名刁横。包派帮费致富。累丁病漕。不可不严行禁革等语。著李鸿宾于回空归次时。挨帮密访常德广、马回子等数人。按名查拏惩革。并将丁船沿途实在因公费用。确切查明。秉公核减。毋任捏混。傥核减之后。该州县仍藉口多费。浮加病民。即从重参办。以肃漕政而除积弊。该御史摺。著发给阅看。将此谕令知之。　　

○命兵科给事中陈鸿、提督云南学政。尹济源仍留御史任。　　

○癸未。上诣皇太后宫问安。　　

○谕内阁、顺天武乡试大典。乾隆年间。定于十月初五日开弓。十一日出榜。至嘉庆九年。始改为十月初七日开弓。十二日出榜。因思校艺时日。自应稍从宽裕。嗣后顺天乡试外场。著仍照旧例。于十月初五日开弓。十一日出榜。著为例。　　

