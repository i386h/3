<!-- { "loadSidebar": true } -->
○谕军机大臣等、朱桂桢奏、暹罗国王遣使呈进例贡一摺。据称、暹罗国本年例贡之期。该国王郑福、如期遣使赍捧表文方物来粤入贡。并因去年京旋副贡使在途病故。蒙恩赏给银三百两。该国王虔申谢悃。已于七月十一日验明安顿。候奉到谕旨。即照例委员伴送使臣起程。令于年底到京等语。本年暹罗国届当例贡之期。该使臣现已到粤。著该督抚。即派妥员。伴送使臣起程。务于封印以前到京。毋稍迟误。至另片奏、暹罗国王、因署台湾彭湖通判乌竹芳眷属、遭风飘至该国。恤给资粮。附载贡船来粤。应否量予恩赏等语。该国王因内地官员眷属遭风飘收到境。拯救资赡。附载回粤。甚属恭顺。自应降敕褒奖。照例赏赉。令该贡使于回国时赍回。该督抚既先行知照该国王。以示奖赏。将此谕令知之。　　

○广东巡抚朱桂桢奏、查办会匪情形。得旨、严密查缉。固不可累及无辜。亦不可畏难苟且。此中机要。全在任封疆大吏者。权其轻重。消患未萌。慎勿留为后患。勉之慎之。　　

○以理藩院尚书博启图、为阅兵大臣、　　

○庚子。谕军机大臣等、前降旨、令穆彰阿于十月初旬起程回京。该处应办事件。有朱士彦、白镕、在彼查办。穆彰阿接奉此旨。著即起程回京。其派查工程。及办灾情形。并交审控案。均著交朱士彦、白镕、会同妥办。所有随往司员。俱著交朱士彦等随带。该尚书等于派查事件。及交审控案。务当认真访查。秉公办理。据实具奏。如有不实不尽之处。别经发觉。该尚书等不得辞其咎也。将此各谕令知之。　　

○礼部议准、安徽巡抚邓廷桢疏报、采访泾县贞节妇女俞保奴等、四千四百六十口。请建总坊旌表。从之。　　

○追旌守正捐躯山西大同府知府栾廷芳仆妇黄吴氏。　　

○辛丑。上诣黑龙潭神祠拈香。　　

○谕内阁、广东巡抚朱桂桢奏、据暹罗国大库呸雅打侃禀称、上年十二月。该国六坤洋面。捞救遭风厦门船一只。询系福建署台湾澎湖通判乌竹芳眷属。报经该国王谕令迎接资赡。兹值例贡之例。附载送回粤省。并据南海县具报。该眷属附坐贡。业已护送登岸等语。暹罗国远隔重洋。素称恭顺。今该国王因内地官员眷属、遭风飘收到境。拯球资赡。附载贡船到粤。诚款可嘉。著赏赐该国王蟒缎二匹。闪缎二匹。锦缎二匹。采缎四匹。素缎四匹。以示嘉奖。其大库呸雅打侃、亦著该督抚优加赏赉。交该国王颁给。俱俟贡使回国之便带往。该部先行文该国王知之。　　

○修浙江东塘石塘。从巡抚富呢扬阿请也。　　

○壬寅。世宗宪皇帝忌辰。遣官祭泰陵。上诣安佑宫行礼。　　

○谕内阁、国家用人行政。全在赏功罚过。一秉大公。方足以示劝惩。本年春间。因那彦成上届在喀什噶尔、办理善后事宜。不能妥善。行之未及二年。又有逆回滋扰之事。降旨将那彦成革职。昨因那彦成于嘉庆年间、曾在军营出力。道光年间、两任总督。办理地方公事。均无贻误。且追念伊祖阿桂。宣力多年。功绩懋才。实为不可再得之公正大臣。是以推恩后裔。仍将那彦成补授盛京礼部侍郎。本日据长龄等奏、行抵喀什噶尔。据哈哴阿、壁昌等、述知霍罕先后差来头人密孜依斯、迈提毛拉、爱克木等三人。呈递亲供。申诉五年以来断绝贸易之苦累。总以抄没驱逐为词。恳求照旧通商等语。是上年逆回入卡滋扰。实由那彦成严禁贸易。抄没驱逐安集延所致。如果那彦成上届办理善后时。体察情形。筹画周妥。俾夷回各安生业。何至激而生变。卡外回夷。藉口聚众。入卡滋扰。乃身受重恩。特奉谕旨前往。并不悉心体察。以致酿成事端。一年以来。劳师糜帑。卡内回民。复遭蹂躏。那彦成误国肇衅。即照例治罪。实属咎所应得。岂可复邀录用。著即革职。以示惩儆。　　

○又谕、长龄等奏、酌议凯撤官兵。援照章程吁恳恩施一摺。此次喀什噶尔留营官兵。俟善后定局。即应全撤。据长龄等奏、该兵丁等长途跋涉。关外戈壁重重。拮据情形。实与进征时无异。加恩著照所请、所有此次撤回官兵。准照上届章程。自肃州以西。仍按军营例支给盐菜口粮。并照付步兵车马。肃州以东。俱照凯撤之例办理。以示体恤。　　

○谕军机大臣等、据林则徐奏报到任日期。并沿途勘灾情形。摺内称、经过马棚湾十四堡溃口之处。目睹溜势。十四堡已觉平缓。易于堵合。马棚湾一处。访之舆论。多称先堵西岸。则回空漕船。可不必走湖。而东岸溜亦渐弱。较易集事等语。马棚湾十四堡两处漫口工程。前据陶澍等奏、请俟水势大消。勘估筹办。回空军船。查照成案。饬令绕湖行走。昨据张井奏、高邮湖河水势日消。已带同文武员弁。前赴扬河。拟将十四堡漫口一处。先行趱堵。以免运河洩水过大。有碍漕行。其马棚湾如何堵筑之处。未据具奏。兹据林则徐奏、访察舆论先堵西岸。则回空漕船。可不必走湖。而东岸溜亦渐弱。究竟该处工程。系如何筹办。该藩司所称、先堵西岸。是否必应如此办理。于漕船行走。是否有益。著陶澍、张井、会同熟商。体察情形。妥为办理。并将现在筹办情形。据实具奏。将此各谕令故之。　　

○又谕、据林则徐摺内称、查勘灾区。因高邮、宝应、至扬州一带。多有灾民于沿堤搭棚栖止。亦有乘坐小舟逃荒外出者。总缘本籍村庄。田庐荡然。未能概令遣回。姑先就地安顿等语。该处被灾穷黎。业经降旨、加恩抚恤。据称正在分途散放。惟其中有逃荒外出者。此项灾民。既经外出。所办抚恤。是否一律散放。该灾民等系于何处支领。应如何设法遣回。令各归乡土就食。著陶澍、程祖洛、督同藩司林则徐、悉心筹画。将现办情形。据实具奏。至该处现在抚恤口粮。据林则徐奏、查询多已散竣。民情甚为安帖。惟瞬届冬令。天气严寒。各灾民风栖露宿。情形尤为可悯。必须豫为筹计。著陶澍等、体察情形。勘明灾分。确查户口。将如何接济之处。妥议具奏。务期实惠均沾。勿令一夫流离失所。以副朕轸念灾区之全意。将此谕知陶澍、程祖洛、并传谕林则徐知之。　　

○又谕、据长龄等奏、驰抵喀什噶尔。署阿奇木伯克作霍尔敦。率领城庄大小回众二万余人。于数十里内夹道欢迎。佥称感戴皇仁。誓不从逆。经该将军等、亲加慰谕。接晤哈哴阿、壁昌等、述知霍罕先后差来头人密孜依斯、迈提毛拉、爱克木等三人。呈递亲供。追叙七十余年通商纳贡之悃诚。申诉五年以来断绝贸易之苦累。总以抄没驱逐为词。吁求照旧通商。该将军等以屯兵既久。贼目迄无一获。若遽允所请。不但霍罕不知感畏。并恐卡外诸夷轻视。因将该夷使等传至接见。责令缚献贼目。送出裹去民回。谕以尔伯克果能遵办。必为奏恳恩施。准令通商纳瑛。该夷使等禀称、尚须遣人回去。告知该伯克定夺。情愿酌留一人候信。该将军等拟照例筵宴。酌加赏赉。遣令旋回。其所留之人。交作霍尔敦妥为管待等语。霍罕差人呈递亲供。吁求通商。果无他意。正可趁此责令缚献贼目。送出民回。以为一劳永逸之计。著该将军等俟该夷禀复到日。妥为办理。据实具奏。至善后章程。前经该将军等、酌拟大局入奏。当即降旨、谕令妥筹核办。兹据奏、于经过各城。留心体访。复咨行各该大臣。将现行事宜。有无格碍应行变通之处。确查咨复。一面先将喀什噶尔必应筹办之事。与壁昌等豫为商酌。仍俟奉到前摺批谕钦遵等语。该将军等。悉心筹画。逐件妥议具奏。务出万全。毋任稍留后患。方臻妥善。其上年喀什噶尔、英吉沙尔、两处官弁兵民等困守三月有余。屡次剿杀贼匪。以寡击众。艰苦备尝。殊堪嘉悯。除该将军等、业将守御出力之兵民、酌加赏赉外。仍著确切查明。再行核实具奏。候旨施恩。所有现在大营驻劄满汉官兵。应裁撤者、即行裁撤。著该将军等、酌量奏明办理。将此由六百里谕令知之。　　

○两江总督陶澍覆奏、查明上元县聚赌情形。得旨、数十无赖赌匪。何至伤兵伤弁。可见营兵懦弱。此辈尚望折冲御侮耶。汝必须认真查阅。严加训练。以期缓急可恃。懔之勉之。至此案匪徒。著严审定拟具奏。务要净绝根株。永行禁止为要。寻奏、究出造谋夺犯殴官之汤克盛、拟斩立决。听从殴官之杨名禄、吴发子、徐三等、拟绞监候。余分别问拟流徒。下部议从之。　　

○调理藩院左侍郎普保、为盛京礼部侍郎。以正黄旗满洲副都统桓格、为理藩院左侍郎。　　

○礼部议准、四川总督鄂山疏报、采访汉州等厅州县贞节妇女李氏等。九百二十九口。请建总坊旌表。从之。　　

○贷江西司库银。采买四川米石。运回平粜。并免商贩从巡抚吴光悦请也。　　

○贷江宁八旗、及江南溧阳营、驻劄灾区兵丁饷银。　　

○给江西德化、南昌、新建、进贤、星子、建昌、德安、湖口、彭泽、鄱阳、余干、上高、新昌、宜春、万载、瑞昌、十六县被水被沙灾民口粮耔种。及房屋修费。缓徵德化、新昌、南昌、新建、丰城、进贤、高安、宜春、萍乡、万载、鄱阳、余干、万年、星子、都昌、建昌、安义、德安、瑞昌、湖口、彭泽、二十一县新旧额赋。　　

○癸卯。上诣绮春园问皇太后安。　　

○热河都统裕恩、因病解任。以仓场侍郎保昌、为热河都统。湖南巡抚苏成额、为仓场侍郎。湖南布政使吴荣光、为巡抚。调浙江布政使恩特亨额、为湖南布政使。以四川按察使吉恒、为浙江布政使。调直隶按察使花杰、为四川按察使。福建按察使光聪谐、为直隶按察使。以服阕接察使郑祖琛、为福建按察使。　　

○甲辰。以大理寺卿德厚、为都察院左副都御史。　　

○乙巳。遣定亲王奕绍、诣密云县白龙潭神祠祈雨。　　

