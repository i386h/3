<!-- { "loadSidebar": true } -->
○又谕、陶澍奏、请变通巡江章程一摺。两淮商盐船只。每多夹私盗卖。捏报淹消等弊。前经降旨、每届半年。酌委参游守备。或文职二员。自仪徵大江溯流巡缉。至湖口县分路。一往江西。一往汉口。仍由原路查回仪徵。换委妥员。前往接巡。遇有夹私捏报之案。随时惩办。兹据该督查明、安庆府属之华阳镇。彭泽县属之沙湾马当二处。均系楚西船只失事被抢、积惯盗卖之地。该三处均著各调拨盐务红船两只。雇用小船两只。遴委都守千把一员。带兵十名。并遴委盐务候补运判经历知事大使一员。雇募巡役十名。各驾坐红船一只。小船一只。分段护送催趱。上下会巡交替。如遇盐船搁浅难行。即为随时起剥。傥有匪徒抢劫、暨船户盗卖情事。会同协力查拏。交地方官严办。并责成访查夹带卖私捏报淹消等弊。仍按半年一换。以均劳逸。其所需红船舵水工食、小船价银、及员弁兵役薪饭。著照巡江章程给发。每年于商捐缉私经费内动支。　　

○又谕、杨遇春奏、覆审匪徒滋事。分别定拟一摺。此案甘肃皋兰县匪徒郑曼年等、挟都司袁贵不令揽造麻绳、及出征未得保举私愤。并藉口裁汰老兵。及川民充补兵额为词。胆敢于省垣重地。纠众滋事。焚署伤官。实属罪大恶极。郑曼年著即凌迟处死。郑曼得业经枪毙。仍著锉尸枭示。佛大善即马壮怀、朱金枪狗儿、陈棋娃子即陈玉娃子、晏乃小黑子四犯。均属同恶相济。著照所拟斩立决。即行正法。杨遇春著交部议处。其失察之地方文武各官。著一并查取职名。交部议处。皋兰县知县黄璟、于匪徒滋事时。巡夜闻知。立即禀报。旋即会营带同差役。将案犯分投全获。办理尚属迅速。惟未能先事觉察。究有不合。仍著交部察议。　　

○以安徽芜湖县捐赈修堤。并建义仓乡塾。予在籍户部尚书黄钺等议叙加衔有差。　　

○乙酉。上诣绮春园问皇太后安。　　

○谕内阁、朱为弼奏、查禁粮船水手滋事。酌议章程一摺。粮船水手。沿途恃众滋事。必应迅速查拏。严行惩办。兹据该漕督奏称、押运北上。例随尾帮。其在前各帮。难于遥制。所有在前各帮水手滋事。著责成押运官弁、会同地方文武官严拏务获。不获分别严议。拏获之犯。即交地方官讯明。按律从严速办。本船照旧开行前进。无误限期。所犯之罪。除重应正法。轻应枷号外。其应发遣并军流以下罪名。讯明后著先于犯事地方枷号示众。俟漕竣后再行核办。地方官傥有疏纵情弊。即著该省督抚严行参办。毋稍宽贷。至投充水手。定例责成头舵、分别雇用确知姓名籍贯保结。又有前后船十家保结。有犯连坐。嗣后水手有犯。头舵能查明禀报者。著酌给奖赏。十家保禀报。免其连坐。仍给奖赏。其头舵十家保能将重犯缚送运官究办者。优加奖赏。若知情徇隐。亦著加倍治罪。帮弁于雇募水手到帮、及停泊时。按船查验腰牌。如敢仍前虚应故事。并不认真稽查。即著该漕督从严惩办。以儆奸徒而肃漕政。　　

○又谕、保昌奏、职官被参后潜行逃走。请饬严缉一摺。此案吉林佐领巴彦保、任性刁健。前经该将军奏参。兹据查明该佐领于被参后、潜行逃走赴京。实属胆大。目无法纪。著步军统领衙门顺天府五城迅速严缉。并著山海关副都统、一体缉拏务获。送部审讯。按律惩办。　　

○工部尚书兼管顺天府府尹事何淩汉等奏参、职官被控。请旨先行解任质审。得旨、此案顺天府照磨汤谦、被民人张起呈控诓骗多赃。并呈出私给印封书信各件。经何淩汉等传讯。该照磨坚不承认。难保非恃无质证。任意狡辩。必应彻底根究。汤谦著先行解任。交刑部审办。案内要证姜四。著严拏务获。送部归案质讯。寻奏、张起因案央姜四求情取保。汤谦家人李二、辄与姜四诓骗得赃。并私用印封书信。嘱托公事。依律拟杖徒。汤谦讯无听嘱情事。惟失察家人得赃。请交部议处。从之。　　

○广州将军哈丰阿等奏、遵旨查澳门炮台番梢。系西洋夷人设立。起自前明。并非＜?口英＞咭唎夷商建设等语。得旨、所奏甚属明晰。京师传言。原难凭信。第有人陈奏。岂能不降旨查询。且拣查旧存图籍。造办处现存乾隆初年洋画澳门图一幅。朕详加披阅。其门户墙垣。宛然在目。并有高台数处。俱设有炮具。其三巴门等名目。俱系清书标识。与卿等所奏大同小异。自可毋庸查办。仍循其旧。惟诸夷货船。暨澳门居住夷人。均当随时留心。照例妥办。天朝体制。断不可失。外夷衅端。断不可启。为此特谕卿等知之。　　

○勿忽。　　

○以塔尔巴哈台领队大臣奕山、为镶蓝旗汉军副都统。　　

○以云南按察使钱宝琛、为浙江布政使。安徽庐凤颍道周天爵、为江西按察使。调江西按察使程怀璟、为云南按察使。　　

○赏内阁侍读学士岳良、头等侍卫。为乌什办事大臣。　　

○以训练懈弛。降广东碣石镇总兵官谭安、为副将。　　

○蠲缓乌噜木齐宜禾县上年被旱村庄新旧额赋有差。贷灾民半年口粮。　　

○丙戌。谕内阁、杨遇春奏、精力渐衰。旧疾复发。沥情恳恩开缺。回籍调理一摺。杨遇春起自行间。历事三朝。自少壮从戎。每遇军书旁午。无不在事驰驱。忠勇严明。深娴韬略。功勋懋著。洊邀五等之封。朕御极后。特加简擢。畀以陕甘总督重任。复能尽心职守。于边省事务。控制得宜。训练军实。整肃官方。实力实心。不避嫌怨。老成威望。中外皆知。实朕股肱心膂之臣。兹因年近八旬。旧疾举发。沥情吁恳开缺调理。若重违所请。朕心实有不忍。杨遇春著准其开缺。俟瑚松额到任交代后。即缓程来京陛见。亲加慰劳。量为施恩。以荣其行。且俾伊得伸瞻恋之忱。届时再令回籍。息心颐养。优游林泉。以示优待勋臣、眷念无己至意。　　

○又谕、宝兴奏、已革顶带之宗室酗酒滋事。请旨惩办一摺。此案已革顶带宗室丰厚、于圈禁期满。移驻宗室营。自应安分守法。乃复酗酒搅闹衙署。实属怙恶不悛。丰厚著发吉林。交该将军严加管束。以为罔知法纪者戒。　　

○又谕、钟祥奏、试用佐杂。擅自离省。及告假久未回销。请分别革职注销分发一摺。所奏是。各省分发试用佐杂人员。理应常在省城学习当差。不得私行他往。其因事暂请给假。原有定限。亦不容延不回销。兹据该抚查明、山东试用县丞汪之楙、未入流陈廷镛、俱未经禀明。擅自他往。著即革职。试用县丞姚德恩、从九品谭有章、未入流漆圻盛、请假多年。俱未回省销假。均著注销分发。以肃政体而饬官方。　　

○朝鲜国王李玜、遣使表贺万寿、冬至、元旦、三大节。并贡方物。赏赉筵宴如例。　　

○琉球国王世子尚育、暹罗国王郑福、均遣使表贡方物。赏赉筵宴如例。　　

○以正白旗汉军都统奕绘、署镶红旗蒙古都统。正红旗满洲副都统博多欢、署镶黄旗满洲副都统。　　

○以内阁学士恩桂、为盛京工部侍郎。盛京户部侍郎德兴、兼管奉天府府尹事。　　

○以成都将军瑚松额、为陕甘总督。四川总督鄂山、兼署成都将军。　　

○调盛京将军宝兴、为成都将军。黑龙江将军奕经、为盛京将军。吉林将军保昌、为黑龙江将军。以伊犁参赞大臣苏清阿、为吉林将军。塔尔巴哈台领队大臣奕山、为伊犁参赞大臣。调库尔喀喇乌苏领队大臣华山泰、为塔尔巴哈台领队大臣。以正白旗汉军副都统哈当阿、为库尔喀喇乌苏领队大臣。　　

○命科布多参赞大臣长明来京。赏盛京工部侍郎富呢扬阿、副都统衔。为科布多参赞大臣。　　

○改派四川总督鄂山、查阅四川营伍。陕甘总督瑚松额、查阅甘肃营伍。　　

○以拏获粮船滋事首要各犯。予山东知府祝庆杀等加衔升补有差。　　

○丁亥。谕内阁、兴德等奏、回户积欠布棉。吁恳豁免一摺。叶尔羌每年折交布棉。陆续运送伊犁。兹据该参赞查明、该地方连年棉花收成歉薄。布价昂贵。若饬令将积欠全数交纳。回户力有未逮。加恩著照所请。所有叶尔羌回户欠交道光十二十三十四等年布共十四万七千四百二十六匹。棉花共三万斤。著概行豁免。以纾回力。此项布棉。系运送伊犁备用。现因连年歉收。特准豁免。以示体恤。嗣后不得援以为例。所有该回户应交布棉。著自道光十五年起。照旧按年交纳运送。务须年清年款。毋再拖欠。　　

○又谕、讷尔经额奏、请将经管钱粮不清、疏懈捕务之守备革职审办一摺。湖南兼护洞庭营游击之中军守备武步蟾、于额设公差等费不敷支放。派令弁兵公摊。办理已属错谬。至巡湖经费。既有应存银两。何以并不随时给发。其于兵饷等银。又访有借债凑放、及以钱作银之事。难保无侵那渔利情弊。自应彻底根究。武步蟾著即行革职。交该督提同兵目人等、严审确情。照例按拟著追。以儆官邪而肃法纪。寻奏、武步蟾任内。实无借债凑放兵饷、并侵那渔利情弊。惟洞庭湖额设巡湖经费。向由汉岸盐商捐缴。嗣商捐未经解到。该营公费差费。支放不敷。派令弁兵公摊。办理究属错谬。武步蟾应照例开复。仍降为千总。留于汉阳水师营差遣。下部议。从之。　　

○又谕、讷尔经额等奏、请动项分别培修紧要堤工一摺。湖北嘉鱼等县境内堤塍。屡被浸溢掣坍。民力拮据。未能摊修。据该督等勘估紧要各工。自应动给银两。分别加培修复。所有咸宁、蒲圻、嘉鱼、汉川、沔阳、五州县估需土方夫工银共四万五千余两。著准其在于该省司库存賸抚恤余银项下动支给发。照估兴修。勒限春汛以前。一律完竣。该督当亲往核实验收。如有草率偷减。即行参办。沔阳汉川二处民人。叠被水灾。逃亡甚众。该督设法招徕。并咨会邻省截留资送回籍。现在估修各工。即著以工代赈。俾新归贫民。得以佣趁糊口。至该省逃荒民人。尚有逗留在外者。该督务须认真妥办。现虽派员携资分投迎提。押令回籍。其如何安插之处。务令各该州县暨委员等、加结申报。以凭稽核。断不准奉文了事。仍致有名无实也。　　

