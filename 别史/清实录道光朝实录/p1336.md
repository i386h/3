<!-- { "loadSidebar": true } -->
○又谕、本日据刑部奏、讯出庆芬逃匿大概情形。请饬严密查访一摺。此案现经刑部讯据庆芬之弟庆阳供称、庆芬从前发遣新疆时。路过河南。与河内县卜昌村人侯大、甚为投洽。侯大系两字命名。下一字记系贡字。上一字记忆不清。贩卖药材生理。嗣庆芬因案销除旗档。发配直隶清丰县充徒。距河内县不远。常在侯大家居住。上年庆芬犯案逃走。本有欲往河内县之意。此次既已路经河南。难保不私行前往等语。庆芬形踪诡密。必有容留窝藏之人。且此案前经刑部查讯庆芬家人郭升、已据供有河南清化镇人李姓、与庆芬同行数日。即难保非侯大遣令相迎。更难保非即侯大亲身前往。诡匿姓名。亟应确访密拏。庶免闻风远扬。鄂顺安前奉谕旨。谅已访查李姓踪迹。著再遴派干员、速赴河内县卜昌村地方。按照刑部摺内所奏情节。设法躧缉。该犯果否潜匿侯大家内。或已乘间他徙。一有端倪。务即根究下落。拏获送部。断不可任其窜逸。刑部原摺著钞给阅看。将此谕令知之。　　

○以镶蓝旗护军统领珠勒亨、委散秩大臣肃顺、署管理銮仪卫事。　　

○荆州将军赓福、因病解任。以察哈尔都统裕诚、为荆州将军。未到任前。以荆州右翼副都统德淩阿署理。密云副都统双德、为察哈尔都统。　　

○以镶黄旗蒙古副都统德顺、为密云副都统。　　

○缓徵山西临汾、襄陵、洪洞、太平、翼城、凤台、垣曲、浮山、乡宁、高平、猗氏、解、安邑、夏、闻喜、十五州县歉收贫民旧欠仓谷。贷吉、汾阳、陵川、辽、榆社、平定、霍、七州县贫民仓谷。缓右玉、保德、隰、阳曲、临汾、太平、曲沃、虞乡、霍、灵石、宁远、十一厅州县买补动缺仓谷。　　

○旌表守正被戕山西归化城民杜来全子妻王氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百五十四

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十八年。戊申。夏。四月。甲辰朔。享太庙。上亲诣行礼。　　

○幸圆明园。　　

○诣绮春园问皇太后安。　　

○以兵部左侍郎德厚、兼镶黄旗蒙古副都统。　　

○乙巳。谕内阁、载铨等奏、宗室承袭世职。可否仍兼职任等语。向来宗室觉罗及满汉文武内外各官。承袭世职。有承袭后仍兼本任者。有承袭后不兼本任者。又或先经承袭而后有职任。或已有职任而后得承袭。办理殊未画一。著吏兵二部会。同宗人府详核例案。妥议章程。此外如有应行核议之处。著一并查议具奏。所有已袭奉恩将军宗室秀平应否仍留主事之任。著俟议定后照议办理。　　

○丙午。上还宫。　　

○以镶白旗满洲副都统奕格、署正白旗领侍卫内大臣。郑亲王端华、署镶白旗满洲都统。　　

○以常雩祀天于圜丘。自是日始。斋戒三日。　　

○丁未。旌表守正捐躯奉天开原县民乌双喜女五月。　　

○戊申。上诣南郊斋宫斋宿。　　

○以杭州乍浦驻防军政年逾六十官十三员、精力未衰。命留任。　　

○己酉。常雩。祀天于圜丘。上亲诣行礼。　　

○诣关帝庙拈香。　　

○幸圆明园。　　

○诣绮春园问皇太后安。　　

○谕内阁、陆建瀛奏、清查展限届满。请再展一年一摺。江苏省此次清查事宜。自道光元年起至二十四年止。年分既多。款项愈杂。现据该抚奏称展限又将届满。难以克期办竣。著准其再展一年。该抚务须督同该藩司等详细确查。核实妥办。务令款项全归有著。毋得稍有牵混。　　

○以正蓝旗汉军副都统德兴、署正红旗满洲副都统。　　

○庚戌。上奉皇太后幸皇四子奕詝皇六子奕?所。至奉三无私殿进膳。　　

○辛亥。旌表守正捐躯河南嵩县民桑泳仁女大姑。　　

○壬子。上御阅武楼。阅挑选侍卫马步射。至乙卯皆如之。　　

○以办理薓务出力。予吉林协领富呢雅杭阿等议叙。　　

○癸丑。以供办兵差车辆。予吐鲁番回子郡王阿克拉依都议叙。　　

○甲寅。旌表守正捐躯河南南召县民宋瑞露妻陈氏。夏邑县民张有才妻宋氏。　　

○乙卯。谕内阁、钟方等奏参军台递报迟误一摺。哈密苦水军台署外委刘天秩、接递叶尔羌等处批回奏摺。并不亲身赍递。仅差兵丁转送。以致因风迷失。虽经寻获转递。业已迟延七日。实属玩误。刘天秩著即斥革。并著在军台枷号以昭炯戒。副将吉昌、中军都司刘存禄、均有失察之咎。著一并交部照例议处。　　

○谕军机大臣等、耆英等奏、拏获传教结拜匪犯。查讯大概情形一摺。览奏均悉。据称前因湖南江西拏获教会各匪。移咨到粤。该督等密饬访拏。当经拏获董言台、及任振坤、谢文灼、三名。并起出经牌图章等件。旋据吴荣基等悔首到案。又续获来省探信之何亚柏、及匪夥陈希胜等多名。先后解省。讯据供认先在江西地方听从入金丹教。礼敬无生老母。并邀诱多人。结拜天地会。改名关爷会。起意抢劫。嗣逃至广东。复煽诱李紫荣等多人入教。并于民夷互殴之时。起意乘机煽惑。希图滋扰。此等奸徒。皆系从前白莲教余党。摉拏未尽。以致蔓延。既属暋不畏法。且难保日久无悖逆重情。恐此外尚有夥党。匿不供出。必应彻底根追。以期根株净尽。著徐广缙等遴委干员。研究匪踪。密饬躧缉。断不准一名漏网。其籍隶江西湖南各犯。已由耆英等咨会查拏。即著吴文镕、陆费瑔、查照原咨犯名。迅饬跟踪访拏。务令按名弋获。尽法惩办。毋任此拏彼窜。稍留余孽。是为至要。将此各谕令知之。　　

○丙辰。上诣绮春园问皇太后安。　　

○谕军机大臣等、有人奏、州县讳盗殃民。请饬查办一摺。据称直隶广平府属永年广平等县。自二十六年至本年二月。强劫发冢之案。多至数十起。均经事主呈报有案。乃该地方官畏葸讳饰。未肯缉办。于数十案中。仅止拏获武河清家发冢案犯八名。犹复意存开脱。其余畏事不报。报而不问者。不可枚举。并称永年县马快侯四、王登科、阎哥答等纵容群贼讹索善良等语。盗贼肆行。地方官玩视民瘼。又任听马快豢贼。固因规避处分。亦恐懦弱无能。为奸胥等所挟制。似此贻害闾阎。亟应严切查办。著讷尔经额接奉此旨。即遴委贤员。驰往该处。逐案查明。速饬文武员弁一体侦拏。分别惩办。至马快侯四、王登科、阎哥答三名。既已声名昭著。断非善良。亦应密票提省究办。毋任闻风远扬。并著严查该县等、果否有弥缝抑勒情弊。据实严参。毋稍回护。以靖地方。原摺著钞给阅看。将此谕令知之。寻奏、永年县廪生武河清。呈控墓墙被贼毁窃一案。已获首夥杜泳吉等五名。地方官例免处分。无所用其规避。又广平县武生董体仁、文童杨文元等、丘棺被凿。亦已先后获案。分别究办。马快侯四等、提解到省。讯无纵贼讹索情事。惟该役等平日果系奉公守法。何致声名昭著。已饬先行革役发回广平府管押。再行密访究办。下部知之。　　

○丁巳。上御阅武楼。阅挑选侍卫马步射。　　

○以云南龙陵协副将福炘、为四川建昌镇总兵官。　　

○戊午。谕内阁、杨殿邦奏、请将逞刁叠控之千总先行革职一摺。前押东昌帮空运卫千总李忠恒。因具控该帮领运千总荣星吉各情。业经前漕运总督将该千总撤任提讯。乃藉称措资回籍。现经屡次勒提。延不到案。辄敢节次具禀。哓哓狡渎。实属逞刀抗玩。李忠恒著即行革职。被控之东昌帮千总荣星吉。一并撤任。交杨殿邦提同人证严讯究办。毋任狡展。寻奏、李忠恒呈控各情。均属虚诬。依诬告律反坐。拟发极边足四千里充军。下部议。从之。　　

○己未。上御阅武楼。阅挑选侍卫马步射。翼日如之。　　

○庚申。孝端文皇后忌辰。遣官祭昭陵。　　

○修直隶万全县护城石坝。从总督讷尔经额请也。　　

○辛酉。谕军机大臣等、朕恭阅皇考仁宗睿皇帝实录。嘉庆四年。高宗纯皇帝奉安裕陵。特派文武大臣侍卫等、敬谨守护。嗣于嘉庆九年。复有旨将年老十余员、加恩令其来京。朕思此项人员。先经派往。旋又撤回。其中且多衰老之员。既于守护难期得力。即可无庸派往。此例著永远停止。交军机大臣敬谨存记。　　

○壬戌。上诣绮春园问皇太后安。　　

○予捕拏野番被戕甘肃把总魏进宦祭葬世职。兵丁杨伏等赏恤如例。　　

○癸亥。两江总督李星沅等奏、海运米船全数放洋。损失米石。现经买补足额。报闻。　　

○甲子。旌表守正被戕安徽怀远县民妇刘张氏童养媳殷氏。　　

○乙丑。上御勤政殿听政。　　

○谕军机大臣等、布彦泰奏、遵旨提讯革员开明阿等、大概供情。请行查明确。再行研讯一摺。开明阿、丰伸泰、于上年贼匪入卡。勾结肆扰。先时失防。临时退衄。以及被围株守待援各情。经布彦泰提讯。均各认罪。惟据该革员等供称被围后。先后接仗十六次。互有胜负。并有斩馘及夺获器械数目。及派兵犒赏案据等语。既有此供。自应行查明确。再行提集分别研讯。以服其心。至上年该处贼匪初起。屯聚河岸。意欲扑城。开明阿带兵出城迎敌。何以忽退。是否败阵。抑另有别情。至丰伸泰在城内坐视势不能支。何以不赶紧出城接应。即或因守城不敢轻敌。又何以不赶派裨将带兵出城应援。以致事机坐失。城垣被围。丰伸泰是何意见。著布彦泰将此情节一并详鞫。讯取确供具奏。勿令该革员等狡卸支饰。将此谕令知之。　　

○以国子监祭酒文瑞、为通政使司通政使。　　

