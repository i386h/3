<!-- { "loadSidebar": true } -->
○谕军机大臣等、本日据乐善等奏、察哈尔八旗蒙古官兵。近因生计日艰。亟应量为调剂。请将该处库贮初次奏借官兵银三万两生息项下、积存银一万一千五百余两内。拨出银一万两。交口北道发商。按月一分生息。每年所得息银一千二百两。遇闰加增一百两。作为差使盘费。及岁修房间之用等语。动款生息。调剂官兵。原为体恤蒙古八旗起见。惟口北道所属。是否有殷实可靠之商。发交生息。能否按期交纳。著穆彰阿饬知该道体察情形。妥议具奏。奏到时再降谕旨。将此谕令知之。　　

○甲寅。谕内阁、前据御史陶士霖奏、棚民开山种植。病农藏奸。请饬查禁一摺。当降旨著陶澍等严饬所属各州县。严密管束查禁。毋令日久滋弊。兹据该督等查明棚民开山。其应行宽限回籍。稽察匪类。并严禁开垦。均已立有章程。自上年收成丰稔以来。流民渐次回籍。其搭棚居住各户。均照屡次章程办理。不致滋生事端。惟棚民来自远方。资本无多。若无本境之人招引租留。岂能自行开垦。嗣后无论公山私产。概不准其违例召租开垦。如有违犯。即查照旧定章程问拟重办。其向无棚民地方。著责成该地方官严行禁止。年终出具并无棚民印结。通送查考。以昭核实。仍著该督等严饬所属。认真稽察。随时妥办。如日久弊生。以致有名无实。惟该督等是问。　　

○谕军机大臣等、御史双寿奏、请禁冒充官纪。私税害民一摺。向来额设牙行。官为给帖。其有新开集场必应设立牙行者。确查结报转详核给。例禁甚严。奉天省幅员式廓。沿海市场不少。其原无额设斗秤之处。自应酌设牙行。以杜弊端。若如该御史所奏、竟有土棍勾串胥役。冒充官纪。私徵课税。屡经滋事。即如广宁之新民屯。向无额设斗秤。现在商贾辐辏。绵延十余里。似此殷盛市场。任听土棍垄断居奇。箕敛股分。其扰累闾阎实甚。且奸商蠹役。随在皆有。如新民屯者尚恐不止一处。著奕颢等查明各属场集处所。酌量增设牙行。募民选充。照例给帖输课。以归画一。傥仍有土棍冒充官纪。及互殴构讼之案。著随时严办。以惠商贾而儆刁风。将此各谕令知之。　　

○旌表守正捐躯山东日照县民李庄妻韩氏。　　

○贷安徽灵壁县浚减黄河道银。　　

○乙卯。谕内阁、奕颢等奏、会勘福陵东西配殿等工。应行兴修各情形一摺。福陵东西配殿。寿康太妃园寝各工。据该署将军等亲诣查勘。均系情形较重。不能再缓。自应赶紧兴修。以昭慎重。惟本年方向。东西不宜。所有福陵东西配殿。东西配房。及寿康太妃园寝内东西配房。著暂行设法保护。俟明春方向合宜。再行修理。其寿康太妃园寝大殿宫门等工。著照估先行办理。并著钦天监选择吉期。迅速知照敬谨兴修。　　

○山东巡抚经额布等覆奏、遵旨会同查办山东运库商欠各款。现完银四万两。尚有未完银十三万三千九百四两零。此项欠款。系自嘉庆十九年前任运司刘清任内起。至今历官十任。先后动垫库存杂项银五万五千三百九十三两零。自道光八年新定年清年款章程。不准丝毫蒂欠。该运司程德润等、以商力疲敝。措缴逾限。若遽行参办。一商革退。则一岸虚悬。于引课大有妨碍。是以未经参办。该运司等业将纲保名下引窝追缴。存库作抵。款项有著。与虚出通关及私自那移者有间。惟奏销时并未附案声明。咎有应得。请交部严加议处。臣等失于察核。请一并交部议处。寻议上。得旨、程德润、陈嘉树、加恩改为革职留任。八年无过。方准开复。钟灵、著降二级留任。经额布、著降一级留任。不准抵销。　　

○添设山东鱼台汛千总一员。兵八十名。南阳镇经制外委一员。兵二十名。作为鱼台汛协防。移原设鱼台汛经制外委一员。兵二十名。并添兵十名。驻古村集。作为滕县汛协防。统归沙沟营都司管辖。从巡抚经额布请也。　　

○丙辰。谕内阁、铁麟等奏、请饬催南粮以速运务一摺。江浙等省漕船。为天庾正供。最关紧要。如开兑渡黄。恪遵定限。及入山东境内。加紧趱行。不致节节耽延。方无贻误。兹据该侍郎等查明山东河南漕粮。业已起卸完竣。南粮抵坝需时。本年粮数较多。挽运若复稽迟。回空必逾定限。著两江总督、江南河道总督、迅速设法。启堰渡黄。并著山东巡抚、河东河道总督、即将闸河水势蓄足。俾资浮送。仍严饬沿河地方官多雇剥船。以备军船随时起卸。毋许一帮脱空。以速漕行而符定制。　　

○又谕、嗣后颁赏达赖喇嘛班禅额尔德尼金册。著仍照旧制办理。其道光十四年新纂则例内。定于旧册后添錾第几辈字样一条。著即销除。所有改纂新例未经查明旧制之理藩院堂司各员。均著交部查取职名。照例议处。　　

○丁巳。上诣绮春园问皇太后安。　　

○以本年乡试。考试应开列试差人员于圆明园正大光明殿。　　

○戊午。上御勤政殿听政。　　

○谕内阁、朕思为政之道。首戒欺蒙。盖欺则情理不能实。蒙则弊端所由作。故六部九卿各衙门之公务。无论钜细。必当遵依例案而行。遵依例案。即所以防书吏舞文弄法之奸。庶可免其欺蒙也。即如日前兵部议奏三等侍卫男爵克兴额一摺。既知按例应行革职。即当按例具奏。不应援引湖广随营效力云骑尉李绍西仍留世职之事。比拟甚属不伦。旗仆侍卫。与绿营员弁已难并论。而情理又迥不相同。一则弓马平常。一则规避不到。其轻重分明。何愦愦若是耶。此无他。非任听庸劣司员妄行援引。即堂司俱受书吏欺蒙矣。此事尚无甚紧要。若动辄皆然。堂官数人。祇知依样画诺。漫不经心。其患岂可胜言。总因不能实心之故也。又如广东卢应翔一案。以寻常之案。屡控不休。钦差三命。成何事体。始而赛尚阿、祁＜?土贡＞、讯结。虽无大错。而所办甚不切实。继以恩铭、赵盛奎、邓廷桢、率意判断。致长刁风。在赛尚阿等谅不敢有别情。而承审之员。未必皆能清白乃心。是赛尚阿等亦难免有被欺蒙之处。奉使者不肯实心。苟且从事。莫怪乎人之欺蒙也。试思万几综理。朕曷能纤悉无遗。虽居九五之尊。心神精力。与人同耳。念及此惟增愧增惧。孜孜自勉。厚望我诸卿奋发振作。各尽乃心。各扬其职。诚实趋公。佐臻上理。勿贻后人有欺蒙之诮。朕之至愿。诸卿其善体苦衷。特谕。　　

○以詹事府詹事柏葰、为内阁学士。兼礼部侍郎衔。　　

○准安徽泗州学正万保廷、重赴鹿鸣宴。赏六品顶带。　　

○己未。谕内阁、宗人府奏、发遣宗室。请给与车辆等语。宗室发遣。给与车辆。例无明文。若照寻常遣犯。必有老幼男妇病废者方给车辆。易启捏报伪饰之弊。著照所议、嗣后发遣宗室。均著兵部给大车一辆。勒令即日起解。迅速到配。断不许托故逗留。稍形迟滞。并著该部载入则例遵行。　　

○又谕、已故宗室图克坦、于获罪发遣时。途中任意逗留。与聘妻佟佳氏私婚。佟佳氏著不准载入黄档。所生之子亦不准载入玉牒。该氏在途私婚。本不应给与孀妇钱粮。姑念究系图克坦聘定之妻。著赏给钱粮一分。以资养赡。所有率行援准之宗人府堂司各官。应得处分。俱著加恩宽免。　　

○庚申。谕内阁、宗人府本年届应修玉牒之期。嗣后恭修玉牒。惟皇后无论有无所出。俱著载入玉牒。以下有所出者著载入。无所出者概毋庸载入。著为例。　　

○谕军机大臣等、本日据陶澍奏、淮鹾实在情形一摺。两淮盐务。最为繁重。一切催徵催运各事宜。该督责无旁贷。已故运司刘万程、竭虑急公。本属职分所当为。现因病发轻生。该督正当督饬新任运司陆荫奎、认真经理。期于课额无亏。方为不□委任。何得因刘万程一人。辄谓诸事制肘。遽请钦派大臣。前往查议筹办。此奏殊出意外。太不成事。总之引课奏销。原系该督专责。如果办理得宜。自可日有起色。即谓两淮责在督运。其督销之任。分寄诸湖广江西安徽各督抚。独不思江西安徽。均系该督统辖省分。其应如何实力堵缉。赶紧疏销。无难与两省巡抚妥为筹办。至湖广分销各口岸。与淮南本属一气相通。前已有旨令林则徐、尽心筹画。不分畛域。如有应行会议之处。尽可随时咨商。从长计议。该督受恩深重。惟当实心筹办。不得以力单任重为词。藉图卸责。傥畏难观望。以致鹾务不见起色。朕惟该督是问。将此谕令知之。　　

○又谕、寄谕闽浙总督钟祥。据达洪阿等奏、续获嘉义下加冬戕弁滋事、并南路响应各匪犯。分别审办一摺。此案嘉义逆犯沈知等、及南路台凤交界竖旗响应各匪徒。聚众滋事。经该镇等带兵剿捕。先后拏获首要各犯。共计三百四十余名。分别审办。现在地方安静。撤兵回营。该镇等办理此案。不烦内地兵力。能将首要各犯全数弋获。尚为妥速。所有该镇道府、及在事实在出力人员。著该督详细查明。据实保奏。候朕施恩。毋许冒滥。将此谕令知之。　　

○辛酉。谕军机大臣等、有人奏浙江温州府前经仿照淮北票盐之法。一律改票。奏准试行。该府试办年余。行过票盐七万四千九百余引。较原额八百引。几增百倍。惟票盐一行。有盐皆官。该商等无所牟利。竞造浮言。以侵灌金衢引地为词。屡控运司。意图阻挠。于国计民生。均有不便等语。浙江试行票盐。是否著有成效。金衢纲地。温私有无侵灌。该商等是否借词阻挠。均应详细查明。著钟祥酌量情形。或遴派明干道府大员。前往确查。抑或俟一半年间。该督有赴浙之便。亲往查办。妥议具奏。原摺著钞给阅看。将此谕令知之。　　

○旌表守正捐躯安徽宿州民杨大朋女杨氏。　　

○贷保定驻防兵丁修理房屋饷银。　　

○癸亥。上诣绮春园问皇太后安。　　

○调刑部右侍郎隆文、为吏部右侍郎。盛京刑部侍郎惠吉、为刑部右侍郎。以都察院左副都御史麟魁、为盛京刑部侍郎。　　

○甲子。孝端文皇后忌辰。遣官祭昭陵。　　

○上诣黑龙潭神祠拈香。　　

