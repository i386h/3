<!-- { "loadSidebar": true } -->
○癸丑。谕内阁。永芹等奏、布噜特爱济伯克病故、所遗五品翎顶、可否赏给伊子毕叶克戴用一摺。布噜特爱济伯克之翎顶。原系伊父哈尔噶沙齐、前在乌什军前奋勉所得。后经赏给爱济伯克戴用。今爱济伯克已故。著加恩将此五品顶带花翎、即赏给伊子毕叶克戴用。　　

○又谕、永芹等转奏、喀什噶尔阿奇木伯克郡王迈玛萨依特、呈恳进献海青雕马一摺。迈玛萨依特、因遵奉谕旨。遇伊年班时再来瞻觐。呈恳将伊所进海青雕马。交今岁年班来京之伊侄佐尔霍迪音进献。尚属伊之诚悃。即照所请、交商伯克估尔霍迪音呈进。　　

○甲寅。上幸万寿山。　　

○旌表守正捐躯四川新繁县民龙帼彦妻冯氏。　　

○乙卯。上诣绮春园问皇太后安。　　

○遣官祭火神庙。　　

○谕内阁、前据嵩孚奏、采办木植内、柏楠二木、湖南省出产本少。当经降旨令乌尔恭阿等、查明碑楼工程所需木料确数。妥议具奏。兹据奏称、湖南四川二省、已获木植各数。尚敷应用。俱未运到。著湖南省将现获之各项木植。迅速起运。其未获之柏楠二木。即令停其采办。至四川省所采木植。既已全获。何以尚未报明起运。著即派委妥员、赶紧运赴工次。以备应用。毋稍迟逾。　　

○又谕、程含章等奏、治水大纲、请发银办理一摺。直隶全省水利。经程含章会同蒋攸铦、督率各道、将紧要处所逐一查勘。奏请先理大纲。兴办大工九处。如疏通天津海口、疏浚东西淀大清河、及相度永定河下口。疏子牙河积水。复南运河旧制。估办北运河。修筑千里长堤。均著照所议分别估办。其请先筹拨银一百二十万两、以作工需。并请于八九月间解到四五十万两、先行择办。著户部查明广东江西浙江等省封贮、及新收捐监银、共有若干万两。可先拨若干万两。分晰迅速具奏。再降谕旨。至秋汛后或尚有变更。俟办理时随估随奏。妥议章程。责成分办。此外如三支、黑龙港、宣惠、滹沱、各旧河。沙、洋、洺、滋、洨、唐、龙凤、龙泉、潴龙、牤牛等河。及应修文安、大城、安州、新安等处堤工。著分年次第办理。各州县支港沟渠、著饬各地方官、俟秋收后、劝谕农民按亩出工挑穵、以资消洩。至该侍郎等奏称、挑河筑堤。如有占用旗民地亩。分别拨补给价。其将河身官地、朦混升科者。豁除钱粮免究。俱著照所请行。　　

○又谕、那彦成奏、查明已革总兵亏马自缢等情一摺。前因已革总兵张拱辰、亏马拟遣。尚未赴配。遽尔轻生。恐有淩虐及屈抑情事。降旨交那彦成严密访查。兹据奏称、查明张拱辰实系自怀愧悔。并虑赔缴无资。遂尔轻生。尚无别故。惟查张拱辰到任时、已据厂员报明短马四千三百余匹。英惠并未详核卷案。切实根讯。将旧短新亏分晰声叙。实属草率。至本厂所短马匹。已令张拱辰照数罚赔。由杖罪加以遣戍。其调拨济木萨厂马抵补亏短。该都统未予分别、仍作亏数、一并罚赔。办理殊未平允。且各省短少马匹。例应著落游击、都司、守备、总兵、各半分赔。今派总兵分赔六成。上年正届均齐之年。既讯无盗卖侵肥情弊。又不归入均齐案内、三厂通融摊补。亦觉过当。英惠、及承审委员镇迪道昌炽、主事凤鸣、著一并交部分别议处。其承审之印房行走原任布政使朱锡爵、系效力废员。并无职任。著改发伊犁效力。至张拱辰等应赔马价。仍著该督再行按数核明。另行咨部分别著追。　　

○旌表守正捐躯安徽宿州民杨兆妻高氏。　　

○丙辰。定太庙夕月坛历代帝王庙谢福胙礼。谕内阁、嗣后太庙谢福胙。著照社稷坛之礼。王公百官、均随行三跪九拜礼。赞引官奏行三拜礼时、即著传赞王公百官随同行礼。其中祀内夕月坛历代帝王庙受福胙时、行二跪六拜礼。并著传赞王公百官随行二跪六拜礼。以归画一。　　

○又谕、向例察哈尔八旗总管缺出。京城官员、祇准将蒙古头等侍卫、及参领等官、拣选带领引见。二等侍卫、例不入选。据兵部奏称、道光元年值年旗拣选京城二等侍卫。咨部查核。兵部并未详查咨驳。遽以合例率覆。实属错误。所有前次承办司员、著交部议处。至察哈尔现出有正黄旗总管一缺。著该部即行知值年旗遵照定例办理。　　

○丁巳。旌表守正捐躯安徽阜阳县民邢驴妻杨氏。　　

○戊午。谕内阁、户部奏、应解银米已违奏限、请饬取职名严议、并速催报解一摺。各省正杂税课等项银两米石。前经户部于道光二年四月间、查明拖欠未解数目具奏。当经降旨严行催解。统以接到部文之日为始。予限一年。追完解部。傥再逾限不解、即查取该管追解不力职名。严参惩办。迄今两年之久。均逾定限。经该部查明除已完外。尚未完银四百七十四万八千二百一十余两。钱七千七百八十七千。米谷六万五千二百六十余石。各省内惟四川银数无多。业已依限完解。其余或间有豁免、而未豁之项、仍未全完。或完未过半、或完不及十之二三。且仅据陕甘总督、将该省未完银两、咨部请展限一年。此外各省、仍未将逾限不行完解之故查报。其追解不力职名、亦均未据参办。实属玩延。著户部即按照单开款目。行文各该督抚、及各该管衙门、先将追解不力各员职名、查取送部严议。其未完银米、并著于文到日、迅速催令全完。如有他故未能解清、亦即将实在情形、专摺具奏。傥此次严催之后。仍有抗不报解、并置若罔闻者。著该部即将该管督抚等、奏参惩处。以儆玩违。　　

○己未。上诣大高殿行礼。时应宫拈香。　　

○还宫。　　

○以孟秋时享太庙。自是日始。斋戒三日。　　

○庚申。谕内阁、前据御史周贻徽奏、经纪领买豆石、津贴不均、在坐粮厅等衙门互讼数月、案悬未结、当经降旨将该经纪等交刑部提审。兹据博启图等奏称、此案纪纪高元春等、与头役黄本廉等、互相控告。业经坐粮厅审结。复经该侍郎等、提集众经纪讯问。佥称豆价盈余银两。除实在公亏公抵外。余俱均匀分派。毫无偏枯。其以公抵公之经纪头役。既无私吞入已情事。即无罪名可科。而散经纪等、冀图私分钱文、怀疑妄禀。迨公同清算帐目。即俯首无词。联名具结。亦未便科以诬告之条。该厅审断此案、并非有意消弭。所有该经纪等、著毋庸解交刑部。以省拖累。　　

○安徽巡抚陶澍奏、遵旨饬查棚民保甲。得旨、认真稽查办理。不可有名无实。　　

○调福建按察使邱树棠为江西按察使。江西按察使魏元烺、为福建按察使。　　

○以热河总管达三、为上驷院卿。　　

○除山西清河厅水冲田四百十三顷八十八亩有奇额赋。　　

○辛酉。以泰宁镇总兵官果齐斯欢、为广州将军。赏三等侍卫叶尔羌帮办大臣庆惠、三品顶带、署泰宁镇总兵官。兼总管内务府大臣。命西安将军赛冲阿、来京。以福建漳州镇总兵官桓格、为西安将军。命江宁将军普恭、来京。以湖南镇筸镇总兵官官清、为江宁将军。江宁城守营副将陈阶平、为镇筸镇总兵官。乍浦副都统黄文煜、为漳州镇总兵官。调山海关副都统哈兴阿、为乍浦副都统。密云副都统松福、为山海关副都统。正白旗蒙古副都统兴住、为密云副都统。　　

○以内阁学士正黄旗护军统领奕经、兼正白旗蒙古副都统。　　

○赏伊犁协领多隆武、副都统衔、为叶尔羌帮办大臣。　　


大清宣宗效天符运立中体正至文圣武智勇仁慈俭勤孝敏成皇帝实录卷之七十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光四年。甲申。秋。七月。壬戌朔。享太庙。上亲诣行礼。　　

○幸圆明园。　　

○诣绮春园问皇太后安。　　

○谕内阁、赵慎畛奏、请勒限造补闽洋战船一摺。闽省水师船只。经官兵统带出洋。遇有遭风攻盗坏失情事。查非管驾及派拨不慎。例准动项造补。依限完工。以资驾驶。兹据该督查明、该省自嘉庆十年至今、未经造补者、尚有三十四只之多。总由官兵在船攻盗被害、或遭风落水、沈失军械各项、均须造册取结、汇勘绘图具题兴办。以致辗转迟滞。贻误船工。亟宜明定章程。俾无玩视。著照所请、所有应行造补各船。准以奉文日起、再予限六个月。将被害落水官兵花名履历。船内军械件数斤重。并赔造将备衔名。逐细查造册结、申送该司详办。如有迟逾。即指名参奏。交部严议。嗣后傥有遭风被劫船只。统以呈报到案之日起、勒限一年、详办完结。毋任再有延压。此事因循已久。能如此整顿办理、甚属认真。至另片奏、厂员兴工限期。现在应行造补之三十四船。内除福州泉州漳州三厂、仅止承办六只、著仍照原奏、定限四个月完竣外。其台湾道厂、应造船只较多。著准以该道奉文之日起。查照此次奏明定限。先办两船。俟将届完竣时。再办两船。以后俱按两船一次接续详办。似此量为变通。庶免支绌。此外另有造补船只。不得援以为例。该部知道。　　

○闽浙总督赵慎畛奏、商运台米。请专赴天津、无庸兼贩浙江。停止上年暂弛海禁之案。严查各海口。毋许小船私载偷越。并飞饬厦门商船。乘此南风司令之时。赶紧装运。报闻。　　

○除直隶平泉州水冲地三十三顷二十六亩有奇额赋。　　

