<!-- { "loadSidebar": true } -->
○又谕、琦善等奏、筹备来岁漕运事宜一摺。来岁漕粮盘坝。应用剥船。著严饬各属、务于岁前一律雇备齐全。不使稍有短少。其各帮剔存九运船只、著饬令江安苏松两粮道、覆加挑选。如尚有坚固可用之船。即行给银修艌。以备正运各船之不足。并令该粮道等约计帮船回空迟早。酌定起米期限。俾漕粮源源到坝。接续赶盘。固不可过迟、致令夫力车驴脱空守候。亦不可过早、致运河有拥挤之虞。总当计算漕行日期。照常年粮艘抵通之时。并酌计海船到津、剥运至通、约在何时。毋使粮船与剥船一时拥挤北河。转致迟滞。至邳宿运中河古浅新淤。岁有冬挑之例。来年上源既短。自应加倍挑深。以备潴蓄。其骆马湖受淤日久。存水无多。当广为疏浚以裕其源。杨庄坝已堵闭断流。检春盘粮。或须拆展通船。著酌看黄水大小。临时妥办。总期于运河中河不致淤浅。方为妥善。将此谕知琦善、严烺、并谕陈中孚知之。　　

○戊申。上诣寿康宫前殿行礼。后殿问皇太后安。　　

○谕内阁、御史刘尹衡奏、请严禁文武乡会试积弊一摺。国家设科取士。必先严除弊窦。方能拔取真才。如该御史所奏、文闱士子、越号换卷。武闱士子、向王大臣跪求加一枝箭。添一力弓。不可不严行饬禁。嗣后文闱乡会试。令巡号御史、会同满汉监临、及至公堂监试御史、按号分查。并责成监临等常川认真巡查。以防弊混。其武闱乡会试。外场仍按定例。弓箭刀石务期合式。不得含混取中。并著兵部先期出示。剀切申禁。如当场仍有士子跪求。王大臣即将其人扣除。不准入考。傥王大臣徇情不扣。监试御史扶同不参。别经发觉。一并议处。　　

○又谕、御史刘光三奏、请严定咨查直省事件。踰限不覆章程一摺。向来六部等衙门、咨查各省事件。无论案关题奏。俱应依限咨覆。所以熙庶绩而警泄玩也。如该御史所奏、近日外省接到部咨。大半视为具文。任意迟逾。案悬不结。以致书吏夤绿为奸。员弁规避取巧。弊端百出。著六部等衙门、将历年咨查直省各案。派员逐一检出。分别奏催咨催。如该省仍延搁不办。即著查取迟延职名。参奏办理。以惩疲玩。　　

○又谕、御史刘光三奏、风闻报捐贡监及文武职衔。恐有假冒情弊。其外省捐监、得实收后、五六年尚未换给执照。不无弊混。著交户部查核具奏。寻奏上。得旨、现据查明该部所定稽查章程。及行文期限。较该御史所奏、尤为周密简便。惟颁给直省部监各照。奉到后、诚恐奸胥猾吏勒索积压。著各该督抚、转饬藩司府州县、于部照到日。即发交本人收执。毋许延压。其地方奸徒、勾通熟悉捐例书役。雕刻假照。描摹印信。尤属大干法纪。并著各该管衙门、如查有伪造实据。即行严拏究办。有犯必惩。无稍疏纵。　　

○又谕、那彦成奏、来年剥船抵通。必须随到随卸。方能辘轳转运。请饬仓场衙门。豫为筹议等语。本年截卸北仓滞漕七十余万石。明年海运漕粮一百六十余万石。清口盘坝漕粮二百数十万石。加以豫东漕粮。共计五百余万石。均须接续拨运通仓。剥船到通。不能刻日转回。续拨商船。即不免于羁候。昨据户部奏请添制口袋五万条。木斛一百只。由仓场照例备办。自已足敷轮转。著该侍郎将应如何兑收、不致剥船停待。筹议章程。妥速办理。毋任经纪人等藉端勒掯。致滋贻误。　　

○又谕、那彦成奏、筹议海运漕粮。由天津剥运通坝各事宜。开单呈览。来年苏省漕粮。雇用商船。由海运至天津。事属创始。所有起卸剥运各事宜。自应豫筹周妥。俾商船及早回空。不致羁留拥挤。官民剥船足资转运。并免苦累。其腾空北仓及暂时露囤章程。均宜经理尽善。一切承办员役。必须各专责成。以期迅速而杜流弊。著户部将该督所奏各条。逐加查核速议具奏。　　

○修筑直隶天津县属千里长堤哈吗洼等处坝埽各工。从总督那彦成请也。　　

○己酉。谕内阁、礼部议奏、浙江监生徐晋、钞录旧文。中式后自行检举。请照该抚原奏。将该生注销举人。仍留监生等语。科场为抡才大典。钞录旧文幸中者、本生斥革。例有专条。今徐晋虽讯无枪倩别项情弊。安知非虑人告发。始行自首。以为避重就轻地步。且恐将来侥幸之徒。得以援案检举。尤不可不防其渐。徐晋、著革去举人。将监生照例一并斥革。嗣后如有录旧中式之事。该部仍照定例办理。以符旧制而杜幸进。　　

○又谕、据刑部奏、审讯盗砍树株贼犯张宜等、供称盗砍处所。系在围墙以内白桩地面。并未见有红桩。检查该承办事务大臣等原奏、亦称查验其地在围墙内。并未将何处围墙分晰声叙。罪关生死出入。自应查明核办。著该承办事务大臣、并马兰镇总兵、确切勘明。据实详细覆奏。以凭定拟。　　

○又谕、王鼎等奏、审讯徐倪氏等、于犯案后、向经手官吏行贿舞弊。分别定拟一摺。此案已革德清县知县黄兆蕙。于蔡鸿报案时。近在同城。借病推诿。玩视人命。以致尸骨叠遭蒸检。几成冤狱。又于和息时得受贿银一百圆。实属贪劣不职。著从重发往黑龙江充当苦差。已革归安县知县马伯乐、虽讯无婪赃情事。惟首先承审。既未究出实情。又失察伊兄马汝霖、及家人刑仵等、诈索多赃。复检验不实。致酿巨案。且于该抚审讯时。谓为非刑煅炼。向副考官投递书信。希图挟制。殊属刁健。著从重发往新疆效力赎罪。已革湖州府知府方士淦、始则任德清县藉病推诿。继复听武康县以尸腐为词。不如法相验。种种督率无方。形同木偶。迨委令督同开检。又未能检出伤痕。实属昏愦。著发往军台效力赎罪。已革巡检马汝霖、于家人李明求托时。得受洋银三百圆。始而不肯成招。继复自行残伤。抗违不到。情殊刁诈。所拟发附近充军。尚觉过轻。著改为边远充军。已革钱塘县典史刘椿、于犯妇徐倪氏在监自尽。虽讯无得贿故纵情弊。惟不加意防范。致淫凶首恶。幸逃显戮。非寻常疏忽可比。所拟杖六十。徒一年。尚觉过轻。著改为杖八十。徒二年。黄兆蕙家人崔涌、为伊本官过付和息赃银。又自得洋银二十圆。仅拟杖责。亦觉轻纵。著改为杖八十。徒二年。署杭州府知府张允垂、失防拟徒人犯在狱自尽。著交部照例议处。所有此案不能审出实情、并失察之历任巡抚臬司、著查取职名交部议处。黄鸣杰、著即回籍。听候部议。其程含章前奏审拟谋杀徐蔡氏各犯、及仵作讼师贿嘱各情。分别定拟。现经王鼎详加查核。情罪相符。所有谋杀加功原议斩决之秋香一犯。著即行处斩。徐敦诚讯无同谋加功情事。著照拟杖一百。流三千里。已革府经历费文焘、以在籍职官、于谋命重案。代为主讼过付。作词捏控。情殊可恶。费文焘、著发云贵两广极边烟瘴充军。余俱照该抚前奏所拟完结。至候补知县党金衡、委提要证桂香、办理妥速。复随同昼夜熬审。不辞劳瘁。著照该抚所请、准其尽先补用。以示鼓励。　　

○又谕、富俊等奏、移驻京旗房间不敷居住。余户请归入下年前往。并请由京拣放佐领骁骑校等官一摺。京旗户口、前往双城堡屯田。前据户部查明、道光六年愿往者、共一百八十九户。按照人数多寡。先行知照该将军豫为料理。兹据富俊等查明、现在双城堡只盖成房一百四十八所。其不敷房间四十一所。并应给耕牛车辆木器。均难赶办。自系实在情形。著户部即照富俊等单开户止二口现有钱粮养身之四十一户。归入道光七年移驻办理。以免周章。其协领巴善、佐领讷恩登阿、委官图克唐阿、佐领吉勒章阿、常春、应交未运到木。俱著限于明年交齐。仍交部分别议处。再据奏、双城堡六翼、额设佐领骁骑校各一员。管理屯务。近年移驻日繁。势难兼顾。请照该将军原议、由京派佐领一员。骁骑校一员。又领催二名。即在于现往京旗内、择其能识清汉字者挑补。押带京旗前往。其支给俸饷并借支俸饷银两。扣季归款。著户部核议具奏。　　

○又谕、富俊等奏、派员修盖京旗房间。请严定劝惩章程等语。明年修盖双城堡移驻京旗房间一百五十所。据该将军等奏、应派协领二员监修。于佐领防御内派委八员承修。自应严定章程。分别劝惩。以期修理妥速如式。著照所请、所有派出承修各员、如照定式做法。于八月内修竣者。准给纪录二次。如泥工完竣。木工于九月内完者。准其功过相抵。如修不如式。或院墙未筑。及未镇墙顶者。罚俸一年。如至九月底仍未修竣者。降一级留任。仍罚俸一年。傥有偷工减料之员。著即严参治罪。至两翼协领督修。如能于八月内修竣三旗五十六所者。准给纪录二次。如至九月尚有未能齐全者。罚俸一年。该将军等即责令各该员依限兴修。务期工坚料实。毋许颟顸草率。致滋弊端。该部知道。　　

○又谕、永芹等奏、查明回子伯克随营阵亡。请给恤赏一摺。喀什噶尔六品伯克推列克、七品明伯克素皮尼牙斯、随同巴彦巴图出卡捕贼。临阵捐躯。现据查明属实。深堪嘉悯。著准其照乾隆年间回子伯克胡图鲁克莫特等恤赏之案办理。永芹等即查明推列克等子及兄弟内、择其能胜伯克之任者。拣选充补。以示褒恤。随营阵亡之回子布噜特、俱准其照马步兵伤亡之例。减半给予恤赏。又据另片奏、奇里克部落六品顶蓝翎布噜特比爱散克勒第、前经贼目汰劣克等、屡次勾结。不甘从逆。现又照料阵亡尸骨前来。诚心出力。甚属可嘉。爱散克勒第、著赏给五品顶副。并赏戴花翎。金顶布噜特们得胡尔、闲散布噜特爱散胡勒、俱著赏给六品顶带。并赏戴蓝翎。闲散布噜特巴里柯、莫洛胡则依、俱著赏给金顶。其闲散比托依莫特之子扎那满、较众尤为出力。著赏给六品顶带。并赏戴蓝翎。以示奖励。　　

○谕军机大臣等、永芹等奏、酌调叶尔羌乌噜木齐等处官兵。以备明春进剿。并自陈病势情形一摺。前有伊犁派往官兵一千名。此时足敷分派。现已有旨、令庆祥迅速前往督办。永芹等当饬守卡官弁、昼夜防范。勿稍疏懈。舒尔哈善、接奉调任谕旨。自已速赴新任。永芹此时病势若何。惟当安心调治。其应否酌调官兵。俟庆祥到彼。即会同妥筹办理。以靖边圉。将此由五百里谕知永芹、并谕舒尔哈善、穆克登布知之。　　

