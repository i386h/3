<!-- { "loadSidebar": true } -->
○癸巳。上御洞明堂。勾到新疆、云南、贵州、广东、广西、情实罪犯。停决新疆斩犯二人。绞犯一人。云南斩犯四人。绞犯二人。贵州斩犯八人。绞犯四人。广东斩犯十一人。绞犯六人。广西斩犯八人。绞犯一人。余七十六人予勾。　　

○遣官祭都城隍之神。　　

○谕内阁、据户部奏、两淮清查运库银款不符。清饬查以重帑项。此项悬垫银两。前经户部查明。系九百四十余万两。核算甲申五纲带徵之数。尚不敷银三百万两。现据该盐政咨覆户部。并不检查原案。办理殊属含混。著即将悬垫款内不敷银三百万两。速饬运使核定。自某纲起、分纲匀带归款。每纲应徵银数若干。赶紧造报。毋任影射支饰。又淮北商人积欠底马水脚银一百八十万两。该盐政并不查明划扣抵欠原案。辄以北商欠交。南商欠解。两款合而为一。亦属错误。并著将漏报南商应完扣留未解银一百八十万两。遵照原限。仍自甲申起。分五年照数徵完。以清款目。又另片奏、清查案内。癸未初纲、应徵银十五万九千八百余两。除奏销完解外。尚未完银七万五百余两。此项初限洒带银两。岂容任其宕延。著该盐政勒限一月。严饬各商扫数全完。所有督徵不力之盐政运司。并著交部照例议处。其癸未纲带徵银两。即随同本纲题销。不得造入下届奏销册内。致滋牵混。　　

○又谕、蒋攸铦奏、筹议移驻京旗户口、按户给车并酌给车价银两一摺。双城堡移驻京旗户口。必须办理尽善。以期经久可行。据该督议定章程具奏。著照所请、嗣后移驻人数。无论二三四五口、及五六口以上者。俱止按户给予四套大车一辆。听该旗户等均匀搭配。通融装载。即由京雇觅长车。分段递送锦州交替。不准扣留过站。并交盛京将军、奉天府尹、饬锦州府查照需用车辆数目。豫为雇备。届期更换前进。此项京雇长车。著照大兴宛平运送部发银两车辆之例。每站给价银二两。准其作正开销。无庸官为捐办。并照移居宗室章程。所需车价银两。由顺天府核定车数。移咨户部支领。交委员沿途给发。至锦州以东。著奉天府尹、吉林将军、体察情形。斟酌办理。　　

○又谕、延隆奏、查办南北商税偷漏出海之弊、请严申禁令一摺。浒墅关南北商船。每多偷漏出海。以致内河各关税课不能足额。且于稽查洋禁、亦形懈弛。现经延隆将沿江铺户、装回北货。申明章程。严禁囤积转运出海。其南北商船。除册内挂号旧商、仍准照常行运外。其有新立字号、呈报海运、希图影射者。概行截留、以清弊源。著即认真经理。如有奸商猾埠、勾串绕漏等弊。即行严拏究办。并著孙玉庭、张师诚、一体严申禁令、出示晓谕。仍饬所属于偷漏出海之案。随时严讯详办。毋得视为具文。　　

○谕军机大臣等、睿亲王端恩、侍郎辛从益、舒明阿、前往盛京、恭送皇考仁宗睿皇帝实录。由彼叩谒永陵。往返乘骑自备马匹。不无疲乏。著交晋昌、俟伊等由盛京前赴兴京时。睿亲王端恩、换给马八匹。辛从益、舒明阿、每人换给马四匹。将伊等自备马匹、留于盛京餧养。否则俟伊等由兴京回至盛京时、再行换给、令其骑回亦可。此项马匹。或于盛京官马、或于官兵马匹内派拨换用。将此谕知晋昌、并谕睿亲王端恩等知之。　　

○协办大学士直隶总督蒋攸铦奏、直隶承德府知府、有经手仓库钱粮事宜。接收交代。应请照直隶州知州、及黔省贵阳等府之例。定限两月结报。从之。　　

○甲午。上御阅武楼。阅火器营操。　　

○谕内阁、程含章等奏、估修千里长堤一摺。直隶千里长堤。自高阳县之刘家沟起。至天津县之西沽炮台止。年久残缺。一遇水潦。田庐被淹。系属紧要工程。自应先行办理。据该侍郎等。估修堤工。及栽种苇柳、防护桩埽、土方工料银。共三十四万七千一百两零。著照所请、动项修筑。并分作十段。派熟谙工程之河间府知府徐寅第等十五员承办。务照估定宽高丈尺修筑。内文安等处。应俟明春水小。再行补筑。仍分段责成现派各员、一手经理。工竣后。即著程含章亲往验收。如有草率偷减迟误及克扣等弊。即行据实严参。此次筑堤挑河。如占用旗民地亩。分别免租拨补。其无地可拨者。酌给地价豁粮。如本系官地被民间占种升科者。豁除钱粮。毋庸拨补给价。工竣咨部核办。其任邱县境内新工。系知县淡廷棻、于上年领项承修。因大汛冲刷卑薄。应行赔修。该员业经丁忧。著于司库先行动垫修筑。应赔银两。仍于该员名下追缴完款。其文安县境内新工。系同知李国屏、于上年领项承修。因大汛停工。未能补筑。著仍责令该员照估补足。该二县此次照原估加高一尺。所加土方、俱著归入大工案内报销。该部知道。　　

○河东河道总督严烺、奏报秋汛安澜。命严烺诣河神庙祀谢。并下部议叙。出力员弁。升叙有差。　　

○以运米平粜妥速。予江苏县丞赵云汉等、升叙有差。　　

○贷江苏瓜洲营被灾兵丁一季银米。　　

○乙未。上御洞明堂。勾到四川情实罪犯。停决斩犯三十二人。绞犯十三人。余八十七人、予勾。　　

○谕内阁、御史赓音保奏、请催修节孝祠宇一摺。前据工部奏、左右两翼节孝二祠。年久倾颓。急应修葺。降旨交顺天府尹。知照直隶总督、饬属筹款勘估兴修。至今已阅二年之久。何以尚未修理完竣。著顺天府尹、严催承修之员、上紧办理。俟工竣后、即咨覆工部。将已造牌位、重为见新。未造牌位、赶紧成造。分送各祠安奉。毋得再有迟逾。　　

○又谕、永芹等奏、营兵勾结外夷、合谋外投、事洩拏获审办一摺。喀什噶尔营兵海常禄、因派往换防。在回城市上、常与安集延回子等讲经。辄起意改装。偷出卡伦。图谋外向。藐法已极。副将富哈善等派兵拏获、并起获回经二本、安集延衣帽鞍马各物。永芹等随饬将同谋出卡之回子等严拏到案。审明定拟。查办甚属认真。把总张秦、系专管该营兵之员。未能先事觉察。其咎甚重。著即革职。副将富哈善、游击刘发恒、系管理绿营大员。均有失察之咎。惟将该犯等即时拏获。办理尚属迅速。著加恩免其议处。永芹、巴彦巴图、自请交议之处。亦著加恩宽免。嗣后该大臣等、务当严饬各卡伦员弁。随时留心查察。如有奸宄之徒。改装溷迹。立即严拏究办。毋稍＜??锍-釒＞懈。所拟该犯等罪名。著交刑部会同理藩院核议具奏。其同谋之玉努斯、在逃未获。著即饬阿奇木迈玛萨依特、上紧查拏务获。讯明办理。　　

○翰林院奏、遵旨请将嘉庆十四年以后、出洋阵伤淹毙各官兵。并云南南甸、南兴、永北、四川峨边、瞻对、陕甘青海、仔牙墩等案阵亡弁兵。一体办传。报闻。　　

○以拏获番贼出力。赏甘肃百总三坠千户顶带、并蓝翎。　　

○丙申。上诣绮春园问皇太后安。　　

○御含辉楼。阅皇子及侍卫等骑射。　　

○谕内阁、奉皇太后懿旨。珍贵人、晋封为珍嫔。所有应行事宜。著各该衙门察例具奏。　　

○调江苏按察使叶绍本、为广西按察使。广西按察使贺长龄、为江苏按察使。　　

○丁酉。上御阅武楼。阅侍卫骑射。翼日如之。　　

○旌表守正捐躯河南商城县民妇袁王氏童养媳何女。　　

○戊戌。大学士两江总督孙玉庭、江南河道总督张文浩、奏报秋汛安澜。命张文浩诣河神庙祀谢。孙玉庭、张文浩、均下部议叙。出力员弁、升叙有差。　　

○除陕西兴平、武功、二县水冲八旗马厂地二十九顷五十八亩有奇额赋。　　

○己亥。上御洞明堂。勾到福建、奉天、陕甘、情实罪犯。停决福建斩犯七人。绞犯二人。奉天斩犯四人。绞犯一人。陕甘斩犯九人。绞犯七人。余七十一人予勾。　　

○谕军机大臣等、本日刑部奏、江苏铜山县民关都印呈控河南尉氏县民妇屠王氏等习学邪教一案。已明降谕旨、交程祖洛亲提人证审讯矣。此案关都印在刑部供出屠王氏等、习教传徒。作法迷人。情节虽属支离。惟所供各匪。如尉氏县张氏集故民屠行书之妻王氏、及子屠雀。清凉寺僧印空。段庄故民梁道成之孙梁学易。许州南门瓮城三官庙小道高姓。新郑县大悲寺僧如心。均能指出姓名住址。案关传习邪教。虚实均应彻底严究。程祖洛接奉此旨。即提集人证。与该犯三面质对。务得确情。毋枉毋纵。将此谕令知之。寻奏、关都印素患痰迷。屡次自缢投河。经涂雀等解救。并无嫌怨。应照疯病锁锢例。交原籍监禁。涂雀等、均系被诬。即行省释。下部议、从之。　　

○又谕、庆祥奏、领队赴哈萨克游牧旋回、未能成礼一摺。伊犁领队大臣乐善、赴哈萨克游牧封汗赐奠。行抵巴彦乌拉地方。爱毕勒达、前来迎接。离巴彦乌拉七十里。被俄罗斯勒索租赋、将爱毕勒达截去。外夷交易起衅。本属常有。疆外之事。原可不须过问。天朝亦断无派员再往之理。俟其前来请领敕书。再行发给。至该将军奏、请饬理藩院转谕萨纳特衙门、询问俄罗斯之处。竟可不必。惟应严饬沿边卡伦、谨守边界。如有哈萨克投诚内附者。妥速办理。毋许私入开齐。以安边徼。其乐善另摺自请议处之处。著加恩宽免。将此谕知庆祥、并谕乐善知之。　　

○以故叶尔羌阿奇木伯克散秩大臣贝子迈哈默特鄂散子迈哈默特鄂对、袭爵。　　

○铸给江苏通州总捕州同关防。从前任巡抚韩文绮请也。　　

○庚子。谕内阁、卢浙奏、请就直隶兴办水利之便、查丈地亩一摺。直隶天津等九州县马厂官荒、及海退抄产各项荒地。叠经降旨、令该督查办。上年九月间。户部议覆蒋攸铦查办章程。将报升及试垦地亩。分别办理。其难垦之七万三百六十余顷。谕令蒋攸铦免其立限。俟水涸年丰。确实履勘。兹复据卢浙奏称、官荒地亩。并各项入官地亩。积案久悬。请逐一查丈。召垦升科。著蒋攸铦、督同藩司屠之申、即行详查。据实具奏。毋再延宕。　　

○又谕、继昌奏、代赔欠项、无力完缴。请将兄弟廉俸坐扣一摺。向来分赔代赔之项。必须实系无力完缴。方准坐扣廉俸。原系格外施恩。继昌曾任两司。有应赔伊故父任内运脚银四万一千八百八十七两零。自应勉矢天良。设措完缴。该员率请将伊养廉、及伊弟钟昌俸银、坐扣一半。名为扣缴。实则遥遥无期。若纷纷奏请。必致赔项俱归无著。所有该员请将兄弟廉俸坐扣之处。著不准行。　　

○黑龙江将军禄成等奏、拏获越边俄罗斯一名。并带来物件。照例送至库克多博卡伦交回。报闻。　　

