<!-- { "loadSidebar": true } -->
○又谕、御史文肃等奏、请造换库秤一摺。银库设有官秤。原应轻重适均。不可稍有攲侧。兹据该御史等、验明大秤二架。小秤一架。年久磨鋊。奏请造换。著工部即派员另行制造。较准更换。其未造成以前。先将旧秤整理。以供收放。砝码四副。俟新秤造换后。再行比较。以归核实。　　

○以拏获直隶南皮等县习教各犯。天津道李振翥、下部议叙。　　

○甲子。谕内阁、户部奏、查核豁免官项。各省册报。迄未画一。著各督抚严饬藩司、即照部议查明款目。及各员存殁。统造册档。迅速报部。以凭汇办。其各省摊扣养廉一款。现经免扣。著查明起自何年。将每年应扣之数。除实用外、现存若干。造册速行报部。内有未经奉文之先、豫扣在官者。并著分晰注明。以杜欺隐。　　

○以乾清门侍卫福勒洪阿、为正白旗汉军副都统。　　

○赏广西重遇鹰扬武举秦燮守备衔。　　

○旌表守正捐躯河南灵宝县民何万善妻张氏。　　

○缓徵甘肃宁、陇西、武威、古浪、镇原、中卫、洮、静宁、西宁、灵台、十厅州县被灾歉收新旧钱粮草束。并给灵、泾、二州灾民口粮。房屋修费。　　

○乙丑。热河总管嵩年等奏、餧养麅鹿只数。得旨、所有餧养麅鹿四只。俱著放入园内散养。其麅鹿两圈。已属无用。一并拆撤。　　

○以前任西安将军成德、为委散秩大臣。　　

○旌表守正被戕四川乐至县民王简太妻刘氏。　　

○丙寅。谕内阁、御史阿成奏、请修整堂子墙垣一摺。堂子围墙外矮墙。既有坍塌处所。该管官何以未经呈报。著即查明据实具奏。其应行修整之处。著交工部迅速勘估兴修。　　

○又谕、阮元奏、请将徇隐夹带鸦片之洋商摘去顶带一摺。鸦片流传内地。最为人心风俗之害。夷船私贩偷销。例有明禁。该洋商伍敦元、并不随时禀办。与众商通同徇隐。情弊显然。著将伍敦元所得议叙三品顶带。即行摘去。以示惩儆。仍责令率同众洋商实力稽查。如果经理得宜。鸦片渐次杜绝。再行奏请赏还顶带。傥仍前疲玩。或通同舞弊。即分别从重治罪。　　

○又谕、各省驿站买补马匹。向有定额。报销马价。亦有定数。兹湖南省以大站买回余马。牵混河南山东二省。经部驳查。历久不覆。殊属玩延。著各该抚迅即分案题覆。并查取督催不力及违例迟延各职名。交部分别议处。　　

○谕军机大臣等、据御史朱为弼奏、各省水师。每将该营额设兵船。不妥为看守燂洗。任其朽坏。以致不堪配驾。及届配兵出洋之时。则封配商船。恣意婪索。最为商民之害。此风各省皆有。而闽省为尤甚。请饬水师提镇等、务将战船足额坚固。严禁封雇商民船只等语。水师各营。原有额设兵船。动帑成造。以资巡缉。著庆保、颜检、即饬查闽省各营战船。是否足额。如有损坏。即应勒限修造坚固。以期驾驶得力。傥届出洋巡缉之时。兵船适值不敷。不得不暂配商船应用。亦应定以限制。毋得滥拏商船。恣意婪索。致滋扰累。其应如何立法查禁。以杜强拏坐配之弊。著该督抚详查妥议具奏。该御史原摺、著发交阅看。将此谕令知之。　　

○又谕、给事中张鉴奏、请节省新疆冗费一摺。据称嘉庆十九年。军机大臣等、会议松筠条陈节省经费摺内、乌噜木齐十二营兵。改支本色两个月。如兵丁等生计无亏。酌量加放。其余各营及伊犁等处。均可次第举行。现在又阅七年。未据该将军续奏。又乌噜木齐因积粮渐多。奏请裁撤屯兵三千一百七十名。将撤出屯地。募民领种。计亩徵粮。较从前屯兵承种交粮之数。多寡不伦。亦当详加裁定。其济木萨地方。嘉庆十九年。经松筠等请废马厂。改辟屯田。该处是否更有旷地。可资垦辟。应令及时经理等语。新疆南北两路。每年需用经费。皆由内地拨解。近来该处屯田。渐有成效。如能广为开垦。益裕仓储。即可多放本色。以减岁饷。庶内地帑项。渐归节省。于经费不无裨益。著庆祥、德英阿、悉心筹画。会同妥议具奏。该给事中原摺、著发交阅看。将此谕令知之。　　

○旌表守正捐躯河南孟县民王明德妹王氏。　　

○丁卯。上诣皇太后宫问安。　　

○谕内阁、松筠奏、覆审汪复泰控案、按律定拟一摺。此案汪大镛充当甲商。溢领款项最多。帅承瀛清厘库项。查明著赔。乃敢添砌多款。遣人赴控。讯明多系虚诬。前已革去道员职衔。著发边远充军。以惩刁诈。俟吴云章一案质讯明确后。即行定地发配。前任运使昌德、现任运使方应纶、前任盐政广泰、于该革商借领公帮银两时。不传集众商。明白晓谕。另行立款归补。办理亦属不合。俱著交部议处。帅承瀛将该商豫备贡件。饬令禀还织造衙门。未经备文移交。亦属疏略。著交部察议。余俱照所拟完结。汪大镛名下应追银两。除已缴外、其余应追应输。著该抚查明核办。其织造衙门津贴丝斤银两。著照所请、于商纲减存项内、划给五分。由盐政衙门按销引实数核明。移交织造衙门支领。以符旧制。　　

○旌表守正被戕山东荣成县民阎秉有女阎氏。　　

○戊辰。东陵内务府大臣阿克当阿奏、东北两路行宫。内有坍倒墙垣等项工程。现俱修理完竣。请敕交总理工程处派员查收。又东路隆福寺、桃花寺、白涧、烟郊、四处行宫。应行修理处所。亦请敕交总理工程处一并查勘。下所司知之。　　

○以故辅国公恒英孙崇锡、袭爵。　　

○协办大学士两江总督孙玉庭、七十生辰。赏御书扁联、福寿字、并珍玩文绮。　　

○己巳。谕内阁、文孚等奏、续行查出抱养民人为子、冒入旗籍一摺。旗人抱养民人为子。前经予限三个月查办。镶蓝旗蒙古马甲莫沁多尔济、护军德通、限内未经呈报。兹据该管参领等查出。本应交部治罪。但思法愈重则隐匿愈深。莫沁多尔济、德通、俱著革退钱粮。出旗为民。免其治罪。嗣后如系自行呈首者。仍遵照前定章程。另册注明。其现食钱粮。与所得官职。及身而止。如系该管官查出者。均照此案办理。即行革除。文孚等及该参佐领族长。虽已届限外。究能自行查出。均著加恩免其议处。　　

○谕军机大臣等、文干等奏、哲孟雄部长、来藏熬茶、妄求地方人口、严行驳斥遣回、并拟定该部来藏年限一摺。哲孟雄部落。在唐古特边外。从前福康安进剿廓尔喀时。曾檄令该部乘势进攻。收回被夺之地。该部长观望不前。及事定之后。屡次妄行祈求。均经驳斥。今来藏熬茶。又向噶勒丹锡哷图萨玛第巴克什禀恳。或赏给帕克哩营官之缺。或将所属卓木族卓百姓、及卓木雅纳绰松百姓、赏给管理。该部长贪鄙无知。竟敢妄求藏地所属职官民人、交伊管理。文干等饬令该喇嘛严行驳斥。以绝其妄念。仍酌赏银物。以示体恤。所办俱是。该部长向准来藏礼佛。文干等因其每次来藏。辄多乞请。拟定以或五年、或八年、来藏一次。以示限制。著即以八年为限。但所定年限。乃杜其非时前来。若届期不来。亦听其便。如未至八年。即行斥驳。至边防理宜严密。如该部长禀请来卓木避暑时。自当随时批驳。江孜守备、帕克哩营官等、小心防范。以安边圉。将此谕令知之。　　

○缓徵江苏上元、江宁、高邮、东台、桃源、五州县被水被旱钱粮银米有差。并给句容、阜宁、丰、三县灾民、及淮安、大河、徐州、三卫屯军、一月口粮。　　

○庚午。谕内阁、孙玉庭奏、请筹拨书院经费一摺。江南钟山尊经两书院。为教育人材之地。近年膏火不敷。著照所请、除动用上年充公银两余賸银一万八百六十两零外。准其于司库新淤召买充公款内。拨给银一万三千一百三十八两零。发典生息。以裕经费。　　

○又谕、陈若霖等议奏、附近苗疆地方、移驻营汛一摺。湖南辰州府大油溪一带。出产金砂。奏明封禁。恐巡察未周。匪徒尚有乘间偷穵之事。著照所议、将辰溪汛守备一员。移驻大油溪。并抽拨把总一员。外委一员。兵一百名。带令驻守。其北溶界亭二汛。原设弁兵。均归该守备管辖。俾资弹压。仍令该管都司、及该府县等、每月巡查一次。以肃防范。该部知道。　　

○又谕、绵恩等奏、点验紫禁城内外及圆明园各堆拨军器。俱属齐全。惟弓张因夏雨潮湿。间有歪斜。著各该处呈报武备院。速为修整。毋许迟延。　　

○谕军机大臣等、方受畴奏、现勘马厂官荒地亩、请仍循向例升科一摺。据称现勘马厂官荒地亩。计已陆续升科三千二百八十余顷。其未经垦种升科之地六万余顷。经委员等查报地本洼下。兼有盐鹻。实在收成歉薄。未能按照下则地亩升科。请照该省历次升科成案。每亩酌升科银一分以上。其积涝鹻重及仅产芦柴之地。酌升科银一分以内等语。此项官荒地亩。据称查有潮湿盐鹻。收成歉薄。不能遵照部议。一律升科。该督前经奏请拣员来直、详加履勘。著督饬该委员再行覆查。细为区别。有可升科之处。勿任隐匿。如民力实有不支。难以加增。再行据实具奏可也。将此谕令知之。　　

○刑部奏参、承审命案办理不公之郎中舒通阿、主事兴贵、请革职严审。得旨、此案刑部郎中舒通阿承审命案。于应抵正凶。不收禁严究。实出情理之外。可恶之至。转欲勒令尸亲领棺。主事兴贵、代犯人贿嘱书吏。实属骫法营私。刑部堂官于未经定案之先。查明据实参奏。不稍徇庇。甚属可嘉。刑部堂官。俱著先行交部议叙。舒通阿、兴贵、俱著革职。交军机大臣、会同刑部、提集人证秉公严审。彻底根究。定拟具奏。在逃之书吏张庭荣、著步军统领衙门、顺天府、五城、迅速缉获。归案审办。　　

○修直隶良乡、房山、宛平、三县大道、河渠、桥座。从总督方受畴请也。　　

○以江南粮价较昂。缓买各帮旗丁行月等米。　　

○贷江苏庙湾营兵丁一季饷银。　　

○辛未。上诣皇太后宫问安。　　

○谕内阁、御史朱鸿奏、知县玩视公事、致试院违例取物一摺。定例贡院考试。内帘官入闱后。一切供给。由首县备办运送。不准稍有短缺。此次考试繙译中书。大兴宛平两县。办理供给。草率不堪。以致内帘各官。纷纷自向家中取物传送。实属不合。大兴县知县潘勤、宛平县知县吴承宠、俱著交部议处。刘镮之、申启贤、失于查察。著交部察议。内帘各官违例取物。势非获己。御史朱鸿、业经据实参奏。均著免其议处。嗣后一应考试。该府尹务督率所属、妥协办理。毋得仍前草率。致滋弊窦。　　

