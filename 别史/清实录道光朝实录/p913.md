<!-- { "loadSidebar": true } -->
○谕军机大臣等、朱士彦奏、安徽池州府知府吴琪、恃官狡供。请旨革职严讯一摺。据该尚书查明池州府所属贵池、建德、青阳、铜陵等县。开设盐店。现经到案之汪元方等、及未到案之孙般□金等十六名。多系吴琪弟侄亲友。叠次诘讯。吴琪及汪元方等、均藉词支吾。坚不吐实。并据汪元方供、建德等县盐店司事之吴煜、盛际周、吴筠曾、系吴琪所荐各等语。安徽池州府知府吴琪、著即革职。交朱士彦提同人证。严行审讯。至该革员于属员投拜门生。倚势撞骗。捏报捐银。将亲族荐与属县管理钱漕。并侵那谷价等款。及幕友徐干通同舞弊。著一并逐款严讯。水落石出。以成信谳。不得因该员业经革职。稍从宽纵。任其狡展。傥案情稍有不实不尽。该尚书不能辞咎也。将此谕令知之。寻奏、已革知府吴琪、讯无开设盐店、及属员投拜门生、捏报捐银、并侵那谷价情事。惟得受商店季规。合依律问拟杖徒。但该革员以方面大员。私受盐规。且屡向所属商店借银。并托买桌椅。不给价值。又将堂弟吴煜等、荐与商店司事。实属卑鄙。应从重发往军台效力赎罪。下部议。从之。　　

○又谕、前有人奏广东积弊。当降旨饬令邓廷桢等查办。旋据该督等查明、并筹议章程。逐条分晰开单呈览。兹复有人奏称、该省东莞县差役。滥设六总名目。乡曲小民。无不受其扰累等语。本年六月。该督等覆奏章程单内。已据声称该县并无六总名目。业经出示晓谕。严饬各道府通行查禁。毋许州县额设之差。私带白役。藉端需索。何以示禁已久。该县陋习仍未革除。外间尚传六总名号。或系该督等受州县朦蔽。阳奉阴违。以致该役等肆无忌惮。纷纷扰累地方。殊非核实办公之道。著邓廷桢等严密访查。务将六总等项名目。永远禁革。其各州县额外冗役。悉数裁撤。寻常词讼案件。不得多差传审。藉端讹索。可查有各项情弊。即行严参惩办。以靖闾阎。不得因覆奏在先。稍存回护。经此次训谕之后。傥仍视为具文。任听各州县徇庇差役。扰害良民。并不革除从前名目。将来别经参奏。惟该督等是问。懔之。将此谕令知之。寻奏、檄委署道董国华、密赴该县访查。委无六总名目。近年官差下乡催粮传证。并无侵扰。现复大书永禁六总名目违者立毙杖下十二字简明告示。刻石竖立县门。永远禁革。以绝弊源。并责成该管道府、严饬州县汰除冗役。寻常词讼。亦不得多差传审。傥敢阳奉阴违。一并从严参办。报闻　　

○两江总督陶澍、江南河道总督麟庆、奏报秋汛安澜。命麟庆诣河神庙祀谢。陶澍、麟庆、并下部议叙。出力员弁。升叙有差。　　

○丙午。上临大学士威勇公长龄第视疾。　　

○幸圆明园。　　

○诣绮春园问皇太后安。　　

○丁未。谕内阁、奕绪等奏、紧要工程。请饬查勘一摺。泰陵隆恩殿外台帮出角石。现有伤折情形。自应赶紧修整。著本年派出工部查勘岁修大臣、一并敬谨查勘。　　

○又谕、向来科场内外帘书吏。由六部等衙门经承内派送。其誊录书手。系直隶各州县册送当差。近来每有顶名冒混之弊。著礼部会同顺天府申明旧例。妥议章程具奏。寻议、嗣后内外帘书吏。届期由各衙门添派司员二人。管送入场。如入场后查有顶冒等弊。并将管送之员参处。其誊录书手。应责令各该府州解官亲至贡院门。逐名识认。其有雇倩顶冒。即时拏究。至大兴宛平两县。额设书手不敷。应免其派送誊录。所缺名数。即在顺天府属各州县中均匀添派。以符定额。从之。　　

○又谕、穆精阿等奏、请将失察捏报之该管各官。交部议处一摺。此案前署佐领防御安清等、于该旗闲散祥魁之妻逃走。并不即时呈报。咨行查拏。及呈递印稿。日期又不相符。殊属谬妄。安清、及新任佐领全顺、该翼协领斐星额、俱著交部议处。骁骑校景星、亦有失察之咎。著交部议处。　　

○刑部奏、讯明科场舞弊各情。先就现犯分案拟结。已革户部候补员外郎龙士瀛、已革候选主事郑福敏、先后贿嘱书吏钟子觐、胡中鈗、代办联号。并雇倩广东举人杨懋建、直隶附生朱实、枪替属实。龙士瀛应发往新疆效力赎罪。杨懋建发边远充军。钟子觐发极边充军。郑福敏、朱实、联号枪替。已谋未成。量减一等。拟杖一百流三千里。胡中鈗应另案拟结。从之。　　

○以湖南衡州协副将文兴、为福建漳州镇总兵官。　　

○缓徵江西建昌、新建、二县被水村庄新旧额赋。　　

○以江西钱价过贱。暂停宝昌局卯钱鼓铸。从巡抚裕泰请也。　　

○戊申。谕内阁、申启贤奏、请将应徵丁银摊入地粮一摺。山西省各州县丁徭银两。节经归入地粮徵收。兹据该抚查明平鲁县额徵丁徭正耗银两。除豁免外。尚应徵银九百四十五两零。该县情形。与从前办理各处相同。著准其自道光十八年为始。摊入地粮徵收。　　

○旌表守正捐躯江苏沛县民刘士喜妻张氏。安徽亳州民王兰妻邢氏。阜阳县民妇黄张氏女梅姐。　　

○己酉。旌表守正捐躯湖南武冈州民萧导学妻王氏。河南浚县民马明得妻刘氏。　　

○庚戌。上诣安佑宫行礼。　　

○谕内阁、各省驻防旗员。遇军政之期。前曾降旨、饬令该管大臣核其年岁精力。认真举劾。昨复降旨申谕。乃近来各省于开列年岁、及分别奏咨。办理总未画一。嗣后该将军等于军政届期。务当遵照前降谕旨。认真察看。除照例举劾外。其年齿虽老。精力未衰者。自协领至骁骑校。均著该管大臣详晰查验。该员等年岁若干。逐一开列。专摺具奏。以昭核实而符定制。　　

○辛亥。谕内阁、前据御史黄乐之奏、疏通六部司员一摺。当交吏部核议。兹据该部奏称、截取郎中。分发各省以知府补用之处。碍难准行。该御史所奏、著无庸议。至六部司员。现形壅滞。总由各该堂官平时未能将衰庸恋栈之员。严加淘汰。以致滥竽充数。部中多庸碌之员。则勤能者必至壅滞。嗣后各堂官务当于司员中随时考核。如有才具平庸。不能称职。或年力衰颓者。即行劾罢。不必待京察之年。始加甄别。其由外任改补京职。难望振作者。尤宜查明澄汰。庶庸劣之员。不得恋缺。而明干有为者。不致滞于登进。日久自见疏通。正无庸于定例之外。别筹调剂也。　　

○又谕、桂良奏、请将拏获匪犯。解赴楚省审办等语。前因河南南阳府所属等处地方。各有匪头开设窝子。降旨派员查拏。兹据该抚奏称、黄冈等九处。均系湖北襄阳县所辖。现在续获陈帼元等四名。讯有在官人役。兴贩人口。制造军器。惟所供并无另犯不法重情。显系恃无质证。捏词狡卸。所有该省前后拏获匪犯。著一并解赴楚省。交林则徐提同全案人证。归案审办。寻奏、此案吕兴富等二十一犯。亲提研鞫。坚供或止兴贩人口私盐。或系叠次行窃。其陈帼元一犯。先后充当柜书地保。均经责革。访无另案不法、及制造军器、开设窝子情事。应即照例分拟遣责完结。下部议。从之。　　

○以拏获山东逆犯马平。予江苏知县王湘等升补有差。　　

○缓徵河南林、武安、涉、新乡、辉、获嘉、原武、中牟、兰仪、商邱、虞城、睢、安阳、汤阴、临漳、内黄、延津、浚、封邱、考城、武陟、二十一州县歉收村庄新旧额赋。　　

○壬子。上诣绮春园问皇太后安。　　

○命归化城副都统惠显来京。以广东南韶连镇总兵官锡麟、为归化城副都统。河东河标中军副将穆奠邦、为南韶连镇总兵官。　　

○癸丑。上奉皇太后幸同乐园。进膳。赐皇子及内廷王大臣食。　　

○命伊犁将军特依顺保来京陛见。以参赞大臣奕山、署将军。　　

○甲寅。皇太后圣寿节。遣官祭太庙后殿。奉先殿。上率皇子及王公大臣官员、诣绮春园行庆贺礼。礼成。奉皇太后幸同乐园。进膳。赐皇子及内廷王大臣食。　　

○颁江苏洪泽湖淮渎庙御书扁额曰星渎昭灵。　　

○乙卯。转礼部右侍郎王植、为左侍郎。　　

○以内阁学士吴文镕、为礼部右侍郎。　　

○丙辰。谕内阁、前据宗人府奏、载锐、绵崧、互控地亩一案。当有旨交内务府确查具奏。兹据查明恒温亲王分府庄头许瑞等、原领圈地六十顷六十亩。嗣由贝子永泽撤出地亩时。因地册遗失无存。经内务府咨据锦州副都统衙门查出。共地二万五千六百四十八亩。内除原分给恒亲王府地六十顷六十亩。其余地一百九十五顷八十八亩。系覆丈讨垦之地。均在旗仓纳粮。载入红册。又据该大臣等逐案详查。嘉庆四年起。并无拨抵成哲亲王分府庄头地亩之案等语。从前恒温亲王分府时。原拨地止六十顷六十亩。著仍赏还绵崧。其余地一百九十五顷八十八亩。本系业经查明入官覆丈讨恳之地。著即照例入官。　　

○又谕、前因乡会试试卷繁多。弥封官四员。果否足敷办理。并如何责成知贡举监临等稽查、酌定处分之处。降旨令军机大臣会同该部议奏。兹据奏称、科场定例。本极周详。弥封一所。关系甚重。祇在经理之得宜。不在人数之增设。至知贡举监临总理场务。例有稽查之责。向无处分。即该所官处分亦轻。请从重定议等语。嗣后乡会试。仍照例用弥封官四员。即责成知贡举监临择其年力富强。精明干练者。先行派定弥封。毋须与各所官掣签。以昭慎重。并著知贡举监临随时稽查。务令遵照定例。亲自印号。不准假手书吏。其有漏印条记。用印模糊。核与弊窦无关者。仍著照旧办理。至错印红号。有关士子中式者。每卷、该所官照遗漏舛错例。罚俸一年。知贡举监临失于查察。照疏忽例。罚俸三个月。三卷以上、该所官降一级留任。知贡举监临罚俸九个月。如查有情弊。立即严参。傥知贡举监临不行参处。别经举发。除该所官照例究治外。知贡举监临照徇情例。降二级调用。以上各处分。俱不准其抵销。其外帘受卷、誊录、对读、收掌各所官。著一并责成知贡举监临、认真稽查。以归画一。并著礼部纂入科场条例。永远遵行。　　

○又谕、前据御史多斌等奏、识认无结。册注不明。漏未扣卷。当交礼部议奏。兹据奏称、投卷例有限期。而投结向无限期。以致先后参差。舛错遗漏。自应严定章程。以昭详慎。嗣后顺天乡试。著顺天府先期出示。谕令士子等卷结同时并投。纳卷截止之期。即为投结截止之期。概不准于纳卷后补行投结。其有截止后始行投结者。即予扣除。并于册内逐一注明。另开名单。知照点名御史。以备查核。如有遗漏舛错。即将承办官参奏。照例议处。　　

○丁巳。以广西镇安协副将满承绪、为右江镇总兵官。　　

