<!-- { "loadSidebar": true } -->
○谕军机大臣等、寄谕两江总督壁昌、署江苏巡抚程矞采。漕粮为天庾正供。支放攸赖。每岁京仓应放俸米甲米各项。共需漕粮三百数十万石。颗粒不容短少。亦不能暂缓时日。太仓旧时积蓄。因历年漕粮短额。均已动放无存。核计各仓现存粮数。仅可放至新漕抵通之时。是明年漕粮必需四百万石。至少亦须三百七八十万石。方足以敷支放。近年以来各省岁运额漕。逐年短少。江南一省、江安苏松两粮道所属、缓缺尤多。似此有减无增。年复一年。伊于胡底。且以京师官兵俸饷立等发给之款。傥因漕粮缺额。以致发领不能足数。彼时即将该督等加以重惩。亦岂能补救万一。朕轸念民隐。凡各省奏请蠲缓无不立沛恩施江南地方。近年即有偏灾。朕亦不必遽疑为捏报。惟本年恳请蠲缓者。竟至五十余州县之多。或因办理漕务。兑费繁重。藉此为体恤地方之计。岂竟置京仓于不顾耶。因思海运章程。道光六年。办有成案。现当整顿漕务清厘帮费之时。著该督抚通盘筹画如可仿照前章。确有把握。即统核漕粮实数。每岁酌分几成。改由海运。于道光二十八年为始。庶漕费可以节省。而州县等亦不致藉此捏报灾荒。致亏仓贮。至招商买米。由海运津事宜。已妥立章程。筹款备买。此外凡有可以实裁帮费筹补额漕之策。亦著该督抚等、悉心筹度。迅速奏明。请旨遵办。不得稍存畏难之见。任听漕粮短缺。置国用于罔顾。毫无筹措。至现经降旨缓徵地漕。究竟确数若干。并现徵实数若干。著即查明迅速报部以备稽核。其南米兵米。如有灾缺。例应碾动常平仓谷。或于附近丰收地面采买。概不准率请截留漕粮。致缺京仓放款。该督等既为大清之官。不顾大清之事。试问是何人耶。能否激发天良。妥筹善策。繁费何以裁汰。正额何以充盈。务各竭力殚心。详慎筹议。迅即具奏以慰朕怀。傥经此次谆谕之后。该督抚等仍敢狃于积习。贻误仓贮要需国法具在。噬脐何及。勿谓言之不豫也。将此谕令知之。寻壁昌等奏、现当徵兑之初。饬令各府州督属认真厘剔。均平徵收。并将帮费酌量减除。至商船运米赴津。已据认有成数。似可源源贩运。本年江苏缓缺兵匠等米。另议拨补。不准截留漕粮。其酌定成数海运、及筹补额漕之策。容通盘筹画再奏。得旨、勿稍存畏难之见。努力而行。　　

○丁未。谕军机大臣等、前据刘韵珂等奏、台湾生番献地输诚、请归官开垦一摺当交大学士军机大臣会同该部议奏。兹据会议具奏、该番性类犬羊裸居崖谷忽因衰弱穷困。献地投诚。恳请官为经理。恐有汉奸怀诈挟私潜为勾引。一经收纳利之。所在百弊丛生有非豫料所能及者。此事大有关系。著该督于明年二三月渡台后。将该处一切情形。亲加履勘。悉心体察。筹及久远。据实奏明。未奉谕旨之先。不准措办。断不可轻听属员怂恿。以为邀功讨好。受其朦蔽。率行议准。致贻种种后患。懔之慎之。原摺钞给阅看。将此谕令知之。寻奏、自福州起程东渡。即亲诣水沙连各社。体察番情。履勘地势。得旨、懔之慎之不可顾目前。留后患也。　　

○贷福州驻防旗营并水师旗营修理官署兵房饷银。　　

○浚山东上河、捕河、运河、泇河、四厅属河道。从河道总督钟祥请也。　　

○己酉。上诣皇太后宫问安。　　

○谕内阁耆英等奏、请暂留升任道员赶办鹾务一摺。广东惠潮嘉道升授浙江按察使李璋煜、先经该督等、奏明委办潮桥盐务。兹据奏称、现在该员督属办理招商事宜。已有端绪。未便骤易生手。李璋煜、准其暂留惠潮嘉道本任。将经手各要务。赶办完竣俟新任道员杨文定到粤后。再行交卸起程。　　

○又谕、黄恩彤奏、应试年老武生三场完竣、请赐职衔一摺。所奏甚属冒昧。国家设科取士。原属文武并重。惟每届乡会榜后。查明年老诸生。赏给副榜举人、及司业检讨等职衔。则专为文场而设。与武生专较年力者不同。黄恩彤既知向无赏给年老武生职衔之例。乃必欲饰词陈请。是祇知见好沽名。受人朦蔽。甘置旧章于弗顾。傥各督抚相率为伪。竞尚虚文于政事。有何裨益。所奏断难准行。黄恩彤违例妄请。大失朕望。著交部严加议处。以为市恩邀誉者戒。　　

○以翰林院侍讲沈兆霖署日讲起居注官。　　

○以故四川成绵龙茂道属党坝长官司斯丹增讷尔布子更噶勒尔晤、袭职。　　

○庚戌。谕内阁、书元奏、捐修喀喇沙尔堤坝龙口渠道各工、一律完竣一摺。此项工程。既归民办。著免其造册报销。嗣后修防一切事宜。著查照议定章程。仍责成户民于农隙之时。实力挑穵。以资巩固。概不准率请官为修葺。傥冒昧陈奏请帑修理。断不能滥邀允准也。　　

○陕西巡抚林则徐、因病请解任。赏假三个月调理。以布政使杨以增护巡抚。　　

○察哈尔副都统阿彦泰、因病解任。以光禄寺少卿裕诚、为察哈尔副都统。　　

○以喀喇沙尔修复堤坝渠道。赏陕西直隶州知州黄文炳、花翎。余升叙有差。　　

○辛亥。上诣皇太后宫问安。　　

○谕军机大臣等、有人奏、山东盗贼公行、请旨饬拏一摺。山东地方。向无掳人勒赎之事。兹据奏本年十月间。该省峄县兰山等处。盗劫频仍。并有掳人幼子勒赎钱文之案。且该两县窝贼甚多。著名头目。纠合多人扰害闾阎。与捕役声气相通。是以无从究办等语。盗贼肆扰掳人勒赎。与捕役包庇养奸。最为地方之害。不可不严行惩创。著崇恩严饬地方官。按名严密查拏。尽法惩治。毋任一名漏网。至捕役包庇贼匪。种种弊端。实为盗源。该抚惟当密加体访。如果实有其事。立即查拏严办。庶捕务日有起色。而宵小自可敛迹矣。原摺钞给阅看将。此谕令知之。寻奏、原摺所指贾王把等籍隶峄兰等县。于道光二十六年闰五月间。纠夥掳滕县夏廷兰幼弟夏廷灿、勒取京钱五十千。并抢得衣服钱文。因捕拒伤夏廷兰等。又本年十月间。兰山县宋珩等赌博。被刘记等、纠夥抢得赌局钱文衣服。又是月十九日。孔二等纠夥掳孔毓隆幼子孔差柱、并驴一头。勒取京钱三十二千。以上三案各犯。并无结会名目。且旋犯旋获。显非官役包庇。均分首从问拟如律。逸犯缉获另结。下部议。从之。　　

○命户部左侍郎柏葰、都察院左副都御史陈孚恩、赴天津督买海船商米。　　

○户部议准、陕甘总督布彦泰疏报、乌噜木齐所属塔西河、芦草沟等处、开垦田地十六顷八十亩。照例升科。从之。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百三十七

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。十二月。壬子朔。礼部奏、道光二十七年元旦应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○以甘肃宁夏镇总兵官王应熊、年老。命原品休致。陕西延绥镇总兵官赵龙田、声名平常。勒令休致。以成都将军中军副将富隆额、为宁夏镇总兵官。湖广督标中军副将金万全、为延绥镇总兵官。　　

○以山东文登协副将杨录之、为甘肃凉州镇总兵官。　　

○免甘肃督标、暨西宁河州二镇、派剿番匪兵丁借办行装银。　　

○贷云南白盐井被水灾民桥房修费。　　

○癸丑。上诣皇太后宫问安。　　

○谕内阁、昨因黄恩彤违例妄请赏给年老武生职衔。饰词渎奏。市恩邀誉。当降旨交部严加议处。并谕兵部查明定例。据奏称武生武举年逾六十者。停其咨送乡会试。乾隆九年十八年。经该部先后议覆蒋溥、多伦、条奏。严定章程。六十以上者不准入场等语。兹据吏部照妄行条奏例。从严议以降三级调用。武生符成梅、现年八十四岁。照例本不应收考。黄恩彤滥准入场。已属违例。且身为大吏。祇知见好于人。擅开例制。代乞恩施。尤为谬妄。黄恩彤、著即行革职。交耆英差遣委用。所有该武生符成梅六十以后。历科违例送考收考之各学政巡抚。并著该部查取职名。严加议处。　　

○调云南巡抚徐广缙、为广东巡抚。未到任前。以两广总督耆英兼署。以漕运总督程矞采、为云南巡抚。未到任前。以云贵总督李星沅兼署。　　

○以仓场侍郎杨殿邦、为漕运总督。都察院左副都御史陈孚恩、为仓场侍郎。　　

○以山西杀虎协副将图塔布、为河南南阳镇总兵官。　　

○以故云南广通县属沙矣旧土巡检苏延龄弟九龄、袭职。　　

○甲寅。上诣皇太后宫问安。　　

○谕内阁、本日据都察院奏、福建民人蔡庞、呈控贪贿纵凶等语。此案前经民人张训、赴都察院呈控。曾有旨交闽浙总督审办。何以至今二年。尚未奏结。殊属玩延。案关惨杀十二命、毁灭尸身八具之多。延至五载。尚未讯结。难保无县汛受贿纵凶撤兵不缉等弊。自应速为究办。著交刘韵珂、郑祖琛、亲提人证卷宗。勒缉案内各犯。秉公严讯。按律定拟具奏。毋再迟延。原告民人蔡庞、该部照例解往备质。寻奏、案由蔡从与林欢口角。误将竹铳伤毙林欢起衅。致林威等先后互殴。伤毙蔡莅等七命。其蔡从、蔡松、蔡文、张合、谢乌、五命。皆因病及自溺身死。该管县汛无贿纵不缉等弊。蔡庞、张训、叠控抢掳贿纵各情。均系因疑致控。非平空诬告。林威、蔡从、拟斩监候。业已身死。应毋庸议。余按律分别问拟。下部议。从之。　　

○乙卯。上诣大高殿行礼。时应宫拈香。　　

○诣皇太后宫问安。　　

○命皇四子奕詝诣天神坛。惇郡王奕誴、诣地祇坛。皇六子奕?、诣太岁坛。祈雪。惠亲王绵愉、诣宣仁庙。凝和庙。瑞郡王奕志、诣昭显庙。拈香。　　

