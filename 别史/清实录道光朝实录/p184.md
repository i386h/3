<!-- { "loadSidebar": true } -->
○谕军机大臣等、本日都察院奏、河南夏邑县道士张复滨、呈控县役朱效和等、聚众演武一案。已明降谕旨。交该抚审办矣。据张复滨供称、伊系该县北门内北极庙住持。有县役朱效和、绰号重明大王。于上年十二月。同伊兄朱效孟、绰号梁王。伊弟朱毛四、绰号御弟。又有四路总兵。马维新、刘丙戌、陈嘉会、杨振起、并张国和、曹双、等数百人。在庙饮酒。夜聚昼散。每至黎明。向北与朱效孟叩头。演习大刀长枪鸟枪等器。枪刀器械。共有数百件。又将庙后城墙。拆去数千余甎。将伊看守。不容进庙。潜逃来京呈诉等语。著程祖洛即派委妥员。前赴该处严密查拏。如果该犯等实有纠聚多人。演习刀枪。及伪编名号情事。此等不法之徒。务须逐名掩捕。提省审讯。根究夥党。从重惩办。不可稍有疏纵。将此谕令知之。　　

○壬子。谕内阁、据户部奏、请先期支放闰月甲米。以裕兵食而平市价。向例有闰之年。均有恩赏八旗甲米。计十六万三千余石。本年闰七月恩赏该兵丁等米石。著加恩于本年三月豫领。即由户部定限。劄仓开放。俾资接济。若闰月全行坐扣。该兵丁等糊口维艰。本年闰月甲米。仍准届期支领。其豫领闰月米石。自本年七月起。分作四季扣还。现在豆麦均属昂贵。除黑豆业于春俸分别抵放外。其漕麦一项。俟三月抵通后。即照例于粟米内尽数抵放。如有余賸。再于稄米内抵放。务令杂粮一律流通。市价不致腾贵。再八旗蓝白布甲之米。前经户部奏请半放折色。著该部仍照旧章。全行放米。毋庸折色搭放。　　

○又谕、哈兴阿奏、旗兵招佃地亩请照旧章纳租一摺。喜峰口八旗领催兵二百名。自雍正年间恩赏随缺地共一百六十顷。招佃租种。每年照市斗收粮。俾资养赡。兹据奏称、自嘉庆十九年。佃户刘昇等、赴迁安县并户部控诉、地被冲刷。请易仓斗。经该县令旗兵等照市斗六升二合五勺暂行收领。其余三升七合五勺租粮。存该口巡检衙门。俟勘丈明确补交。至道光元年。直隶总督委员丈明熟地一百三十六顷余。彼时未照现丈地数。议定如何纳租。该佃户等前后拖欠十年之久。积至二十余石。于旗兵生计。大有关系。著交蒋攸铦、即饬该县照新丈亩数。按市斗交纳租粮。以符旧章。并将历年所存巡检衙门租粮。如数追出。给该旗兵等收领。毋任宕延。　　

○以广东龙门协副将林鸣冈、为碣石镇总兵官。　　

○癸丑。上诣绮春园问皇太后安。　　

○谕内阁、前经降旨、令于五城平粜米石内。拨给顺天四路饭厂。每厂一千五百石。展期散放。兹据卢荫溥等筹议展放煮赈事宜。著照所请。大兴县属之黄村、采育、宛平县属之庞各庄、三处饭厂。照旧开设。惟京西卢沟桥一带。往来通衢。不无外来饥民。著将榆垡村一厂。移至卢沟桥。俾本处及外来流民。均沾实惠。此次所需一切经费。著照嘉庆二十二年成案。于通永、霸昌、两道库内。就近借拨。由藩司核实详查归款。事竣造册报销。现届青黄不接之时。朕思饥民待哺甚殷。著即于二月内、赶紧开厂散放。俾得早资接济。该府尹等务认真妥为经理。无使一夫失所。用副朕轸念穷黎。有加无已至意。　　

○又谕、直隶连年被水。朕发帑拯济。至一百数十万两之多。并截拨漕粮粟米数十万石。顺天府四路分拨米石。各设饭厂。并两次平粜。所以抚恤灾民者。有加无已。不为不厚。如果地方官实心经理。俾灾黎均沾实惠。何至舍近就远。四散觅食。近来京城内外饥民甚多。人所共见。且有夺取食物之事。该督等不能督饬各属妥办。以致灾民流离失所。已可概见。而奔往口外谋生者。更不可以计数。所谓宣力分忧者何居。蒋攸铦、卢荫溥、申启贤、均著传旨严行申饬。现在五城分设饭厂。饥民就食者众。并著步军统领、顺天府、及五城御史、妥为经理。如有向来市井匪徒。藉滋事端。亦即严拏惩创。至顺天直隶各属。现当展赈之期。地方官务各尽心散放。毋令出境求食。傥再有流民不能得赈。轻去其乡。聚集京城。则是地方官现视民瘼。朕惟该督及该府尹等是问。　　

○谕军机大臣等、原任江南河道总督黎世序、叠经降旨。优予恩施。而追念贤劳。弥深轸结。特制遣闷诗一首。著交程祖洛于接奉后。俟黎世序灵柩到籍。即发交伊家祗领。摹泐立石墓前。用示朕眷念荩臣至意。将此谕令知之。　　

○举行道光三年大计。直隶卓异官十六员。不谨官三员。浮躁官四员。罢软官二员。年老官六员。有疾官二员。才力不及官五员。奉天卓异官二员。有疾官一员。热河卓异官一员。浮躁官一员。江苏卓异官十一员。不谨官三员。浮躁官一员。年老官二员。有疾官一员。才力不及官二员。南河卓异官一员。年老官一员。安徽卓异官七员。年老官二员。才力不及官三员。江西卓异官十一员。不谨官一员。浮躁官二员。罢软官一员。年老官三员。有疾官二员。才力不及官一员。浙江卓异官十二员。不谨官七员。年老官二员。才力不及官一员。福建卓异官十员。不谨官四员。浮躁官二员。年老官四员。有疾官一员。才力不及官一员。湖北卓异官十员。不谨官二员。浮躁官一员。年老官三员。才力不及官三员。湖南卓异官十员。不谨官一员。浮躁官一员。年老官三员。有疾官二员。才力不及官二员。河南卓异官十二员。罢软官一员。年老官四员。有疾官五员。东河卓异官一员。才力不及官一员。山东卓异官十二员。不谨官五员。罢软官一员。年老官六员。才力不及官四员。山西卓异官十二员。不谨官二员。罢软官二员。年老官二员。有疾官三员。才力不及官二员。陕西卓异官九员。不谨官一员。浮躁官二员。年老官二员。有疾官一员。才力不及官一员。甘肃卓异官七员。浮躁官一员。罢软官一员。年老官六员。才力不及官一员。四川卓异官十五员。不谨官一员。浮躁官二员。年老官十员。有疾官五员。才力不及官二员。广东卓异官十二员。不谨官一员。浮躁官三员。罢软官一员。年老官四员。有疾官一员。才力不及官一员。广西卓异官七员。不谨官一员。浮躁官三员。罢软官一员。年老官三员。有疾官一员。才力不及官一员。云南卓异官十员。不谨官三员。罢软官一员。年老官四员。有疾官一员。才力不及官三员。贵州卓异官六员。浮躁官一员。年老官二员。有疾官一员。才力不及官一员。分别议叙处分如例。　　

○四川上果洛克车木塘寨土百户泽楞查什、缘事伏法。以番民读浪、袭职。　　

○以山西归绥道属归化等五厅。雁平道属大同朔平二府。距省窎远。命嗣后秋审及遣军流徒人犯。由该管巡道就近审勘。移司核详。从巡抚邱树棠请也。　　

○甲寅。春分。朝日于东郊。遣肃亲王敬敏恭代行礼。　　

○上奉皇太后启銮。幸南苑。　　

○铸给云南永昌府腾越厅同知关防。并司狱儒学印信。从总督明山请也。　　

○是日驻跸新衙门行宫。　　

○乙卯。上诣永慕寺行礼。　　

○行围。　　

○谕内阁、蒋攸铦奏、上年被水州县。请减价平粜一摺。直隶各州县展赈将次放竣。该督体察情形。尚须大加减粜。以平市价。若照历年成案。以二两五钱定价。小民仍艰于买食。著照所请。无论稄米粟米。统按市集次粟米价。数在一两八钱至二两及二两一钱者。每石减银三钱。二两一钱以上、至二两四钱者。每石减银四钱。二两五钱以上。不必按价递减。每石总以二两定价出粜。数在一两八钱以内、至一两七钱余者。俱减至一两五钱为止。其在一两六钱、及一两六钱以内者。仍照常例。每石减银一钱。毋庸再行议减。所需米石。如有本处仓谷。并上年赈賸米石可动者。即先尽动粜。其存不敷用。及本处无米谷可动者。将上年原拨奉天粟米。除本年展赈拨用外。其余酌量拨给领粜。该督仍责成妥实之员。严查偷漏。禁止囤积。务各认真经理。俾得实惠及民。如办理不善。即著撤任严参。傥该督不能实力稽查。一经访闻。定当严惩不贷。　　

○又谕、哈哴阿奏参本月二十日镇国寺守门之正红旗护军章京等。并未在门严查人之出入。请将该章京等交部严加议处。护军等重责革退。所奏甚是。但二十日卯刻。朕尚未临幸南苑。究与驻跸行宫之时稍异。著加恩将护军参领吉明阿、护军校吉忠阿、交部议处。护军等著交该营重赋。毋庸革退。　　

○是日驻跸旧衙门行宫。翼日如之。　　

○丙辰。上诣元灵宫行礼。　　

○修福建福州、泉州、漳州、三厂战船。从巡抚孙尔准请也。　　

○抚恤琉球国遭风难夷如例。　　

○丁巳。上诣关帝庙拈香。　　

○行围。　　

○赏南苑管围章京、及苑丞、苑副、防御、马甲、银币有差　　

○赏看守南苑各行宫园户等一月钱粮。海户等银一千两。　　

○是日驻跸团河行宫。翼日如之。　　

○己未。上奉皇太后还绮春园。问安。　　

○还圆明园。　　

○遣官祭贤良祠。　　

○旌表守正捐躯浙江诸暨县民方霄周妻姚氏。　　

○庚申。孝昭仁皇后忌辰。遣官祭景陵。　　

○谕内阁、孙玉庭奏、查明河势坐湾。请取直开挑引渠一摺。邳北厅属夫七堡迤下。黄河坐湾。直向南趋。至南岸余纪马程等工。复折而向北。至北岸之七坝工。溜势提移无定。情形险要。自应取直开挑。俾臻平稳。孙玉庭督饬道将厅营等。详加履勘。核计挑穵引渠宽深丈尺。并拦筑土坝。共估需土方银三万七千余两。著即于岁修银内动项发办。该督即派委妥员赶紧兴挑。勒限大汛前完工。毋许稍有草率偷减。该部知道。　　

○协办大学士两江总督孙玉庭奏、代缴颁赏故江南河道总督黎世序人薓。得旨、此微草药。何须缴上。理应饬伊家属领去方是。著仍交与赍摺差人带回赏给伊子。　　

○辛酉。上诣绮春园问皇太后安。　　

○谕内阁、孙玉庭等奏、酌设卡巡一摺。江苏淮徐等属由桃源至邳宿一带。通京湖路。多系旷野荒郊。自应择要设卡巡防。以安行旅。著照该督所请。桃源县里仁集等处。由河右营派拨外委二员。兵二十名。分带驻巡弹压。宿迁县井儿头等处。邳州青云桥等处。各设一卡。每卡拨兵三名。役三名。由营各派弁委一员。驻彼督率巡查。俱定以每年十月十五日为始。至三月十五日停撤。所有弁兵薪水等项之用。均准于骆马湖充公租息款内照数动给。该弁等奉委期内。果能督缉认真。盗贼屏息。著该督查明分别记功擢用。傥防范不力。一有报发抢劫重案。除地方文武按限参处外。并将该弁委及兵役撤参棍责。以示劝惩。　　

