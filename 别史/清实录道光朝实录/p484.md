<!-- { "loadSidebar": true } -->
道光九年。己丑。十二月。辛酉朔。谕内阁、鄂山奏、道仓现贮粳米不敷支放。酌筹暂行折价一摺。陕西省西安满洲营大小官弁廪禄。向定专关粳米。本折兼支。本年因粮石缓徵。道仓存贮粳米。来春不敷支放。附省各州县。亦无可借拨。据该抚奏请暂时概行折价。著准其自明年二月起。除将军副都统应支一半本色俸米。仍照向折银数关支外。八旗协领以下官弁。向来一半关支折色者。照旧每石折给银二两六钱。其一半关支本色者。若概照例价折给。恐与现在市价不无短绌。著每石酌加银三钱。共折给银二两九钱。以示体恤。所需银两。著于司库收存粮道移解折徵银内动支。事竣核实报销。统俟明年粳米收有成数。再照旧例本折兼支。该部知道。　　

○谕军机大臣等、阿扬阿奏、清查芦商捐输参课拨补悬帑数目。内有拨发岁修行宫河楼船坞工程银六千一百九两零一款。此项工程。著自道光十年为始。停其修理。所有岁修银两。著归入参课正款内册报。将此传谕知之。　　

○礼部奏、道光十年元旦应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○壬戌。上诣皇太后宫问安。　　

○旌表守正捐躯安徽霍邱县民余守全妻林氏。　　

○癸亥。谕内阁、康绍镛奏、知县戒饬生员。致生童等藉端阻考。请解任审讯一摺。此案湖南长沙县知县王渭、审理词讼。将生员徐邦俊饬责。该县生童等藉端阻考滋闹。现经该抚拏获完办。该知县王渭、是否因徐邦俊恃符顶撞戒饬。抑系任情滥责。必应彻底根究。王渭著暂行解任。交该抚归案审讯。在逃之已革副榜屈伸、著严缉到案。质讯明确。据实究办。毋稍枉纵。　　

○又谕、奕绮等奏、请借项调剂旗兵一摺。著照所请、准其于广恩库历年累存长芦盐政解交息银所余银两、拨出五千四十两。按一分生息。赏借八旗驻防兵丁。每月于伊等钱粮银内分别银数本利坐扣。仍于每年息银内提出二百五十二两贮库。分作二十年归还原款。俟扣足本银后。再行体察情形。酌量办理。其一切章程。俱著依议行。该部知道。　　

○修东北两路行宫。从马兰镇总兵官黄文煜请也。　　

○移建湖南苗疆积谷仓廒。从巡抚康绍镛请也。　　

○甲子。谕内阁、都察院奏、正黄旗蒙古马甲玉柱、控告已故世职保庆私改宗谱。朦混承袭一案。著该旗副都统容照、详悉查明。据实具奏。　　

○云贵总督阮元奏、缅甸国王孟既、遣使表贺生捦逆裔张格尔恭上皇太后徽号。照例宴赉。报闻。　　

○以福建澎湖协副将孙得发、为广东琼州镇总兵官。　　

○缓徵两淮丁溪、草堰、刘庄、伍祐、新兴、庙湾、六场被旱新旧灶课。　　

○抚恤山东益都、临胊、二县地震灾民。　　

○乙丑。谕军机大臣等、李鸿宾奏、＜?口英＞咭唎夷船延不进口。及晓谕防备各缘由。等语。所奏甚是。各国夷船来粤贸易。惟＜?口英＞咭唎夷商最为桀骜。现在该国大班等。因洋行连年闭歇。拖欠夷银。叠次呈控。并胪列条款。具禀香办。该督业经咨提商人讯追。并将所禀各款。饬司妥议。谕令洋商转谕恪遵。该夷船仍然观望。停泊澳门外洋。延不进口。辄敢摭拾前陈各条。哓哓渎办。语言不逊。该国货船。每言在粤海关约纳税银六七十万两。在该夷以为奇货可居。殊不知自天朝视之。实属无关毫末。且该夷船私带鸦片烟泥入口。偷买内地官银出洋。以外夷之腐秽。巧获重赀。使内地之精华。潜归远耗。得少失多。为害不可胜言。必应实力严查。此次该夷等业经该督将来禀严行批饬。如果渐知悔悟。相率进口。即可相安无事。傥仍以所求未遂。故作刁难。著即不准开舱。严行驱逐。即少此一国货税。于国帑所损无几。而夷烟不入。官银不出。所全实多。至该夷各船现泊澳洋。夷情叵测。不可不豫为之防。该督已密行咨会李增阶。饬令各营将弁等。不动声色。整齐防备。所办甚是。此事交涉外夷。有关国体。该督等务当镇静防闲。词严义正。折其桀骜之气。杜其贪诈之谋。断不可稍涉迁就。致失大体。其该夷人禀内夷船规银。不论船只大小。一律徵收。恳请分别纳饷等款。尚可量为变通。著该督等妥议具奏。将此谕令知之。　　

○命盛京工部侍郎诚端来京。以江西布政使富呢扬阿、为盛京工部侍郎。兼管奉天府府尹事。　　

○丙寅。孝惠章皇后忌辰。遣官祭孝东陵。　　

○命噶勒丹锡哷图呼图克图之呼毕勒罕、在紫禁城内骑马。　　

○缓徵宁古塔三姓歉收新旧旗租。　　

○丁卯。命于大高殿设坛祈雪。　　

○谕内阁、嵩孚奏、请将副将府经历分别革职解任审办一摺。此案湖南宝庆、协兵丁李希得等、在府经历大堂酗酒滋事。被责辱骂。该管副将周添章。纵容徇庇。犹复捏词支饰。该经历邵廷熙是否因兵丁醉闹责惩。抑或尚有别情。均应彻底根究。宝庆协副将周添章著革职。宝庆府经历邵廷熙著解任。交该督提同兵弁人证。秉公严审确情。分别定拟具奏。毋稍枉纵。　　

○以缘事革退鄂尔多斯扎萨克贝子桑斋旺沁子巴达尔瑚、袭爵。　　

○以伊犁屯田丰收。予员弁议叙。赏兵丁一月盐菜银。　　

○除陕西武功县水冲马厂地十四顷九十七亩有奇额租。　　

○戊辰。上诣大高殿祈雪坛行礼。　　

○谕内阁、蒋攸铦等奏、粤盐移撤地方。久未勘文定议。请饬该督委员会勘行盐地界等语。江西赣县所属攸镇地方。界连淮粤。私枭充斥。曾于嘉庆年间。经前督议将切近淮界邻店。移撤三十里外。其在三十里以内者。止准酌留一二店。便于本处居民买食。兹据蒋攸铦等查明、应移地界。迄无定论。近复开设子店日多。并有窝留枭匪之事。著李鸿宾即委公正大员。会同江西该管道府秉公覆勘。议定行盐地界。以固藩篱。勿再延宕。　　

○命兵部左侍郎博启图、在紫禁城内骑马。　　

○以捐修直隶万全县张家口石道。予知县张庆成升用。余议叙有差。　　

○以拏获大夥私枭。赏江苏参将秦攀萼副将衔。余升用有差。　　

○以回疆军务暨高堰堤工告竣。命停止两淮盐斤加价。　　

○科尔沁卓哩克图亲王巴图等二人、喀尔喀车臣汗阿尔塔什达、敖汉郡王干咱巴拉、扎噜特扎萨克贝勒布木色楞、郭尔罗斯扎萨克镇国公扬赞巴拉、喀喇沁二等塔布囊布彦图、于神武门外瞻觐。　　

○己巳。谕内阁、曹振镛等奏、查明江南河库欠缴银两。请饬严追。并禁滥行支发一摺。江南河库钱粮。每年该河督盘查加结送部。不容丝毫亏短。乃自乾隆四十七年起。至嘉庆二十五年止。经前任河督黎世序奏报在外追缴之款。现在尚未完银五十二万二千九百九十余两。该部节次行追。因各员久经离任。未能克期归缴。兹又据张井奏、清厘河库各员应缴之项。自道光元年至七年。共银四十八万三千余两。并未按限追缴。是河库之银。一经支发。即归无著。迨日久咨追。完缴甚少。若不严行惩办。以后相率效尤。国帑攸关。岂容任意侵蚀。著照所议。将现在册报各员外追之款。照册报原欠年月扣限。如逾限不完。照承追南河欠项定例办理。不得按此时奏咨到部起限。以致日久悬宕。并著嗣后每年盘查河库。俱应据实结报。不得复有外追名目。傥仍前滥行支发。又不立时严追。著照河工佥差不慎本例。如本人无力完缴。著落上司摊赔。及特款支销钱粮。动款时不报部。著落擅动官独赔各条。严参核办。即责成该河督暨河库并管理河务各道。随时认真稽查。毋得置身事外。俾各工员知所儆惧。而钱粮不致侵那亏短。以昭核实。　　

○以福建台湾道刘重麟、为江西按察使。　　

○予故前任礼部尚书穆克登额、祭葬如例。　　

○铸给山西阳曲县复设分防主簿条记。从巡抚徐炘请也。　　

○以乌什屯田丰收。予员弁议叙。赏兵丁一月盐菜银。　　

○庚午。上诣皇太后宫问安。　　

○谕内阁、正黄旗蒙古马甲玉柱、控告保庆私改宗谱朦混承袭一案。现据容照查明、保庆实系托克托霍依之嫡派子孙。核与宗谱相符。众证确凿。并无情弊。玉柱辄以无据之词。叠次具控。实属不安本分。著革退马甲。交该旗严加管束。此次承袭世职。著将玉柱扣除列名。至该旗都统副都统等接据玉柱呈词。并不究明奏办。仅交该参佐领等含糊了结。复于萨拉勒之子孙。应否列入拣选。请旨时并未将不准承袭之处声叙明晰。均属不合。著交该部查取职名。照例察议。其承办之该参佐领等。著该部照例议处。　　

○辛未。谕内阁、扎隆阿奏、请停办官铺。并另筹生息一摺。喀什噶尔等处试办官铺。前经降旨。令扎隆阿悉心体察具奏。兹据查明。各城现在茶价较贱。羊只进卡亦少。碍难照原议章程办理。自系实在情形。著将试办官铺易羊事宜。即行停止。仍循旧制。听令夷回自行交易。即照新定章程。官为稽查弹压。以杜流弊。其请将茶价息银发商生息一节。著交户部核议具奏。　　

○又谕、庆山奏、请将科布多仓谷广为积贮。循例于各卡官兵等。一半放给茶烟。一半将谷石减半折给银两。其满洲蒙古绿营、及各台站屯田官兵等应领谷石。均请一半放给本色。一半折给银两一摺。科布多仓内现存谷一万一千五百余石。仅敷一年支放。著照庆山所请。自明年为始。各卡官兵等。准其援照从前所办。一半放给茶烟。一半将谷石减半折给银两。其满洲蒙古绿营、及各台站屯田官兵等应领谷石。均著一半放给本色。一半折给银两。所有折放银两。著照时价每石折银二两五钱支给。即由库支钱粮银内动拨。除将运解乌里雅苏台谷石仍旧办理外。所有普安寺。及犯人口粮。亦著照旧放给本色。　　

○礼部议覆御史牛鉴条奏、外省乡试房考参用即用分发各员。当由该督抚专摺奏明。以重分校而杜弊端。从之。　　

○以科布多屯田丰收。赏赉兵丁有差。　　

○壬申。故伊犁将军德英阿灵柩到京。命庆郡王绵慜、前往赐奠。　　

○续贷盛京等处马乾银。　　

○户部议准、前任江西巡抚韩文绮疏报、分宜县开垦山地十九顷七十七亩有奇。江苏巡抚陶澍疏报、上海县芦洲转升漕田四分有奇。均照例升科。从之。　　

○癸酉。谕内阁、伊萨克所封郡王。著加恩世袭罔替。　　

○以故甘肃西昌县土司吉晴云子步汉、袭职。　　

○礼部议准、安徽巡抚邓廷桢疏报、采访滁州贞节妇女陈张氏等一百五十九口。请建总坊旌表。从之。　　

○除浙江钱塘县潮冲地九顷二十亩有奇额赋。　　

