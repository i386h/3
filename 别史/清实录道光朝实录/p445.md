<!-- { "loadSidebar": true } -->
○缓徵山东临邑。陵、德、德平、濮、郯城、平度、昌邑、胶、高密、即墨、临清、武城、济宁、鱼台、阳信、商河、乐陵、博兴、夏津、二十州县并德州、济宁、临清、三卫上年被水被雹屯庄本年额赋。　　

○展赈江苏海、沐阳、二州县上年被水被旱灾民。给山阳、高邮、宝应、沛、桃源、清河、安东、阜宁、盐城、宿迁、沐阳、十一州县并淮安、大河、二卫军民一月口粮。　　

○戊戌。高宗纯皇帝忌辰。遣官祭裕陵。　　

○命工部右侍郎奕经。在乾清门侍卫上行走。　　

○上以上辛祈谷于上帝。自是日始。斋戒三日。　　

○己亥。谕内阁、兵部请将军政卓异之凤凰城城守尉常明、于开印后带领引见。常明、现因年班来京。叠经召对。著准其卓异。即行回任。无庸带领引见。并著交军机处记名。　　

○庚子。上诣南郊斋宫斋宿。　　

○展赈两淮板浦、中正、临兴、三场上年被水被雹灶户一月。　　

○贷山西代。解。二州上年被水被雹村庄耔种。　　

○贷河南上蔡县上年被水村庄常平仓谷。　　

○辛丑。祈谷于上帝。上亲诣行礼。　　

○诣持太后宫问安。　　

○壬寅。世祖章皇帝忌辰。遣官祭孝陵。　　

○谕军机大臣等、张井等奏、南河现在清高于黄。开放御坝日期一摺。前因御黄坝日久未启。节经降旨。令该河督等将河湖全局设法妥办。期收刷黄去淤之益。兹据奏年来坚闭上游各闸。不使分流。力守御坝。不使倒灌。正所以杜致病之原。使大溜挟沙并力趋海。特受病太深。为效较迟。现在较量内塘清水。已高黄水尺余。即于二十二日启除临黄堰。放清水外出。御坝内外河口淤沙。稍资刷涤。计现存水志。比上年底水落低二尺一寸。是于黄河不无小效等语。河身高仰。惟有蓄高湖水。藉以渐去积淤。然欲另创三堤。劳费需时。固属未可轻议。以现在情形而论。祇有东水攻沙之一法。该河督等业已详细讲求。于海安海阜两厅堤尽处。酌估接筑。以专归墟之力。其外南厅颜家河等河宽溜散处所。则相机筑坝以束漫流。务当尽力为之。俾河湖渐复旧规。朕亦不责成近效。但启坝固以涤淤。而蓄清乃可济运。该河督等仍当体察湖水情形。可放则放。应闭即闭。断不可任其宣洩。消耗过多。或致重运经临。难资浮送。总之河湖日敝。筹画必须万全。务使空重漕船无阻。长河永保安澜。方为不负委任傥或办理不善。稍有疏失。惟该河督等是问。懔之勉之。将此谕令知之。　　

○又谕、朕闻闽广江浙各省洋面。近来虽无大夥匪船。仍时有盗劫之案。地方文武非竟不查拏。每因解省经费无出。遂存化大为小之见。并不认真严办。若果如此。岂非因噎废食。戢暴安良。系地方官专责。该督等自应将缉捕及一切经费。豫为筹备。各州县距省道里远近不齐。既不能概以解费浩繁。有所藉口。况离省窎远之处。除罪应斩绞、并斩绞案内遣军流徒余犯外。皆有就近解巡道审转之例。何至辄形苦累。外海营汛地方如是。内地土盗。因此从轻完结者。亦可想见。该管文武果能不分畛域。和衷共济。纵或一时。偶疏防范。迨经缉犯惩办功过原可相抵。每据该督抚陈奏。朕无不概从宽宥。其缉捕勤奋者。亦皆量予鼓励。岂得稍有畏难。养痈贻患。各该督抚接奉此旨。除向有缉捕等项经费各处、无庸筹款外。其余俱应一律酌议。量加经费。并严饬该管文武各官一体和衷。力改前习。以期安行旅而靖闾阎。如嗣后仍有因循规避、观望延搁者。即当据实严参惩办。该督抚等亦当认真查察。勿涉颟顸。致干咎戾。懔之慎之。将此各谕令知之。　　

○癸卯。盛京将军奕颢等奏、发遣黑龙江英和。行抵盛京城。患病已届十日。未见痊愈。不敢擅自准其稽留养病。得旨、稍见痊可。即令前往。　　

○甲辰。享太庙。命皇长子奕纬、恭代行礼。　　

○遣官祭太岁之神。　　

○谕军机大臣等、嵩孚等奏、守备呈报查获前任四川学政潘光藻船上私盐。转被诬抢勒赔。与该学政信知围船抢殴情节不符。恐有滋事捏饰情弊一案。已明降谕旨。将巴东县官渡口卡缉私之荆州水师营守备张湖革职。交该督抚提集人证秉公审讯矣。此案据张湖具报、与该学政所称、情节互异。是否该守备纵。容弁兵等籍查私盐。抢诈滋事。饰词捏报。抑系该学政竟有不法情事。或系家丁夹带私盐。或系舵工水手等倚恃官船。私行夹带。必应据实严办。该督等现已饬委道府驰往查确。著即将实在情形。秉公讯明具奏。断不准稍有隐混。潘光藻系交卸学政给假回籍之员。著暂留该省以备质对。将此谕令知之。　　

○调安徽寿春镇总兵官郭继昌、为陕西延绥镇总兵官。延绥镇总兵官姜长龄、为寿春镇总兵官。　　

○修江苏宿迁县各河堤岸。从大学士总督蒋攸铦等请也。　　

○修湖北荆州府万城大堤。从总督嵩孚等请也。　　

○乙巳。上御紫光阁。赐蒙古王勒贝子公额驸台吉及外藩使臣呼图克图等宴。并赏赉有差。　　

○吏部尚书文孚、因病赏假。以礼部尚书松筠、署吏部尚书。　　

○以访获邪匪出力。予四川知府刘炯等议叙。余升补有差。　　

○丙午。上诣大高殿行礼。　　

○幸圆明园。奉皇太后居绮春园。　　

○诣安佑宫行礼。　　

○赏阿拉善扎萨克亲王玛哈巴拉。黄缰。　　

○丁未。上诣绮春园问皇太后安。　　

○谕内阁、那彦成等奏、收抚从前畏罪逃出之布噜特。并参办已革回务章京一摺。希皮察克爱曼布噜特阿仔和卓。前因伊父被戮。畏罪逃赴霍罕。兹遣其弟热仔。并冲巴噶什爱曼苏兰奇之族叔拜莫拉特。及苏兰奇之侄拜尔第阿里雅。先后投诚。情词恭顺。既据那彦成等先行宣示朕恩。赏给热仔六品翎顶。拜莫拉特三品翎顶。拜尔第阿里雅五品翎顶。著即分别赏给。至嘉庆二十五年。张格尔纠众犯卡。布噜特比苏兰奇入城报信。被已革回务章京绥善斥骂赶逐。以致该比远扬助逆。现据彼时印房当差之回子玉努斯、与布噜特拜莫拉特等、所供相符。是绥善任性乖谬。贻误军机。本应按律治罪。姑念事属已往。著发往黑龙江充当苦差。以昭炯戒。　　

○又谕、那彦成等奏、调剂防兵一摺。回疆南路八城换防绿营兵丁。向例马兵月支银一两二分五厘。步守兵月支银一两。兹据查明、现因物价较昂。食用拮据。自应量加调剂。著照所请、马步守兵每月给银一两四钱五分。其应领马兵分例者。每月津贴银四钱二分五厘。应领步守兵分例者。每月津贴银四钱五分。统计八城绿营防兵一万六百余名。共需银五万五千余两。先行动支正项垫给。俟届年终。将喀什噶尔、叶尔羌、二城官铺款内所得六分余利银若干两。三明拨还正项垫款。尚有盈余。归下年动支。不敷之年。在于茶税项下拨补。核实造册报销。以裕兵食而重帑项。该部知道。　　

○又谕、那彦成等奏、查明阿克苏乌什所属卡伦侍卫。现已改归绿营。其驻卡巡防满洲兵。并无差使。请一律裁撤等语。著照所请、所有阿克苏、乌什、两城原设满洲营驻防官兵。著概行裁撤。各归原营操防。所挑委笔帖式贴写满洲兵。准其照旧额咨留。年满仍在古城巴里坤各旗营咨取当差。以符旧制。该部知道。　　

○谕军机大臣等、朕闻上年十一月内。有撤回陕甘新兵。因应领盐菜口粮等项。武隆阿并未照前此凯撤征兵分别支给。悉照防兵例支发。以致众兵不服。执旂操械。纠约喧嚷。后经许照征兵口粮支给。始各散归汛地。征兵骄悍如此。何以未据武隆阿据实陈奏。此项兵丁既非换防。自应照征兵例给予口粮。因何遽加裁减。武隆阿曾否与那彦成等商办。抑伊一人自出主见。若以为例应如此。乃因众兵持械喧哗。竟尔改支。岂不愈长骄横。是否因此起衅。抑或别有情节。著武隆阿据实明白回奏。傥有不实不尽。经朕另行访闻。武隆阿自问当得何咎。将此附报便密谕知之。寻奏、前奉部驳凯撤之兵。不应再支驼价。是以十一月内撤回之兵。仍照前凯撤征兵分别支给。故未商之那彦成。各兵执械喧哗。实因裁减驼价而起。且是日群聚喧哗。惟称讨赏。并无另有衅端。至镇将失于约束。已商请那彦成参奏。伊以陕甘兵气骄悍。恐长刁风。是以未经具奏。报闻。　　

○又谕、据那彦成等奏、差人赴卡外筹办各逆犯情形一摺。朕命那彦成前往喀什噶尔。祇为筹办卡内善后事宜。业将八城善后诸大端筹办周妥。即为不负委任。是以叠经当赉。前降恩旨甚明。至逆裔家属及从逆余党。潜匿卡外。原无足重轻。祇可檄谕外夷各部落。如能捦献固佳。否则任其偷生视息。亦不过釜底游魂。有何紧要。在我示以宽大。无意购致。尚恐外夷居为奇货。若屡次差人赴彼。暗索穷摉。终不能得。岂不为外夷所窃笑。其布噜特各爱曼有来归附者。祗可抚戢羁縻。亦不必特地招致。指给游牧地方。设日久溪壑难盈。又将如何筹办。前经屡谕及此。该督何以总未领会。岂非必欲邀功。转生出许多枝节。现在善后诸事。业经办竣。已另行饬谕武隆阿等遵旨镇静办理。该督接奉此旨。著即迅速起程来京。勿再迟留。将此由四百里谕令知之。　　

○又谕、寄谕喀什噶尔参赞大臣武隆阿、帮办大臣额尔古伦、伊萨克、本日据那彦成、武隆阿奏、遣人出卡。筹办逆裔布素鲁克。及从逆匪犯阿坦台等一摺。逆裔家属潜匿霍罕。摉之愈急。则愈视为奇货。现在张逆既已生捦。明正刑诛。卡内逆回业经大加惩创。从此镇静抚绥。按照奏定善后章程。妥为办理。自可永靖边陲。至阿坦台汰劣克二犯。前此虽经从逆。尚未敢随同张逆入卡滋事。现已畏罪远窜。亦可置之不问。前经屡降谕旨甚明。何以屡次差人出卡摉求各犯。复欲必得逆属而后已。若如此布置。竟不能捦致。岂不为外夷所窃笑。纵令布素鲁克将来似张格尔之所为。又复何难剿灭。现既将安集延驱逐出卡。自当严密稽察。勿任茶叶大黄稍有偷漏。亦不得仍令该夷隐混贸易。即为妥善。何以授意于已驱之安集延。为我筹谋逆属。该夷等声气相通。岂能真心效顺。乐为我用。至布噜特等之诚心归附者。自应就地抚戢。以示羁縻。断不可指给游牧地方。有意招致。武隆阿等当善体朕意。镇静抚绥。一切悉照奏定章程办理。既不可稍形怠忽。亦不得遇事张皇。傥办理不善。致生边衅。惟伊等三人是问。恐不能当此重咎也。将此由四百里谕令知之。　　

