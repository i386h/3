<!-- { "loadSidebar": true } -->
○谕军机大臣等、关福等奏、哈萨克伊扎噶土等深入科布多。拒伤蒙古官兵。现由丰绅以查卡为名。前往接连土尔扈特游牧之察罕鄂博卡伦一带弹压。并令沿边官兵、及土尔扈特亲王等加意巡查。严密防守等语。所办甚属晓事。卡外之哈萨克等攘窃成风。原不值与之深较。其带领属户潜入卡内。图就水草住牧者。亦历年常有之事。向皆一经驱逐。即行那移。又何能耸动别项哈萨克同恶相帮。该大臣等惟当持以镇静。傥伊扎噶土等胆敢潜来。即行截拏。母令众哈萨克潜入藏匿。所有卡外附近过冬之哈萨克王公台吉等。著即剀切晓谕、令各照旧安分度日。毋许轻听传言。致生疑惧。又另片奏、接准保昌等咨、伊扎噶土等现在乌梁海境居住。设逐入塔尔巴哈台界内。即派员先往会办。著关福即令丰绅驰抵察罕鄂博时。遴派熟悉夷情晓事之员前往。帮同科布多官员分别查拏驱逐。毋得过于威促。致开边衅而滋事端。将此谕令知之。　　

○右翼前锋统领安福、因病解任。以镶黄旗护军统领中山、为右翼前锋统领。　　

○缓徵江西南昌、新建、进贤、鄱阳、星子、建昌、德化、德安、湖口、彭泽、丰城、余干、新淦、峡江、庐陵、吉水、泰和、万安、清江、新喻、都昌、安义、二十二县被水村庄新旧额赋。　　

○戊子。上御太和殿传胪。赐一甲郝光甲、佟攀梅、二人武进二及第。二甲原奠邦等六人武进士出身。三甲王太平等三十七人同武进士出身。　　

○幸圆明园。　　

○调正黄旗护军统领博多欢、为镶黄旗护军统领。正白旗护军统领联顺、为正黄旗护军统领。正蓝旗护军统领巴清德、为正白旗护军统领。以户部左侍郎文庆、兼正蓝旗护军统领。　　

○以贵州银价日昂。暂停贵阳、大定、两局鼓铸。从巡抚贺长龄请也。　　

○旌表守正捐躯直隶深州民张常嫂魏氏。　　

○己丑。上御洞明堂。勾到河南山东情实罪犯。停决河南官犯一人。斩犯三人。绞犯三人。山东斩犯一人。绞犯三人。余八十三人予勾。　　

○谕军机大臣等、车林多尔济奏、将滋事哈萨克贼匪驱逐出境。酌量撤兵请旨一摺。所奏甚是。前因哈萨克贼匪入卡滋扰。经主事职衔哈楚暹带兵打仗。杀毙贼匪多名。余匪尽行奔窜。伊扎噶土、系哈萨克之无能小丑。业经畏威远窜。车林多尔济仍遵前降谕旨。不必穷追。即在伊原带之喀尔喀兵内、择其年壮力强者带往。会同哈楚暹、察看贼匪情形。妥为驱逐办理。余兵撤回本地。以省兵力。　　

○蠲缓湖南武陵、沅江、澧、华容、安乡、巴陵、益阳、七州县并岳州卫被水庄屯新旧额赋有差。　　

○庚寅。上诣绮春园问皇太后安。　　

○谕内阁、给事中朱成烈奏、河臣筹议蓄水济运事宜。未能确有把握一摺。前据栗毓美奏陈收潴济运章程六条。当有旨责成麟庆、经额布、会同该河督属妥办。兹据该给事中奏称、所议六条。有缓不救急者。有毫无实济者。请再行熟计详筹等语。每年漕船北上。经过各河道。例应豫筹收水。以备来年之用。本年夏初偶因雨泽稀少。船行辄多阻滞。此皆上年不能豫为潴蓄所致。若非大雨时行。河流充裕。则重运回空。几至两误。现在空船将次过竣。来年重运尚未经临。当此空闲之时。正宜通盘筹画。未雨绸缪。应挑穵者即行挑穵。应潴蓄者即行潴蓄。若再因循观望。坐失机宜。以致重运届临。又形浅阻。尚复成何事体。著栗毓美、经额布、即将该给事中摺内所指各情节。再行熟计详筹。务使来源畅旺。一律深通。将来各省军船连樯入境时。总可畅行无误。方为不负委任。傥任听河道厅备各员虚领钱粮。而于湖水不能收符定志。泉源不能疏浚得宜。运河挑穵不能深通如式。一经查出。除承办各员照例治罪外。定将该河督及山东巡抚一并严惩。决不宽贷。勿谓言之不豫也。寻奏、遵旨熟计详筹。不致贻误来年重运。得旨、激发天良。竭力为之。如误事机。必惟汝是问。懔之。　　

○命乌什办事大臣岳良、塔尔巴哈台领队大臣丰绅、吐鲁番领队大臣惟勤、乌里雅苏台参赞大臣常明、西宁办事大臣苏勒芳阿来京。赏正黄旗护军参领松龄、头等侍卫。为乌什办事大臣。二等侍卫伊勒东阿、头等侍卫。为塔尔巴哈台领队大臣。以正白旗汉军副都统和伦、为吐鲁番领队大臣。正白旗蒙古副都统盛贵、为乌里雅苏台参赞大臣。赏驻藏帮办大臣讷尔经额、头等侍卫。为西宁办事大臣。以正红旗蒙古副都统孟保、为驻藏帮办大臣。头等侍卫敬＜?穆-禾攵＞、署正白旗蒙古副都统。　　

○修河南山东黄河两岸土工。并豫办来年备防秸石。从河道总督栗毓美请也。　　

○辛卯。上御洞明堂。勾到直隶山西热河情实罪犯。停决直隶斩犯四人。绞犯七人。山西斩犯一人。绞犯四人。余七十四人予勾。　　

○谕内阁、已革兵部差官恒庆、因欲带同伊子进京销假当差。既经在旗呈明。并不听候批示。辄即携眷起程。已属非是。复因被参不甘。诉称善英率子带领兵丁在署演唱。并牵涉善英坐轿买妾、僭用亲随、冒支差费、养赡回奴等情。先后牵供多款。希图报复。现经讯明均系事不干己。恒庆著销除本身旗档。枷号三个月。满日发近边充军。已革副都统觉罗善英、律以恒庆牵控各款。已属违例。况以二品武职大员。整顿营伍。是其专责。乃于伊子扎拉芬带同兵丁在署弹唱。失于禁约。与平日陈奏种种剌谬。其情甚属可恶。善英著发往军台效力赎罪。以示惩儆。已革兵丁罗阿常即巴哈苏、唐连闰即双忠、禄明即额勒赫布、以驻防兵丁学习弹唱。听从扎拉芬在副都统署内弹演。殊属有乖营制。著乍浦副都统提案责惩。并另行存记。嗣后永远不准挑差。以为旗兵嬉戏者戒。　　

○又谕、骑射为八旗根本。京营兵丁及各省驻防。均有守御之责。该管都统将军等、例应勤加操练。俾令技艺优娴。为国家备干城之选。前据乌尔恭额等覆奏善英一案。乍浦驻防兵丁内、有巴哈苏、双忠、额勒赫布、被善英之子扎拉芬唤入署内弹唱二簧调。业将已革副都统善英、发往军台效力。并降旨令乍浦副都统即将巴哈苏等提案责惩。永不许再挑差使。因思近来旗人渐染浇风。往往荒其本业。习为游荡。谅不止乍浦一处为然。必应亟加整顿。以期返朴归淳。著八旗都统各省将军都统副都统等严饬所属认真训练。务使营务肃清。悉成劲旅。并随时查察。如有似此不知自爱、习于下流者。立即从严惩办。经此次训谕之后。傥仍狃于积习。一味姑容。别经发觉。或被人纠参。除将本人照例治罪外。定将该管之都统将军副都统等重惩不贷。将此通谕知之。　　

○又谕、前据乌尔恭额等覆奏善英一案。朕批阅摺内、乍浦驻防兵丁有罗阿常即巴哈苏、唐连闰即双忠、禄明即额勒赫布、皆系一人两名。殊乖定制。外间恶棍。往往有浑名绰号。定案时常有某某即某某名目。此案巴哈苏等系食粮兵丁。何至沾染此等恶习。乍浦兵丁内似此者尚不知凡几。因思京营旗人及各省驻防。恐亦在所不免。著传谕八旗都统各省将军都统副都统等、严饬所属查明各项旗人。如有似此两名者。立即饬令改正。并明白晓谕。嗣后旗人命名。务遵定制。毋染浇风。傥经此次谆谕之后。再有某某即某某名目。一经查出。除本人照例究治外。定将该管之都统将军等一并惩处。将此通谕知之。　　

○缓徵安徽怀宁、潜山、宿松、望江、寿、宿、凤阳、怀远、定远、灵壁、凤台、泗、盱眙、天长、五河、和、桐城、太湖、南陵、贵池、青阳、铜陵、石埭、建德、东流、当涂、芜湖、繁昌、无为、合肥、巢、颍上、霍邱、亳、三十四州县及屯坐各卫被水被旱歉区新旧额赋。　　

○缓徵河南内黄、临漳、武安、涉、浚、安阳、延津、阳武、永城、夏邑、武陟、十一县被水被旱村庄新旧额赋。　　

○壬辰。谕内阁、向来在京都统副都统前锋统领护军统领及各省将军副都统亲随官兵。嘉庆年间屡奉圣谕定有额数。至各直省督抚提镇总管城守尉、凡一二三品文武大员。有统辖官兵之责者。挑选所属满汉兵丁。作为亲随跟班。亦应酌定额数。其应行裁减之处。著兵部详细查明。定议具奏。　　

○又谕、卓秉恬等奏、访获县丞署内寄存鸦片烟土。请交部严讯一摺。良乡县县丞胡履震、著即革职。并该家人方文、俱交刑部严讯。其同城之良乡县知县周震青、于该县丞署内寄存鸦片烟土。毫无觉察。且于叠经饬拏。始将方文查出。提解玩延。著先行交部议处。余著照所议办理。　　

○又谕、鸦片烟流毒传染日深。叠经降旨饬令严拏惩办。各该衙门拏获人犯。或咨或奏。俱陆续送交刑部审讯定拟。是该部为汇总之地。必当认真推鞫。务令水落石出。不致漏网。该堂司各官自应倍加慎重。严行讯勘。方能立除痼习。但案犯众多。承审司员。或草率了结。或积压迟延。甚至听信嘱托。吏胥需索。种种滋弊。在所不免。著刑部堂官严饬承审司员。于解到案犯。立时研鞫。切实根究。分别惩治。不得稍有不实不尽。以期净绝根株。该堂官仍当不时查察。督饬核办。傥有草率积压、及听情消弭等弊。即行指名严参。如任其延玩滋弊。别经发觉。或被纠参。不但将该司员等从重治罪。并将该堂官等一并重惩不贷。懔之慎之。　　

○命新授乌什办事大臣松龄、以五品顶带休致。赏右翼翼尉龄山、副都统衔。为乌什办事大臣。　　

○癸巳。谕内阁、本年各直省办理秋审人犯。经刑部由实改缓者。云南一起。由缓改实者。四川五起。秋谳大典。务宜虚衷研鞫。详审核定。毋枉毋纵。各得其平。该督抚及臬司等于秋审未能慎重详核。致失出多案。并有失入之案。俱著交部查明分别议处。嗣后各直省督抚督率臬司、总宜折衷至当。断不可惑于救生不救死之说。故从宽厚。尤不可有心刻核。过于严峻。以副朕执法用中至意。　　

