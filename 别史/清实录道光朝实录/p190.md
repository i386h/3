<!-- { "loadSidebar": true } -->
○又谕、卢坤奏、请停未发乡勇恤赏银两一摺。陕西省未发嘉庆八年以前折半恤赏银两。迄今二十余年。因查办未能确实。历任巡抚均未奏请补发。兹据该抚查明各乡勇等。多系无业游民。事远年湮。是否均在应恤之例。实属难稽。若再为补给。必致刁民假捏、胥吏勾串浸渔。弊窦丛生。讼端滋起。而乡勇家属、无凭给领。徒致冒滥。著照所请、将陕西省未发乡勇折半恤赏银十五万九千九百七十八两零。概行停止。其阵亡乡勇入祀昭忠祠之处。著饬令各地方按名入祀。无使遗漏。将此谕令知之。　　

○癸卯。常雩祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○修直隶天津西沽叠道。从长芦盐政阿尔邦阿请也。　　

○甲辰。调陕西西安镇总兵官珠勒亨、为伊犁镇总兵官。　　

○乙巳。严饬刑部审理案件、详慎推鞫。谕内阁、刑部审理案件。必须尽心推勘。将真实情形、水落石出。方足以昭执法之平。上年内阁有遗失金叶表文一案。黏杆处有遗失虾须钓鱼竿等件一案。近又有内阁遗失朱签一案。俱经刑部审讯具奏。并未究出被窃缘由。及赃贼确据。刑部为刑名总汇。于各犯到案、固不可一味刑求。致使无辜受累。然果能悉心研究。岂有寻常盗窃之案。转不能审有端倪。若徒以一奏了结。则正盗漏网。奸猾之徒、益复无所忌惮。其何以明罚敕法耶。嗣后遇有此等案件。该堂官务督饬司员、详慎推鞫。总期人赃并获。按律定拟。断不可颟顸了事。致滋宽纵。如案已奏结。或在逃正犯别经发觉。朕惟该堂司各官是问。恐不能当其咎也。懔之慎之。　　

○又谕、李鸿宾等奏、君山移驻官兵、格碍难行、应请停止、并酌筹巡缉事宜一摺。湖南巴陵县君山地方。二洲产生芦苇。前因居民争占酿命。断作官荒。每有棍徒聚众争割。并因洞庭湖商船往来。恐有盗贼窃劫。据陈若霖等奏、请移驻文武官兵、巡查弹压。即以君山庙宇、改作文武衙署。由部议准行。兹据李鸿宾等查明、该山地势甚狭。庙宇窄小。移建衙署。实无隙地可以扩充。体察情形。种种窒碍难行。不敢因奏定在先。稍存迁就。所有前议岳州府同知、岳州府水师营守备、带兵五十名、移驻君山之处。著即停止。惟巡防事宜。必须周密。从前原派岳州府同知、岳州营参将、带同员弁兵役。按月会巡。并派岳州府水师营把总一员、带兵二十名、常川往来侦缉。近年以来。匪徒稍知敛迹。前项官兵、自应仍循其旧。此外弹压巡查。更须派委文武大员定期会哨。以昭慎重。著照所请、嗣后责成岳州府知府、暨岳州营参将、按月亲历巡查。并饬该同知守备、随时前往、实力侦缉。如能拏获巨匪多名。分别鼓励。傥有疏懈。即行分别撤参。以示惩儆。　　

○又谕、富纶奏、印务主事、兼管事务过多、请另行派员经理、并查销旧用图记一摺。乌什印务主事。承办事件过多。据富纶查明、恐有顾此失彼之虞。自应将各项事务、派员分管。以专责成。著照所请、嗣后印务主事。祇准兼办回务。其税务一项。仍照成案、归于粮饷局办理。至军台牧放二处。著即委令粮饷局主事职衔桂芬、佐领珠升阿、分司经理。各委员即各用本任图记关离。所有税务军台牧放等处旧用木刻图记。著即查销。该部知道。　　

○谕军机大臣等、本日御史陈澐奏、永定河闸坝减河情形。据称前闻河臣张文浩查办直隶水利、议于永定河南岸建设闸坝。挑穵减河。现已兴工于南岸修复金门闸。挑穵减河一道。又于闸上建灰坝一座。挑穵减河一道。皆为分减盛涨、洩入大清河之用。查金门闸久经堵闭。乾隆年间、孙嘉淦、曾于闸上开放南岸、洩水入中亭河、不能容纳。附近民田受害。旋即赶紧堵筑。今新开减河放水灌入清河。与孙嘉淦所为无异。况清河壅塞。不能容纳减水。易滋漫溢等语。大清河贯串东西两淀。因下游为永定浊水所淤。上游频年溃决。畿南十余州县、被灾独重。必须先从下游疏治。俾得畅流入海。若转在上游灌输浊水。则壅遏泛滥。为患弥甚。此事关系全河大局。不可不计出万全。著交程含章、蒋攸铦、再加相度。通盘筹画。务使堤障田庐。两无妨碍。方为至善。将此谕令知之。寻奏、查永定河绵长四百余里。两岸皆沙。不能如江南之土性坚实。可以加高培厚。自嘉庆六年全河漫口。北上汛土山、冲刷殆尽。此时补偏救弊。惟有修复金门闸。并于南上汛添建灰坝。盛涨时、出水不过二三尺。历时不过一半日。与乾隆五年孙嘉淦奏准、将永定河全河入金门闸、引河下注者。迥不相同。容亲赴永定覆勘妥筹。从长计议。报闻。　　

○谕御前大臣等、向来阿哥等哈哈珠色。并无告假外出省亲之例。今张广杰告假、赴福建伊兄游击张广信任所、看视伊母。殊属不合。张广杰毋庸赏假。嗣后除三省旗人、准其告假外。余俱不准行。　　

○贷湖北荆州城守、水师、宜都、三营驻劄灾区兵丁仓谷。　　

○丙午。谕内阁、户部奏、江苏省各属徵存未解银两。自道光元年奏催以来。已及三载。未据该抚专案报解入拨。亦未将报解迟延、及督催不力各职名、查取送议。现查各属交代册开、历次旧任未解。及新任徵存未解。共银一百八十三万三千五百三十三两零。著该抚勒限严提。解司报拨。如再仍前延宕。即行参办示惩。仍将报解迟延、及督催不力各职名、查取送部核议。至安徽省、道光元年奏催徵存未解银两。据该抚报部应存银三百四十九万三百九十余两。除已行拨解支销、及现在提解、共银四十六万九千五百七十余两外。报入历次清查银、三百二万八百二十余两。该省各属亏缺银两。既经归入清查案内、分限追补。自应按照议定限期。严行追缴。乃该省清查之案。办至六次之多。历次未完、统归后案起限。是后次之清查。即为历次未完各员延宕地步。追补之议。仍属有名无实。著该抚按照六次清查追补限期。实力催追。报部拨用。如有新亏。照例参办。以后毋许再有清查名目。各属交代案内。亦不得再有徵存未解款项。以杜影射新亏之渐。　　

○改父母殴子误杀旁人例。刑部奏、父母殴杀其子。按例罪止拟杖。与凡人之应拟绞抵者不同。若因殴子误杀旁人。仍照寻常斗殴误杀旁人致毙例拟绞。殊未平允。应请嗣后父母殴子、误伤旁人致毙者。于斗杀绞监候律上、减为杖一百流三千里。因谋杀子误杀旁人一命者。于故杀斩监候律上、减为近边充军。误杀旁人一家二命、及三命非一家者。于故杀一家二命斩罪上、减为发新疆酌拨种地当差。误杀旁人一家二命以上、及三命以上非一家者。于斩罪上减为绞监候。秋审入于缓决。其因殴子及谋杀子、误杀有服卑幼者。各于殴故杀卑幼本律上减一等问拟。若误杀有服尊长者。仍依殴故杀尊长、及误杀尊长各律例问拟。从之。　　

○补行道光三年大计。甘肃卓异官九员。罢软官一员。浮躁官一员。才力不及官一员。年老官六员。分别议叙处分如例。　　

○丁未。谕内阁、帅承瀛奏、审拟已革提督、请发往军台效力一摺。此案已革提督沈添华、修葺衙署。役使兵丁。经年累月。实属任性妄为。姑念尚无摊扣俸饷。及旷误操防情事。业经革职。已足蔽辜。沈添华著加恩饬令回籍。免其发往军台。　　

○引见翰林院及各衙门保送御史人员。得旨、汪琳、王丙、陈肇、刘学厚、但明伦、王云岫、何辉绶、陈銮、王凤翰、杨煊、韩俊杰、尹佩珩、廖郭行、徐养灏、俱著记名以御史用。　　

○以校阅三旗侍卫等步射。分别赏罚升降有差。　　

○追旌前明殉难捐躯四川嘉定州知州朱仪妻胡氏、子命锡、如例。　　

○戊申。谕内阁、御史蔡学川奏、请严禁幕支滥邀议叙一摺。所奏是。朝廷议叙之典。原所以鼓励人材。至幕友襄理幕务。由本官自行延请。与在官供职者不同。若以有职人员舍官就幕。遂得滥邀甄叙。既难免大员市恩瞻徇等弊。且开各项人员规避取巧之端。嗣后各督抚盐政等、奏请一切议叙。概不准将幕友保列。以杜冒滥。　　

○又谕、富俊奏、勘明闲荒垦地、不敷养马之需一摺。前据松筠奏、请借吉林每年马厂地租公用闲款。给兵丁买马。并垦开荒地、收租存公、为买补例毙马匹等项之需。当即降旨令富俊妥议具奏。兹据查明吉尔萨河闲荒、仅可垦地一千八百余晌。不能多种地亩。实不敷养马及买补倒毙之项。而所议价值、亦不能置买壮马。又未议给马乾。该处兵丁各有差使。度日尚不宽裕。若再令拴鞍牧马。反受养马之累。自应仍循旧章办理。所有松筠奏兵丁添立马匹、并咨行各城副都统照办之处。著毋庸议。　　

○谕军机大臣等、本日御史周贻徽奏参、粤西商人李秉礼、李秉绶、兄弟开设盐埠。纳课贩运。在全州柳浦地方开厂。于额引外夹带私盐。嘉庆年间、经知州刘承志等、缉获私盐。设法消弭。衿民唐锡等、先后告发。地方官祇将原告威吓。令出不愿终讼甘结。承审官并未将被告传质。该商李秉礼、系原任左副都御史李宗瀚之父。李秉绶、系其胞叔。地方官关碍情面。不肯究办。粤省盐价。嘉庆年间、因海洋不靖加价。今海靖盐旺。仍卖制钱三十八九至四十文不等。请饬部将加价概行停止等语。夹带私盐。久干例禁。如果该商等藉引行私。地方官消弭开脱。不可不严行查办。至从前因雨多盐缺。海洋未靖。暂准加价。今海道无阻。场盐丰旺。亦应量为减价。著交阮元、会同康绍镛、将该御史所奏各情节。秉公确查。毋稍含混。傥该商等实有夹带私盐、及贿嘱消弭情弊。即著据实严参治罪。其盐斤是否应行减价之处。亦著妥议具奏。该御史原摺、著钞给阅看。将此各谕令知之。　　

○己酉。署山东按察使讷尔经额、因病赏假。以衮沂曹济道贺长龄、署按察使。　　

○浚安徽灵壁县减黄引河、并培筑堤埝。从协办大学士总督孙玉庭请也。　　

○修筑山东临清州卫河民堰等工。从署巡抚琦善请也。　　

○庚戌。孝端文皇后忌辰。遣官祭昭陵。　　

○上诣绮春园问皇太后安。　　

○陕甘总督那彦成奏、遵旨查访已革总兵张拱辰自缢一案。已密提案册、并管事营书、详查研诘。得旨、办理庶政。贵得其平。若情罪失当。岂止人命攸关。又将何以服众耶。英惠办理此事。有无失错。必要细心查核。断不可惑于救生不救死之谬论也。　　

○改河南南阳府邓州为题缺。开封府中牟县为选缺。从巡抚程祖洛请也。　　

○辛亥。上奉皇太后幸同乐园。进膳。　　

○命于二十二日。黑龙潭。觉生寺。设坛祈雨。　　

