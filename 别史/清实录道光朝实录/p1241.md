<!-- { "loadSidebar": true } -->
○给直隶霸、永清、二州县上年被水灾民一月口粮。并缓徵本年新赋。展缓武清、宝坻、蓟、宁河、文安、大城、东安、高阳、安、献、阜城、任邱、景、天津、青、静海、沧、南皮、盐山、南和、平乡、钜鹿、磁、鸡泽、大名、南乐、清丰、玉田、宁晋、隆平、南宫、三十一州县及津军厅旧赋。　　

○上以上辛祈谷于上帝。自是日始。斋戒三日。　　

○己巳。世祖章皇帝忌辰。遣官祭孝陵。　　

○命服阕翰林院侍讲学士戴熙、仍在南书房行走。　　

○庚午。享太庙。遣庄亲王绵諽、恭代行礼。　　

○上诣南郊斋宫斋宿。　　

○遣官祭太岁之神。　　

○江苏巡抚孙善宝、因病解任。调陕西巡抚李星沅、为江苏巡抚。未到任前。以江宁布政使陈继昌署理。以漕运总督惠吉、为陕西巡抚。　　

○以广东巡抚程矞采、为漕运总督。广东布政使黄恩彤、为巡抚。　　

○辛未。祈谷于上帝。上亲诣行礼。　　

○诣大高殿行礼。　　

○幸圆明园。奉皇太后居绮春园。　　

○诣安佑宫行礼。　　

○壬申。上诣绮春园问皇太后安。　　

○谕军机大臣等、前据刘韵珂等奏、接准琉球国王密咨、有口□佛＜?口兰＞哂船一只。驶至该国。强留执事通事各一人。并称数月后另有大船前来等语。当经谕令耆英确查具奏。兹据奏称、口□佛夷口□路璞朗一船。探明上年三月间到琉球国一次。七月间已回广东。并未复往。十二月内即回本国。此外亦无另有兵船前赴琉球之事。琉球臣属天朝。素称恭顺。该国因见有口□佛船。恳请查办。不容置之不问。现既探明口□路璞朗兵船回国。并无续往之船。自可彼此相安。不至再行滋事。惟所留执事通事二人。尚未查有确据。仍著耆英随时察访。并俟今春喇口□萼呢到粤。设法探询。如果该执事等尚在琉球。务须劝导该酋。令将所留之二人撤回本国。以期永久相安。方为妥善。将此谕令知之。　　

○以故赛因诺颜辅国公布呢达哩子密济特多尔济、袭爵。　　

○调云南布政使傅绳勋、为广东布政使。以湖南按察使苏彰阿、为云南布政使。江南河库道徐泽醇、为湖南按察使。　　

○癸酉。孝全皇后忌辰。命皇四子奕詝祭陵寝。　　

○谕内阁、前据御史朱琦奏、广东捕务废弛、盗贼肆行一摺。当交耆英等确查严办。兹据奏称该省捉人勒赎之案。均经严饬该州县、将未获逸犯按名查拏。尽法惩办。其罪名自徒罪至斩绞。各有等差。并非罪止问军。至弁兵均有定额。汛卡亦有旧制。惟在随时认真。不在变更成法。该御史原请重定掳赎罪名、并量移营汛之处。著毋庸议。其所请严究私售炮药、禁止联会结党、劝谕速葬、查拏赌博各条。现经该督抚等严行查究。认真办理。惟广东盗风素炽。既据该督抚查有多案。其未经破获者。恐尚不止此数。且难保无州县讳饰匿报情事。著耆英等督饬该地方官激发天良。破除积习。于一切匪徒严行拏获。务使有犯必惩。不容一名漏网。并于交界处所。一体严查。毋分畛域。傥查有消弭推诿、并胥役包庇纵放各情。即著据实严参。以靖盗源而安良善。至据赎之案。必先有窝藏之家。方敢纠夥肆抢。因而索赎。若不从严惩办。何以净绝根株。著该督抚责成文武员弁、遇有此等重案。一经拏获正犯。即究明窝藏何人。严行惩办。不得稍有疏纵。此项窝藏之犯。应作何从重拟定罪名之处。著该督抚酌议具奏。另片奏、桑园围漫口。均经动用官绅捐项。随时一律兴筑。所有此项捐输议叙。著即照议、俟查明捐项数目。酌量请奖。　　

○甲戌。调山东登州镇总兵官武攀凤、为福建台湾镇总兵官。以四川夔州协副将德通、为登州镇总兵官。　　

○乙亥。谕内阁、刘韵珂等奏、招商采买义仓谷石一摺。福建省城义仓存谷。因上年米价稍昂。复经被水。先后动碾平粜。现存仓谷无多。自应及时买补。以实储备。著照所请、准其查照成案。出示晓谕商民。如有情愿分赴浙江台湾购买者。即行给照前往。总以四万石为度。不准稍为抑勒。该商民等有买谷至五千石以上者。著该督核实请奖。　　

○改广东佛冈同知为难简缺。归部铨选。惠州府海防同知为广州府虎门屯防同知。定为海疆繁难要缺。由外拣员升调。广州府永宁通判为惠州府海防通判。定为难简缺。归部铨选。从总督耆英等请也。　　

○丙子。上御奉三无私殿。赐皇子亲藩等宴。　　

○谕军机大臣等、布彦泰奏、遵旨传谕林则徐、前赴回疆各城查勘地亩。并请暂留全庆会勘一摺。前因阿克苏、乌什、和阗、库车等处办理开垦事宜。降旨令布彦泰传谕林则徐前往履勘。并令选派协领一员随同前往。兹据该将军奏、旗营协领。识力尚恐未周。请令喀喇沙尔办事大臣全庆、暂缓北上。会同林则徐履勘等语。所见甚好。全庆俟会勘地亩事竣。再行回京。其喀喇沙尔办事大臣。著常清于库车交卸后。就近前往署理。俾全庆得与林则徐次第履勘。所有勘明各城地亩情形。仍由该将军汇核具奏。请旨办理。将此谕令知之。　　

○缓徵浙江横浦、浦东、二场上年被旱荡田新旧灶课。　　

○展缓浙江杭州、嘉兴、湖州、各帮应扣减歇军船银及积欠米石。并给帮丁余米变价银。　　

○缓徵浙江富阳、嘉兴、秀水、嘉善、海盐、平湖、石门、桐乡、归安、乌程、德清、武康、东阳、义乌、淳安、十五县上年被风被虫被霜被水被旱村庄正杂额赋。　　

○除天台、东阳、义乌、淳安、四县水冲沙压田额赋。　　

○丁丑。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○戊寅。上御正大光明殿。赐大学士尚书等宴。　　

○己卯。上诣绮春园问皇太后安。　　

○庚辰。谕内阁、本年春恭谒西陵。著改于秋间举行。　　

○以内阁学士瑞常、太仆寺卿黄琮、知贡举。　　

○以甘肃招垦出力。予即补知县余懋官等升补有差。　　

○以拏获湖南耒阳滋事匪犯。予千总黄铠等升叙有差。　　

○修浙江李家汛等处海塘。从巡抚梁宝常请也。　　

○辛巳。上御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。　　

○谕军机大臣等、新授山西太原镇总兵蒋柏龄、朕召见时见其精神尚好。但究已年逾六十。于训练操防。能否得力。著梁萼涵于该员到任后。留心察看。随时据实具奏。将此谕令知之。寻奏、蒋柏龄居官律己。事事谨严。训练操防。精力亦能周到。得旨、人原可靠。但惜其暮景耳。　　

○调固原提督胡超、为甘肃提督。湖南提督石生玉、为固原提督。以云南鹤丽镇总兵官王宗贵、为湖南提督。云南督标中军副将乌精额、为鹤丽镇总兵官。　　

○予故甘肃提督周悦胜、祭葬如例。谥壮敏。　　

○浚江苏丹徒、丹阳、二县运河。从巡抚孙善宝请也。　　

○缓徵江苏上元、江宁、句容、溧水、高淳、江浦、六合、山阳、阜宁、清河、桃源、安东、盐城、高邮、泰、东台、江都、甘泉、仪徵、兴化、铜山、丰、萧、砀山、宿迁、睢宁、海、沭阳、赣榆、泰兴、江阴、三十一州县及淮安、大河、徐州、三卫积欠额赋。　　

○壬午。谕内阁、满洲火器营兵丁。原为演习技艺而设。各项武艺。俱应教练熟习。乃昨日山高水长阅看马枪马箭。皆甚生疏。该管营大臣僧格林沁、哈哴阿、中山、巴清德、扎勒罕泰、均著交部议处。所有马枪马箭生疏之兵丁。著交该王大臣等严行责惩。　　

○直隶总督讷尔经额奏、得雪分寸。得旨、京师亦于十五日戌刻后。复得瑞雪纷敷。至十六日未刻方止。约计三寸余。此皆仰赖天恩浩荡。豫兆年谷顺成。我君臣共迓春祺。当如何敬慎勤勉。稍酬仁爱于万一。常保天庥滋至也。　　

○癸未。孝穆皇后忌辰。遣官祭陵寝。　　

○谕军机大臣等、耆英等奏、遵旨酌议演放炮位章程。并捐办火药赏犒经费各事宜一摺。览奏均悉。大炮为防海利器。必应勤加演习。点放有准。方能制胜。所有虎门各台。著责成该提督等、按月操演。内河各台。责成该副将等、按季操演。不准虚应故事。仍著该督于公事稍简之时。亲赴战船各台。逐加试演。务令该弁兵等日臻熟练。毋任日久懈弛。其所需经费。据称药弹赏犒二项。每岁需银一万两以外。现在该省藩运二司等、均愿协力捐办。所有二十五六两年操演赏犒之费。无须另行筹备。俟坦租积有成数。有项可支。即毋庸该司等捐办。将此谕令知之。　　

○命工部右侍郎花沙纳、为正使。镶黄旗蒙古副都统德顺、为副使。册封朝鲜国王李焕继妃。　　

○吏部以大学士卓秉恬、应定何殿阁请。得旨、著为体仁阁大学士。　　

○甲申。谕军机大臣等、上年七月间、有人奏、两淮盐库大使宋佩纮、赋性贪婪。年老多病。及种种劣迹。当经降旨交壁昌确查参奏。迄今已及半年。尚未据该督覆奏。兹又有人奏、该员宋佩纮、前以声名狼籍。托病回家。近复遇事营求。甘与商厮为伍。勾通幕友。年老卑鄙。嗜利无厌。并司幕章雪门、在历任运司衙门十有余年。与书吏库官狼狈为奸。运司多被倾惑等语。著壁昌立即派委妥员、前往两淮。明察暗访。如果宋佩纮实有前项劣迹。即著据实参奏。至司幕章雪门、果如所指各情节。于鹾务大有关系。即著驱逐出境。不准逗留两淮。充当幕友。以除积弊。毋得瞻徇姑容。将此谕令知之。寻奏、宋佩纮讯无赃私款迹。惟于委办扬州收养所事务。失察书吏捏名冒领库银。照溺职例革职。至运司幕友章雪门、俟查访得实。再行覆奏。报闻。　　

○云贵总督桂良等奏、黔省下游之镇远、黎平、都匀、三府及古州一厅所属。山多峻险。苗俗习于桀骜。州县差役无多。缉捕难周。查古州镇远两镇。兵数不下二万。拟于每百名内、酌挑十名或五名。令其专拏盗贼。可得一千余人。分隶文员兼辖。庶呼应较灵。可期得力。下部议。从之。　　

○乙酉。孝圣宪皇后忌辰。遣官祭泰东陵。　　

