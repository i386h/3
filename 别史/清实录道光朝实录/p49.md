<!-- { "loadSidebar": true } -->
○又谕、成书等奏、审明蒋因培被参后、刊词传播前后情节。分别定拟一摺。此案蒋因培因山东兖沂各属调补州县。疑有私弊。欲行禀阻。经该抚钱臻、以越职狂谬挟私阻挠参奏革职。辄敢刊刻禀呈诗句。肆行传播。而所刻禀稿。又与原禀语句多不相符。尤为狡诈。蒋因培著即发往军台效力赎罪。童槐向钱臻面禀情形讯非诬捏。惟蒋因培面阻一事。其禀稿系由知府吴阶送阅。乃于明白回奏摺内。不将吴阶奏出。转称蒋因培在官厅喧呶。系闻自韩公麟。显有讳饰。所请开复原官交部议处。未免从轻。著开复交部严加议处。吴阶于蒋因培私递禀稿。既不斥阻。又不揭参。仅送臬司阅看。收存原稿。迨至查办之时。始行呈出。殊属乖谬。著交部议处。钱臻现已另旨降补。毋庸交部察议。已革知县韩公麟、既讯无向童槐告称蒋因培喧嚷之语。著准其开复原官。　　

○降山东巡抚钱臻、为湖南布政使。以山东布政使琦善、为巡抚。调湖南布政使程祖洛、为山东布政使。　　

○减免直隶文安县嘉庆二十四年分被水洼地粮银。　　

○乙巳。谕内阁、据庆祥将伊犁效力赎罪人员已逾三年者、查明开单请旨。除单开之德泰、龙万育、二员。已于河工出力人员内降旨施恩外。和庆、兆瑞、明秀、王维翰、陈天寿、富色克依、七萨、赵天仪、杨国兴、卢士俊、郑永昌、邢茂伦、俱著准其释回。王均重、陈绍荣、二员。仍遵嘉庆年间原奉谕旨。再留六年。吴菱、著再留二年请旨。该部知道。　　

○以工部右侍郎陆以庄、署吏部左侍郎。刑部右侍郎张映汉、署户部右侍郎。　　

○以科布多屯田丰收。予员弁议叙。赏兵丁一月盐菜银。　　

○以修理伊犁河堤坝工竣。予承办出力之锡伯营领队大臣绥福等升叙有差。赏未支养廉之伊什罕伯克巴克依、银二百两。予在戍已逾三年之废员龙万育、释回。德泰等三员、各宽减留戍年限。　　

○除江苏泰兴县坍没民田四十九顷九十九亩有奇。山西和林格尔厅五旗牧厂、万安等庄砂碛地四百九十六顷额赋。　　

○丙午。旌表守正捐躯浙江奉化县民妇吕邬氏女顺姐。河南济源县民妇王卫氏女省姐。　　

○免江苏川沙厅贫民欠完口粮银。除湖北随州坍没民田一十二顷二十二亩有奇额赋。　　

○上以孟秋时享太庙。自是日始。斋戒三日。　　

○丁未。赏一等伯赵其桢、头等侍卫。在大门上行走。　　

○追旌顺治六年守正捐躯广东连平州知州蒋世珍妻刘氏。　　

○戊申。谕内阁、刑部将查办新疆官犯。分别准免不准免。开单具奏。其拟准宽免单内之王上用、长来、刘伸、双寿、庆禄、石鹏龄、毛梦兰、陈达维、钱培善、覃功、同保、富敏、塔克申太、富林泰、麦秀芳、臧继志、袁泉、克兴额、陈启文、德克金布、俱著准其宽免。其所拟不准宽免单内之丁荣一犯、诱卖前妻侄女。旋经破案。尚未酿成人命。亦著准其宽免。　　

○谕军机大臣等、据方受畴奏、邯战永年二县所属村庄。间有蝻孽萌动。形状均系灰色。乡民名为土蚂蚱。该二县所种高粱豆子棉花均无伤损。惟晚种谷苗。间有咬伤。得透雨后均可补种荞豆。尚于收成无碍。现饬上紧摉捕等语。所奏殊未明晰。灰色土蚂蚱。处处皆有。从未闻能伤禾稼。邯战永年二县境内、所种谷苗既被咬伤。仍系蝗虫为患。且谷苗若未全行伤损。又奚用补种荞豆。种种情形。均属可疑。恐该地方官因境内报有蝗蝻。即干处分。遂捏名土蚂蚱。希图影射卸过。其报称连得透雨之处。亦恐有不实。著方受畴遴派妥实委员再行确查。毋任稍有讳饰。务将蝻孽萌生之处。迅速扑治净尽。勿令鼓翅飞扬。致滋延蔓。仍将查明办理情形。先行覆奏。将此谕令知之。　　

○又谕、德英阿等奏、川境陆续撤防一摺。滇省永北一带夷匪滋事。川省派兵防御边境。虽未打仗剿贼。然巡防严密。并无一匪窜入。其先后逃来难民万余人。该督等妥为抚恤。一无失所。办理均属得宜。现在滇省军务已竣。所有川省调防兵丁。自应撤回各归营伍。其赏给兵丁盐粮、难民口食、及出师滇境官兵行装等银。俱准其造册报销。所有派防员弁。著蒋攸铦、会同呢玛善、秉公查核。择其尤为出力者保奏数员。并自备资斧带练堵御之土司人等。一并奏明。量予鼓励。将此谕令知之。　　

○赈直隶赤城、宣化、两县被水灾民。　　


大清宣宗效天符运立中体正至文圣武智勇仁慈俭勤孝敏成皇帝实录卷之二十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。秋。七月。己酉朔。享太庙。上亲诣行礼。　　

○诣皇太后宫问安。　　

○谕军机大臣等、据姚祖同奏、原武、浚县、安阳、各县境内村庄。因河水漫溢被淹。委员查勘。及睢州、商邱、宁陵、柘城、陈留等处。近日有瘟疫传染。施药疗治等语。原武等三县境内被淹村庄。虽据报人口房屋并无伤损。惟该处田亩。均尚有积水未消。亟应设法疏导。俾免失业。著姚祖同、迅即遴派妥员。前往详细查勘。饬令该地方官、将积水赶紧疏消。如有应需抚恤调剂之处。即行奏明办理。其睢州等州县传染瘟疫之处。该抚现已合药发往。务饬知该地方官、分投施散。尽心疗治。期于民命多所全活。以纾轸念。将此谕令知之。　　

○又谕、据明山奏、威宁州后所地方。溪水陡发。淹毙男妇客民。冲塌民房。现经地方官捐资抚恤。给予修费。涸出田亩所种杂粮。俱无损伤。勘不成灾等语。威宁州所属地方。被水淹毙男妇客民、至一百三十余名之多。冲塌民房六十余间。其被灾情形。深为可悯。该地方官虽已捐资抚恤。尚恐灾民口食不继。或致流离失所。著明山遴派诚实妥干之员。再行前往确查。如有应需接济之处。迅速奏明办理。毋令一夫失所。以副朕轸念灾区至意。将此谕令知之。　　

○以司经局洗马宫焕、充日讲起居注官。右春坊右中允胡开益、署日讲起居注官。　　

○山东兖州镇总兵官杨逢春、因病解任。以河东河标副将海淩阿、为兖州镇总兵官。　　

○调直隶天津镇总兵官观喜、为福建台湾镇总兵官。台湾镇总兵官印登额、为天津镇总兵官。　　

○以前任云南普洱镇总兵官格绷额、为贵州古州镇总兵官。　　

○裁贵州贵阳府分驻长寨同知属、吉羊枝土千总。从巡抚明山请也。　　

○展缓河南原武、阳武、封邱、延津、武陟、五县积歉村庄新旧额赋有差。　　

○庚戌。调吏部尚书那彦成、为刑部尚书。兵部尚书松筠、为吏部尚书。理藩院尚书晋昌、为兵部尚书。以正蓝旗蒙古都统穆克登布、为理藩院尚书。　　

○正白旗蒙古都统崇禄、因病解任。调正白旗汉军都统穆克登额、为正白旗蒙古都统。以署正蓝旗汉军都统祥保、为正白旗汉军都统。　　

○调镶黄旗蒙古都统那彦成、为正蓝旗满洲都统。镶白旗满洲都统托津、为镶黄旗蒙古都统。　　

○赠故刑部尚书和瑛、太子太保。赐祭葬。谥简勤。　　

○辛亥。谕军机大臣等、松箖奏、筹款挑穵河道沟地城濠。及修理衙署一摺。盛京老边一带。地势洼下。沮洳难行。应接挑河道。并添建木桥。加高叠道。及顺水坝等工。均著照所议办理。其盛京甎城内外地沟城濠。及七十二池应行修穵疏浚。以及该将军衙门、屋宇坍损应修者。均准其照例勘估兴修。所有工需银两。现有查封木植三万余件。著即照所请、变价作为闲款。以济公用。其所变价值。务须核实报销。不可任听委员从中蒙混。致滋弊窦。至该将军奏称、嗣后再有缉获私木。亦归并一律办理。所言甚属非是。官山木植。例禁綦严。已往者姑免深究。若以偷砍之木。随时变价。作为恒有之款。任意支销。势必查禁日渐懈弛。竟似诱民犯法。而利其所砍木植、以充公用者。且查拏之员。均视为利薮。其中侵吞影射之弊。日益滋生。尤伤政体。著该将军督率沿边卡伦员弁。实力查禁。嗣后如有偷砍木植者。拏获解交盛京刑部按律惩办。其所获木植。不准擅行变卖。并著该将军、每年将拏获私砍木植起数、于年终汇奏一次。盛京刑部侍郎、将一年审办偷木案内。报获私木若干。亦于年终汇奏一次。以凭查核。将此谕知松箖、并谕盛京刑部知之。　　

○调刑部左侍郎那彦宝、为吏部左侍郎。吏部左侍郎廉善、为刑部左侍郎。　　

○镶黄旗汉军副都统庆长、因病解任。调镶黄旗蒙古副都统恒龄、为镶黄旗汉军副都统。以前任盛京刑部侍郎海龄、为镶黄旗蒙古副都统。　　

○赏未入八分辅国公西郎阿、头等侍卫。在大门上行走。　　

○旌表守正捐躯贵州婺川县民雷先贤妻邹氏。　　

○壬子。谕内阁、张文浩奏、循例请拨防险银两一摺。豫省河工。向于大汛以前。奏请拨发银两存贮备用。本年汛涨较早。险工叠出。据该河督奏、前拨银两。将次用完。著照所请、准其于豫省藩库续拨银三十万两。以备修防之用。该河督认真稽核。务期工归实用。如有余存。仍拨还司库归款。统于霜降后核实报销。　　

○直隶总督方受畴奏报、遵旨查看邯郸、永年、二县境蝗蝻、业已收捕净尽。得旨、实力稽查。据实覆奏。　　

○以刑部尚书那彦成、为阅兵大臣。管理宗人府银库。　　

○以镶黄旗护军统领英惠、为京营左翼总兵。调正白旗护军统领哈哴阿、为镶黄旗护军统领。镶白旗护军统领阿彦托克托、为正白旗护军统领。以正黄旗蒙古副都统额勒经额、为镶白旗护军统领。　　

○予剿捕回匪阵亡镶蓝旗副护军参领音德布、祭葬世职。并入祀昭忠祠。领催凤阿拉、兵丁倭什铿额等十七名、赏恤如例。　　

○予福建出洋捕盗伤亡千总郑嘉惠、祭葬恤荫。兵丁王日修等二十三名、赏恤如例。　　

○予广东巡洋淹毙署把总林一枝、外委邵窿、蔡馥香、祭葬恤荫。兵丁林奇升等七十二名、赏恤如例。　　

○予陕甘奉差淹毙外委杨增贵、捕贼被戕兵丁薛福、赏恤如阵亡例。　　

