<!-- { "loadSidebar": true } -->
○又谕、昨因崇阳县匪徒滋事。降旨令吴其浚严密防堵。本日据该抚驰奏、亲往岳州督办一摺。据奏湖南省临湘平江二县。相距崇阳不远。现已派副将哈丰阿等各带兵丁驰往。会同地方文武。实力堵截等语。览奏已悉。岳州府为湖南入境门户。地当扼要。该抚现已带兵亲往。著仍遵前旨。在于界连湖北各要隘。严密防堵。盘查奸细。如有匪徒窜入境内。立即捦拏讯究。惟现在所调营兵。尚觉单弱。著该抚于就近营分酌量添调。以期防御得力。傥有疏虞。致令该百徒蔓延湖南境地。惟该抚是问。至岳州漕船。正在归次上兑之际。丁舵水手。人数众多。且有灾民过境。均应弹压稽查。该抚务当严加查察。镇抚得宜。傥办理不善。致奸民乘机滋事。或有意外之虞。亦惟该抚是问。恐不能当此重咎也。懔之慎之。将此由四百里谕令知之。　　

○又谕、据台涌驰奏、湖北崇阳县匪徒聚众滋事。带兵驰往岳州防堵一摺。崇阳县匪徒钟人杰等、戕官据城。经裕泰、吴其浚、先后奏到。已有旨谕令该督带兵前往会剿。并令该抚酌添兵弁。亲赴岳州督办矣。岳州府属平江临湘两县。与湖北蒲圻通城接壤。现在该匪已将通城占据。党羽渐众。难保不蔓延邻境。该署提督现带之兵。尚觉单弱。著即酌量添派。管带前往。会同吴其浚于毗连湖北各要隘。严密防堵。断不准该匪徒等窜越入境。傥稍有疏虞。惟该署提督等是问。将此附本日四百里报便谕令知之。　　

○又谕、刘韵珂奏、逆船自乍浦退回一摺。据奏逆夷驶近乍浦。据去内地船内之人。扬帆驶向东南。乍浦以西各洋。并未续有夷船等语。览奏均悉。现在逆夷各处游奕。来去无定。意图牵制我兵。文蔚现已督兵赴省调拨一切。仍著刘韵珂会同特依顺。文蔚。严密防堵。毋致疏虞。又另片奏、诸暨县匪徒聚众抢掠。已饬该道鹿泽长等带兵查办等情。现当防夷吃紧之时。内地奸民。又复聚众滋事。该抚惟当速饬所属解散。毋致激成事端。其所请选备兵丁。听候调拨。并动谷平粜。以安民心。均著照所议妥为办理。将此由四百里谕令知之。　　

○蠲缓浙江仁和、钱塘、嘉善、石门、乌程、归安、德清、武康、海宁、九州县并嘉湖卫、上年被雪灾区额赋有差。给仁和、钱塘、乌程、归安、德清、武康、海宁、七州县并嘉湖卫军民口粮。　　

○壬子。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○癸丑。上御紫光阁。赐蒙古王贝勒贝子公额驸台吉及外藩使臣等宴。并赏赉有差。　　

○赏御前行走奈曼扎萨克郡王阿宛都瓦第扎布、黄缰。冬尔沁达尔汉亲王索特纳木彭苏克、喀尔喀扎萨克亲王额林沁多济、乾清门行走科尔沁扎萨克冰图郡王林沁扎勒、紫缰。命喀尔喀扎萨克亲王车林多尔济、在御前行走。　　

○甲寅。谕军机大臣等、前因湖北崇阳匪徒滋事。当降旨令吴其浚添调兵丁。严密防堵。并谕令署提督台涌带兵会办。兹据该抚奏称、行抵湘阴。复知通城失守。贼匪已至巴陵交界处所等语。该处额兵既少。且事起仓猝。若不调兵堵截。恐致蔓延。该抚现已札调镇筸兵丁练勇共四百名。饬令曾经出师各弁。星赴岳州协堵。其湖南粮船水手。现在聚集河干。正可招募应用。著照所议办理。知府姚熊飞。同知黄宅中。著准其暂留差遣。岳州距通城仅百余里。现在兵力尚单。且正值兑漕之时。尤关紧要。该抚务即遵照前旨。添调兵丁。会同署提督台涌。督率文武员弁。加意防守。毋令该匪徒窜越入境。是为至要。将此由四百里谕令知之。　　

○又谕、前因裕泰奏、崇阳县匪徒滋事。当降旨饬令裕泰。刘允孝。拣带精兵。前往会剿。本日据刘允孝奏、现于提标各营添调兵丁五百名。拣派将弁。由谷城驰赴咸宁。与裕泰会商办理。所见甚好。惟该提督前后调兵仅止九百名。尚形单薄。昨虽饬调陕甘兵丁二千名。到楚亦需时日。著该提督与裕泰晤面后。妥筹进剿之方。如能设法即时扑灭。俾免滋蔓。即著趁此党羽未成之时。攻击解散。甚不费手。若贼势甚炽。我兵单弱。即著严密堵截。毋令窜逸。俟各兵齐集。四面兜剿。一鼓成捦。总当通盘筹画。谋定后动。固不可冒昧轻进。亦不可观望迟逾。该提督必能相机妥办。以慰朕望也。将此由四百里谕令知之。　　

○以直隶银价增昂。暂停宝直局鼓铸。从总督讷尔经额请也。　　

○乙卯。上诣皇太后宫问安。　　

○谕军机大臣等、福建厦门等处防堵情形。叠据该督抚奏报。惟浙江现筹剿办。其得手之后。难保逆夷不窜回闽省。且该处系逆夷曾经滋扰之地。设或复行窜入。应如何防剿。不致再有疏虞。自应早为布置。其鼓浪屿夷船。现在尚有几只。应如何相机攻剿。沿海炮台土垒。是否修整完竣。著怡良。刘鸿翱。悉心筹画。断不可因循玩视。致误事机。将此谕令知之。　　

○命新授福建金门镇总兵官詹功显。暂留澎湖防堵。　　

○贷江西德化、德安、瑞昌、湖口、彭泽、星子、都昌、七县上年被水灾民耔种。　　

○贷湖南武陵县上年被水灾民耔种。　　

○贷湖北嘉鱼、汉川、黄梅、广济、潜江、公安、石首、蒲圻、监利、九县并屯坐各卫上年被水军民耔种。　　

○贷陕西榆林、怀远、葭、神木、府谷、五州县上年被雹灾民耔种口粮。　　

○丙辰。世祖章皇帝忌辰。遣官祭孝陵。　　

○闽浙总督杨国桢、因病解任。以广东巡抚怡良、为闽浙总督。广东布政使梁宝常、为巡抚。江西按察使存兴、为广东布政使。广东盐运使文俊、为江西按察使。　　

○展赈安徽望江、铜陵、东流、当涂、芜湖、繁昌、无为、灵壁、凤台、太和、五河、桐城、十二州县及屯坐各卫上年被灾军民。并给铜陵、桐城、当涂、芜湖、繁昌、无为、灵壁、东流、凤台、怀宁、和、凤阳、怀远、含山、贵池、宿松、庐江、巢、阜阳、亳、金椒、泗、二十二州县及屯坐各卫军民一月口粮。　　

○缓徵山东章邱、邹平、长山、临邑、平原、邹、济宁、鱼台、八州县及德州、临清、二卫上年被水被雹庄屯本年上忙额赋。　　

○贷派拨京口防守江宁驻防官兵半年俸饷银。　　

○丁巳。谕军机大臣等、前因湖北崇阳县匪徒滋事。当降旨著吴文镕派员带兵防堵。兹据该抚奏称、崇阳地方。与江西义宁州连界。业经派委文武各员会同该州相机缉捕。并饬附牢之武宁等县营。一体防堵等语。该匪徒等人数众多。难保不此拏彼窜。现在该州已团练义勇。各乡村列卡分守。并移营分段巡防。尚属严密。该抚所调袁州吉安。及省标精兵。先行豫备。仍饬带兵各员确探该匪徒等如有窜入江西之势。立即驰往会剿。勿令蔓延。将此谕令知之。　　

○又谕、据福建举人黄蕙田。呈进平夷策略。内称逆夷由安海放桅而来。日食乾粮。不敢然火其地黑暗。须半月日始出口。方至息羊□束装载粮食而行。过广南境七日而至广东。又逆夷素畏广南。广南人善没水。昔红毛呷板船误入广南湾。该国以小舟数百人。背竹筒携细缕没水。密钉细缕于呷板船底。远桨牵拽。船心浅拦。火焚而取辎重。今红毛呷板以不见广南山为戒等语。逆夷赴粤经由之路。果否有安海息羊□束等项地名。夷船既须放桅。其地又复黑暗。则路径窄狭。有妨挂碍可知。著祁＜?土贡＞等确切查明。据实具奏。将此谕令知之。　　

○又谕、前据怡良等奏、商办夷务情形一摺。闽省各海口布置兵勇。并团练乡兵。教演水勇。及造船铸炮。均系应办之务。惟前奏自系该督与颜伯焘等公同商办。现在怡良已简放闽浙总督。责无旁贷。著再通盘筹画。会同刘鸿翱另行妥议具奏。总以得收实效。毋托空言为要。再据福建举人黄蕙田、呈进平夷策略各条。其言是否可采。著怡良、刘鸿翱、公同商酌具奏。该举人现已回籍。原呈著钞给阅看。将此谕令知之。　　

○拨江苏熟田漕粮二万五千九百石有奇。抵放灾缺帮丁行月等米。　　

○浚江苏丹徒、丹阳、二县运河。从巡抚程矞采请也。　　

○缓徵江苏上元、句容、江浦、六合、山阳、阜宁、安东、盐城、高邮、泰、东台、江都、甘泉、仪徵、兴化、铜山、丰、沛、萧、宿迁、睢宁、海、沭阳、赣榆、泰兴、二十五州县并淮安、徐州、扬州、三卫熟田旧欠额赋。　　

○戊午。享太庙。遣惠亲王绵愉、恭代行礼。　　

○遣官祭太岁之神。　　

○谕军机大臣等、御史刘浔奏、河工渐次合龙。饥民宜妥为安置一摺。据称河南祥符工次。聚集饥民有数万之多。开工之时。以工代赈。现在引河挑成。饥民无所糊口。竟有偷窃柴草。抢夺食物之事。将来大工告竣。穷民无依。必至流而为匪。不可不豫防其渐等语。河南饥民。以工代赈。本属善举。惟大工指日告竣。饥民盈千累万。若不豫为安插。恐人数众多。日久滋弊。著王鼎等会同查看河工合龙之后。该处游民尚有若干人。其有家可归。及力能离省自投亲友者。务即晓谕听其自散。傥实有老弱不能自给。或年幼强壮。非工作不足以资养赡者。著王鼎等悉心商酌。妥为设法。分别安置。总须筹画尽善。解散其势。勿令仳离失所。流而为匪。是为至要。将此谕令知之。　　

○又谕、据吴其浚奏、查控崇阳匪徒据险拒守。尚未窜入湖南境内。已于各处要隘。派兵防堵情形一摺。所办甚好。现在该逆匪等已据通城。则蒲圻最为要路。该抚现已派员带领兵勇。在临湘县之把截坳地方扎营防堵。其余临湘巴陵平江等处。均经分布兵勇防御。自可得力。该抚暂驻湘阴。调度策应。此时台涌想已驰赴岳州。督办防守。一俟湖北兵力厚集。该督抚等即当相度机宜。四路兜剿。断不可任其窜越。以期迅速蒇功。至通城绅士。既据吴其浚侦探愿为内应。著即乘机激劝。一面设法进攻。一面散其党羽。该逆匪既有欲向通山蒲圻一带窜往汉口等情。著裕泰等即添派官兵。于该二县要隘处所。严密防守。毋令再行滋蔓。致将来办理费手。是为至要。将此由四百里各谕令知之。　　

○展缓直隶武清、宝坻、大城、雄、安、河间、天津、青、静海、沧、南皮、鸡泽、大名、南乐、阜城、井陉、新河、十七州县上年被水被雹村庄旧欠额赋。　　

○展赈奉天辽阳、牛庄、盖州、岫岩、凤凰城、广宁、六处及承德、海城、新民、锦、四厅县上年被水灾民一月。　　

○贷山西萨拉齐厅上年歉收贫民仓谷。　　

○上以次辛祈谷于上帝。自是日始。斋戒三日。　　

