<!-- { "loadSidebar": true } -->
○丁丑。湖广总督李鸿宾奏、楚省行销引盐数目。并查禁岸商浮费。报闻。又批。盐道查清阿、年逾六十。可否胜任。留心查看。据实密奏。如有不妥之处。惟卿是问也。　　

○修湖北武昌府城外路堤。从总督李鸿宾请也。　　

○戊寅。漕运总督魏元煜奏、浙省各帮丁造船公借银两。请自道光四年冬运为始。分限六年扣缴。以纾丁力。又奏、浙省白粮等帮、例支本色米款。因灾蠲缓。请折给价银。均从之。　　

○修热河八旗兵丁营房。从总管嘉禄等请也。　　

○己卯。上诣绮春园问皇太后安。　　

○谕内阁、蒋攸铦奏、酌办新开卫河章程一摺。前派大学士戴均元、查勘新刷卫河。漳卫分流。实可轻减水患。当经降旨令直隶总督、长芦盐政、会同程祖洛、确查筹办。俾卫河久远畅行。兹据蒋攸铦奏称、委员会勘新开卫河。属直隶者、长八十八里。除黄河故道四十一里外。余系行粮民地。俱刷成河身。分别修筑堤埝。酌留余地。挑浚淤浅。其黄河故道内。间有不成河形之处。择要挑穵。瓠子嘴东岸沟形。下通大名县之龙王庙村。遵照原奏。建钳口坝一座。坝南迤西。筑土埝一道。随时相机开闭。两岸分别筑埝抽沟。修道挑浅。至岔河嘴。系漳卫汇流之所。最关紧要。于漳卫东北两岸湾角。俱各挑直。复于西岸合流处所。添筑挑水坝一道。均著照所议办理。该处居民不谙工作。须由南运河雇觅人夫。一切器具柴草麻斤。须于东昌临清一带购办。例价不敷。经该督仿照河南估定章程。共估计工料银七万二千七百五两零。河身所占地亩。止豁钱粮。毋庸给价。两岸筑埝基地。应给地价。并豁钱粮。其埝基内外酌留滩地。黄河故道湾曲。两岸仍有行粮民地。亦须酌留纤道。计占用民地。鹻薄者约小地五十六顷六十亩零。每亩给银四两。沙薄者约小地十二顷三十亩。每亩给银二两。共需银二万五千一百余两。通计挑费及给与地价。共估需银九万七千八百余两。均经芦商情愿捐办。即著阿尔邦阿、饬令该商等将需用银两。如数赶解工次。以期及早兴工。此项挑河工费。既系商捐。即令该商人自行修办。毋庸官为经理。至卫河属河南省者。工段较长。必须同时兴工。于大汛前一律完竣。著程祖洛迅速筹议。会同直隶省赶紧妥办。此后无论盐船民船。经由新河行走。如有刁民拦阻需索。即就近禀明地方官。迅即严拏惩治。其河身所占地亩。即著该督查明造册题请豁免。以纾民力。该部知道。　　

○又谕、给事中朱为弼奏、海口下游壅塞、请择要修浚一摺。上年江浙两省。夏秋雨水较多。浙江之杭嘉湖。江苏之苏松太仓。均被水患。据该给事中奏称、江苏省海口壅塞。以致浙江上游。均受其困。现在刘河三泖。俱己淤垫。苏松之水。横趋泖淀。浙西下流之水口。先为江苏省各水所占。遂致溃决四出。田庐被淹。嘉湖二府。受患尤甚。请趁水潦未降之时。于刘河、吴淞、及附近太湖一带确勘情形。大加疏浚。为一劳永逸之计。事关两省水道农田。前据孙玉庭等奏筹措经费。次第兴办。经朕饬令查勘妥议具奏。迄今未据奏到。著孙玉庭、韩文绮、迅派干练大员。前往海口下游。将何处急宜疏治。何处可缓施工。分段估计。择要疏挑。其应如何筹款妥办之处。据实具奏。　　

○又谕、御史郎葆辰奏、请修太湖溇港一摺。浙江湖州七十二溇港。引苕溪霅溪诸水入湖下游以达于海。浙西三郡民舍田庐。藉以常无水患。据该御史奏称、溇港在乌程县者三十八。在长兴县者三十四。近年以来。流通者止十有二三。淤塞者已十有七八。如果港脉悉皆壅塞。自应相度兴修。为一劳永逸之计。著交帅承瀛、派委干练大员。勘估情形。是否亟宜择要酌修。据实奏明办理。以疏壅滞而卫民生。　　

○协办大学士两江总督孙玉庭等奏、查东境微山湖、上年潴蓄未裕。若早为启坝铺水。消耗必多。本年重运。酌筹先启御黄坝。挽渡首进漕船。俟行抵邳宿运河。东省再为铺水下注。以资浮送而节湖潴。得旨、所奏均悉。相机妥办。　　

○江苏巡抚韩文绮奏、江苏省徵收漕粮。因上年夏秋。各属水旱不齐。未能一律纯净。报闻。又批。去岁夏秋之际。水旱不时。自是实在情形。嗣后断不许动辄藉口。仍应督饬各属。务期一律纯洁。慎之。　　

○赏前任九江镇总兵官庆熙、三等侍卫。在大门上行走。　　

○庚辰。谕内阁、明山等奏、世职讦控营弊。请分别革职解任一摺。此案云南开化镇云骑尉世职张起贵、因不遵约束。经总兵详请斥革。乃不候查办。辄写奏摺揭告营弊。己属谬妄。其所列十款内。经该督等查讯都司戴冕等、以老弱病废兵丁。滥补名粮。不行裁汰。二款属实。其余多难凭信。至所控抽税纵放私盐。设卡收得陋规等情。赃多数重。两造各执一词。是否张起贵挟嫌诬陷。必须彻底严究。以成信谳。云骑尉世职张起贵、开化镇中营千总毕良弼、左营把总毕良能、金尚富、中营把总李占连、张定国、外委曹功近、均著革职。前署开化镇中营游击临元镇左营都司善祥、开化镇右营都司戴冕、中营守备明懋昭、前署右营守备千总王履光、中营外委张迎祥、均著解任。效力武举杨开春、著暂革顶带。交明山、韩克均、提同案内人证。按款严审确情。分别定拟具奏。　　

○又谕、容照等奏、佐领呈控伊兄含冤自缢一摺。此案双城堡佐领舒义、因伊兄原任协领舒精额、被原任将军松箖参奏。均系听信废员王履泰之言。以致伊兄忿恨自缢等情。列款具控。案关废员擅专公事。官员忿恨轻生。均应彻底根究。所奏甚是。著即交容照、耆英、会同富俊、提集案内人证。秉公审讯。按律定拟具奏。　　

○盛京刑部侍郎同麟、因病解任。以理藩院左侍郎海龄、署盛京刑部侍郎。　　

○转理藩院右侍郎色克精额、为左侍郎。以都察院左副都御史凯音布、为理藩院右侍郎。　　

○以署正红旗蒙古副都统富兰、为镶黄旗蒙古副都统。　　

○追予国初陕西等省殉节阵亡把总潘世济等十员世职如例。　　

○旌表守正捐躯浙江浦江县民盛益崇妹胡盛氏。　　

○贷热河围场兵丁饷银。　　

○辛巳。上诣安佑宫行礼。　　

○谕内阁、据户部奏、各省关税银两。除本省扣充兵饷、及部议准其动拨外。余俱解交部库。以供京营兵饷。及一切经费。请饬各督抚毋得自行指拨等语。国家薄赋轻徭。各项钱粮。从不轻加铢黍。岁入岁出。俱有定额。并非务为封殖。各省关税银两。解存部库。原以备庶政之需。若任听外省自行指拨。在各关监督不过节省运费。而库项渐少。岁支各款。又将何项应用。嗣后各省督抚。如有迫不及待之项。仍准其声叙实在情形。奏明办理。其非迫不及待之款。遇有需用。或另筹闲款。或饬部酌拨。毋得率行指拨关税。以符定制。　　

○以翰林院侍讲沈岐、充日讲起居注官。左春坊左中允易元善、署日讲起居注官。　　

○壬午。上幸万寿山。　　

○以山西交城、汾西、长子、壶关、浑源、大同、灵邱、丰镇、凤台、荣河、万泉、榆社、河曲、解、安邑、芮城、垣曲、隰、大宁、左云、和顺、二十一厅州县上年歉收。命借粜仓谷。并缓买阳曲、太原、榆次、徐沟、岢岚、宁武、静乐、平陆、芮城、闻喜、霍、灵石、十二州县节年借粜仓谷。　　

○癸未。上诣绮春园问皇太后安。　　

○御含辉楼。上骑射。并阅皇子及侍卫等骑射。　　

○谕内阁、御史陈澐奏、畿辅水利现在情形。请分别缓急。次第修理。并绘图呈览。著俟程含章到京后。将原摺并图带往直隶。会同蒋攸铦详加履勘。酌量办理。　　

○以顺天府府丞卓秉恬、为奉天府府丞兼提督学政。　　

○旌表守正捐躯甘肃秦安县民李芳彦女卓女子。　　

○加赏江南浙江各帮减歇丁船月粮。　　

○展缓浙江省帮丁应缴欠款。　　

○甲申。上御勤政殿听政。　　

○谕内阁、前据明山等奏、请以金世襄升补文山县知县。当经降旨准行。兹据吏部奏称、金世襄已于本年二月推升湖北武昌县知县。请饬令该督等将文山县另行拣员升调。金世襄在滇年久。熟悉边情。著仍补授文山县知县。照例送部引见。其湖北武昌县知县。著吏部另行铨选。　　

○以光禄寺卿杨怿曾、为大理寺卿。大理寺少卿桂龄、为太常寺卿。詹事府少詹事惠端、为詹事。　　

○裁广东潮阳营属门辟炮台外委一员。兵三十名。青屿炮台把总一员。外委一员。石井炮台兵十四名。添设普宁县城千总一员。外委一员。兵四十四名。拨石井炮台千总。驻青屿炮台。门辟炮台外委。驻石井炮台。从总督阮元请也。　　

○乙酉。上幸静明园。　　

○幸静宜园。　　

○刑部议覆、署山东巡抚琦善疏称民人李太清与高李氏通奸、毒死本夫一案。李氏并不知情。可否减等。得旨、李氏问出伊夫被毒情由。到案时据实供明。将奸夫指拏到官。尚有不忍致死其夫之心。著从宽免死。照例减等发落。　　

○以步军校舒德、生获二豹。并两次缉获要案。赏协领衔花翎。　　

○是日。驻跸静宜园。至己丑皆如之。　　

○丁亥。上御演武厅。阅健锐营操。赏赉有差。　　

