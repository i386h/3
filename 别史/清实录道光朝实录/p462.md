<!-- { "loadSidebar": true } -->
○谕内阁两淮应徵正杂各课。及京外各衙门解款共银四百余万两。前经军机大臣会同户部议令自戊子纲为始。将正杂各课银二百余万两。按季徵齐入于春秋季报。听候拨用其应徵京外各衙门解款。并薓斤变价银。约共二百万两。亦令将起解款项随时逐案报部至奏销时。仍将全纲额徵银四百余万两。分款分数详晰注明。随同奏销各册送部备核朕以两淮商力虽疲。经此一番调剂停旧徵新商力稍纾。藉以专办新纲必可年清年额。是以特恩允准。兹据户部奏该盐政造报戊子引课仅据报完正杂各课银二百余万两。其应徵京外各衙门解款。约二百万两。是否照数解完。并未汇同造册送部。且自上年十月本年二月。呈报起解银两之案。亦属寥寥未能全数解清已可概见。至已完正杂各里银二百余万两。除据报解京协各饷六十余万两外。其余应起解银八十万两。尚未全行起解。存库银六十万余两。亦未全行入拨。更难保无虚报已完情弊。并据另片奏、戊子正纲引课内。淮北商人借出底马银十九万四千五百五十余两亦应于九年二月内缴完。该盐政辄以尚未届限应行扣除另报。显系以未完银两。藉词划扣。规避处分等语。是甫议停旧徵新。戊子一纲。即不能照额全完。势必又形积压该盐政前奏年清年额竟是徒托空言。所办何事。著福珠隆阿督饬运司将戊子纲应徵京外各衙门解款银二百余万两迅即分别报解全完。其已完正杂各课银二百余万两。除已报解银六十余万两外下余银一百四十余万两应分解者速行批解。应报拨者存贮候拨。仍遵前定章程将全纲额徵银两。分款分数。详晰注明。补行送部此外尚有带徵丙戌丁亥岁支悬垫初限银四十五万两。亦即分晰查明报拨起解日期报部勿稍延宕。其划扣出借淮北商人底马银十九万四千五百余两。仍作未完汇入额徵数内。核定分数。另册送部开参。该盐政自此次饬谕之后。务当逐一查明。详悉覆奏。如再有支饰含混。自问当得何罪。朕言出法随勿致自贻伊戚。　　

○又谕、屠之申、著以候补道员发往直隶。交署总督松筠、饬令承办本年巡幸盛京差务。　　

○以翰林院侍读学士德厚、为詹事府詹事。　　

○授一甲一名进士李振钧、为翰林院修撰。二名进士钱福昌、三名进士朱兰、为翰林院编修。　　

○除直隶广昌县水冲地五顷二十七亩有奇额赋　　

○戊戌。上奉。皇太后幸同乐园。进膳。　　

○谕军机大臣等、盛京移驻宗室。嘉庆二十三年。曾奉皇考仁宗睿皇帝圣谕。令其与盛京奉祀陵寝诸宗室。一体接驾。并令各自具报平日所习文艺骑射步射。加以考校。本年朕恭谒祖陵。亲莅陪都。著奕颢届期传知诸宗室。照向时拟定处所。一体迎送。并即会同管理移驻宗室之侍郎等。询问该宗室人等平日所习。或能文能诗。及通晓繙译。能骑射步射者若干。豫先报名。以备届期校阅。分别奖励至宗室内有因获罪发往盛京管束及圈禁者。并著查明原犯案由。及原定年限。另缮清单具奏。以便酌予恩宥。其吉林黑龙江等处如有发往宗室。事同一例。亦应一体查办著奕颢即行知吉林黑龙江将军详查该处发往宗室。将原犯案由。咨明奕颢。分晰开单届期一并具奏。将此谕令知之。　　

○命工部尚书穆彰阿、户部左侍郎李宗昉、教习庶吉士。　　

○以催趱重运漕船出力。予江南镇江营参将祥宗等、议叙升补有差。　　

○己亥。谕内阁、每年恭祭太庙。祀文内敬书列后徽号。向不恭读。嗣后祝版。除敬将列后庙号尊谥照常恭缮外。无庸再书徽号。以昭敬慎。著内阁礼部太常寺敬谨存记　　

○又谕、御史奇成额奏、请饬禁删改供招。及勒荐幕友。上下勾通。擅改案牍各一摺谳狱以两造供词为据。岂容意为增减若如该御史所奏外省办案遇有情节支离。恐被饬驳。辄将原供任意删改完善。是不但关罪名出入。而秋审时应实应缓。由此区分岂成信谳著各该督抚转饬州县。嗣后审办案件无论初审招妥。悉照原供通详。不准稍有增减。该管上司过堂时。亦须逐层推问如犯供与原报不符。务即虚衷研鞫核实究办期臻平允至幕友资其襄办。原祇令帮同检校例案。仍须自作主张。若一切悉行诿付俾得勾通擅改。委曲弥缝。甚或勒荐属吏。暗中联络朋比为奸不可不严行饬禁。著各省督抚通饬所属。不得为幕友转荐私人。仍随时查察。勿令上下交通有犯必惩。以肃功令。　　

○庚子。谕内阁。本年春夏以来。雨水调匀土脉滋润于农田播种。大有裨益。朕祗承昊眷。备致嘉祥。实深寅感。兹涓吉于本月十四日亲诣黑龙潭拈香用答灵贶　　

○引见新科进士。得旨、一甲三名李振钧、钱福昌朱兰业经。授职外。朱淳、步际桐李嘉端夏恒、李国杞、徐广绂、张沆度、庆勋、方锴、陶澐、朱其镇、王庆云、张集馨、朱逢辛、潘绍烈全庆、彭舒萼、姚振启、张宝璇、倭仁、李攀龙罗绕典、陈兰祥、郭景僖、徐云瑞、司徒照、邓瀛金炽福、易长桢、马福安、白?卿、刘良驹、杨景李从图、何荣章、金安澜、丁彦传、桂文耀、苏孟旸李熙龄、宗室恩来雷成朴、崔焘、穆通阿、何俊锡麟、严保庸、孙葆元、袁玉麟、吴文林、马沅况澍、俱著改为翰林院庶吉士。王之斌汪本铨朱式璟、胡元博、王桂、陈起诗陶文潞、徐启山周茂洋、潘楷、胡文柏、贾允谐、余坤、林扬祖、涂文钧、张修育、易棠、黄骧云、靳浔、全顺、王寅王巽、程德麟、王选、袁彦龄、奎绶、王楗、俞树风、干廷煚、刘澐、杨彤如、刘成万、江鸿升倪杰张云矞、戴絅孙、王禹堂、徐有壬、玉书、宗室奎光窦垿、龄椿、朱坚、宗室瑞兴、邓庆恩、俱著分部学习。程度、何瑞榴赵光裕、丁嘉藻、吴铣、李亲贤、李超咸、崔绂、刘礼章、粟穗张、亨衢、刘元标、李兴元、李城杨霈、刘坦、袁俊、白浚铣、高士魁、陈大忠、潘丽襄、房昭素、林逢年董世僖、孙念祖宋炳垣、文凤喈、李蓉镜、傅绎、孙义、吴葆晋、杨遇升、黄朝辅、刘蘧、王元本、袁振瀛、李士、燮龚自珍、崔光笏、熊廷基、卢元良、高绍曾、胡林秀灵秀、郭昌年、田名徵江光、唐增庥、王春藻、徐林春、冯锡镛、李廷棨、彭斗山、林先梁、袁炘、朱艧。刘有庆、李崇照、竺鉴、曹棨、杨兆晋胡丕昌韩班、玉衷亮、张永福、朱家学、郎暽卫、绪涣马筮乾、车申田郎昀、何朝恩、刘士远、潘浚宋宾王、王者政、陈继思、张集成、曾元卿、舒贵、王同治、黄位斗、孔广义、祥玉、丁德泰、王德健、王炳麟、胡峰一、汪杰、福淳、蔡璋、何浚、李汝霖、章道宣、解芑、俱著交吏部掣签。分发各省。以知县即用。候补主事钟裕著。以六部主事即行选用。候补郎中章炜。著以六部郎中即行选用。余著归班铨选。　　

○又谕、玉麟等奏、晋昌之子祥林。呈请减半坐扣俸银一摺。晋昌前在崇文门监督任内应赔银两自行奏明坐扣廉俸。现除已扣外。尚有未完银三千九百五十余两。应于伊子祥林公俸内按年接扣完款据祥林以当差竭蹷呈请减半扣抵原可准行。惟晋昌历任各处。办事因循。不知振作殊属负恩。所有伊任内未完赔项仍著于伊子祥林公俸内按年全行坐扣。其呈请赏给一半当差之处。著不准行。　　

○贷湖北荆州城守、水师二营、及宜都营被水歉收兵丁仓谷。　　

○辛丑。上御阅武楼。阅宗室挑选侍卫马步射。　　

○奉皇太后幸静明园。进膳。　　

○谕内阁、成格奏、口外知府边俸期满一摺。热河承德府知府海忠三年俸满。例应撤回。拣员对调现据查明内地实无堪调之员。该员海忠在任整饬地方著有成效。著再留三年。如果始终奋勉。该都统据实保奏。候朕降旨。该部知道。　　

○除甘肃皋兰县水冲地八顷十一亩有奇额赋。　　

○壬寅。上御阅武楼。阅挑选侍卫马步射。　　

○谕内阁、本年巡幸盛京。应行秩祀处所。北镇庙。朕亲诣行礼。北海神。巨流河神。浑河神。辽阳太子河。辽太祖陵五处。著于谒陵礼成后。遣官致祭。长白山。松花江二处。著派吉林将军致祭。　　

○又谕、伊里布奏、同知边俸届满。请暂留任等语云南思茅厅同故成斌、现届烟瘴三年边俸期满例应撤回内地候升。据该抚奏称、该员于边界抚驭得宜。一时乏员调补。著照所请、成斌准其暂行留任。俟拣选有员再令回省。该员边俸业经报满。遇有应升之缺仍准随时请升。该部知道。　　

○谕军机大臣等、礼部奏、本年巡幸盛京。恭谒祖陵。请查照定例并乾隆八年钦奉谕旨遵行一摺。已依议行矣。惟摺内奏称乾隆八年谕旨。福陵右旁门内。道路不平。车辆难以行走皇太后由正红门过由右边门入过正红门时皇太后降舆。搭盖围席一节围席与围幕是否相同。从前系如何搭盖。并此项围席作何应用之处。著奕颢查明具奏。将此谕令知之。　　

○命贝勒奕绘、镇国公溥喜、守护东陵。　　

○户部议准、福建巡抚韩克均疏报、闽、福安、二县开垦地二顷八十亩有奇。照例升科从之。　　

○贷乍浦副都统哈兴阿养廉银修理衙署。　　

○癸卯。署直隶总督松筠奏遵谕教诫有司。得旨、整饬官方。无非赏功罚过进贤退不肖然必要以公以实。徒托空言仍无益耳。又奏、自六月初一日起限按月稽查已未结各案。以核功过总期案件早完一日。则百姓即少受一日之累批、立法何难行之维艰务要实力而有恒。方可奏绩也勉之。　　

○甲辰。谕内阁、福珠隆阿奏戊子纲应解京外各衙门款项。因库垫占碍。难副解限上年具奏时不能豫料及此。致迟解款。请交部严议待事。两淮应徵解京外各衙门款项。上年甫经该盐政吁恳停旧徵新。必可年清年额及章程初定戊子一纲。即未能符原奏四百余万两之数。又复奏请变通归补。以应解款。福珠隆阿著交部严加议处。寻议上得旨著降为四品顶带。　　

○又谕、浙江帮船水手。前因纠众械斗。杀毙多命。甫经惩创。乃处州后帮水手王麻子。辄因台前嘉白帮船水手互殴毙命复敢纠众摉杀多命。实属愍不畏法王麻子耿胡子。著即处斩枭示。传首犯事地方悬杆示众以昭炯戒。王三虎。著即处绞。韩魁元依拟应斩。著监候秋后处决。逸犯老刘大楞等。著漕运总督及直隶山东江苏浙江各督抚。严拏务获。解部究办。失察水手滋事之该管各官及地方文武各员弁。俱著该部查取职名分别议处。东阿县知县李贤书、前经盘获假官克昇额一犯。现又将要犯王麻子首先。捦获。尚属能事。著送部引见。　　

○命礼部右侍郎史致俨、刑部左侍郎钟昌、驰往山西审案。　　

○乙巳。上御阅武楼。阅挑选侍卫马步射。　　

○诣绮春园问皇太后安。　　

