<!-- { "loadSidebar": true } -->
○又谕、刘廷斌守城三月之久。督率兵勇。堵捕杀贼。生捦伪帅吴貂、柯和尚、赖牛、及贼夥一百余名。夺获伪印等件。马济胜带兵渡台。迅速驰抵嘉义。与刘廷斌会合。捦获股首刘港、詹通、刘仲、陈连、张丙、黄番婆等多名。一切守御剿捕。奋勇可嘉之至。马济胜、刘廷斌、已降旨先行加恩赏戴双眼花翎。并交部从优议叙矣。马济胜现赴南路。刘廷斌亦赴漳化淡水一带。沿途摉捕。务须尽绝根株。勿留余孽。现已谕令瑚松额渡台督剿。程祖洛办理善后事宜。谅即先后到彼。所获各贼首。除业经正法外。其张丙系起意谋逆。戕害府县。杀伤将弁兵丁。屡拒大队之最要首犯。著即派员解京。尽法惩治。刘廷斌另摺奏请陛见。著瑚松额、程祖洛、酌量情形。如需该提督剿捕余匪。即著暂留。如已蒇事。即赴广东提督新任。明年冬间再请陛见。将此由五百里谕令知之。　　

○又谕、魏元烺奏、剿捕台湾贼匪。恐粮饷尚有不敷。请宽为筹备等语。自系未接马济胜等连获胜仗、贼匪奔窜之信。故有此奏。现在台地不过摉捕余匪。各路官兵。亦已酌撤。所需粮饷。除前此奏拨银三十万两外。尚存八万六千一百余两。自已足敷支给。国家经费有常。亦应力加撙节。所有司库存贮闽海关税盈余银九万二千八百余两。备公银三十万两。本年九月奏报另款存贮缓解监饷银十万两。应存贮者。仍行存贮。应入拨者。仍行听拨。毋任糜费。将此谕令知之。　　

○赏扎噜特贝勒萨达尔、双眼花翎。扎噜特镇国公们都巴雅尔、阿拉善镇国公普尔普、扎哈沁公车德布达什、喀喇沁贝子玛哈巴拉次子三等塔布囊多尔济喇布坦、花翎。　　

○以库车办理军需出力。予章京元福等升擢选补有差。　　

○以阿克苏、叶尔羌、添建军台城堡各工出力。予参将李锜等加衔升擢选补赏赉有差。　　

○以乌噜木齐所属库尔喀喇鸟苏、精河、屯田丰收。予员弁议叙。兵丁遣犯赏赉有差。　　

○抚恤琉球国遭风难夷如例。　　

○辛未。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○遣官祭太岁之神。　　

○谕军机大臣等、昨据马济胜、刘廷斌奏报、贼匪解散。捦获股首。拨兵赴南路剿捕。及刘廷斌单衔奏报剿捕守御情形。系十二月初二日拜发。又据马济胜等奏、续获逆首张丙、黄城、分路剿捕情形。系十二月初四日拜发。该提督等奏摺。是否由厦门行走。抑由省城驰递。如系经过省城。何日到省。原限日行几百里。著瑚松额、程祖洛、查明具奏。不准含混。前刘廷斌具禀该督。内有差探嘉义以南至郡城一二十里。遍处俱有贼匪。又程祖洛绘图入奏。茅港尾有匪拒守。茅港尾至曾至十里。曾门至府城北门外小较场三十里。是贼匪已逼近郡城。该匪陈办、陈连等、于闰九月二十二日焚抢起。距十二月初二日。已逾七旬之久。前据该道平庆奏将狱囚悉行诛戮。以防内应。究竟郡城曾否有贼窥伺。平庆在郡城如何设法抵御。并著瑚松额、程祖洛、查明覆奏。将此由四百里谕令知之。　　

○以故土谢图汗雅淩太弟车林多尔济、袭爵。　　

○琉球国使臣向永昌等二人、于午门外瞻觐。　　

○壬申。上御保和殿。筵宴朝正外藩。科尔沁、巴林、喀喇沁、奈曼、敖汉、苏尼特、四子部落、扎噜特、茂明安、喀尔喀、鄂尔多斯、郭尔罗斯、翁牛特、阿拉善、哈密、青海、扎哈沁、杜尔伯特、土尔扈特、和硕特、绰罗斯、王贝勒贝子公额驸台吉等并朝鲜、琉球国、正副使随文武大臣以次就坐。诸乐并作。上进酒。召左翼科尔沁卓哩克图亲王巴图、巴林扎萨克郡王那木济勒旺楚克、苏尼特扎萨克郡王齐旺扎布、右翼喀尔喀扎萨克亲王车登巴咱尔、科尔沁扎萨克郡王僧格林沁、扎萨克贝子济克默特、至御座前。赐酒成礼。　　

○谕军机大臣等、昨据马济胜、刘廷斌奏、贼匪解散。捦获股首。拨兵赴南路剿捕一摺。内称马济胜前在茅港尾屡获胜仗。攻毁贼巢。生捦股首詹通。于十一月二十六日由驿奏报。刘廷斌于十月初四日。至八奖溪遇贼。沿途打仗。得进嘉义县城时。曾查明此案起衅根由。节次书蝇头小字藏入扁挑。专差或由山内。或假装贼夥。送彰化县加封驰递。请督臣代奏。已据彰化县具报转递等语。此两次奏报。何以至今未到。所书蝇头小字摺片几件。奏报几次。起衅根由。究竟如何。著该提督等详晰据实具奏。原递摺片。无论漂失及有无别故。即著照旧缮写补奏。毋许迁就含混。将此由五百里谕令知之。　　

○是年。旌表孝子、江苏等省张崇瓙等十三名。孝义、山西等省捐职布政司理问冀国定等四名。孝友、福建魏洪德等二名。孝女、江苏等省王杏娥等八口。孝妇、陕西熊姚氏一口。义夫、安徽捐职从九品印宾旸一名。守节合例、满洲马甲德明额妻乌尔库吉氏等一百十五口。蒙古马甲杜尔百吉图妻富察氏等三十五口。汉军领催刘长瑞妻王氏等三十七口。内务府三等侍卫扎普栋阿妻闻氏等十三口。各省驻防闲散依尔登布妻陈氏等二百十七口。奉天等省高登科妻李氏等一千四百四十七口。夫亡殉节、满洲贝勒二等侍卫德麟妾陆氏一口。江苏等省辥宗江未婚妻张氏等四十三口。未婚守志、蒙古护军明住聘妻马氏一口。顺天等省宋文凤聘妻丁氏等三十二口。百岁寿民妇、安徽等省倪德榜等二十二名口。五世同堂、盛京驻防九品顶带钟伸保等二家。直隶等省监生谢德孝等四十一家。七世同居。湖北贡生陈履谦一家。捐金好义、安徽等省候选知县蔡邦琦等七名口。各给银建坊如例。　　

○一产三男、直隶等省刘平等二家。　　

○会计天下民数谷数。除福建未报外。直隶等省通共大小男妇三万九千七百一十三万二千六百五十九名口。存仓米谷三千二百二十三万四千五百五十七石二斗七升八合。　　



清宣宗效天符运立中体正至文圣武智勇仁慈俭勤孝敏成皇帝实录卷之二百二十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。春。正月。癸酉朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣、诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐亲藩等宴。　　

○赏御前行走喀尔喀亲王车登多尔济、紫缰。四子部落郡王伊什齐当、三眼花翎。在乾清门行走。鄂尔多斯贝子察克都尔色楞、双眼花翎。　　

○甲戌。谕内阁、上年除夕保和殿筵宴。礼部堂司各官、带领朝鲜琉球两国使臣跪领赐酒。将先后班次错误。兹据耆英等酡是查明参奏。实属疏忽。色克精额、文庆、及该部带领之司官、著交部分别议处。　　

○缓徵直隶霸、保安、吴桥、行唐、大城、永清、东光、天津、静海、阜平、青、雄、三河、蓟、宁河、东安、盐山、灵寿、宣化、蔚、龙门、怀来、遵化、玉田、涞水、定、通、安、沧、易、赵、隆平、宁晋、武清、宝坻、香河、固安、大兴、宛平、房山、良乡、昌平、顺义、怀柔、密云、平谷、卢龙、定兴、安肃、新城、唐、完、容城、高阳、河间、献、任邱、南皮、庆云、大名、延庆、赤城、丰润、南宫、新河、六十五州县上年被旱被水被霜被雹村庄额赋。展赈霸、大城、永清、雄、青、吴桥、东光、天津、静海、阜平、行唐、保安、十二州县灾民一月。　　

○缓徵山东单、范、菏泽、曹、定陶、郓城、城武、钜野、濮、观城、昌邑、东阿、东平、邹、滕、阳谷、寿张、郯城、聊城、莘、济宁、金乡、嘉祥、鱼台、博兴、高苑、乐安、邹平、齐河、禹城、海丰、青城、蒲台、夏津、朝城、章邱、新城、齐东、济阳、临邑、四十州县并德州、东昌、临清、济宁、四卫上年灾歉村庄正杂额赋。　　

○加赏江苏海、沭阳、桃源、山阳、阜宁、盐城、清河、安东、高邮、泰、东台、兴化、宝应、铜山、萧、砀山、邳、宿迁、睢宁、十九州县及大河、淮安、徐州、三卫上年被水军民一月口粮。并展赈桃源县、大河卫、军民一月。　　

○加赏安徽宿、灵壁、凤台、阳、怀远、寿、泗、七州县及屯坐各卫上年被水被旱军民一月口粮。并展赈五河县灾。民一月。　　

○乙亥。高宗纯皇帝忌辰。遣官祭裕陵。上诣奉先殿。寿皇殿。行礼。　　

○丙子。上御紫肖阁。赐蒙古王贝勒贝子公台吉及外藩使臣等宴。并赏赉有差。　　

○给浙江余杭、新城、富阳、缙云、四县上年被旱被水风灾民一月口粮。　　

○给甘肃秦、泾、皋兰、隆德、华亭、五州县上年被雹被水被旱灾民口粮。并贷耔种。　　

○贷山西朔、隰、萨拉齐、山阴、岢岚、定襄、五台、崞、交城、岚、平鲁、十一厅州县上年歉收贫民仓谷。　　

○贷河南睢、祥符、陈留、杞、商邱、宁陵、永城、鹿邑、虞城、夏邑、柘城、延津、封邱、考城、河内、泌阳、内乡、汝阳、上蔡、新蔡、淮宁、西华、商水、项城、沈邱、太康、扶沟、息、二十八州县上年被水灾民仓谷。加赏阳武、原武、武陟、三县灾民一月口粮。　　

○给陕西兴安府上年被水灾民一月口粮。并贷葭州上年被雹灾民耔种。　　

○丁丑。谕内阁、本日据程祖洛等先后驰奏、著名逆首陈办、陈连、詹通、张丙等、俱全就获。其要犯贼夥。核计叠次报获。亦复不少。现在摉捕零星余匪。该处所调兵丁及义勇等。已足敷用。所有前调西安河南官兵。无论行抵何处地方。著沿途各督抚即飞咨带兵各员妥为管带。迅速归伍。毋许逗留滋扰。　　

