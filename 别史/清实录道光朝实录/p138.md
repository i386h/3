<!-- { "loadSidebar": true } -->
○又谕、庆保奏、覆勘旱河工程酌量增减一摺。本年挑穵热河旱河、并添修荆条单坝。原估银四千八百九十八两零。兹据该都统覆勘高庙等处各段落。分别减穵尺寸。共核减银九百四十两零。其自大石桥至绿营云梯楼旱河二段。逼近旗营民舍。河底淤高。若再将穵出沙土。堆积河边。既于墙屋有碍。且恐夏间雨淋水涨。仍复坍淤。著照所请。运赴绿营教场一带低洼闲旷地方。一律平垫。此项运土夫工。估需银一千二百一十三两零。统计估需银五千一百七十一两零。较原估之数。除将核减银两抵补所增运工外。仍须加增银二百七十三两零。著即由道库一体动拨。饬令该道核实办理。该都统仍不时稽查。毋使稍有草率。该部知道。　　

○又谕、叶世倬奏、筹议承修战船章程一摺。闽省战船驾厂。本应随时修理。近绿木料短少。未能克期兴办。以致历年积压。自系实在情形。著照所请。准将福泉漳三厂应办战船。自道光二年正月为始。按月修船一只。遇闰多修一只。其集成字号大船。以一只抵修两只。至遭风击碎补造之船。即著落奉到行知之员造补。不在额修之内。该督抚仍督饬各厂道员。先尽到厂最久之船。挨次修造。不得越次先修。以杜挑修取巧之弊。该部知道。　　

○又谕、叶世倬奏、请鼓励缉捕委员一摺。各直省地方官获盗。定例限以名数。分别引见加级。所以杜冒滥而示限制。立法极为详备。若如该抚所奏。试用佐杂人员。除照常例外。其陆续拏获斩决盗犯五名以上。发遣盗犯七名以上。或拏获斩决盗犯止二三名。又获发遣盗犯三四名。共合六名以上者。不拘一案数案。准其积算。随时奏请尽先补用。是徒为试用人员开一捷径。于缉捕未必遂有裨益。该佐杂等帮同巡缉。原属分所当为。傥骤更成例。转恐妄拏邀功。亦不可不防其渐。且实任人员。不得援以为例。亦何足以昭公允耶。所请著不准行。　　

○命留浙江台后、温后、处后、三帮旗丁余米。抵扣积欠归安等县库银。　　

○贷浙江温前、金衢、温后、台后、湖白、台前、处后、杭二、八帮旗丁银。修艌遭风漕船。并缓温后帮应赔沈湿米石。　　

○辛酉。上幸万寿山。诣广润祠拈香。　　

○谕军机大臣等、本日绵课等奏称、万年吉地应用大小木料。前经该将军派员。于红土崖及边外之嵌石岭兰山川等处。已获得松木四千七百余件。松橔三千九百余件。原册内开大料三十七件。边外多系杉松。仅获黄松木一件。俟采得大料黄松。另行具奏。兹由工部咨到该将军报部豫领运脚银三万三千两。内有大件现已采获之语。该省去冬仅获得黄松一株。兹请领运脚。即已将三十七件大料全行采获。并未另行具奏。亦未咨明工次。不知此项木料。是否系坚实之黄松。抑系质松之杉松。恐委员等希图先领运脚。将不能适用之件充数等语。著晋昌派诚实之员。详加验看。果系真正大料黄松。方可起运。如系杉松。径尺虽足。性不耐久。即毋庸起运。大件木料。所关非细。将来运到时。若查出系杉松充数。所有砍伐及运料脚费。即著落承办之员赔缴。并先将派员采木山厂。仍详咨核对。总期大料坚实。俾得实用。是为至要。将此谕令知之。　　

○命吏部尚书文孚、刑部尚书蒋攸铦、驰往文安大城一带察看地方情形。并赴保定审案。　　

○以礼部尚书玉麟、署吏部尚书。兵部尚书那清安、署刑部尚书。大学士长龄、署管理户部三库事。睿亲王端恩、署镶蓝旗满洲都统。土默特贝子玛呢巴达喇、署正黄旗领侍卫内大臣。　　

○命庄郡王绵课、署步军统领。　　

○以幸清漪园。御船处豫备整齐。赏苑丞巴延泰、及闸军二十一名。威呼拜唐阿六名。银锞有差。　　

○贷宝泉局炉头料钱工银。　　

○壬戌。上诣绮春园问皇太后安。　　

○谕内阁、奉皇太后懿旨。和嫔晋封为和妃。全嫔晋封为全妃。祥贵人晋封为祥嫔。所有应行事宜。著各该衙门察例具奏。　　

○谕军机大臣等、那彦成等奏、各旗蒙古全数出口。仍严拏贼犯。并请赏口粮以示怀柔一摺。青海野番夥劫。经那彦成等、先将汉奸巨盗麻木沟赵牙信等。查拏净尽。察罕诺们汗、亦皆驱逐过河。其蒙古贼犯。除分别拟罪鞭责管束外。尚有未获各犯三十余名。著那彦成等、分饬将弁前往各旗。将逸犯名字开单坐索。务令捦献。毋任一名漏网。其丹木扎等旗献出贼犯曲古等七名。著那彦成等、照例办理。至郡王车凌端多布等二十四旗扎萨克。请借银数万两。以为赈恤之用。仍在应领俸银内分年扣还。经那彦成等面加驳斥。所办甚是。惟作贼之蒙古。法所必惩。被害之蒙古。情尤可悯。甘肃沿边州县。仓贮青稞甚多。每石例价不过五钱。除出借耔种口粮外。不能搭放兵粮。将来总归减价粜卖。著将青稞三万石。赏给贫苦蒙古。那彦成等、即行文各旗扎萨克王公台吉等。令将贫穷蒙古。据实册报。委员复查。发给赈票。并酌量沿边附近州县。将仓贮青稞。运至卡伦。设厂放领。运脚厂费、及陆续散放炒面。均著核实支销。其贫穷蒙古。大口酌给青稞一石。小口酌给青稞五斗。著派道将大员。即在各卡伦监放。妥为经理。傥有赢余青稞。仍归仓存贮。事竣报部核销可也。将此谕令知之。　　

○又谕、据左辅奏、湖南省各州县续报请修仓廒。现经勘明湘乡、宁乡、衡阳、东安、临湘、龙阳、保靖、麻阳、黔阳、安福、宜章、石门、永兴、永定等、十四县。急应兴修。其余请修之平江等十七厅州县。俟勘覆至日。核明分别办理。此外如再有续报请修之处。亦即核实查办等语。各省工程。前已降旨、通谕该督抚权其轻重缓急。分别次第办理。若工无钜细。同时并举。不但帑项多糜。且启不肖官吏浮冒侵蚀之弊。本日左辅奏请修仓廒。至三十一厅州县之多。其中岂尽系必不可缓之工。著嵩孚于到任后。遴派诚实之员。覆加查勘。如现在实系著重。奏明勘估兴修。其情形较轻之处。即据实核明。分别停缓。以重帑项而昭核实。将此谕令知之。　　

○癸亥。谕内阁、颜检奏、豫东三省粟米。不敷原拨之数。请截留麦石散放。并改拨折色银两一摺。本年直隶应行展赈州县。前降旨令该督于豫东二省运通粟米内。拨米十八万石。截卸天津北仓。就近运回散放。兹据颜检奏称、豫东二省起运米麦。核计仅堪截留十三万余石。尚短米四万余石。现在赈期已迫。灾民待哺嗷嗷。若再俟查明确数。始行奏拨。转至迟误。不敷米石。如仍令赴通领放。挽运需时。亦恐缓不济急。著准其将豫东二省运到粟米。除兵米等项扣留三分之一抵通外。其余不拘帮次。全数截卸。并将现运麦五万五千五百余石。一并照数截留北仓。抵米散放。所賸米豆。仍饬运通交卸。其不敷米四万余石。著准其改放折色银两。由该省司库借款拨给。即著该部筹拨解往归款。如豫东二省报运米麦数目。将来截卸尚不足数。亦著先行借款拨给。不可有误赈需。该督即饬各州县。认真散放。务期实惠及民。无许胥吏浮冒侵蚀。用副朕恫瘝在抱至意。该部知道。　　

○谕军机大臣等、程祖洛奏、县丞昏夜被戕。现获挟讐凶犯提省审办一摺。此案沈邱县槐店分防县丞王庆澜、被匪扎伤身死。房内衣物箱柜。均未损失。经该县叶先张、访出该县丞衙门已革差役、屡次犯赌被责之回民刘三轩、在逃获案。讯系挟恨。商同杨海云谋杀该县丞情节。缉获杨海云质讯。供亦相符。刘三轩以革役挟嫌。胆敢逞凶戕害本管官。同谋者断不止首从二人。该县丞家人。虽非同屋住宿。何竟毫无听闻。该抚现将犯证提省。著即虚衷严鞫。务令讯出确情。无枉无纵。照例定拟具奏。至该县丞于嘉庆二十四年到任。其平日居官声名。及巡缉盗贼。查拏赌博。是否认真。一并查明。于定谳时声叙。再行酌量施恩。将此谕令知之。　　

○准江西前任通政司经历郭祚炽、重赴恩荣宴。并赏六品职衔。　　

○甲子。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○乙丑。谕内阁、嵩孚奏、筹议苗疆情形一摺。前据糜奇瑜条奏、黔省苗疆应办事宜。经朕降旨、谕令嵩孚逐一体访。悉心筹议。兹该抚将各款确核情形。分别具奏。所有汉苗交涉田土事件。既系从前承买。相安已久。毋庸另立章程。致滋烦扰。如呈控典卖田产之事。该管官秉公讯断。仍严禁汉民引诱侵欺。至科派夫役。向来役使苗民。擅动苗夫。本干例禁。嗣后该处一应差事。俱不准向苗寨签派。傥兵役藉端扰累。立即严惩究办。其审断词讼限期。据称定例已属周密。若仅计离城远近。限五日十日二十日审结。为期太促。恐该州县草率完事。转启讼端。殊不足以昭核实。著仍照旧例行。又苗弁土弁名目。均有稽查约束之责。傥查无苗众悦服之人。遇缺应行充补者。著照历年裁汰之案。具奏办理。该土司土弁等、于所管寨内。果能化导有方。准其分别奖励。傥有抢窃命盗案件。随时记过责革。并将额设通事。酌量裁减。再苗疆烟瘴各官。俸满甄别。例应核其实在政绩。分别保荐撤回。以后著该抚遵照定例。于该员等俸满年分。认真甄核。毋稍姑容。该抚务须严饬苗疆各员。实心经理。俾苗民安分守法。用副朕绥靖边陲至意。　　

○又谕、前据绷武布奏、请将牙木什租银。归吐鲁番同知徵收。其圜城地亩。请仍赏给满营照旧收租。朕因此事办理两歧。谕令英惠覆加查核据实具奏。兹据该都统查明圜城牙木什地亩。均系陆续增垦之地。所收租银。自应一律入官。方为核实。所有圜城地租银四百三十余两。著自道光三年为始。一并饬令同知衙门徵收。入于经费项下。作正开销。仍拨出银一百四十两。给予满营。作为义学束脩、及奖赏幼丁等项之费。按年报部备查。以昭画一。至此项租课钱文。自嘉庆元年以后。未经奏明、妄行动用之历任领队大臣、及承办各员。均著交部分别议处。其擅动银六千四百五十三两零。著一并咨部。按照该员等在任月日摊算。各半分赔。以示惩儆。　　

○以四川绥宁协副将苏勒芳阿、为贵州镇远镇总兵官。　　

○旌表守正捐躯河南荥泽县民李殿德妻张氏。　　

○除江苏金山县被潮坍没民田五顷有奇额赋。　　

○丙寅。孝昭仁皇后忌辰。遣官祭景陵。　　

○上诣绮春园问皇太后安。　　

○达赖喇嘛之呼毕勒罕、遣使呈进贡物。赐敕褎奖。赏赉如例。　　

