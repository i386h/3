<!-- { "loadSidebar": true } -->
○谕军机大臣等、本日据布彦泰驰奏、喀什噶尔被回匪围城。事甚紧急一摺。览奏均悉。安集延等回众。胆敢煽结近城回匪。围困喀什噶尔城垣。情形甚急。已明降谕旨。饬令杨以增暂署督篆。文庆前往接署。将该督授为定西将军。奕山作为参赞大臣。颁给关防。带兵前往剿办矣。该督现已咨会提督。带兵出关。一面亲赴肃州调度。并豫调官兵。筹办粮饷。自可一鼓歼捦。惟吉明所调阿克苏兵三百名。乌什兵三百名。各守地方。均关紧要。再土尔扈特地方。距该城较远。所调之兵。能否得力会剿。均著该将军酌度情形。或即行调动。或另行更换。傥贼势甚炽。如再须添调陕西甘肃官兵。著一面调取。一面奏闻。至后路粮台。最关紧要。陕甘两省库贮。尚足敷衍。现在先派臬司严良训、道员明谊、驰往办理。该将军等亦当劄谕办理之员。核实撙节。无得藉端虚糜。至附近各处。应有豫为准备者。即著随时飞咨。有备无患。务使官兵奋勇进剿。俾小丑速就殄灭。毋致滋蔓。是为至要。将此由六百里谕知布彦泰、奕山、并谕令杨以增知之。　　

○又谕、有人奏、江南漕赋不均。请旨饬查一摺。江苏上年办理均漕。裁去长价短价名目。原期湔除积习。以昭平允。兹据奏称常熟、昭文、南汇、三县。大户一律增加。小户则仍如旧。南汇尤甚等语。著李星沅、陆建瀛、密为访察。是否实有其事。严行查办。并饬有漕各州县。悉心经理。务使绅民一体输纳。毋得畸轻畸重。以归画一。原摺著钞给阅看。将此谕令知之。寻奏、查常昭等三县。并无各粮户控案。惟南汇县有已革举人严宗熙、编造歌谣一案。现已提证研讯。并一面谆饬有漕各州县。悉心经理。均必实均。减必实减。勿竭小民之膏脂。亦勿避大户之嫌怨。庶于国计民生。两有裨益。报闻。　　

○河南巡抚鄂顺安奏、省城现得透雨。得旨、稍苏我中州万姓。实深寅感。各属有续报者。到时据实奏来。　　

○以兵部尚书文庆、署陕甘总督。未到任前。以陕西巡抚杨以增署理。以布政使恒春、署巡抚。　　

○以户部左侍郎柏葰、兼镶红旗护军统领。　　

○调正白旗蒙古副都统华山泰、为镶白旗满洲副都统。以头等侍卫长清、为正白旗蒙古副都统。　　

○以乌里雅苏台参赞大臣麟魁、为礼部右侍郎。　　

○命御前侍卫镶蓝旗护军统领珠勒亨、二等侍卫德冲额、驰往军营。随同定西将军布彦泰督兵剿办。　　

○命陕西按察使严良训、甘肃镇迪道明谊、办理粮台事务。　　

○乙丑。谕军机大臣等、喀什噶尔回匪滋事。昨已明降谕旨。授布彦泰为定西将军。奕山为参赞大臣。并指示机宜。所有关防二颗。本日由六百里颁发。该将军等即行祗领。迅速带兵前往剿办。无误事机。惟吉明所调阿克苏兵三百名。乌什兵三百名。土尔扈特兵一千五百名。皆距该城较远。各守地方。均关紧要。且各该城防兵。本属无多。分兵往援。是否能期得力。该将军等务须体察情形。或照数调拨。或另行更调。斟酌尽善。务使官兵布置得宜。以一当百。其应如何调遣之处。著一面举行。一面具奏。毋稍拘泥迟延。是为至要。将此由六百里谕令知之。　　

○又谕、本日据吉明等奏、回匪围困喀什噶尔城垣。现由伊犁等处。咨调官兵。速往应援等语。览奏均悉。回匪肆扰。胆敢围困城垣。该大臣等现已由伊犁等处。调兵救援。贼匪诡谲多端。傥有隙可乘。自当不失机会。分路兜剿。但不可中其奸计。若贼匪猖獗。众寡不敌。该大臣等、务须持以镇静。以待大兵。切不可轻举妄动。至吉明所调土尔扈特兵一千五百名。阿克苏乌什兵各三百名。是否能期得力。已饬布彦泰等察看情形。酌量分别办理矣。将此由六百里谕令知之。　　

○又谕、本日据开明阿等奏、七里河兵败。退回城内。已飞咨伊犁调兵救援。并请饬派大兵进剿等语。回匪肆扰。该将军参赞等接奉谕旨。自必迅速进剿。立殄□＜?麻骨＞。吉明等为中权扼要。亦必首尾接应。该大臣等惟当激励兵民。竭力固守。不可轻举妄动。俟救援一到。声势震慑。或可立解重围。至该大臣等自请先行交部严议治罪之处。著俟事竣后。再降谕旨。将此由六百里谕令知之。　　

○以礼部尚书保昌、兼署兵部尚书。工部左侍郎阿灵阿、署管理户部三库事。户部左侍郎柏葰、署教习庶吉士。　　

○以吏部尚书恩桂、管上驷院事。吏部右侍郎福济、管武英殿事。　　

○以御前头等侍卫希凌阿、署武备院卿。　　

○以镶黄旗蒙古副都统德顺、署镶蓝旗护军统领。　　

○以镶黄旗汉军都统春山、兼署镶蓝旗汉军都统。　　

○赏前任马兰镇总兵官善焘、副都统衔。为乌里雅苏台参赞大臣。　　

○以叶尔羌帮办大臣吉明、署参赞大臣。阿克苏办事大臣舒兴阿、署叶尔羌帮办大臣。　　

○丙寅。谕内阁、杨殿邦奏、请饬豫筹备拨章程等语。向来粮船挽入直隶境内。间用例设拨船接拨。本年水涸异常。拨船不敷。若在安陵一带。觅雇民船。又属不易。现在权宜之计。饬令山东各拨船、接拨前进。以期无误。傥嗣后沿河州县。恃有此举。于备拨穵浅一切要务。视为缓图。殊非慎重办公之道。著讷尔经额先事筹画。妥立章程。严饬沿河各州县谕以转瞬新漕届临务须实力备办。毋得援此次山东接拨之案。任意推诿。以速漕运而杜流弊。　　

○谕军机大臣等、李星沅奏、整顿洋面捕务等语。水师弁兵按月巡哨。近多视为具文。即或出洋巡捕。往往虚报邀功。或云击碎盗船几只。或云轰毙盗匪多名。且动以人船俱沉没无踪为词。海面迷漫。大抵望洋而叹。从何查验。该督嗣后总须严饬水陆各营将弁。不分海嵎海面。如有盗匪。立即分投合捕。四面兜拏。以绝根株。至该督所称海嵎窝顿须清。海岸接济须断。以及生捦盗犯。总以起获盗赃为凭。果能照此核实认真办理。何患海洋不靖。但不可徒托空言。铺张过盛。须于引古证今之中。渐有起敝救衰之效。朕实有厚望焉。勉之。将此谕令知之。　　

○又谕、昨据吉明等奏、贼匪围困喀什噶尔城垣已有旨谕令该大臣等、持以镇静。以待大兵。并明降谕旨。令吉明署叶尔羌参赞大臣。舒兴阿署帮办大臣矣。本日据吉明奏到、贼匪入卡滋扰喀什噶尔。派兵堵御情形一摺。又片奏、该城料理守具。拟探明路径。派兵前往夹击等语。览奏均悉。此摺乃系七月二十六日以前情事。现在军营局面。自有变更。难以悬揣。该大臣等惟当相机应援。不可顾此失彼。傥本城距敌甚近。不免为贼所窥伺。则惟有督饬将弁兵丁等严守要隘。竭力防堵。固保城池。毋稍疏失。至该城回民众多。恐有风鹤之警。尤宜加意安辑。毋失其心。是为至要。将此由四百里谕令知之。　　

○又谕、连日据布彦泰、吉明、开明阿等驰奏、贼匪围困喀什噶尔城垣。本日据扎拉芬泰奏、派兵前往应援并阿克苏调兵防堵一摺。又片奏、阿克苏卡内外安静等语。览奏均悉。喀什噶尔城垣被困。已命将调兵前往剿办。自可速就肃清。惟大兵兼程前进。有需时日。阿克苏为扼要咽喉地方。傥防守稍疏。所关匪浅。该大臣现已明白晓谕回子。令其安心度日。不可疑忌张皇。并调兵防堵。著即严饬该将弁兵丁等、于紧要处所。昼夜巡查。认真防堵。毋稍疏懈。该大臣务当固守藩篱。加意安抚回民。毋失其心。是为至要。将此由四百里谕令知之。　　

○两江总督李星沅奏、遵筹泖湖设防情形。得旨、总期缓急可恃。切忌妄作聪明。掉弄笔头。终无实济也。懔之勉之。又奏、所辖七镇各总兵决胜揆机。未能深信。得旨、各镇若不得人。卿亦劳而无益。必当随时甄核。如有可用者。何妨密奏。　　

○江苏巡抚陆建瀛奏、江海关徵收夷税。请分作两季报解。下部知之。　　

○拨陕西、甘肃、河东、两淮、山西库存银、共一百万两。解往甘肃粮台。以备军需。　　

○修筑湖北安陆府滨临襄河堤塍。从总督裕泰请也。　　

○贷江宁京口驻防修理官署兵房俸饷银。　　

○丁卯。上诣黑龙潭神祠拈香。　　

○谕内阁、庆锡奏、请将失察延烧树株之营弁。分别降补议处一摺。桃花寺行宫西南官山树株。因民人果金贵、燎稗失火。延烧多株。所有失察之桃花寺专汛蓟州营经制外委张毓和、著降为马兵。以示惩儆。代理蓟州营都司事千总王庆、亦有应得之咎。著交部照例议处。果金贵、著解交蓟州知州。先行管押。由讷尔经额遴员前往。研讯失火确情。将应得罪名。照例定拟具奏。寻奏、该犯实因燎稗遇风。失火延烧。虽讯无别情。非寻常疏忽可比。按律问拟杖徒。从之。　　

○谕军机大臣等、寄谕定西将军布彦泰等。现在回匪滋扰。屡寄谕旨。指示机宜。本日据萨迎阿等奏、已派兵交奕山督同由冰岭一带至阿克苏。俟各处兵有先到者。即带领前进等语。贼匪围城肆扰。非痛加剿办。不足示惩。该将军接奉前旨。自已调度齐备。著即带兵迅速前进。与奕山会合。商同督剿。务使一鼓歼捦。毋致延蔓。至附近各处。有应豫为准备之处。均著该将军等酌量情形。相机筹画。毋得临事掣肘。现在贼势如何。及如何分合剿办之处。随时奏闻。以慰朕念。将此由六百里谕令知之。　　

○又谕、前因回疆安集延贼匪出扰。被剿出卡。即有旨谕知萨迎阿等、傥遇匪徒煽动。必须派兵。即一面调派。一面奏闻。旋经布彦泰驰奏、贼匪围困喀什噶尔城垣。即明降谕旨。将布彦泰授为定西将军。奕山作为参赞大臣。带兵前往督剿。设立粮台。接应后路。并谕知吉明、开明阿、扎拉芬泰等、固守藩篱。以待大兵矣。本日据萨迎阿等奏、派兵前往应援一摺。又另片奏、派员带领土尔扈特、乌噜木齐官兵前往等语。所办甚好。正与朕前降谕旨一面派兵一面奏闻之意相合。该将军现已派兵分作三起启程。奕山督同由冰岭一带前进。自可迅抵该处。立殄□＜?麻骨＞。伊犁地方。事事均关紧要。该将军惟当镇静弹压。随时尽心筹画。遥为策应。务臻周密。是为至要。至乌噜木齐提督成玉、已带兵前往。其提督印务。即著惟勤就近兼署。将此由六百里各谕令知之。　　

○两江总督李星沅奏、江宁省城义仓。添建仓廒。请动用捐赈余息银。买谷以资储备。从之。　　

○以故奉国将军载铻子溥芳袭职。　　

○戊辰。上诣绮春园问皇太后安。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

