<!-- { "loadSidebar": true } -->
○癸未。谕内阁、前据福珠隆阿奏、长芦商力疲乏。请将分限应完各款。分别缓带限交。当经降旨交户部核议。兹据该部将各项应完年限查明具奏、自应照原定年限。本年即当按限按数分别完纳。何得托辞转输不及。妄冀恩施。第念芦商疲敝情形。于无可调剂之中。分别量予推展。著准其将新旧库垫二款。自道光七年起。至十四年徵足。豫省料价帑息一款。自道光七年起。至十一年徵足。其道光三年未完引课一款。缓至道光六七两年徵足。此系朕格外施恩。曲加体恤。经此次推展之后。商力自可稍纾。嗣后届应完缴年分。该盐政自应按限催徵。不得再有藉口。冒昧奏请。至水利帑本银八十万两。前经降旨照该督等所请。按缴本银数目。输纳息银。扣至八年限满。将本银息银一律交清。何以复行渎奏。著仍照原奏章程。于八限内本息全交。其本年奏销道光四年正余引课。各项帑利。新卫河工费。武陟工需。并一切领告课项等银一百五十万余两。著该盐政严饬各商。于本年扫数全完。不得稍有拖延。致干罪戾。　　

○八旗都统英和等奏、会筹旗人疏通劝惩之法。并申明旧例。一、闲散旗人告假。但令告明佐领参领。给与图记。即准外出营生。如有事逗留。报明地方官。行文该旗。回京之日。仍准挑差。或在外年久。愿改民籍者。准其呈改。一、犯窃刺字。寡廉鲜耻。甘心下贱。销除旗档各例。宜实力奉行。一、汉军有考职捐职之例。满洲蒙古。宜画一办理。一、双城堡移驻京旗。原定每年二百户。现在每年移驻。总未及一百户。应饬参佐领等、将利害明白宣示。逐户谕知。俾各乐移驻。以期足二百户之数。从之。　　

○追予国初殉难福建沙县知县董潾、入祀昭忠祠。子亦舒、婿张思治、入祀本邑孝弟祠。家丁五十三人。立碑题名。从江苏巡抚张师诚请也。　　

○予福建出洋淹毙兵丁吴开成等三十五名。落水受伤千总张正照等四员。兵丁王世耀等二百七十名。分别恤赏如例。　　

○以故广西庆远府属东兰土州同韦承基子清泰、思恩府属土上林县知县黄元植子立仁、土田州知州岑煜族人锦、各袭职。　　

○旌表守正被戕直隶朝阳县民宋振远妻郭氏。　　

○修福建出洋遭风击碎战船。从总督赵慎畛请也。　　

○甲申。谕内阁、武隆阿奏、备战兵丁。请仍照旧额挑派等语。直隶备战兵丁。向系于各营汛内。酌挑一万二千名。嗣因杨芳具奏添设车炮阵式。议请挑派一万五千三百三十名。现在车炮阵式。业经裁撤。所有备战兵丁。著仍照乾隆年间原定一万二千名之数。该提督移会各镇。并严饬辖属各协营。秉公挑选。认真训练。毋使营务废弛。该部知道。　　

○谕军机大臣等、据孙玉庭颜检奏、全漕尾帮。埽数催进瓜洲口日期。并称现距夏至之期不远。未渡之帮尚多。惟有竭力督催。昼夜趱挽。即使时逾夏至。而黄水尚未长发。御黄坝可以缓堵等语。本年漕船渡黄艰涩。固应设法催趱。竭力挽渡。惟黄水既经分流入运。则大河正溜。即恐未能畅注尾闾。设下游有停淤高仰之处。全河受病堪虞。且时过夏至。黄水长发靡定。若祗顾自前挽渡军船。将御黄坝暂缓堵闭。一经黄水汛涨。有失全河防堵机宜。岂不为患甚距。现在未渡军船虽多。前已准照孙玉庭等盘坝接运之议。谕知程祖洛、琦善、筹备船只。该督等自当随时察看形势妥办。能令军船全数渡黄。固属甚善。若时逾夏至。总以全河大局为要。断不可希图济运。坐失事机。将来应行堵坝时。该督等即当相机办理。勿涉游移。务使河漕两无妨碍。方为万全也。将此谕令知之。　　

○乙酉。谕内阁、陶澍奏、创修省志一摺。江南通志。成于乾隆元年。安徽自分省以来。未辑通志。于掌故难免阙漏。兹据该抚奏明、在省城设局纂修。著即酌定章程。督饬所属。博加采访。毋滥毋遗。并著予限一年。纂辑成书。以重文献而资考镜。　　

○缓徵河南永城县被虫村庄上忙一半地丁银。　　

○丙戌。上诣绮春园问皇太后安。　　

○以故贵州思州府属黄道正长官司黄崇格子耀日、黎平府属古州司土司杨再昌子承绪、各袭职。　　


大清宣宗效天符运立中体正至文圣武智勇仁慈俭勤孝敏成皇帝实录卷之八十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。五月。丁亥朔。以翰林院编修邵甲名、为云南乡试正考官。内阁中书端木坦、为副考官。翰林院编修曾元海、为贵州乡试正考官。刑部主事陆尧松、为副考官。　　

○戊子。谕军机大臣等、琦善奏、豫东军船。不敷接运南粮。请添雇民船。统在济宁以北接运一摺。此次豫东军船。堪调者五百四十余只。按额满载。不及三十万石。各船板薄钉稀。历年兑运。总在济宁以北。自须添雇民船。俟南河剥船至彼。接卸代运。其南河剥船。俟运足漕米四十万余石。仍装载南粮。长运抵通。至该抚酌议接运水次时日。及军船应给运费口粮食米。民船雇值津贴。及闸座随时启放章程十七条。当此接运吃紧之时。孙玉庭等必须商搉熟筹。计出万全。俾彼此俱无窒碍。南来弁丁。不至藉口赔累。豫东军船民剥。均资津贴。无误本年南粮抵通。仍不误来年豫东兑运。方为至善。著孙玉庭等即会同悉心妥议具奏办理。琦善摺单。俱著钞给阅看。将此由四百里各谕令知之。　　

○旌表守正捐躯广东翁源县民梁华名妻成氏。　　

○己丑。孝诚仁皇后忌辰。遣官祭景陵。　　

○谕内阁、本年采买奉天粟米。前经蒋攸铦奏明、领运到津时。由仓场侍郎派坐粮厅带同斗级人等、赴津监兑。兹据博启图等奏称、南粮现已陆续抵通。验米起卸。事务殷繁。若再分坐粮厅一员。带同斗级人等、赴津监兑。恐致顾此失彼。著照所请、此次装运粟米。由津抵通。即照嘉庆十五年成案。责成直隶及奉天委员。小心转运。无庸派坐粮厅前赴天津监兑。仍俟拨运到通。责令照例查验兑收。又另片奏称、漕粮分贮仓廒。各监督在仓值宿。向系随到随收。俾车辆迅速轮转。若俟巡仓御史眼同验收。转致停待积压。诸多窒碍。自系实在情形。著仍照向来办理章程。遇大通桥运米到仓。无庸等候御史。即令各监督随到随收。该御史仍不时赴仓稽查。并由该侍郎随时委员查验。如有短少等弊。即行严参惩办。　　

○庚寅。上诣大高殿行礼。　　

○还宫。　　

○谕内阁、阮元奏、粤省代修福建遭风师船一摺。前因闽省师船。遭风漂粤。经粤省委员代为运厂修葺。所用工料银两。闽省以未届大修年分。碍难造报。经该督查验船身日久曹□少损。全行换新。费用尤钜。著准其照闽省大修例、销银二千三百五十七两零。由闽省督抚、即将前项用过例价银两。移解还粤归款。　　

○考试应开列试差满汉二品以下京堂各官于上书房。　　

○广东潮州镇总兵官闵怀希、年老休致。赏全俸。以前任四川松潘镇总兵官安庆、为潮州镇总兵官。　　

○赏已革密云副都统阿隆阿、领催。回旗当差。　　

○以夏至祭地于方泽。自是日始。斋戒三日。　　

○辛卯。旌表守正被戕甘肃碾伯县民吴发伏妻李氏。　　

○壬辰。步军统领奏、大兴县民人杨升、呈控西二等商同拐带伊妻齐氏。请交刑部审办。得旨、此案原系寻常案件。但案内西二、有雇与贝勒奕绮府内服役一节。伊身为贝勒。何患无人使用。必要招觅此等匪人。不问可知矣。著刑部严行审讯。不许稍有含混。奏上时再降谕旨。　　

○缓徵直隶宝坻、文安、大城、青、静海、盐山、钜鹿、隆平、宁晋、九县被水被旱村庄新旧额赋。并出贷仓谷。　　

○癸巳。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○甲午。谕内阁、我朝家法严明。从不准太监与外人交结。至差往各省之事。尤属从来所未有。此内外诸臣无不知者。前据张师诚等、于浒墅关盘获在逃太监马长喜。竟敢假冒顶带。捏写奉旨进香黄旗。标插坐船。并经军机大臣会同英和等、究出该犯行至丹阳。住宿公馆。令该处家人代雇船只。官为给价。似此招摇恣肆。更非潜踪溷迹者可比。尤属可恶。沿途文武各员。何竟毫无闻见。若非浒墅关盘获。竟令长途供顿。任意妄为。尚复成何事体。现已将该犯按律治罪。其失察过境之地方官。此次姑免深究。著通谕直省各督抚、严饬所属。凡遇通缉在逃太监。务当认真缉拏。若有称奉差等事。无论己未犯法。立即锁拏奏明惩办。毋稍疏纵。傥再失于查拏。将来别经发觉。定将该犯经过之地方官严惩不贷。　　

○户部议准、前署浙江巡抚黄鸣杰疏报、海沙、龙头、玉泉、长亭、石堰、五场开垦地二百一顷二十一亩有奇。照例升科。从之。　　

○乙未。谕内阁、户部核议南新关一年期满。五任合徵税银。按经徵月日。匀摊分赔。虽属照上年新定章程办理。但核议之时。即未明妥。试思各该监督等应徵额银。既系按在任月日计算盈亏。又复令有亏无亏之员。一律匀摊赔补。即如帅承瀛、黄鸣杰、普成、三员任内。俱按额收足。乃议将福德、克蒙额、任内短收之数。摊入该三员任内分赔。不惟不足以昭平允。亦不足以示劝惩。且嗣后经徵各员。恃有各任匀摊之例。可以分谤。皆不认真办理。辄藉口于月分淡旺不同。以多报少。甚至后任因前任既经亏短。不肯以多收之数。全行奏报。留为他日分赔地步。必有此等流弊。著户部悉心另行妥议具奏。　　

○以前任乌里雅苏台将军果勒丰阿、署镶红旗汉军都统。　　

○丙申。谕内阁、孙玉庭等奏、酌议漕粮盘坝接运章程。并请拨经费一摺。著照所请、准其将江苏藩库现存银十八万两。安徽藩库现存银三十万两。两淮运库现存应还江苏安徽三处藩库银二十四万两。就近动拨。其广东省筹备南河工需银三十万两。现已起解在途。亦准其就近截留。以济要需。该部知道。　　

