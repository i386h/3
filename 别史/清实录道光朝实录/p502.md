<!-- { "loadSidebar": true } -->
○丁卯。谕军机大臣等、寄谕山西巡抚徐炘。托津等审讯蔡绳祖等私给假照一案。据现获要犯庞煐供称、有前充户部捐纳房书吏之赏四。与伊通同作弊。赏四现名赏淳。又名赏浚。捐纳布政司经历。分发山西。该员系案内要证。著该抚即行查提。派委妥员迅速解交刑部审办。毋稍迟延。将此谕令知之。　　

○又谕、苏成额奏、越南国王豫期请示来年恭祝万寿进关日期一摺。越南国王阮福日□交、祝嘏情殷。所有该国使臣。著于来年七月内到京。该抚即酌定进关日期。照会该国王遵照办理。将此谕令知之。　　

○又谕、杨怿曾等奏、查明豫省驿站情形一摺。豫省驿务派买草料。向因市价时有长落。例价不敷。州县廉俸有限。力难津贴。不无借资民力。至车辆为各驿所本无。不能不顾自民间。以备应用。各处办理情形不一。皆系照例给与雇价。历年已久。上下相安。据该侍郎等查明、现在并无违例扰民。如御史刘光三所奏滥派勒折需索包揽等弊。但事属官民交涉。傥办理不善。则弊窦丛生。难保胥吏等不从中渔利。致扰闾阎。全在该管上司随时侦察。力防流弊。方能上不误公。下不病民。嗣后著该抚责成臬司、严饬有驿州县。务宜恪守旧规。实力稽查。如有前项情事。立即参办。有犯必惩。于循照旧章之中。寓严绝弊端之意。设奉行不力。视为具文。致民间稍有被累。一经发觉。惟该抚与臬司是问。将此谕知杨国桢、并传谕麟庆知之。　　

○以拏获盗犯。予北城副指挥席伊炳等议叙有差。　　

○戊辰。谕内阁、扎隆阿等奏、请将茶本羊息等款、统归备贮等语。喀什噶尔茶本羊息等款。前经部议准归应调经费造报。兹据该大臣查明、现在经费于十一年分动支外。尚复有余。无庸请调。此项银款。请统归备贮。以资缓急之用。著照所请、即在于存余正项提存银五千六百三十两零。连前奏明存贮银四万四千三百二两零。并此项茶本羊息银三万六十六两零。统共作为备贮银八万两。其钱款内。亦著就税物存賸等款提存钱六百五十千两。连前奏准存贮钱三千三百四十九千零。统共作为备贮红钱四千串文。均另行封贮。不准寻常动用。仍按年随册报部。以备查核。该部知道。　　

○谕军机大臣等、托津等审讯蔡绳祖等私给假照一案。内任松宇系属要犯。叠经降旨饬拏。尚未弋获。该犯籍隶浙江。事犯后潜逃出京。恐尚在大江南北地方逗留藏匿。著蒋攸铦、陶澍、邓廷桢、吴光悦、通饬所属严密查拏务获。解交刑部审办。又前充户部捐纳房贴写刘东昇即刘永宾、系浙江绍兴府人。前据伊弟刘永朋供称、在伊亲戚湖北宜昌府都司恒光署内藏匿。已令嵩孚派员查拏。兹又据供该犯现在伊表叔江苏金典史处。著陶澍即派委妥员。速行拏解。勿任远扬漏网。将此各谕令知之。　　

○又谕、前有旨令刘彬士查拏已满书吏蔡绳祖等。据案犯供称、蔡绳祖住居该处省城内清河坊。兹又据苏二供称、该犯现在杭州城内新中洋地方居住。著该抚即派妥员到彼。严密查拏。并向该犯根究任松宇下落。迅速拏获解交刑部审办。将此谕令知之。　　

○又谕、杨怿曾等奏、睢州等处亏缺未完之数。请饬按限归补。并将其余各州县详查。有无悬款。照现办章程随时弥补等语。各州县仓库钱粮。不容丝毫亏短。该管上司必应随时严查。遇有亏缺。即当勒限弥补。不可令帑项日久虚悬。河南睢州等十二州县亏短银两。除已提解外。尚未埽数补完。著即按限归补。以清旧欠。毋许任意延宕。并严禁该州县那移掩饰。嗣后不准再有新亏。至睢州等处既经查有亏缺。其余各州县亦难保其必无。著该抚督同藩司详晰确查。傥有悬款未补之处。即核明实亏若干。据实具奏。按照该省现办章程。随时勒限弥补。断不可稍事徇隐。致干重咎。将此谕令知之。　　

○旌表逼嫁捐躯山东济阳县民李清明妻赵氏。　　

○己巳。遣官祭关帝庙。　　

○谕内阁、御史豫益奏、京城钱铺局骗关闭。贻累兵民。请严饬认真查办一摺。京师内外城开设钱铺。定例均令五家联名互保。报明该地方官存案。如有关闭逃走者。立将铺户拘拏押追。逾限不完。按律治罪。所欠钱文。先令互保各家代为开发。一面咨行本犯原籍家属名下。追出偿还。若五家同时关闭者。一并拘拏。分别押追治罪。原以杜奸商诓骗之弊。各该地方官必应实力稽查惩办。若如该御史所奏、近来新开钱铺。并不实取联名保结。仅将字号钱铺。捏称搪塞。各地方官并不查询真伪。关闭后或有远扬不获。日久案销。或事后被获。托人从中说合包揽。或因骗人钱数过多。自行到官投首。总以因人负累为辞。捏造帐目呈出。以为减罪地步。似此奸商局骗。争相效尤。于旗民生计。均有关碍。著步军统领衙门顺天府五城嗣后遇有钱铺关闭逃走者。即将该铺户管事人等一并查拏严究。并咨行本犯原籍家属名下。著落追偿。勿任隐匿。其互保之钱铺先令代为开发。各该管地方官务当遵照定例认真稽查。有犯必惩。断不可视为具文。任令奸商拖累闾阎。　　

○又谕、宝兴等奏、滇省委员喀勒崇阿。罗祖望。两运铜船。于上年八九月间运抵江苏。至今未据咨报何日开行。著两江总督查明该运船开行日期。一面咨报。一面迅饬该运员趱运北上。至己丑年六运滇铜。内除郑允修一运。业已渡黄外。其滇员方若麟、周诵芬、王寿、沈改之、并川省接运委员杨佩芝等五运。均未依次跟接咨报过境。著云南四川湖北督抚查明。饬令各运员埽帮前进。并著沿途各督抚一系铜船抵境。即饬上紧趱行。毋许稍有迟延。傥承催督催各员催趱不力。立即严参。再滇省节年沉溺挂欠、及煎炼折耗两项铜斤。前经该抚咨报户部。自庚寅年起。分作五年。每年带解铜二十五万余斤。其余沉溺挂欠铜五十九万余斤。煎炼折耗铜四十六万余斤。俟价脚银两催追完缴。再行买补。著云南巡抚迅速催追完缴。造册补解。以资鼓铸。　　

○庚午。给河南武安、林、涉、三县地震灾民房费。并一月口粮。　　

○辛未。谕军机大臣等、托津等审讯假照一案。据现获要犯庞煐供出、有前充户部捐纳房贴写谢孚宸、亦有假印。周湘亭曾为揽捐。该员现已捐纳知县。分发山西。亦系案内要犯。著徐炘即行查拏。派委妥员迅速解交刑部审办。毋稍疏虞。将此谕令知之。　　

○壬申。上诣黑龙潭神祠拈香。　　

○谕军机大臣等、寄谕直隶总督那彦成、两江总督蒋攸铦、江苏巡抚陶澍、安徽巡抚邓廷桢、江西巡抚吴光悦、山东巡抚讷尔经额、河南巡抚杨国桢、浙江巡抚刘彬士。据户部奏、查出假照案内舞弊书吏赏浚、姚凤山、业经降旨、令步军统领衙门顺天府五城一体严拏矣。赏浚即赏四、现名赏淳。原籍浙江山阴县。前据案犯供伊于告退书吏后。捐纳布政司经历。分发山西。系前与庞煐夥办假照之人。已饬令徐炘委员提解。该犯或闻风逃匿邻近各省。或私回原籍。均未可定。其姚凤山。系浙江慈溪县人。于前月二十六日由京逃逸。任松宇、籍隶浙江绍兴府。在府城外东关居住。现据案证供伊已逃赴苏州。并浙江萧山县人现住杭州城内之蔡绳祖、及绍兴府人现赴江苏金典史处之刘东昇、先经谕令各该督抚饬拏。所有以上各犯。或于潜逃后尚在沿途逗留。著那彦成等分别派委妥员。严密查拏务获。解交刑部归案审讯。将此谕令知之。　　

○又谕、据御史张曾奏称、江苏提镇两标川沙吴淞等营。额设战船六十只。每届小修大修拆造等期。该营照案移交松太道。历任以来。延估不修。现在除已造交营各船外。尚有自道光三年起。至今未修船三十余只。是存营不及额设之半。该营弁因不敷巡缉。竟至添雇民船。常年使用。请饬赶紧修整。禁止雇用民船。并请将小修各船。随到随修。交营备用。不必拘定移修先后次序。致多积压等语。此项战船。为水师营操练巡防所必需。松太道专司修造。若延不修理。致多缺额。转雇用民船。贻累商旅。该道员所司何事。著蒋攸铦查明该营移交未修之船。究有若干。系何员任内之事。因保延搁不修。按其延修时日。查取职名交部分别议处。并饬现任道员。将应修各船速为修整。以备操防。务饬该道及营弁等、遇有应修船只。随时报明赶办。不得再行添雇民船。致滋扰累。至该御史所奏大修之船。有需时日。小修之船。工省费减。自可随到随修。不拘先后次序之处。是否可以通融办理。著该督体察情形。妥议具奏。将此谕令知之。寻奏、江苏提镇两标额设战船。例应三年小修。六年大修。九年拆造。因木植工价等项。遂年昂贵。例价不敷。不能不由该道捐贴。向系先由关库闲款借垫。按限捐补。以故未能随到随修。至船只解厂修理。巡洋紧要之时。不得不暂雇民船。照民价捐发。船户既所乐从。营中亦甚称便。实无贻累商旅情事。所有未修船二十四只。各道员或因委办河工海运。迟延实出有因。应责成现任道员赶办。不任再有迟逾。至应届小修船只。自当随到随修。仍由该道先行筹垫银两。俟接准部覆。领回归款。自不致积压贻误。下部议行。　　

○癸酉。皇后千秋节。宫内行礼如仪。停止筵宴及在外福晋命妇行礼。　　

○甲戌。上诣绮春园问皇太后安。　　

○丙子。旌表守正捐躯湖南嘉禾县民曾舍头妻李氏。　　

○丁丑。谕军机大臣等、据那彦成奏、磁州一带自闰月二十三日以后。地常微动。本月初七日。又复大动。将前此被震所賸房屋。全行坍塌。因居民先期露处。或搭盖席棚栖止。是以尚未伤毙人口。复饬藩司筹拨银四万两。委员解往备用等语。磁州等处地震情形甚重。应行抚恤各事宜。既据该督筹拨银两。分别办理。俱著照所议妥办。俾免灾黎失所。至该处地方。现已安静。前经派往文武各员。自无须多人在彼。除正定镇总兵荣玉材、业经回任外。其余员弁。著该督酌留应用人数。足敷查办弹压。余即撤回以免滋扰。将此谕令知之。　　

