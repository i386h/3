<!-- { "loadSidebar": true } -->
○谕军机大臣等、本日据兴德等奏、寿昌到任迟延。又奏参章京福奎亏短银两。擅用六百里催牌。并总兵刘允忠、禀揭寿昌任意妄为各情。复据寿昌钞录屯民原呈。据情具奏各摺。已明降谕旨、派廉敬、奕山、驰赴叶尔羌。会同兴德秉公查办。并将寿昌、刘允忠、解任归案审讯矣。廉敬接奉此旨。毋庸来京请训。著即驰驿迅速前往。与奕山、兴德、提同全案人证卷宗。将各摺内所指各情节。逐一查明。秉公审办。务得确情。据实具奏。至案内各员。如有应行革职解任审讯者。著一面奏闻。一面将各该员革职解任。归案究办。又前任喀什噶尔领队大臣西朗阿、现已启程来京。无论行抵何处。廉敬于途次会晤时。著即带同前赴叶尔羌。以备质讯。各原摺俱著钞给阅看。将此由四百里各谕令知之。　　

○又谕、本日召见广东南韶连镇总兵赵浩、据称现年五十九岁。察其面貌。似觉就衰。该镇地方紧要。操防训练。必须得人。著该督俟赵浩到任后。留心察看。该总兵才具精力。能否胜任。据实具奏。将此谕令知之。　　

○黑龙江将军哈丰阿等奏、旗员差务纷烦。不敷差遣。请于原设委官外。酌添委员。下部议。寻议、准其仿照盛京之例。除原设委官七十员外。添设三十员。给与七品虚衔。仍食本身粮饷。随同骁骑校等当差。以期练习。至委官缺出。仍令该将军等照例于前锋领催内。拣选差使勤慎、弓马娴熟者。出考报部委署。其各城分派名数。并现在酌留各员职名。亦即造册报部。以备稽核。从之。　　

○正蓝旗蒙古副都统喀什噶尔领队大臣寿昌、喀什噶尔换防总兵官刘允忠、缘事解任。以甘肃西宁镇总兵官富兴阿、为正蓝旗蒙古副都统、喀什噶尔领队大臣。调伊犁换防总兵官任贵邦、为喀什噶尔换防总兵官。　　

○赏广东碣石镇总兵官黄贵、南韶连镇总兵官赵浩、花翎。　　

○以修葺乌什城垣兵房。赏都司汪大成花翎。六品明伯克色勒克等蓝翎。余加衔升补有差。　　

○抚恤朝鲜国遭风难夷如例。　　

○丙午。谕内阁、刑部侍郎明训、经朕由内阁学士洊擢卿贰。昨日到京召见。并未叩首谢恩。何以粗率至此。明训著降为内阁学士候补。　　

○又谕、汤金钊等奏、遵旨确查据实具奏一摺。陕西巡抚杨名扬办理工程。并未将宁陕等五十七厅州县、应领垫办兵差银两捐输修建缘由。明白声叙。辄以率同城司道府县各官捐廉督办等词。含混入奏。实属巧饰。且于临潼富平等缺。辄将同乡谢长年、谢长清、调补。并因谢长年调补时。出差未回。复令谢长清前往署理。弟兄先后接任。显系为人择缺。意存袒护。杨名扬著交部严加议处。定远厅同知谢长年、富平县知县谢长清、因与该抚同乡。均得调补。并以同胞兄弟接任交代。迹涉夤缘。著交部议处。至各直省州县等官。弟兄同在一省。照例应否回避。著吏部查明具奏。　　

○调理藩院左侍郎隆文、为刑部右侍郎。转理藩院右侍郎吉伦泰、为左侍郎。以都察院左副都御史功普、为理藩院右侍郎。　　

○以福建兴化城守营副将马麟辉、为甘肃西宁镇总兵官。湖南沅州协副将福珠洪阿、为伊犁换防总兵官。　　

○丁未。孝慈高皇后忌辰。遣官祭福陵。　　

○上诣绮春园问皇太后安。　　

○谕内阁、梁章钜奏、贡使进关日期一摺。越南国于明岁例届贡期。所有该国赍贡使臣。著准其于明年七月到京。该部知道。　　

○贷宁夏驻防官兵修理营房俸饷银。　　

○戊申。上诣大高殿。寿皇殿。行礼。　　

○奉皇太后还宫。　　

○诣皇太后宫问安。　　

○谕内阁、奕经等奏、旗民地方各官。失察属界演戏。请交部议处一摺。盛京辽阳属界刘二堡。有匪徒设赌演戏。派钱扰害。该旗民地方各官。并不认真将戏班驱逐。实属玩公。所有失察之辽阳城守尉明琇、知州胡枚、界官防御札桑阿、俱著交部议处。奕经、德兴、图明额、未能先事觉察。著一并交部议处。　　

○又谕、奕经等奏、请将失察贼匪各官分别交议。并酌添稽查鹿窖章程一摺。此案贼匪尹文升等、自道光十一年起。在椀口等卡界内偷穵窖坑。堵截鹿只。所有历次失察之统巡总巡及台卡边门各官。著即查取职名。交部分别议处。该处捥口辉发霍吞二卡伦。地势辽阔。稽察难周。著准其将珠鲁蟒喀卡伦、移向柳河身以东。拣择扼要处所安设。其各卡界内。嗣后著添派熟悉山厂协领一员。随时前往专查鹿窖。一经查出。立即将该统巡等官严参惩办。至派出专员盐菜银两。著准其由船规项下照数给发。　　

○谕军机大臣等、有人奏、浙江仙居县学署被窃。计赃逾贯一案。先据该县审系张阿义为首。迨详解到府。又讯系沈阿李为首。驳委临海县知县会同该县审办。旋究出连夜行窃学署范沛洸、供认道光十三年十一月三十日夜纠窃一次。张阿义供认十二月初一日夜纠窃一次。核与原案不符。该训导吴楷、旋以原报未经分晰。本系两次被窃移核。该县等通详文内。将前夜纠窃改为张阿义起意。次夜改为范沛洸起意。与移查训导原文。又复互异。该府县本年将张阿义拟军解省。旋据训导吴楷具禀、被窃实系一次。该府陈大溶面谕改作二次。并有委员王祖望、幕友俞蕊芳、再三相劝。加以恐吓。逼勒遵改。迨臬司发委杭州府审明。实系张阿义起意行窃一次。并非二次等语。学署被窃。计赃逾贯。罪名较重。何以招解到府。讯系在逃之沈阿李为首。迨发县会审。既究出连夜行窃。前夜系范沛洸为首。次夜系张阿义为首。何以通详文内。改为前夜系张阿义为首。次夜系范沛洸为首。又何以经杭州府覆审。仍系张阿义一人为首。行窃仍止一次。是该府县于张阿义罪名。难保非有意开脱。至逼勒该训导更改被窃次数。如果属实。尤出情理之外。著该抚亲提人证卷宗。逐加研鞫。务将此案被窃。究系何人为首。并一次二次之处。确切查明。按律惩办。至原审委审各官。有无有意开脱听嘱别情。尤当秉公确查。据实参奏。以戢盗风而肃吏治。将此谕令知之。寻奏、讯明委系张阿义为首。实止一次。按律拟绞监候。知府陈大溶等并无开脱勒改情节。惟将绞犯错拟军罪。后虽审正。已属失出。训导吴楷、因误听家丁之言。遽以二次移覆。实属轻率。请一并交部议处。下部议。从之。　　

○以宗人府府丞李振祜、为都察院左副都御史。　　

○以圆明园救火出力。予王大臣官员议叙。兵丁赏赉有差。　　

○旌表守正捐躯。河南汝阳县民姚继新妻殷氏。西华县民石道生妻刘氏。　　

○贷盛京大白旗堡等处被水旗民站丁一月口粮。　　

○以孟冬时享太庙。自是日始。斋戒三日。　　

○己酉。孝敬宪皇后忌辰。遣官祭泰陵。　　

○谕内阁、耆英以一品大员。于太监人等恳求之词。不行拒绝。经都察院遵旨将耆英议以革职。自属咎所应得。姑念其平日办事无误。此案情节尚轻。惟履霜坚冰。不可不防其渐。耆英著革去尚书都统步军统领内务府大臣。加恩以侍郎降补。以示薄惩。朕综理庶政。一秉大公。议过之条。务期允协。在廷诸臣。其各体朕心。勿事瞻徇。勉副朕谆谆诰诫至意。　　

○又谕、申启贤奏、查勘被灾情形。并请将禀报不实各员分别撤任留质一摺。报灾不实之署浑源州知州试用知县叶菁华、著即撤任。前任浑源州推升山东青州府同知方熙、著留于山西。交该抚传同委员即用知县杜詹、质讯明确。如有讳饰情弊。据实参办。　　

○以盛京将军奕经、为吏部尚书。兼步军统领、正红旗汉军都统。调成都将军宝兴、为盛京将军。以都察院左都御史凯音布、为成都将军。户部右侍郎敬徵、为都察院左都御史。京营右翼总兵奎照。兼总管内务府大臣。调正红旗汉军都统载铨、为镶蓝旗满洲都统。　　

○旌表守正捐躯广东番禺县民邬才达妻李氏。　　

○蠲缓山西河曲、山阴、怀仁、朔、定襄、大同、应、五台、岢岚、清水河、浑源、十一厅州县被灾村庄额赋有差。并赈灾民。　　

○抚恤贵州松桃厅被水灾民。　　

○庚戌。谕内阁、前因有人参奏、江西宜黄县知县陈继思贪纵各款。有旨令耆英、朱士彦、会同陈銮查办。兹据耆英等审明具奏。此案陈继思被参各款。既经提到人证卷宗。讯无婪赃纵役确据。丁忧典史姜文挺、亦讯无过付赃银、及串同索贿情事。所有原参之处。著毋庸议。陈继思、姜文挺、著分别饬令回任回籍。　　

○又谕、前因有人奏参江西省贪劣各员。声名狼藉。有旨交耆英、朱士彦、会同陈銮查办。兹据耆英等审明定拟具奏。此案清江县知县孙慧焯、讯无贪婪实迹。惟因接惩民欠未完。虑干参处。辄令库书简绍基等措银垫解。已属不合。且积欠所部书吏钱文。即属挟势借贷。孙慧焯著即革职。照例杖徒。追赃给主。仍俟限满有无全完。分别办理。临江府知府于公槐。于属员孙慧焯借贷部内财物。失于觉察。又率行详请丁忧署照磨李世康暂缓起程。亦属非是。于公槐著交部议处。前署樟树镇照磨丁忧候补县丞李世康、讯无主持播弄等弊。惟于张绍佗捐输钱文。办理不善。著交部议处。清江县典史蔡中和被参各款。讯无其事。著毋庸议。即饬令回任。　　

○谕军机大臣等、据陈銮奏称、江西新昌县知县边寿＜?宀禹＞、在署自缢身死。虽据该故员家属人等供称平日忧郁。触起痰疾所致。惟适有乡民赴县喧嚷。求办灾赈。应行提省确审等语。此案故员边寿＜?宀禹＞到任甫及一月。即因缺苦费用不敷。常生忧郁。何至遽尔轻生。现据该抚查明该故员自缢。适在乡民喧闹之后。且遗笔内既有民情刁蛮。愈出愈奇之句。难保无另有别情。不可不严行查究。著该抚亲提现获各犯。悉心研鞫。务得确情。按律究办。其陶□□□等七名。是否系在场滋闹正犯。有无不法情事。并严饬所属迅将在逃各犯按名弋获。归案审办。据实具奏。将此谕令知之。寻奏、讯明边寿＜?宀禹＞实因痰疾自尽。乡民陶□□□等偶值天旱。纠众赴县喧嚷。挟制办灾。实属藐法。按律拟发近边充军。各逸犯现饬严拏务获另结。下部议。从之。　　

○又谕、据善英奏、伊于本年八月间。接据监生耆民顾菊廷、王天奇等呈称、上年六月间风潮陡作。冲坏平湖县海塘。约计一百余丈。本年六月间。潮又冲进内地。花禾俱被泼损。恳请赶修。又去岁新修未完石塘。中间即有坍塌。倒坏三丈有余等语。著乌尔恭额即将该副都统所奏各情。确切查明。是否该地方官不肯据呈详报。及新修塘工。有无坍坏情弊。据实覆奏。毋稍含混。将此谕令知之。　　

