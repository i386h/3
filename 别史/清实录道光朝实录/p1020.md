<!-- { "loadSidebar": true } -->
○谕军机大臣等、御史陈爔奏、请严禁流匪以杜奸萌一摺。据称川省游民。向有一种匪徒聚众行劫在内地者谓之啯匪。其窜入边地者则为流匪凡夷匪出掠。多系该匪等勾引串通地方官即藉夷匪以为推卸不复分别办理等语流匪不除则汉奸之根株终不净尽著宝兴按照该御史摺内所指各弊。严饬文武员弁认真巡缉摉查毋稍松懈。原摺著钞给阅看。将此谕令知之又谕、御史焦友麟奏东南海疆要地。请严饬防御一摺据称澎湖为闽省过台门户。欲固台湾必守澎湖。并请于该处招募练勇等语现在＜?口英＞夷滋扰难保不觊觎台湾。而澎湖尤为紧要之区不可不严加防范。著邓廷桢委派明干将弁。并责成该镇道招募练勇。勤加训习。严密防堵以重要地而杜奸萌。是为至要。原摺著钞给阅看。将此谕令知之。　　

○两广总督林则徐等奏、续获贩烟人犯。得旨外而断绝通商。并未断绝。内而查拏犯法。亦不能净无非空言搪塞。不但终无实济。反生出许多波澜思之曷胜愤懑。看汝以何词对朕也。　　

○户部议准、陕甘总督瑚松额疏报、正宁县开垦田六十亩。照例升科。从之。　　

○癸丑。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、金应麟奏、审拟已革护理运司收受商人银两。徇情朦混一摺。此案已革护理长芦运司杨成业、于护任内前后得受商人记欠规例银四千七百余两。复因伊兄身故。收受折祭等银实属贪庸卑鄙。著加枷号两个月。发往乌噜木齐效力赎罪。仍追银入官。库大使钱廷熲在任得受陋规七百二十余两亦属营私著即革职杖八十徒二年。完缴银两后。定地充徒欠商查庆余等四十二家。共欠缴银二十七万四千余两。著与本年欠交银两。责成新任盐政督同运司先行严追完缴限满日循照奏定章程办理。至运库帐目轇轕不清。浮费极应裁汰著新任运司到日提齐库卷传同各商分别应裁应留。再行报部。以昭核实长芦盐政英诚、于属员收受银两漫无觉察辄代为奏恳展缓实属庸懦无能。著实降二级调用。　　

○又谕、昨派金应麟查办长芦护理运司收受陋规一案兹据究出从前运司陈崇礼李恩绎海忠管遹群、文纶汪琳等俱得受陋规银两。并开单呈览。管遹群文纶、著明白回奏其余各员、著该旗及原籍督抚分别饬令各该员自具亲供据实具奏。　　

○又谕周天爵等奏、拏获传教惑众之西洋人并信习邪教各犯。分别审拟一摺。此案董文学以西洋人胆敢潜入内地传习天主教。讲经惑众实属罪大恶极。该州县即将该犯拏获。并访获习教多人。功过尚足相抵所有失察处分著加恩宽免。至该犯等供出西洋人穆导沅曾至沔阳州南漳县境内现在查拏无踪难保不逗留传教。著各直省督抚严饬各州县查拏务获究办。　　

○谕军机大臣等昨经降旨命琦善妥办事宜该督接奉后谅已遵办现据乌尔恭额奏探明定海夷船仍然蚁聚。该夷于城内城外到处防闲。较前更密其大头目名为伯麦次则义律布耳利两人近闻有一头目已遭冥诛。尚未探有确名其夷船在外游奕者南至石浦北至乍浦分头潜探未敢近岸即驶至镇海洋面旋停旋去亦不敢近逼口岸现在浙江省各海口俱已列兵防堵等语已降旨命伊里布察看情形相机筹办矣所有昨谕琦善办理之处。仍著该督随机应变上不可以失国体。下不可以开边衅。总期办理妥善。毋负重任朕有厚望焉。将此谕令知之。　　

○又谕、前因＜?口英＞夷占据定海县城。当经降旨颁给钦差大臣关防令伊里布带兵驰往剿办。此时计已抵浙本日据乌尔恭额奏称探明该夷船仍在衜头一带蚁聚。城内城外到处防闲。较前更密。其大头目名为伯麦。次则义律、布耳利、两人近闻有一头目已遭冥诛。甚属秘密。尚未探有确名等语著伊里布察看情形。相机剿办。其定海城内之文武官员究竟如何下落。兵丁伤毙者究有若干城内外居民是否逃散抑有被戕情事。已遭冥诛之头目。究系何人并著详细查明。据实具奏将此谕令知之。　　

○以内务府银库员外郎明伦、为长芦盐政。　　

○户部议准、陕甘总督瑚松额疏报、甘肃靖远县开垦田五顷五十亩有奇照例升科。从之。　　

○甲寅。上诣绮春园问皇太后安。　　

○谕内阁各衙门保送各仓监督满汉司员。于保送后告病或临时告病。未经引见者俱著于病痊时带领引见此次保送后告病人员即著照此办理。　　

○谕军机大臣等、本日据伊里布奏密陈江浙水师情形。请旨饬令闽广督臣遣兵会剿一摺。又据该大臣由驿驰奏起程赴浙并带员前往等语览奏均悉现在余步云已奏报带兵赴浙。计此时已抵镇海该大臣所带江苏兵丁暨乌尔恭额所调浙江各营兵并邓廷桢所拨水勇千名。谅已云集不为单弱。至闽广两省海口随在皆关紧要。若分兵赴浙不独鞭长莫及且恐顾此失彼。未能计出万全。总之行军之道。谋略为先。纪律之师。以一当百该大臣老成持重。必不至锐意见功。或虞挫失惟＜?口英＞夷现据定海。主客之势既殊。若在洋面接仗。彼转得用其所长。收复之策。务须通盘筹画。确有把握。谋定后战如何布置之处奏明后再行进剿至所请随带文武各员署镇江府知府黄冕卸署金匮县知县试用通判孙逢尧、及佐杂三员并狼山镇总兵谢朝恩、京口协副将林明瑞平望营都司曾得胜俱著准其带往。又另片奏请饬福建金门镇总兵窦振彪、驰赴浙省交该大臣差遣委用之处。已谕知邓廷桢檄调前来矣。将此由四百里谕知伊里布并谕余步云知之。　　

○又谕、本日据伊里布奏、福建金门镇总兵窦振彪熟悉洋面情形。请饬调赴浙差遣委用等语。著邓廷桢即饬该总兵速赴镇海交伊里布差遣。所有金门镇总兵印务。著即派员署理将此谕令知之。　　

○又谕、有人奏、江西与闽广交界两省游民。闽则由邵武等处至抚建一带。粤则由南韶等处至吉赣一带成群结党每起皆有头目。闽人衣扣以红呢为记粤人以青呢为记。挟刃短装形势凶横。或百人数十人不等。地方官无敢查问等语。匪徒聚众勾结大干例禁若不设法解散恐日久滋生事端。著钱宝琛密委干员分赴抚建吉赣等处。详细访查。如果属实。即著会同该处员弁拏获讯究。按律惩办或人数众多。必应设法先分其势。使无援引。再行按名缉获。讯取口供藉除党羽又恐此拏彼窜。著琦善裕谦程楙采托浑布、牛鉴宋其沅周天爵、裕泰等密派干员分布入境要隘。认真巡查。遇有结党匪徒即著盘诘来去踪迹解省核办毋令勾串滋蔓。是为至要将此各谕令知之。　　

○又谕、有人奏、匪徒纠结夥党。由闽广窜入江西境界已降旨饬令钱宝琛查办。并谕令江苏安徽浙江等省严密防范矣。据称两省游民。每百人或数十人不等。由邵武南韶等处至江西抚建吉赣一带。结党成群。形势凶横。闽人以红呢系衣扣为记粤人则青呢为记挟刃短装每起皆有头目询以人数多寡皆言弟兄们二三万人诘其去向则语涉支离自四月至六月不止地方官无敢查问等语。莠民出境滋扰。大为地方之害况成群结夥形迹可疑若不趁早解散恐日久滋生事端现在闽广两省查办奸匪难保不因稽查严紧。遂越境溷迹。著邓廷桢林则徐各饬所属严密查察如有游手匪徒。藉词结夥出境。务即盘诘追究。勿令欺朦掩饰偷人他省是为至要将此各谕令知之。　　

○又谕、据托浑布奏探有夷船在东北大洋乘风向西北驶去并未在山东洋面停泊现经调拨兵丁宽备火药。驰赴登州相机防御等语。著该抚督同该镇道等察看情形。择要布置毋得稍有疏懈。至此次防堵事宜。既据该抚查明。重在严守要隘口岸。利于步兵。不利于马队。所有副都统德珠布拟带满洲马队兵五百名协领等官十七员同赴登州府协防之处。著即停止毋庸前往。将此谕令知之。　　

○复引见京察一等未经记名人员。得旨、福祥、汪振基、程伊湄、常兴、法良、吴曾愉、查文经、嵘禄、宝麟、刘裕鉁、洪锡璜、成祥、景瑞、祥逵、翟发宗、钱相、毓科、宝俊、程庭桂、爱山、胡希周、塔尔呢善、锡麟、寻步月、陈克让、俱著交军机处记名以道府用。　　

○钦差大臣协办大学士两江总督伊里布奏、请调闽粤水师赴浙协剿得旨浙江情形虽然若是而闽粤又不关紧要乎。且徵调非旦夕可至若耽延既久。逆夷反棹是徒劳兵力或逆夷探知。舍浙而闽而粤该省事同一律又必请援岂非终无一成罢于奔命成何体制　　

○命长芦盐政明伦仍回原衙门当差以奉宸苑卿德顺为长芦盐政。　　

○乙卯。上诣大高殿行礼　　

○还宫　　

○大学士直隶总督琦善奏、连日查探夷船全行起碇自系前往山海关奉天等处窥探。节次派员前往接受夷书。暨送给食物屡与该夷面晤渐近习熟设法诱探。据称自广东封港后所带货物。资本赔累难支。是以各处寻觅马头铤而走险。窥其词色似有愧悔之心再查义律系协同掌兵之人在粤年久诸事熟悉一切皆其主谋。此时似先须折服义律之心其次渐可疏通。且夷性最为犹豫。如遽令其旋回。尚恐其怀疑不从。现既由臣接其字据。即由臣传旨晓谕。或可冀其取信臣惟待其回至天津。随机应变。详细开导令其返棹南旋。谕军机大臣等本日据琦善奏、夷船现已他往并派员探问情形一摺所奏详细披览俱悉该夷狡狯异常此时起碇他往。难保不赴山海关及奉天省等处。昨已降旨饬令耆英裕瑞等严密防范。并谕令设法堵御。不接与之接仗谅无他虞惟该夷意图贸易。又恐货物霉变难以回国。正可乘其贪恋之私藉用羁縻之法著琦善照旧严密防范。毋稍疏懈一俟该夷回棹。仍遵前旨。随机应变。详细开导。总须折服其心。办理方可得手也。将此谕令知之。　　

○以祭社稷坛。自是日始。斋戒三日。　　

○丙辰。谕内阁、梁章钜奏、请将知县解任质审一摺。广西北流县知县谢本嵩、于武生梁戾天诬窃一案。何以不行详报。辄以罚银了事所罚银数究有若干。现存何处。至双威司巡检徐栋、如系照常服药。何以死后有流血情形。其妻徐陈氏何以不愿开检。其先在州县递呈。何以不收。种种疑窦。必应彻底查究谢本嵩著暂行革职。交该抚亲提全案人证卷宗。严行审讯。务期水落石出。不准稍有朦混。以致不实不尽。傥讯有营私讳案及婪赃入己情事。即著严行参办。　　

