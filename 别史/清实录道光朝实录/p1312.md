<!-- { "loadSidebar": true } -->
○谕内阁、户部奏、积欠案内未完各款。请旨饬催等语。各省应追应扣应估变各项。均属帑藏所关。不容稍有亏短。前经降旨饬令各省督抚。认真严催。毋再悬宕。兹据户部查明。各省新旧统共未完银、有六百三十余万两之多。制钱粮石。积欠亦复不少。细查各款欠项。皆系有著不解。何以旧者延宕。新者踵增。陈陈相因。伊于胡底。当此国用孔亟之时。该督抚等全不以国事为重。因循玩愒。积习相沿。殊属不成事体。所有户部单开各项。除河南省民欠马仪工价。现值灾荒。暂缓查办外。其余各省欠项。著各督抚督同司道认真查明。已完扣者。迅即报拨。未完扣者。勒限提催。如有屡催罔应。及已报徵完而侵那不解者。立即专摺严参。各该属员自顾考成。岂敢不急公输纳。总缘各该督抚等、或碍情面。或视为通行具文。讨好属员。博取宽大之誉。左藏匮乏。何以度支。著再谕各直省督抚。务当破除积习。激发天良。将逐款陆续严催解部。年终之时。朕将饬部稽查。某省自降旨催后。已完若干。勤惰攸分。黜陟所系。毋谓训诫之不早也。懔之。将此通谕知之。　　

○又谕、前因豫省灾荒。亟应筹款赈恤。曾降旨发给银三十万两。因思河南被灾甚广。亿万赤子。嗷嗷待哺。若全待分款拨解。仍恐缓不济急。无以速拯灾黎。著再行先发广储司银二十万两。造办处银十万两。星速解交该省。以备赈抚之用。此外仍著户部再行筹画银三十万两。就近拨解应用。该抚即严饬承办各员。激发天良。核实认真散放。务期实惠均沾。勿令一夫失所。当此经费支绌之时。朕不惜内帑以延民命。该省绅民殷户。谅念切桑梓。必有推解恐后者。该抚其善为拊循劝诱之。毋失朕望。　　

○又谕、布彦泰奏、番贼攻扑汛卡。经官兵捕击远窜。请将玩误之汛官惩处一摺。甘肃兼理红崖堡守备署高台营都司詹兆虎、于番贼在化林川等处、附近抢掠窜扰。并不立时追击。辄敢顿兵不进。避匿回堡。贼至不能夹攻。贼逸又不追捕。以致兵丁伤亡。复敢虚词捏饰。实属畏葸巧诈。贻误边防。詹兆虎、著即革职。发往新疆效力赎罪。遗失军械。责令赔补。阵亡兵丁。著查明咨部照例议恤。　　

○又谕、钟方等奏、年班伯克入觐。请暂行停止一摺。喀什噶尔现有回匪滋事。各城伯克等均有防守派差之责。所有此次各城先后起身之伯克等、均著停止本年入觐。即令各回原处。俟明岁再行照例前来。以示体恤。　　

○谕军机大臣等、本日据萨迎阿等驰奏、飞催援兵起程。并各城办理情形一摺。另片奏、传闻逆首系由霍罕逃出滋事等语。又据钟方等奏、筹备官兵过境。盐粮车驮等项情形一摺。览奏均悉。昨经降旨。令奕山督兵迅速进剿。并谕布彦泰行抵肃州时。察看情形。酌量进止。现据萨迎阿等查明。喀什噶尔存城官兵、不下三千余员名。并城内居民甚众。如果调度有方。战守皆资得力。奕山计本月下旬。总可行抵阿克苏。自已带同各兵前进。著仍遵前旨。迅速进兵。趁势痛加剿办。勿使蔓延。无庸会商布彦泰。至布彦泰则须斟酌情形。傥贼势必须并力攻剿。自应出关。如该回匪仅因逼迫肆掠。则不久自散。仍以安驻肃州居中策应为妥。所有阿克苏阿奇木伯克爱玛特捐备军需等件。著事竣奏明施恩。再巴尔楚克为南四城门户。且与树窝子相连。地方紧要。无令失机。此次贼匪内、传述有逆夷张格尔之弟巴布顶之子倭里汉条列和卓在内。由霍罕逃出滋事。道路之言。实难凭信。总之釜底游魂。无关紧要。如能就获。固可立正典刑。即或逃匿。此种丑类。必遭冥谴。断不可黩武穷兵。以必得首逆为快。免得许多影射贪功之念。总期迅速蒇事。早撤粮台为要。至钟方等奏、筹备官兵供支。豫为妥办。谅早咨会。应否调遣。不为遥制。悉听随时酌办。飞咨办理。将此由六百里各谕令知之。　　

○又谕、哈勒吉那奏、赔补蒙古被抢赃畜。护送起程。并缉拏续抢马匹。现在巡查情形。筹议酌办一摺。前因库伦蒙古官员喇嘛人等行抵青海。被番贼抢去马匹驼只。曾经降旨饬令严缉赃贼务获。被抢牲畜。令该大臣照数赔补。兹据奏称、该蒙古复被番贼两次抢劫牲畜多只。实属目无法纪。该大臣亲带官兵巡查缉办。即据左翼盟长呈报遇贼两次。枪毙番贼四名。夺获驼马骡牛二十余匹。所有杀贼之蒙古噶勒、著优加奖赏。并令该盟长等派兵同赴要隘堵御。俟该蒙古行过。再行撤回。该蒙古人等起程进藏。道路尚远。原派绿营兵四十名。颇形单弱。著即添派绿营蒙古官兵。一同照料护送。仍咨明驻藏大臣。派兵接护进藏。至明岁哲布尊丹巴呼图克图之呼毕勒罕、自藏起程北上。应如何添派官兵。前往迎护之处。著布彦泰等先事豫防。毋得再有疏虞。有失怀柔之意。是为至要。至所称商酌调兵出口。分投驱逐。勒献赃贼等语。著布彦泰等酌量情形。再为办理。另片奏、循化贵德两厅营、于番族抢劫之案。并不认真缉办。以致边防废弛等语。著布彦泰等、仍责成两厅营。予限两月。勒令赶紧缉拏蒙古前后被抢赃贼务获。傥仍狃于积习。始终玩懈。即著从严参办。至乐斌片陈蒙古人等、屡次被抢驼马。应作何赔补办理之处。已据哈勒吉那咨明乐斌、初次被抢。折价购买。至后两次被抢赃畜。一时均难备办齐全。俟至明岁从藏旋回。再为给领。著届期赔补足数。毋令蒙古藉口。其哈勒吉那、失察蒙古复被抢掠。自请治罪之处。著交部再行议处。将此各谕令知之。　　

○以通政使司副使庆昀、为太常寺卿。太常寺少卿许乃普、为光禄寺卿。　　

○以贵州清江协副将乌勒欣泰、为山西太原镇总兵官。　　

○乙亥。抚恤琉球国遭风难夷如例。　　

○丙子。谕军机大臣等、本日据吉明等奏、英吉沙尔城垣。被贼围困。派往救援官兵。中途遇贼。得获胜仗。派兵接应。并动项支发官兵盐菜口粮。请拨银接济各一摺。览奏均悉。据称七月二十七日。有贼匪二三千人。围城放火。经我兵开炮击退。旋经带兵游击花沙布等、杀毙贼匪。不计其数。贼兵败后。复聚众围城。请调兵接应等语。此次贼匪围困英吉沙尔。虽人数众多。俱系裹胁乌合之众。其贼首名目。无非耸人听闻。藉此易煽良回。安可尽信。现在伊犁等处官兵。计已陆续到齐。奕山正可乘此锐气。一鼓歼灭。务令片甲不回。方足以警将来而靖边圉。奕山系弃瑕录用之人。此次如能殚竭血诚。早告成功。不仅稍赎前愆。尚可恩施格外。正是奕山立功之秋。朕惟知赏功罚过。其各懔遵。至关外之兵。尽敷调遣。布彦泰著仍遵前旨。暂驻肃州。居中调度。无须妄动。所有备调之兵。可止则止。各路粮台。可撤则撤。吉明等请于陕甘拨银十万两。解赴叶尔羌。以资接济。此次军需均已陆续拨去。著咨商布彦泰、知照署陕甘总督酌核应发应止。随时撙节动用。至另片奏、贼匪滋扰巴尔楚克情形。虽据奏称经兵勇将贼匪击散。难保不复来窥伺。著督饬该城粮员游击等、竭力防堵。蕞尔之地。尚保无恙。何以喀城退败株守。调度乖方。于兹益信。奕山等应鉴覆辙而勉力图报也。将此由六百里各谕令知之。　　

○又谕、本日据吉明等奏、英吉沙尔被贼围困。派往援兵。中途遇贼。得获胜仗一摺。据称派往救援英吉沙尔之带兵游击花沙布等、行至伙什滚排孜地方。突遇贼匪。奋力攻击。杀毙贼匪。不计其数。并夺获炮械马匹。所办可嘉之至。著俟事竣保奏施恩。此时贼匪既已败走。其势散涣。毫无纪律。奕山所带伊犁之兵。甚属骁勇。务即飞咨开明阿等、会约并举。首尾互击。使回匪不能相应。当可长驱获胜。奕山于军务一切。原应随时向布彦泰商办。但现在该将军既不出关。而军情紧急。且奉有谕旨。自当趁势扑灭寇氛。无令事机坐失。株守干咎。至此次贼匪聚众滋扰。究系因何起衅。该匪大半裹胁良回。器械不过木棒。当其初起事时。开明阿等坐拥重兵。何难立时殄灭。乃竟观望因循。遇贼先败。退入城内。是否平日操练无方。抑带兵之官。首先溃败。或开明阿、丰伸泰、两人意见不合。进退失据。或有刚愎自用者。致误事机。均著奕山、吉明、舒兴阿等、隔别访察。务得真情。据实具奏。傥稍涉瞻徇。所查不实。别经发觉。或由朕自行访闻。恐奕山等不能当此欺饰重咎也。懔之。将此由六百里各密谕知之。　　


大清宣宗效天府运立中体正至文圣武智勇仁慈俭勤孝敏成皇帝实录卷之四百四十七

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。九月。丁丑朔。日食。　　

○谕军机大臣等、本日据钟翔等奏、防堵边卡安静、并乌什阿奇木伯克等、恳请捐办马匹、派拨回兵。分巡台卡一摺。又另片请调乌噜木齐满洲兵五百名。驰赴乌什防守等语。乌什地势。毗连喀什噶尔并与巴尔楚克相距较近。自应豫筹防范。惟贼势散涣。大兵到齐。恐皆窜去。著布彦泰、奕山、吉明等体察情形。如不至扰及该处。所调乌噜木齐满洲兵。即应及时酌撤以节劳费。至乌什阿奇木伯克等、捐办乌拉马匹。并派拨回兵。协回官兵分守台卡一节。该伯克既竭诚效顺。自应俯准。俟军务告竣时。一并查明具奏。候朕施恩。仍由该将军等、先行咨会钟翔等、善抚内外回众。加意防范。外示抚驭之恩。内修准备之具。是为至要。将此由六百里各谕令知之。　　

○又谕、成玉奏、选调官兵起程。带运银两、接济军需等语。据奏在于乌噜木齐提督贮内拨银七千两。巴里坤总兵库贮内调银三千两。均带赴军前。接济盐粮之用。现在情势不能臆揣。若果各路停止调兵。则此项银两。所用甚属有限。著奕山等随时酌核。撙节动支。不得滥费。以重帑项。事竣核实报销。将此各谕令知之。　　

