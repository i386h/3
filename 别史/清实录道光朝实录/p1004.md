<!-- { "loadSidebar": true } -->
道光二十年。庚子。三月。辛卯朔。谕内阁、前据御史瑞旹奏、吉林地方渐染浇风。当派棍楚克策楞沿途查访。兹据奏称、棍徒遣犯开设赌场。未能净尽。同知衙门未经审结案件。尚有一百余起等语。开场聚赌。久干例禁。该协领查管街道。并不实力严缉。以致兵丁听嘱朦蔽。咎有应得。至未结案件积至一百余起。该同知宴安怠玩。已可概见。又纵役徇隐赌局。殊乖职守。吉林协领魁福、同知庆年、著交部分别议处。该将军副都统并不查明参办。亦著该部查取职名。照例议处。此案听嘱徇隐之管街兵役。著该将军等从重究办。嗣后务须破除情面。严饬所属。于一切睹局歌童鸦片积习。实力湔除。俾根本地方。日就清肃。以副委任。如再有此等恶习。未能净尽。一经查出。惟该将军副都统是问。懔之。　　

○以户部尚书隆文、管上驷院事。左侍郎文庆、管清漪园等处事。　　

○壬辰。上诣绮春园问皇太后安。　　

○谕内阁、据户部奏、磨对泰来银号捐簿。均与该部票簿相符。惟呈簿内仅有具呈戳记。无交库字样。或并无具呈戳记。及上兑簿与票簿有名。而呈簿反无名者。是否捐生自行具呈。该号仅为交捐。或系该捐生另行交库。著该部将该号帐簿。交顺天府查明办理。又另片奏、查验东省假照案内朱通湀、刘荆珍、张学道、董殿魁、朱永年、五名。部册并无其人。板式尺寸。钤用印信。均不相符。显系伪造等语。著交琦善归案确查严审究办。寻奏、讯据革生王淩云供、朱通湀等托捐监生。伊赴京转交左舒恭代办。事后始知系假照诓骗。不敢声张。供指甚为确凿。左舒恭倚病狡展。应俟病痊后再行审结。报闻。　　

○江苏巡抚裕谦奏、御夷之道。首在守门户。固藩篱。尤在肃清堂奥。苏松镇属与浙江定海镇交界。若遇顺风。可由浙江尽山达吴淞口。现饬两镇总兵驾船在尽山洋面瞭望互援。并饬水师如遇有夷船阑入。即行封港。更于刘河等口。严禁汉奸接济水米。得旨、严行稽查。妥为防备。　　

○以户部右侍郎善焘、署京营右翼总兵。　　

○抚恤琉球国遭风难夷如例。　　

○甲午。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○命皇子诣孝全皇后梓宫前癸奠。　　

○遣官祭端慧皇太子园寝。　　

○谕内阁、朕于四月初一日卯时御太和门。阅视孝全皇后册宝。是日午时。行册谥礼。所有应行事宜。各该衙门敬谨豫备。　　

○旌表守正捐躯安徽阜阳县民韦开太妻朱氏。　　

○乙未。谕军机大臣等、御史陆应谷奏、云南临安开化二府。数月之内。抢劫数十案等语。地方盗贼滋扰。全在该管官严密访缉。除莠安良。若如所奏、数月之内。抢劫数十案。被杀十数人。该管各官不为认真缉捕。尚复成何事体。著桂良、颜伯焘、按照该御史摺内所列各款。派委妥员逐案查明。如果实有其事。必应按律惩办。以儆凶顽。毋得任听属员消弭讳饰。原摺著钞给阅看。将此谕令知之。寻奏、遵查倒马坎等处。业经详报者仅止七案。与摺内所指名目相符。并无数十案之多。现祇三案尚未获犯。余已分别办结。报闻。　　

○修山东水师战船。从巡抚托浑布请也。　　

○丙申。谕军机大臣等、据吴文镕奏、遵旨查明洋面夷船轰击逃散一摺。并另片奏、现在办理情形等语。福建大坠梅林等洋面。于上年十月间有夷船停泊。经该提督等带领水师驱逐。用炮火攻击。该夷船胆敢抵拒。致伤兵丁。不法已极。现虽据该署督查明夷船自轰击之后。即已畏惧远遁。而夷情狡诈。难保不由外洋阑入。断不容稍为懈弛。以致养奸贻害。著邓廷桢、吴文镕、即饬所属文武员弁。严密防御。一经了有夷船。迅速相机击逐。勿使逗留。至欲杜夷踪。必先严察奸民勾结销运之弊。闽省漳泉二府滨海地方。港汊纷歧。晋江惠安二县尤多小口。防范更宜周密。著照吴文镕所奏。相机布置。严密防堵侦拏。仍著水师提督带领兵船。巡历洋面。遇有夷船窜入。即行攻逐。总期水陆交严。声势联络。俾洋面肃清。烟毒屏绝。勿负委任。是为至要。将此谕令邓廷桢、吴文镕、并谕祁寯藻、黄爵滋知之。　　

○以大学士潘世恩、为会试正考官。户部尚书隆文、礼部尚书龚守正、户部右侍郎王玮庆、为副考官。　　

○命大理寺少卿何汝霖、在军机大臣上学习行走。　　

○以工部尚书敬徵、兼署户部尚书。正蓝旗蒙古都统哈哴阿、并署镶红旗蒙古都统。　　

○命乾清门侍卫庆兴、往奠故科尔沁札萨克土谢图亲王诺尔布林沁茶酒。并赏银五百两。　　

○旌表守正捐躯江苏萧县民杨允弟妻刘氏。　　

○丁酉。谕军机大臣等、本日据林则徐等奏、＜?口英＞夷被逐逗留。现将匪船烧毁。拏获汉奸惩办一摺。所办甚好。＜?口英＞夷诪张为幻。诡计百出。其虚疑恫喝。实不足信。若令师船整队远赴外洋。冒险冲波。转为不值。不如以守为战。以逸待劳。该督等所见甚是。至贸易断绝。无所顾忌。奸夷载回别货。将夷埠所存烟土换来。设计诱人。玩法牟利。实难保其必无。现经该督等督饬武弁。装驾火船。由长沙湾前进。将近夷船寄碇之处。骤用火攻。烧毁匪船二十余只。并拏获汉奸等十名。经此次惩创。足以制＜?口英＞夷而慑汉奸。著将所获各犯严讯定拟具奏。并著于各犯口供内追究夥党。悉数破案。从严惩办。以儆其余。总之该夷自外生成。既已断绝贸易。便应防其叵测之心。业经示以兵威。尤当处以严峻之法。嗣后如探有匪船在近口游奕。即著循照前办章程。尽力痛击。不留余孽。该夷等无险可据。又无人接济。智穷势蹙。害自袪矣。又该督另片奏、浙江黄岩镇总兵张成龙、为水师出色之员。如果胜南澳总兵之任。即行奏请与惠昌燿对调。余著照所议办理。将此谕令知之。　　

○又谕、现在＜?口英＞咭唎国贸易。业经降旨停止。所有粤海关每年例进贡物三次。呢羽钟表等件。如有不能齐全之处。著该监督即行据实具奏。不必多方购求。将此传谕知之。寻豫堃奏、呢羽等物出自口□佛口□兰哂等国者。亦堪服用。该国佥谓可以多制货物。来粤贸易。＜?口英＞咭唎货物。无可居奇。得旨、现在虽能照旧呈办。设或日久有变动之处。仍应遵奉本年谕旨。不必设法购求。以副朕事务核实之意。此批摺著入于交代。并著督署存记。　　

○两广总督林则徐奏、澳门寄居西洋夷人。历三百年之久。＜?口英＞咭唎人早已垂涎其地。自嘉庆十三年间。＜?口英＞夷突占澳门炮台。旋被官兵驱逐。西夷始有戒心。现因西洋夷目禀称澳内华夷杂处。若兵役围拏。恐致扰动。特限以日期。驱逐净尽。若过期尚有＜?口英＞夷。即暂停西洋贸易。以示操纵之意。得旨、从长计议。务出万全。又奏、续获鸦片奸匪邓亚超等九百余名。批、查缉甚好。又奏、谢赏福寿字麅鹿恩。批、愿卿福寿日增。永为国家宣力也。又奏、广东水师提督关天培、于夷情洋务极力讲求。现在筹议剿捕之际。请缓陛见。批、必当先其所急。可奏请时再行奏来。　　

○赏大理寺少卿何汝霖、三品顶带。　　

○以吏部左侍郎许乃普、兼署户部左侍郎。　　

○戊戌。上诣绮春园问皇太后安。　　

○谕内阁、据刑部奏、秋审奏销银两不敷应用。请改归原额银六千两。以资办公。著准其自本年为始。将秋审奏销银两改归旧额六千两之数。每年由户部支领。嗣后如有不敷。不准再行奏请加增。以示限制。　　

○又谕、前据贺长龄奏、请添设贵州都匀府属八寨厅学。并加增学额。当交礼部议奏。兹据奏称、向来添设学校。增拨学额。均由督抚会同学政。详察情形。联衔具奏。此次贵州请添设厅学。并加增学额。系由该抚会同总督具奏。该省学政。并未列衔。所奏著毋庸议。至事关学校。各省俱系会同学政联衔具奏。贺长龄何以未与学政会衔。该学政何以并未列衔。著贺长龄、王庆云、各行专摺明白回奏。　　

○贷山西降、吉、孝义、陵川、万泉、榆社、曲沃、大同、丰镇、九厅州县上年歉收贫民仓谷。并缓代、隰、霍、右玉、灵邱、山阴、宁武、定襄、浑源、大同、平鲁、五台、繁峙、保德、和林格尔、偏关、文水、宁乡、怀仁、宁远、武乡、河曲、阳曲、汾阳、左云、五寨、虞乡、静乐、临汾、灵石、垣曲、闻喜、三十二厅州县应买节年动用仓谷。　　

○己亥。祭先农之神。遣怡亲王载垣行礼。　　

○以湖南按察使王藻、为布政使。直隶天津道王允中、为湖南按察使。　　

○庚子。上幸静明园。诣龙神庙拈香。　　

○以乾清门侍卫恩华、为内阁学士兼礼部侍郎衔。太常寺卿赵光、为通政使司通政使。翰林院侍讲学士慧成、为詹事府詹事。　　

○予故辅国公珠尔默特都布丹车口□聆、镇国公道沁旺丹、祭如例。　　

○缓徵陕西神木、府谷、二县上年被旱灾民本年上忙额赋。　　

○辛丑。孝贤纯皇后忌辰。遣官祭裕陵。　　

○孝全皇后二满月致祭。上至观德殿奠酒。　　

○还圆明园。　　

○谕内阁、湍多布等奏、仓贮粮石盈余。请暂撤屯兵一摺。塔尔巴哈台仓贮粮石。扣至五年。始能轮廒出清。据该大臣等奏、该处地方潮湿。积糈过多。恐至不堪食用。请永远备贮三年。并援案将屯兵酌量裁撤等语。著照所请、准其于现在种地兵丁七百名内暂行撤出兵三百名。令四百名种地。更换操练技勇。俟四五年后。核计仓贮粮石敷支三年。再行奏请加屯耕种。余著照所议办理。　　

○修塔尔巴哈台城垣仓库公廨兵房。从参赞大臣湍多布等请也。　　

○除江苏江都县被水冲坍田五顷八十八亩额赋。　　

○壬寅。以病痊领侍卫内大臣特依顺保、为镶蓝旗汉军都统。　　

○甲辰。上诣绮春园问皇太后安。　　

○贵州巡抚贺长龄奏、黔省岁运京铅。前经奏准并归二起。兹体察情形。船多人杂。照料难周。请仍照旧章分为四起。从之。　　

○修贵州僻路塘房。从巡抚贺长龄请也。　　

○乙巳。遣官祭先蚕之神。　　

○谕内阁、据卓秉恬等奏、访获良乡县隆峰寺僧人、种种不法。该处琉璃河把总不往帮捕。并有与寺僧往来情事。僧真碧即三和尚、空瑞等、俱著交顺天府严讯究办。把总任国立著即革职。一并归案审讯。彻底根究。务得确情。　　

○旌表守正捐躯安徽灵壁县民陆大标妻余氏。　　

