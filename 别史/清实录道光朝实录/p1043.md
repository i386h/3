<!-- { "loadSidebar": true } -->
监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。正月。壬寅。谕内阁、刘韵珂奏、请赶铸铜炮等语。著照所请、于宝浙局酌提铜四五万斤。赶紧督工铸造。分拨要口。以资防御。其铜斤价本。俟用竣后。核计银数。由军需款内拨还。　　

○癸卯。谕内阁、前据御史俞东枝奏、湖南澧州直隶州知州登铨、剥民纵子。众怨沸腾。当降旨交吴其浚等前往查办。兹据奏称、原参各款。并无被控案据。惟办公不能振作等语。登铨著先行交部议处。仍著吴其浚撤调到省。确查有无实在劣迹。另行奏明办理。寻奏、遵查登铨于批提案件。不知随时清理。已属玩延。且于捐修城工。常与首事吴经襄晤会。致招物议。已准吏部照罢软例革职。应请免其再议。下部知之。　　

○甲辰。谕内阁、耆英奏、请豫期择吉。恭移凤凰楼供奉圣容一摺。著钦天监于三月十五日以前。敬择吉期具奏。　　

○又谕、前据给事中朱成烈奏、盛京腴田甚多。请饬查办等语。当降旨令耆英查明具奏。兹据该将军奏称、奉天省地方。现在委无未垦大段荒田。其封禁私开零星段落地亩。仅有三千余亩。为数无多。所有该给事中奏请开垦之处。著无庸议。　　

○又谕、刘韵珂奏、查取前任运司陈崇礼供词一摺。据称前在长芦运司任内。记欠领告银十四万两。节次陋规。共有六千四百余两。此项银两。当作助赈、捐修桥船、及施舍衣药等费。随收随发。实无存留入己情事。惟因循积弊。不能整顿革除。实属咎无可逭。陈崇礼著交部严加议处。　　

○又谕、贺长龄奏、请将鸦片烟案遣军流犯加枷示众。先行发配一摺。各省审办鸦片烟案遣军流罪人犯。业经刑部议令核明咨部。先行请咨发配。黔省自应一律照办。该抚请于解配之先。先令枷号一月示众。转不足以昭画一。著即照广东等省一律办理。　　

○谕军机大臣等、给事中朱成烈奏、台湾应垦地亩甚多。请饬查办一摺。据奏该处地方辽廓。未垦之田极多。如果认真垦种。即以每岁所入。为福建海防。可潜消＜?口英＞夷觊觎等语。著颜伯焘、吴文镕、即饬台湾道府确切查明具奏。将此谕令知之。寻奏、查明台湾界内并无未垦地亩。报闻。　　

○贵州巡抚贺长龄奏、拏获栽种贩卖吸食鸦片人犯。得旨、当此之际。尤当上紧查拏。勉行勿懈。　　

○盛京将军耆英奏、现在奉天海疆安靖。官兵奋勇。并请暂缓徵调吉林官兵。得旨、览奏均悉。随时加意防守。如有逆船阑入。或登岸滋扰。必当相机痛剿。以彰国威。慎毋失算。勉之。　　

○以才不胜任。降湖北按察使徐璂、为道员。以四川建昌道张日晸、为湖北按察使。　　

○乙巳。谕军机大臣等、御史乔邦宪奏、奉天所属牛庄地方。有地名四大匡。向系回民聚处。其中多属匪类。四出盗劫。并有土棍在牛庄把持地段。或数里。或数十里。凡有盛京贩运粮车过境。即行勒索多钱。谓之拦埂。且有发遣人犯。为之党羽。该地方官任其肆行。不能查缉等语。除暴所以安良。地方官遇有土棍及盗劫等案。必应认真办理。况牛庄为海口要区。现当查办海口吃紧之际。岂容此等奸民溷迹滋扰。著该将军等、密委明干妥员。前往该处。确加访查。如果有盗劫勒索情事。即饬该地方官认真查拏究办。以靖闾阎而安行旅。将此谕令知之。寻奏、查奉天所属。并无四大匡地名。惟从前边外蒙古地方。有背筐丐匪。以求乞为名。乘间抢窃。因有四大匡名目。早经查拏净尽。城乡内外。虽有回民散居。皆安本业。奉天例不安置遣犯。实无党羽。惟巨流河一带。间有棍徒拦埂。每遇渔船载运粮货。阑入内河。挟制讹诈。甚至酿成斗殴命案。均照例办理。得旨、认真妥办。　　

○又谕、本日据伊里布奏、浙江宜暂缓进兵一摺。览奏愤懑。似此畏葸。何能迅速奏功。裕谦平日办事。尚属勇往。著即作为钦差大臣。兼程驰赴浙江镇海军营接印。会同余步云专办攻剿事宜。前所调安徽兵一千二百名。湖北兵一千八百名。湖南兵一千名。谅已先后到浙。务当一鼓作气。克复定海。伫膺懋赏。裕谦到浙后。一面传旨接受钦差大臣关防。一面将寄信谕旨。亲交伊里布祗领。原摺一并发去。两江总督印信。著交给程矞采暂行兼护。另有寄信谕旨一道。著即加封交给程矞采。并令转交陈化成祗领。将此由六百里谕令知之。　　

○又谕、本日据伊里布奏、浙省宜暂缓进兵一摺。览奏愤懑。现已降旨。饬令裕谦前来。会同余步云专办攻剿事宜。裕谦到浙后。即将钦差大臣关防面交祗领。伊里布即星夜驰回两江总督本任。会同提督陈化成、并督饬地方文武各员、认真防堵江苏各海口。毋许夷船驶入。如有夷船在各海口游奕。即著并力攻击。毋再迟延。傥有贻误。恐该督不能当此重咎也。将此谕令知之。　　

○又谕、本日已降旨饬令裕谦前赴浙江。会同余步云办理进剿＜?口英＞夷事宜。兼令摘取伊里布钦差大臣关防。即令裕谦替代。并饬伊里布星夜驰回本任矣。其未回任以前。两江总督印信。著即派程矞采暂行兼护。江苏海口纷歧。现经裕谦布置炮位兵弁。尚属周密。著程矞采会同陈化成小心筹备。毋稍疏虞。傥夷船胆敢游奕拢近。即著并力攻剿。母任乘虚窜入。致干咎戾。将此各谕令知之。　　

○又谕、据吴文镕奏、严饬海口。豫备攻守情形一摺。著照所议、迅速妥为办理。澎湖等处地方。尤为紧要。务须会同提督陈阶平加意防守。至所奏筹拨经费等语。著准其于福建藩库拨银二十万两。并着该部于福建较近省分。指拨银二十万两。迅即解赴闽省。以资接济。其沿海要口炮位。不敷分拨。著即添铸大炮。以备轰击。所需工料银两。准其即在此次所拨经费内支给应用。将此由四百里谕令知之。　　

○又谕、怡良奏、接办粤海关务税课短绌一摺。据称粤海税课。以夷税为大宗。本年所到夷船。不及往年十分之二。因各国之船。为＜?口英＞夷拦阻。不能进口。是以六月后。正当徵输畅旺之时。转致短绌等语。广东例准各夷通商。其恭顺各国。自仍照常贸易。＜?口英＞夷强悍桀骜。阻挠各国生计。各该国岂肯甘心失利。著奕山、隆文、祁＜?土贡＞、于先后抵粤时。查明各该国情形。果否怨恨＜?口英＞夷阻挠生计。抑稍有觖望于天朝。未能招徕抚绥。以致向隅失业。据实具奏。将此各谕令知之。　　

○浙江巡抚刘韵珂奏、请动款采办硫磺。下部议行。　　

○四川提督齐慎奏、请带兵赴粤剿办夷匪。得旨、所奏可嘉。然难保无另用汝之处。此时不必著急。静候谕旨可也。　　

○命刑部尚书祁＜?土贡＞、驰往广东。督同江西布政使赵炳言、广东布政使梁宝常、办理粮台事务。　　

○丙午。山海关副都统扎拉芬泰奏、现在并无夷船游奕。得旨、如再有船驶至。或商或夷。须要辨别明确。方可相机攻剿。切不可贪功妄动也。　　

○丁未。孝穆皇后忌辰。遣官祭陵寝。　　

○谕内阁、讷尔经额奏、串捏部文执照之部书旗人等、请交部审办一摺。直隶安肃县旗人周环、曹全德、揽种入官地亩。既经户部内务府查无案据。显有捏造情弊。必应彻底根究。著交刑部审讯。户部井田科书吏王九即王功九、又名王九思。旗人清姓即清洛二。著步军统领衙门顺天府五城一并查传归案质讯。　　

○又谕、德春等奏、请将监督撤任议处一摺。海运仓监督德隆阿、国仁泰、于该仓屡次被窃。毫无觉察。实属庸懦无能。德隆阿、国仁泰、著交部议处。撤回各原衙门行走。听候部议。所有该仓花户艾州等、及该班官兵。著一并交刑部审讯。　　

○署直隶总督讷尔经额奏、遵旨于各海口安炮添兵。得旨、所办俱好。留心防守。设遇逆船驶至。相机痛剿。以扬国威。　　

○以浙江按察使周开麒、为甘肃布政使。甘肃宁夏道蒋文庆、为浙江按察使。　　

○以拏获兴贩鸦片烟土人犯。予兵马司副指挥陈淇、遇缺先补。　　

○戊申。上诣绮春园问皇太后安。　　

○谕军机大臣等、本日据怡良奏、豫备防夷事宜一摺。览奏均悉。此次逆夷攻夺炮台。屡形反侧。诡谲万状。非痛加剿办。无以示惩创。现已派奕山为靖逆将军。隆文、杨芳、为参赞大臣。驰驿前往剿办。所调各省兵勇。计一万数千名。足敷调遣。兼谕令杨芳先行赴粤。相机进剿。不必候奕山等到齐。始行商办。谅杨芳必已遵照办理。以扬国威。著琦善、阿精阿、怡良等、戮力同心。分饬所属文武各员。水陆交严。认真防范。凡近省一带内洋河面。及陆路进省之山岭田塍各要路。均分兵布守。勿令夷匪一名窜内。昨已降旨派祁＜?土贡＞督同藩司梁宝常、赵炳言、办理粤省粮台事宜。将来大兵云集。所有军火粮饷。定可源源接济。足以固众志而壮军心。琦善、阿精阿、务即晓谕军民人等、同心御侮。众志成城。万勿稍为摇惑。将此由五百里谕知琦善、阿精阿、怡良、关天培、郭继昌、裕瑞、英隆、并传谕梁宝常、王庭兰知之。　　

○以拏获私硝出力。予南河游击吕邦治等升叙有差。　　

○以拏获私磺出力。予安徽知县晏淳一等优叙。　　

○己酉。孝圣宪皇后忌辰。遣官祭泰东陵。　　

○谕内阁、前任长芦运司陈崇礼、于记欠陋规银两。虽无存留入己情事。惟不能将积弊革除。咎无可逭。著即照部议革职。　　

○又谕、裕泰奏、请将接递紧要公文退回迟误之知县交部严加议处一摺。湖北蕲州广济二州县。于本省总督衙门发递限行紧要公文。辄听丁书人等互相推诿。任意退回。以致迟延六日之久。并将邮封排单擦损。实非寻常玩误可比。署湖北蕲州事巴东县知县刘鸿庚、广济县知县蔡学清、著一并交部严加议处。以为玩视驿站者戒。　　

