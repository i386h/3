<!-- { "loadSidebar": true } -->
○谕军机大臣等、据耆英奏、查明旅顺各口形势一摺。奉天旅顺各海口。现据该将军添募水勇。雇备驱使。并将省城所存大炮。运送各口扼要之区安设。酌拨炮手分往教演。其大小岛屿数十余处。剀谕岛民。各固藩篱。责成地方官随时稽察。办理均属周妥。该省现存炮位。如果不敷备用。著即赶紧兴工添铸。俾资防御。该将军务当相度机宜。迅速妥办。将此谕令知之。　　

○湖北提督刘允孝奏报驰赴天津海口日期。得旨、一切防守事宜。或遇攻剿事务。与署督臣暨两镇臣和衷商搉。扬国威而制夷命。共膺懋赏。朕有厚望焉。　　

○以陕西西安镇总兵官台涌、署湖南提督。　　

○以通政使司通政使慧成、内阁学士李品芳、知贡举。　　

○庚戌。靖逆将军奕山、参赞大臣隆文、率巴图鲁侍卫章京等陛辞。上御勤政殿。训示方略。　　

○谕内阁、布彦泰奏、台站驰递摺报稽延。请饬查办一摺。伊犁寻常摺报。往返程期。近多迟延至七八日之久。据该将军查由石嘴台积压所致。惟石嘴台以下。花马站以上。其中旧有三塘台一处。现在火票内并无三塘台名目。其迟延错误之故。究系何处。著陕甘总督、乌噜木齐都统、沿途确切查明。照例参办。　　

○又谕、本年轮应查阅广东广西浙江福建营伍之期。著暂行停止。　　

○又谕、余步云奏、请将游击留浙差委等语。浙省现当剿办需人之际。所有该提督前次带赴浙江之福建连江营游击张从龙、著准其随带福建兵数十名。暂留浙江差遣。俟军务竣后。再行饬令回营。　　

○谕军机大臣等、本日据伊里布驰奏、粤省夷务查办完竣。现饬缴还定海一摺。逆夷在粤猖獗。必得声罪致讨。聚而歼旃。方足以伸国法。此时虽有缴还之说。难保非逆夷诡计。奕山等经朕命往督办。惟当一意进剿。无论该夷是否缴还定海。总须一鼓作气。设法捦渠。断不可为其所惑。致误机宜。且香港地方。岂容给与逆夷泊舟寄住。务当极力驱逐。毋为所据。即使该夷将来畏罪缴还香港。亦俟届时奏明请旨。此时惟有整我师旅。悉数歼除。是为至要。伊里布原摺。及寄裕谦谕。著钞给阅看。将此谕知奕山、隆文、并谕杨芳知之。　　

○又谕、本日据伊里布驰奏饬缴定海一摺。前有旨谕裕谦兼程赴浙。作为钦差大臣。会同余步云攻剿逆夷。克复定海。现据伊里布奏称、接到广东来信。并义律呈递文件。愿将定海缴还等语。逆夷反覆无常。所言殊不足信。著裕谦于驰抵镇海后。察看情形。如定海业已缴还。著即抚恤难民。修理城濠。一切善后防守事宜。妥为经理。傥诡言献地。仍复负嵎。即遵照前旨。相度机宜。痛加剿洗。断不可因有缴地之说。为其所愚。仍蹈伊里布覆辙。逆夷所请将货物带至定海行销。恳令商民收买。断不准行。所有前调赴浙之皖楚等省官兵。不可中止。仍著裕谦催令前进。协力进攻。前获夷俘晏士咑喇咑厘等。必待缴还定海。方可释放交收。伊里布原摺发给阅看。即由该大臣发交该督祗领。将此由六百里谕令知之。　　

○署两江总督裕谦奏报行抵上海。筹备防堵情形。得旨、已有旨授为钦差大臣矣。朕伫待成功受赏。勉力为之。　　

○以内阁学士奕毓、为国史馆清文总校官。　　

○辛亥。谕内阁、前因＜?口英＞夷自浙回粤。复肆悖逆。攻陷炮台。特授奕山为靖逆将军。隆文、杨芳、为参赞大臣。调集各路精兵。声罪致讨。兹据琦善奏、＜?口英＞夷献出沙角大角炮台。并遣人赴浙缴还定海。恳请俯准所请。暂示羁縻等语。览奏曷胜愤懑。不料琦善怯懦无能。一至于此。＜?口英＞逆两次在浙江广东肆逆。攻占县城炮台。伤我镇将大员。荼毒生灵。惊扰郡邑。大逆不道。覆载难容。无论缴还定海。献出炮台之语。不可凭信。即使真能退地。亦祇复我故土。其被害之官弁。罹难之人民。切齿同仇。神人共愤。若不痛加剿洗。何以伸天讨而示国威。著奕山隆文兼程前进。迅即驰赴广东。整我义师。歼兹丑类。务将首从各犯。及通夷汉奸。槛送京师。尽法惩治。其沿海各省将军督抚等、尤当加意严防。来即攻击。务令片帆不返。同奏肤功。至琦善身膺重寄。不能申明大义。拒绝妄求。竟甘受逆夷欺侮。已出情理之外。且屡奉谕旨。不准收受夷书。此时胆敢附摺呈递。并代为恳求。是诚何心。且据奏称同城之将军副都统巡抚学政及司道府县。均经会商。何以摺内阿精阿、怡良等、并不会衔。所奏显有不实。琦善著革去大学士。拔去花翎。仍交部严加议处。　　

○谕军机大臣等、本日据琦善驰奏、夷船退出外洋。亲往勘办一摺。＜?口英＞夷屡次肆逆。反覆无常。藉缴还沙角等地为词。益肆要求挟制之计。现已明降谕旨。痛加攻剿。并令奕山等兼程前进。声罪致讨。惟大兵未集以前。难保该逆不复肆猖獗。著即责成琦善设法堵御。调兵防守。傥仍执迷不悟。以致再有挫失。朕惟琦善是问。国法具在。决不稍为宽贷也。并著阿精阿、怡良等、谨遵前旨。戮力同心。分饬所属。水陆交严。认真防范。不得意存推诿。稍有疏虞。并晓谕军民人等。同心御侮。毋为奸夷所惑。懔之慎之。将此由六百里谕令琦善、阿精阿、怡良、关天培、郭继昌、裕瑞、英隆知之。　　

○又谕、本日据琦善驰奏、＜?口英＞夷兵船。全数退出外洋一摺。逆夷反覆桀骜。藉缴还定海沙角大角炮台为词。肆其诡谲。已明降谕旨。痛加剿洗。并谕令杨芳先赴广东督办矣。此时定海及沙角大角炮台。即使缴还。而前此肆其骚扰。伤我官弁兵民。罪无可逭。该将军等膺兹重寄。必当整我师旅。声罪致讨。以张挞伐而伸国威。况此次既不允所请。该逆夷难保不复肆猖獗。著奕山隆文兼程前进。速赴广东。会集各路官兵。一意进剿。设法捦渠。务歼丑类。是为至要。琦善摺著钞给阅看。将此谕令知之。　　

○又谕、寄谕参赞大臣杨芳。本日据琦善驰奏、＜?口英＞夷兵船。全数退出外洋一摺。逆夷反覆桀骜。藉缴还定海沙角大角炮台为词。肆其诡谲。已明降谕旨。痛加剿洗。并谕令奕山等迅速前进矣。该大臣务当兼程迅赴广东。相机剿办。约计程途。该大臣到粤在奕山隆文之前。如有可乘之机。即迅速进剿。不必候奕山等到粤。始行攻击。此次既不允该逆夷所请。难保不复肆猖獗。傥稍存观望。坐失事机。恐该参赞不能当此重启也。琦善摺著钞给阅看。将此由六百里谕令知之。　　

○钦差大臣大学士署两广总督琦善奏报、＜?口英＞夷现已遣人前赴浙江缴还定海。并将粤省之沙角大角炮台。及原夺师船盐船。逐一献出。均经验收。该夷兵船。已全数退出外洋。奴才查勘各情形。地势则无要可扼。军械则无利可恃。兵力不固。民情不坚。若与交锋。实无把握。不如暂示羁縻于目前。仍备剿捕于后日。得旨、朕断不能似汝之甘受逆夷欺侮戏弄。迷而不返。胆敢背朕谕旨。仍然接受逆书恳求。实出情理之外。是何肺腑。无能不堪之至。汝被人恐吓。甘为此遗臭万年之举。今又摘举数端。恐吓于朕。朕不惧焉。　　

○署两江总督裕谦奏、宜乘时克复定海。得旨、已有旨命汝驰往镇海。接受钦差大臣关防矣。正可相时而动。克成大功。用膺懋赏。朕惟伫望捷音耳。慎勉行之。　　

○壬子。谕内阁、吴文镕奏、请将总兵暂留浙省一摺。调任广东阳江镇总兵张成龙、著准其暂留浙省。俾资防御。俟夷务完竣。再行饬赴新任。　　

○又谕、奕经等奏、通州开设官硝局。并无官给印票执照。售卖漫无无限制。稽察难周等语。著顺天府妥议章程具奏。寻奏、嗣后各铺户需用硝磺。每铺每次赴官硝局购买。照例不得过十斤之数。亦不准一户带买数铺。违者以私囤科断。该官局每日买卖硝磺斤数。设循环号簿登记。半月送交地方官查验。责成地方官随时稽察。至不产硝斤之各州县铺户需用。呈请地方官给文领照。赴出产硝斤处所采买。每铺每次。亦不得过十斤。以符限制。从之。　　

○谕军机大臣等、本日据赛尚阿等奏、查办天津海口炮台事宜一摺。所办甚好。天津海口。现经布置周妥。所调防兵。亦可计日到齐。其沙墩土垒。经该署督檄饬文武赶办。该处现有刘允孝、督同陈金绶、石生玉、防堵筹办。自可不致贻误。省城地方公事紧要。亦不可听其积压。讷尔经额此时毋庸驻劄天津。著即回署清厘。以免迟误。将此谕令知之。　　

○又谕、孟保等奏、访明廓尔喀国王禀内所称聂噶金那等处地方一摺。据奏聂噶金那。系披楞洋面地名。其披楞之东噶哩噶达地方。直达广东边界。噶哩噶达、披楞、皆第哩巴察所属。该夷向呼＜?口英＞咭唎为第哩等语。览奏均悉。现在廓尔喀国虽属安静。仍著该大臣等遵奉前旨。严饬所属边界营官。妥为防范。毋任别滋事端。将此谕令知之。　　

○以铸炮工竣。予福建在籍都司顾德铭、游击衔。　　

○癸丑。谕内阁、惠吉奏、护送俄罗斯夷人回国。酌量情形办理一摺。俄罗斯夷人。潜入哈密境内。自应于春融时护送回国。著照该都统所请、令其仍由原路行走。现在巴里坤豫备官兵。接替护送。即由巴里坤迤北送出卡伦。径入科布多地界。著固庆派拨官兵。在交界地方迎候。并派通晓该夷言语之人。护送回国。　　

○盛京将军耆英奏、夷船在山海关游奕。所属海口。遵旨严防。以免疏虞。得旨、开冻后必当常川瞭望。小心防守。设或夷船竟敢侵犯。相机剿戮。以扬国威。勉之。又奏、请将道庆暂留锦州。会同副都统祁俊、豫筹防堵事宜。从之。　　

○以内阁学士玉明、署銮仪卫銮仪使。刑部左侍郎柏葰、署镶白旗护军统领。　　

○命保送河工翰林院编修刘淓、户部主事金安澜、兵部员外郎陈景淳、发往南河。内阁中书孙家良、吏部主事严文瀚、发往东河。差遣委用。　　

○以乌噜木齐屯田丰收。予员弁议叙。赏兵丁一月盐菜银。　　

○抚恤琉球国遭风难夷如例。　　

○甲寅。上诣绮春园问皇太后安。　　

