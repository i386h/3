<!-- { "loadSidebar": true } -->
○以册立皇后礼成。御太和殿。王公大臣文武官员行庆贺礼。颁诏天下。诏曰。朕惟乾坤合撰。爰成帱载之能。日月重光。聿衍升恒之象。粤稽往典。载溯前徽。妫汭观型。佐垂裳于虞陛。洽阳起化。绵卜世于姬宗。惟令德之劻勷。媺昭宫掖。斯仁风之翔洽。化被家邦。朕诞膺景运。寅绍丕基。每资一德于彤帏。藉赞万几于黼扆。昨以中宫虚位。内治需贤。钦奉圣母恭慈康豫安成皇太后懿旨。以皇贵妃钮祜禄氏、华胄钟祥。璇闺备德。秉芳规于图史。夙夜维勤。协雅范于珩璜。言容有度。整躬示则。俭早媲于葛覃。逮下流慈。仁更符于樛木。克襄苹藻。允升九庙之馨。用美翚褕。俾摄六宫之事兹当吉月维良。恭值慈闱称庆。祥凝萱殿。景爱日之弥长。祉集椒庭。喜徽音之克嗣。祗遵懿命。特举崇仪。敬考典章。式昭位序。谨告天。地。宗庙。社稷。于道光十四年十月十八日。册立皇贵妃钮祜禄氏为皇后。龙章作绘。捧金册而倍著徽柔。凤轸扬辉。赞瑶图而永登康阜。既成嘉礼。特沛恩旋。所有事宜。开列于后。一、岳镇四渎庙宇。该地方官查有栋椽倾圯、藻饰未完者。奏明修葺。以致诚敬。一、亲王福晋以下至奉恩将军妻室等、俱加恩赐。一、民公侯伯以下二品大臣以上命妇。俱加恩赐。一、从前恩诏后、官员有升职改任及加级改衔者。照其职衔。给与封典。一、八旗满洲蒙古汉军妇人年七十以上者。照例分别赏赉。一、内务府三旗妇人年七十以上者照例分别赏赉。一、各省老妇。有孤贫残疾无人养赡者。该地方官加意抚恤。毋令失所。一、除十恶及谋杀故杀不赦外。犯法妇人。尽与赦免。于戏。应地承庥。王化必基于中壸。普天同福。母仪共戴于寰区。合陬澨以胪愉。遍臣民而锡祜。布告天下。咸使闻知。　　

○贷甘肃皋兰、金、安定、会宁、固原、安化、泾、灵台、八州县被旱被雹被水灾民口粮。　　

○辛亥。以加上皇太后徽号。遣官告祭天。地。太庙。社稷。上礼服御中和殿。恭阅奏书毕。上升舆。由右翼门至永康左门降舆。大学士捧奏书。由中路前行。至慈宁门。上由东阶升。至门下东旁立。皇太后礼服御慈宁宫。升座。仪驾全设。中和韶乐作。上诣正中拜位跪。大学士捧奏书在左旁跪进。上受奏书恭献。授右旁大学士跪接。置正中黄案上。宣读官捧起。跪宣奏书曰。徽音懋著。祥和裕教孝之模。懿范光昭。福祉启延洪之庆。尊养克修夫常礼。阐扬益著于彝伦。钦惟圣母皇太后撰协乾元。厚符坤载。襄九重之宵旰。燕翼攸隆。备百顺之显荣。鸿规式焕。臣礼成璇室。仰荷仁帡。敬奉琅函。用彰钜典。伏冀圣慈俞允。俾展微忱。宜子孙千亿以储祥。备沐崇恩之保佑。膺福禄康强而逢吉。允符嘉颂于弁恒。臣不胜惓惓之至。谨奏。上率王公大臣官员行礼。礼成。皇太后还宫。　　

○诣皇太后宫问安。进膳。　　

○壬子。恭上皇太后徽号册宝。上礼服御太和殿。恭阅册宝毕。奉安于彩亭前行。上升舆随后。由右翼门至永康左门。上降舆行。至慈宁门外东旁立。安册宝于正中黄案上。皇太后礼服御慈宁宫。升座。仪驾全设。中和韶乐作。上诣正中拜位跪。左旁大学士捧册宝依次跪进。上受恭献。授右旁大学士跪接。置正中黄案上。宣读官捧起。跪宣册文曰。圣慈垂裕。八绂瞻厚德之敷。显号扬庥。万国仰徽音之播。欢声腾乎海宇。喜气蔼于宫庭。钦惟圣母恭慈康豫安成皇太后陛下德备伣天。道隆矩地。佐皇考重华之治。内政襄勤。启国家奕叶之祥。春晖锡羡。属举中宫之茂典。正位椒涂。共趋长乐于萱帏。承欢兰膳。懋晨昏之肃肃。仪型遵懿训之昭。亲色笑而愉愉。盥馈备怡颜之奉。合六宫而邀慈荫。总百禄以荷仁帡。祗上崇徽。肃稽经礼。谨告天。地。宗庙。社稷。率诸王贝勒文武群臣。恭奉册宝上徽号曰恭慈康豫安成庄惠皇太后。伏愿琅函永焕。宝牒常辉。崇燕喜于日月山川。蕃厘毕集。被鸿名于圭璋琮璧。景贶咸宜。仰托洪慈。笃祜延万年之祚。长隆尊养。陈诗备五福之徵。臣诚欢诚忭。稽首顿首。谨言。上率王公大臣官员行礼。礼成。皇太后还宫。　　

○诣皇太后宫问安。　　

○癸丑。以恭上皇太后徽号。上御太和殿。王公大臣文武官员、行庆贺礼。礼成。颁诏天下。诏曰。朕惟礼隆孝养。总百禄以恒绥。义重尊亲。合八绂而共戴。肇闺门之雅化。庆典方成。惬海＜?宀禹＞之欢心。荣名载奉。详徵彝宪。宜备显扬。钦惟圣母恭慈康豫安成皇太后地道同符。坤元协撰。迪前光之佑启。治洽睢麟。仰令德之敷宣。祥昭翚翟。鸿图赞化。寰区跻乐利之庥。燕翼诒谋。京室笃恩勤之谊。爰逮丕基寅绍。彝训亲承。晖映恒春。祗奉宸慈于禁掖。瑞凝长乐。欣修常职于晨昏。敕庶务之几康。畴咨载切。轸群黎之教养。诲迪弥殷。幸逢嘉会之昌期。允极阐扬之盛典。仰遵懿旨。爰立中宫。同申洁养于兰陔。敬嗣徽音于萱殿。依瑶阶之爱日。景贶频臻。晋璆册之隆称。蕃厘懋集。宫庭流庆。宙合输诚。祗告天。地。宗庙。社稷。于道光十四年十月二十一日。率诸王贝勒文武群臣。恭奉册宝加上恭慈康豫安成皇太后徽号曰恭慈康豫安成庄惠皇太后。庄徵祗敬。肃雍垂宫壸之型。惠溥恩施。熙洽锡家邦之福。式敷闿泽。特沛温纶。所有事宜。开列于后。一、内外公主以下、县君以上。俱加恩赐。一、从前尚过公主格格之额驸等。照伊等品级。著加恩赐。一、满汉孝子顺孙义夫节妇。该管官细加咨访。确具事实奏闻。礼部据实以凭旌表。一、贡生监生在监肄业者。免坐监一月。一、各省桥梁。间有损坏。行人劳苦。交与地方官查明验勘。该督抚奏明随时修理。一、各省民人有孤贫残疾无人养胆者。该地方官加意抚恤。如无室庐栖处。该地方官酌设栖流所。以便栖处。于戏。辉彰宝册。星云呈糺缦之华。祜笃璇闱。日月永升恒之颂。布告天下。咸使闻知。　　

○甲寅。谕内阁、御史帅方蔚奏、领运皇木之委员夫役等讹诈滋扰。请严饬查禁一摺。此等差务。由各该省派员领运。岂容倚藉差务名目。随处逗留。怙势扰累。罔知法纪。若如该御史所奏、本年领运皇木之湖南委员署常德府同知胡缵高、四川委员石砫厅同知长庚、所在滞留。州县苦其需索。及至运河一带。纵容夫役拦截滋扰。任意讹索。该员等毫无约束。显有故纵分肥情事等语。著直隶山东江南各督抚、于沿途经过地方。严行查禁。如有倚藉差务名目。讹诈滋扰。即据实严参。随时惩办。以靖地方而肃功令。　　

○又谕、凯音布奏、口外公事。请拣员随同办理一摺。据称办理口外各事宜。语言多未能通晓。请于章京笔帖式中、拣派通晓蒙古语言文义者数员。作为通事官。责成该员等轮流随同经理察哈尔八旗并群牧台站各事务等语。该都统自为慎重职守、设法经理起见。惟拣派各员。随同经理事件。断不准轻信偏听。致令在外招摇撞骗。转滋弊混。该都统仍不时明查暗访。有犯必惩。傥能始终勤奋。不避嫌怨。三年后酌量奏请鼓励。毋得徇情滥保。违例乞恩。　　

○缓徵安徽怀宁、桐城、潜山、太湖、宿松、望江、青阳、铜陵、东流、当涂、芜湖、繁昌、无为、寿、宿、凤阳、怀远、定远、灵壁、凤台泗、盱眙、天长、五河、和、南陵、贵池、建德、舒城、巢、颍上霍邱、亳、含山、三十四州县暨屯坐各卫被水被旱村庄新旧额赋。　　

○乙卯。谕内阁、乌尔恭额等奏、塘工外销银款。请照例核扣一摺。浙江海塘。现在兴办大工。设立总局。所有在局在工各员并官弁兵丁一切薪水盘费口粮。及局书饭食纸张。需费浩繁。俱应酌量支给。据乌尔恭额等查明乾隆二年间。经前督臣奏准办料银两。每两扣留平余银五分。以一分二厘解交工部充公。余银留外豫备公用。迨嘉庆十一年间。户部行知、以各项工程。每银百两扣平二两。尔时外用无多。即于前项通扣平余银内划出二分报部。其余一分八厘。留为柴坝等项外销用度。此次兴举钜工。应给各项公费。核与乾隆年间同一繁多。若将续奉户部行知应扣之平余二分。仍于原定五分内划出报解支用实有不敷。自应各扣各款。以济公用。著照所请、准于工员所领工料银内。每两另扣平余银二分。造报户部。此外循照向例通扣五分。仍以料银内所扣一分二厘。解归工部充公。其余银两。统作前项在局在工例外支销之用。此项外销银两。向不报部。此次仍照旧章。著免其造册报销。　　

○又谕、瑚松额奏、审明督署幕友家丁。并无交通作弊。原审诓骗未成一案。亦无不实不尽一摺。此案四川前任马边厅同知赵岳兰之弟赵岳蕙、被民人郑瑞诓骗。写立借约。营谋署缺。经鄂山访闻有厮役人等招摇生事。仅止咨部完案。并不奏明办理。当降旨交瑚松额督同藩司李羲文秉公严审。兹据奏称、鄂山署内幕友家丁。讯无交通作弊情事。并鄂山于访闻此案之后。尚无徇私回护。惟案内既有干连已逐厮役。并不奏明办理。仅止照例咨部。不自引嫌。鄂山著交部严加议处。前任马边厅同知赵岳兰、讯无知情谋缺情事。惟不能约束其弟与匪徒往来。致酿事端。亦著交部严加议处。寻议、鄂山降四级调用。赵岳兰革职。得旨、鄂山著改为降五级留任。赵岳兰著革职。　　

○又谕、讷尔经额奏、委员审案偏袒。被控刑逼认诬。请撤任审办一摺。湖南武冈州升补郴州直隶州知州王景章、署衡州府事现补桂阳直隶州知州陈同治、经该督委审衡阳清泉二县户粮收书被控浮折钱漕、及差役垫完勒索各案。并不严究蠹书等如何浮收勒折。致被刁民挟制讹诈。从严惩办。辄谓该劣生刁民等控告书役十余案。尽系听人主使诬告。书吏给钱。出于畏累。概置不究。竟将出名具呈之人。全行坐诬。显系意存偏袒。并据收禁之张旭钟等、各遣抱告以该委员非刑勒结等词。随详控告。难保非该委员等有心故勘。自应彻底根究。以振玩习。王景章、陈同治、著即先行撤任。交该督督饬湖南藩臬两司、亲提案内被控绅衿书役。秉公研审。收书包户。如何浮折分肥。该县是否知情授意。及原审各员。有无非刑逼认。因何将到案原告十三人一律问拟徒罪。务得确情。严参惩办。毋稍姑息。至衡阳清泉二县徵收漕粮。积弊已深。著该督即饬藩司粮道、遴委干员前往。会同衡州府知府督饬该地方官、务将积弊全行革除。并筹定章程。妥协徵兑。免致再滋事端。该部知道。　　

