<!-- { "loadSidebar": true } -->
○恭理丧仪王大臣等奏、恭查嘉庆四年以前。寿皇殿中间东间西间。神龛三座。均已油饰整齐。其余东西各三龛。尚未修饰。现在世宗宪皇帝神龛之东次间。应赶紧修饰。祭品器具。应交各该处敬谨豫备。如所请行。　　

○又奏、大行皇帝梓宫回京后。王以下文武官员等、照例齐集。得旨、福晋郡主及命妇等、俱免其齐集。　　

○山东巡抚钱臻、奏恳节哀。得旨、近年山左民风不淳。汝荷简畀重任。宜加倍留心。妥为之。　　

○以青海会哨出力。予知县周廷芬、参将刘印景等、议叙。　　

○是日。驻跸要亭行宫。　　

○辛丑。驻跸密云县行宫。　　

○壬寅。驻跸怀柔县行宫。　　

○癸卯。遣官祭关帝庙。　　

○谕军机大臣等、阮元奏、驰赴粤西查办会匪。并陈粤西现在获犯究办情形一摺。此案前经卿祖培奏、灌阳匪徒结拜天地会。该县督同巡检拏获多人。审有兵役在内。即规避处分。意图消弭。当奉大行皇帝谕旨。交阮元驰往查办。兹据覆奏、此案粤西已经获犯及投首三十余名。卿祖培所称县差王立、伍茂、汛兵王继陇、即在现获人犯之内。赵慎畛并先已札致该督从严究办。是赵慎畛此案并无化大为小之见。著阮元到彼。即会同赵慎畛、将全案人犯提齐确讯。查明五色旗内所书悖逆字样。并严拏逸犯务获。按律定拟具奏。寻奏、灌阳县匪徒蒋五益等、结拜天地会属实。并用红纸书写悖逆字样。王继陇、王立、伍茂、听从入会。分别斩枭。下部议行。　　

○添派泰宁镇总兵官弘善、办理西陵工程。　　

○以奉移大行皇帝梓宫回京、桥道稳固。加直隶总督方受畴、太子太保。仍开复革留处分。并提督徐锟、布政使祝庆承、降罚处分。大小员弁兵丁等、升赏有差。　　

○予沿途扈从、及由京前来随扈之王公、纪录二次。文武大臣官员等、各一级。　　

○贷侍卫章京兵丁等帮费。　　

○赏喇嘛银币。　　

○以拏获广东积年会匪。赏还守备张仁、花翎。命知县张钧、送部引见。余升叙有差。　　

○拨浙江司库银三十万两。解往河南仪封、以济工需。　　

○修浙江镇海县低坍海塘。从巡抚陈若霖请也。　　

○是日。驻跸蔺沟行营。　　

○甲辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○安徽巡抚吴邦庆奏报、皖省自六月以后。连得透雨。田禾滋润。粮价平减。地方均极安静。惟毗连豫省地方、及附近涡淮等河之亳、太和、蒙城、怀远、凤阳、泗、盱眙、五河、宿、灵壁等州县、上年被水乡村、低洼田亩、不无淹浸。得旨、悉心妥办。如有必须调剂之处。急速奏闻。　　

○是日。驻跸清河大营。　　

○乙巳。上诣芦殿、行朝奠礼。跪送梓宫启行。步从里许。由间道先至安定门外。跪迎灵驾。复步从里许。至东华门外跪迎。上恸哭尽哀。王公百官、均跪迎举哀。上恭引梓宫至景运门外。自大轝、升小轝、上跪候换舁。梓宫入乾清宫。上随入、立殿檐东。哭不停声。皇太后皇后以下宫眷、跪迎于乾清宫内之右。奉安大行皇帝梓宫于乾清宫。上号泣、行奠祭礼。王以下文武官员、俱举哀行礼。上哀号瞻恋。不忍暂离。王大臣等、恳上节哀。至于再四。上乃尽哀而退。　　

○诣弘德殿问皇太后安。　　

○是日始、上居上书房倚庐苫次。每日朝夕、诣梓宫前上香二次。供膳三次。至九月壬戌皆如之。　　

○湖南镇筸镇总兵官张廷楷乞养。允之。以河东督标副将清德、为镇筸镇总兵官。　　

○以恭送梓宫回京、五城司坊官、管理夫役、沿途整肃、各赏加一级。　　

○丙午。世宗宪皇帝忌辰。遣官祭泰陵。　　

○上诣几筵前、行殷奠礼。　　

○诣弘德殿问皇太后安。　　

○谕内阁、皇祖高宗纯皇帝嫔御存者、惟晋贵人一人。宜崇位号。以申敬礼。谨尊封为晋妃。所有应行事宜。著该衙门察例具奏。　　

○又谕、皇考大行皇帝妃嫔。承侍宫闱。恪恭淑慎。均宜加崇位号。以表尊荣。諴贵妃。侍奉皇考最久。年齿亦尊。谨尊封为諴禧皇贵妃。如妃。诞育惠郡王。尊封为如贵妃。信嫔。晋封为信妃。恩贵人。晋封为恩嫔。荣贵人。晋封为荣嫔。安常在。晋封为安嫔。所有应行事宜。著各该衙门察例具奏。　　

○又谕、瑞亲王、惠郡王、著于百日后释服。大阿哥、著于大祭后释服。　　

○陕西河州镇总兵官富明阿、以疾解任。调甘肃宁夏镇总兵官多隆武、为河州镇总兵官。以步军统领中军副将史善载、为宁夏镇总兵官。　　

○赏烟波致爽殿、澹洎敬诚殿、讽经喇嘛银。　　

○丁未。上诣弘德殿问皇太后安。　　

○谕内阁、本日礼部奏登极仪注。请停止举哀一日。朕以是日午刻以前。典礼已备。午奠晡奠、仍当照常举哀。今王大臣等、援引皇祖高宗纯皇帝登极成宪、合词吁请。朕曷敢踰。著仍照定例、停止举哀一日。　　

○又谕、惇亲王、瑞亲王、惠郡王、释服后。仍著戴用红绒结顶。朝服蟒袍、俱用金黄色。　　

○又谕、奕亨等奏请轮流进京、恭谒梓宫一摺。昨日朕曾降旨。所有外省大臣等、俱不准奏请进京恭谒梓宫。奕亨等即当谨遵奉行。今仍如此冒昧奏请。殊属不晓事体。除于伊等摺内、批谕毋庸前来外。奕亨、景伦、弘善、俱著申饬。　　

○又谕、本日延丰奏、接奉谕旨、不敢妄行渎请来京一摺。其摺内擡写处、即有错误。伊系内务府司员、不谙文义。姑弗深论。至各省关差盐政、业经降旨、不必奏请来京。延丰接奉行知。惟当敬谨遵奉。或遇奏事之便。将遵旨不敢奏请之处。附片陈明尚可。乃因此专摺具奏。缛词累累。声言不敢渎请。甚属无谓。延丰、著交部察议。寻议、延丰违令、应罚俸九个月。得旨、延丰著降为主事衔。无庸罚俸。　　

○戊申。上诣几筵前、行月祭礼。　　

○诣弘德殿问皇太后安。　　

○大学士九卿等、恭拟上大行皇帝尊谥徽称、曰受天兴运敷化绥猷崇文经武孝恭勤俭端敏英哲睿皇帝。天下万世称曰仁宗睿皇帝。奏入。上宣谕曰。大学士九卿、会同议上皇考大行皇帝尊谥曰睿皇帝。庙号曰仁宗。上配列祖。同为百世不祧之庙。钦惟我皇考文思作圣。明烛万几。厚德体元。恩周九＜?宀禹＞。自宫廷朝宁、以迄薄海内外。钦崇爱戴。亿兆同心。今廷臣所拟、详慎公允。于皇考圣德神功、实相符合。深协朕怀。此天下万世之公论。非朕一人哀慕显扬之私愿。亦非臣下尊亲颂美之私情也。谨据所奏、恭上尊谥庙号。所有应行典礼。该部敬稽成例以闻。　　

○又谕、前因御前、乾清门、及闲散行走之蒙古王公等、各于游牧处所、俱有应办事件。曾经降旨、俱著毋庸来京恭谒梓宫。惟念蒙古王公等、俱受厚恩有年。若一概不准伊等来京。反不能伸其感戴之诚。如俱准来京。其游牧处所、又有应办事件。且道路较远者、往返不免跋涉。惟遇年班、仍准轮班来京。著交理藩院、照例行文传示。　　

○兵部奏、本年九月、应举行武会试正科。现在文武百官、均须齐集。且殿试亦在百日期内。未便仍照向例办理。请改于十月会试。十一月殿试。从之。　　

○两广总督阮元奏、粤省滨临海洋。土性咸潮。木植易朽。现在武职衙署、应加修理者较多。若一概动支空缺留半养廉。不特本款不敷。且与驻防员弁借项修理之例、未为画一。请于飓风大水损坏、猝不及防者。仍由文员照例勘估、动项兴修外。其余年例应修衙署。俱仍照旧例、按官阶大小、借银修葺。分年扣廉归款。报闻。　　

○命散秩大臣瑞龄、为正使。内阁学士松福、为副使。恭赍大行皇帝遗诏。颁给朝鲜国。　　

○修广东南海、番禺、三水等县、塘汛营房。从总督阮元请也。　　

○除广东儋州、被水坍没沙田、无著盐课。　　

○己酉。上诣弘德殿问皇太后安。　　

○谕内阁、据蕴端多尔济、奏请率同伊子多尔济喇布丹、进京叩谒梓宫。蕴端多尔济、原系自幼在上书房读书。仰沐皇考大行皇帝深恩。非同他人可比。今既吁请叩谒梓宫。即照所请、将库伦办事大臣印信、交付布彦图。著蕴端多尔济、带同伊子多尔济喇布丹、驰驿前来。　　

○又谕、朝鲜国久列藩封。最为恭顺。天朝厚往薄来。每曲加体恤。此次派往正副使、务当恪守旧章。于例外仪物、一概不准收受。该使臣回京之日。路经奉天、及山海关。并著该将军监督等、盘查行李。傥于正礼之外。多带仪物。即行据实参奏。毋稍徇隐。　　

○又谕、吉林、黑龙江、为本朝根本之地。近年发遣人犯过多。应如何再行酌定、将拟遣人犯、改发新疆、及各烟瘴地方之处。著刑部详查核议具奏。寻奏、发吉林黑龙江人犯。原例十六条。请概行停止。以九条改发云、贵、两广、极边烟瘴充军。以七条改发新疆、给官兵为奴。得旨、照所议办理。载入例册。永远遵行。　　

○恭理丧仪王大臣等奏、奉移梓宫。暂安观德殿。应设立门墙堆拨。以资防守。得旨、依议。惟嗣后渐觉天寒。物燥风高。一切火烛。理宜倍加小心。著交该管大臣、遍行晓谕。敬谨遵行。仍严饬该管侍卫章京等、昼夜巡查。时刻毋忽。傥有怠懈。著该管大臣、指名参奏。从重治罪。大臣等傥不知严查。别经发觉。一并治罪。决不宽贷。　　

