<!-- { "loadSidebar": true } -->
○戊申。户部议奏、前任长芦盐政常显、条陈芦商疲敝、请商运引盐。并引挽运以省脚费。积欠各款。缓旧徵新以纾商力。运库垫款。次第清厘以归核实。均如所请办理。至暂行免交官引租息一款。酌拟自本年起。分限十年。每年解交一半。其十年内所欠交之一半。自道光十年起。除交正额租息外。每年仍带交一半。以归原款。得旨、户部会同内务府议覆调剂芦商各款一摺。俱著照所议行。朕阅缓徵一款。内有参退各商无著银二百五十一万八千五百九十两。归入通纲参课项下、分年弥补。又运库垫款一条。内有参追各商拖欠银四十三万四千四百余两。归入参课项下弥补。此两项银两。均系参商无著之款。于现商名下摊补。与分赔代赔款项无异。俱著加恩全行豁免。此系朕轸念长芦商力疲乏。特宽其夙逋。俾令从容办运。此次调剂之后。责成该盐政力加整顿。饬令各商将应输之项。年清年款。勿得仍前藉词延宕。国课攸关。恩赐不可屡邀也。　　

○上以岁暮祫祭太庙。自是日始。斋戒三日。　　

○己酉。谕内阁、朱锡爵前在山东布政使任内。诸事废弛。钦奉皇考仁宗睿皇帝谕旨。俟赔项全完后。再行发遣。兹该革员赔项已全数豁免。朱锡爵仍遵前旨。发往乌噜木齐效力赎罪。　　

○又谕、吴璥等奏、筹办仪封善后各工一摺。仪封大工合龙。其大坝及挑水坝。均须普律加镶坚实。并添筑挑坝二坝土戗。帮宽旧堤。圈筑新工。俱系善后应办事宜。其在仪工数十里以内之兰仪、仪睢、二厅堤坝工程。亦应赶紧修补。据吴璥等、估需银四十八万六千余两。除前拨工银内余賸银二十二万四千余两。及另存扣收市平银九万七千余两外。其不敷银十六万五千两。著户部于就近省分指拨。迅速解交豫省应用。至此次善后工程。应按仪封酌减。秸料、每斤给银二厘四毫。麻、每斤给银三分二厘。其取土最远及水中浇筑者。土、每方给银四钱。其次给银三钱。近者仍照例价。俱著照所请办理。工竣后、例价作正开销。帮价一并摊徵归款。该河督等核实分别报销。该部知道。　　

○以纂辑新疆识略。赏已革翰林院编修徐松、内阁中书。　　

○庚戌。以岁暮祫祭。遣官祭太庙中殿后殿。　　

○命云南普洱镇总兵官文禄、来京。以江南河标副将明保、为普洱镇总兵官。　　

○辛亥。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑睿皇后陵寝。　　

○遣官祭孝穆皇后暂安园寝。　　

○遣官祭端慧皇太子园寝。　　

○诣皇太后宫问安。　　

○遣官祭太岁之神。　　

○命吏部尚书那彦成、礼部尚书汪廷珍、在紫禁城内骑马。　　

○是年。旌表孝子、江苏等省张士毅等三十二名。孝妇、江苏等省卞王氏等三口。孝女、江苏等省贾氏等六口。顺孙、云南季望鲁一名。义夫、四川陈如翰一名。守节合例、满洲达兴阿妻马佳氏等一百二十口。蒙古郭兴额妻官佳氏等三十口。汉军金成玺妻祁氏等二十口。内务府马得妻佟氏等十口。各省驻防李朝相妻王氏等二百八十六口。直隶等省刘汉妻柳氏等二千五十七口。夫亡殉节、蒙古布音土妻贾氏一口。汉军乔永亨妻夏氏一口。江苏等省韩玉瑸妻耿氏等四十八口。未婚守志、满洲常福妻佟佳氏一口。河南驻防兴奎妻吴氏一口。江苏等省顾观澜妻缪氏等七十七口。百岁寿民。妇、安徽等省王聚文等六十四名口。五世同堂、安徽等省李寿元等六十八家。各给银建坊如例。　　

○一产三男、直隶等省段有良等五家。　　

○会计天下民数、谷数、各省通共大小男妇三万五千三百三十七万七千六百九十四名口。存仓米谷三千六百七十一万三千一百三十八石五斗五升六合七勺。　　



大清宣宗效天符运立中体正至文圣武智勇仁慈俭勤孝敏成皇帝实录卷之十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。春。正月。癸丑朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣诣寿康宫行礼。　　

○御太和殿受朝。中和乐设而不作。不读贺表。　　

○诣大高殿。寿皇殿。行礼。　　

○更素服、诣观德殿几筵前行礼。　　

○命乾清门行走喀喇沁辅国公永库尔忠、在御前行走。　　

○甲寅。命前任直隶布政使祝庆承、以三品京堂用。江苏按察使明安泰、以四品京堂用。　　

○调广东按察使廉敬、为江苏按察使。以福建粮储道郑裕国、为广东按察使。　　

○是日立春。顺天府进土牛春山宝座。　　

○乙卯。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○诣观德殿几筵前供奠。　　

○丙辰。上诣皇太后宫问安。　　

○赏刑部员外郎初彭龄、礼部侍郎衔。　　

○命吉林将军富俊、在紫禁城内骑马。　　

○丁巳。谕军机大臣等、庆祥奏、设法捦捕逆匪。并密陈回疆情形各一摺。张格尔既实有其人。藉名和卓后裔。冀图煽惑回众。苏兰奇、胡则二犯。豫知逆情。巴依巴哈什蒙达拉克等倡先助逆。均应按名捕获以正刑诛。庆祥密派妥干之员前往布噜特各爱曼分投侦访。不洩机宜不动声色务期必获。并谕知霍罕伯克爱玛尔令其献贼立功所办皆是。现在蒙达拉克已报拏获。系于某处就捦。被何人所拏。著附报具奏。庆祥于蒙达拉克解到后即亲提研讯务将此次启衅缘由及现在张格尔苏兰奇胡则等下落令其逐一供吐。即根踪设法捦捕新疆开辟以来。已六十余年。休养生息。边圉无事。旗民回部。富庶恬熙。总当安不忘危。使各安居乐业。该将军有总统之责。凡都统参赞以下。廉能者不可壅于上闻贪劣者尤不可稍为回护镇守边疆。必先藉有可信任之人。若待其偾事贻患。即立绳以法。已不如早为办理。现在喀什噶尔参赞大臣一缺。已简任武隆阿其人精力富强结实可靠。到任后、庆祥仍细心查访。将胜任与否据实奏闻。其新疆地方。随时有应调剂者。亦可遇便奏闻。嗣后新疆南北各城参赞帮办办事领队各大臣。有由革职效力人员录用者。准其即支食养廉一半。无庸月支盐菜银五两。调任加衔后。即准全支养廉。庆祥受朕委任。惟当勉之又勉。刻刻留心。勿但以空谈塞责也。将此由五百里谕令知之。　　

○又谕、本日据庆祥将温承惠谢恩呈词代奏。温承惠现虽简放湖北布政使。计其在伊犁具呈时。尚系废员释回。仍呈内遽行奏恳敬诣观德殿行礼。实属冒昧。温承惠著传旨申饬。嗣后务须安分供职。不可高兴。将此传谕知之。　　

○两江总督孙玉庭奏、徐飞陇命案。究出正凶李象、现审情节。与安省迥异。罪名出入悬殊。应将承审委员饬调来江。提同质讯。得旨、徐飞陇一案。审断总未明晰。致令死者含冤九京。凶手翻然无事。且无辜者横罹惨酷。光天化日之中。奚容有此伤心灭理之事。斯足以感伤天和乖气致沴也卿能昭雪沉冤。用成信谳。既劳心力于前。慎勿姑容于后。凡听断不公不明之酷吏。于定案时一并指参无隐。是非判然。使天下有刑名之责者。皆知畏法从公。于吏治大有裨益也。其尽心焉。　　

○伊犁将军庆祥奏、回疆内外夷众。无不信奉牌罕巴尔。查迈玛特玉素普即玉素普。札罕格尔即张格尔。巴布顶弟兄三人。为牌罕巴尔之后。萨木萨克之子。屡见奏案。是萨木萨克无子一节。外夷究无此说。今张格尔滋事脱逃。各部落必曲为庇护。至胡则为图尔第迈莫特之子。而苏兰奇即当年诱捦图尔第迈莫特之人。是诱捦一层。该二犯已熟筹之。他如助逆之巴依巴哈什、蒙达拉克等。如能捦获数名。翦除羽翼。庶人知畏惧。元恶势孤。不然。胁从之技易行。觊觎之心未泯。难保其不为边患。窃恐丛脞之机。即伏于太平日久。在边疆可以万年无事。不可以一日疏防。得旨汝能存安不忘危之念朕甚嘉焉但勿祇为空谈必当刻刻留心以礼率属。凡都统参赞以下。廉能者不可壅于上闻。贪劣者尤不可稍为回护。我皇祖开拓新疆。处处皆劳睿谋宸算。功成匪易。我君臣各尽厥职。矢勤矢慎。务令旗民回部。怀德畏威。安居乐业。是为至要。随时有应调剂者。不妨遇便奏闻。又奏、各该管大臣。若不远虑深思。迨至荡检踰闲。优柔贻患。即立绳以法。已于国事有乖。批、深识大体。又奏喀什噶尔参赞大臣。统辖八城。尤应廉隅自饬。才识优长方克胜任。批、朕已简用曾任台湾镇总兵武隆阿矣朕观其人精力富强。结实可靠。且廉知前在台湾镇官声颇好。历任后汝当细心查访如果胜任。密摺以闻。如有不妥之处。尤当据实奏闻。慎勿坐视偾事。　　

○前任江宁布政使恒敏、请更名恒敬、允之。　　

○命户部右侍郎王鼎、毋庸廉署礼部左侍郎。以礼部侍郎衔初彭龄署礼部左侍郎。　　

○戊午。谕内阁、富俊奏请吉林开采煤窰一摺。富俊从前两次奏请于营盘沟、西南山坡开采煤窰。彼时吉林地方。已有缸窰等五处煤窰。足供采用。是以奉旨斥驳。兹据奏缸窰等处煤窰。近已坍塌四处。仅余田家屯一处。所采煤斤。不能及远。旗民日用所需。难免缺乏。自系实在情形。著照所请、荒山子、三道沟、下二台、暨西南山坡四处。具准其开采。其煤税于开采之年照例起纳。该将军仍严密稽查。所有承领票张试采之人。务各约束安静。如有奸徒藉端生事。惟该将军是问。　　

