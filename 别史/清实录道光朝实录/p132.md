<!-- { "loadSidebar": true } -->
○谕内阁、叶世倬奏、开复道员。未即出考。并敬陈管见一摺。原任福建督粮道吴篪、缘事降调例应出具考语。送部引见。迺本日叶世倬奏、请嗣后如有前任内督销商办盐引未完。及一切公罪处分。例干降调。凡系特简道府。部议上时。于本内声明请旨。并敕督抚密查。如实系廉正之员。免其开缺等语。国家立贤无方。而考课綦严。岂容骤更成例。朕澄叙官方。升降黜陟。一秉大公。并未尝豫设成见。若如该抚所奏。是特用人员。于前任一切处分。竟可置之不问。甚至例干降调。亦可以询问平日居官了事。则简拔各员。皆可幸逃吏议。非特无以示惩劝。并恐开奔竞之门。于吏治人心。大有关系。叶世倬率为此奏。变更旧例。示天下以不公。是诚何心。想老悖不能承受国恩矣。叶世倬、著传旨严行申饬。所奏不准行。　　

○又谕、永芹奏、审拟屯弁隐报余粮。纵兵旷差一摺。此案已革千总赵登伏、外委薛有年、前因捏报收成。以致亏缺。业经革职示惩。今复查出隐报余粮。得受月工钱文。作奸犯科。情罪较重。赵登伏、薛有年、俱著枷号半年。即在屯工示众满日发往伊犁充当苦差。出钱兵丁二十五名。俱著照例责革。此项余粮一千七百石。查系在屯兵丁分食。人数众多。若概行催追。徒滋烦扰。著加恩免其追缴。所有月工普尔钱四十五千。著都司车敦伦代赔。仍交部议处。　　

○又谕、本月二十七日夜。崇文门外、花儿市地方。铺户不戒于火。致将京城仓场衙门延烧。当经步军统领衙门、及巡城御史、督同兵役扑救。旋即止熄。仓场侍郎和桂、张映汉、未能先事豫防。和桂坐名敕书。并被焚毁。著交部分别察议。至此次失火。由于铺户延烧。所有该衙门值宿书役。著免其交刑部治罪。　　

○福建巡抚叶世倬奏、台湾艋舺营、添拨水陆弁兵。应配军装炮械。请于盐课盈余银内。动支给制。从之。　　

○再拨通仓米十八万石。展赈直隶被水灾民。　　

○琉球国使臣毛树德等二人、于午门外瞻觐。　　

○庚午。上御保和殿。筵宴朝正外藩。科尔沁、苏尼特、浩齐特、阿巴噶、翁牛特、阿噜科尔沁、喀喇沁、乌珠穆沁、阿巴哈纳尔、喀尔喀、鄂尔多斯、敖汉、土默特、巴林、杜尔伯特、青海、茂明安、和硕特、绰罗斯、王贝勒贝子公额驸台吉塔布囊等。及琉球暹罗正副使等。随文武大臣。依次就坐。诸乐并作上进酒。召左翼、科尔沁扎萨克卓哩克图亲王噶勒藏栋罗布、科尔沁达尔汉亲王布彦温都尔瑚、苏尼特郡王喇特纳什第、浩齐特郡王额林沁诺尔布、阿巴噶郡王玛呢巴达喇、喀喇沁扎萨克辅国公额外侍郎吗哈巴拉、右翼、喀尔喀扎萨克图汗布呢喇特纳、喀尔喀土谢图汗卫多布多尔济、杜尔伯特汗齐旺巴勒楚克、喀尔喀亲王车登多尔济、喀尔喀扎萨克亲王玛呢巴咱尔、喀尔喀郡王达克丹多尔济、科尔沁郡王额驸索特纳木多布斋、回部内大臣郡王衔贝勒哈迪尔喀喇沁贝勒托恩多、土默特扎萨克贝子固伦额驸玛呢巴达喇等至御座前赐酒成礼。　　

○命上驷院二等侍卫容安、在乾清门行走。　　

○是年。旌表孝子、直隶等省齐庚辛等二十四名。孝友、湖南粟道琼一名。孝义、陕西等省冯毓龙等四名。孝妇湖北等省张孙氏等二口。孝女、江苏伍端容一口。义夫、广东何元昌一名。守节合例、宗室瑞福保妾张氏。等十四口。满洲额勒德尼妻时关氏等九十八口。蒙古七克坦布妻乌朗罕吉勒莫忒氏等五十口。汉军王钺妻张氏等四十九口。内务府五十儿妻刘氏等五口。各省驻防柏文耀继妻常氏等三百三口。直隶等省李芳妻张氏等一千四百七十七口。夫亡殉节、满洲舒志妻王氏等四十五口。未婚守志、满洲阿勒京阿聘妻马佳氏、汉军庆鼐聘妻王氏、江南等省懋敬聘妻方氏等四十四口。百岁寿民、妇、浙江等省蔡省三等六十九名口。五世同堂、江苏等省阮敦栾等五十一家。七世同居、河南赵珂一家。各给银建坊如例。　　

○一产三男、直隶等省沙土烎等三家。　　

○会计天下民数谷数。直隶等省。通共大小男妇三万七千二百四十五万七千五百三十九名口。存仓米谷三千五百三十五万五千二百四十九石六斗三升四合九勺。　　


大清宣宗效天符运立中体正至文圣武智勇仁慈俭勤孝敏成皇帝实录卷之四十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。春。正月。辛未朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣、诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御太和殿。赐王公大臣、文武官员、蒙古王、贝勒、贝子、公、额驸、台吉、及外藩使臣等宴。　　

○御乾清宫。赐皇子亲藩等宴。　　

○谕内阁、本年朕于元旦御殿受贺。履端肇庆。因念诸王谊属宗亲。允宜首锡新厘。以昭惇叙。仪亲王之子贝勒绵志、著加恩赏还郡王职衔。仍于每年俸银二千五百两之外、加赏银一千两。惇亲王、瑞亲王、俱著加恩在内廷行走。庆郡王绵慜、著加恩赏戴三眼花翎。定亲王奕绍之子载铨、著加恩晋封二等镇国将军。以示朕眷笃懿亲、覃敷闿惠至意。　　

○又谕、本年朕于元旦御殿受贺。闿惠覃敷。左右近臣。允宜特加恩泽。庄郡王绵课、因军政保列年老官员、降一级留任一案。著加恩宽免。大学士托津、协办大学士尚书英和、尚书黄钺、禧恩、侍郎穆彰阿、陆以庄、张映汉、因议覆仓场以放代盘、措置失宜、各降一级留任一案。俱著加恩宽免。大学士曹振镛、尚书卢荫溥、侍郎穆克登额、王以衔、陆以庄、失察承修工程司员、各降四级留任。侍郎穆彰阿、降三级留任。俱著加恩宽免二级。其降一级留任之尚书那清安、侍郎裕恩、俱著加恩宽免。大学士戴均元、尚书韩崶、侍郎张映汉、因德胜门失落木植、不能究出正贼、各降三级留任一案。前已宽免二级。此次俱著加恩全行宽免。大学士长龄、前在山东巡抚任内、奏增帮价、降一级留任、又前在乌里雅苏台参赞大臣任内、收受伊犁馈马、降二级留任、又前在陕甘总督任内、奏销不及分数、降职一级、共三案。俱著加恩宽免。尚书蒋攸铦、前在两广总督任内、违例请升直牧、降二级留任、又历控案悬未结、降二级留任、共二案。俱著加恩宽免。侍郎汤金钊、议奏仓场代盘章程、降一级留任一案。著加恩宽免。侍郎恩铭、前在马兰镇任内、查勘工程未协、降四级留任一案。著加恩宽免三级。内务府大臣广泰、因太常寺奏告祭仪注错误、降一级留任一案。著加恩宽免。侍郎张映汉、前在湖北布政使任内、失察假印给照、降二级留任、又盐引行销地界、奏请更改成例、降二级留任、又失察书役舞文弄法、降二级留任、共三案。俱著加恩宽免。副都统福勒洪阿、因保荐步箭平常之参领、降三级留任一案。著加恩宽免二级。用示朕履端行庆至意。　　

○加赏年班来京之蒙古王、贝勒、贝子、公、台吉、及外藩使臣等缎匹。　　

○壬申。上御重华宫。茶宴廷臣及内廷翰林。命和御制元日喜成诗韵。　　

○谕内阁、索特纳木多布斋等奏、昨日朕未出顺贞门之前。有红轿两乘、径出神武门中门。将该班之护军统领、管门之护军参领等参奏。而步军统领衙门、亦经查明参奏。此事甚属不合。不可不严加惩办。凡禁城中门。朕躬出入经行。该护军统领等、理宜敬谨严加管理。昨日朕未出顺贞门之前。瑞亲王福晋之轿、顺承郡王福晋之轿、竟出神武门中门。该护军统领奕经、管门之护军参领喀尔满、门官佛尼音布、并未阻管。甚属非是。护军统领奕经、著即逐出乾清门。仍革去护军统领。交部严加议处。喀尔满、佛尼音布、著一并交部严加议处。瑞亲王、顺承郡王伦柱、平日并未将该府人等善为教导。俱有应得之咎。瑞亲王、顺承郡王伦柱、著交宗人府严加议处。瑞亲王著毋庸在内廷行走。此事索特纳木多布斋等若不参奏。因循含糊。经朕查出。必将伊等一并议处。今索特纳木多布斋等、并未徇情。随见即行参奏。甚属可嘉。不负朕委任之恩。朕又闻得彼时尚有红轿两乘、亦同出神武门中门。著交步军统领衙门、与本日管门之护军统领等、查明究系何家之轿。指名参奏。断不可徇隐。　　

○以镶白旗满洲副都统福勒洪阿、为正蓝旗护军统领。　　

○以元旦行礼迟到、致误前引、革布都尔瑚那、吉祥保、散秩大臣。赏头等侍卫。在大门上行走。　　

○癸酉。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

