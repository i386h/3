<!-- { "loadSidebar": true } -->
○又谕、寄谕闽浙总督程祖洛、前因有人陈奏、福建汀州等府、书差滋弊。扰害闾阎。种种不法。地方官每受其欺朦。当降旨交孙尔准等严密查究。并将摺内指出之同安县生员吕鸣押毙。厦门民人陈全卖妇贿差、二案。及安溪县之书办吴珍、厦门厅之陶亨、陈意、饬属拏究。兹据魏元烺奏称、书吏传供。不致有欺朦之弊。班馆土地堂等名目。久干功令。道府各顾考成。无不认真查禁。案涉生监。皆系发学看管。并不交差羁押。亦无私押人犯至数百之多、数年之久。厦防同知、并无徵粮之责。该役等何敢以欠粮为词、截拏乡民。漳泉两府属厅县、下乡缉犯。多带书役。或因凶首抗拒。因地制宜。亦非每案皆然。缉私不力。例应按限开参。岂肯故意延宕。命案尸属。亦不肯将亲属尸身、任凭用盐泡浸。差役亦不敢抑勒尸亲、不准指告正凶。生员吕鸣系在家病故。陈全之妻王氏、现在伊家、委无被卖贿差之事。并不知有虎药之名。吴珍陶亨陈意家资。并无三四十万之多。陈意陶亨因案索诈。已加等拟军等语。书役骫法营私。奸宄百出。即有明干州县。稍不留心。尚易受其欺朦。况福建地方、言语不通。惟凭书吏传述供词。颠倒是非。尤属难免。该书役等奸猾性成。尚复有何顾忌。若不严查重惩。无以净奸蠹而安闾阎。该督新任闽省。无所用其回护。著即将原摺所列各款。悉心访察。务得确情。傥实有其事。即行按律惩办。毋稍姑容瞻徇。前有人陈奏原摺、著钞给阅看。将此谕令知之。寻奏、遵查闽人聚族而居。一经犯事。家长族长。藏匿纵放。甚或恃众拒捕。必多带兵役。方免滋事。是以有多带兵役之传言。生监恃符刁抗。不遵教官约束者。不能不交差收管。并无未革生员即行销禁之事。至人命事件。接踵而至。顺途勘验。动辄逾旬。偶遇盛暑。尸身易变。以海滨浮沙。味咸性凉。拥护尸身。以免腐烂。此亦不得已权宜之法。其始创之自官。遂有讼师恶棍。遇有路毙尸身。仿照海沙拥护之法。而和以盐。藏之隙地。捏造情节。诬告人命。谓之合虎药。闽省方言各异。书吏传供。颠倒舞弊。亦所时有。班馆名目。实已禁革。土地堂乃土地神祠。大小衙门皆有之。坐落头门。为听审递呈者息足之地。非拘押人证之所。生员吕鸣、委系在家病故。陈全之妻王氏、年已望六。亦无被卖贿差情事。闽省之病。在于官不执法。必将不肯执法之官。严惩一二。使各治其犯法之人。而闾阎庶可安枕矣。得旨、所论周详至当。务要以次认真整顿。方为不负委任。勉之又勉。　　

○又谕、寄谕江西巡抚周之琦。原任侍郎赠尚书衔万承风、籍隶江西。伊子四人。除业经病故各员外。现在尚有子几人。孙几人。著该抚即行查询明确。据实覆奏。将此谕令知之。　　

○又谕、寄谕两江总督陶澍。原任翰林院侍讲学士加三品卿衔秦承业之子候选员外郎秦绳曾、前经回籍。是否仍来京堂差。并该员有无兄弟子嗣。著该督即行询问明确。据实覆奏。将此谕令知之。　　

○戊午。谕内阁、禧恩等由五百里驰奏、分别剿抚、各排冲现经缚献首匪、率众投诚。猺山全境肃清。酌量留撤官兵、并确查起衅根由、地方官办理耽延、据实奏参各一摺。办理妥速。可嘉之至。朕心欣慰。此次猺匪在大古坳被官兵剿散。余匪房大第六等、窜入阳公岐、及毗连之上脚垠、黄瓜冲等处、负固抗拒。经禧恩等探明、于八月二十二日、派副将张必禄等、带领黔楚广西弁兵、由左山梁兜击阳公岐寨后。派副将王锡朋等、带领湖南广东弁兵、由右山梁抄截前路。余步云与总兵曾胜等、带兵由中路径进。禧恩等在后路接应。行至马头隘口。猺匪一二百人。摇旗呼号。思扑我兵。我兵放枪轰击。立毙十余人。贼众奔退。我兵尾追。将及该寨。寨内所藏余匪。及奔回匪众。合聚一处。抵死迎敌。我兵奋勇直入。枪炮并发。贼匪滚岩落涧者甚多。击毙执旗贼目三人。余由深沟奔溃。当即移兵进剿上脚垠、黄瓜冲等处。即有该冲男妇老幼数百人跪地乞命。声称实系逼胁勉从。情愿讨限设法拏送首匪。禧恩等传谕官兵、暂免攻剿。勒限三日内缚献首匪。旋于二十三二十五六七等日、有大掌岭降猺、带出阳公岐等处猺众、赴营呈缴枪械。具结乞降。又据军寮、马箭、里八峝、火烧坪、油岭、横坑、及行祥各排猺目猺老、并各小冲千长人等、同赴大营。呈递永不滋事连环保结。及各排户口花名。又据火烧坪、黄瓜冲等猺众、将迭劫首匪房大第六、盘麻三、李成意一等、三名缚献。并结称前饬查拏之首匪、惟唐阿牛二、沈烧酒、二名未获。恐己被官兵剿毙。容俟宽限访查。不敢隐匿。禧思等察其情词真挚。即宣谕威德。赏给银牌花红。并将缚献之房大第六、盘麻三、李成意一、并前获之邓三、盘文理、盘八、唐四、李一、房六等、及土匪李安达、李成仲等、即在军前正法枭示。使各猺众环视行刑。并谕令大小各排冲、俱令薙发摘环。永为盛世良猺。该猺等俱各伏地叩头。涕泣改悔。现经委员亲入猺寨。编查户口花名。设立门牌。随将大营撤出山外。将湖南贵州官兵三千四百余名、先行撤回。广西广东各兵分别遣令归伍。酌留广西兵一千名。广东兵二千名。分驻连山上下一带。交总兵曾胜管带。以慎巡防。俟冬底春初。再行察看情形。撤回归伍。其前经奏调湖北官兵。著即停止。禧恩、瑚松额、前经派往湖南查办江华猺匪。督兵剿捕广西窜入楚境猺匪。甚为得力。及前往广东。于该省事阅半载、未能剿办之猺匪。甫抵连州一月。即能大加惩创。以振国威。各排冲投诚乞命。办理实为迅速。禧恩、著加恩赏戴三眼花翎。伊本系镇国将军。并著封为不入八分辅国公。瑚松额、著赏戴双眼花翎。并赏给一等轻车都尉世职。余步云、前在湖南认真剿办。及调往广东。奋勇出力。一切机宜。俱臻妥协。著加恩赏戴双眼花翎。并赏给一等轻车都尉世职。曾胜、先派带兵到广东。屡著劳绩。勇敢可嘉。著加恩赏加提督衔。并赏给云骑尉世职。以示奖励。其在事出力人员。著查明核实保奏。候朕施恩。伤亡兵丁。照例咨部办理。其办理迟延之文武各官。除李鸿宾、刘荣庆、已降旨押解来京交部治罪外。所有军需例准开销银两内、自五月二十二日起、至八月二十九日止。一切支销银款。著落李鸿宾赔缴三成。阳江镇总兵余得彪、著降为水师营都司。留粤候补。撤任南韶连镇总兵得志、著以都司守备降补。署臬司庆林、著革去按察使、以道员用。仍交部议处。以示惩儆。失察文武各员。查取职名送部照例议处。曾胜、著调补广东南韶连镇总兵。其高州镇总兵恒安、著送部引见。所遗员缺。著阿精阿调补。发去三眼花翎一枝。著禧恩祇领。双眼花翎二枝。著瑚松额余步云祇领。将此通谕中外知之。　　

○又谕、宝兴等奏、查明新城局屯田地亩、未能开垦各屯一摺。新城局地亩应徵大租。前经奏准搭放伯都讷官兵俸饷。即非闲款可比。兹据宝兴等查明、此项地亩。因连年凿井无水、认领各佃、无力开垦。自系实在情形。著照所请、准将未能开垦之荒地二万零一百四十二晌。暂行作为禁荒。责成该副都统招募。有无认垦之民。年终咨报。以备查核。该将军等仍于每年派员前往查勘。如有私开未报情弊。即将该局员严参惩办。所有此项未开地亩之原领银两。勒限半年、如数追缴归款。其从前总办之协领乌林泰、在省追款之已革同知松奎、并七八两年承办之佐领法凌阿、吉林保、办理不善。实属咎无可辞。均著交部议处。以为不能实心任事者戒。该副都统福升、于上年甫经到任。今春即行查明咨报。尚无不合。著免其置议。至新城局地亩大租、系搭放伯都讷官兵俸饷之用。嗣后应如何搭放之处。著户部议奏。寻议、伯都讷每年俸饷。系将该处地丁等银抵充。今新城局开除大租钱、计银四千八百三十余两。仍请在于该处地丁银内按数支给。从之。　　

○谕军机大臣等、本日据禧恩等由五百里驰奏、分别剿抚、各排冲现经缚献首匪、率众投诚。猺山全境肃清。办理妥速。可嘉之至。惟广东营伍废弛已极。若不力加整顿。岂能日有起色。卢坤计已到彼。务当实心实力。随时振刷。一洗因循陋习。方为不负委任。其猺人所呈户口花名册。著派委妥员、轻骑减从、亲入猺寨。挨户清查。编列门牌。毋任匪类藏匿。一切善后事宜。著妥筹办理。务须计出万全。毋贻后患。至此次办理军需各项支放银两内、除各营官兵借支行装、及用賸军火物料等款。可以拨扣归还者、准其按年扣抵外。其余例准作正开销及例不准销之款。著该督分别查明。除著落李鸿宾赔缴三成外。将向例不准开销之款。查照例案。在于本省各官养廉内分限匀摊归补。将此谕令知之。　　

○又谕、本日据禧恩等由五百里驰奏、分别剿抚、各排冲现经缚献首逆、率众投诚。并确查排猺起衅根由、地方各官办理耽延各一摺。现明降谕旨、分别加恩。并将总兵余得彪等降补示惩矣。所有此次善后各事宜。自应妥为经理。禧恩等或在该处暂留商办。卢坤计已到彼。若可将善后各事宜、交伊妥筹办理。禧恩等即起身回京复命。著禧恩等自行酌量可也。将此由五百里谕令知之。　　

