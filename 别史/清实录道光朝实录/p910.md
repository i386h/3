<!-- { "loadSidebar": true } -->
○刑部奏、科场舞弊。牵涉职官。得旨、户部候补员外郎龙士瀛、候选主事郑福敏、俱著先行革职。归案审讯。其尚未弋获之监生秦度等、著步军统领衙门、顺天府、五城、一体严拏务获。归案究办。　　

○协办大学士署直隶总督琦善奏、筹议截卸南粮。得旨、现已无需北仓截卸。惟饬属挑穵古浅。赶雇船只。上紧催趱为要。　　

○引见各衙门保送御史人员。得旨、陈书曾、花咏春、周顼、刘晸昌、狄听、韩绶、周春祺、俱著记名以御史用。　　

○以通政使司通政使帅承瀚、署宗人府府丞。　　

○旌表守正被戕陕西咸宁县民阎泳库妻吴氏。　　

○癸未。谕内阁、大学士公长龄、前因肝疾举发。奏请开缺。当有旨谕令安心调理。不必限以假期。兹据奏称、病势难望速痊。沥请开缺。察其情词恳切。实以职任公事为重。惟念长龄年登八秩。精力素健。若遽准致仕。朕心实有所不忍。长龄仍著无庸开缺。所管理藩院事务、及阅兵大臣。现已派人署理。俾得静加颐养。速就痊可。不必限以假期。统俟精神复元后。再行销假当差。以示体恤。　　

○以礼部尚书奕纪、署阅兵大臣。兵部尚书禧恩、署管理理藩院事。　　

○甲申。谕内阁、本科顺天乡试中式原卷、及覆试各卷。前经降旨著派出之磨勘官等核对。其科试录科各卷。著一并交磨勘官核对笔迹。毋庸封送军机处。所有上届未经覆试之中式举人。准其归入此次一体覆试。　　

○又谕、隆文等奏、查出中式一百二十六名之江南监生戴焕文头场卷面。涂改坐号。形迹可疑。与前次查出卷面情弊无异。著刑部提传书吏胡中鈗等严行查讯。归案办理。　　

○又谕、御史胡长庚奏、粮船多带货物。致误程限一摺。向来重运粮船。准带土宜。例有定数。原示格外体恤。而趱行迅速。自可无误回空。若如该御史所奏、带货过多。吃水过深。沿途脱帮。必致行走迟滞。设误归次。成何事体。著仓场各衙门于粮船交卸后。赶紧勒令回空。不准沿途瞻顾货物。再有稽延。并著漕运总督于新漕起运时。严查各帮。不准额外多带土宜。违者分别惩处。以速漕行而符定制。　　

○以兵部尚书禧恩、为满洲繙译乡试正考官。内阁学士松峻、太仆寺卿琦琛、为副考官。内阁学士定住、国子监司业福谦、为蒙古考官。　　

○乙酉。谕内阁、昨因陶澍、林则徐、于河库道李湘茞注考不实。降旨交部议处。兹据吏部照例议以降二级调用。实属咎所应得。朕不难即予降调。并非简用乏人。惟念究系年终循例注考。与特保者尚属有间。陶澍、林则徐、均著加恩改为降四级留任。不准抵销。嗣后各直省督抚务当振刷精神。各尽厥职。于兴贤去不肖之道。尤宜细心讲求。俾收得人之效。傥年终注考。仍不能详慎核实。致涉朦混掩饰。或意存瞻徇。一经发觉。朕必将该督抚等从重惩处。决不稍贷。懔之慎之。　　

○又谕、前据长龄等奏参、颜料库郎中觉罗博通阿等袒护书吏一案。当降旨将博通阿等交部议处。经该部议以降二级调用。毋庸查级议抵。兹据奏、该员等呈称在逃之书吏王岐阳业已到案。呈请代查。希冀开复。惟呈内所称情节。与原参不符。不能以审拟奏明之案。据呈纷纷行查。所有该员等降调之案。著不准其开复。　　

○礼部奏、十月初十日。皇太后圣寿节。应行礼仪。得旨、是。照例行礼。奉皇太后懿旨、停止筵宴。其在外福晋命妇进内行礼之处。并著停止。　　

○丙戌。陕西巡抚富呢扬阿奏、缉获刀匪多名。得旨、此等匪徒。务须随时严办。断不可姑息养奸。致贻后患。一力勉为之。　　

○旌表守正捐躯广西河池州民黎潮清妻黄氏。四川梁山县民张潮仲妻姚氏。　　

○丁亥。上诣绮春园问皇太后安。　　

○江苏巡抚陈銮奏、乡试士子安静无弊。得旨、进场者一万六千之多。统无弊窦。恐汝亦沾染外任不肯任劳任怨之恶习。果尔是汝自弃。朕为汝惜之。嗣后当如何存心办事。何待朕言。看汝自为耳。　　

○戊子。谕内阁、经额布奏、此次添雇剥运之山东归次小米军船。历系冬兑冬开。现在该军船剥运至津。派委曹州府桃源同知贵格、守备张天栋等、前往守提回空交兑等语。著仓场侍郎于该军船剥运至天津时。即饬令先行交兑。以便该委员等押令迅速归次。毋误兑期。　　

○又谕、容照奏称、所管内务府拜唐阿、及首领太监各圈。俱在围墙以内。幼丁雇工人等。为数不少。请派员按日稽查等语。风水重地。理应倍加严肃。惟地方辽阔。耳目势难周遍。著照所请、各圈内派郎中员外郎主事内管领内副管领等官。按日轮流一员。在各圈内衙门值宿。报明承办衙门。立册存记。如幼丁内或有滋扰等事。查明何员之班。即惟该员是问。并派员将各圈内雇工人等清查明确。由该家长报明本处内务府衙门注册。或因事故增减。均著报明存案。傥敢援引亲族。影射居住。一经查出。立即驱逐。并将该家长根究惩办。如该雇工人等讯有不法情事。除犯事之人照例治罪外。并将该家长讯明究办。其失察之值宿各官。奏明惩处。以昭严肃而儆愚顽。　　

○旌表守正捐躯直隶磁州民妇任殷氏女俊女。　　

○己丑。谕内阁、御史董宗远奏、请饬各关监督认真稽查税务一摺。榷税为国家经费所关。各监督理宜认真办理。严绝弊端。以安商旅而裕税课。若如所奏、监督坐楼家人。串通胥役。每逢商贾至关。百般需索。一不遂愿。延搁多时。始肯验放。甚至行旅往来。并无应行报税之物。亦必强索喧呶。更有近关土豪。冒充巡拦。于不应巡查地方。扰民需索。又闻芜湖九江等关。滨临大江。奸书蠹役。勾通点商。私行卖放。是各监督自耽安逸。任听家丁胥役人等朋比分肥。通同一气。以致额徵银两。往往亏缺。不可不严行查办。以绝弊源。著各关监督湔除积习。实力积查。约束家人。严防蠹役。务将种种弊窦。随时杜绝。毋受欺蒙。并著各该督抚等严饬所属地方官留心查察。傥有近关土豪及无赖匪徒。于不应巡查之处。假托巡拦名目。藉滋扰累。一经查出。即行按名严拏。从重惩处。毋稍徇纵。将此通谕知之。　　

○移四川驻防崇庆州汛城守右营左哨千总为邛州汛千总。仍归城守右营守备管辖。驻防邛州汛城守右营右哨头司外委为新都县汛城守左营右哨二司外委把总。改归城守左营守备管辖。新都县汛城守左营右哨头司把总为崇庆州汛城守右营左哨头司把总。归城守右营守备管辖。从总督鄂山请也。　　

○赏休致江西九江镇总兵官施联科半俸。　　

○庚寅。月食。　　

○谕内阁、裕泰奏、江西正考官内阁学士那斯洪阿病故等语。那斯洪阿奉差入闱。患病身故。系属殁于公事。所有未领藩库银三百两。仍著加恩照例赏给。　　

○实授周天爵漕运总督。　　

○旌表守正捐躯江苏太湖厅民赵云高妻胡氏。　　

○命五城于冬春二季设厂煮赈。　　

○辛卯。遣官祭都城隍之神。　　

○谕内阁、漕粮为天庾正供。节经降旨、令有漕各省督抚严饬所属早兑早开。克期渡黄。不许稍有迟滞。原期抵通迅速。则回空方可依限。不致贻误新漕。乃近年重运漕船。往往藉词耽延。或因河水浅涸。节节起剥。不能如期抵通。以致归次与受兑俱迟。又安望其及早解缆耶。现在节过寒露。秋深水落。著漕运总督及沿途各督抚、分饬所属严行催趱。无分昼夜。务使各省回空军船。连樯南下。衔尾遄行。不准片刻停泊。庶可以速补迟。如期归次。至来年新漕。尤当赶紧办理。按限兑开。统于黄水未涨之先。一律完渡。并著严饬各该粮道早兑早开。总令于四月初十日以前。全数趱至清江。克期抵坝。以便跟踪渡黄北上。无许稍有迟误。傥敢意存怠玩。漫不经心。仍致临事周章。有逾例限。定将该漕督及各督抚严行惩处不贷。至漕船经过南北各运河。浅阻地方。所在皆有。而山东境内为尤甚。自当先事豫筹。设法办理。著直隶总督、山东巡抚、于回空军船全数南下后。严饬各该地方官确加覆勘。应疏浚者即行疏浚。应挑穵者即行挑穵。务使处处深通。足资浮送。傥一味因循。不能早为筹办。明年新漕北上。再有淤浅处所。阻滞难行。朕惟该督抚是问。将此通谕知之。　　

○贵州镇远镇总兵官嵩龄、以才识疏略。降副将归部选补。以服阕总兵官荣玉材、为镇远镇总兵官。　　

○定端亲王奕绍发引。命惠郡王绵愉至暂安处奠醊。　　

○壬辰。谕内阁、昨据给事中成观宣奏、本科顺天乡试中式第六名童丙荣、系户科书吏童瀚改名朦考。当饬礼部查取童丙荣乡试原卷。交军机大臣查对。笔迹文理。俱与覆试卷相符。惟未曾呈明注销书吏。究有不合。童丙荣著罚停会试一科。所有该给事中自请议处之处。著无庸议。　　

○又谕、成格奏、乡试满洲官卷。红号错乱不符。有无情弊。著监临外监试御史查明据实回奏。　　

○癸巳。上御洞明堂。勾到新疆云南贵州广东情实罪犯。停决新疆绞犯二人。云南斩犯二人。绞犯一人。贵州斩犯二人。绞犯一人。广东斩犯一人。绞犯一人。余一百四人予勾。　　

○遣官祭历代帝王庙。　　

