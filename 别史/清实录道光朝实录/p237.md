<!-- { "loadSidebar": true } -->
○又谕、前据魏元煜等奏、堰盱湖堤补修石工。派员分段督修。现在节逾夏至。工程已做成五分。本日据孙玉庭等奏、现在黄水消落。于五月十二日。将御黄坝赶紧堵合。并启放济运坝。导引湖水入运。浮养军船。仍将河身停淤最厚之处酌挑。并于下游高宝一带。筑坝拦蓄。起卸漕米。随时盘坝接运等语。上年高堰漫口。清水洩枯。不得已为借黄济运之举。现在军船尚未全数渡黄。御黄坝业经堵合。堰盱堤工。亦未一律完竣。朕心深为廑念。琦善接奉此旨。即将山东巡抚印务交讷尔经额暂行护理。由济南起程。前赴江南高家堰十三堡一带。周历巡视。现在堰盱补修石工。砌有几成。是否巩固足资抵御。洪湖水势。长水若干。高堰志桩。存水若干。清水是否足资潴蓄。著该抚详晰查明。据实覆奏。至御黄坝现已堵合。河口至清江、上下河身停淤最厚之处。情形若何。现在启放济运坝。并于高宝一带筑坝拦蓄。清水能否源源下注。帮船能否挨次上挽。盘坝接运。能否不致再有阻滞。并著该抚一并查勘。据实具奏。将此谕令知之。　　

○又谕、伊里布、前经简放陕西巡抚。现已由浙交卸起程。本日降旨、令琦善前往南河高家堰察看情形。伊里布于途次接奉此旨。著即驰赴山东暂署巡抚印务。俟琦善回任后。再行来京陛见。将此谕令知之。　　

○以故辅国将军弘善子永良、降袭奉国将军。　　

○丙午。旌表守正捐躯安徽宿州民宋士青辉了姐。　　

○丁未。上幸静明园。诣龙神庙拈香。　　

○谕内阁、程含章奏、查明粮艘水手滋事情形。据实参奏一摺。前据御史钱仪吉奏、嘉白杭三两帮水手。恃众行凶。伤毙多命。该府县营汛。畏葸观望情形。与黄鸣杰历次所奏。种种不符。当降旨交程含章逐一详查。兹据该抚查明、该省粮船舵水。向有老安潘安等教名目。本年因争驾新船起衅。自二月初四日械斗。至初七日乃息。该署抚黄鸣杰、形同木偶。坐失机宜。大小文武各官。办理松懈。以致该水手等肆行无忌。殊出情理之外。除秀水县徐起渭、嘉白帮领运千总黄逢辉、业经革职外。杭州府通判袁＜?雨澍＞、嘉兴协都司吉元志、杭三帮领运千总朱凤鸣、先事失于防范。临时不能弹压。事后不能缉凶。实属畏葸无能。袁＜?雨澍＞、吉元志、朱凤鸣、俱著革职。俟定案时再行核办。嘉兴府知府罗尹孚、嘉兴协副将庆康、不能督率营县。严行约束。坐观无策。致成巨案。罗尹孚、庆康、俱著交部严加议处。粮道李宗传、平日漫无约束。复不直往嘉兴弹压。转回省城向巡抚请示。殊属不合。杭嘉湖道陈钟麟、不即驰往督办。迟至十余日始行前往。亦属不知事体轻重。李宗传、陈钟麟、俱著交部议处。署巡抚黄鸣杰、并不亲往督办。已属软弱无能。又复有心讳饰。含混入奏。实属辜恩溺职。黄鸣杰著交部严加议处。寻议上。得旨、黄鸣杰著即革职。罗尹孚、庆康、俱著革职。李宗传、陈钟麟、俱著降三级调用。　　

○旌表守正被戕直隶承德府民朱泳强妻陈氏。　　

○戊申。上诣绮春园问皇太后安。　　

○谕军机大臣等、前据英和奏、通筹漕河全局。请暂雇海船。以分滞运。酌折额漕。以资治河。当降旨交魏元煜等悉心计议。尚未据该督等覆奏。本日复据英和奏、雇商分运、及折漕治河各章程。据称雇商船海运。应令两江总督、江苏巡抚、专委干员。先期剀切晓谕。每官粮一石。给运脚银若干。净照漕斛兑交。仍令该委员亲身押运。抵津时。分出仓场侍郎一人、并派户部堂官一人、赴津。按官给执照米数。漕斛兑收。应给商船脚价银两。由该委员具结承领。漕标员弁。酌拨河标差委。津贴旗丁。按照减歇之例办理。安插舵工水手人等。援照江浙成案。给与盘费归籍。当上海交兑时。由该督抚等、先期咨照江南浙江山东提镇会哨。以资弹压。明岁除豫东照常徵运外。江浙漕粮。或海运一百万石。或一百五十万石。其余按照时价。暂收折色。以济工需。至改收折色。按照时价。由该督抚奏定。藩司出示晓谕。不许科索。其随漕轻赍席木赠截等项。亦应折徵。并数汇解。协济工需等语。治河所以利漕。裕国尤当便民。英和所奏、系属一时权宜之计。朕周咨博访。择善而从。并不豫存成见。著各该督抚等、查照英和原奏章程。是否可行。悉心妥速议处。毋得迁就游移。致多窒碍。务须计出万全。期于公事有济。或此外更有良法美意。可以利漕济运者。并著该督抚等各抒所见。据实奏闻。不可徒以空言塞责也。英和摺并著钞给阅看。将此由四百里各谕令知之。　　

○命大学士前任两江总督孙玉庭、漕运总督颜检、来京。调两江总督魏元煜、为漕运总督。以山东巡抚琦善、为两江总督。调陕西巡抚伊里布、为山东巡抚。以陕西布政使鄂山、为巡抚。陕西按察使邓廷桢、为布政使。　　

○以故云南禄丰县南平关从九品土官李世忠弟世美、袭职。　　

○除安徽舒城县被水冲坍田七十三亩有奇额赋。　　

○己酉。孝恭仁皇后忌辰。遣官祭景陵。　　

○以太常寺少卿姚祖同。为陕西按察使。　　

○庚戌。予福建出洋淹毙外委赖必翔。祭葬恤荫。受伤把总黄连彪、兵丁马胜岗等九十三名赏恤如例。　　

○辛亥。谕军机大臣等、据御史汪琳奏、漕粮盘坝水手人夫众多。请敕该督抚派委文武大员。分段约束。以资弹压等语。此时御黄坝现已堵合。漕艘留滞清江以南者。不下数十帮。在帮停候之水手。为数已多。再加以盘坝人夫。及剥船水手。统计有数万人之众。难保无酗酒赌博斗殴盗窃情事。著该督等遴派文武大员。分段稽查弹压。并饬该帮弁、及沿途地方官、豫为防范约束。无任稍滋事端。再盘坝接运各事宜。琦善抵任后。自当会同魏元煜妥为经理。现在启放济运坝后。清水能否下注。漕粮自何时盘坝起。盘至何时计可竣事。其河口至清江一带河身淤垫之处。何时兴挑。将来回空南下。能否引用清水浮送。该督等即当会同确切查勘。豫为筹计。据实覆奏。将此谕知琦善、魏元煜、并谕严烺知之。　　

○定满洲蒙古考职例。由恩拔副贡生考取一等者。以州同用。二等三等。以州判县丞用。由岁优贡生、及考中监生、捐纳贡监生、考取一等者。以主簿用。二等以吏目用。均在旗候选。毋庸赴部投供。　　

○以缉捕出力。赏甘肃贵德番子札细从九品顶带。　　

○壬子。上御勤政殿听政。　　

○以通政使司参议贵庆、为内阁学士。兼礼部侍郎衔。　　

○以翰林院编修张日晸、为湖南乡试正考官。内阁中书石纶、为副考官。翰林院编修李棠阶、为四川乡试正考官。兵部员外郎周炳绪、为副考官。　　

○癸丑。谕军机大臣等、逆裔张格尔、自上年九月。经官兵剿捕。窜投喀拉提锦。又来至伊尔古楚卡伦外。仍图窥犯。因防捕严紧。仍复远窜。差人投降数次。经永芹等叠派伯克护卫出卡。申约晓谕。该逆始终犹豫。诱约奈曼部落布噜特比等不从。退移二十里外。窜去无踪。狼子野心。情殊狡诈。其擅缚布噜特比伊满、及呈霍罕伯克原信。并恳求释放伊斯拉木出卡见面。种种叵测之处。尤堪发指。该逆如敢再来。该大臣当相机尽力歼捦。不可轻信其言。致堕奸计。现已窜逸无踪。亦不必徒劳兵力尾追。即再来逞诈约降。正可置之不理。永芹等现派协领等、带兵在木吉地方。防其复来。所有各卡伦。著即严密巡缉。加意防范。毋稍疏虞。其喀什噶尔回众及卡外布噜特。该大臣等当加意安抚。俾人人乐为我用。得以侦探该逆踪迹。相机办理。至张格尔之弟巴布顶、现在窜往何处。是否随同张格尔勾结野夷滋事。并著永芹等查明具奏。此次差委出力之布噜特比等、虽未将该逆捦获。著有劳绩。惟始终效顺。勤奋可嘉。所有奈曼部落四品顶花翎布噜特比伊满、自张格尔滋事以来。诚心出力。差探多次。被缚不屈。至张逆到木吉勾结。经伊满密告伯克等防备。得洩奸谋。始终勤奋。著加恩赏三品顶带。缎二匹。五品顶花翎布噜特比阿布都拉依木、不受逆回勾结。被格得勒沙伤其头颅。著加恩赏四品顶带。缎一匹。六品顶布噜特比曼勃特、率属攩护伯克等不致被害。著加恩赏五品顶花翎。缎一匹。吐勒额依格尔部落六品顶布噜特比巴哈提拜、差探认真。著加恩赏五品顶带。奈曼部落闲散布噜特多列特、住玛喀、跟随伊满出探贼情。均属出力。多列特、著加恩赏六品顶蓝翎。住玛喀、著加恩赏金顶蓝翎。闲散布噜特提拉巴尔底等八人。差探得力。不辞劳苦。俱著加恩赏给金顶。并共赏盘费银三百两。以示鼓励。将此谕令知之。　　

○喀什噶尔参赞大臣永芹等奏、霍罕夷使。自去年七月。至本年二月。来使三次。实为烦渎。此次复上书请安。并欲求免全税。且称去岁勾通汉兵海常禄合谋外投案内安集延等、不应内地办理。情词刁谲。又闻前两次夷使。皆其属下掌事所遣。未便仍事优容。将原递信字发还。派伯克等照料出卡。仍俟现在入觐之夷使阿布都哈里克等事竣回到。面加晓谕。再饬阿奇木迈玛萨依特、信致霍罕伯克。此后遣使仪节。均照旧规。不可任意烦渎。得旨嘉奖。　　

