<!-- { "loadSidebar": true } -->
○又谕、理藩院奏、敖汉辅国公乌尔占扎布、出缺无嗣。可否令伊胞弟盘德固色勒。仍袭辅国公。抑或停其承袭作为二等台吉之处请旨一摺。乌尔占扎布所袭辅国公。系伊祖罗卜藏锡喇布、由台吉洊封贝子。续经降等承袭之爵。并非世袭罔替。惟念伊父那木扎勒多尔济、曾在御前乾清门奋勉行走。乌尔占扎布之弟盘德固色勒、著加恩准其承袭头等台吉　　

○以故奉恩将军绪文子诚静、袭职　　

○以刑部左侍郎刘彬士、暂署尚书。　　

○丙午。谕内阁、载铨奏、清查武备院四库完竣一摺。库贮各项。典守者自应随时稽查。无任短缺。兹据查明甲库有历久未经打造之件。又帐房库借出各件。未据交回著即著落经手各员分赔。所有郎中松寿、员外郎清福、常经兼甲库行走员外郎庆亮、司幄张仙保、盛连、庆福副司幄多普团、官庆、舒和等、均著交内务府议处。员外郎锡忠、年老糊涂。著即勒令休致。　　

○礼部奏、道光十八年元旦应行礼仪。得旨、是照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○丁未。谕内阁、本日据凯音布、鄂山由驿驰奏、官兵剿办夷匪情形一摺。据称夷匪等以凉山为逋逃渊薮。其中阿合等支。地险族繁素多依附。现经张必禄等带兵自天喜地方会合以后。先驱剿捕。进攻吉萨拉姑依达至夷车坝、并月鹿山、水本角等处。大加剿戮。连获胜仗。余步云、齐慎等、亦屯聚要隘备敌。各有斩获。经张必禄率领汉屯官兵。分为四路抄袭。直攻巢穴。该凶夷纳兹胆敢在山顶指挥抗拒。被屯守备阿耳乌用枪轰毙。官兵趁势拥上并将凶夷必兹石确、一并歼毙。抢获杀戮不计其数。现在将阿合一支剿洗之后。各支夷闻风胆落纷纷投诚叩求免剿随将献出被掳男妇分别抚恤并移师至干洛三溪等处尽力摉剿等语。该夷匪凶顽性成。现经痛剿自必震慑逃窜。著鄂山凯音布、严饬张必禄等、务当一鼓歼除。毋留余孽其应续加摉剿之处。亦著相机妥办。迅速蒇功。张必禄剿办勤奋。著先行交部从优议叙其在事出力文武员弁。著鄂山等查明保奏。毋许冒滥至屯守备阿耳乌、升途等级应如何鼓励之处。著鄂山等查明具奏。候朕施恩。　　

○又谕、何凌汉等奏参、州县疏防盗案一摺。顺天府属通州知州李宣范、宛平县知县吴仪澄、于该管地方张家湾、董公庵等处有匪徒拦截车辆、抢劫行客银两之案该州县为畿辅近地。地方文武。尤宜加意巡缉以戢奸宄。乃捕务废弛。致有抢劫重案。非寻常疏防可比。李宣范、吴仪澄、均著先行摘去顶带。仍交部议处照例勒限严缉。限满无获即著严参惩办。至沿途设立营汛。原以诘奸邪而安行旅。该员弁等平时疏懈。致酿成抢劫重案实属漫不经心著直隶总督查明严参。以示惩儆。　　

○又谕、前因福泰奏、热河总管衙门库贮银两亏缺。当降旨令文庆前往该处。会同耆英查办兹据文庆等奏称、讯据苑丞佟铠、王庆贤苑副盛福伸等、供有扶同弊混情事。副总管荣桂、恃符狡展诿为不知。著即行革职拏问前任正总管恒棨、著一并革职拏问。并著浙江江苏山东直隶各督抚饬令沿途地方官。迅速押解来京。即交兵部解往热河归案审讯。前任总管广亮、庆琛、擅动生息项下银两。尤非闲款可比。庆琛著即革职。与业经因案革职之广亮、一并拏问。著内务府迅速押交兵部解往热河。归案质讯。该侍郎等即将此案情节彻底根究。务期水落石出。毋稍宽纵。以成信谳。寻奏、已革苑丞佟铠等、先因办公备料。借有债项。嗣领项到时。并不归还铺户。迨铺户逼索。辄将公项那还私债。至盈千累万之多。盛福伸屡次起意扣留公项还债。又浮用运送?缎银两。应从重勒限一年追赃。如限满不完请旨即行正法。全完酌减一等。仍从重发往黑龙江充当苦差。佟铠、王庆贤、于侵亏各项。或事后知情。或随同商谋。亦应从重勒限一年追赃。限内不完。归入秋审情实办理。全完酌减一等。仍从重发往伊犁充当苦差。已革前任副总管荣桂、虽讯无从中染指。而任内两次率准借动会计司闲款银一万五百余两。又续亏生息兵饷正项银九千余两。应请发往乌噜木齐效力赎罪。已革前任总管恒棨、回护从前库亏。庆琛、广亮、于盛福伸等那款还债。率即画稿准行。均请发往军台效力赎罪。下部议。从之。　　

○又谕、文庆等奏遵旨盘查热河会计司徵收银两。核明现存数目并开单呈览一摺。热河会计司历年徵收各庄头杂粮折价银两。自道光四年至十七年止共用银二万七千七百九十两零。实应存银五万零六百八两零。现据文庆等弹兑数目相符。此项银两。除奏明动用、及例准支发款项、毋庸议外其率行借动、及未据报销完缴银两。著即悉心严究。务得确情至此项现存银两。著于定案时酌定章程具奏　　

○旌表守正捐躯山东博山县民张汶灿妻薛氏。　　

○戊申。上御乾清门听政。　　

○谕军机大臣等有人奏湖南右营游击马辰、上年曾署左营参将贪鄙卑污等款。武员职司操防。必应洁己奉公。方能训练兵弁若如所奏、种种谬妄。骫法营私如果属实必应从严惩办马辰著即解任。交林则徐按照摺内所指各条。逐款严鞫务得实情。毋枉毋纵。以成信谳。原摺钞给阅看。将此谕令知之　　

○兵部奏、议处册封朝鲜国王妃正副使倭什讷、明训、沿途多索车辆。照例议以革职得旨、倭什讷、著革去侍郎护军统领。仍带革职留任。免其革退世职明训、著革去内阁学士以三品京堂候补补缺后仍带革职留任。其沿途滥应该管地方各员。著直隶总督、盛京将军。查取职名。交部议处。　　

○调盛京工部侍郎功普、为兵部右侍郎以都察院左副都御史德诚、为盛京工部侍郎。　　

○以都察院左副都御史李振祜、为内阁学士。兼礼部侍郎衔。通政使司副使鄂尔端、詹事府少詹事许乃普、为詹事。　　

○以镶黄旗满洲副都统哈哴阿、为正红旗护军统领。　　

○停阅八旗冰技仍给半赏命内务府三旗照例豫备。　　

○己酉。孝惠章皇后忌辰遣官祭孝东陵。　　

○以广东澄海协副将赖英扬、为浙江定海镇总兵官。　　

○庚戌。上诣皇太后宫问安。　　

○谕内阁、祥厚奏、拏获夹带鸦片烟土人犯。请饬部审办一摺。鸦片烟流毒滋甚。例禁綦严。况盛京为我朝根本重地。风俗淳朴。尤不准染此恶习。向来山海关副都统等、间有拏获私薓。奏明惩办之案。而于夹带烟土重情。从未据查拏具奏兹据该副都统督饬防御等。于程朴需等犯进关时。先后盘获鸦片烟土。并讯明买自锦州海城县等处。可见奉天地方近来亦有私贩奸徒。不可不严行惩办。程朴需、张秉仁、戴宏祐、薛方宗、并所获鸦片烟土。著一并解交刑部。严行审办。按律定拟具奏。祥厚实心任事。甚属可嘉。著加恩赏戴花翎。嗣后著盛京将军、奉天府府尹、及山海关副都统监督等、严饬所属。随时认真查察。其附近海口地面。如查有窝顿兴贩各犯。务即按名拏究。以塞其源。至各处民人出入关隘。著一并严密摉查。傥敢夹带烟土。偷渡关津。即行拏获到案。究明买自何人。彻底根究。毋稍疏纵。又另片奏、滦州文生陈作霖进关时。经值班防御等摉出人薓四钱。并符咒书五本。画成朱符十六道。著一并解交刑部审讯。　　

○宗人府议奏发遣宗室章程。嗣后如遇发往盛京吉林黑龙江之宗室。交该将军酌量给与房间。或归入宗室营居住。到配时应食钱粮半分。即照例支给。毋庸备文请示、从之。　　

○以詹事府詹事鄂尔端、充日讲起居注官。　　

○缓徵陕西定边、安定、二县积歉田亩额赋。贷贫民耔种口粮。　　

○辛亥。上诣大高殿行礼。　　

○谕军机大臣等昨因祥厚奏、拏获夹带鸦片烟土人犯。已明降谕旨将该犯等解交刑部审讯。并加恩将祥厚赏戴花翎以示奖励矣。盛京为根本重地。风俗向称淳朴。民皆务本。但恐奸徒射利引诱。将来或不免沾染恶习。亟当思患豫防。以杜其渐。该处海口。为商贩入境要隘。必应严密稽察。不准丝毫偷贩。其胥吏得规包庇卖放。尤宜访查惩办。著宝兴等饬知山海关监督、及各处城守尉协同认真查察如有奸商偷贩。潜入海口。即时严加究治毋稍疏纵。将此谕令知之。　　

○命御前行走喀尔喀扎萨克贝子德勒克多尔济、在紫禁城内骑马。　　

○礼部议准、江苏巡抚陈銮疏报、采访武进阳湖二县贞节妇女汤氏等一千九百四十六口。请各建总坊旌表。从之。　　

○科尔沁卓哩克图亲王巴图等六人、巴林扎萨克郡王那木济勒旺楚克等二人、喀喇沁扎萨克都楞郡王色伯克多尔济等二人、奈曼扎萨克郡王阿宛都瓦第扎布、敖汉郡王干咱巴拉、浩齐特扎萨克郡王吹精扎布、乌喇特镇国公喇特纳巴拉、苏尼特头等台吉布达莽噶拉、于隆宗门内瞻觐。　　

○壬子。谕内阁、理藩院转奏、据喀喇沁贝勒衔贝子玛哈巴拉呈称、伊身患病难以来京瞻觐一摺。玛哈巴拉在御前行走有年。前经患病。迄今尚未复元。著安心调理。俟大愈时。再同轮应年班之各蒙古等前来瞻觐。　　

○又谕、哈丰阿等奏参、俄罗斯恳请接济盘费甎茶馈送牛只之坐卡官员一摺俄罗斯边界卡伦。关系紧要。坐卡官兵。自应慎重防守。遵例奉行。乃云骑尉棍楚克于俄罗斯恳请接济盘费甎茶。收受馈牛四只。大干例禁著交部议处。　　

○又谕前因栗毓美奏、筹估山东运河加挑例津二价。较十五年加挑银数增多。当降旨著工部妥议酌予限制。兹据该部奏称、向来山东省冬挑成案。不过五万两之数。如果认真办理。工归实用。自可一律深通此次该河督奏请十七年冬挑工程。需用例津二价银六万九千二百余两。较之历办成案银数增多。若不予以限制。恐将来逐渐加增。致滋冒滥等语。嗣后该省运河泇河捕河上河下河等厅冬挑工程。除本年声明淤浅情形。非常年挑浚所能济运。业经降旨允准外。著援照江苏丹阳丹徒运河之例。六年始准加挑一次。其常年挑穵银数。仍不准过五万两至加挑之年。著照该部酌中定议银数。不准过六万两如受淤较轻。止须择段挑穵。或仅须捞浅。该河督临时相度。展缓办理。其常年挑穵亦须撙节估计不得恃有定额。尽数开销。经此次议定章程之后。每届冬令。该河督务当亲往履勘。覆实估计方准兴挑。挑竣后责成运河道逐段测量。认真查验。如有草率偷减即将承办工员据实参奏。次年漕船往来。若仍有淤浅处所。即查明段落。责令承办之员赔挑。仍将该员严参惩处。毋得日久视为具文　　

