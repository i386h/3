<!-- { "loadSidebar": true } -->
○谕军机大臣等、松筠等奏、核议玉麟请停止伊犁河工岁修。将生息本银暂缓归款。另拟增设巴燕岱兵额一摺。巴燕岱驻防兵丁。生齿日繁。原须有所赡养。然徒议增设兵额。国家经费有常。不可漫无限制。恭查乾隆五十五年钦奉谕旨。伊犁满兵驻防。年久生齿日繁。自应予以养赡之资。但国家钱粮。原有定数。不容屡议增加。此次所奏四百名步甲钱粮。暂准其增添外。嗣后不得再请增给。若果因伊等人口众多。钱粮有限。不能养赡。伊犁地方。现有可耕之地。甚属宽广。满洲兵丁。即不谙耕作。自可酌按名数。分给伊等地亩。令其雇人耕种。即以取得租息养赡。用资生计。著传谕该将军、令其尽心筹画。务期久远遵行等因钦此。圣谕煌煌。诚为万世永赖之至计。现据松筠等筹议驻防养赡之策。惟有屯田一法。可以历久无虞。从前筹办屯田。总因灌溉乏水。自嘉庆七年。松筠相度泉源。设法疏渠。以资灌溉。即巴燕岱地土肥润。尽有可耕。请饬交该将军采择膏腴地亩。分给各旗闲散余丁。开垦屯种。如果因派令种地之人。牛具耔种。不能置办。即于原奏所筹停止修河款项内、酌量给予。妥为核办。著玉麟、容安、查明妥议具奏。再降谕旨。松筠等核议原摺。著钞寄阅看。将此谕令知之。　　

○颁赏皇子及王公大臣、内廷翰林。各省督抚。御制诗初集各一部。　　

○甲申。上诣大高殿行礼。　　

○还宫。　　

○遣官祭贤良祠。　　

○乙酉。孝昭仁皇后忌辰。遣官祭景陵。　　

○谕内阁、前经降旨、令玉麟等察看额尔古伦、如与巴燕岱领队大臣之缺不宜。即另选人员对调。兹玉麟等拟定人员。均属人地相宜。著即照所奏。塔斯哈所遗巴燕岱领队大臣员缺。著西朗阿调补。所遗锡伯部落领队大臣员缺。著湍多布调补。所遗索伦部落领队大臣员缺。著额尔古伦调补。　　

○又谕、嗣后考试各衙门实缺笔帖式。著照吏部所议。届期奏派摉检大臣数员。弹压副都统一员。外场监试御史六员。内场监察御史二员。在贡院考试。试前一日。监试御史。在贡院门外点名摉检。并令本衙门认识官。逐名认识。如有假冒入场者。按例惩办外。并将认识官交部议处。至入场后。监试御史、于龙门外按名给卷。各按卷面坐号归号。如有越号者。查出参办。责令弹压副都统、监试御史、不时巡查。务期诸弊肃清。以昭核实。　　

○修筑河南睢州护城堤。从巡抚杨国桢请也。　　

○以捐修河南商邱县城垣。归德府知府恒豫等、下部议叙。绅民奖赏如例。　　

○丙戌。春分。朝日于东郊。上亲诣行礼。　　

○诣东岳庙拈香。　　

○幸圆明园。　　

○丁亥。谕内阁、那彦成奏、估挑漳河故道。筹议商捐并借廉捐办一摺。上年秋间。漳河水势异涨。由豫省内黄县之庆丰庄。夺溜南趋。挟洹水并归新卫河下注。以致直省之漳河故道。断流淤塞。据该督查明、应与豫省同时挑浚。自张儿庄起。至岔河嘴止。应挑段落。共估需银一万九千八百七两零。由官商筹议捐办。著照所请、准其将芦商捐银一万四千两。由运司拨解。其大名道与该府县、恳借廉捐办银五千八百七两零。即于司库耗羡项下借拨。自本年夏季为始。分作十年。在于应支养廉银内、按季坐扣。该督即责成大名道稽查督办。务与豫省同时兴工。统限本年三月底完竣。不准迟延草率。此项工程。系官商捐办。著免其报销。　　

○又谕、扎隆阿等奏、布噜特库瓦特请安递马。可否赏给顶翎等语。希皮察克爱曼布噜特库瓦特、系二品顶翎图尔底迈买特之孙。伊祖曾经出力著绩。该布噜特恭顺归附。著加恩赏给六品顶翎。　　

○又谕、扎萨阿等奏、新建尽节诸臣祠宇。请赐嘉名一摺。喀什噶尔死事诸大臣将士。现经伊萨克捐资兴建。足垂久远。览奏恻角。著赐名彰忠祠。用昭忠荩。该郡王急公慕义。甚属可嘉。著将其第三子玛默特、赏给五品顶翎。以示奖励。　　

○又谕、已革刑部书吏周载、所控前充户部捐纳房书吏庞瑛等、私卖假照一节。据刑部行查安徽。尚未咨覆。著将周载暂行监禁。俟该抚咨覆到部。及庞瑛等到案质对明确。再行分别办理。庞瑛即庞煐、系陕西试用县丞。现已丁忧回籍。该员寄籍宛平。祖籍山阴。著顺天府府尹、浙江巡抚、一体查传。迅速解部质审。其在逃之任松宇、蔡绳祖、著步军统领衙门顺天府五城严拏务获。归案审办。　　

○又谕、骁骑校阿勒金泰、潜逃出京。改名巴彦布。诈称差官。在三河县捏报中途被劫。希图诈骗。现经该县严押。其中恐尚有别情。阿勒金泰著革职。由顺天府委员解交刑部。严审定拟具奏。失察之参领佐领族长、并该管之都统等、俱著俟定案后。再降谕旨。寻奏、阿勒金泰、以在京旗员。私自潜逃。冒充现任守备。向地方官吓诈。虽财未入手。应按律发近边充军。销除旗档。该管之都统以下各官。照例下部议处。从之。　　

○戊子。上诣绮春园问皇太后安。　　

○谕军机大臣等、据禧恩等奏、相度凤凰台、魏家沟、山势情形一摺。所奏尚属公诚。详细明确。惟西陵地方宽广。著禧恩等于此二处外。再行悉心履勘。据实具奏。朕于三月十四日启銮。禧恩等即届期在梁格庄接驾。将此谕令知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百六十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。三月。己丑朔。旌表守正捐躯浙江庆元县民周任受妻张氏。　　

○庚寅。谕内阁、朕此次恭谒西陵。启銮后、著派定亲王奕绍、大学士托津、长龄、协办大学士尚书卢荫溥、留京办事。　　

○又谕、已故参将西林宝之妻觉罗氏、上年具控伊夫身死不明。经朕叠次降旨特派大臣验讯。并交军机大臣提到四川人证质审。尚未结案。兹该氏复在都察院呈递封章。著改派托津、卢荫溥、松筠、明山、史致俨、审讯定拟具奏。　　

○以故未入八分辅国公敬敩子蔚枢、降袭镇国将军。　　

○追旌江苏宜兴、荆溪、二县明季殉节士民张琳等六十一名。妇女曹黄氏等三十七口。入祀忠义孝弟节孝祠。从巡抚陶澍请也。　　

○修直隶冷口、喜峰口、罗文峪、及永平府等四处兵房。从山海关副都统存华请也。　　

○辛卯。旌表守正捐躯河南杞县民宋善长妻程氏。　　

○壬辰。谕内阁、曹振镛等奏、审拟回民张殿文、因索欠讦讼牵控各款一摺。此案步军统领衙门主事宝和、置买房间。始立典契。不将佐领中保写明。迨投税驳回。误填佐领。虽讯系业主自行誊写。不得诿为不知。且不将原契收存。咎有应得。理藩院额外主事扎克当阿、事不干己。辄向张西柏说合。欲令和息。并称转托刑部员外郎霍隆阿照应。虽系空言。并未和息。究系私和公事。宝和、扎克当阿、俱著交部议处。　　

○又谕、刑部议奏御史宋劭谷奏、请严定官民藉端讹索章程。嗣后官民人等告讦之案。察其事不干己。显系诈骗不遂。因怀挟私讎。以图报复者。内外问刑衙门。不问虚实。立案不行。及呈内胪列多款。或涉讼后复告举他事。但择其切己者。准为审理。其不系干己情由。亦俱立案不行。仍各将该原告照违制律杖一百。再加枷号一个月。系官革职。已革者与民人一例办理。如敢妄捏干己情事耸准。及至提集人证审办。仍系不干己事者。除诬告反坐罪重者。仍从重定拟外。其余无论所告虚实。诈赃多寡。己未入手。俱不分首从。问发近边充军。仍先在犯事地方枷号三个月示众。满日再行发配。系旗人。照例销除旗档。一例问发。该部即纂入例册。永远遵行。　　

○以内阁学士容照、为武备院卿。　　

○癸巳。祭先蚕之神。皇后亲诣行礼。　　

○谕军机大臣等、李鸿宾等奏、妥议酌减夷船进口规银一摺。各国夷船来粤贸易。于船钞货税之外。另有进口规银一项。原与正饷不同。据该督等查明、恳请量为变通。著照所请、嗣后各国夷船进口规银。仿照康熙二十四年酌减洋船钞银二分之例。将一二三等各船规银。均减去十分之二。以示体恤。将此谕知李鸿宾、卢坤、并传谕中祥知之。　　

○以故广西罗白土官梁懋英侄维嵩、袭职。　　

○缓徵河南汤阴县涸复地亩旧赋。　　

○甲午。上诣绮春园问皇太后安。　　

○谕内阁、扎隆阿等奏、前此回疆军务。随同大兵出关余丁。及运送军装夫役人等。凯撤时多半未随入关。此项无业流民。散处各城。必须给以口粮。遣令各归原籍。著照所请、准其每名每站。日给口粮面一斤。沿途支领。至嘉峪关为止。俾令回籍。即著知照各城大臣一体查办。并著陕甘总督。吐鲁番领队大臣。嗣后凡由内地出关。及由北路南来各人民。务饬该管道厅查明实系客商带有货物者。方准给票出关。其单身无业之人。一概不准给票。以杜冒混。　　

