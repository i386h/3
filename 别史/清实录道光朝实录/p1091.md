<!-- { "loadSidebar": true } -->
○谕军机大臣等、昨据奕经等奏、＜?口英＞夷有赴上海等处滋扰之说。该将军等与牛鉴商办防堵。惟该逆诡诈异常。往往声东击西。现在该逆株守宁波郡城。故作操演情形。安知不以数船游奕上海等处。使我移兵往援。而彼则水陆并力。径攻浙江。抑或在浙虚张声势。佯言攻击杭绍诸郡。而暗遣兵船。潜赴上海等处滋扰。凡此种种诡谋。该将军等不可不防。务当谋勇兼施。计出万全。处处皆有准备。事事皆操胜算。是为至要。前此粤东办理军务。布置尚未妥协。该夷即肆其猖獗。汉奸乘间助逆。以致我兵仓卒应敌不能得手。现在大兵尚未到齐。傥彼复用其故智。为先发制人之计。将如何豫为准备。总须反覆计较。确有把握。始足以破奸胆而张吾军。至行军之际。兵民杂处。人数众多。一切机谋。尤宜慎密。凡奏报事件。某封有关系重大者。即将某封用黄纸包封。盖用扬威将军印信。仍纳入封筒内。朕亲加拆阅。昨日所寄密谕一道。系朕面谕军机大臣承旨缮发。即军机章京等皆不得而知。可见慎之又慎矣。将此谕令知之。　　

○又谕、前据刘韵珂奏、浙江兵丁未能得力。现在雇募义勇沙民。藉资防堵。办理尚为妥协。惟念逆夷诡计多端。往往潜令汉奸奸煽惑勾结。甚至贿买内地奸徒。为其间谍。不可不密加防备。浙江省义勇沙民。人数既多。即难保无匪徒迹其中。必应稽察周防。勿堕诡计。至于管领之人。尤为紧要。必当慎选结实可靠。激于忠义者。派领一队。方无意外之虞。著刘韵珂即将现募义勇人等设法稽查。密加厘剔。信赏必罚。以作士气而杜奸萌。将此谕令知之。　　

○予故户部尚书隆文、入祀贤良祠。赏其子桂清、服阕后以刑部主事遇缺即补。怀清、服阕后以六部笔帖式遇缺即选。　　

○乙卯。谕军机大臣等、因特亨额奏、弥补甘省亏款一摺。据奏该省亏银四十万八千余两。钱十万二千余串。自原议分别生息捐摊立限之日起。截至本年秋季止。已弥补银二十万七千余两。钱五万七千余串。限期尚无迟逾。并无虚捏情弊等语。是办理已有成效。其未完银十八万九千余两。钱四万五千余串。著即分别责成道府实力督催。务令埽数全完。无任再有悬宕。俟弥补全完后。即行奏闻。至所奏严禁新亏章程。著即照议责成该管各道府州。于所属仓库实力稽查。不准丝粒续亏。该督仍不时密查。傥有亏那情弊。立即从重究办。并将稽查不力。未经揭报之该管上司。随案并参。毋稍姑容。将此谕令知之。　　

○赏挑往江宁防堵青州满洲营员弁俸银一年。及兵役行装银。　　

○丙辰。谕军机大臣等、现在天气严寒。河冰冻结。天津防堵事宜。叠据奏报情形。布置已属周妥。约计封印以前。省城应办事件。当必不少。著讷尔经额酌量情形。奏明暂行回省。俟明年二月初间。再赴津门督办。先期请旨来京陛见。在防官兵。著该督与胡超等悉心体察。妥为安顿。总期体恤防范。事事妥协。方为有备无患。将此谕令知之。寻奏、大沽北塘两处。除将兵房土房分匀居住外。其余弁兵。同陕兵二千各。拟将帐房数架连为一处。外用秫秸编织成帘。四面遮护。涂以厚泥。足蔽风雪。丰润等处。亦俱照此办理。并量予薪炭。以为向暖之需。炮台等处。仍令轮班驻守。得旨、著照所议妥办。　　

○丁巳。旌表守正捐躯河南正阳县民范双喜妻何氏。山西绛县民贾鹤田妻李氏。　　

○缓徵河南祥符、陈留、祀、太康、通许、淮宁、西华、孟、沈邱、项城、商水、舞阳、郾城、中牟、鄢陵、扶沟、禹、许、长葛、洧川、临颍、尉氏、兰仪、荣泽、荥阳、氾水、密、新郑、郑、武陟、温、济源、河内、新乡、汲、汤阴、原武、延津、辉、安阳、林、修武、四十二州县被水引地新旧额课。　　

○上以冬至祀天于圜丘。自是日始。斋戒三日。　　

○戊午。谕军机大臣等、王鼎等奏、进占丈尺。及引河挑成分数一摺。据称自十月二十日。截至十一月初一日止。西坝已做成三十三丈。挑水坝做成三十一丈。其分引河。牵计已挑成三分有余。将来试放清水。再抢挑沟线等语。所办尚属周妥。惟河溜势渐趋东。须防摉底。初进数占。亦应将前穵埽池。逐节加穵深长。以期根底稳实。引河以下抽沟沟线工段。著照所议。分派下游各厅承挑。并咨会南河同时趱挑。至秸料檾麻。现已报明备办五分。仍当严饬各州县迅速解运。务期源源接济工需。及早合龙。以慰廑念。又另摺奏、参将张兆业回南河。林则徐襄办河工。深资得力等语。览奏均悉。著即督饬工员。赶紧催办。毋稍迟缓。将此各谕令知之。　　

○己未。上诣南郊斋宫斋宿。　　

○谕内阁、黄爵滋等奏、审明运员拖欠剥船银米。请勒限严追一摺。此案湖南运员兆瑞。奉委采办例木运京。因赔修船只。资费罄尽。民人罗大华等应领水脚银两拖欠。虽讯无克扣情弊。惟经年累月。不措给。控经都察院等语门咨行直隶总督提追。仍复藉端延缓。以致该民人情急复控。实属玩泄。兆瑞著交部严加议处。其所欠该民人银七千七百余两。准其援照成案。由天津道库备领油艌项下银一千五百两。给发该民人等先行具领。著湖北巡抚。于伊子巴扬阿应领鹤峰州任内全廉扣解。以清库项。其余下欠之数。现经兆瑞书立分限归还手帖。著讷尔经额派员将兆瑞押解湖南。交该抚勒限一年追出。给该民人等具领。傥逾限不完。即按例惩办。　　

○谕军机大臣等、牛鉴奏、吴淞海口紧要情形一摺。据奏江南第一扼要之区。全在宝山海口。能守宝山。则上海可保。全省皆安。该处沿海两岸。筑有土塘。形如雉堞。现虽派兵防守。并无起伏照应之法。拟于两岸适中屯扎大营。分设游兵奇兵。以防逆船乘间豕突等语。所见甚是。著即照议办理。其由吴淞口至上海适中之东沟地方。测探水势。中洪约深三四丈。已于两岸派兵添炮。穵濠筑台。并土装麻袋。堆积高宽。伏兵轰击。所办均属周妥。惟凿沉船只一节。逆夷诡谲异常。必不能拦截彼船。徒劳无益。若以小木筏多载柴草硫磺引火之物。昏夜四路埋伏。但见夷船。即各路齐出。绕至彼船前后两傍。纵火焚烧。其驾筏渔户。素谙水性。尽可跳入水中。不虑为夷炮所击。庶足以制其死命。所请调河南兵一千名。已由五百里谕令鄂顺安迅速派兵。交游击陈平川管带赴苏矣。又另摺会同梁章钜奏、京口官兵。足资防守。毋庸添拨等语。该处地方亦关紧要。著牛鉴。梁章钜。督饬沿江弁兵。一律严防。毋得稍存大意。将此谕知牛鉴。并梁章钜知之。　　

○又谕、据牛鉴奏、江苏防兵不敷。请饬调河南兵一千名。令河北镇标游击陈平川管带赴苏等语。著鄂顺安即于河南省挑选精兵一千名。应带军器。拣择精良。务期适用。饬令游击陈平川迅速管带。前往江苏。交牛鉴调遣。毋稍迟误。并饬该游击沿途妥为约束。不得少有滋扰。将此由五百里谕令知之。　　

○庚申。冬至。祀天于圜丘。上诣诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○停次日朝贺。　　

○上诣皇太后宫问安。　　

○谕内阁、程楙采奏、筹雇募土兵一摺。安徽省江北各州县。于添募民勇之外。挑选骁勇四百名。所需经费。著准其由司库存贮社谷息银项内。酌提给发。所选骁勇。著该抚随时察看。或令充补归伍。支食兵粮。或分派各州县。收隶壮班。蓄以侍用。至此项骁勇。固宜勤加训练。期收实效。而各营额兵。尤当认真操演。不得以老弱游民。滥行充数。总期有勇知方。毋致有名无实。该部知道。　　

○谕军机大臣等、前据达洪阿等奏、八月间夷匪闯入台湾。经该总兵等督兵痛剿。击沈大船。捦获红白黑夷一百余名。当将该镇道分别加恩。仍谕令严加防守。恐其大队报复。并谕知颜伯焘、刘鸿翱、饬令王得禄移驻台湾。协同攻剿。迄今未得续报。朕心实深廑念。台湾远隔重洋。文报或致稽迟。颜伯焘现驻厦门。刘鸿翱驻劄省城。该督抚皆有统辖台湾之责。何以八月之事。至今并无奏报。究竟该处现在情形若何。有无夷船续来滋扰。著怡良、颜伯焘、刘鸿翱、迅即探讯明确。随时据实驰奏。毋再迟延。再前据颜伯焘奏、夷匪由粤入闽。义律亦在其内。现在台湾捦获夷匪。有一百余名之多。若隔别详讯。可得实情。著即饬知达洪阿等详悉究办。将此由四百里各谕令知之。寻奏、台湾距省较远。前接钞摺。已在出奏月余之后。以后情形。又须该镇道覆到。方敢叙述。报闻。　　

○赏八旗兵丁一月钱粮。　　

○辛酉。谕内阁、苏隆阿奏、沧州地近海滨。请添设鸟枪。以资操演。该处原设鸟枪。除拨给宝坻、东安、采育等三处外。存九十杆。著责成该城守尉等督率兵丁。勤加演放。务期精熟有准。以壮声威。至所请添设鸟枪六十杆之处。著俟明春再行酌议。　　

○谕军机大臣等、讷尔经额覆奏一摺。据称南路海口防兵。现已归并祁口狼坨子齐家庄三处。共五百名。其余四百余名。俱撤归大沽军营。天津城内议添新兵一千名。业据左右城守三营。召募余丁足数。复于绅商设立救火局内。挑选一千余人。并因添兵。制造擡炮一百杆。又分派盐务巡役。协同地方官所派干役。布列关厢内外梭巡等语。所办甚属周妥。惟团练乡勇。但可使之自卫身家。或作为后队。以壮声势。至于临阵冲锋。恐难得力。天津府城。距海口百里而遥。即使该夷登陆。断不能奔驰百余里。直犯府城。是该处不必多设兵弁。徒劳罔功。不若就河面宽窄形势。择要设伏。或诱之深入。或扼其归路。用计用智。以谋制胜。傥该夷敢由河道内驶。定可剿戮无遗。若陆路内犯。我兵四路抄袭。该逆首尾不能相顾。必致溃散。转瞬春融。即当妥为布置。著讷尔经额悉心体察。豫操成算。勿致临时周章。是为至要。又覆奏御史殷德泰奏、招集渔户。团练水勇一摺。此项渔户。其鸟枪祇能击打禽鸟。恐难施于行阵。据称现在所募渔户。即在乡勇之中。自宜就其所长。量为驱使。不必强以所难。转致有名无实。将此谕令知之。　　

○命刑部左侍郎柏葰、黄爵滋、驰赴陕西查办事件。　　

○缓徵陕西榆林、怀远、神木、府谷、绥德、清涧、米脂、吴堡、葭、九州县歉区额赋。及旧贷银谷。　　

