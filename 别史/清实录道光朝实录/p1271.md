<!-- { "loadSidebar": true } -->
○谕军机大臣等林则徐等奏添兵前赴循化厅卡外。剿办拒捕番贼。并叠获汉奸番贼。请将要犯暂缓处决备质各一摺。此次该副将扎勒罕布带领官兵一千余名。查拏番贼并不亲往。致有弁兵被贼拒伤之事。已明降谕旨。将该副将勒令休致矣。该署督现添派弁兵进剿。著即严饬该将弁等审度机宜。设法将应拏贼犯。悉数捦获。不准一名漏网。傥有始终抗拒情事。即著奋力夹击。毋令稽诛。至现在拏获番贼汉奸板什夹王吉才二名。讯系连年抢马戕官重犯。自应立正刑诛。惟续获之犯。尚须质对。板什夹、王吉才、著暂缓处决。留备质讯。其未获之犯二十余名。仍著严拏务获。布彦泰计此时已抵西宁著即与林则徐等。会商妥办。至林则徐另片奏、旧疾复发恳请给假等语。林则徐著准其暂行给假。即在西宁安心调理。遇有紧要事宜仍与布彦泰达洪阿、筹商妥办。将此谕令知之。　　

○旌表守正被戕贵州定番州民邓老四妻罗氏。　　

○拨甘肃武威县义仓小麦五千六百二十石零。为团练义勇经费。从署总督林则徐请也。　　

○辛巳。上诣绮春园问皇太后安。　　

○谕军机大臣等、给事中安诗奏、江苏招商海运米石抵津。请严禁关口留难需索。弁役藉端扰累等语。本年招商运米事属创始。自应曲加体恤。严防流弊。方于商民均有裨益。若如所奏。天津一路关口俱索使费。并有将船扣留不准进口情事。该商等寄碇外洋米石蒸变。必致大形亏折。以后裹足不前。于民食大有关系。著讷尔经额饬知长芦盐政及天津道、查明此项米石。现在已否进口。傥东沽葛沽等六处。俱有前项情弊。立即严参惩办。毋许稍有扰累。至进口后或一时不能销售。应由地方官按数收买。亦著筹议章程。迅速具奏。原摺钞给阅看。将此谕令知之。　　

○又谕、桂良奏、查取前任凉州副都统文祥切实亲供。钞录呈览一摺。文祥所供马匹被抢。分别赔补。并未具奏。及收受馈送等情。有无不实不尽。著布彦泰即提原控之常庆、逐款根究确情。定拟具奏。原摺及所取亲供。著一并钞给阅看。将此谕令知之。寻奏、讯明文祥所收银两。实出官兵情愿。亦无弃舍官厂情事。惟于厂马被抢三次。并未具奏。又于去任时收受馈送财物。并干例议。应交部严加议处。从之。　　

○旌表守正捐躯河南正阳县民陈文业妻汪氏。汝阳县民李潮云妻王氏。湖北随州民胡金选侄孙女二姑。　　

○壬午。上奉皇太后幸慎德堂。进膳。　　

○谕军机大臣等、本日据兵部议覆壁昌前请于三江口等处。设立盐捕专营。添设将弁兵丁。恐日久不得其人。势必徒滋虚耗。仍属有名无实。且以新添武职兵丁。专归运司管辖。于营制亦多未协等语。著赛尚阿、周祖培、于接奉此旨后。即亲往三江口一带周历履勘。体察该处情形。果否必须添设。究于营制有无窒碍。于盐务江防是否实有裨益。事属更张旧制。务当悉心酌核。妥议具奏。原摺著钞给阅看。将此谕令知之。　　

○又谕、御史刘良驹奏、江苏海运商米已抵天津。请饬妥为收买等语。此项米石抵津之后。自应亟为销售。俾得迅速转运。闻风踵至。昨已降旨。令该督等督饬严禁需索留难等弊。惟现在天津道府。同时更换。难保关胥兵役人等。不通同市侩乘机舞弊。著讷尔经额拣派廉干大员。速往该处专司其事。如该商自行售卖。不许市侩把持跌价。如由地方官为收买。亦即速行筹款。妥为办理。不准任意减价。致令亏折。傥查有勒索使费各弊端。立即严行惩办。务使该商等无守候稽时之虑。以后自可源源而来。庶于民食仓储。两有裨益。原摺著钞给阅看。将此谕令知之。　　

○以故贵州思州府黄道正长官司刘绍勋子荣耀、袭职。　　

○甲申。先是礼部奏访出已退书吏。私办耆民照票。撞骗取财。命留京王大臣会同刑部审讯。至是奏、讯明已退书吏胡兆奎私办耆民照票。撞骗多人。实属不法。应发边远充军。加枷号一月。此案系礼部自行访获破案。所有失察各员应否查议。得旨、失察之礼部该管各员。著加恩免其查议。　　

○乙酉。上诣黑龙潭神祠拈香。　　

○命皇四子奕詝诣清漪园龙神庙。皇六子奕?、诣静明园龙神庙拈香。　　

○谕军机大臣等、寄谕协办大学士两广总督耆英。前据耆英密片具奏、尊藏圣容。并酌改草仓河水道。请饬奕湘到任后敬谨筹办等语。盛京凤凰楼应行尊藏皇考仁宗睿皇帝圣容。俟恭送玉牒时。一并敬谨送往尊藏。至酌改草仓河水道。事关重大。未敢轻议更张。已谕知奕湘毋庸筹办矣。将此谕令知之。　　

○又谕、耆英等奏、接晤夷酋重定条约一摺。并另片奏详细筹度。豫防诡计等语。据奏晓谕夷酋。该酋听受。颇为驯扰。所有议定条约。著即照所议办理。惟舟山虽定海一隅。一经交还。即不容复任他国垂涎。此时以夷制夷。自可豫杜奸萌。而将来暗相勾结。亦不可不防其叵测。该督等总宜随时筹度。不失机宜。不使于条约之外。别生枝节。是为至要。将此由五百里谕令知之。　　

○以三品顶带署陕甘总督林则徐、为陕西巡抚。命筹办番务事竣。再赴新任。以陕西布政使裕康、署巡抚。按察使唐树义、署布政使。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百二十八

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。夏四月。丙戌朔。享太庙。遣惠亲王绵愉、恭代行礼。　　

○谕内阁、禧恩等奏、查勘昭陵应修各工一摺。著钦天监选择吉期。由该将军等、派委妥员敬谨兴修。　　

○以拏获盗犯。赏盛京佐领张兴、蓝翎。番役头目王兴、九品顶带。　　

○丁亥。上诣绮春园问皇太后安。　　

○谕内阁、讷尔经额奏、江省商米运津筹议收买一摺。江省招商买米。由海道运至天津售卖。现据该督查明、米船抵津已有数只。白米销售甚形踊跃。粳米一项。议定官为收买。现已筹款办理。所有此项米石。即著仓场侍郎、派委坐粮厅监督一员。带同经纪斛只。速赴天津按船验明米色。再由天津道、按照市价公平收买。委员分运解通。以重储备。另片奏、叠奉谕旨。饬令严禁需索把持。并派大员前往专司其事。该督于米船进口。早经饬令出示免税。并严切晓谕。务禁关口需索留难。现已派委署天津道等、严密访查。妥为经理等语。著该督仍遵前旨。严饬该员等、于该商曲加体恤。严禁一切弊端。傥查有勒索留难等弊。即著从严参办。　　

○准大通桥车户承买黑豆二万石。津贴车价。　　

○戊子。谕内阁、武攀凤等奏、台湾漳泉民人分类械斗、匪徒乘机焚抢各案、现已办理完竣一摺。此次该总兵等、督带兵勇分投弹压。由府库提垫军需银七万六千八百三十九两。著准其援照成案。作正开销。其抚恤难民一项。系由官绅捐办。免其造册报销。所有捐输官绅商民、及获犯出力之文武员弁绅士义首人等。并著该总兵等酌量保奏。候朕施恩。　　

○又谕、武攀凤等奏、勘明台湾属县前被风雨、均不成灾、业已筹恤周妥、毋庸接济一摺。此项赈恤银两。著免其造册报销。所有各营沈失损坏哨船。著即查照册报勘验。分别造修。其淹毙管驾弁兵。并著查明照例议恤。　　

○己丑。谕军机大臣等、琦善等奏、近接廓尔喀国王来禀。复藉披楞与森巴交战之事。恳请指示。现已于檄谕中反复开导等语。近年廓尔喀国王屡肆干求。虽节经饬驳。而乞恩之念。总不能已。兹复藉端请示。用意极为狡狯。经该大臣等、檄谕开导。使知保护南方门户。即保护该国疆宇。不致妄逞所欲。办理甚为妥协。惟夷情变诈。难保不再三渎请。该大臣等、惟当坚持前说。力加开导。折以正言。晓以大体。务令妄念全消。不复逞其诪张狡黠。是为至要。又另片奏、哲孟雄部长、恳请来藏念经等语。此次即准其来藏念经。嗣后著仍照旧章。八年来藏一次。将此谕令知之。　　

○又谕、琦善等奏、盘获口□佛＜?口兰＞哂夷人、并起出夷书夷文、录供呈览一摺。据称该夷人等、由福建广东等处至京。复由盛京会遇。经历口外。同至西藏。冀图传教。现将该夷人等、于讯供后。委员解川等语。该夷人于汉语清文。蒙古文字。皆能通晓。恐未必实系口□佛＜?口兰＞哂人。著宝兴、于解到川省时。将其来历。及经过处所。详细研鞫。务得确情。即行具奏。原摺并供单。均著钞给阅看。木匣所贮夷信夷书等件。著一并发给。将此谕令知之。　　

○以审案出力。予浙江知府朱煌、以道员用。　　

○庚寅。谕军机大臣等、前据刘韵珂等奏、前拨台湾道库存贮银两无几、请动内地封贮拨解一摺。当交户部速议具奏。兹据该部详加综核。以前案捐款归补之项。声叙含混。未便准行。惟念台郡孤悬海外。民情浮动。且近年来地震械斗。以及风水之灾。层见叠出。必须库贮充盈。方可有备无患。所有此次刘韵珂等奏请续拨银十万两。准其即在捐监归补封贮银两内。如数动拨。解台贮备。与前次归补实贮银两。一并责成台湾道、专款加谨封贮。不得与府库纠缠。致滋弊混。如遇重大紧要事件。著该道一面酌拨。一面自行具奏。并报明督抚藩司存案。事竣分别归补。此外寻常事件。及垫放官兵俸饷等项。照旧由台湾府自行筹拨。概不准擅动。遇有新旧交代。责令后任盘查。结报造册。通详咨部。傥有那移短缺。据实参奏。如遇将军督抚提督、渡台巡阅。照督抚年终盘查司道库款例。核实盘查。于奏报巡阅事竣摺内。声明有无亏短。分别究办。至沈知等案动用银九万二千余两。除提取本款归还贮备外。其各本款报销。并著该督等、将未造报者。迅速造报。已行查者。亦即登覆。仍各归各案办理。将此谕令知之。　　

○广东水师提督赖恩爵奏、督饬演习虎门各台炮位紧要。请暂缓出洋巡缉。得旨、依议。认真教练。务期得力。勉益加勉。　　

