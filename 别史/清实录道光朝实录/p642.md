<!-- { "loadSidebar": true } -->
○谕军机大臣等、李鸿宾等奏、设法捦捕猺匪。屡有歼获。并分堵要隘。俟楚兵全数到齐。妥筹摉捕一摺。览奏均悉。此次李鸿宾等先筹掩捕之策。侦知匪徒出抢。豫令官兵壮勇埋伏山坳。扼住要路。奋力冲击。五月二十九日。猺匪四百余人。拥至渔冲酒铺搬抢。兵勇从间道截击。毙猺匪三十余名。六月初三四等日。又赴水竹塘沙坪抢夺猪牛。兵勇如前截击。均毙匪十余名。六月初七日。猺匪潜赴绥猺厅属之茂古峒掠取包谷。先派兵将猺匪围住。有匪六七百人。由茂古峒后山拥救。苏兆熊立即枪毙八人。并派守备李瑞、截其归路。抄至茂古汛。击毙猺匪七八十名。军寮火烧坪等排。于六月十三日。会集男妇一千四五百人扑卡。苏兆熊派参将尚永亮、带兵三百名。湖南永州镇总兵曾胜、来至连山。亦派都司郭宏升、带兵五百名会剿。轰毙数十人。匪复添聚男妇七八百人。分踞四面山顶。官兵抢上山梁。毙匪一百余名。所办尚妥。惟李鸿宾等请用坚壁清野之法。未免旷日持久。该省自本年二月初间。猺匪即已勾结滋事。已革提督刘荣庆、拥兵观望。迁延不办。以致滋蔓。岂宜再有拖延。致令老师糜饷。著禧恩等俟湖南兵到粤。即诱该猺匪至山外平旷处所。先伏精兵截其归路。一鼓作气。聚而歼旃。此为至要。余步云到粤署理广东提督。苏兆熊自已遵前旨回广西提督本任。将此由四百里谕知禧恩、瑚松额、李鸿宾、余步云、并传谕曾胜知之。　　

○又谕、本日据李鸿宾等由驿驰奏剿捕猺匪情形。已另降谕旨交禧恩等将该猺匪诱至山外。截其归路。一鼓歼捦。毋任老师糜饷。李鸿宾等摺内所称先筹掩捕之策。扼住要路。奋力冲击。自五月二十九日至六月十三日。斩获猺匪多名。是否系实在情形。禧恩等到粤。即明查暗访。据实具奏。毋得扶同徇隐。致干咎戾。李鸿宾等摺著钞给阅看。将此由四百里密谕知之。　　

○又谕、据给事中握克精额奏、各省仓库亏缺。每因交代迟延。通融结报。以致旧亏未补。新亏又起。欲拯其弊。须严追旧欠。力杜新亏。所有悬款宜勒限提解。摊款宜严行禁止。捐款宜大加裁减。仓项宜核实买补等语。州县仓库钱粮。关系最重。原不准稍有亏短。著各省督抚督同藩司。即将该给事中所奏各条。悉心体察各地方情形。妥筹具奏办理。务期剔除积弊。力杜亏缺。是为至要。原摺著钞给阅看。将此各谕令知之。　　

○以翰林院侍读学士冯芝、为河南乡试正考官。编修龚维琳、为副考官。大理寺卿郭尚先、为山东乡试正考官。国子监司业柏葰、为副考官。翰林院编修龙瑛、为山西乡试正考官。内阁中书张延阀、为副考官。　　

○以催科勤能。予河南知县周以炘等加衔升选有差。　　

○予喀什噶尔阵亡外委陈世化祭葬世职。兵丁张启禄等赏恤如例。　　

○展缓河南陈留、杞、兰仪、商邱、鹿邑、安阳、临漳、内黄、辉、延津、封邱、武陟、原武阳武、睢浚、十六州县歉收村庄带徵节年灾缓额赋。　　

○辛亥。谕内阁、本日据工部奏、南河办理另案工程。久经奏报完竣。自应将各工段丈尺银数。按照例限。逐案分晰开单具奏。造册送部具题查核。今迟至本年六月。尚未据该河督具奏清单。诚恐工完日久。其未经查验者无凭测量。易启虚捏浮开、及事后增添等弊。且清单奏报迟延。则各案不能依限估销。其中或有核减之项。该工员得以藉此迟延。为缓追地步。于钱粮大有关系。著该河督即将道光九年十年十一年所办另案工程。未经开单具奏者。切实核明。分晰开单具奏。造册送部具题估销。嗣后奏报清单。务照例于霜降后具奏。傥仍前迟逾。著该部即行参奏。以符定制。又另片奏、江南河库所发办工等项银两。自道光元年起至九年止。应扣平余饭银。计算共银三百三十八万七千二百两零。今据公项册造核计平余饭银。除已收外。尚短收银二十二万一千余两。著该河督将此项银两。迅速查明。俟声覆到日。再行核办。　　

○谕军机大臣等、前据讷尔经额奏、登州镇总兵周志林咨称、六月十八日。刘公岛洋面。有夷船一只。乘风驶至。询系前在江苏等省被逐之船。本日又据陶澍等奏、五月二十二日。有＜?口英＞咭唎夷人大船一只。约七八十人。小船一只。约二十余人。驶入江南羊山洋面停泊。经该督等饬委巡船押送出境。于六月十一日晚间促令开行。向东南折戗而去。并派苏松镇总兵关天培等、押赴浙江交界。该镇报于十二日申刻押护出境。入浙江洋面。仍飞咨前途。一体派列巡船押护南行。断其北驶之路等语。是该夷船已于六月十二日由江境洋面押入浙洋。何以六月十八日仍复北驶入山东境界。著讷尔经额将此情节详细查明。据实具奏。将此谕令知之。　　

○又谕、陶澍等奏、＜?口英＞咭唎国夷船。业已押送出境一摺。据称该夷有大船一只。约有七八十人。小船一只。约二十余人。因被闽浙两省驱逐。于五月二十二日。乘风驶入江南羊山洋面停泊。经该督等饬委巡洋舟师。三面迎住。使之不得近岸。兼断其驶北之路。并令巡船押护至浙省交替。俾挨次由闽折回粤省。该夷船有口□胡嗄咪、甲利、略通汉语。求俟风色稍转。即开船回去。迨六月十一日晚间风转西南。即促令开行。旋起碇开帆、向东南折戗而去。并派苏松镇总兵关天培等、押赴浙江交界。该镇现报于十二日申刻押护出境。入浙江洋面。仍飞咨前途一体派列巡船押护南行。是该夷船自必由浙至闽至粤。乃本月初二日据讷尔经额奏、登州镇总兵周志林咨称、六月十八日。刘公岛洋面。有夷船一只。乘风驶至。询系前在江苏等省被逐之船等语。陶澍等既奏称将该夷船押护南行。不任北驶。何以复窜入山东境界。著陶澍等详查据实具奏。将此各谕令知之。　　

○又谕、有人奏、河南汤阴县西乡乡村愚民习教传徒。夜间每有聚会。戴星往来。所用食物。为费不赀。一岁之中。约有数决。该管地方官不加查察。附近绅民亦不敢举发。现值天时亢旱。粮食昂贵。并恐该地方或有奸民如王法中等犯、散钱惑众诱人入教之事。此等莠民。夜聚晓散。各州县果能时时留心。查出为首之犯。立加创惩。即有被诱愚民。亦必知悔知改。畏罪守法。消患未萌。著杨国桢督同臬司经额布、迅即严密查访。如有前项不法情事。妥速缉拏。认真查办。据实奏闻。将此谕知杨国桢、并传谕经额布知之。寻奏、委员前往逐户编查。其居民皆安分守业。并无行踪诡秘之人。取有各绅耆切结。报闻。　　

○准江宁省城义赈余存银四万五千九百三十两有奇、发商生息。以备荒歉。从总督陶澍请也。　　

○壬子。拨户部库银一百万两。运赴直隶。并碾常平仓谷二十万石。截留江西新漕三十万石。存贮天津北仓备赈。　　

○癸丑。谕内阁、京畿自入夏以来。雨泽稀少。现在市集粮价增昂。贫民口食维艰。朕心甚为廑念。著于顺天府分设厂座七处。平粜米豆。以济民食。黄村著派朱为弼、溥治、卢沟桥著派蔡炯、嵩濂、沙河著派德春、王丙、定福庄著派龚守正、果良额、孙河著派隆勋、成刚庞各庄著派多恒、明训、采育著派胡达源、陈鸿、前往稽查。督同该地方官及监粜之委员妥为经理。此系嘉惠穷黎之事。如有奸胥市侩。冒领囤积。立即严拏惩办。其有办理不善之处。亦即据实具奏。　　

○又谕、御史恒青等奏、查验米石。均有发块搀和。请饬查办一摺。据称抽查二进江淮头帮、并大河三帮、米石均有发块。并有将发块揉碎搀和、希图掩饰情弊。著交仓场侍郎查明。将此次米石。饬员迅速挑拣运仓。并将因何致有发块搀和情弊。彻底根究。参奏查办。其续行抵通粮米。著饬令坐粮厅详细查验。委系乾洁。方准运仓。　　

○甲寅。孝懿仁皇后忌辰。遣官祭景陵。　　

○谕内阁、前降旨五城分设十厂平粜。以济民食。著派联顺、陈嵩庆、奎照、道庆、倭什讷、祝麟、文庆、沈维鐈、潘锡恩、奕泽、何彤然、梁中靖、许邦光、恩桂、卓秉恬、受庆、祝庆蕃、丁杰、全奎、闵受昌、分赴各厂。会同该城御史妥为经理。不得搀和糠土。及私增粜价。克减升斗。并囤户冒买吏役勒索诸弊。傥有经理不善。即指名严参究办。俾贫民均沾实惠。　　

○山东巡抚讷尔经额奏、驱逐＜?口英＞夷船只。于六月十九日开向正东大洋。是否南回。抑仍北向。殊难豫定。飞咨登州镇再行添派水师。分投巡探押逐。务得切实下落。得旨、此是汝办事实心之处。朕甚嘉焉。　　

○乙卯。谕内阁、朕恭阅雍正六年六月十七日皇曾祖世宗宪皇帝实录。内载谕内阁、为政之道。以爱民为本。爱民者必须厚民之生。雨旸时若。百谷顺成。始可登苍生于衽席。然感召天和。必由于民情之舒畅。而民情舒畅。必由于吏治之克修。从来言吏治者。不外兴利除弊二大端。夫利之所在。小民自必趋事赴功。不待督率而为者。为上者不过相导之而己。至于除弊。则小民所不能为之事。而专赖为上之人、时刻留心体察。破积习以厚民风者也。盖地方之害。莫大于贪官蠹役之朘削。强绅劣衿之欺陵。地棍土豪之暴横。巨盗积贼之劫夺。此等之人。不能化导惩戒。则百姓不获安生。假若为大吏有司者。图宽大之名。沽安静之誉。于贪官蠹役则庇护之。于强绅劣衿则宽假之。于地棍土豪则姑容之。于巨盗积贼则疏纵之。虽在己无残害百姓之实迹。而留此害民之人。令百姓暗中受其荼毒。无可控诉。古人云、养稂莠者害禾稼。惠奸宄者贼良民。如此则民气何由而舒。天和何由而致乎。天以牧民之任授之君臣。而百姓又复敬谨尊奉。胼手胝足。竭力输将以事其上。为君臣者当共思之。受天之恩。奉天之命。食民之食。衣民之衣。而乃怠忽优游。不能锄奸禁暴。置民间疾苦于度外。上负穹苍。下负百姓。诚天地间之大罪人矣。岂但天理有所不容。即清夜扪心。当如何愧怍。有牧民之责者。各宜抚躬自问。时加警省。慎之勉之。钦此。圣训煌煌。至为真切。凡有牧民之责者。允宜敬谨遵循。实力奉行。思所以舒民气而召天和。著自督抚以至州县各衙门。俱恭录一通。悬诸大堂。庶可触目警心。随时懔省。傥于四者之中偶犯其一。朕言出法随。必从严惩办。不少姑容。以期稂莠尽去。嘉禾遂生。民气安恬。天心顺应。共臻郅治。朕实有厚望焉。将此通谕知之。　　

