<!-- { "loadSidebar": true } -->
○谕军机大臣等、耆英等奏、逆夷攻陷乍浦。现在省城及嘉兴府危急一摺。据奏本月初九日。逆夷将大小各船排列阵势。另用三板船数十只。分扑西山嘴。唐家湾等处。大船开放大炮。直向内逼。复由灯光山等处登岸。火箭齐发。城内汉奸接应。各兵纷纷溃散。乍浦失守等语。现在乍浦业已被陷。逆氛离省甚近。省中兵力单薄。地势绵长。嘉兴府城为江浙涸喉之地。设有疏失。两省文报不通。关系非细。宁波、镇海、俱系残破之城。收复自可从缓。耆英等拨往嘉兴之陕甘兵一千名。不敷策应。著奕经等接奉谕旨。酌留参赞一人。在曹娥江一带驻守。杜其窜入绍兴之路。该将军同参赞一人。迅即统得力弁兵。驰往嘉兴驻劄。应援省城。傥该二处稍有疏虞。惟该将军等是问。懔之。至此次逆夷攻扑乍浦。人数并不甚多。我兵果能人人思奋。勇往直前。何至遽被攻陷。可见官兵并未与逆夷接战。一见贼船。遂尔纷纷溃散。此皆平日纪律不严所致。思之深堪痛恨。著奕经等查明是日情形究竟若何。其首先逃散弁兵。著一面即在军营正法。一面据实奏闻。毋得稍存姑息。其江苏防堵事宜。已谕知牛鉴。陈化成。严密办理矣。将此由六百里加紧谕令知之。　　

○又谕、耆英等奏、逆夷攻陷乍浦。现在省城嘉兴危急一摺。览奏愤恨之至。据奏乍浦既失。逆氛离省甚近。省中兵力单薄。地势绵长。涨沙遇雨冲失。逆夷制有小船。浅处皆可行驰。其嘉兴府城、平湖、海盐、二县均极危迫。现拨陕甘兵一千名分往防守。俟河南广西兵到。截留保卫等语。已由六百里加紧谕令将军参赞等酌留一人驻守曹江。余即统带弁兵。驰赴应援。谅即日自可赶到。该大臣等务当持以镇定。以安众心。仍严饬将弁竭力保守。以待大军之至。毋稍疏虞。所有该处文武下落。及副都统长喜。落水遇救。副将哈拉吉那。被矛戳伤。现在情形若何。均著查明具奏。将此由六百里加紧谕令知之。　　

○又谕、本日据耆英等驰奏、逆夷攻陷乍浦一摺。据称逆夷退出宁波。早有滋扰他处之语。本日初七日。突有夷船二十余只。自江苏金山洋面转入乍浦游奕。初九日辰刻。将船只排列阵势。开炮内逼。另用三板船分扑西山嘴。唐家湾等处。旋由灯光山等处登岸。火箭齐发。乍浦城内。复有汉奸施放火箭接应。以故各兵溃散。乍浦失守等语。乍浦洋面。紧与苏省之金山。上海。洋面毗连。该逆现在攻陷乍浦。苏省海口地方。即可朝发夕至。且上海商贾辐辏。粤人寄寓者甚众。难保无汉奸溷迹其中。必应豫加防范。免蹈乍浦覆辙。前据牛鉴奏、于吴淞紧要海口扼要设伏。并添调精兵防守。布置自已妥密。现当防堵吃紧之时。著牛鉴、陈化成、督率文武员弁。昼夜竭力严防。毋稍疏虞。该逆凶焰虽张。我兵果能纪律严明。有进无退。何至一见贼船。遽尔溃散。并著该督等剀切申谕将弁兵勇人等恪遵纪律。并力守御。其有首先却退者。即以军法从事。一面先行正法。一面奏闻。毋得稍存姑息。致坏大局。是为至要。将此由六百里加紧谕令知之。　　

○又谕、本日据耆英等奏、逆夷攻陷乍浦。势甚猖獗等语。嘉兴近接乍浦。毗连江省。为漕运必经之地。万一稍有梗阻。关系匪轻。现在浙江粮艘已抵浒墅关。著程矞采严饬该帮弁催令迅速渡江。其现在尚未渡江者。并著朱树。麟庆。派员前往迎提。仍饬令沿途地方实力催趱。毋许片刻停留。是为至要。将引由六百里各谕令知之。　　

○又谕、奕经等驰奏、逆势猖獗。乍浦失守一摺。本日据耆英等驰奏乍浦失守情形。降旨谕令奕经等酌留参赞一人驻守曹江。该将军同参赞一人迅即驰往嘉兴应援。现据奏称、该将军即日渡江回省。商调官兵。著即留文蔚在绍兴一带。接应防堵。奕经即与齐慎酌量情形。星速驰往平湖嘉兴海盐一带扼要之地。调兵驻扎。严密防范。毋得再有疏虞。其省城之尖山各海口。并责成一律防御应援。不可顾此失彼。至现在宁波镇海所存官兵。亦即酌量改拨扼要处所。用资接应。不得亟图收复二城。转至要处兵单。是为至要。将此谕令知之。　　

○又谕、本日因耆英等奏乍浦失守。降旨谕令牛鉴等严密防范。兹于未刻据牛鉴奏、江苏洋面尚属安静。漕船照常行走一摺。据奏逆夷前在宁波。不肯舍船就陆。此次未必敢犯嘉兴吴江。其由海入江经历多处。断不冒险而入。阻我漕运等语。逆匪诡诈多端。仍不可恃为无虞。稍存大意。所奏金山士民纷纷搬移一节。居民闻难迁徙。骤难禁止。但恐匪徒乘机抢掠。重贻民困。著即严饬所属妥为弹压。毋致别酿事端。所请酌留陕西河南兵一千名。准其如数截留。以资捍卫。将此谕令知之。　　

○以浙江乍浦失守。扬威将军奕经、参赞大臣文蔚、特依顺、巡抚刘韵珂、下部严议。寻议上。得旨、均著加恩改为革职留任。奕经前次赏戴双眼花领。文蔚赏加头品顶带。并交部议叙。及特依顺前次从优议叙之处。一并撤销。　　

○丙申。谕军机大臣等、现值＜?口英＞逆在浙省滋事。天津沿海口岸。早经布置妥密。惟防堵要地。不厌周详。著铁麟、敬＜?穆-禾攵＞、豫备察哈尔蒙古精兵二千名。听候调拨。并于总管叟齐、桑旺扎木苏、巴雅斯胡朗、达什德里克、四员内酌派二员。其扎兰章京佐领等官。由该都统等酌量选派。以备届时分起管带。再于商都达里冈爱挑备壮马二千匹。所需器械衣甲帐房马乾。著一并豫备。惟此项兵丁口粮。与内地不同。所有沿途需用牛羊肉乾及奶子乾粮。均须逐一制备应用。此系豫为筹备候旨施行之件。该都统等务须妥密布置。不得稍涉张皇。将此密谕知之。　　

○湖南巡抚吴其浚奏、现在委员制备火箭筒八千枝。大飞枪药筒二千枝。解赴福建备用。报闻。　　

○以拏获湖北崇阳县逆党出力。予湖南粮道金开第等加衔升叙有差。　　

○旌表守正捐躯河南淮宁县民李拉妻张氏。　　

○拨湖南司库银七万两。解往湖北。以备兵糈。　　

○贷湖南凤凰、乾州、永绥、古丈坪、保靖、五厅县屯丁苗佃耔种口粮。　　

○丁酉。上诣大高殿行礼。　　

○还宫。　　

○谕内阁、前因铁麟等奏、军台效力废员金亮、张进发等、犯案脱逃进口。又成顺一员。查无踪迹。当降旨将该废员等查拏讯办。并著铁麟等妥议查察章程具奏。兹据奏到酌拟章程各条。朕详加披阅。其所请责成该管站部员每月出口亲查一次。及令蒙古官员就近稽察呈报之处。均著毋庸议。嗣后著该都统等不拘年月。派委妥员出口稽查。如有擅离口外者。严行参处。拏获后照由配脱逃例治罪。　　

○谕军机大臣等、本日奕经等奏、逆夷欲自内河攻犯嘉兴一摺。据称逆夷于攻陷乍浦之后。将所带三板船擡入内河。又捉拏内地各船。拆去圈棚。装载炮位火箭各物。拟进攻嘉兴等语。嘉兴为浙省腹地。且与江苏毗连。傥为该逆所据。则南北文报不通。关系重大。此时自以扼守嘉兴为第一要务。镇海、宁波、俱系空城。无庸重兵驻彼。亟应先其所急。将宁镇之兵赶紧撤回。派赴嘉兴等处。以杜逆夷内窜。至内河河道甚窄。迥非大洋不能接战可比。即令该逆小船闯入。我兵或两岸互击。或用火攻烧其船只。俟彼离大船既远。或截其后路。使彼首尾不能相顾。当可制其死命。至曹江为绍兴籓篱。昨有旨令文蔚在彼驻守。现据奏称、将该处兵丁抽拨赴省。即著于镇海宁波撤回兵丁内。照数补拨如额。以资防御。惟该逆诡谲异常。或扬言进扰嘉兴。使我兵有所牵制。复乘间由海道冲突海宁尖山等处。肆行滋扰。不可不防。著奕经等设法保卫。如探有入寇信息。即合力攻击。勿得再堕奸计。朕近阅奕经耆英等各摺。显有议攻议抚意见不合之处。当此军务吃紧之时。正当各矢公忠。和衷共济。遇事则虚心商搉。应变则彼此相关。攻以助守之势。守以坚攻之心。庶可众志成城。将士用命。断不可稍分畛域。致失事机。至各处失陷。均由士气不扬所致。思之殊堪痛恨。该将军等惟有将顺逆之故。剀切宣谕。并将首先溃散之将备兵丁查出。即以军法从事。以儆其余。若再一味姑容。纵添兵益将。亦复何益。将此由六百里加紧各谕令知之。　　

○又谕、现在逆夷猖獗。乍浦失守。距江苏海口及内河不远。恐该逆分＜?舟宗＞肆扰。不可不加意严防。著裕泰等挑选实在得力精兵。或一千名。或数百名。并备带器械。交刘允孝管带迅速起程。由长江行走。径赴江苏。与牛鉴面商。择要防守。毋稍迟滞。其湖北提督篆务。著裕泰派员署理。将此由六百里加紧谕令知之。　　

○又谕、寄谕两江总督牛鉴。现在逆夷猖獗。江苏海口。必应加意严防。已谕令裕泰等挑选精兵或一千名。或数百名。交刘允孝管带迅赴江苏矣。逆夷诡计多端。现有由乍浦直犯嘉兴之说。傥一入内河。则苏省河道。处处可通。不但海口宜防。即内河亦须扼要严守。杜其窜入。著该督体察情形。熟筹防堵。万勿顾此失彼。刘允孝到后。著即会商将所带劲兵酌量派拨。以壮声威。将此由六百里加紧谕令知之。　　

○予故致仕乌里雅苏台将军德楞额、祭葬。　　

○浚山东恩县四女寺支河。并修坝座。从巡抚托浑布请也。　　

○戊戌。上御太和殿视朝。王以下文武升转各官谢恩。　　

○幸圆明园。　　

○谕内阁、前据恩桂等奏、山东临清州已革县丞王庆元呈称、情愿团练乡勇。赴浙江军营投效。伊弟王庆平、现赴湖南招募。王庆杓等、均在山东团练等情。当经降旨交托浑布、吴其浚、确查具奏。兹据托浑布奏称、遍查临清高唐等州。并无王庆元团练乡勇之事。且王庆平现在原籍。亦未前赴湖南。并据吴其浚奏称、访查境内。并无山东候补把总王庆平在湖南招募乡勇之事。该革员以毫无影响之词。妄行呈拆。实属不安本分。王庆元著交军机大臣会同刑部严行审讯。寻奏、王庆元上书不实。请发往新疆效力赎罪。从之。　　

