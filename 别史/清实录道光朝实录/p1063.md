<!-- { "loadSidebar": true } -->
○又谕、本日据奕山等奏、参赞大臣隆文、因筹办军务。焦劳致疾。朕甚悬念。该参赞力疾办公。转恐增剧。必当遵旨暂且安心调养。以期速愈。现在军营事务。有将军参赞三人在彼。足敷办理。该参赞不准勉强从事。俟病痊后再行会同筹办一切。万勿焦急。加意调摄。为国宣猷。岁月正长也。其善体朕意。将此谕令知之。　　

○以焚毁广东省河夷船歼毙逆夷。予四川总兵官张青云提督衔。并赏花翎。赏员外郎西拉本、穆腾额、李湘棻、都司马载文、胡俸伸、薛思齐、守备孙应照、钱玉春、千总杨泽、花翎。盐运司知事乔应庚等、蓝翎。余加衔升补有差。　　

○予故河东河道总督栗毓美、入祀名宦祠。从河南巡抚牛鉴请也。　　

○壬申。谕军机大臣等、讷尔经额奏、究明夷书来历一摺。此案传抄夷书。讯由寿春镇总兵王锡朋之子王承瀚书房取来。经王承瀚供上年十一月间。雇工王雨子回归。带有家信。并家人谢瑞禀帖一封。内夹夷书一纸。王承瀚拆阅后。放在书房笔筒之内。经王承祚等取阅。辗转传钞等语。著裕谦饬知王锡朋。取具亲供。据实具奏。家人谢瑞。即著落该总兵交出。解赴直隶。交讷尔经额归案讯究。将此谕令知之。　　

○以四川川北镇总兵官张青云。为广东陆路提督。陕西定边协副将韩振先为川北镇总兵官。　　

○添设西藏擡炮二十二位。从驻藏大臣孟保等请也。　　

○癸酉。以督销引盐溢额。予江西知县高载铭、同知衔。　　

○甲戌。谕内阁、奕絪等奏、马兰峪地方。于本月初九日。风雨交作。查得陵寝各处明楼后坡等工。均有被风掀落瓦片情形。必须赶紧修整。即著本年另案工程承修大臣卓秉恬。阿灵阿。将所有应修各工。一并查验。敬谨修理。以昭慎重。　　

○又谕、前据黄爵滋奏、筹办海防。宜募兵节饷等情。当交沿海各督抚等体察地方情形。酌量办理。兹据裕谦查覆、原奏所称招募乡勇水勇等语。与江浙两省筹办章程略同。至水勇一项。多系以渔为业。事后遣散。仍可理其故业。若久聚一处。恐致别滋事端。且江浙两省。地窄人稠。既无闲田可拨。又未便另立一营。所有该侍郎奏请立营屯田。安插水勇之处。著毋庸议。　　

○谕军机大臣等、据都察院奏、山西民人孙君耀等、以开河虐民。敛财入已等词。在该衙门黏单呈控。已有旨交杨国桢。督同臬司陈嘉树。亲提审讯矣。开浚河渠。原以利民。即民间果有侵占。亦当妥为办理。若如该民人所控各情。殊属有干法纪。著杨国桢督同该臬司。严查该县河道。是否奏准疏通。该民人单开受责输银姓名。是否实有其事。该县有无罚银入已。及纵令丁役锁拏情事。务须逐一严究。据实参奏。毋许稍有回护。将此谕知杨国桢。并传谕陈嘉树知之。寻署巡抚乔用迁奏、查讯虞乡县知县宣礼。委无藉工影射。累民肥已等事。惟于乡民黄昌英等挑穵迟延。辄行掌责。致刁民藉词架控。应交部议处。孙君耀等告重事不实。究因地亩起见。量拟杖徒。下部议。从之。　　

○又谕、裕谦奏、江苏洋面安靖。查探浙洋游奕夷船。系属货船。并非兵船等语。定海洋面。原不准洋船私行销货。从前地方官诸务废弛。以致沿海奸民。贪利接买。经此番整顿之后。自应力杜弊端。以绝其觊觎之念。本日又据刘韵珂驰奏、会筹镇海要口酌添防工。并勘查定海形势各一摺。据奏镇海城北。逼近海洋。该处城垛。并招宝山威远城后面。俱形单薄。请堆积沙袋。并购长大木桩。扦钉填石。及金鸡山埂上平地。筑堡树桩安炮等情。均著照议办理。总以得力合用为要。不可有名无实。徒费周章。至定海修筑各工。安设兵炮。据奏兵民相安。览奏均悉。惟各岙乡民。请官发鸟枪药铅刀矛一层。现当团练义勇之时。据奏该乡民敌忾同仇。极形踊跃。惟官发鸟枪器械一节。乡民非比在官兵役。祇应准其自行制备。造册报官。仍著该抚留心体察。不可轻率。又另片奏、土盗拒捕伤兵。甚为可恶。此等盗匪。本系沿海员弁分应缉捕之事。值此海氛不靖。脱有夷船思逞。一经利诱。必至勾串通夷。现在粤东剿办。均系汉奸助逆。浙省有此土盗。若不及时摉捕。尽绝根株。必贻将来之患。裕谦现赴宝山。著俟苏省海防粗有就绪。即驰赴镇海。会同刘韵珂、余步云、督率弁兵。认真查办。毋任养痈贻害。是为至要。将此由四百里各谕令知之。　　

○准浙江留营差委按察使衔周开麒、因病回籍。　　

○户部议准、陕甘总督瑚松额疏报、乌噜木齐头屯所垦地二十三顷七十亩有奇。照例升科。从之。　　

○乙亥。谕内阁、直省道府厅州县人员。平日立品居心。官声舆论。各督抚见闻所及。随时察看。自必知之最悉。著各于所属道府厅州县中。择其洁己爱民。诚心任事。确有实据者。出具切实考语。秉公具摺酌保数员。候朕简用。该督抚务当各矢公忠。据实保举。毋稍瞻徇冒滥。用副朕立贤无方至意。　　

○丙子。孝恭仁皇后忌辰。遣官祭景陵。　　

○以故贵州镇远府属六品土官杨凤翔子珣。袭职。　　

○旌表守正被戕安徽宿州民陈映田妻赵氏。　　

○丁丑。上诣绮春园问皇太后安。　　

○戊寅。谕军机大臣等、大理寺少卿金应麟奏、闽省积弊。请旨筹议一摺。据称该省沿海要区。缺多疲累。当于旧章之中。量为变通。使材能之员。无所畏葸。不肖之徒。无以藉口等语。州县为亲民之官。地方多一疲累之员。不独民间隐受其害。即公务亦必多贻误。著颜伯焘。刘鸿翱。即将摺内所指各条。悉心查议。是否可行。据实具奏。原摺著钞给阅看。将此谕令知之。寻奏、闽省难治。由来已久。非别作更张。断难措手。惟功同创始。非旦夕所能决计。容俟筹议周妥。再行分别条上。报闻。　　

○己卯。谕军机大臣等、奕山等奏、筹备守御内河情形一摺。览奏均悉。据称修复炮台。添铸炮位。非一二年不能一律完固。师船炮台。皆无可恃。狮子洋内。不得不以省河为屏蔽等语。著即照议先将要隘数处。密为填塞。以绝兵船来路。至省河南北二路炮台。即著赶紧兴修。安兵练勇。加意防守。内户既固。再行添制战舰。筹运甎石。由内而外。将各炮台次第修复。以期捍卫。其应台分两层。改造炮眼之处。著细心体察。如式筑修。总期攻击有准。不得草率了事。另片奏、夷匪在香港对面之裙带路、建盖寮篷。修筑马头等语。香港地方紧要。岂容该夷久据。著奕山等不时密探该夷在彼有无另蓄诡谋。作何举动。随时防范。毋稍疏虞。将来如有可乘之机。必应将该地方设法收复。方成事体。义勇等捦斩夷目。著仍遵前旨查明。按格奏赏。又另片奏、杨芳现在患病。著饬令安心调理。即著齐慎移驻省城军营。以资弹压调度。将此由六百里加紧各谕令知之。　　

○赠故参赞大臣户部尚书隆文、太子太保。予祭葬。谥端毅。赏银二千两治丧。　　

○调工部尚书敬徵、为户部尚书。理藩院尚书赛尚阿、为工部尚书。管理藩院事。以都察院左都御史恩桂、为理藩院尚书。　　

○调福建金门镇总兵官杨登俊、为海坛镇总兵官。海坛镇总兵官江继芸、为金门镇总兵官。　　

○庚辰。以乌里雅苏台将军奕湘、为镶红旗蒙古都统。　　

○以靖逆将军正红旗汉军都统奕山、为都察院左都御史。未到任前。以理藩院尚书恩桂兼署。并管上驷院事。户部左侍郎文蔚、管总理工程处事。　　

○旌表守正捐躯广东翁源县民彭有声妾谢氏。　　

○辛巳。谕内阁、刘韵珂奏、缉获烟匪一摺。浙江定海洋面。匪船游奕。经该抚等委员缉拏。格毙匪犯二名。拏获七十八名。摉获鸦片烟土二万四百三十余两。并有夷字烟票二纸。现讯供词互异。其烟土来历。亦讯无确供。该犯等贩卖烟土。又有夷字票据。其为私买夷货。已有明证。难保无勾通透漏等情。必应严加究讯。著刘韵珂亲提陈往等犯。严讯确供。尽法惩办。并著督饬所属一体严密躧缉。遇有奸民盗匪。立拏严究。毋许稍有疏纵。　　

○追予东汉吴令彭修、入祀江苏常州府乡贤祠。从署巡抚程矞采请也。　　

○以缘事革退广西镇安府属向武土知州黄清献弟清标、袭职。　　

○壬午。谕内阁、祁＜?土贡＞等奏、严定商船驶赴天津等处章程一摺。闽广两省商船。贩运货物。驶往天津各处贸易。固属例所不禁。惟现当海氛不靖之时。稽察稍有未周。沿海奸徒。因而溷迹。或接济逆匪水米。或夹带违禁货物。均难保其必无。著通饬沿海各督抚。转饬海口文武员弁。于商船出口入口时。严密稽察。如有前项情弊。立即从重惩办。务使汉奸无从溷迹。洋面日就肃清。傥查有稽察不严。及得规纵庇。藉端讹诈情事。即著严行参究。毋稍姑容。所议水手米石人数。前据颜伯焘等奏请遵照旧章。当令依议办理。此次祁＜?土贡＞等奏限定数目之处。著毋庸议。　　

○以盛京副都统奕兴、为绥远城将军。黑龙江协领托隆武、为盛京副都统。　　

○调湖北巡抚吴文镕、为江西巡抚。江西巡抚钱宝琛、为湖北巡抚。　　

○湖南绥靖镇远兵官明海、以老病休致。以河南荆子关协副将石元瑛、为绥靖镇总兵官。　　

大清宣宗效天府运立中体正至文圣武智勇仁慈俭勤孝敏成皇帝实录卷之三百五十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。六月。癸未朔。礼部议准前署江苏巡抚程矞采疏报、采访宝应县贞节妇女郑氏等九十八口。前任湖南巡抚裕泰疏报、衡山县刘向氏等四百五十二口。署安徽巡抚徐宝森疏报、庐江县高张氏等九百六十五口。各请建总坊旌表。从之。　　

○准浙江海宁、湖州、金衢、台州、温州、湖南头二三各帮遭风沈失米石。分限买补。　　

○甲申。上诣绮春园问皇太后安。　　

