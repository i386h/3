<!-- { "loadSidebar": true } -->
○谕内阁、直隶地方。每于跸路经临。派出办差官员过多。乾隆嘉庆年间。曾经屡奉圣谕饬禁。不得多行檄调致旷职守本年朕恭奉皇太后前诣盛京。经过直隶地方一切除道清尘。祇须酌派近属各员。帮同承办官分段经理。自可敷用。何必纷纷远调。著申谕该督。于应办差务。自道府以及各厅州县佐杂计敷分拨而止不准仍前多派。以重职守。　　

○又谕扎隆阿奏、查明库车请补帮办章京与新例不符一摺。库车印务章京。前经那彦成等奏定。专用在京笔帖式。并无另设帮办章京之缺。兹据扎萨阿查明。常格前于印务章京兴禄年满。并未遵照新例。咨明该参赞大臣。奏请由京拣派。复请将驻防笔帖式慧□。作为帮办章京。实属错误。常格著交部议处。其前此奏请以慧□作为库车帮办章京之处著毋庸议。　　

○以镶蓝旗汉军副都统伦忠、署正白旗蒙古副都统。　　

○丙午。遣官祭关帝庙。　　

○谕内阁、耆英等奏、整顿什家户章程一摺。京师稽查什家户。向系由步军统领衙门造具印册。分交各该旗。令看街兵逐户问明姓氏。于册内注明。惟各胡衕所住兵民之家。并庵观寺院以及大小铺户。均归一册登注。并不分晰造报。难以稽考所有兵民之家。自应专立一册。将旗民姓氏籍贯详载册内。如兵民内有迁居者。责令该旗官兵随时查明。将其迁移之处。及原住处所。均登记于册。以便查。其来往踪迹。至庵观寺院内闲房出租其各住持僧道有度牒者。尚知小心查考。其无度牒住持僧道。祇知以房租为生并不查其来历。易致藏奸。此项人等应专立一册并将租房之人。姓氏籍贯备载取具该庙住持不敢容留匪人甘结黏连册后。傥有潜住来历不明及为匪不法者一经发觉或被查出即讯无知情容隐亦将该住持僧道在本庙前分别枷号示众。所有稽察章程著专交左右翼正副尉。督率各旗协副尉及步军校。按其所属胡衕亲往稽查每届一月分造清册报明步军统领衙门派委司员笔帖式等。分头按册抽查察看该翼尉等。分别勤惰记功记过以示劝惩至看街兵领催等如有藉端勒索情事。即严行究办。该翼尉等若能将潜匿积匪猾贼及窃劫盗犯。并来历不明者。一经盘获。准其随案声请鼓励傥并不实力稽查。一月之内失察容留匪人窝隐窃贼等案、在四案以上。或潜匿盗犯别经发觉者将正副翼尉及该旗协副尉步军校等分别交部严议议处。看街兵及本地面领催各在犯事地方枷责如系自行查出。该翼尉等应得处分准其宽免兵丁免其枷责余俱照所议办理　　

○谕军机大臣等、达淩阿等奏、酌议塔尔巴哈台茶税章珞一摺回疆及伊犁行茶规条。前于那彦成德英阿等奏到时特派托津长龄富俊会同户部核议已据覆奏抽收茶税。事属难行。各城茶务。仍照旧章办理无须更张业经降旨依议嗣据乌噜木齐都统英惠议奏亦饬无庸另议。塔尔巴哈台事同一例。著该参赞等仍遵照旧日章程妥办所奏抽收查验各条款。及另片奏拨借库贮解两。置买茶斤。官定价值俱无庸议惟回疆地方。现既严禁茶叶大黄偷漏出卡。塔尔巴哈台所属卡伦。多通外夷。该参赞等务当督饬所属。认真稽查。不得于例外丝毫偷漏如有奸商潜与外夷交结。及卡伦官兵有受贿纵放情弊。即当从重惩办。将此谕令知之。　　

○以先贤曾子后裔拔贡生纪瑚、袭五经博士　　

○丁未。上诣黑龙潭神祠拈香。　　

○谕内阁、刘彬士奏、罢职捐封人员。在籍包讼害民。请饬部先行查案革职。追夺诰封一摺职员王祚恺籍隶浙江曾以大兴籍捐纳司务。回籍后复以伊。弟王祚悌州同职衔加级捐封。兹据该抚查明该职员倚衿恃老包讼妄为起出亲笔呈稿字据。劣迹昭著。现在查拏究办。著吏部详查王祚恺从前出仕罢官。及加级捐封各原案。即行褫革。追夺诰轴。以便该抚严行惩办并著传谕刑部都察院步军统领衙门如王祚恺竟敢潜逃来京。或遣抱具控无论控告何事即行奏明办理。　　

○戊申。谕内阁、特衣顺保奏本年秋间巡幸盛京伊恳请接驾随扈当差一摺。黑龙江距盛京较远。从前该处将军并无前往盛京接驾随扈当差之例。此次不必令伊前往盛京接驾。俟本年年终。仍著副都统玉英、来京陛见。　　

○又谕、福绵转奏据土尔扈特汗策登多尔济、呈请将已革旗务章京发往塔尔巴哈台之策伯克令回原游牧居住一摺。策伯克前因嗜酒赌博不能办事革去旗务章京。发往塔尔巴哈台之人。兹据该汗策登多尔济呈称、策伯克已畏罪改悔。并称现已年迈。令回原游牧等情。加恩著照所请。策伯克准其回原游牧居住。　　

○又谕福绵奏、审拟擅离职守致被殴伤之主事。并挟嫌主殴之参将一摺。已革喀喇沙尔粮饷主事兴廉。以现任职官。胆敢私赴蒙古乌尔古济库家内图奸。致被殴伤。实属有玷官箴著杖一百发往伊犁效力赎罪。已革城守营参将班金布、因与兴廉夙有口角微嫌主使家人寻殴洩忿。又不据实具报。殊属糊涂。照例降调。不足蔽辜。该员业经革职著即饬令回旗福绵于此案未能先事觉察咎有应得惟经查明据实参奏。所有自请交部议处之处著加恩宽免。　　

○谕军机大臣等、福森著来京奕经俟工程完竣后再行回京福林接奉此旨于经过大凌河时将该处马群查验明确迅即起程前来。将此谕令知之。　　

○予江苏故协办大学士礼部尚书汪廷珍入祀乡贤祠从巡抚陶澍请也。　　

○己酉。予叶尔羌阵亡陕西外委韩禄、祭葬世职。兵丁马训等四十一名赏恤如例。　　

○庚戌皇后千秋节宫内行礼如仪停止筵宴及在外福晋命妇行礼。　　

○谕内阁、徐炘奏勘明文水县境内文峪河情形一摺。文峪河由山西文水县西北发源河流迁徙靡常两岸居民皆思豫防水患修筑堤堰往往滋生事端现据该抚查勘情形势难就地开穵并恐既开之后旋复淤塞现在新走之河由武陵营西城东庄等村入瓷窰河下达汾河极为通顺自应顺水之性无遏来源畅水之流勿阻去路著照该抚所议。责令该县相度地势或切滩逼溜或督率疏浚酌量办理其各村所筑护村堤堰。藉以防御仍听其便惟各须距河二三十丈。不得拦河堵筑致阻去向仍令该管道随时稽查。以杜纷争而资捍卫　　

○辛亥。上诣大高殿行礼。　　

○还宫。　　

○谕军机大臣等据嵩孚等奏审讯湖北荆州水师营守备张湖呈报查获前任四川学政潘光藻船上私盐转被诬抢勒赔。并潘光藻信知该督等被缉私弁兵围船抢殴一案朕细阅该督等审讯两造供词。及定拟罪名无非一片弥缝将就多有不实不尽此案前因嵩孚等奏参后日久并未讯明奏结特交汤金钊等审办今该督等所讯情节又与原参相去迳庭保无有意存消弭情事务金钊等务当查提原卷向两造逐一严切根究。断不可因该督等业经奏结依样葫芦颟顸了事总须秉公审拟据实具奏。以成信谳。将此谕令知之。　　

○以夏至祭地于方泽。自是日始。斋戒三日。　　

○壬子。谕内阁御史慕维德奏。请严禁勒派借食仓谷浮收苛累一摺。直省常平仓谷春借秋还原为便民之珍若如该御史所奏近日各该州县官每遇出借仓谷。按户勒派于给领时。胥役等从中克扣斛面不平。及至秋收时并不按照秋成分数。一例追还斛面加三加五不等再加斛口耗折抛撒。往往二斛尚不足兑还一斛之用似此浮收苛累便民而适以病民著通谕各督抚严禁各州县。勿许按户勒派扣克浮收。每岁于春放秋收时。刊刻告示颁发各州县村庄如该州县不遵功令致有上告及鬨闹等情立即严参议处。傥该管上司不为申理查办。别经发觉。定将该上司一并重惩不贷。　　

○调甘肃西宁镇总兵官荣玉材为直隶正定镇总兵官正定镇总兵官舒通阿为西宁镇总兵官。　　

○癸丑谕内阁张井奏设局清厘河库收支各款。并各员欠缴银两查办事竣一摺南河收支款项上年设局清厘兹据该河督奏称、自嘉庆二十年起至道光七年止。收过平余等项除动用外应存银八十二万九千五百三十六两零核与是年霜降后河库存银。并各厅存工料物价银均属相符其各员缴项。自道光元年起至七年止及上次未经查出各员共应缴银五十万八千余两。又前次查办各员缴项至嘉庆二十五年止。尚有未完银五十五万九两零并由部核减奏明著赔各案。未完银十八万二千五百二十四两零。著该河督查明现在南河服官各员按限追令完缴。其升调他省及已回旗库各员。著该部咨行追缴以清帑项所有河库各款。现据查明有存无垫以后每年工用循例请拨扣存平余饭食等银自应随时凑用报部毋庸另立还款名目总期年清年款以免日牵混。　　

○又谕、张井奏请将委办清查局务出力各员。恳予鼓励等语江南河库收支各款前经设局委员钩稽现已查核完竣据该河督查明出力各员开单呈览自应量予恩施。著照所请、所有河库道库大使徐琮。准以县丞主簿升用。铜山县吕梁巡检张承淇。准以应升之缺尽先升用。候补未入流方树德著遇缺即补未入流娄全沈照俱著尽先补用又据另片奏清河县主簿陈勋文熟悉档案在局最为出力该员现已捐升双月通判请留于南河补用等语陈勋文既经捐升原应赴部候选惟念该员在工二十余年于河务既称熟谙若令铨补地方转非所宜。著照所请准其留于南河以通判酌量补用即饬将捐足并分发银两就近缴存河库遇便解部再行给咨赴部引见朕因该员在工年久破格施恩此外河工地方俱不得援以为例该部知道　　

○又谕、杨国桢奏降调知县缉捕勤能。官声素著请捐复留豫委用一摺。前署新野县知县易官善因查办棍徒高衢重利盘剥案内。率准绅民议罚高衢银两为义学经费。业经降旨照部议降调所有该抚请以易官善捐复原官留豫委用之处。著不准行。该部知道　　

○缓徵河南济源县被雹村庄本年额赋。并展缓杞县被水被旱村庄旧欠额赋　　

○甲寅夏至祭地于方泽上亲诣行礼。　　

○幸圆明园。　　

○诣绮春园问皇太后安。　　

○户部议准、浙江巡抚刘彬士疏报、鸣鹤黄岩金山玉泉伶穗石堰穿长海沙八场开垦涂地滩田垦地灶田草荡灰场六十七顶八十五亩有奇。照例升科从之。　　

○乙卯。谕内阁、恭修孝东陵水道各工著派贵庆白镕汪守和会同黄文煜。敬谨修理现诹吉五月二十六日卯时开工。著黄文煜届期先行破土兴工。　　

