<!-- { "loadSidebar": true } -->
○谕内阁、严烺奏参、不遵定制。藐抗道员之都司一摺。山东运河道兼兵备衔。各协营都司以下。应听节制。乾隆年间。久经部议通行。乃济宁城守营都司徐万荣、坚执远年未经修改会典。内有掌印佥书都司见各道平行一语。辄与运河道文移。抗不相下。经该署河督查明新修会典。发给阅看。并面为开导。犹复盛气相向。藐抗不遵。实属蔑视上官。故违定制。徐万荣著先行撤任。交部严加议处。　　

○修山东运河、泇河、上河、三厅土石闸工。从署河道总督严烺请也。　　

○己酉。遣官祭文昌帝君庙。　　

○谕内阁、孙尔准等奏、修复水利情形一摺。福建莆田县木兰陂。建自前代。上受诸溪。下截海潮。灌溉南北洋平田二十余万亩。近年屡经暴涨。泥沙淤积。陡门石堤。日久损坏。以致频岁歉收。经该督等率同该处士民、捐输督修。所办甚属有益。殊堪嘉奖。现在木兰陂南北岸石工。修筑报竣。统俟各工全行蒇事。该督等即核其捐数最多。尤为出力者。分别奏明。再降谕旨。此项工程。系由该处绅民捐办。著无庸造册报销。　　

○谕军机大臣等、本日都察院奏、江苏沭阳县生员吴春华、呈控该县匿灾横徵一案。已明降谕旨。交该抚审讯矣。此案据该生供称、该县上年自五月至八月。阴雨百有余日。麦禾失收。县东已报成灾。县西各镇。屡请勘赈。门丁袁姓、与蠹书张松年等、朦官延不查勘。藩司饬宋委员到县勘灾。亦被书吏隐瞒。仅至离城二十里之新挑河而返。县西各镇。均未勘查。民人倪景运等、在藩司衙门具控。批海州饬县确查。延至十月。委谭知县覆勘。又令差役李太等、捏具倪景运等冒灾甘结朦详。遂将新旧各款。与历年灾缓钱粮。一并开徵。以致灾民鬻子卖田。流亡载道等语。地方遇有偏灾。国家不惜帑金。分别赈恤。如果该县玩视民瘼。匿灾朦详。必应查明严参惩办。傥系该生砌词耸听。希图冒赈。此风亦断不可长。该抚接奉此旨。即亲提人证卷宗。秉公研讯。务得确情。毋稍徇纵。将此谕令知之。寻奏、查沭阳县地处高阜。虽夏秋雨水连绵。并未成灾。知县谭炳光、两次履勘。因其毗连灾区。详请一律缓徵。本镇士民倪景运等、先经赴司呈请勘办。迨该县勘未成灾。亦即自认误控。是吴春华所控各情。全属虚诬。应革去文生。照律杖一百折责发落。知县谭炳光、履勘确实。并无不合。县书张松年等、亦无捺勘朦徵情事。均无庸议。下部议。从之。　　

○户部尚书王鼎、六十生辰。赏御书扁额福寿字、及珍玩文绮。　　

○修福建台湾水师协战船。从总督孙尔准请也。　　

○庚戌。以举行仲春经筵。遣官告祭奉先殿。传心殿。上御文华殿经筵。直讲官禧恩、蒋攸铦、进讲孟子立贤无方。讲毕。上宣御论曰。人君抚临方夏。惟期得人以图治。然必进贤之道广。而后庶官无旷。百职允修。政教隆而治术懋也。昔成汤智勇天锡。圣敬日跻。其时俊彦旁求。赞襄一德。贤如伊尹。立之为阿衡。贤如仲虺。立之为左相。其出自有莘之微。与为奚仲之后。皆所勿问。惟其无方也。而贤乾有不在位乎。用人贵有定见。而不可有成见。汤惟克绥厥猷。懋昭大德。制事制心正其本。不迩不殖清其源。有昧爽丕显之全神。有聪明时乂之实用。举凡懋官懋赏。一皆本于执中。夫是以佑贤辅德。显忠遂良。固与唐虞之官人。有夏之吁俊。均有若合符节者。延及后嗣。若伊陟用自世家。甘盘任由旧学。传说举于梦卜。犹能追绍前规。后先媲美。则九围是式。万邦惟怀。汤之所以得人而治也。直讲官穆彰阿、卢荫溥、进讲易经师众也贞正也。讲毕。上宣御论曰。天生五材。兵不可去。圣王知武备之宜修也。于是克诘戎兵。将以正天下之不正。而用众行师。所向克捷。大易所以于地水之象。首阐师贞之旨也。古者设兵之意。无事则平居相保。训练有素。简阅必精。所谓容民畜众也。有事则整旅遄行。号令严明。部伍约束。所谓师出以律也。事定则凯还饮至。论功行赏。定等策勋。所谓大君有命。以正功也。如是以警众。义问宣昭。罔干予正矣。如是以动众。威德远加。莫敢不一于正矣。虽然。声罪致讨。义甚正也。而运筹决策。又未尝不用奇。或先声后实。或间道分攻。应变无方。迎机立断。兵固有出奇而制胜者。然出奇而制胜。皆归于至正而无私。有保大定功之实。无穷兵黩武之思。师直为壮而正气伸。师出有名而正声著。刚中而应。行险而顺。安有不嘉绩用成。肤功克奏乎。彼自作不靖者。不过恃其险远。潜煽一时。而当命将徂征。师中协吉。震声灵之播。张挞伐之威。如火之烈而莫敢遏。如雨之沛而慰其苏。则信乎王者之师之无敌于天下也。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○诣绮春园问皇太后安。　　

○辛亥。遣官祭关帝庙。　　

○谕内阁、琦善等奏、东坝西岸杂料厂起火。请将该厂员革去顶带等语。河工设厂贮料。自应严密防范。何至缆堆起火。是否遗火延烧。抑或另有别情。必须确切查明办理。所有管理杂料厂之署外南厅同知王贻象、砀山县知县王朝述、均著革去顶带。该督等即逐项清厘。确查被毁实数。责成该员等先行著赔。以济工需。毋任延宕迟误。　　

○又谕、理藩院奏、噶勒丹锡哷图呼图克图之呼毕勒罕、呈请住京。尚属伊之至诚。著照所请、准其留京住宏仁寺。勤习经艺。该呼毕勒罕前世留住闲散喇嘛三人。著支给十分徒众钱粮。　　

○谕军机大臣等、本日据理藩院奏、后藏年班堪布谢哷嘉木赞呈报、接据西宁栋廓尔地方留牧牲畜之喇嘛等信称、上年十月。突有番贼无数。将喇嘛等牧放之毛牛骡马三千八百余头匹。尽行抢去。并抢帐房等物。牧放牲畜之喇嘛俗人等、间被枪伤等情。喇嘛等年班事竣。差旋在迩。恳速行严缉等语。前据鄂山、穆兰岱奏、野番偷渡。分股抢掠各蒙古牲畜。并劫夺进京堪布留该处牧放之牛只。业经添派总兵荣玉材等跟踪追剿。杀贼一百五十余名。夺回马牛羊驼三万有奇。已逾原报所失赃数十分之六七。传令各事主均匀分领。该堪布此次呈报。自系尚未得信。或未经全数追给。著鄂山、穆兰岱、再行确查该喇嘛原报所失毛牛骡马三千八百余头匹。并帐房等物。是否全数追获给领。如尚未全获。即严饬员弁。勒限追捕务获。该堪布等不日起程。务先期妥为筹办。俾得随到随行。毋许稍有延玩。傥摉捕不力。致令远人失所。必将鄂山等惩处不贷。将此各谕令知之。　　

○又谕、恒敬奏、哈密郡王衔贝勒回子伯锡尔、因挽军粮。雇备牛车一千辆。领价当差。现在兵差过境。复派伊弟扎萨克伯克讷孜尔、随同当差。尤为出力。请将伯锡尔加恩鼓励。讷孜尔可否赏戴花翎等语。此次大兵经过地方。差务浩繁。伯锡尔兄弟情殷报效。具见悃忱。朕心深为嘉悦。将来大功告竣。自应特沛恩施。以奖劳勚。恒敬所奏。尚无不合。惟此时殊觉过早。统俟凯旋时、如果始终出力。再行一体加恩。至所奏安西直隶州知州赵宜暄、总理粮台。支发撙节。回务章京图勒炳阿、吐鲁番同知佛灵阿、及在局委员等、均能不辞劳瘁。著恒敬暂行存记。并俟大兵凯撤后。据实奏明。再降谕旨。将此谕令知之。　　

○壬子。谕内阁、裕丰仓盈余麦石。未能筛扬净尽。又将上年搭放镶白旗沿途狼洒之麦。埽并空壳麦皮之内。以致麦石成数不符。失察之监督达斌、李钟潢、著交部议处。花户崔俊、张志、照例责革。再加枷号一个月。以昭儆戒。所有五成半麦三百零四石。一成半麦二百六十八石。著发交五城。照例粜卖。空壳麦皮。并交五城拉运出仓。无许花户人等经手。著仓场侍郎严行督饬稽查。不可再滋弊端。　　

○复引见京察一等未经记名人员。得旨、廷恺、杨勋、许乃赓、张日晸、珠尔杭阿、绰勒恭额、潘榞、呈麟、积拉明阿、景焕、江伸、胡方朔、强逢泰、程矞采、郎葆辰、达林泰、定昌、俱著交军机处记名以道府用。　　

○癸丑。孝淑睿皇后忌辰。遣官祭昌陵。　　

○谕内阁、德英阿奏、拨解牛只。不堪应用。请分别交议一摺。前经降旨将伊犁厂存备拨牛只内、挑选犍牛二千只。解往乌噜木齐。以备运粮之用。兹据该署将军查明、向例犍牛乳牛。俱准备拨。该处察哈尔额鲁特营公私牛只。前因俱被灾伤。奏准展限三年取孳。现在厂存牛只。俱系道光四年以后新收之产。口齿本未壮足。又值冰雪严寒。跋涉长途。不免倒乏。所有解送乌噜木齐头起牛八百只。据英惠咨覆、沿途倒毙一百二十三只。实解到六百七十七只。俱形瘦乏。兼有乳牛。不堪驱使。此时驼只已足敷用。此项牛只。著即裁撤。前项倒毙牛只。因途长雪大所致。尚属有因。著准其开除。瘦乏牛只。经该署将军飞咨乌噜木齐都统。仍交原解之员。暂存该处。择地牧放。俟春融雪消以后。仍解回伊犁归厂牧养。二起牛只。亦即照此办理。至驼马处章京主事职衔奇成额、委笔帖式赓音布等、办理拨解时、不将原案详细禀明。遽行起解。办理殊属疏率。均著交部议处。其管解二起牛只之防御佳浑、该署将军已委员沿途查讯。傥亦有倒乏。著即与委解头起牛只之佐领强谦、将原领餧养银两。罚令赔缴。仍一并咨部分别议处。德英阿虽系甫经署任。究未能详加查察。亦属疏忽。著交部察议。　　

○又谕、徐炘奏、审拟规避防差之革弁一摺。此案已革守备席殿魁、派赴喀什噶尔换防。意图规避。又不候交代。擅离职守。复挟游击高殿鳌等未允资助之嫌。捏砌侵冒克扣多款。妄行禀讦。实属藐法。席殿魁著发往伊犁充当苦差。以示惩儆。　　

○命改南府为昇平署。　　

○修直隶果渠村坝埽各工。从总督那彦成请也。　　

○甲寅。遣官祭先医之神。　　

○皇次子奕纲薨。　　

○谕内阁、大阿哥、惠郡王、著于二月二十日前往南苑驻围。于三月初十日回圆明园。著松筠充为总谙达。同赛冲阿轮班随驻。其应行随从之散秩大臣侍卫等、著各该处照例奏派。　　

○又谕、吉林休致协领和绷额、呈控富俊违例拣补主事等款。经刑部讯明事出有因。惟该员于被参呈控后。旋向该将军求撤呈词。实属不合。业经降调。著免其再议。已革助教阿扬阿、讯无串唆情事。惟无故擅离职守。咎无可辞。著开复原官。仍交部议处。　　

○署山东巡抚程含章覆奏、遵查新补兖州府陈继昌、于地方公事。颇能次第整饬。得旨、随时留心查看。如有不妥。慎勿回护。　　

