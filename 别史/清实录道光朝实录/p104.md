<!-- { "loadSidebar": true } -->
○又谕、嵩年奏、守护后龙风水各营汛。除鲇鱼关等十处青桩以外。尽系荒山民地。无庸立界。致涉纷烦。其墙子路所管青桩以外。茂树丛林。若以二十里立定界址。界外又有林木。愚民转易砍伐。拟于山树林边所止之处。定界立石。以资防守。并请交直隶总督、严饬地方文武员弁。会同稽查等语。后龙风水。向距白桩十里。安设青桩。禁止附近居民。偷砍树株。必应严密巡查。方能永臻肃谧。著照所议、将墙子路杨家堡、镇罗关等处。有树官山。不拘里数。悉以山树林边所止之处。定立界址。安竖界石。以刻地官山界石字样。俾该处居民。共知遵守。有犯必惩。并著颜检、申明旧例。分饬地方文武员弁。于后龙风水一带青桩。遵照成案。每年于二月十月。订期会同亲历巡查。仍按月责令专管巡检千把等官、不时会查通报。并令乡地牌头、按月出具所管地方并无设窰烧炭甘结存案。如有违犯。即行严参惩办该督等、总当查照官山界址。饬令一体稽查。务各实力奉行。毋致日久生懈。将此各谕令知之。　　

○山东巡抚琦善奏、委候补知府郑家麟、署理兖沂曹济道。得旨、郑家麟年力富强。人似明白。但初膺外任。其办事操守如何不能知悉。汝当随时留心察看。　　

○赏四川重遇麟鸣举人邱之松、六品顶带。　　

○修浙江东阳县城垣。从巡抚帅承瀛请也。　　

○庚寅。广西巡抚赵慎畛奏、请以龙州同知李源、署庆远府知府。得旨、新授庆远府知府巴扬阿。朕看其人。才具平常。且难于信任。随时留意。不可因系一等特用人员。稍为迁就。反失朕用人之意也。　　

○赏广西重遇鹿鸣教谕罗士聪、六品职衔。　　

○辛卯。上御懋勤殿。勾到浙江、江西、安徽、江苏、上年情实罪犯。停决浙江斩犯六人。绞犯一人。江西斩犯七人。绞犯二人。安徽斩犯五人。绞犯一人。江苏斩犯九人。绞犯一人。余八十二人予勾。　　

○谕内阁、户部奏、各直省收捐监生。归补封贮银两。请令核实归补足额。并请将已补足额省分。停止外捐监生一摺。各直省外捐监生。原为归补封贮。嗣后户部议奏。以收足十万两解部。以续收五万两归还封贮。相间轮转。迄今已阅二十余年之久。据户部查明。统计收捐监生银数。除因军需动用。及历年解部。并现存司库外。实归还封贮银三百七十三万五千六百余两。尚未归还三百六十一万三千九百余两。此内惟浙江、江西、湖南、江苏、广东五省。已归补足额。其余各省。尚未补足。著该督抚将此项捐银。应解部者、即行解部。应归补者、即行归补。不得因有需支拨。辄请暂留应用。以期核实归款。所有已补足额之浙江等五省。外捐监生。即行停止。其归足后续收银两。尽数解部。嗣后何省归补完竣。即随时奏明停止。自此次归补足额之后。不准擅行动垫。如有急需。奏明动用。即行筹归原款。傥经理不善。任意提支那垫。一经查出。惟该督抚藩司是问。以重库贮而垂经久。　　

○更正关税赔项例。户部奏、管关月日。久暂不同。乾隆年间。奏定处分则例。徵收关税。扣足一年为满。其管至一年零数月者。将一年奏报。其零月归于下届。俟扣足一年汇奏。如接任之员。业经出结。不得复将短少缘由。推诿前任。迨后办理赔项。亦按照处分之例。遂将前任短少。归于后任。究属失平。请仍照各按各任月日。计成核算。从之。　　

○壬辰。增减吏部则例。吏部奏、一、捐纳人员。身家不清白。地方官给文赴选。旧例斥革。请改为徇情者革职。失察者降调。一、身家不清白之人。久经出仕。地方官为其子弟出结起文。旧例未载。请定为前出结官降调。后出结官降留。一、回避寄籍祖籍。如有弊混。旧例并将验看官、及供事出身之各馆提调议处。请改将出结之地方官、及同乡京官。分别议处。一、文册内遗漏赴选赴补字样。旧例罚俸六个月。请改为一年。一、拣发不到。旧例未载。请定为无故者革职。因病者补官日罚俸。一、大宛两县赴选人员。如有假冒。旧例出结之同乡官、及地方官均降留。请改为失察者降留。听情受贿者降调。一、举劾自为一门。条例已经赅备。毋庸于升选门错出。一、候补候选赴部逾限。一、特用人员不赴部。一、月选官掣签不到。一、月选官倩人代写履历。其处分旧例。多属具文。均请删除。从之。　　

○大学士陕甘总督长龄、覆奏操演章程。督标五营、并城守营。定为每月分双单日操演枪箭。逢十合操阵式。并演打大炮。前剿办川楚教匪。目击长矛最为得力。爰于六营专设矛手。复令各营步兵。兼习长矛。间日操演。分别劝惩。数年来颇见功效。现行知各提镇一体加操。俾成劲旅。报闻。　　

○以吏部尚书文孚、兼总管内务府大臣。　　

○旌表守正捐躯直隶安州民谷玉明女杨谷氏。　　

○癸巳。上御懋勤殿。勾到河南、山东、上年情实罪犯。停决河南斩犯五人。绞犯三人。山东斩犯八人。绞犯二人。余八十三人予勾。　　

○谕内阁、长龄奏、酌筹生息银两。贴补州县捐款一摺。甘省地当孔道。差务殷繁。各州县每年摊捐款项。势所必需。自应酌筹调剂。著照所请、准其于司库存贮草价项内。提银八万两。兵饷建旷项内。提银十二万两。以十万两饬交甘肃藩司。十万两解交陕西藩司。均各发商生息。所得息银。甘省、由府按季解司。陕西、由该省藩司遇便搭解甘肃。仍将一半归还原款。一半为苦瘠州县。摊捐公用。俟原款尽数提还后。每年所得息银二万两。即作为通省摊捐公用之费。所有收支银款。著无庸报部查核。以归简易。　　

○谕军机大臣等、庆祥奏、覆讯明叙奏办印房章京。塔清额、与土尔扈特汗之母喇什丕勒、通奸一摺。此案塔清额、与喇什丕勒、若果有暧昧情事。断难掩人耳目。必须究明证据。方足以成信谳。现据庆祥、向塔清额跟役车夫、及书识遣犯等研讯。均不能指出实据。是否犯供狡展。抑系逼勒成招。当俟明叙到案。提同各犯。悉心研鞫。如果明叙办理此案。锻炼周内。污人名节。几成冤狱。肇衅边陲。迥非寻常办事错误可比。即遵照前旨。将明叙革职拏问。彻底根究。有无别情。从重定拟具奏。不可稍涉含混。致失外夷之心。即使究出塔清额、有与喇什丕勒、通奸实据。祇应据实密奏。将塔清额从严惩办。断不可稍为宣扬。致该哈屯心不自安。别生枝节。该将军务当详慎办理。抚驭得宜。以服众心而安边徼。将此谕令知之。　　

○甲午。上诣皇太后宫问安。　　

○浙江提督王得禄、以病请解任。允之。　　

○赈直隶霸、文安、大城、保定、清苑、安、新安、博野、雄、献、冀、衡水、新河、赵、大名、元城、任、南乐、高邑、任邱、阜平、二十一州县被水灾民。　　

○乙未。上诣雍和宫行礼。　　

○临故予告大学士襄勇侯明亮第赐奠。　　

○谕内阁、廉善奏、伊母患病。时发时愈。口外并无良医。恐日久气体渐颓。致伊误公。请开缺侍亲回京就医等语。廉善著加恩准其开缺回京。俟伊母病痊之日。另行赏给差使。此系朕以孝治天下之意。念其母病。格外施恩。为臣子者。断不可因有此旨。辄以私情率请。致启规避捏饰之渐。　　

○以正黄旗蒙古副都统成德、为热河都统。刑部右侍郎恩铭、兼正黄旗蒙古副都统。户部左侍郎果齐斯欢、署正白旗护军统领。　　

○以浙江温州镇总兵官沈添华、为提督。福建台湾协外海水师副将杨断勋、为温州镇总兵官。　　

○旌表守正被戕四川剑州民刘三娃妻贾氏。　　

○丙申。上御懋勤殿。勾到山西、直隶、热河、上年情实罪犯。停决山西斩犯四人。直隶斩犯九人。绞犯五人。余七十六人予勾。　　

○谕内阁、历代史书。皆弁以帝王本纪。我朝列圣相承。均经国史馆恭修本纪。敬谨尊藏。伏念皇考仁宗睿皇帝。峻德鸿猷。显谟彝训。特命开馆纂修实录。现已进呈至十五年。允宜恭修本纪载诸简编。用光史册。著国史馆总裁。遴派提调等官、督率誊录。就近赴实录馆。将业经进呈之书。照副本恭缮一分。恪遵编纂。随时进呈。务于实录告成后。陆续办竣。所缮实录副本。即藏贮史馆。以资考证。　　

○又谕、庆保等奏、闽洋米艇船只。缉捕未能得力。请分别裁汰改造一摺。闽省从前添设米艇。系仿照粤省船式成造。专为攻捕艇匪之用。现据该督等查明。艇匪久已绝迹。且驾驶之法。于闽省洋面。未能得力。自应酌量裁改。著照所议、将此项米艇内、曹□少朽过甚之十五船。即行裁汰。以符额设兵船之数。毋庸再为添造。其尚存二十三只。俟届应行拆造之时。照一二三号同安梭船之式。一律改造。仍按原派营分。领驾配缉。该督等、务饬令厂员。认真估办。严督胥匠。依法制造。傥有偷减草率情弊。即行据实严参惩办。　　

○上书房行走左春坊左赞善程德楷、因病解任。命翰林院侍讲学士龚守正、在上书房行走。　　

○予云南剿办夷匪阵亡都司张士鸿、云骑尉张尚忠、祭葬世职。病故副将清泰、外委吴开元、武举黄万春、阵亡病故兵丁朱锦等二百二十八名。均赏恤如例。　　

○丁酉。仁宗睿皇帝再周年忌辰。遣惇亲王绵恺祭昌陵。　　

○上诣奉先殿。寿皇殿。行礼。　　

○谕军机大臣等、据姚祖同奏、漳河冲缺口门。杨家堂一处。其初不过十余丈。不难赶紧堵合。安阳县知县关元儒、延不赶办。以致刷塌至三十余丈。掣溜三四分。且系五月中旬之事。该县延至六月初七日。始行禀报。再上年堵筑杨家堂口门。系由司库道库筹垫。尚未核议报销。此项银两、应责令上年原办工程之员。分别赔缴。至此次冯宿村口门较宽。需费稍多。民埝工程。既不便糜费正帑。历年被水之区。又难借资民力。应如何垫发赶办。现饬道府筹办等语。此次漳河盛涨。冲缺民埝二处。其杨家堂一处。是否系五月中旬被冲。该县并不赶紧堵合。迟至六月初间。始行禀报。若果如此玩误。该县咎实难辞。现已明降谕旨。先将该员革去顶带。罚令赔修。著程祖洛到豫后。将该员延误之处。查访明确。据实覆奏。其上年堵筑杨家堂缺口。由司道库垫发之银两。应否责令原办之员赔缴。至此次冯宿村民埝缺口。应如何筹款垫发。赶紧兴办。及如何筹议归款。并著该抚另行核议。奏明办理。将此谕令知之。　　

○赏故土尔扈特辅国公阿扎拉银二百两。　　

