<!-- { "loadSidebar": true } -->
○丁酉。四川总督陈若霖奏、查四川关税。从无短绌。仍檄饬藩司严饬管关各员。裁家人以节糜费。约吏胥以绝弊窦。尽徵解以杜侵蚀。速验放以顺商情。务期商贩流通。充裕国课。得旨、所奏俱悉。要在实力奉行。不可日久生弊也。　　

○修浙江钱塘县苕溪险塘。从巡抚帅承瀛请也。　　

○旌表守正捐躯河南渑池县民茹应韶妻雷氏。　　

○戊戌。上幸瀛台。阅冰技。　　

○谕内阁、和桂等遵旨将海运仓霉变豆石情形、明白回奏。各仓收贮米麦豆石。均应一律乾洁。海运仓本年新收之豆。既有潮湿。该侍郎等于查验时即当奏明驳回。不应收贮。乃不据实具奏。率将潮豆贮仓。并自捐银二百两。作为挑晾之费。向来无此办法。可见该仓监督花户等、偷换搀和。通同舞弊。在所不免。该侍郎等或明知弊混。故为弥缝。实属办理不善。和桂、张映汉、俱著先行交部议处。俟定案时吏部再行具奏。该侍郎等覆验各廒完竣。即将好豆令侍卫处照数关支。至该仓花户盘验豆石。并现当轮放甲米之时。准其酌留数名在仓。仍将应讯人证。解交刑部审办。　　

○谕军机大臣等、本日山西学政邹植行奏、永济县知县卢二秩禀称、该县提讯罢行控官情虚逃匿之钱铺乔一心即乔丕绍。铺夥供称、其兄乔大将伊藏匿。差传到案。有教谕苏成栋、署训导李士杰、突至县署。吵称乔大即生员乔岳。不应径传。旋据苏成栋等禀称、乔岳被役淩辱。缴还衣顶。诸生纷纷不平。经该学政批发蒲州府知府周寿椿查讯。该教谕等复称知府系该学政同年。恐有徇庇。其意竟以案中关涉生员。皆不许传讯。教官所禀。不问虚实。皆应批准。殊属任性躁妄等语。各直省设立教职等语。本有整饬学校、约束士子之责。其士子中有不安本分。干涉词讼。一经犯案。即当按律办理。以示惩儆。若教官等有心袒护生员。将牵连之案。任意与地方官互相争执。既足以长刁风。实于士习大有关系。此案著交邱树棠提齐人证。秉公查办。务当彻底根究。不可稍有瞻徇。知府周寿椿即系该学政同年。未便查讯。著即令其回避。以昭公允。将此谕令知之。　　

○户部议准、陕甘总督那彦成疏报、乌噜木齐所属塔西河、芦草沟、头屯所、等处开垦地十五顷九十亩。照例升科。从之。　　

○己亥。谕内阁、御史黄德濂奏、请慎重选拔等语。各学选拔贡生。朝考后取入一二等者。即分别录用小京官及知县教谕等职。其登进之阶。视他途为较捷。自应遴选得人。方足以资任使。且考试时并不糊名易书。该学政按试州郡。于士子根柢。见闻较为真切。夫士先器识而后文艺。一州一县之中。必有行谊敦笃、素为乡里矜式之人。有校士之责者。因宜比较文词之高下。与字画之工拙。而尤必以器识为先。若专凭文艺。是舍本而逐末矣。现当选拔届期。著通谕各直省学政。务求经明行修、堪备国家任使者。于现在举行岁科两试时。豫为察访。以充是选。至该御史奏称、不得轻听教官之言。致启奔竞营求之渐。所奏甚是。惟在各该学政公正自持。精心鉴别。则真材自出。诸弊不难肃清也。　　

○以故扎萨克图汗郡王布呢喇特纳子玛呢巴咱尔、袭爵。　　

○以因病告替喀尔喀扎萨克辅国公德哩克多尔济子达锡喇布坦、袭爵。　　

○以陕西汉中、兴安、榆林、三府所属各州县距省较远。命嗣后遣军流徒人犯。由该巡道就近审勘。移司核详。从巡抚卢坤请也。　　

○旌表守正捐躯河南淮宁县民袁兴邦妻张氏。　　

○庚子。孝惠章皇后忌辰。遣官祭孝东陵。　　

○谕内阁、蒋攸铦奏、州县积案交代清厘完竣。恳暂免迟延处分一摺。直隶省州县积案交代。现已分任分年。清厘完竣。自嘉庆二十一年以后。至道光元年四月设局清厘之日止。未经出结造册咨部者。共三百四案。计二百一十七员。均已迟延。例应参革。惟该州县未能依限结报之由。实缘辗转短缺。轇轕未清。恳请暂免处分。以期库项有著等语。著照所请、准其将道光元年四月以前。各州县交代迟延各案。暂予免议。勒限追缴。如仍不依限全完。著即严参治罪。自此次清厘之后。遇有交代。悉遵定例。依限完结。傥再逾违。并查有新亏者。立即参办。如该管道府瞻徇不揭。一并严参。毋稍姑息。　　

○赏故哈萨克汗瓦里苏勒坦、银三百两治丧。以其子爱毕勒达、袭汗爵。并准其孙阿布赉苏勒坦、袭公衔。　　

○以江西赣州、南安、二府所属各州县距省较远。命嗣后徒罪人犯。由该管道就近审勘。移司核详。从巡抚程含章请也。　　

○除直隶丰宁县水冲沙压田地一顷十亩有奇额赋。　　

○免直隶隆平、宁晋、新河、南宫、任邱、河间、六县被水灾民上年额赋。　　

○辛丑。上诣皇太后宫问安。　　

○谕内阁、本日据给事中朱为弼参奏、海运仓豆石霉变。仓场侍郎覆奏不实一摺。该侍郎等前此明白回奏。朕即觉其不实。今览此奏。和桂等大负委任之恩矣。和桂、张映汉、著暂行解任。仓场侍郎。著博启图、颜检、署理。该给事中摺内指出各情节。著派托津、英和、会同刑部堂官。提同已革海运仓监督雅隆阿、曹松龄、及已革治罪之花户李锐等、严行审讯。务令水落石出。毋稍徇纵。　　

○又谕、都察院奏、五城棉衣。请仍复旧规制备散放一摺。上年因五城散赏棉衣。额少人多。贫民未能周遍。降旨将应用制备棉袄生息银三千六百两。由内务府咨交巡视五城科道。详查人数。易钱分别散给。本日据巡视五城科道等奏称、本年按照市价易钱。十厂同时散放。查验实系茕独老弱者。分别大口小口。均匀散给。每厂自一千余名。至三四千名不等。穷黎均沾实惠。办理甚为妥协。若来年仍复旧规。制备棉衣散放。则每厂仅有二百五十余件。转不能遍及穷黎。嗣后著仍遵前旨。将生息银两。按市价易钱。分别散放。责成该巡城科道督同司坊官妥为办理。并严查克扣短少、及重领冒混等弊。毋得日久玩生。用副朕恩膏普遍至意。　　

○裁贵州长寨同知所属中顺里土外委缺。从巡抚程国仁请也。　　

○壬寅。上幸瀛台。阅冰技。　　

○谕内阁、赵慎畛等奏、水师兵船。应制备巾顶插花。恳准报销一摺。闽省缉捕兵船。前因经费无出。奏准于关税项下动支银十万两。发商生息。岁得息银一万二千两。以备支用。兹据该督等奏称、兵船巾顶插花。出洋驾驶。追蹑盗踪。较为利便。如遇届期修造。驾厂必须制办。按照船只大小均匀牵算。每船需银四十余两。每年四厂。均需银二千两零。著照所请、准将战船制备巾顶插花工价。归于筹备缉匪经费之关税生息项下。一体动支制办。按年造册报销。以归核实。此项工价银两。既经准予报销。著严饬各营、务须认真缉捕。不可日久懈弛。转致有名无实也。　　

○谕军机大臣等、本日据成格条陈现办地方事宜。粤西向多会盗。缉捕最为紧要。现虽匪徒渐行敛戢。若不随时摉缉。恐逸犯互相勾引。必致劫案逾多。至民间口食所资。尤宜宽为筹备。各府州县、均应于丰收之岁。乘时采买。实数存贮。偶遇荒歉。可冀有备无患。又州县交代。定限綦严。正杂款项。均关国帑。因离任之员。亏短仓库。以致后任久稽结报。似此任意迟延。实属玩视帑项。再该省庆远等府、设有土司控驭。乃土官往往典卖田产。久未撤归。遂至土官日贫。土民日刁。兼之汉奸从中主唆。控案纷繁。亦应酌中定断。以杜讼端。成格所奏查拏旧案逸犯。及豫筹积贮。严催州县交代。清厘土官田产等事。自属实在情形。现在新任巡抚毓岱将次抵任。著交毓岱按照所奏章程。悉心确核。实力办理。务期久远可行。毋得视为具文。以资整顿而靖边陲。成格摺并著发给阅看。将此谕令知之。　　

○调署山东按察使讷尔经额、署安徽按察使。以浙江盐运使刘斯嵋、为山东按察使。　　

○命湖南提督祝廷彪来京。调直隶提督杨芳、为湖南提督。以内阁学士武隆阿、为直隶提督。　　

○浙江提督沈添华、以纵逸乖张革职。以河南河北镇总兵官马济胜、为浙江提督。直隶督标中军副将巴尼音泰、为河北镇总兵官。　　

○以告替贵州黄道长官司土官刘能任子绍勋、袭职。　　

○赏科尔沁卓哩克图亲王噶勒藏栋罗布、黄缰。　　

○癸卯。命车臣汗阿尔塔什达、喀尔喀郡王蕴端多尔济、均在御前行走。　　

○命解任仓场侍郎和桂、张映汉、赴刑部候讯。　　

○命拨山西地丁银十八万五千七百两有奇。解往甘肃。以济兵糈。　　

○甲辰。上诣皇太后宫问安。　　

○截留浙江杭州、嘉兴、二府新漕四万二千石。协济来年应放满洲绿营官俸兵糈。缓秀水、嘉善、归安、乌程、长兴、德清、武康、七县灾民应徵白粮。　　

○乙巳。上御乾清门听政。　　

○谕内阁、前任坐粮厅升任副都统百春、现任坐粮厅赵植庭、俱著解任。交托津、英和、会同刑部归案审讯。并著派委妥员。将已革监督雅隆阿、曹松龄、及已革花户李锐、康阜、押交署仓场侍郎博启图、颜检、督同该仓新任监督。带赴各廒。照李锐供出各情节。详细查验。有无搀杂、及压陈出新情弊。据实具奏。　　

○又谕、前据那彦成奏、兵部补缺条例参差。当交托津等会同兵部堂官详查妥议。兹据查明例案。并无参差弊混。惟嘉庆二十四年闰四月。兵部通行文内。摘叙陆路、水师、题补三缺一轮通例。而于陕甘省行文内、未将该省专条。一并列入。实属疏漏。所有办理此案之兵部堂司各官。著交部分别议处。至朱永福等、以应升之缺即补。该省既于上年七月间。接到部文。该督系接管之员。自不得诿为不知。乃于十月间。将千总王一凤越次保题。那彦成亦著交部议处。　　

○又谕、卢荫溥等奏、酌设饭厂煮赈。以资接济。现在京内五城地面。均设厂煮赈。城外普济堂、功德林、亦均设有饭厂。近京贫民。可资糊口。所有卢沟桥、东坝、清河、三处饭厂。著毋庸复设。其采育、黄村、庞各庄、三处距京较远。著仍开厂煮赈。至宛平南乡被水较重。著于榆垡村添设一厂。所有四厂需用米石。现存前次煮赈余米。尚不敷用。著再赏拨京仓稄米一千石。并备办柴薪运脚经费银五百两。分给该两县赶紧运办。于本月二十日。一律开厂。俟来年春融后。应于何日停止。临时察看情形。再行具奏。著卢荫溥、申启贤、不时亲往各厂稽查。认真经理。务令实惠及民。毋使一夫失所。用示朕轸念穷黎有加无巳至意。　　

○命正红旗蒙古副都统花沙布、署镶白旗汉军副都统。　　

