<!-- { "loadSidebar": true } -->
○诏谕廓尔喀额尔德尼王热尊达尔毕噶尔玛萨野。昨据驻藏大臣转奏尔闻仁宗睿皇帝升遐。即率领部落人等哀叩成服。并呈进奏书金线缎一摺仁宗睿皇帝临御二十五年。抚绥寰区。推广皇仁无有不被尔廓尔喀仰承殊恩至优且渥今闻升遐。即率阖境人等成服向上叩拜焚香念经实属至诚朕甚嘉焉。朕遽遭仁宗睿皇帝大故。虽孝思不匮时深哀痛。仰赖天恩朕躬尚属康健。专此晓谕并降诏书赏给热尊达尔毕噶尔玛萨野金花缎一匹花缎一匹八丝缎一匹盒子一个大荷包一对。小荷包四个。火镰荷包一个。嗣后热尊达尔毕噶尔玛萨野感戴世受厚恩。照例妥理夷务。严管属下。和睦邻封。益加奋勉。永受朕恩。毋怠。特谕。　　

○旌表守正捐躯直隶灵寿县民董墉婢刘二妮。　　

○辛巳。孝仪纯皇后忌辰。遣官祭裕陵。　　

○上诣观德殿几筵前供奠。　　

○诣皇太后宫问安。　　

○山东巡抚钱臻奏遵旨查办孙维京控邪教一案。严摉张书笏、张梦兰、王世焯、王廷骅、王家桐五家。俱无存置枪刀器械。及不法邪教经卷等件。讯之孙维胞弟孙洮、伊子孙士贞、亦称被控之张王二姓委皆安分绅士。查孙维上次京控。讯系疯迷。咨结收管。应俟递解到省。再行摘提覆鞫。务得实情得旨孙维解到后明白质审定拟。务期无枉无纵。所控若全属子虚必应重惩慎毋累及无辜又奏曹属缉捕情形。批、去莠安良。乃地方第一要务其认真督率办理若能摉拏窝家。更为切务。所谓除恶务本也。又奏、雨雪麦苗情形批、嗣后雨水田谷之奏虽云照例、务据实情不可稍有粉饰又奏遵例编查保甲批此亦照例之事然不可日久生怠有名无实必当实力为之。　　

○是月御制钦定新疆识略序。曰西陲僻处要荒。三代以前。阻于声教。汉唐而后。史乘传记间及其疆圉风俗然皆以羁縻为事。未有隶入版图者。洪惟我皇祖高宗纯皇帝化覃九有功蒇十全。一再平定准噶尔。继复平定回部。而窜徙异域之土尔扈特旋亦向阙输诚归命恐后于是二万余里之新疆自古顽梗弗率者莫不在我户闼列诸编氓祎矣盛矣诚开辟以来所未有也我皇考仁宗睿皇帝觐扬光烈累洽重熙临御二十五年无日不以绍阐前猷绥靖边黎为念盖西土之惟时怙冒者。六十余年于兹而亲贤乐利户口繁登视昔倍臻阜庶焉顾其幅员之广。经理之宜、初未勒有成书昭示来许。因面命松筠司其事盖以其任伊犁将军有年于彼中情事知之有素故也兹松筠纂辑告成缮本呈进朕披览全帙卷首恭载皇祖圣藻以下厘卷十二有图有表有叙论虽于古迹土俗物产略而弗书而河山之襟带城郭之控制兵食财赋之储备田野畜牧之繁滋条分件系颠末详胪成宪旧章粗已赅具爰为命名曰新疆识略俾付剞劂用资考证。庶几后之续事修辑者得有所藉手矣书不云乎柔远能迩。安劝小大庶邦。朕以凉德。寅绍丕基抚疆索之洪恢念昄章之孔厚上承祖考燕贻之远。俯惕群生抚字之艰。凡所以保泰持盈乂安中外垂诸亿万年而无远弗届者。惟有与边庭将士。交劝勉于无穷焉耳。　　


大清宣宗效天符运立中体正至文圣武智勇仁慈俭勤孝敏成皇帝实录卷之十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。二月。壬午朔。日食。　　

○谕内阁、庆祥奏、遵旨查明效忠尽节之伯克。请予褒恤一摺。喀什噶尔六品伯克阿布都尔满于布噜特滋事时被执不屈慷慨捐躯。深堪嘉悯。其祖逊都拉霍卓。从前曾因追贼被戕世守忠节尤为难得阿布都尔满之长子鲁提普拉。著加恩赏给五品顶带。并赏戴花翎。世袭罔替其袭次人内。如有能胜伯克之任者。量补五品以下伯克。鲁提普拉年已十六著即交该处参赞大臣等、令其在署学习当差俟年岁稍长。察看才具。酌量补用。仍加赏伊家属银二百两。俾资养赡。用示朕褒恤忠贞至意。　　

○命工部右侍郎那清安、户部右侍郎王鼎、驰往大名一带查办事件。　　

○旌表守正捐躯直隶庆云县民张培女双姐。　　

○除江苏长洲、元和、吴三县义冢田五十九亩有奇额赋。　　

○癸未以故三等男浙江提督邱良功子联恩、袭爵。　　

○以吏部左侍郎汤金钊、署户部右侍郎、兼管钱法堂事务。　　

○以前任江宁将军本智、为正黄旗汉军都统。　　

○甲申。上诣观德殿几筵前供奠。　　

○诣皇太后宫问安　　

○遣官祭文昌帝君庙。先医之神　　

○旌表守正捐躯直隶安州民祁宽女镜姐。山东栖霞县民尹栾成子妻钟氏。　　

○乙酉。谕内阁、御史陈继义奏、请整顿社义二仓一摺。社仓义仓。所以辅常平仓之不足。本系良法美意。雍正乾隆年间。各直省实力奉行。小民均受其益。逮后日久弊生。如该御史所称、仓正偷卖分肥。州县藉端那借。胥役从中侵蚀。遂致日就亏缺。仅賸空廒。继则旷废日久。并廒座亦复无存。是以近年直省偶值偏灾议缓议蠲。从未闻有议及以社义二仓之粟。周赡穷黎者。夫积贮为生民之大命。此事废弛已久。自应及时兴复。以裕民食著通谕各直省督抚。察看所属州县地方。社义二仓。现在存者若干。废者若干。以次董率修复。惟是仓以社义为名。原系民间自为输纳。若官吏因缘为奸。甫经输纳旋即亏缺。既巳亏缺。又复派输。是闾阎未受其益。先受其害。务检查从前办理旧章。各趁丰稔之年。劝谕绅民殷户。量力捐输。妥慎存贮。其出借交还。一切谨守成法。仓正公举诚实信义之人。司其出入。地方官不得抑勒那移。致多侵扰。如有前项弊端。该管上司访闻。立即严参惩办。俾乡里竞敦任恤之风。以期缓急有备。若数年之间。能使良法渐复。水旱不致为灾。其所益于民生者。岂浅鲜也。其各实心经理。用副朕重民本务至意。　　

○以故奉国将军德恭泰子达英、降袭奉恩将军。　　

○予贝勒奕纶故夫人博勒济古忒氏、赐恤如例。　　

○上以祭社稷坛。自是日始。斋戒三日。　　

○丙戌。谕军机大臣等、据御史郑家麟奏、直隶州县。有借兴修水利之名。查勘各处巳熟水田。按亩丈量。藉此索诈使费。书役四出纷扰。天津县知县汪本出示。委葛沽巡检、传集各村庄地户人等。逐村挨段查丈。又闻葛沽、咸水沽、新城、等处。有勘丈索诈之事等语。兴修水利。开辟稻田。原以博民生谷之道。须禁绝骚扰。使民乐从。方可收因势利导之益。若办理乖方。纵令书役藉端索诈。是以利民之举。转成扰民之事。殊与本意大相刺谬。著那清安、王鼎、于大名查办事件完竣后。即取道前至天津。访闻查看。如天津县知县汪本、仅止出示晓谕。并无不合。若竟有胥隶索诈情事。即查明参奏。再朕闻长芦盐运使陈文骏、年老多病。并著那清安、王鼎、于至天津、该运使前来禀见时。察看是否老病不能办事。抑或尚堪供职。据实覆奏。再行回京复命可也。将此谕令知之。　　

○以拏获江苏海州大夥私枭。予山东委员候补布政司经历方熙等、升补有差。　　

○旌表守正捐躯直隶天津县民谢管升妻孙氏。　　

○浚江苏盐城县东塘河。从总督孙玉庭请也。　　

○丁亥。祭先师孔子。遣大学士托津行礼。　　

○谕军机大臣等、松箖等奏、派员恭修福陵隆恩殿工程。仍添派原承修官协同办理一摺。福陵隆恩殿工程。现经该将军等、遴派协领吉勒占等九员承修。足敷办理。著即照所请。遵照择定吉期。敬谨兴工。至原派承修各官。因办理未能妥善。致于保固限内。复行兴修。巳于各该员名下罚赔示惩。今又以该员等熟练工程为词。奏请协同办理。向来从无此例。该将军等冒昧陈奏。殊属不合。松箖、昇寅、龄椿、俱著传旨申饬。其原派承修官福兴阿等。不准帮办。其应赔银两。仍即责令赔缴。将此谕令知之。　　

○以都察院左副都御史同麟、兵部主事玉庆、为实录馆清文总纂官。候补四品京堂周系英、翰林院侍读学士史致俨、为汉文总纂官。　　

○修热河正白镶白正蓝三旗、及额鲁特、被淹营房。从都统松筠等请也。　　

○戊子。祭大社。大稷。上亲诣行礼。　　

○孝淑睿皇后忌辰命皇长子奕纬、祭陵寝。　　

○谕军机大臣等、据童槐奏、前在山东臬司任内。访闻海州宿迁邳州一带。私枭联结。竟有千余人之多。分作二十四拨。每隔数十里。安设一拨。俱系刘三毛为首。胆敢竖立旗号。书写替天行道字样。所有拏获之胡大成。仅止管领一拨。并非首匪。且该犯就获后。随经刘三毛补设一拨。另派一人管领等语。江南海州等处地方。向为盐枭出没之区。其首犯刘三毛、竟敢竖立旗号。书写替天行道字样。尤属不法。昨据该督奏、获审盐枭胡大成私设盐关一案。仅究出夥党数十人。此外枭徒尚多。必应查拏净尽。勿致养痈贻患惟须不动声色。密行侦缉。断不可张皇孟浪。转滋事端。著孙玉庭、魏元煜、商筹妥办。遴派明干员弁。访明首犯刘三毛盘踞之处。设法拏获。以次根究夥党。严密查拏惩办。务使尽绝根株。以靖地方。不得仅将夥犯捕获数名。遂谓可以搪塞了事也。将此谕令知之。　　

○又谕、据张联奎奏、登州镇水师营、额设战艍船十二只。出洋巡哨。其船每届三年、小修一次。又三年、大修一次。再三年验拆修造。现在查明祇有南汛战船二只。修好适用。其余应修十只。俱随时会验。报明交厂。迄今迟至数年并十数年之久。并未据登莱青道、委员兴工修造。每年逢出洋巡哨、及水操之期。系该道饬令州县雇觅商船。顶替出洋等语。登州为环海要地。该营既设有出洋巡哨船十二只。自应按年分别修理拆造。以资驾驶乃现在祇有战船二只。可以适用。其余十只。竟迟至多年不修。自系承办之员。惮于修造。以致相沿日久。因循未办。著钱臻将因何不能如期兴修之故。据实查明。其应如何责令及时修造。俾战船悉臻完善之处。悉心筹酌。妥议具奏。将此谕令知之。　　

