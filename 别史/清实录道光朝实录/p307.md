<!-- { "loadSidebar": true } -->
○又谕、鄂山奏、大兵进发。沿途州县应付。饬局豫为筹办。吐鲁番库车等处。各设粮台。顾拨牛马驼只。酌商英惠筹办。合密为官兵必由之境。军粮亦应多备。现由安肃道属磨面运往。惟各路官兵所骑之马。远道难免疲乏。除英惠截留伊犁拨补内地营缺马四百七十一匹。杨遇春札调马五千匹。陕甘两省额马有三万余匹。核计营中差操之外。尚可酌量动拨。已行知各营。加意餧养。以备续调。杨遇春所调火药铅丸战箭等项。业经照数拨运。现又饬局多为制办。并制帐房马鞍等件。乌噜木齐调经费二十万两。现又拨银三十万两。委解安肃道库。咨明英惠。就近调拨。又据片奏、陕西司库。尚可筹拨银五十万两。其数不在户部指拨之内。已飞咨徐炘委员解甘备用各等语。军行马匹。最关紧要。必须先期调集。餧养壮健。方可克期应用。不致贻误。现在所调陕甘各兵。陆续进发。武隆阿带领京营劲旅。并吉林黑龙江兵。及四川所调之兵。接续经过。该署督当通盘核算。将陕甘两省额马三万匹内。除应留差操之外。实可调拨马若干匹。是否足敷各项官兵乘骑之用。速即行知各营。挑其膘壮者。豫行调赴肃州哈密一带。加意餧养。俾马力充裕。足供驰骋。以便随时拨用。其所奏添设粮台。磨备面斤。制备军械。均著照所议办理。务当妥为经画。不许稍有迟误。至所请由陕省拨银五十万两。已谕知徐炘迅速委员解甘矣。将此由五百里谕令知之。　　

○又谕、据徐炘奏、甘省应需军火粮饷。必须宽为储备。应否将陕西司库筹备银五十万两。委员解甘等语。本日又据鄂山奏明前所筹拨银五十万两。其数不在户部指拨之内。飞咨解甘备用。著徐炘迅将陕西司库筹备银五十万两。速即解往甘肃备用。毋得迟误。俟各省解甘银两过陕。再行截留归款。将此由五百里谕令知之。　　

○命詹事府詹事龚守正、提督山东学政。　　

○以南粮军船全数回空。予仓场侍郎韩鼎晋等、议叙。　　

○壬申。世宗宪皇帝忌辰。遣官祭泰陵。　　

○上诣安佑宫行礼。　　

○旌表守正被戕直隶建昌县民李文凤女坡姐。浙江于潜县民陈贵受妻方氏。　　

○改建浙江东西塘鱼鳞石塘。并拆镶柴埽盘头各工。从巡抚程含章请也。　　

○癸酉。上诣绮春园问皇太后安。　　

○谕内阁、那彦成奏、请停运药铅火绳。并筹议兵行供应一摺。此次吉林黑龙江官兵三千名。前赴回疆军营协剿。所需药铅火绳。由京分起解送。各省派委员弁。交替转运。兹据该督奏称、自京至甘。相距道路绵长。逐站更换车辆。供应较难。且长途遇雨受潮。恐亦不堪应用。前据鄂山奏明火药。铅丸火绳。现已饬局多为制办。甘省筹备充裕。足敷调用。著将前项应解药铅火绳。未经起运者。留京京中各营配用。其已由京起运者。随处截留。作为直隶各营操演之用。即于每年应造药铅火绳例价内扣除。其如何分营存贮之处。先行报部备查。至该官兵需用车马供顿。业据饬令沿途驿站州县。妥为筹备。惟该官兵到站。早晚无定。往往任意多索车马。中途卖放。更有冒混跟随。逞强索取。地方官仓猝莫辨。滥支滥应。必当严行查禁。著各该领队大臣。将每站应用车马。按照兵牌勘合。开明确数。拣派明练公正章京二员。先期到站。会同地方官。按照兵牌勘合。逐一点验。候官兵到时。眼同更换支放。又另片奏、派委司道大员。分段照料妥办。著照所请、饬各前往弹压。并令该管府厅州各按交界。按替催趱。迅速遄行。不使稍有延缓。该兵丁等如有滋事不法。即据实严参惩办。该部知道。　　

○谕军机大臣等、据那彦成奏、条议剿办逆回事宜。请敕下在事诸臣详议一摺。朕详加披阅。各款内如酌用伊犁遣犯一节。不但此时调集兵弁甚多。其中不乏材勇可用之人。何至录及遣犯。且该犯等皆曾获罪谴。若使效力立功。将来应如何位置。又用鹿角木架。两人擡走。以便支放擡枪一条。军行贵于便捷。若以木架笨重之物。令人擡走。岂能迅速。设若贼匪马队突来。必待安好木架。始行开枪。岂能轰击便利。又摆齐队伍。分为两梢两翼两辅。左右穿截抄杀一条。行军之道。原宜纪律严明。队伍整肃。而临阵时应如何抄截。如何冲击。亦当随机应变。若必待分梢分翼。翕张而进。亦殊拘执。且阵法必须平时操演纯熟而后得力。岂能于对敌时期其速效。又善后之要。首先剿洗白帽回子。已从逆者。童穉不留。未从逆者。按户迁徙云贵闽广各州县安插一条。此种回子。狼子野心。将来办善后时。已从逆者。自应童穉不留。未从逆者。自宜妥议安插之道。无留后患为要。若迁徙内地州县。似更不成事矣。且内地回户。已不为少。此种回子。日久孳生众多。岂不更难防范。此四条均属窒碍难行。其余各条。是否可以照办。著长龄等体察情形。悉心酌议具奏。那彦成摺著钞寄阅看。将此附报便谕令知之。　　

○以故湖南永顺府桑植县下峝土把总向正旸孙光明、袭职。　　

○旌表守正捐躯山西永济县民张添象妻陈氏。　　

○甲戌。遣官祭贤良祠。　　

○谕内阁、恒敬等奏、接济官兵银两。催令起程一摺。齐慎带领之官兵三千六百名。前经奏明留西宁镇属兵六百名。驻守哈密。兹据奏称前项官兵。业已先后抵城。惟西宁程途较远。迎催未到。著暂留凉州镇属兵五百名驻守。俟西宁官兵到时。即令起程。其余兵二千五百名。现已分限按起前进。此项官兵。已有旨令其速赴阿克苏。所有照例更换马匹。准其于备拨项下如数拨给。其各营留换疲乏马匹。著交牧厂餧养。病废之马。照例变价。至盐菜口粮。及草料军火器械等物。均著按城供支。随营运送。无得短绌迟误。再向例出征官兵。除俸饷外。仍有借支银两。该官兵等在本营借项无多。著照所请、不分马步。每兵各借银四两。共银一万二千两零。各官借一年俸银。共一千三百两零。俱准其即时发给。俾资接济。照例核销。　　

○谕军机大臣等、前据富俊奏、流民无籍可归。恳免驱逐。当经降旨令该将军不惮繁难。另筹善策。乃本日据富俊奏、遵旨出示。四晌以上。不给钱文。四晌以下。流民四千余口。按大口八百文。小口减半。作为路费。限九月内搬尽。如有抗违。即严办以清山界等语。朕前谕该将军于吉林所属各厅。或盛京所属各厅州县。指出地方。酌分户口。原以该民等干年兹土。当令迁移不至失所。今该将军定限九月内搬净。但以驱逐为事。而无安插之道。富俊接奉此旨。即确查吉林所属伯都讷及长春厅新分荒地。并盛京所属闲荒。出示流民。令其自便。其种地四晌以上。固系有力之家。然宅宅畋田。亦费成本。自宜酌给迁费。至四晌以下无力流民。情尤可悯。该将军尤当体察地方情形。酌分期限。令其前往。以所得之房价地价。垦田筑室。各安生计。总以散处而不聚集为要。但能陆续搬移尽净。原无容刻期迫促。其所遗之田地房屋。应作何办理之处。亦须豫为筹定。断不可复任外来流民。私行占据。仍蹈故辙。方为妥善。俟另行妥议奏到时。再降谕旨。将此由四百里谕令知之。　　

○又谕、长龄奏、接奉谕旨筹办一摺。所奏均悉。此次额尔古伦等在浑巴什河得有胜仗。已据长清奏到。参将王鸿仪等阵殁。亦据庆廉具奏。节经降旨令齐慎带兵三千六百名。迅赴阿克苏。探明贼踪。以堵为剿。至乌噜木齐官兵。业经果良额、达淩阿、留防库车一千名。伊犁官兵内。经长清派赴乌什五百名。昨据庆廉奏、存城官兵不满三百。复谕长清、达淩阿、于已到阿克苏各路官兵内先酌拨一千名。并分派大员带领。迅赴乌什。帮同堵御。所奏川楚各省民人及当差遣犯内。有曾充乡勇。惯历行阵。年力精壮者。呈请出征。著准其挑选一二千名。并著派绿营员弁。先管带五百名赴阿克苏。交长清等派充前敌。其给银置备衣履。官给器械马匹。发给盐菜口粮。均著照所请行。该民遣等果能奋勇出力。分别随时存记。再行酌办。至伊犁官兵。久经训练。自宜有勇知方。何以该将军转称此项民遣。较口外生兵健勇敢战。殊不可解。或系历任将军并未认真操练之所致。著长龄附便履奏。长龄俟德英阿到伊犁后。即日迅赴阿克苏。会同杨遇春等相机剿办。至迈哈默特鄂对、与张格尔通信一节。该逆包藏祸心。罪不容诛。惟念该逆系南路回夷世族。党类甚众。现当用人之际。或此时不便拏办。及情节尚须详察。朕已谕知长清等。务须不动声色。随时密加防范。断不可令该逆猜疑。尤不可令各回众等解体。将此由六百里谕令知之。　　

○又谕、前据鄂山奏、肃州距阿克苏道里遥远。仅于哈密派员督办粮运。尚恐鞭长莫及。拟在吐鲁番库车设立粮台。专派大员分驻。当经降旨准行。并派恒敬在哈密督办矣。本日据英惠奏、接长龄来信。以乌噜木齐为后路粮台。应行筹备粮饷。就近调拨。前经咨调甘肃等处银五十万两备用。一切支发。并各处调用军火器械等项。必须设局委员经理。仍随时督察。务令撙节等语。乌噜木齐非官兵经过处所。但该处为口外省会地方。各处粮石聚集。且较之由内地运往。路途近至过半。诸为便捷。傥于该处设台。作为协济。运至吐鲁番。仍归喀喇沙尔至库车大路。是否可行。至吐鲁番乃乌噜木齐属城。相距仅止五站。若于乌噜木齐设台。则吐鲁番粮台。应否一并设立。或竟归为一处。著鄂山等悉心筹议。如果乌噜木齐设台。于粮饷更为有裨。即一面奏闻。一面飞咨英惠照办。该处现有甘肃等处调往银五十万两。是否足敷支应。著鄂山等体察情形具奏。并报明长龄、杨遇春、武隆阿可也。将此由五百里谕知鄂山、卢坤、并谕英惠知之。　　

○赏派往军营之前锋统领哈哴阿、副都统倭楞泰、吉勒通阿、及协领等治装银有差。　　

