<!-- { "loadSidebar": true } -->
○又谕、林则徐等奏、请将被控牵涉之守备游击、分别革职解任一摺。此案潜山营革兵王泳即王树滋、控告该营守备张赞、克扣九十两月兵饷。供应该守备盘费公馆。并制备铺垫。修饰衙署等项。又藉修庙宇。串通队目。勒扣十一月分兵饷。每名至二钱之多。并该守备私那兵饷。及家人食粮。私役兵丁。发卖营马等款。复据该守备供称摊扣兵饷。俱属因公。其庙工一款。系回明游击袁梦熊办理。案关将备骫法营私。不可不严行惩办。潜山营游击袁梦熊著解任。守备张赞著革职。交色卜星额亲提全案人证卷宗。秉公严审。将禀揭各款。逐一根究实情。分别按例惩办。断不可因革兵挟嫌控告。豫存成见。致有不实不尽。将此谕令知之。寻奏、讯明张赞私役兵丁、扣饷修庙属实。业已革职。应毋庸议。袁梦熊那用钱粮。事属违例。并请革职。下部议。从之。　　

○朝鲜国王李焕、遣使表贺万寿冬至元旦三大节。及岁贡方物。赏赉筵宴如例。　　

○辛亥。谕内阁、四阿哥、五阿哥、著于四月初三日入学读书。杜受田著充四阿哥师傅。徐士芬著充五阿哥师傅。潘世恩、穆彰阿、著充上书房总师傅。瑞郡王奕志、著在上书房伴读。　　

○又谕、前据御史鄂尔端奏、刑部堂印被窃。应议人员处分。尚有遗漏。当降旨交刑部堂官查明具奏。兹据奏称、部中稽察闲杂及赌博等事。日间归司务厅首领官专管。夜间归当月官专管。该部既有奏定章程。吏部则例内又有专条。遇有失察处分。自应分别日夜。查送职名。此案刘四等在署聚赌。讯系夜间随来随散。并无昼日任意出入之事。该部业将上年十二月初三日至初八日当月司员。按日查取职名。送部议处。其司务厅各员。夜间并无值宿之责。例不咨送处分。是该部办理此案。尚无遗漏。惟当月官与首领官分司昼夜。易启推诿之渐。嗣后各该部一切稽察闲杂及赌博等事。除当月司员照例值宿外。每日仍派司务厅一员在署住宿。俾得周历巡查。互相稽察。以杜推诿而昭严密。　　

○命协办大学士户部尚书王鼎、在南书房行走。　　

○壬子。上诣绮春园问皇太后安。　　

○谕内阁、著派绵清、管理圆明园八旗内务府三旗官兵进班。庆敏、毋庸管理。　　

○达赖喇嘛遣使谢恩。呈进贡物。赐敕褒奖。　　

○以四川督标中军副将张作功、为福建汀州镇总兵官。　　

○癸丑。孝仪纯皇后忌辰。遣官祭裕陵。　　

○上诣大高殿行礼。　　

○还宫。　　

○以大学士阮元、充经筵讲官。　　

○礼部议准、广西巡抚惠吉疏报、采访博白县贞节妇女朱林氏等七十八口。陆川县吕谢氏等三十八口。请各建总坊旌表。从之。　　




大清宣宗效天符运立中体正至文圣武智勇仁慈俭勤孝敏成皇帝实录卷之二百七十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。二月。甲寅朔。遣官祭先医之神。　　

○谕内阁、此次恭谒东陵。著派安福、联顺、绵岫、管理大营事务。　　

○又谕、程祖洛奏、告养回京之都司潜走无踪。请旨革拏一摺。浙江衢州镇标右营都司伊成额、前因亲老准其回京。交兵部带领引见。兹据该督奏称、该员于未经奉旨之先。因病告假。赴省就医。旋即走失无踪。实属有玷官方。伊成额著即革职。严行缉拏。至该革员曾否私自回京。著步军统领衙门、顺天府、五城、一体严拏务获。并著该旗都统查明据实参办。寻正黄旗满洲都统禧恩等奏、查明伊成额并未回京。现仍派员不时前往伊家查访。得有踪迹。即行解送刑部审办。报闻。　　

○又谕、程祖洛等奏、台湾各县徵解兵谷。全数运清。请开复顶带一摺。福建台湾所属凤山县知县徐必观、嘉义县知县熊飞、彰化县知县李廷璧、前因徵解道光十三年分兵谷惰误。降旨摘去顶带。兹据该督等查明嘉义、彰化、二县。徵解道光十三年分兵米兵谷。并非有心延欠。且于被参后自行捐资雇船。于三个月限内载运内渡。其十四年兵谷。亦无贻误。尚知愧奋。嘉义县知县熊飞、前任彰化县知县准升鹿仔港同知李廷璧、原摘顶带。著一并开复。李廷璧著饬调内渡。于俸满案内送部引见。再赴鹿仔港同知之任。至台湾县前经运存澳仓之十三年谷石。与应解十四年兵谷。均已扫数内渡。该四县应运十五年分兵米兵谷。现亦配运。著该督等督饬台湾道府严行催趱。务于明年奏销前一律运竣。嗣后著永以为例。不准颗粒蒂欠。如稍迟延。著即严参。以儆玩误。　　

○谕军机大臣等、程祖洛等奏、拏获盗首萧图。讯据该犯为盗时。船上曾插有不得已三字白布旗一面。与陈沅往来认识。各自为首纠劫。曾武先曾为盗。与伊亦不同帮。后来久已不在海上。该犯鄙薄曾武为无足重轻。现在设法熬讯。并跟追曾武、萧乌鸟、下落。严缉务获等语。该犯萧图颐指同夥。口出狂言。确系巨盗无疑。查拏自属认真。惟积盗曾武。该犯既鄙为无足重轻。自更不难就获。何以叠经降旨饬拏。迄今躧缉尚无端倪。总之曾武务在必获。断不能因该犯狡供无足重轻。遂可置之不问。致令幸逃法网。其咎尤重。至不得已三字旗号。前据该督等访闻系曾武盗船上之物。兹讯据该犯萧图供认、于船上设立此旗。以便招集夥党。愚哄商船。所供尚有不实不尽。其因何设此三字旗号。著确切讯明。不得颟顸了事。且既与曾武同一旗号。若非即系帮夥。亦必确知曾武踪迹。此等凶恶最著之犯。断不容幸逃显戮。日久稽诛。著程祖洛等就现获之萧图一犯。设法研讯。务得确情。仍严究曾武萧乌鸟下落。究竟潜匿何处。严饬文武员弁。协力兜捕。务期必获。毋得将现获之犯。讯取供词。率行搪塞。总期将该犯曾武、及早拏办。免留后患。不准稍为松懈。将此各谕令知之。　　

○以配运兵谷出力。予福建通判陈盛韶升用。　　

○乙卯。谕军机大臣等、寄谕闽浙总督程祖洛。各省营制之设。自总兵以至备弁。均有训练兵丁之责。平日习劳肄武。自当讲求骑射。实力操防。俾士卒悉成劲旅。方为无忝厥职。至笔墨书画等事。本非武弁所重。若专心肄习。转至荒其营务。是重其所轻。必至轻其所重。于所辖营伍一切校阅操防。尚安望其认真经理耶。黄岩镇总兵汤攀龙、向来粗知文义。好弄笔墨。虽据该督查明、该镇近知愧悔。是否能顿改前辙。屏除一切。其平日训练士卒。能否认真。堪胜总兵之任。著该督再加体察。据实具奏。至所称近来各营员内。亦有好弄文墨。禀牍每多浮词。究系何人狃于积习。涉猎艺文。不能实意操防。著一并确查。指名奏参。毋稍徇隐。将此谕令知之。寻奏、黄岩镇总兵汤攀龙、材具颇长。人亦体面。惟于一切禀牍。每多冗泛之词。且闻其旁通字画。是以每就该镇禀报事件。随时批饬。近年以来。深知愧悔。专心办理营务。于总兵一官。尚堪胜任。其余各营员之好弄笔墨者。则有前任浙江抚标中军参将汤贻汾、工于绘事。现已告病回籍。前任建宁镇总兵徐庆超、喜写大字。业已病故。前任海坛镇总兵万超、喜弄笔墨。业经因案参革。现任浙江湖州协副将郑国鸿、明白干练。督率有方。惟该员从前于公事禀牍。好为空论见长。节次批饬。渐知湔改。尚须加以磨练。此外尚有前任建宁镇总兵现调云南昭通镇总兵普陀保、现任福建延平协副将文通、闻皆能诗。而平日皆不喜谈诗。普陀保在任时。营务认真。并能亲自办理文禀告示。诚实通达。不事文饰。文通亦能专心营务。实力讲求。公事并无贻误。报闻。　　

○赏陕西等省乙未恩科乡试年老诸生原午等三十九名举人副榜有差。　　

○礼部议准、山东巡抚钟祥疏报、采访黄县贞节妇女战刘氏等六百二十六口。文登县毕王氏等一千九百七十二口。请各建总坊旌表。从之。　　

○上以祭社稷坛。自是日始。斋戒三日。　　

○丙辰。遣官祭文昌帝君庙。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○以通政使司通政使麟魁、为都察院左副都御史。　　

○湖北巡抚尹济源、因病解任。调江西巡抚周之琦、为湖北巡抚。以江苏布政使陈銮、为江西巡抚。调江西布政使怡良、署江苏布政使。以陕西按察使李恩绎、为江西布政使。广东盐运使李振翥、为陕西按察使。　　

○丁巳。春分。朝日于东郊。上亲诣行礼。　　

○祭先师孔子。遣大学士阮元行礼。　　

○谕内阁、栗毓美奏、冬挑津贴。商息不敷。请借款拨发等语。运河冬挑津贴一款。例支东商生息银两。如遇解不足数。向系借拨垫发。据该河督奏、运河道库。现无可垫之款。应挑工段。漕运攸关。自应及时兴工。著照所请。准其在于挑河生息项下、动拨银二千二百四十六两零。再于工程市平项下、借支银七千八百八十九两零。发交承挑各员领办。以济要需。再据该河督奏、东商生息银两。积欠过多。现经奏准停缓。运河道库存款。遇有支发别项工程。甚形短绌。所有道光十二十三两年垫发银四万四千余两。著准其先于山东藩库、暂行筹项借拨归款。以济工需。　　

○以大理寺少卿琦琛、为詹事府詹事。　　

○修山东运河、泇河、捕河、上河、四厅闸坝。从河道总督栗毓美请也。　　

○戊午。祭上社。大稷。上亲诣行礼。　　

