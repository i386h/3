<!-- { "loadSidebar": true } -->
○谕内阁、前据英和等会奏、八旗满洲餧养圈马四百匹。请改拨巡捕营。责令满洲蒙古马兵演习骑射。业经降旨改拨。并令将分营拴养抽拨操演各章程议奏。兹据英和等奏、请抽拨兵丁。勤加演习。著照所请、此次赏给马四百匹。著分派五营拴养。此项马匹。疲羸者多。著于步军统领衙门营马内。通融挑选一百匹备用。其操演兵丁。著按各营均匀抽拨。五营新添枪兵什长。及各项技艺。并旧设枪兵什长。共兵一千七百零五名。先尽满洲蒙古马兵年力精壮者派拨。如不足数。再于汉军马兵、内务府马兵、民马兵内。一体挑取技艺。选派教习什长等、教演弓箭枪牌等项阵式。仿照八旗及各省绿营之制办理。其善扑过马。既无实用。著即裁汰。小过堂一项。现无幼丁。将来应否增添。再行酌办。所有操演需用之鸟枪火药等件。照例行取。弓箭鞍鞯藤牌旗纛号衣等件。即动用朋扣项下银两制办。所需公费。及操演饭食等项。仍照旧例。分别技艺头二等支给。及会操饭食册档等项。每年需银二千二百余两。著即于朋扣项下动用。如数不敷。即于两淮项下补足。除五六月照例停操外。其余各在本营按期操演。每月五营会操一次。春秋二季。著步军统领、会同左右翼总兵、自行阅看。分别劝惩。余月分派司员。不时严查。英和等当督率五营将备。勤加演习。三年后朕亲临阅视。以诘戎行。务令技艺娴熟。悉成劲旅。毋使日久生懈。有名无实。至此项新拨到营马四百匹。责令兵丁操演。兵部毋庸调取协济。俾该兵等常川练习。以归实用。该部知道。　　

○己丑。上诣绮春园问皇太后安。　　

○谕内阁、都察院奏、直隶滦州绞犯李华、遣抱告钱复初、以挟嫌诬害刑逼问抵等语呈控。此案据秋审招册。李华因吴魁向伊索欠争殴。致踢伤吴魁肾囊殒命。将李华依律拟绞。入于缓决。今该犯遣抱告呈诉。吴魁之死。实系同姓同名之李华踢伤。因李尚中挟嫌。串合尸妻王氏、砌词诬控。该州并不追究教唆之人。惟事刑拷。以致无辜拟抵。并官吏幕友索诈银一千三百余两。案关人命出入。著交蒋攸铦、督同臬司王庭华、亲提严讯。按律定拟具奏。抱告钱复初、该部照例解往备质。寻那彦成奏、覆讯李华实系正凶。仍照原拟绞侯。因革监侯山□詹代写呈状。诬指同姓同名之瞎李华、踢死吴魁。及李尚中挟嫌串唆。官吏幕友诈赃等情。讯无其事。侯山□詹应按律发近边充军。钱复初受雇诬告。应予杖徒。下部议。从之。　　

○刑部奏、现行旧例。酌加修改二条。请嗣后勘问谋杀人案内。为从同谋下手助殴加功者。俱依从而加功律。拟绞监候。不得以被逼勉从。尚未成伤。量予减等。至械斗案内。听从纠斗下手毙命之犯。仍各依本律拟抵。秋审时照共殴谋殴之案。将致毙四命以上者。拟入情实。其随从伤人及未伤人之犯。亦各按律问拟。不得减等科断。从之。　　

○马兰镇总兵官广泰、以疾解任。赏三品顶带署泰宁镇总兵官庆惠、二品顶带。为马兰镇总兵官。兼总管内务府大臣。办理万年吉地工程。以兵部左侍郎镶红旗汉军副都统宝兴、为泰宁镇总兵官。兼总管内务府大臣。转兵部右侍郎奕经、为左侍郎。以内阁学士贵庆、为兵部右侍郎。　　

○以委散秩大臣敬敩、为镶红旗汉军副都统。　　

○以漕标候补备弁差遣敷用。命兵部暂停一年分发。　　

○旌表守正捐躯山西文水县民武直经女二女。　　

○添补河南各厅秸料二千垛。山东曹河粮河二厅秸料五百垛。从署河道总督张井请也。　　

○辛卯。遣官祭历代帝王庙。　　

○命泰宁镇总兵官宝兴、为恭守昌陵领侍卫内大臣。　　

○旌表守正捐躯四川崇宁县民文登贵妻易氏。　　

○给陕西绥德、清涧、榆林、怀远、四州县被雹灾民一月口粮。缓徵本年下忙额赋。仍贷绥德、清涧、长武、三州县贫民耔种。　　

○壬辰。上御洞明堂。勾到四川情实罪犯。停决斩犯三十四人。绞犯十四人。余九十八人予勾。　　

○谕内阁、琦善奏、请将运京铜铅。盘坝换船。接运赴通一摺。滇省癸未年加运一二起。正运四起。暨甲申年正运一二三起京铜。及黔省本年下运两起京铅各船。业已行抵江境。因黄水擡高。湖水未足。难以启放御黄坝。原船不能抵通。请将铜铅全数起剥。一律盘坝换船接运。此内正运六起。俱由江宁藩库领过水脚银两。以为造船及雇觅水手之用。其加运两起。亦由江宁盐巡道循例拨用官舫。给过水手工食等银。现经换载。不用原船。所有剥船水脚银两。较运铜例价。计正运六起。每起约增水脚银一千数百两。加运两起。所雇民船。每起约增水脚银一千余两。该督恳请筹款借给。著照所请、将剥船水脚及起剥不敷经费。均按核定银数。先于河库就近垫发。即令赶紧雇船接运。无任稽延。该督即饬江宁藩司、将河库垫发银两。照数拨还归款。准其报部作正开销。俟剥运完竣。由该督将实用银数咨部查核。其正运各员原领银两。除自仪徵抵浦、例准报销运脚、及守候工食等项外。所有应变船只。应追工食。俱令各运员留属变追。俟本员差竣。回至江宁。先将变追之银。缴抵原领之款。如有不敷。并与借给起剥经费。均咨明滇黔各本省。分别追拨解还。至江宁盐巡道发给工食。本不由运员经手。除自仪徵装运官舫至浦。空重往还。及沿途守候工食。照例报销外。其余由该道在各水手应领工食项下。扣还归款。此后续到江南铜铅船只。应如何由浦运通。著该督随时察核办理。该部知道。　　

○又谕、琦善等奏、请将苏松常镇太四府一州应徵道光五年分漕粮。全由海运。并议定运送兑收各章程一摺。海运事宜。前据琦善于抵任后。饬令藩司贺长龄、赴上海查勘情形。会同妥议。嗣后抚陶澍于查勘水利之便。亦至上海。传集商船。面加晓谕。商情颇形踊跃。兹据奏、现雇有沙船一千余只。三不像船数十只。计春夏两次。可以运米一百五十余万石。著照所请、将苏松常镇太四府一州新漕。并缓带漕粮。由海运抵津。其所议酌给沙船耗米一款。著即于例给旗丁耗米十八万余石内动放。所有节省耗米六万余石。并令随同起运正耗米石。一体运送抵津。又海运漕粮。无故短少霉变一款。著查明如有斫桅松舱、伤毙人口情事。自应奏明免其赔缴。并照例优恤。若无故短少霉变。即于备带耗米内补足。如再不敷。勒令买补。以专责成。又验米交米专派大员经理一款。著于兑运时。派委道府大员等逐一盘验。将米样贮桶。黏贴印花。交沙船带津。以备钦派验米大臣查对。并著户部将沙船到津。在东门外交兑。限几日收竣放行。即行议定具奏。其需用剥船。并著直隶总督、饬属先期多为雇备。随到随剥。俾沙船不致羁累。又沿海水师会哨巡防一款。除由该督临时移行该提镇将备统巡分巡外。著山东直隶各督抚、转饬沿海水师提镇。各按汛地。多拨哨船。分派将弁兵丁。巡防护送。并著该督届期奏派武职大员二人。押坐商船赴津。以资稽考。其商船宜分别奖叙。及苏松等府州军船酌加调剂二款。俱著照所议办理。又另片奏、议覆御史熊遇泰条陈海运事宜六款。除该督等所设章程。已经议及外。其海船押运到济。经纪人等难免需索刁难。诅派亲信大臣。赴津验收监兑一款。尚为除弊起见。著军机大臣届期奏请钦派一二员前往。此外如有应行随时酌办之事。该督等务当豫筹详妥。勿致临时周章。有负委任。　　

○又谕、琦善等奏、浙江等省滞漕。全数盘运完竣。即饬长运抵通一摺。浙江安徽及江广各帮漕粮。前此滞留御黄坝以南者。共一百九十余万石。经琦善等设法盘运。现已全数剥竣。长运抵通。所办甚好。惟天津北河至通州一带。节节均有古浅新淤。转瞬节交冬令。水落归槽。恐致浅阻。著蒋攸铦即饬所属、先期多备剥船。排列河干守候。遇有浅阻。相机起剥。俾得迅速抵通。其铜铅船只。现亦经琦善等盘运北上。如行抵天津一带。有应须起剥之处。亦著该督随时饬属、相机办理。以利储蓄而资鼓铸。　　

○又谕、那彦成奏、筹办各属义仓。以资储备一摺。甘省山多地旷。旸雨稍不应时。即致收成歉薄。而边民又拙于生计。夙鲜盖藏。本年二麦普收。秋禾亦称大有。自应乘时亟筹储备。据该督奏请劝办义仓。俾积贮饶多。专为备荒之用。所有口内各厅州县。除安西、玉门、敦煌等处设处关外。情形与内地不同。其余州县。虽地方饶瘠不齐。而设法劝捐。多寡总有裨益。现经该督及司道等、分别捐廉买粮。以为倡率。并通饬所属。各就该处情形。出示晓谕。剀切劝导。令民间量力捐输。并就其所捐粮数。分别予以奖赏。各属民情踊跃。办有成效者。已得三十余处。其余各厅州县。可期年内一律办竣。所有议定规条。著照所议办理。即交长龄饬属实力奉行。以期经久无弊。嗣后每届年终。将一岁收除动存各数目。由各州县开送藩司。核报该督。汇奏一次。其劝捐各州县。如果办理审勉。认真妥速。事竣后著该督择其出力人员。奏请议叙。以示鼓励。　　

○江南苏松镇总兵官云天彪、年老休。以候补水师总兵官陈光求、为苏松镇总兵官。　　

○以漕粮盘坝接运出力。赏还河营参将张兆顶带。余升补议叙有差。　　

○癸巳。上诣绮春园问皇太后安。　　

○谕内阁、琦善等奏、税课大使呈控冒功补缺、及从中说合之运判各员。请分别革职解任一摺。六合县税课大使费垲、以伊前在东台县典史任内。拏获王大等私盐一案。经前任泰州运判单壮图说合。作为候补运判何道范拏获。希图冒功补缺。并自认遣丁告乞不遂等情。事关官员捏冒嘱托。索诈不遂。不可不彻底严究。以肃官箴。费垲著革职。升补淮南监掣同知何道范、著加给引见咨文。海州运判单壮图、著暂行解任。交该督等提同案内人证审讯。务得确情。按律定拟具奏。其案内牵控之前任东台县现调上元县知县陈道坦、现任梁垛场大使吴绍沅、东台场大使董桂、如有应行质讯之处。亦著一并解任。归案审办。该部知道。　　

