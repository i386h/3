<!-- { "loadSidebar": true } -->
○谕军机大臣等、那彦宝奏、本年年班应行进京。现有交审案件。计全案人证到齐。尚需时日。可否先行来京。再回任接办等语。那彦宝现有交审鄂尔多斯台吉贡楚克多尔济、呈控该旗台吉旺沁扎布即济克默特一案。已饬提人证。自应速为审办。本年该将军年班。著无庸来京。俟审案奏结。于明年春间再行奏请陛见。将此谕令知之。　　

○己酉。礼部议奏、一子两祧服制。一、独子兼承两祧。两房分祧之子。皆独子之亲子。无降服之义。应各为父母服斩衰三年。一、两房承祧之孙。各为祖父母服齐衰不杖期。父卒。嫡孙承重。俱服斩衰三年。一、独子之子承祧别房者。其本身为本生亲属。俱从正服降一等。其子孙为本生亲属。祇论所后宗支亲属服制。又小宗子出继小宗。如己为所后父母丁忧持服。嗣经兼祧两房者。自应照礼经不贰斩之义。为所生父母服期年。如虽出继在前。尚未为所后父母丁忧持服。旋经兼祧两房者。应仍以所生为重。为所生父母服三年。为兼祧父母服期年。又查道光七年。浙江翰林院庶吉士王端履、与王端荣、同父分祧。兄弟编入官卷。惟既已分祧。服应从降。应一并更正。嗣后毋庸编入官卷。以昭限制。从之。　　

○以故浩齐特扎萨克郡王贡楚克栋罗布子永咙珠尔默特、袭爵。　　

○予故喀喇沁固山额驸旺沁棍扎布、辅国公拉旺哩克森祭。遣官往奠如例。　　

○辛亥。上诣皇太后宫问安。　　

○谕内阁、容安等奏、已将入卡盗马、致伤人命之哈萨克贼匪、审明办理请旨一摺。哈萨克贼匪江阿邦那呢雅尔、胆敢入卡伤人。偷盗马匹。实属目无法纪。情殊可恨。经容安等审明后。不论首从。立即全行枭首示众。所办甚是。其驻劄春济卡伦之锡伯佐领色明阿、虽疏于防范。旋经查出。即行追赶。将所盗马匹。全数夺回。功过相抵。著无庸议。哈萨克阿哈拉克齐提留必、巴图尔、恭顺引路。将贼匪马匹访获。帮同官兵解送到城。殊属出力。提留必、巴图尔、俱著加恩赏给六品顶带蓝翎。以示鼓励。　　

○大学士两江总督蒋攸铦奏、遵旨审办方廷添控案。讯明方观辉、因误砍无服族叔方廷糈祠树。起衅斗殴。致方廷糈落河身死。检验并非枪毙。亦无掉换尸身等事。方观辉。拟绞监候。方廷添诬轻为重。拟杖徒。下部议。从之。　　

○以故敖汉镇国公那木扎勒多尔济子乌尔占扎布、袭爵。　　

○壬子。谕内阁、三等承恩公熙敏、因病出缺。其子恒寿、又已病故。著准以伊堂兄明宽之子双印、承继为嗣。所遗三等承恩公爵。著该旗照例于年终带领引见。　　

○又谕、福克精阿等奏、太仆寺右翼协领喇锡扎木苏所遗员缺。该翼委协领内不敷拣选。可否由两翼委协领内一体拣选。抑或将左翼委协领玛哈巴勒坐补请旨一摺。喇锡扎木苏所遗阿克塔牧场协领员缺。系右翼官员。未便将左翼委协领玛哈巴勒坐补。现在右翼委协领内。既不敷拣选。著福克精阿等、即行秉公由左右两翼委协领内一体拣选。　　

○癸丑。谕内阁、耆英等奏、静明园香严寺玉峰佛塔塔顶坍卸。砸损山门佛殿等处一摺。著交总理工程事务大臣。估计做法钱粮。奏明派员会同修理。　　

○又谕、禧恩等奏、乌噜木齐军需项下。找拨银数不符。请旨饬查一摺。乌噜木齐报销案内。官兵赏装、及各员垫办运脚二款。共银七万一千余两。据户部查明、即在该处统案报销应行找拨银十万八千余两之内。陕甘总督现已奏报、在二卯移损项下。拨解银十万八千余两。是应找银款。业经清结。著毋庸再行拨解。其军需项下。先据陕甘总督咨报。原拨续拨共银二百十四万余两。该处报销案内。仅收内地银二百十三万余两。计少收银一万两。嗣据该督于第七十一案内题销续拨银数。又系七万三千余两。较原咨多拨银四万三千余两。统计不符银五万三千余两。兹届统案报销完竣。著杨遇春、英惠、将前项不符银两。查明系如何舛错之处。迅即声覆。以备查核。至军需支发章程。惟征兵支给盐菜口粮。兼支驮折夫价。其运送军粮军火。但支监菜口粮。不支驮折夫价。英惠前此奏请一并兼支。朕已格外施恩。俯允所请。准其报销。其余各处题销。凡有与例不符。经户部饬令删除之款。俱不得援照乌噜木齐之案。再于例外请增。以符定制。　　

○赏前任乌里雅苏台参赞大臣八十、副都统衔。署正蓝旗满洲副都统。　　

○甲寅。谕内阁、给事中章沅奏、屯丁编审届期。请饬确查一摺。向例各省屯丁备佥。责成粮道按四年编审。如有故纵殷富军户。窜入民籍者。将原查官弁参革。例禁綦严。至若诬扳民籍。指为军户。藉端扰累。如该给事中所奏。漕船佥运。奸胥蠹役。敝军刁民。纠结播弄。或亲族妒富。或同姓认宗。甚至绝不相识之人。架词局诈。妄诉漏丁。巧为扳陷。其扳陷之术。大半于编审册籍时。吏役勾通。军民搀杂。数年以后。遂据此名册指证勒佥。迨经讯明。而被扳之家。财产已尽。不可不严行查禁。现届编审之期。著通谕有漕省分各督抚、责成粮道。统以道光五年编册为据。详查确核。斥绝弊端。务使册内毋许脱漏一名。册外毋任增添一户。如有前项藉端扰害等弊。著即从重科断。以示惩儆。　　

○谕军机大臣等、杨遇春奏、请筹款生息。增设满洲营余兵额缺一摺。甘肃凉州、庄浪、二营披甲。例有定额。成丁闲散众多。挑补甲缺需时。生计艰难。每多旷废。自系实在情形。惟此时借款生息。岁有额额。而该丁等生龄日繁。养赡仍未能普遍。殊非经久之策。即以所奏调剂情形而论。凉州营成丁闲散一千二百余名。挑选余兵仅二百名。庄浪营成丁闲散三百余名。挑选余兵仅五十名。每名月给饷银一两。不惟闲旷仍多。且所给饷银有限。焉能资其养赡。所谓以君养人则不足。不若使其自资生计。庶期经久可行。著该督悉心酌议。此外有无长策。行之久远。详筹周妥。具奏到时。再降谕旨。将此谕令知之。　　

○缓徵甘肃陇西、狄道、张掖、武威、宁、碾伯、宁夏、宁朔、中卫、平罗、灵、皋兰、泾、灵台、崇信、十五州县被水被旱村庄新旧额赋。　　

○乙卯。上诣寿康宫前殿行礼。　　

○后殿问皇太后安。　　

○丙辰。谕内阁、孙尔准奏、访查副将备弁贿嘱事主。捏报被劫洋面。请旨革审一摺。此案童增盛船只。在浙江官山洋面被劫。经该副将等贿嘱事主。捏报失事处所。规避处分。该督据实参奏。查办甚属认真。著将现署浙江瑞安协副将事玉环营参将沈清瑞、署瑞安右营守备事温州左营千总郑建功、瑞安左营千总金殿鳌、一并革职。交该督提同全案人证。审讯确情。按律定拟具奏。寻奏、沈清瑞于童增盛船只失事时。先已出洋巡缉。并无通同行贿情事。惟平时督缉不力。事后复听所属弁备含混具报。实属不职。业已革职。金殿鳌起意贿扣。捏改洋面。拟发新疆效力赎罪。业已病故。均毋庸议。郑建功随同贿嘱。希图规避处分。应拟杖徒。下部议。从之。　　

○准浙江湖州府属水利案内动借银两。分五年摊徵。　　

○丁巳。至。祀天于圜丘。命惇亲王绵恺、恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇长子奕纬。祭昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○停次日朝贺。　　

○命乌噜木齐都统英惠来京。调热河都统成格、为乌噜木齐都统。以吏部右侍郎裕恩、为热河都统。调兵部左侍郎保昌、为吏部右侍郎。转兵部右侍郎博启图、为左侍郎。以内阁学士桂轮、为兵部右侍郎。　　

○调正白旗汉军副都统乐善、为镶黄旗满洲副都统。以兵部左侍郎博启图、兼正白旗汉军副都统。　　

○戊午。命前任贵州威宁镇总兵官恩特赫、原品休致。　　

○己未。谕内阁、昌陵圣德神功碑楼工程。著添派武忠额、会同敬谨办理。　　

○和阗领队大臣德惠、因病回旗。以头等侍卫武隆阿、为和阗领队大臣。　　

○以前任叶尔羌办事大臣恒敬、署镶黄旗满洲副都统。　　

○赏八旗兵丁一月钱粮。　　

○庚申。谕内阁、嵩溥奏、请归补封贮分贮银两一摺。贵州藩库。额定封贮银三十万两。贵东道暨安顺等处各库。分贮银四万一千两。因从前军需动拨。据该抚查明、尚有未补银二十三万九千六百二十两。自应赶紧筹补。著照所请、准其将捐监银暂停解部。俟将司库封贮原额补足。再行拨补分贮银两。此二款归补齐全后。非奏明动用。不准任意那移。其续收捐项。每足五万两。即行解交部库。该部知道。　　

○又谕、梁章钜奏、请量免捐款。并将养廉仍令坐支一摺。江宁等属之句容、高邮、桃源、安东、宿迁、砀山、睢宁、沛县等八州县。地冲缺瘠。每年应支养廉捐垫款项。不免办公支绌。现经该护抚体察情形。量为调剂。著照所请、所有该句容等八州县额支养廉。自道光十年起。准由该州县自行坐支。毋庸再行提解。　　

○又谕、正黄旗蒙古奏、现因承袭保庆所遗男爵兼一云骑尉员缺。照例将出缺之子孙拣选拟正。其余应行拟陪之萨拉勒子孙。可否列入拣选请旨一摺。桂龄前因获罪綦重。所有伊本支人丁。均不准其列入拣选。今此职业经另支承袭一次。而现在萨拉勒一支。并非桂龄子孙。著该旗仍将萨拉勒一支。一并列入拣选。照例拟定正陪。带领引见。　　

○调正白旗蒙古副都统容照、为正黄旗蒙古副都统。正黄旗蒙古副都统安福、为正白旗蒙古副都统。　　

大清宣宗效天符运立中体正至文圣武智勇仁慈俭勤孝敏成皇帝实录卷之一百六十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

