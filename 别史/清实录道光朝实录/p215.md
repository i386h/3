<!-- { "loadSidebar": true } -->
○谕军机大臣等魏元煜等奏、豫筹新漕兑运事宜一摺。本年南河黄水骤长。清水势不敌黄。以致漕船在河北停阻多帮。昨虽据孙玉庭等奏、现已赶办王营减坝。惟办理需时。瞬届冬至。若各帮守冻眈延。必致贻误新漕。亟应豫为筹议。以期妥善。兹据该漕督酌量情形具奏。所有苏松、浙江、两粮道。著即饬令回省。办理新漕。其停待帮船。责成总押丞、倅、运弁、及地方文武、加意防范。毋致疏虞。至江浙空船。向系归次后修艌。现因开坝需期。守候已迟。未便再为拘泥。著即将三修银两。分给各帮。责令购料雇匠。先时修理。以免延误。又应列首进之镇、常、等帮。如减歇在次船只。业已受兑。著于镇江开坝、空船进口后。饬提来淮盘验、苏、松、太、三属。上冬全减帮船。亦令先期开兑。跟接来淮。俱俟渡黄后、停候回空续兑之船。归并北上。其江广空船行走。历系殿后。此次如竟迟至明年正月初旬、及开印间、方趱出瓜洲口。则归次已在常年重运出境之后。必须雇剥迎帮受兑。著俟十二月初间。该漕督再行体察情形具奏。徒、阳、运河岁挑工段。向在十一月初十前后兴工。现在帮船进口无期。著缓至十一月二十后察看。照例兴挑。再守候日久之帮丁。食用未免支绌。著照成案。酌借银两接济。所需银四万六千一百六十两。准其在河库道动借。按船散放。仍饬各该粮道暂动闲款。解还河库。自明年冬起。在各丁应领新运钱粮内。分两年扣还。以纾丁力。该漕督务当实心经理。俾臻妥协。并严饬在运员弁。一体奉行。毋许玩视。庶几未雨绸缪。不致过期贻误。至雇船迎兑一节。扰累商民。易滋弊窦。种种窒碍之处。非万不得已。不得妄议及此也。将此谕令知之。　　

○署户部右侍郎吏部左侍郎裕恩、因病赏假。以户部左侍郎明志、暂署右侍郎。兼管钱法堂事务。　　

○户部议准、云南巡抚韩克均疏报、禄劝县开垦屯田六十八亩。照例升科。从之。　　

○丙戌。谕内阁、赵慎畛奏、台湾水陆官兵。请令该道会同总兵管辖等语。台湾道例加按察使衔。本有奏事之责。每年大操。著照旧例。会同该镇秉公阅看。其台湾营伍。亦著责成该道实力查察。毋任武弁通同徇隐。并令台营官兵。勤加训练。如有官兵懈玩。著会同该镇、严行惩究。逐月营伍情形。著该道据实呈报。傥兵丁赌博斗殴。及作奸犯科等理。厅县移提。营弁不即交讯。该道于厅县具禀后。即会同该镇、提弁讯究。如系有心徇庇。立即斥革究办。或仅止任意玩延。即将该弁棍责。饬令交出滋事兵丁。押送厅县审讯。若怙不悛改。并不严加管束。仍纵兵丁滋事。又延不移交厅县收审者。即非有心庇护。亦著将该弁斥革。押回内地。至犯事兵丁。即届班满。不准遽回内营。俟在台审结后。再行释回。该道务实力整顿。毋得积习相沿。致弁兵日益藐玩。　　

○又谕、赵慎畛奏参、防范夷船不严之游击。请降补守备一摺。闽洋来有夷船寄碇。必系希图贩售违禁货物。经该督饬属巡防。内地各洋。业将夷船驱回。惟台湾寄泊一只。值该抚孙尔准在台。饬委署艋舺营游击现升台湾水师中营游击张朝发、前往驱逐。该夷船藉称遭风捐坏。驶去复回。逗留月余之久。始行开去。该游击张朝发。犹以被雨所阻、具禀支吾。实属玩视。即予以斥革。亦属咎所应得。姑念其熟谙水务。平日缉捕。尚属勤奋。著加恩降为守备。留于闽省。俟有相当缺出。酌量补用。以观后效。仍著该督饬查在洋舟师、及守口员弁。如有得规徇纵。并沿海奸民有交通私售禁物情弊。即据实严参究办。　　

○展八旗兵丁应扣借支库银限期两月。　　

○丁亥。谕内阁、程含章等奏、请择要估挑河道修筑桥坝一摺。直隶办理水利。节经动拨银两。专派工部侍郎程含章、会同蒋攸铦。妥商筹办。业已次第兴工。兹据该侍郎等奏、千里长堤。已筑成十分之七。因水深冰冻。停俟春融接筑。其余应行疏浚各河道。自宜豫为勘定。俾工员先事讲求。庶明春兴办。易于集事。据称塌河淀、上承六减河。下达七里海。请挑宽罾口河。以洩北运、大清、永定、子牙、四河之水入淀。再挑西堤引河。添建草坝。洩淀水入七里海。挑邢家坨。洩七里海水入蓟运河。达北塘入海。并在罾口北岸。另开一河。及拆造王家务石坝。挑穵八道沽以下减河。均著照所议办理。南运河减河四道。与山东毗连交错。著届时先委大员前往覆估。俟明秋知会东省抚臣。同时并办。其捷地、兴济、二河。应行挑展宽深。堤身卑薄处所。亦著确估增培。此外东淀、西淀。为全省潴水要区。十二连桥。为南北通途。俱著择要浚治修筑。惟白沟盛涨。不减清河。仍无出路。著于明岁秋间。自新城十九垡村。修复卢僧河。以分白沟上游之势。再开复窑河十望中亭河。宣洩清浊二水。俾支流贯输。不致动遭水患。所有各工。该侍郎等派出委员。著于明年春分后。一律动工。勒限大汛前完竣验收。并饬令清河、天津、通永、各道、天津府、分投督率稽查。如有偷减迟误。即著指名严参。至估计土方。著照通永道成案、分别办理。毋许工员藉口赔累。　　

○又谕、程含章等奏、减水引河。工费浩繁。请照旧章。听民自行修守一摺。直隶朱家马头决口工程。前经蒋攸铦委员承修。并酌挑下游河身。工甫报竣。因减河水涨。复被冲决。当将该委员等参奏。责令赔修完竣。兹据程含章详加履勘。实已坚固高厚。惟是险要堤工。不难于修而难于守。全在水大时防护有人。自可化险为平。该河堤向系民修民守。因连年冲决。民力拮据。经御史王世绂奏请动项官修。不可引为常例。且下游小侯庄一带。堤皆低平。水一出槽。到处皆可漫决。若官为筑堤。则工费愈繁。国家经费有常。焉能处处增加工段。所有筐儿港、朱家马头、一带河堤。著仍照旧章。责令堤内人民。自行修守。各保田庐。就近易于集事。嗣后如有应行堵筑之事。亦照民修民埝办理。不得再动官项。　　

○抚恤琉球国遭风难夷如例。　　

○戊子。吏部左侍郎京营左翼总兵裕恩、因病请展假。允之。以礼部左侍郎舒英、暂署京营左翼总兵。　　

○除甘肃平罗县修渠占用民田四顷四十一亩有奇额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之七十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光四年。甲申。十一月。己丑朔。　　

○庚寅。谕内阁、那彦成等奏、酌派总兵巡哨番地。并派兵防河一摺。河北蒙古游牧地方。水草茂盛。现值冰桥冻结之时。野番尤易偷渡。虽设有防河千百户等。仍须官兵巡缉。据该督等奏、除照上年防河章程。派拨西宁、河州、二镇属兵丁四百名。选派将弁数员。分布河干防范外。并酌派西宁、河州、二镇。各带弁兵百名。亲赴番地。抽查保甲。游巡渡口。至冰桥融化后。再行撤回。办理甚属周密。著该督等严饬该镇。认真会哨。随时稽查。毋任该千百户等稍有疏懈。以杜奸萌而靖偷渡。不可有名无实。日久视为具文也。　　

○辛卯。冬至。祀天于圜丘。遣瑞亲王绵忻、恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○停次日朝贺。　　

○谕内阁、孙玉庭等奏、疏浚盐河。拨挑工段。银属商捐。恳请照估准销一摺。江苏海州分司、承挑盐河。估需土方工费银两。前经该督等议请由运库借项拨修。仍由准北商人、分纲带捐还款。嗣因察看河形。与原估深浅互异。覆加勘估。实需银四万九千一百五十二两零。计节者银七千一百四十八两零。查有归海尾闾淤浅。请于节省项下拨银三千两。留备挑浚。尚有余银。因东西两海戽河。亟须疏浚。即将前项余银挑办。所有挑河、并筑做拦坝。共用银五万三千三百一两零。造册题报。经该部核与原奏不符。并驳查盐河工程。增减若干丈尺。及节省银两。作为别项工程之用。又所筑拦坝。并未续行奏明。行令删减造册。兹据该督等奏称、此案工程。虽与原奏稍有未符。而动用钱粮。则系节可省之工需。挑应疏之河道。其筑做拦坝。以便御水戽挑。亦属必不可少之工。所用工项。仍在原奏银数之内。尚有节省。且系商人借办之工。仍归商捐还款。恳请核准等语。所有此项挑浚工程。既据该督等查明、工归实用。并无捏饰浮冒情弊。著即照估准销。嗣后须照定例。将续估增减各工奏明。该部方可核准。不得援此为例。致滋糜费。该部知道。　　

○予江苏办赈出力知州王有庆等、升补加衔优叙有差。　　

○贷江宁八旗、两江督协等标、兵丁饷银。　　

○壬辰。谕内阁、户部奏、滇省请豁铜务军需案内、各官应赔银两。前经奏准豁免之外。尚有未免银七万九千一百二十九两零。据该省造册送部。经部分别准驳。并将各员未完银两。开单呈览。此内分赔、罚赔、并借支捞费、共银一万四千六百七十三两零。既据户部查明、均系从前限内造报之款。俱著准其豁免。此外除已豁已缴。并由工部驳查等款。共银三千二百四十余两外。其余未完银六万一千二百余两。或系余铜关税。不在准免之列。或定案报部。在恩诏以后。或报销案内。本有应找银两可扣。因将应找之项豫期给领。以致悬欠未完。仍著该抚照数著追完缴。以重帑项。　　

○癸巳。谕内阁、已革门千总双福、因稽查米石。被门领潘杰等、得贿欺压。辄起意谋杀洩忿。用腰刀将潘杰、成保、砍伤。并伤及兵丁王勇明、及潘杰之子松林。虽与图洩私讎者有间。拟以缳首。固未免情轻法重。然究属有意擅伤。若因该革弁系属旗人。照应得军罪。仅予折枷。亦未平允。双福著即发往乌噜木齐当差。以示惩儆。　　

