<!-- { "loadSidebar": true } -->
○谕军机大臣等、有因卡外各部落。皆赖商贩为生。未便因禁绝霍罕。致令群夷生计缺乏。特允那彦成等所奏章程办理。现在布噶尔吁恳贸易。该部落虽亦有逆裔家属潜匿在彼。尚未若霍罕之公然助逆。准其通市。事尚可行。惟必须认真查察。不致令霍罕夷商影射冒混。方为妥善。若名为禁绝霍罕。而仍堕该夷术中。不但该夷不知警惧。转为他夷所窃笑。现据那彦成等查询布噶尔夷商。实苦于霍罕之剥削。恳由喀拉提锦、及巴达克山绕越前来。悉听其便。但当时加访察。不得任其与霍罕狼狈为奸。致滋流弊。此时立法之初。派出稽查弹压官弁伯克等。或尚知奉公守法。惟恐日久弊生。殊于边防大有关系。著武隆阿、额尔古伦、伊萨克、督率所属。实力奉行。无任稍滋弊端。致肇边衅。将此谕令知之。　　

○安徽巡抚邓廷桢奏、各属编查保甲情形。得旨、立法不为不周。总要持之以久。行之以实。勉之。　　

○江南河道总督张井、副总河潘锡恩奏、河南工用。大要总在于河底刷深。黄水落低。清流畅出。庶一切工程减少。而钱粮自然节省。得旨、经费一层。朕原不靳。若岁岁例拨之外。又有另案叠出。年复一年。何所底止。果能河湖复旧。漕运通行。而又无减洩横流之患。虽费帑实多。朕亦乐于从事。再明岁重运经临。如不能开坝放行。误正供而难措施。汝二人自问何以对朕。至倒塘、海运、盘坝。均系偶一为之。不得已之举也。焉可恃以为常。再为河督者。岂仅自洁其身而已。总要能查工员弊窦。破情任怨。方谓无欺。即如工员浮冒。立即严参之语。无非摺奏故套。试问参奏侵冒者何人。必曰实无侵冒之人。既无侵冒之人。何又叙不能必其皆无弊混之语。朕可欺。天不可欺。懔之勉之。朕惟权其功过耳。　　

○以喀什噶尔、英吉沙尔、叶尔羌、和阗、阿克苏、乌什、六城办工出力。赏同知陆有恒。守备朱连。花翎。余加衔升补。伯克回子等分别赏给翎顶有差。　　

○壬申。上诣皇太后宫问安。　　

○谕内阁、前据杨遇春奏、请以陕西延安府理事同知广崇、调补伊犁抚民同知。当交吏部核议。兹据奏理事同知。例祇准升用京职。与抚民同知例得在外升转者不同。广崇系理事同知。若以调补抚民之缺。则该员即可由外升转。不复以京职推升。班次混淆。于铨政殊有关碍。且各省援实奏调。易启属员奔竞这风。该督所奏。著不准行。所有伊犁抚民同知员缺。著该督照例另行拣员调补。如不得人。即行奏请归部。于记名抚民同知人员内。拣选带领引见。　　

○又谕、总管内务府具奏、现在恭逢恩诏。乾清宫各等处总管首领太监等、可否赏给钱粮一摺。此次乾清宫各等处总管首领太监等、均著加恩赏给一月钱粮。嗣后每逢恩诏。其总管首领太监等赏给与否。候朕酌量施恩。毋庸由内务府题奏。　　

○命乌什帮办大臣那桑阿回京。赏头等侍卫景昌、副都统衔。为乌什帮办大臣。　　

○癸酉。谕内阁、前因回疆厎定。应行告功典礼。曾经降旨释奠先师孔子。著于明春举行。昨太常寺具题道光九年致祭先师孔子。祇系照例题请遣员行礼。何以未将前降谕旨声叙。著太常寺堂官明白回奏。明年二月初三日释奠典礼。朕当亲诣举行。著各该衙门照例豫备。　　

○又谕、奕颢奏、请酌借办公银两。分年扣缴一摺。盛京承办道路桥梁等项。嘉庆十年二十三年。俱请借薓余银三万两。该将军即因向借银数不敷办公。亦应将从前成案。俱借若干。此时因何不敷。酌请多借之处。详悉声明。朕原可加恩准行。乃摺内仅称前两次请借办公银两。分作五年归款。并无数目。此次请借银五万两。亦未声明因何增多。殊属含混。著传旨申饬。所请银两。著仍照向例准其借银三万两。即于本年徵收船规闲款项下支给。分限五年。筹补归款。嗣后该将军应办事宜。务详查成案。声叙明晰。奏请遵行。毋得再涉含混。致干咎戾。　　

○又谕、户部奏、各直省道光七年徵收钱粮。比较上三年新旧分数。尚无全行少完省分。惟该部于奏销之外。设立比较。覆加考核。逐年开单汇奏。原责令该藩司从严督催。以期完数日增。年清年款。此次虽核与往年完数。稍有起色。而福建江西未完新赋。尚在一分以上。未完旧赋。尚在五分以上。甘肃山东广西安徽江宁苏州浙江广东河南湖北云南直隶等省。未完旧赋。由一分至七分不等。岂得以比较案内完数相等。可免处分。遂致渐形懈弛。而未完分数。逐年如故。并不埽数完清。于催课仍无裨益。著各直省督抚督令各该藩司认真严催。务期新旧一律十分全完。以清帑项。至山东省应徵道光二年以前积欠。据该抚声明均多递缓。但其中岂无届限应徵之项。著即查明应徵银数。并入比较。毋得遗漏。其山理江宁江西等省。已完新赋。苏州甘肃二省已完旧赋。直隶河南安徽等省已完新旧二赋。奏报单内银数。与奏销拨册数目不符。直隶已完旧赋项下。单内未经注明造入某季拨册若干。著各该督抚饬司详查咨覆。该部核明办结。其甘肃已完项下。有未据解司入拨之款。著该督迅速提解报部。并著嗣后不得以未解之数作为完数。以杜虚报分数之弊。　　

○又谕、御史何辉绶奏、仓外号房存有积草。致烟火将柱木燃焦一摺。仓廒为积贮重地。理宜严密巡查。仓外号房所存积草。不难立时饬役埽除。该监督所司何事。现在本裕仓已有燃焦柱木情形。别仓亦难保无积草之弊。著仓场侍郎通饬各该仓监督等小心防守。随时稽查。以昭慎重。　　

○又谕、阿扬阿奏、查明芦商欠交引课。立限勒追清款一摺。长芦盐务疲敝。前经曲予调剂。立定章程。责令年清年款。本年系立法之初。芦商仍有欠交银九千三百余两。虽据该盐政声称、本年正课。已完至九分有余。惟既有分毫拖欠。即不能符年清年款定例。著即勒限一月。务令埽数全完。不准迟至次年。嗣后若不遵照奏定章程。虽百计迁延。朕祇知执法办理。不能变更曲宥也。　　

○又谕、御史奇成额奏、请严禁蠹役以肃漕务一摺。漕粮为天庾正供。向来承办各衙门。俱有一定章程。岂容奸胥蠹役。肆行弊混。若如该御史所奏。粮船抵通时。仓中兵丁书役。及仓场侍郎坐粮厅各衙门在官人役。辄向旗丁需索使费。兑米时。又以给费之多寡。为迁船之后先。旗丁等所费既钜。势不得不勒索州县。州县无所取给。亦即浮收升斗。以供兑费。是州县朘削民膏。祇以供运丁之悉索。运丁之勒掯。仅以饱仓中蠹役之私囊。种种积弊相沿。实情事之所必有。且近日仓中吏役经纪。竟多至数百人。朋比为奸。坐享厚利。若不及早厘剔。其流弊伊于胡底。著仓场侍郎各衙门、严查在官书役等。定额足敷办公。其余悉皆裁汰。毋使冒滥滋弊。其粮船抵通收兑时。务须严加管束。如稍滋事端。即行从重惩办。以除积蠹。庶旗丁州县均无所藉口。傥仍蹈前辙。著有漕省分各督抚。随时严参究办。以肃漕政而惠民生。　　

○又谕、御史奇成额奏、请饬禁生监包揽漕粮需索规费一摺。漕粮为天庾正供。州县办理不善。往往为刁生劣监挟制。始而包揽挜交。继而砌词控告。州县因刁健。给予漕规。藉以调停消弭。该生监等视为故常。祇知索之于官。殊不知官仍取之于民。衿监多一人分肥。即闾阎多一分苦累。如该御史所奏。苏州、太仓、松江、常州等处。积弊尤甚。竟有勒索漕规。至盈千累百之多。并有一人兼索数州县漕规者。此而不严行惩办。何以苏民困而戢刁风。著江苏巡抚并有漕直省各督抚一体查察。尽法惩治。务期弊绝风清。以肃漕政。　　

○又谕、英惠奏、废员办事奋勉。援案恳请送部引见等语。从九品职衔张金、前因在乌噜木齐承办军需文案出力。加恩释回。经该都统奏留该处暂办汉文事务。兹据奏该废员始终奋勉。恳请送部引见。该废员前在兵马司吏目任内宿倡。复诓骗银两。情节较重。所请著不准行。　　

○修盛京金银库正楼。从将军奕颢请也。　　

○甲戌。谕内阁、讷尔经额奏、旗丁行月等米。恳请缓买一摺。江南各帮应领行月等米。如遇丰稔之岁。例应酌量收买运通。兹据该漕督奏称、本年江淮徐扬海州等属。安庆池太庐凤颍泗等府州。均有成灾之区。又苏松等五府州。虽无偏灾。未能一律丰收。粮价昂贵。例价不敷另购。自系实在情形。著照所请、俱准缓其收买。以恤丁力。　　

○又谕、孙尔准奏、原参巡防疏懈之水师备弁。请分别降补一摺。福建护金门镇左营游击事守备林成全等。前因巡防疏懈。分别摘去顶带、革职留任。勒限缉犯。兹据该督奏、该备弁等自奏参以后。尚知愧奋。获盗解办。又获另案盗犯多名。惟尚有二案未经犯犯。所有原参护理金门镇左营游击事右营守备林成全、著降为千总。金门镇左营千总彭三阳、外委尤春贵、崇武、水汛把总陈瑞吉、均著递降一等、酌量补用。饬令随同水师出洋协缉。以观后效。金门镇总兵陈化成。在洋查缉。获犯多名。功过尚堪相抵。著加恩免其议处。余著照所议办理。该部知道。　　

