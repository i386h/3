<!-- { "loadSidebar": true } -->
道光二十七年。丁未。冬。十月。丁未朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○颁道光二十八年时宪书。　　

○试中式武举杨登魁等六十八人于太和殿前。　　

○谕内阁、载铨等奏、会议另造硬弓以备应用。著武备院于明春另行制造时。先将弓胎盘挽极熟。试历两寒暑。再画桦皮。上架坠验。较之所议历一寒暑。当更妥协。且于下科武乡会试。仍可不误调取。平时妥为收贮。届期于前两月调理纯熟。务要一律整齐。毋许弓力稍有参差及歪闪情形。致调用时转滋弊窦。其五旗所存硬弓。亦著武备院一律另造。亦如前验试。再交兵部。令该旗领回收贮备用。所有旧存硬弓。著仍交各该处照例存贮。不可令胥吏等随意抛掷。或乘间窃取。傥新制各弓有参差之处。著即以旧弓比较。　　

○又谕、前据奕湘奏、副都统勘定凤凰城边栅。与旧制图册里数不符。又据庆住奏、勘明界址。请按里行绳以清界限。未便拘泥旧制各一摺。当有旨派奕湘会同灵桂前往查勘。兹据该将军等覆奏一摺。均著交军机大臣、会同该部一并核议具奏。　　

○又谕、李星沅奏、拏获引船夹带私盐。请将运判等分别撤任革职究办等语。江南通州分司运判赵祖玉、试用知县颜晋敏、督捆官盐。雇船装运出场。经委员查出私盐一百十五万九千余斤之多。实从来所未有。藉官行私。通同故纵。非从严查办。何以惩私蠹而儆官邪。赵祖玉著即行撤任。颜晋敏著暂行革职。均交该督提同船户人等确切研讯。根究盐斤来历。按律从严惩办。至揽头娄鉴、虽已潜逃。不难弋获。务将确情讯出。毋任狡饰推卸。傥有知情故纵情节。即行据实严参。　　

○戊申。上御紫光阁。阅中式武举马步射。　　

○谕内阁、御史张宝璇奏、州县吏役纵匪殃民。请饬查惩办一摺。州县为亲民之官。遇有匪徒扰害地方。自宜严拏惩办。以安善良。乃如该御史所奏、各省有会匪捻匪掖匪名目。聚集横行。鱼肉良懦。及事发控告。又为吏役朦蔽。概置不问。纵匪殃民。莫此为甚。各省督抚受恩深重。一切安民察吏。应如何认真讲求。乃于各该州县纵盗害民。置若罔闻。总以涂饰将就为事。是受属员之欺而即以欺上。身为大吏。置国计民生于不问。天良安在耶。嗣后各直省督抚务当严饬各该州县侦缉匪徒。渐绝根株。并严定章程。如该州县有衙蠹包庇恶匪。被民人指名控告。一面申报。一面拏办。免其查议。傥隐匿不报。别经发觉。即将该州县从重参处。再遇有民人上控匪徒扰害情节重大者。若仍批回原审之员。则小民受虐愈酷。该督抚酌量亲提。派员严审。讯有吏役庇护蒙蔽情事。即将吏役等加等治罪。并将该地方官严行参处。该督抚等务当破除情面。以除莠安良为心。无得藉口积重难返。畏难苟安。使吏治民风蒸蒸日上。朕所望也。经此训谕之后。傥仍泄沓从事。不能兴利除害。靦颜坐镇封圻。纵幸免朕之谴责。其将何以对此小民乎。懔之。将此通谕知之。　　

○己酉。上御箭亭。阅中式武举技勇。　　

○谕内阁、齐承彦奏、京师重地。亟宜严行保甲一摺。保甲一法。所以稽查奸宄。况京师五方杂处。良莠不齐。防范尤须周密。前曾降旨申谕步军统领等衙门。按照章程。随时严密稽察。自应永远遵循。毋少废弛。若如该参议所奏、近年五城编查保甲。渐不如前。竟至视为具文。殊失杜渐防微之意。著步军统领衙门顺天府五城各饬所属、查照保甲章程。实力奉行。无分城市乡村。一体认真查察。断不准日久生懈。亦不得任纵胥吏。骚扰闾阎。总期核实办理。以昭严肃。其各直省奉行保甲。亦恐有名无实。并著各该督抚督饬属员、一体详细编查。务使奸匪无从托足。地方日就肃清。以副朕除莠安良至意。将此通谕知之。　　

○庚戌。上御乾清宫。引见中式武举。亲定甲乙。　　

○谕内阁、武殿试一甲。向取三人。此次中式武举。朕亲加校阅。除一甲一名李信、一甲二名姜国仲、马步箭弓刀石俱称外。其余各武举内。或马步箭尚好。弓刀石间有二号者。或弓刀石尚好。马步箭中不及数者。一甲第三。不得其人。未便迁就符额。用示朕核实抡才之意。其镶白旗汉军中式武举云麟、山东中式武举曹天桂、湖南中式武举谌琼林、俱石力不符。著罚停殿试一科。补行殿试之镶黄旗汉军中式武举海龄、弓力不符。著再罚停殿试一科。所有应议职名。著该部查明照例办理。　　

○缓徵陕西府谷、神木、葭、怀远、四州县被雹歉区新旧额赋。　　

○辛亥。上御太和殿传胪。赐殿试武举一甲李信、姜国仲、二人武进士及第。二甲邓凤林等八人武进士出身。三甲杨登魁等五十八人同武进士出身。　　

○幸圆明园。　　

○诣绮春园问皇太后安。　　

○缓徵山东济宁、禹城、阳谷、濮、邹、汶上、寿张、郓城、邱、鱼台、临清、平原、聊城、堂邑、博平、茌平、清平、冠、馆陶、高唐、恩、历城、章邱、淄川、长山、齐东、齐河、济阳、长清、莱芜、东平、惠民、商河、肥城、峄、金乡、嘉祥、阳信、海丰、沾化、城武、曹、钜野、范、朝城、莘、滋阳、乐安、滕、昌乐、临邑、德、东阿、乐陵、滨、利津、郯城、夏津、武城、五十九州县及屯坐各卫被旱被虫村庄新旧额赋。　　

○壬子。上诣安佑宫行礼。　　

○署阿克苏办事大臣扎拉芬泰奏、伊犁等处兵勇陆续抵阿。得旨、览阿克苏不当以一阿字代之。著饬知。又奏、委阿克苏章京花连布等公办粮台。批、人数太多。不准概行委用。事竣邀恳。朕亦不能俞允。　　

○命户部左侍郎柏葰、署兵部左侍郎陈孚恩、驰往浙江查办事件。　　

○除江苏靖江县添筑炮堤占废田十二亩有奇额赋。　　

○癸丑。谕军机大臣等、文庆等奏、查办河南赈务。沿途履勘大概情形一摺。河南灾区较广。办理赈务。自以清查户口为先。俟册报到日。放银散赈。该尚书等即赴开封河南等处地方分投履勘。务须逐处访查。核实办理。俾小民均沾实惠。无致一夫失所。傥查有浮开户口。克减平色。以及假手吏胥。侵渔朘削等弊。即行据实从严参究。所请将前任同知升任浙江杭州府遗缺知府之马秀儒、带同查赈。著准其带往。将此谕令知之。　　

○又谕、有人奏、豫东捻匪猖獗。官吏讳饰。东河商虞通判官署内。被匪徒数有人劫去工银八千余两。是否实有其事。著该尚书等于查赈之便。就近详细访察。确切查明。据实具奏。毋稍徇隐。将此谕令知之。　　

○礼部奏、初十日皇太后圣寿节受贺礼仪。得旨、仍照上年谕旨遵行。　　

○甲寅。以郑亲王端华、为后扈大臣。　　

○以工部右侍郎明训、署户部左侍郎。兼管三库事。　　

○以镶红旗蒙古副都统都尔通阿、署镶红旗护军统领。　　

○乙卯。上诣绮春园问皇太后安。侍膳。　　

○谕军机大臣等、奕山奏、接奉叠次谕旨。酌量调兵进剿一摺。并另片奏、相机办理等语。览奏均悉。巴尔楚克、为回疆咽喉扼要之区。奕山现已驰抵该处。查悉贼匪前已窜入沙虎尔地方。经领队锡喇布等带伊犁兵到后。该匪即各闻风窜逸。现在劄留宁夏等处换防官兵。兼有乌什阿克苏派去防兵多名。计已足资防守。其土尔扈特、和硕特蒙古兵。此时谅已到齐。既据该大臣奏称、该兵素为贼匪所畏。自应饬令前进。以壮声威。惟贼匪闻风先窜。是其惯技。傥统带大兵甫抵二城。而该匪先已饱扬。徒令糜饷劳师。尚复成何事体。现在布彦泰已遵旨驻劄肃州。该大臣责无旁贷。惟当恪遵叠次谕旨。督率兵勇。出奇制胜。总宜设法断其归路。痛加剿戮。使贼匪大受惩创。知所畏惧。毋令纷纷窜逸。致贻后患。至从逆回众。固应殄灭无遗。其安分良回。必当随时绥抚。切不可妄行杀戮。以至玉石俱焚。是为至要。将此由六百里加紧谕知奕山、并谕吉明、舒兴阿、知之。　　

○丙辰。皇太后圣寿节。遣官祭太庙后殿。奉先殿。上率皇子及王公大臣诣绮春园行庆贺礼。众官于长信门外行礼。　　

○诣皇太后前侍膳。　　

○丁巳。上诣绮春园问皇太后安。　　

○谕军机大臣等、本日据吉明、舒兴阿奏、叶尔羌东西两路贼匪近日情形。经官兵随时击退。并严密防堵一摺。览奏已悉。据称贼匪现由推盖卜依呢山口窜入回庄。屡肆抢劫。经游击花沙布、双来等、率兵迎击。旋即退走。嗣又有大股贼匪接踵而至。且有马队冲突。该游击等因众寡不敌。折回防堵。其距巴尔楚克较近之沙虎尔卡汛。亦有贼众滋扰。经官兵击退后。尚复屯聚窥伺。现虽探悉东路二三四等台。并无贼匪消息。而各城屡被窜扰。贼势仍形猖獗。必当痛加剿捕。刻计奕山统带大兵已抵叶尔羌。自必会同吉明、舒兴阿、酌量情形。相机进剿。惟兵贵神速。不可稍涉迁延。致贼匪得以乘隙逃逸。自当于大兵未到以前。先行密派妥员、设法潜赴喀什噶尔城内。知照开明阿等同时掩捕。内外夹攻。更可操全胜之权。总在该大臣等谋勇兼施。肤功迅奏。朕惟伫听捷音也。至双来等叠经击退贼匪。如果始终出力。仍著随时酌保。用示奖励。此次伤亡兵勇。并著查明咨部照例议恤。将此由六百里各谕令知之。　　

○又谕、布彦泰奏、停止进援官兵。酌撤粮台归并局务一摺。览奏均悉。提督台涌、现已折回。其托克逊粮台。著照议裁撤。俟官兵凯旋时。檄令镇迪道明谊、驰往办理。所有肃州军需局事务。即著饬令署安肃道庆端、暂时经理。撙节妥办。陕西臬司严良训、现无应办之事。著即回任。余著照所拟办理。将此谕令知之。　　

○戊午。谕军机大臣等、李星沅等奏、再行筹防泖湖等处情形一摺。当交军机大臣密议具奏。兹据穆彰阿等悉心酌议。如原奏所称添购木簰。有警则贮石凿沈。并先期豫备碎石、及密存炮位安设重兵等事宜。所议均属周密。俱著照该督等原拟办理。惟设防必期扼要。而固守尤在得人。该督等务当于无事之时。作有事之想。勤加训练。总期有勇知方。慎选人才。俾共折冲御侮。庶人和兼资乎地利。而天险弥壮乎国威。筹画出于万全。而张皇不事。兵民联为一体。而避遁无虞。则尤在该督等随事随时。实心实力。谅该督等必能仰体朕意。长存此有备无患之心也。穆彰阿等原摺。著钞给阅看。将此各谕令知之。　　

