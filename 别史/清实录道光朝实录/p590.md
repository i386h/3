<!-- { "loadSidebar": true } -->
○又谕、史谱奏、审明西安府清军同知衙门投充效力把总一摺。此案陕西西安府现在正署清军同知。经办报充效力。不行查明乾隆年间革除千把职名成案。率听书吏照依旧稿。填给把总委牌。实属错误。未便以官经多任。事隔多年。稍从宽减。该参革同知朱世铎、于杨恒春、及褚明骧等。在滕县具控。经该县关查。仍不查明呈请更正。辄以向有效力把总。率行咨覆。尤属糊涂错谬。朱世铎业经革职。著毋庸议。其余历任同知。除已故各员免其查办外。所有告病同知庆林、前署同知解任佛坪同知景梁曾、卸署同知宋恒祥、及未经到案之前署同知告病回旗耀州知州张利溥、均有办过效力把总委牌。著交部按照单开各员。在任月日。经办名数。分别严加议处。其各员经手津贴银两。既无成数可计。均已随时给发办公。俱免其著追。至失察之各上司。除已故各员免其查办外。所有历任藩司温承惠等十八员。历任巡抚温承惠等九员。俱著交部。按照单开各员在任年月。分别议处。又另片奏、现定章程。著将外省民人。得过委牌。一体出示晓谕。作为废纸。其该厅现今实在城门军火等局当差之头目。所执委牌。著一并撤销。令其照旧应役。自此次查办之后。该抚务饬该厅实力奉行。将前给委牌撤销净尽。嗣后毋许再行给发。以杜冒滥而绝弊端。傥仍有前项情弊。一经查出。即行严参重惩。决不宽贷。至该厅办公不敷。著由该省另行筹办。　　

○谕军机大臣等、布彦泰奏、领队巡查布噜特边界情形。摺内称领队大臣西朗阿、湍多布、带兵巡查边界。欲向吹地方取道行走。因派妥干兵丁。带同夷人。先赴吹地方。给在彼游牧之布噜特比呢雅斯伯克谕帖。令其出迎带道。以便前往。该布噜特诉称、被霍罕逼勒。移住吹地方。无计脱逃。入夏以来。霍罕闻天朝来的兵多。畏惧由喀什噶尔发兵出讨。查访甚紧。派人在皮斯格克、喀喇巴勒坦、塔拉斯、三处。筑墙安卡。以为防守。并将胁从之布噜特哈萨克等多人。纠集在彼。作为属下。徵其租税。若是多带兵来征剿。他们才知惧怕。地方才得安静。我情愿巴结出力。若是兵少。断不可去。该领队等。即帽察罕乌苏旋回等语。吹塔拉斯一带地方。前经降旨令长龄等、酌量派员查勘办理。兹据布彦泰奏、该领队等、因该布噜特比称诉情形。未经往查。该将军等现在喀什噶尔筹办善后。此事应如何确切查勘办理。著长龄等体察情形。熟商妥办。据实具奏。将此由五百里谕令知之。　　

○给事中王云锦奏、请严禁书肆小本文策。得旨、此等不肖恶习。朕亦夙知。若祇出示严禁。令其自行销毁。仍属有名无实。其应如何再行严定章程。务期永绝此弊。以端士习。著军机大臣、会同礼部、都察院、悉心核议具奏。　　

○以光禄寺卿鄂木顺额、为大理寺卿。仍留安徽学政任。　　

○添购直隶永定河备防秸料。仍增岁料运脚银。从总督琦善请也。　　

○赏广安门外普济堂煮赈小米三百石。　　

○缓徵直隶大城、沧、大名、元城、宁晋、三河、永清、保安、玉田、龙门、十州县被水被旱被雹村庄新旧额赋。暨磁州地震灾区借欠常平仓谷。　　

○缓徵陕西清涧、米脂、二县被雹村庄下忙额赋。　　

○丙子。孝慈高皇后忌辰。遣官祭福陵。　　

○上诣大高殿行礼。　　

○还宫。　　

○谕内阁、祁＜?土贡＞奏、严定查票鸦片烟章程一摺。据称查明广西省。现在尚无私种罂粟花熬烟贩卖之事。惟浔梧平乐等府。均与广东省毗连。恐有奸商兴贩。私运入境。不可不严定章程。杜其萌孽。著照该抚所议。责令各该管关知府。会营督饬所属。及派委查河之文武员弁。带领兵役。实力巡查。如能将烟盘获、立时烧毁。兴贩奸商。照例治罪。该兵役等按照所获斤数次数。从优奖赏。文武员弁。亦予记功。仍向贩运之犯。根究贩卖来路。将经过失察之州县。故纵之吏胥、从严参办。傥漏未查出。或得规故纵。入境后一经发觉。即将该处兵役究办、官弁参处。如兵役人等妄拏邀功。藉端扰累。均各治以应得之罪。至拏获食烟之人。务究明买自何人何处。迅速密拏惩办。不得以买自不识姓名人捏供、颟顸了事。并令各属会营、将每月有无贩烟入境、及曾否拏获之处。禀报一次。以专责成。该抚惟当随时严密查禁。饬令各州县、于因公下乡及抽查保甲之便。留心查访。按季汇报。如有违禁种植熬贩等弊。即照新定章程办理。仍责成该管道府、于年终出具所属并无种卖鸦片烟切实印结详报。该抚于每年年终。具奏一次。务当实力实心。认真查禁。以期根株净尽。不可日久生懈。视为具文。　　

○又谕、御前侍卫苏清阿、法克兴阿、俱年近六旬。加恩著免其帮轿。乾清门头等侍卫镇国将军奕缙。身躯软弱。著退出乾清门。在大门上行走。　　

○达赖喇嘛之呼毕勒罕、班禅额尔德尼、噶勒丹锡哷图萨玛第巴克什阿旺嘉木巴勒粗勒齐木、察木多帕克巴拉呼图克图、遣使表贺万寿。赐敕褒奖。赏赉如例。　　

○准前任通政使司副使徐如澍、重赴鹿鸣宴。赏三品卿衔。　　

○调正黄旗汉军副都统那当阿、为荆州左翼副都统。以头等侍卫禄普、为正黄旗汉军副都统。　　

○以孟冬时享太庙。自是日始。斋戒三日。　　

○丁丑。谕内阁、闽浙总督孙尔准奏、据南澳镇总兵报称、在洋巡缉。了见夷船一只。驰往查探。据夷人带同通事开呈红单。称系越南行价陈文忠、高有翼、奉本国王命。驾船护送福建省故员李振青眷属、及难民等来闽。旋据兴泉永道等禀称、该夷船驶进厦门口。将该故员亲属及难民等先送上岸等语。越南国远隔重洋。素称恭顺。今该国王、因内地官员眷属。遭风飘收到境。拯救资赡。派鬲护送到闽。诚款可嘉。著常赐该国王蟒缎二匹、闪缎二匹、锦缎二匹、采缎四匹、素缎四匹、以示嘉奖。其官伴水梢人等、并著闽浙总督查明、照例给予口粮。回国之日。另给行粮。并动项赏给修船银两。该使臣所带货物。准其就地发售。所有颁赏该国王缎匹。著广西巡抚、于本年贡使回国之便带往。该部先行文该国王知之。　　

○又谕、御史恒青奏、在京各衙门咨送刑部案件。请查照定例。以专责成一摺。定例五城及步军统领衙门。收审案件。除罪应徒流以上、及事涉宗室觉罗者。方准咨送刑部。其余户婚田土钱债细故。并窃盗斗殴赌博。及一切寻常罪止枷杖笞责者。均不得滥行送部。缘刑部为刑名总汇。各省题咨案件。均须核覆。其现审情罪较重之案。尤在专心推鞫。始能无枉无纵。至在京各该问刑衙门。遇有细小事件。例应自行清理。随到随结。乃近来各该衙门收审案件。一经讯问。每因两造各执一词。致费推求。不问其罪名轻重。辄以本衙门例无刑讯为词。率行送部。迨经部讯。其中竟有罪止枷杖笞责。或并无罪可科者。即使照例驳回。而辗转查传。已不免耽延时日。拖累无辜。且一经送部。愚民无知。畏罪情急。转使吏役人等。得以乘机诈骗。百弊丛生。殊失国家设官分理清厘庶狱本意。嗣后著照定例。五城及步军统领衙门收审案件。如讯系罪犯徒流以上。及事涉宗室觉罗者。送部审办。若罪止枷杖笞责等案。必须随时判结。不得以案情稍介疑似。滥刑送部。至刑部遇有各该衙门将不应送部之案。率意咨送者。亦不得滥行收审。即将原案驳回。仍据实奏参。以专责成而省讼狱。将此通谕知之。　　

○谕军机大臣等、据孙尔准奏、越南国王、派员护送福建省故员李振青眷属及难民等来闽。已明降谕旨、赏赐该国王缎匹。令祁＜?土贡＞于该国本年贡使回国之便带往矣。此次越南国贡使。早经出京。计程将次抵粤。著祁＜?土贡＞于该使臣到省时。饬令在省等候。俟褒嘉该国王敕谕及颁赏缎匹赍到时。俱令该使臣带往。交该国王祗领。将此谕令知之。　　

○戊寅。孝敬宪皇后忌辰。遣官祭泰陵。　　

○谕内阁、仪亲王现年八十有六。虽精力如常。究竟年高不宜过劳。嗣后坤宁宫吃肉。毋庸进内。著管理膳房之内务府大臣。每届吃肉日期。颁给背镫肉一分。以示朕笃眷懿亲体恤年高之至意。　　

○又谕、据河南道御史富明等奏、定例在京大小各衙门注销。分派各道御史稽查。若统归河南道于年终一一照刷文卷。非但势难偏核。稿案卷宗。堆积愈多。转恐有遗失之弊。前据御史汪报原所奏。并将注销列入。现经富明等查明。向来注销不能刷卷。刷卷并无注销。嗣后仍著照旧办理。　　

