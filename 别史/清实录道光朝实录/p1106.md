<!-- { "loadSidebar": true } -->
○谕军机大臣等、前因湖北逆匪滋事。降旨令齐慎携带参赞大臣关防。驰往剿办。昨据裕泰奏报收复崇阳县城。生捦首要各犯。该省军务已竣。齐慎毋庸前往。四川提督。统辖全省营伍。亦关紧要。未便久悬。齐慎接奉此旨。无论行抵何处。即行折回四川本任。其参赞大臣关防。即著派员赍京恭缴。将此谕令知之。　　

○以通政使司通政使惠丰、为盛京刑部侍郎。　　

○调正蓝旗汉军副都统倭什讷、为正黄旗满洲副都统。以内阁学士连贵、兼正蓝旗汉军副都统。镇国将军奕缙、署镶黄旗满洲副都统。　　

○己卯。上诣大高殿行礼。　　

○还宫。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百六十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。二月。庚辰朔。谕军机大臣等吴其浚奏、筹画收复通城。并查明通城匪徒闻官兵四路齐进。逃回崇阳各一摺。据称署提督台涌前赴临湘扎营。计复通城。又称该县绅士纷纷赴营。咸称匪徒闻知官兵前来。一时窜回崇阳。经绅士引导兵丁。前往城内查看。并摉获匪徒二十余名等语。该逆等因崇阳贼众。前往附合。现在崇阳业经收复。首逆钟人杰等又复就捦。所有逃往各匪。无可纠结。必四路逃窜。通城贼匪本少。其势甚孤。该抚已札派蕲州知州劳光泰、入城办理一切事宜。如能挨户清查。将良民剔出。该匪亦无可藏匿。是此时毋庸进兵攻剿。全在摉拏零星贼匪。净绝根株。其该处痞棍。亦须实力查拏惩办。不可稍留余孽。致贻后患。著吴其浚台涌。察看情形。傥裕泰派兵前来会同收复通城。诸事办理妥协。吴其浚即回省城办公。或暂留台涌酌带亲随兵丁。各路摉查贼匪。严究有无党羽分散他处。核实惩办。勿令漏网。其余所调各兵。著即饬令归伍。以节糜费。所有此次军需。著该抚核实作正报销。毋令浮滥。亦不必捐办。将此由四百里谕令知之。　　

○又谕、有人奏、襄阳匪徒成党。请饬该督抚及早缉治一摺。据称风闻湖北襄阳县北乡黑龙集凹里加家罔地方。抢案林立。其著名匪犯余均道等四十余人。叠犯命案。均未议抵。复有纠抢连劫各案。至今并未呈报。该县捕役包庇各匪。表里为奸。该县知县汤誉光、既畏该匪强横。不敢究办。复性情疏懒。兼嗜摴蒱。不足以资整顿。又另片奏、郧阳府属之房县知县施仲麟、曾经民人在都察院控告浮收。该县条粮不过三千石。充当粮书者至百余人之多。地方受其扰累各等语。匪徒扰害良民。全在地方官平日留心察访。消患未形。若如该御史所奏凶徒结党。肆意横行。地方官全不究办。以至该匪等目无法纪。必致酿成巨案。著裕泰、赵炳言、即将摺内所指各犯。密加查访。严拏惩治。并查汤誉光、施仲麟、如有劣迹。据实参办。毋稍徇隐。原摺片钞给阅看。将此谕令知之。寻奏、襄阳县匪徒余均道、因窃割张连举地内麦穗。致将向阻之张四十儿、用刀扎伤。旋即平复。应照斗殴例。拟发近边充军。余黑积夥同徐怌礼等行窃张玉华家。现在尚未结案。自应从重问拟。此外实无纠仓连劫之事。未获各犯。获日另行究办。县役丁正全等讯无包庇情事。该县知县汤誉光、亦查无劣迹。房县知县施仲麟、被摉勒折浮收之案。俟人证解到。即行审办。下部议。从之。　　

○又谕、据吴其浚奏、现获甘三黎形蜓二犯。形状凶狡。本系痞棍。并不剃头。供称甘心从逆者俱不剃头等语。此等痞棍。甘心从逆。其党羽自必众多。若不趁此时摉捕净尽。必致贻患将来。著裕泰密行查访。该匪等是否于从逆之后。始不剃头。抑系痞棍恶习。平日即不剃头。著查明据实覆奏。如有不法情事。务当随时缉拏。严行惩办。以净根株。将此谕令知之。寻奏、湖北首逆钟人杰等数名。并其头目于滋事后即不剃头。此外附从各犯。仍照常剃头。实无痞棍平日蓄发情形。惟从逆余匪。恐有窜匿。现已委员分赴各处摉查。以期净绝根株。不留余孽。报闻。　　

○辛巳。以举行仲春经筵。遣官告祭奉先殿。传心殿。上御文华殿经筵。直讲官裕诚、龚守正、进讲中庸言顾行行顾言。讲毕。上宣御论曰。天道至教。不外乎蒸民日用之间。圣人至德。祇求乎言行相符之理。道贵交修。功由实践。如中庸所谓言顾行行顾言者。洵入德之始基诚身之要务也。盖本天之所以范乎人者。而奉为持循。即本天之所以牖斯民者。而敷为训典。言与行本一原也。自世之人歧而视之。复泛而求之。于是乎言与行不相符合遂日流为无所忌惮之势。惟君子不以大言苟为异。为其行之约而精也。不以琐言苟为同。为其行之扩而大也。言必践之以行。斯言有所不敢肆矣。不以奇行欺人。为其言之近而赅也。不以惰行自弃。为其言之勉而赴也。行必践乎其言。斯行有所不敢宽矣。夫言行之相符必由于言行之相顾。然则民之质也。即圣之功也。有所顾则为君子。而无所顾则为无忌惮之小人矣。可不慎与。直讲官关圣保、潘锡恩、进讲书经安民则惠。讲毕。上宣御论曰。天生民而立之君。所以安之也。古之圣人。存心于天下。加志于穷民。悯万姓之其咨。虑群生之昏垫。一民饥。曰我饥之。一民寒。曰我寒之。一民有罪。曰我陷之。信乎其有以乂安之矣。而皋陶谟之言安民则惠。犹曰惟帝其难。何也。夫安民之道。莫大于政教。而行惠之实。莫要于敬勤。天秩天叙。教原于天。所以安民性也。敬以施之。则典礼协而民性纯矣。天命天讨。政原于天。所以安民生也。勤以施之。则政事当而民生遂矣。况夫天聪明。天明威。民心所存。即天心所寄。天不忍黎庶之阻饥。君敢任府事之不治乎。天不忍彝伦之攸斁。君敢任董劝之不明乎。惠迪者天之道惠爱者君之仁。允迪厥德。用保乂安。诚戛戛乎其难之也。若夫寅恭之谊。懋勉之劳。君咨之。臣亦赞之。岂弟君子。惠我嘉师。是又有赖于天工人代者矣。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○诣绮春园问皇太后安。　　

○谕内阁、昨据吴其浚奏、筹画收复通城。并称该县匪徒逃回崇阳。委员入城摉拏余匪。安抚居民等语。本日复据裕泰等由六百里驰奏、收复通城县城。续获逆党一摺。览奏欣慰。据称首逆钟人杰攻占通城后。派令逆党汪敦族为伪知县。随带崇阳匪徒千余人。在彼据守。嗣闻官兵分道进剿。即将汪敦族招回。派令但扶泷为通城伪官。该县士民探闻崇阳各逆首就捦。即于正月二十二日。将据城逆党但扶泷。及要犯但十、沉长、捆送行营。现派文武员弁驰往安抚居民等语。此次逆匪先后占据两城。扰害地方。经裕泰、刘允孝、带兵屡次挫其凶焰。又经吴其浚台涌堵截去路。不致蔓延。该督抚提督等调度有方。克期蒇事。尚属妥速。除裕泰、刘允孝、业经加恩。湖北文武员弁。崇阳绅民义勇。已饬令保奏外。吴其浚、台涌、防堵出力。均著交部从优议叙。所有湖南派出之文武员弁兵丁义勇等。著吴其浚、台涌查明实在出力者。咨部议叙。通城县绅民向义输诚。缚献据城逆犯。甚属可嘉。著裕泰查明保奏。候朕施恩。但扶泷、但十、沉长、三犯。著裕泰审明后。即于该处正法。裕泰仍当派委妥员。安抚两城居民。各复旧业勿令失所。其善后一切章程。悉心筹议办理。将此通谕中外知之。　　

○谕军机大臣等、昨据吴其浚奏、筹复通城。并摉获匪徒。安抚居民各情。本日复据裕泰等由六百里驰奏、收复通城。并续获据城逆党一摺。已明降谕旨宣示中外矣。现在两城收复。首逆就捦。余匪恐尚未摉查净尽。楚省南北。界连湖湘。出没易于藏奸。著该督抚提督会商。饬属分投摉拏。勿使稍留余孽。致贻后患。两城骤遭蹂躏。居民不无播迁之苦。并著妥为安抚。俾人人各复旧业。所调兵丁。迅即撤回归伍。招募各处乡勇水手。亦著于奖励后分别解散。其善后一切章程。务即妥筹核办。以靖闾阎。据裕泰奏湖南委员通判唐凤德。赴通城县将匪犯数名带去问供。未奉令檄。擅离卡所。办理隔省招抚事件。查明另行核奏等语。该员唐凤德。系奉该抚差委。两省军务。系一督臣统辖。原不应分畛域。该督所请另行查奏之处。著毋庸议。其唐凤德所获匪犯。著解往湖北。交裕泰一并审办。将此由四百里各谕令知之。　　

○护盛京将军道庆奏、辽阳等处。上年被水成灾。遵旨散赈。查该处旗民。惯食杂粮。照例每米一石。折银六钱。又附近灾区。粮价昂贵。随时察看情形。酌借口粮。从之。　　

○壬午。遣官祭文昌帝君庙。　　

○谕内阁、刘韵珂奏、军需项下动支银两等语。扬威将军等所委各员。及地方绅士。分赴各处筹办攻剿事宜。需用银两。均系在省局。及绍兴粮台。曹江粮台。乍浦支应局支领。又将军参赞到浙后。陆续札提银钱应用。均经各局台如数批解。所有上年十一月起。至本年正月二十一日止。共支提过银五十七万四千三百两零。著准其于军需项下。作正开销。事竣核实报部。　　

○又谕、刘韵珂奏、请将监造军器未能合法各员分别议处。并自请议处一摺。浙江金华等府。及永康县承办鸟枪腰刀各件。多未合用。验收委员。亦未能严加厘剔。当此军务紧要之时。若不分别示惩。不足以资整顿。所有承造鸟枪之金华府知府崇福。温州府知府于鼎培。嘉兴府知府刘荣熙。处州府知府恒奎。署衢州府事拣发知府珠熉。前署永康县县丞事试用县丞杨肇修。承造腰刀之永康县知县罗超曾。验收鸟枪之抚标中军参将尚安泰、验收腰刀之城守营把总闻继昌、俱著交部分别议处。仍将各枪刀勒令承造各员等赔修配用。刘韵珂著交部察议。其丁忧嘉兴县县丞龚振麟、承造鸟枪。不合用者亦有四杆。惟制造各项军器。为数甚多。著有劳绩。据该抚另片保奏。著加恩免其议处。并准其仍留浙江军营。以资驱策。事竣后再行饬令回籍。　　

