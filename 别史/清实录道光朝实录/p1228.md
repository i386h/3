<!-- { "loadSidebar": true } -->
○谕内阁、甘肃凉州满洲营牧厂。被贼番抢马。拒伤官兵。凉州副都统文祥、不能先事豫防。著交部严加议处。管理马厂官员。著查送职名。交部分别议处。　　

○谕军机大臣等、周之琦奏、越南国以乙巳年系届贡期。请示何时进关一摺。越南国久列藩封。明年届例贡之期。自应令该使臣恭诣阙廷。俾伸诚悃。著于道光二十五年封印前到京。所有请封谢恩二次贡物。著仍遵前旨。准抵二次正贡。其所备辛丑乙巳二贡。著毋庸呈进。以示体恤。该抚即行知该国王遵照办理。将此谕令知之。　　

○以都察院左都御史杜受田、为顺天乡试正考官。刑部右侍郎张澧中、内阁学士罗文俊、为副考官。　　

○庚子。上诣绮春园问皇太后安。　　

○谕军机大臣等、耆英等奏、体察澳夷实在情形。并访获夷书。查无簰洲建馆情事。及停止捐铸炮位、改造擡枪各一摺。又另片奏、咪夷口□顾口□盛、探有回国情事。并议令各国商船。准赴澳门贸易各等语。览奏均悉。澳夷久住中华。素称恭顺。现议以三巴门为界。已于错处之中。示区别之意。炮台民居。均毋庸迁建。澳中房屋。近来多有空闲。自不致于三巴门外。妄肆干求。著即照所议妥为办理。至该夷所请各国商船。准令赴澳。一体贸易。既据该督等查无流弊。藉可系澳夷之心。并可分香港之势。亦著照所议变通办理。至外夷互相争胜。是其常情。此次办理夷务。给予条约。准其在各省通商。已属格外施恩。该夷等惟当恪守章程。共享昇平之福。不得于议定各条之外。妄生冀幸。国家抚驭外夷。一视同仁。断不使彼此稍分厚薄。致启争端。如该夷等续有干求。该督等务当剀切晓谕。严加驳斥。毋得稍涉含混。至所奏省局炮位。已敷分设。现停捐铸。请将捐存炮铁。改造擡枪一千八百杆等语。擡枪为行军克敌利器。必应多为制造。以资捍卫。该督等即饬局员。带同捐输铁斤之职员等。如法监造。务期适用。俟完竣之日。亲加验试。分拨水陆各营。随时演习。毋任草率了事。仍致有名无实。将此谕令知之。　　

○两广总督耆英等、议覆御史江鸿升奏、水师巡哨章程。广东洋面辽阔。内分中东西三路。请每年分为上下两班。定以三月间由中路虎门起。巡至本省西尽头之白龙尾止。九月间亦由中路虎门起。巡至本省东尽头之铜山洋面止。其东路之南澳。与西路之琼州营。分定以六月间往中路。三面会哨。又南澳镇兼辖闽粤洋面。应于六九两月会巡之外。再令该镇右营将备。每月分两班轮巡。与闽省左营会哨。俱令取结详报。下部议。从之。　　

○辛丑。谕内阁、李星沅奏、陕甘驻防所取繙译童生试卷。送部后。据礼部咨开。应俟汇齐。奏请磨勘。是该生等照例不应乡试等语。本年各省驻防。改应繙译乡试。事属创始。所有西安、宁夏、驻防。既据该将军等、各考取繙译童生五名。已合每十名取中一名之数。无庸俟磨勘后。始行乡试。即著该抚于文闱事竣。酌定繙译试期。照例考试。傥应试各生。因道路窎远。一时未能到齐。试期并著稍从展缓。如展期后。应试人数仍不足十名。著即具奏停止。　　

○又谕、哲布尊丹巴呼图克图之呼毕勒罕。本年年甫二岁。西藏距库伦路途甚远。该徒众一切难以照顾。未迎至喀尔喀地方以前。与伊父母。均责成班禅额尔德尼看顾。俟呼毕勒罕年至五岁时。照旧由班禅额尔德尼受戒。　　

○以上驷院卿普琳、为长芦盐政。　　

○壬寅。上奉皇太后幸同乐园。进膳。并赐皇子及王以下文武大臣蒙古王公额驸等食。　　

○癸卯。太宗文皇帝忌辰。遣官祭昭陵。　　

○谕内阁、文庆奏、勘视景陵陈设。请旨修理一摺。所有应修陈设。著即派文庆、永康、载鈖、善焘、敬谨修理。于八月十六日辰时。恭请神牌。当日即恭请还御。敬谨供奉。文庆著事竣后回京。　　

○又谕、失察陈设被鼠啮伤之景陵内务府郎中穆明阿、员外郎塞克图明吉、主事德精阿、内管领伊明阿、内副管领双龄、均著改为革职留任。永康、载鈖、善焘、均著降二级留任。不准抵销。　　

○又谕、前任驻藏大臣孟保。于诺们汗请给外番印照住牧。并不详查案据。奏明办理。辄以均属合宜咨覆。任听发给印照住牧。实属错谬。孟保著革去副都统。赏给三等侍卫。在大门上行走。　　

○调镶红旗汉军副都统恒兴、为镶白旗满洲副都统。以礼部右侍郎花沙纳、兼镶红旗汉军副都统。　　

○甲辰。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公额驸等行庆贺礼。　　

○御同乐园。赐皇子及王以下文武大臣蒙古王公额驸等食。　　

○乌噜木齐都统惟勤奏、伊拉里克之地。曾经查出。并访得库尔喀喇乌苏所属之奎屯地方。亦有荒地。似堪开垦。得旨、第一无碍蒙古生计。方可办理。　　

○命陕甘总督富呢扬阿、拨银五千四百十两。解赴和阗。备道光二十六年经费。　　

○乙巳。太祖高皇帝忌辰。遣官祭福陵。　　

○丙午。秋分。夕月于西郊。遣庄亲王绵諽、恭代行礼。　　

○丁未。上诣安佑宫行礼。　　

○谕军机大臣等、有人奏、请密查不法僧官一摺。著恩桂接奉此旨、即刻前赴觉生寺。密将僧官善辉拏获。并查明寺内有无隐藏不法及伊信用之人。其僧俗号簿两本。及镫笼等物。一并起获。毋稍遗漏。并将惇亲王府太监刘福喜即刘兰儿、速即查拏到案。其内廷太监郝祥、迅即行知内务府、即日拏送。至摺内所称万善殿、华严寺、及金仙庵等处。著一并严密查勘。派员防范。毋令该僧俗人等闻风避匿。并将各号簿字迹。及违禁各物。逐一查起。密封具奏。原摺发给阅看。将此密谕知之。寻奏、查觉生寺并无违禁不法物件。只有红棍六根。系远年设立。讯以来往之人。系惇亲王府太监刘兰儿、时有往来。查簿内有郝姓一人。亦非太监。随查华严寺、万善殿、金仙庵、均无违禁物件。金仙庵庙宇萧索。只有和尚法光一人。系善辉之徒。讯无代善辉收藏别情。惟善辉供出贺姓太监。应片行内务府查传。并将僧人善辉等。交刑部审明办理。寻刑部奏、讯得僧人善辉、擅与太监贺太平等交接。邀请善会多次。又擅自添置穆克森四根。又书写镫笼字样违制。按律拟杖徒。太监贺太平等。请交内务府从严惩办。从之。　　

○戊申。旌表守正捐躯山东蓬莱县民丁志远女丁氏。　　

○庚戌。上诣绮春园问皇太后安。　　

○遣官祭关帝庙。　　

○谕内阁、绵愉等奏、关领甲米。有搀杂亏短情弊。著派恩桂、阿勒清阿、前往查明。据实具奏。寻奏、查该旗所封仓斛六个。系洪斛二个。平斛四个。洪斛每石较平斛多二斗五升。据监督等称、向例收米用洪斛。放米用平斛。经将平斛量兑米四百袋。尚属足敷。惟封条黏贴洪斛者。与该旗封条字迹相符。其余不符。又查天堆米石。浮面米色微好。下层米色多有搀杂。情弊显然。并据监督等呈递亲供。与原奏情形。又复不同。应请将该仓经手花户监督等。饬交刑部严讯。以昭核实。得旨、禄米仓花户承永奎、李昆、张芳、著交刑部严行审讯。副参领庆英、富康、德敦、该仓监督四庆、刘涵、监放官海运仓监督台琫阿等、均著听候传质。其正白旗满洲应领甲米。著仓场侍郎、及该旗都统等、另派妥员赴仓领放。　　

○又谕、昌伊苏等奏、剿捕逆匪连得胜仗。拏获逆首一摺。此案在逃逆首叶周、余潮、胆敢纠约余匪。肆行抢掠。拒伤官弁兵丁。实属罪大恶极。经该总兵等督率文武各员。带领官兵义勇。跟踪进剿。连得胜仗。生捦下手伤官首夥要犯二十六名。拏获在逃逆首叶周、余潮、及从逆匪犯。俱已分别淩迟斩决枭示。惟奔窜余匪。必应摉捕净尽。以绝根株。仍著督饬该官兵等实力堵拏。不准稍留余孽。所有在事出力各员。著该总兵等确切查明。据实具奏。候朕施恩。毋许冒滥。其阵亡之弁兵等、著查明咨部。照例赐恤。　　

○辛亥。遣官祭昭忠祠。　　

○谕内阁、载铨奏、现在病虽就痊。气体尚弱。一时未能复元。请开一切步履差使一摺。载铨著开去御前大臣。加恩仍在内廷行走。若非值日奏事日期。毋庸进内。以示体恤。　　

○又谕、裕泰奏查明李家埠老堤漫溃情形。请将防护不力之知府道员。分别革职摘去顶带一摺。湖北荆州府知府程伊湄、于修防大堤。是其专责。既不能先事豫筹。迨漫缺之后。又不将堤头妥为裹护。以致刷宽至一百五十余丈之多。实属办理不善。程伊湄著即行革职。仍留工效力。以示惩儆。荆宜施道李廷棨、有兼辖之责。经该督奏委督防。不能抢护平稳。致有漫缺。亦难辞咎。著即摘去顶带。责成监修。如不能妥速竣工。著一并严参具奏。　　

○谕军机大臣等、宝兴奏、访闻大夥啯匪恣行不法。现在派员严拏。请将不能整顿获犯之县令汛弁。一并革职一摺。四川省金堂中江等县一带。现有啯匪萧帽顶、周维三、蔡璜等。各聚夥类一二百人。往来城市。置有号旗枪炮。并随带铁匠。打造刀械。拒捕伤人。经该督访探确实。现已派员带兵驰往。与该地方文武员弁。分投捦捕。并分饬邻近州县营汛。酌带兵役。赴交界地方堵缉围拏。并分檄川东川北各镇道。绝其外扬之路。此等匪徒。肆行无忌。必应实力拏办。以靖地方。著该督即严饬现经派往各员。并协缉各员弁。迅速查拏。尽法惩治。毋任一名漏网。致贻后患。金堂县知县王澹、驻防金堂汛城守左营外委刘元述、平日不能整顿地方。致匪徒得以结党肆扰。著即一并革职。永不叙用。将此谕令知之。　　

