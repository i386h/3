<!-- { "loadSidebar": true } -->
道光二十六年。丙午。三月。丙辰朔。以翰林院侍讲学士奕廿□帛、温葆淳、充日讲起居注官。　　

○丁巳。谕内阁、乌明阿等奏、县官拖欠徵收弁兵地亩租银一摺。密云县应解热河地亩租银。节年并未交齐。新租又复拖欠。叠经该总管咨催。该县视为具文。任催罔应。著讷尔经额严催该县勒限完交。无任再有延宕。　　

○戊午。上诣绮春园问皇太后安。　　

○谕内阁、如贵妃侍奉皇考有年。淑慎素著。随侍慈闱。允昭谨恪。兹年届六旬。宜崇位号。以介繁厘著晋封为皇贵妃。所有应行事宜。著各该衙门察例具奏。　　

○又谕、耆英等奏、请将例应离任之运同、暂留筹办一摺。广东已革运同长庚前因应赔应徵饷款全完。经该督等奏准开复原官。暂行留任。旋经该部以该员尚有未完银两议驳。例应离任。兹据该督等奏称、潮桥盐务敝坏。现饬该员筹议章程。赶紧试办。尚未就绪。且该员任内经徵奏销引饷。亟须著落一手经理。自系实在情形。长庚、著准其暂留本任。责令将疏引办课各事宜。妥速设法筹办。并将未完银款。赶紧催徵报解。一俟缴清。即饬离任。　　

○己未。遣官祭历代帝王庙。　　

○谕内阁、本日召见新选浙江台州府知府福瑞、湖北安陆府知府冯国桢、贵州铜仁府知府赵连标、均系初膺外任人员。察其才具。尚须练习。著各以知府发往原选省分。学习试用。所遗各缺。著该部照例办理。　　

○庚申。谕内阁、刘韵珂奏、请将水师将弁分别劝惩一摺。闽浙滨海之区。盗贼出没剽掠为害。该员弁等出洋巡缉。自应查察勤惰。分别劝惩。浙江定海镇左营游击罗建猷、于所辖洋面。当冬令洋匪敛戢之时。失事至八起之多。该总兵郑宗凯、未能先事督率。均著暂行革职。仍各留本任。勒限三个月。严拏各案逸盗。务期悉数获解。如届限无获。即行从严参办。黄岩镇中营游击陈观德、庸懦无能。署瑞安协左营千总黄岩镇右营把总徐光耀、缉捕懈弛。均著革职。福建水师提标中营千总林向荣、后营把总潘廷扬、缉捕均能勤奋。林向荣、著先换五品顶带。潘廷扬、著先换六品顶带。各以应升之缺尽先升用。余著照所议办理。　　

○以镶蓝旗满洲副都统绵清、署左翼前锋统领。　　

○辛酉。谕内阁、德顺等奏、左右两翼小九处教演枪矛。需用公费一摺。著直隶总督筹款。每年每翼发给银二百两。以为教演之需。　　

○又谕、理藩院奏、查出已革诺们汗产畜等项。请旨遵办等语。已革诺们汗、在察哈尔地方。所遗佛像经卷供器乐器房产人口牲畜等项。均著赏给会宗、善因、二寺。交章嘉呼图克图承领。　　

○以顺天府府丞汪本铨、为光禄寺卿。　　

○旌表守正被戕山东阳谷县民武泳坦妻张氏。　　

○壬戌。上诣绮春园问皇太后安。　　

○癸亥。上启銮。恭谒西陵。　　

○诣卢沟桥龙神庙拈香。　　

○旌表守正捐躯山东曹县民葛执典妻孔氏。　　

○免跸路经过地方钱粮十分之三。　　

○是日。驻跸黄新庄行宫。　　

○甲子。驻跸半壁店行宫。　　

○乙丑。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇四子奕詝祭昌陵。　　

○命皇六子奕?、祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、礼部奏、遵议晋封如贵妃为皇贵妃应行事宜一摺。如贵妃著即晋封为如皇贵妃。所有册宝等项。著各该衙门照例办理。其应制仪仗。即于贵妃原有仪仗内、分别修饰添补。余依议。　　

○是日。驻跸秋澜行宫。　　

○丙寅。孝贤纯皇后忌辰。遣官祭裕陵。　　

○以户部员外郎士魁、为长芦盐政。　　

○是日。驻跸梁格庄行宫。　　

○丁卯。上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员均随行礼。　　

○至孝穆皇后孝慎皇后孝全皇后陵寝奠酒。　　

○是日回銮。驻跸秋澜行宫。　　

○戊辰。谕内阁、阿灵阿等奏、查看龙泉峪岁修工程。及应行补种树株。又片奏岁修银两。另款存贮等语。俱著照所议办理。此项应补之树。著德春随时妥为栽补。勤加浇灌。如培养疏懈。下次朕临幸时。仍未能一律蕃茂。惟德春是问。懔之。　　

○谕军机大臣等、林则徐等奏、查明番贼勾结情形派兵出卡一摺。览奏均悉。据称此次滋事贼番。查系玉舒所属之雍希叶布番族。勾结果洛克贼番。屡在沿边抢掠滋扰。并拏获汉奸韩茂才、讯出各情。现在派委站柱等先往查拏。并密咨胡超出卡会剿等语。该番族等勾引抢劫。屡为边患。亟应趁果洛克未来之前。速行查拏。庶剿办易于得手。惟站柱等孤军深入。必须豫筹策应。著林则徐等悉心筹画。选派得力将弁。带兵前往。作为后路接应。方免疏虞。至胡超所派。游兵埋伏堵截之处。尤当饬令相机前进。会合兜捦。毋得有名无实。致令贼番窜往他处。是为至要。又另片奏请将黄冕暂留西宁审办番案。著准其暂留差遣。将此由四百里各谕令知之。　　

○是日。驻跸半壁店行宫。　　

○己巳。遣官祭先蚕之神。　　

○予福建阵亡千总卜斌岩、祭葬世职。　　

○是日。驻跸黄新庄行宫。　　

○庚午。上幸南苑。　　

○赏御前大臣怡亲王载垣、大学士穆彰阿、潘世恩、黄马褂。　　

○贷山西太平、汾西、左云、榆社、平定、盂、垣曲、赵城、岚、九州县歉收贫民仓谷。缓右玉、保德、隰、宁乡、宁远、阳曲、霍、灵右、临汾、九厅州县买补仓谷。　　

○是日。驻跸新衙门行宫。　　

○辛未。上行围。　　

○是日。驻跸团河行宫。至癸酉皆如之。　　

○壬申。上诣安佑庙拈香。　　

○行围。　　

○赏御前侍卫穆克登额、乾清门侍卫伊克精阿、固图慎、伊昌阿、黄马褂。　　

○赏南苑管围章京、苑丞、苑副、防御、马甲、银币有差。并看守各行宫苑户一月钱粮。海户银一千两。　　

○追予国初殉节贵州外委曹文明等四员、世职。　　

○癸酉。谕内阁、恩桂等奏、会审户部捐纳房书吏项买缺底案内。究出前任管理司员得受陋规。开单呈览。此案现任詹事府左春坊左庶子锡麟、吏科给事中文鐀、陕西道监察御史联泰、户部郎中恩荣、爱永阿、二等侍卫额勒金泰、俱著解任。及前任户部郎中丁忧回旗之钟保、一并归案质讯。此外单开各员。著该部逐一查明。系现任官员。即咨行解任。饬令迅速来京。赴部候质。其员缺著该督抚派员署理。至丁忧事故在旗在籍各员。均著查明饬令迅即赴部。一并候质。　　

○赏乾清门侍卫安兴阿、托精阿、黄马褂。　　

○甲戌。上诣关帝庙安佑庙拈香。　　

○以南苑草木繁茂。牲兽尚多。予定郡王载铨等、加一级。　　

○是日。驻跸旧衙门行宫。　　

○乙亥。上还圆明园。　　

○诣绮春园问皇太后安。　　

○遣官祭先农之神。　　

○丙子。谕内阁、郑亲王乌尔恭阿殡送之日。著派成郡王载锐、前往赐奠。　　

○以镶白旗满洲副都统奕格、为左翼前锋统领。　　

○丁丑。以顺承郡王春山、署正白旗领侍卫内大臣理藩院尚书吉伦泰、兼署正红旗蒙古都统。　　

○以礼部右侍郎倭什讷、兼镶黄旗护军统领。　　

○四川川北镇总兵官韩振先、因病解任。以直隶开州协副将苏布通阿、为川北镇总兵官。　　

○喀尔喀扎萨克亲王车登巴咱尔、丁母忧。命回牧穿孝。赏银三百两治丧。　　

○戊寅。谕内阁、我朝景运延长。云礽衍庆。避名之典。我皇祖高宗纯皇帝特降谕旨以不经用之字改避。复谕以奕字辈以下。亦可推广此意。永远遵行。圣谟煌煌。洵为万世法守。朕御极初年。曾经降旨豫示奕载溥毓恒启等字。缺笔书写。因念国家燕翼相承。宗支蕃衍。依次命名者。久而愈多。自宜推广前奉谕旨。援引二名不偏讳之义。用示折衷。将来继体承绪者。上一字仍旧毋庸改避。亦毋庸缺笔。其下一字应如何缺笔之处。临时酌定。以是著为令典。俾我子孙继继绳绳。率循罔替。此旨著军机大臣敬谨存记。并缮录二道。一交内阁封贮。一交上书房恭贮敬识。以垂永久。　　

○谕军机大臣等、长芦商人沈学澄控案。前经降旨仍交讷尔经额督同新任盐政士魁秉公研讯具奏矣。此案该商人所控。如有牵涉前任盐政德顺、普琳之处。著该督即行据实奏闻。听候谕旨。将此谕令知之。　　

○又谕。布彦泰奏、请先赴西宁会筹番务。并展限勘办秋审一摺。前有旨令林则徐暂留西宁。与该督等公同会办番务。嗣据林则徐等奏拏获汉奸讯出各情。已有旨令其悉心筹画。相机妥办矣。办理番案自必以访拏汉奸为首务。所有偷渡河北之各番匪党。亟应从现获汉奸供出各匪。按名责令献交。如顽梗不化。方可慑以兵威。至果洛克驻牧四川。如果远涉数千里之遥抢掠牲畜。亦必将引导之汉奸。勾通之熟番缉获净尽。自不至复为边患。该督即先行驰赴西宁接印。与林则徐达洪阿等。熟商妥办总期净尽奸匪。永安边圉是为至要。至该省秋审之期。著准其展限办理。将此谕令知之。　　

○己卯。谕内阁、林则徐等奏、请留熟悉番情将领随时差遣等语。籍隶西宁告病之前任山东东昌营参将徐福、休致之云南景蒙营游击马进禄、著准其留于西宁差遣如果始终得力再行酌量请补。　　

○又谕、前据林则徐奏、护永昌协副将隆盛友、于孳马被抢。疏于督防。当降旨摘去顶带。兹据奏称该员被参后购觅眼线。深入穷摉。并亲督弁兵兜捦贼犯。悉已就获尚知愧奋。隆盛友、著加恩赏还顶带。仍令严缉余犯俾无漏网。如果始终出力。酌量奏请鼓励。　　

