<!-- { "loadSidebar": true } -->
○又谕、那彦成奏、购备秸料。加增运脚银两。请照旧办理一摺。直隶永定河南北两岸岁修各工所需秸料。节年因运脚不敷。奏准加增。仍饬令体察情形。酌量裁减。兹据该督查明本年虽属丰稔。惟近堤村庄产料无多。仍须赴远处购办。原定例价。实不敷用。著照所请、准其循照成案。每束加增运脚银二厘五毫。共银八千五百两。以备购运。并著该督随时查察。可减即减。毋任工员逐年请增。以昭核实。该部知道。　　

○命江西布政使富呢扬阿、广东按察使乌尔恭额、来京陛见。　　

○命阿勒楚喀副都统精钦保来京。以金州城守尉富经、为阿勒楚喀副都统。　　

○以摉捕匪徒出力。予四川同知张瑞瀚、千总王明福等、升叙有差。　　

○赏广安门外普济堂煮赈小米三百石。　　

○是日。驻跸北镇庙行宫。　　

○丙寅。谕军机大臣等、海龄等奏、验明已故参将西林宝尸身并无伤痕。尸妻狡执不服。已故参将西林宝尸身。现据该侍郎等详细看验。实系烟熏致毙。并无刀砍伤痕。尸弟西春宝、西隆宝、眼同看视。俱已甘服。该尸妻总以腐烂为刀伤。不肯领尸。又不愿蒸检。坚不具结。著刑部堂官向该尸妻剀切开导。谕以如不心服。无难蒸骨检视。但须伊出具切实甘结。即予蒸检。毋得任其狡展。致滋悬宕。将此谕令知之。　　

○修陕西留坝厅坍塌栈道。从巡抚鄂山请也。　　

○是日。驻跸金刚屯御营。　　

○丁卯。谕军机大臣等、松筠奏、鄂尔多斯贝子之协理旗务图萨拉克齐台吉贡楚克多尔济、呈控该旗台吉旺沁扎布即济克默特各款一摺。此案该台吉被控如果属实。自应究明惩办。现在原告图萨闰克齐台吉贡楚克多尔济、已据松筠委令防御海柱、押赴绥远城。著那彦宝迅将旺沁扎布即济克默特、严密查拏到案。质讯明确。按律定拟具奏。将此谕令知之。　　

○修山西运城盐池五龙堰堤工。从巡抚徐炘请也。　　

○是日。驻跸兴隆屯御营。　　

○戊辰。谕内阁、那彦成奏、采买驼只。难期变足原价。请援案准销二成一摺。本年直隶省承办盛京大差。共采买驼一千九百只。向来领价变价。均有奏定章程。惟此次路程遥远。非常年春秋围差可比。据该督奏称、将来差竣后。驼只疲乏必多。势难变足原领价值。该州县未免赔累。自系实在情形。加恩著照所请、所有宣化府属采办官驼一千九百只。除先期倒毙者、仍赴部领价外。其余收回驼只。准其照察哈尔成案。一律报倒二成。按八成变足原价归款。以示体恤。此后春秋围差。仍照旧办理。不得援以为例。该部知道。　　

○江南河道总督张井奏报秋汛安澜。命诣河神庙祀谢。蒋攸铦、张井、均下部议叙。出力员弁、升叙有差。　　

○署伊犁将军容安奏、伊犁西南卡伦外。有直通乌什捷径。经由布噜特地方。前经钦差大臣那彦成奏准严行封禁。即札致乌什办事大臣随时查察。并责令伊犁乌什两处守卡员弁每日具报一次。并由乌什办事大臣按月咨报一次。一年以来。实无夷民取道往来。亦无潜越情事。应请将现在查禁。及按月禀报。作为永远章程。仍于每年九月内。伊犁将军、乌什办事大臣、确加察核。各由报便具奏一次。得旨、日久毋懈。依议行。　　

○予伊犁解送乌噜木齐马匹官员议叙。赏兵丁一月盐菜银。　　

○缓徵直隶宁河、沧、南皮、盐山、丰润、玉田、隆平、宁晋、安、静海、大名、长垣、十二州县被水村庄新庄新旧额赋。　　

○是日。驻跸杏山御营。　　

○己巳。旌表守正捐躯河南虞城县民谢漋玉母刘氏。　　

○是日。驻跸五里河村御营。　　

○庚午。山东巡抚讷尔经额奏参疏防匪徒拒伤官差之知县。得旨、整饬捕务。叠邀恩允。竟成虚文。此系官差被劫。不能隐瞒。想行路客商若是者。岂可胜计。汝若不大加振作。猛以济宽。岂不流入因循疲玩之习。因循疲玩之人。朕不能恕。慎之懔之。　　

○是日。驻跸沙河所东御营。　　

○辛未。皇太后圣寿节。遣官祭太庙后殿。奉先殿。　　

○上率扈从王公大臣蒙古王公文武官员。诣皇太后行幄行庆贺礼。　　

○是日。驻跸周家村西御营。　　

○壬申。谕内阁、盛京桥梁道路。历届俱准其照关内之例。一体报销。朕此次恭谒祖陵。临莅陪都。山海关以外跸路。除自姜女庙至西店子。由中前所至陡坡台。前经降旨。此段道路动用钱粮。俱不准开销外。其余各站桥道。仍著加恩准其照关内之例。一体报部核销。　　

○是日。驻跸中前所御营。　　

○癸酉。上诣皇太后行宫问安。　　

○是日。驻跸文殊庵行宫。翼日如之。　　

○甲戌。上奉皇太后幸澄海楼。　　

○乙亥。谕内阁、著派穆彰阿、白镕、前往香山。传提已故参将西林宝之妻。眼同看视。秉公覆验。据实具奏。　　

○又谕、奕颢奏、宗室学正管长、当差拮据。请添给公费口米。盛京宗室学。向设正管长一员。副管长二员。副管长、除每年照例支领俸银四十两外。每月尚有公费银三两。口米三斗。其正管长、则每年仅领俸银四十五两。并无公费口米。未足以昭平允。著照所请、嗣后盛京宗室学正管长、准其照副管长之例。每月添给公费银三两。口米三斗。应领公费。于该将军衙门奏准借拨船规银两交商生息项内支给。所需口米。由内仓关领。以资津贴。　　

○谕军机大臣等、奕颢奏、拜唐阿外郎等当差拮据。恳恩赏给饷银饷米。以资接济一摺。据称永陵有无饷拜唐阿十二名。福陵昭陵有无饷外郎四名。何以从前奏准增设时。与各处拜唐阿外郎支食饷银饷米者。并不画一。著富俊将各该处无饷拜唐阿及外郎等、应否支给银米之处。详查旧案。妥议具奏。再降谕旨。将此谕令知之。　　

○以镶黄旗蒙古副都统桓格、署镶蓝旗蒙古副都统。　　

○以太仆寺卿德兴、为太常寺卿。　　

○实授姜长龄江南狼山镇总兵官。　　

○以访获江南私枭出力。赏漕标参将舒大鲲、花翎。余升补有差。　　

○以兴修水利。捐建考棚。予安徽知州朱士达、绅士许廷华等、升叙有差。　　

○修江南省城万寿宫。从大学士总督蒋攸铦请也。　　

○展缓奉天旗员应缴积欠银两年限。　　

○是日。驻跸深河村西御营。　　

○丙子。上诣皇太后行幄问安。　　

○谕内阁、严烺奏、请添办中河厅备防碎石。并曹考厅估抛碎石一摺。豫省黄河南岸中河厅。土性纯沙。见溜即塌。本年抢办埽工。赖有贮防碎石。工费较省。现在存贮无多。据该河督奏称、来年大汛防验。应添办碎石五千方。按奏定方价银八两一分六厘。共需银四万八十两。又北岸曹考厅。应于头道挑坝第四埽。抛护碎石一段。估需石二千八百二十余方。该工水程较远。照例加增运脚。每方合银十两二钱六分六厘。共需银二万九千七两零。以上共需银六万九千八十七两零。著照所请、准其于豫省藩库、照数拨发各该道饬厅具领。赶紧采运。勒限来年大汛以前。如数办足。报候验收。其贮防碎石。著俟大汛内察看著重处所抛护。随时奏明核销。余存石方。留为下年之用。不许稍有短少。至估定抛石。非经验收。亦不准动用。如有朦混捏销情弊。著即据实严参。该部知道。　　

○谕军机大臣等、本日据扎萨阿等奏、审办呢牙斯等勾结卡外纠敛谋叛各犯。已明降谕旨。将拟遣各犯交刑部速议具奏。并将查拏出力各员分别施恩。又据扎隆阿另摺密陈卡外情形。览奏深慰。攘外必先靖内。全在严查奸慝。杜绝凯觎。以期消患未形。芟除萌櫱。现经此次惩办呢牙斯等。内蠹已除。地方安静。但巡防不可稍弛。该参赞大臣等。业已严饬守卡备弁加意警防。并派委员伯克。仍于各庄随时查察。务须认真出力。有犯必惩。方为妥善。至近边各部落。不准轻易遣人出卡察探。历次所降谕旨甚明。该参赞大臣等惟当镇静访查。固不可有意摉求。致启边衅。而各爱曼情形。必须密为防范。断不可稍涉大意。或致外夷乘间窥伺。斯为安边之要略。将此谕令知之。　　

○以拏获卡外纠敛谋叛各犯。赏回务章京兵部员外郎福奎、候选知县周彭龄、花翎。帮办章京金奇贤、蓝翎。余升赏有差。　　

○以拏获开州逸盗季丙寅等。予河南知府恒豫等、加衔升叙有差。　　

○修绥远城官兵住房。从将军那彦宝请也。　　

○是日。驻跸朝阳坡御营。　　

○丁丑。上诣皇太后行宫问安。　　

○谕内阁、庆保等奏、驻防旗人生齿日繁。请借项生息。俾资养赡一摺。广东省城驻防满洲汉军闲散旗丁。食指浩繁。生计日形竭蹷。自应酌量筹款调剂。据该将军等查明、该处司库报部杂项各款内。有扣贮平余一款。可拨银三万二千两。武职空缺养廉一款。可拨银二万五千两。米耗粜价盈余一款。可拨银二万二千两。著照所请、准其于此三款内如数借拨。发商具领。周年一分行息。遇闰不加。每年所得息银八千两。按季提存藩库。以三千两归还原本。以五千两解贮旗库。酌量分给闲散旗丁。以资养育。计二十六年零九个月。可将原本全数归还。俟归足本银之匕。仍永远生息。将所得息银。统归旗库。其二十六年零九个月每年所得归本息银三千两。按年造入扣贮平余、武职空缺养廉。米耗粜价盈余等款新收项下。报部查核。其五千两。酌量分给闲散旗丁。每年终造册报明将军并督抚等衙门查核。毋庸报部核销。　　

○又谕、琦善奏、省城多有讼师潜匿唆控。查拏分别究办。地方官失察讼师在境。例有处分。现当查拏究办之时。各该州县傥有明知故纵。著该督照例严参。如能遇案详审。自行拏获。著即将该州县失察处分。奏明加恩宽免。　　

○又谕、李鸿宾奏、盐商恳借运本。援案本年本息并缴一摺。运商李念德、承办粤西临全等埠。因程途窎远。挽运维艰。致滋赔累。兼以历年弥补捐款。为数甚多。运本益形支绌。据该督查明。恳请借本济运。以资转输。著照所请、准其于运库存贮弥补盐本项下借给银一十二万两。交该商李念德收领办运。所借盐本。即援照从前云南土练广西捕费两款本息并缴成案。分作十五年。连本带息。共缴银二十四万两。每年应缴本息银一万六千两。按四季完纳。遇闰不增。傥有延欠。著落保商钱德馨等五人分赔完缴。俟十五年期满。本息缴足。即行停止。该部知道。　　

