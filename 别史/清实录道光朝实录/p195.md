<!-- { "loadSidebar": true } -->
○又谕、松廷等奏、夹坝抢劫报匣、尚有钥匙公文未获、饬员严拏惩办一摺。此案阿足地方、在察木多迤东、为西藏往来大路。该夹坝等、胆敢夤夜抢劫报匣公文。实属目无法纪。据松廷等查明、仅止寻获报匣。著即严饬该处商卓特巴、及营员头人等、带领土兵前往、协同该游击等一体缉拏。务将赃贼全获。从严惩办。至该管营汛官弁等、平日并不认真巡防。致有夹坝肆劫之案。殊属怠玩。该处既系江卡、乍丫、二处交界地方。究由何处疏防。著查明地界、即将该员弁等、奏请交部分别议处。　　

○谕军机大臣等、御史熊遇泰奏、江西盐政废弛一摺。据称江西每岁例销盐引、历年总无足额。一由奸商借余盐名目。任意多载发贩起运。又抚州、建昌、饶州等府属。私枭充斥。又粮艘回空时、于天津收买晒盐、连樯满载。查验已成故事。加以各衙门分派盐规。种种糜费。以致欺吞正课、高擡官价等语。著交孙玉庭、毓岱、确查该省盐务情形。有无似此混弊之处。认真稽察。明定章程。毋许商人影射引商、私行偷漏。并严拏私枭兴贩。禁止粮艘夹带。将相沿陋规、一律革除。俾官引畅销。以平市价而裕国课。熊遇泰原摺、并著发给阅看。将此各谕令知之。　　

○除直隶丰宁县水冲田七顷三十九亩有奇额赋。　　

○丙申。谕内阁、上年仓场侍郎奏准查验漕米。责成坝桥仓三处、逐加盘验。如有搀杂潮湿之米。层层著落晒晾分赔。兹据博启图等查明、桥仓各监督、因验收慎重。车船转运不能迅速。以致米石积压甚多。易受潮湿。自系实在情形。嗣后著仍照旧例。验米之责、专归坐粮厅。务令查验乾洁。再行起卸。该侍郎等、随时赴坝抽查。以防搀混。转运之责、专归大通桥。分别天气阴晴。道路远近。以核其运数之多寡。毋任车户稍有稽压。兑收之责、专归仓监督。遵照该侍郎等坐派廒座。随到随收。毋得藉故留难。任意高下。庶责有攸归。不致互相搀越。而转运亦不至迟滞也。　　

○丁酉。谕内阁、御史程邦宪奏、各省京控案件、请严饬推鞫一摺。所奏是。外省民人赴京控告之案。总由于原审官任心偏断。小民负屈求伸。以致远来呼吁。其中虽不无逞刁讦讼之徒、为之播弄。然以羸老穷嫠。跋涉饥寒。均所不恤。揆其情节。亦岂尽由诬捏。该督抚等、经朕特旨发交。或由都察院转咨审讯。自应亲提人证。按律平反。方无枉纵。若如该御史所奏、查核咨结之案。所控得实者、百无二三。是时系委审各员、瞻徇附和。该上司回护属吏。顾虑考成。从而弥缝完结。即如山西阎思虎强奸酿命一案。以降旨交审之件。必经刑部提犯研鞫。始得昭雪沉冤。此外之视为具文、是非颠倒者。又岂能以数计。似此案牍繁多。草率从事。含冤莫诉。苦累愚氓。亦安用此督抚大吏为乎。嗣后著各该督抚将军都统等、遇有京控事件。务须亲为听断。冤抑者立予伸理。刁诬者从严惩治。其有任意延宕不结者。即将提解逾限之员、先行参办。以冀谳狱持平。期于无讼。慎勿仍前玩视也。　　

○又谕、御史陶廷杰奏、各仓廒板气筒、久成虚设、请旨严饬修理一摺。所奏甚是。各仓铺垫板木、编造气筒、每岁由粮船解交备用。在仓各员。果能遵守成法。认真经理。何至收贮米石。转有潮湿陈朽之虞。如该御史所奏、近来各仓气筒廒板。均属有名无实。花户经纪、于各帮船带交竹木。往往折价肥己。并每年各仓拔草抅抿工程。复不认真修葺。一遇大雨。即多渗漏。殊非慎重仓储之道。著仓场侍郎严饬各仓监督、查验放空之廒。有板木朽坏者。即行抽换。务使一律坚固整齐。各廒气筒、编造足数、照例安置。俾令廒气深通。至秋季抅抿。必须工归实用。毋任稍有虚报。该监督等、傥奉行不力。致有前项弊端。著即据实严参惩办。并著查仓御史严密稽察。毋得视为具文。　　

○己亥。上幸静明园。诣龙神庙拈香。　　

○除山东单县沙压地五百五十二顷八十九亩有奇额赋。　　

○庚子。命直隶、山东、江苏、安徽、各督抚、查拏侯际清赎罪案内要犯安徽徽州府通判董椿、医人苏仁寿。归案审讯。　　

○除江苏宝山县坍荒田二顷三十四亩有奇。浙江天台县水冲沙压田一百六顷一十五亩有奇额赋。　　

○缓徵浙江天台县水冲垦复田亩新旧额赋。　　

○辛丑。上诣绮春园问皇太后安。　　

○谕内阁、御史萨斌等奏、大通桥车辆短少、以致积压漕粮一摺。大通桥额设车户。每岁豫雇长车。归监督点验足额。陆续赶运漕粮入仓。如运务紧急。随时添雇。不容短缺误公。兹据该御史等奏称、南粮将次告竣。车运转觉迟滞。皆由长车不敷载运。以致号房堆满。闸船停泊。该车户等承买豆石赢余银两、私自分肥。不惟不添雇车辆。且于正额短缺甚多。该监督嵩惠、托恩多、并不认真点验督催。不胜繁缺监督之任。著仓场侍郎即将嵩惠、托恩多、撤回。另派廉能之员接办。车户头役高永珍等、著从重责处。赶紧添雇车辆。该侍郎等仍不时稽查督催。俾漕粮不致积压。以利转运。　　

○又谕、程祖洛奏、请留熟谙水利道员知府一摺。上年因戴均元等奏、漳河要工。需人经理。曾降旨准令候选道谢学崇、赴豫听候委用。降调知府陆楷、并准其调赴工次。以资差委。嗣据该抚奏到漳河情形。工程较简。即新开卫河工程。亦缓至来春兴办。豫省候补道府、尚不乏人。岂除此二人之外。即无人可用耶。候选道谢学崇、不准留豫补用。降调知府陆楷、现尚有官可补。不准捐复原官、留豫委用。俱著归部铨选。喻军机大臣等、本日都察院奏、江西雩都县民人谢象华、以歃血立盟、肆意抢劫等情具控。已明降谕旨、交毓岱亲提审办矣。该民人供称、该县属水头里地方。有谢拒本、同县役孙美老孜、强横不法。于道光元年歃血共盟。纠集多人。创立洪连会名目。此外南安府、吉安府、又有添弟会、千刀会名号。肆行抢掠。又南康县横石井地方、劫抢数十家。又赣县大家庄地方、劫抢布客银数百两。并经乡勇拏获四人。摉出印信旗书等物。又赣县社富圩地方、抢店房数家。又本邑大滩面地方、劫抢徐姓几至万金。各州县衙役营兵。俱与贼势相通。并不认真查拏等语。会匪纠众抢劫。最为地方之害。若如该民人所供、创立会名。聚众抢掠。并制有印信旗书等物。必应严行惩创。以靖闾阎。该抚接奉此旨。即派委明干员弁、分投严密稽查。如果属实。即行迅速掩捕、按律惩办。务期净绝根株。毋致养痈贻患。至衙役营兵、与匪犯交通。尤属大干法纪。并著该抚严行查究。傥该州县有讳匿情事。即一并据实严参。毋稍徇隐。将此谕令知之。　　

○河南巡抚程祖洛奏、祥符等县呈验双歧瑞麦、兼有一茎三穗至九穗者。得旨、祗祈一律丰收。天恩广被。不必计穗之多寡也。　　

○以陕甘督标中军副将德克登额、为陕西西安镇总兵官。　　

○命山西巡抚查拏侯际清弟统印、归案审讯。　　

○除陕西扶风县被水冲刷田四顷七十六亩有奇额赋。　　

○壬寅。谕内阁、富俊奏、酌议双城堡移驻京旗闲散章程一摺。朕详加披阅。内出京时日、豫定准期一条。所奏是。嗣后京旗闲散有愿赴双城堡者。著各旗于十月内、报齐户部具奏。十一月初、即知照顺天府尹、直隶总督、盛京吉林将军等处。定期于每年正月初五日以后、初十日以前启行。该地方官即计程筹备。又治装银两、改俟抵吉林后发给一条。所奏亦可。现在移驻京旗。大都无力觅工。嗣后将户部应发银两。俟抵吉林后、由将军衙门备用银两项下发给、作为觅雇工价之用。俾得全获地利。其荒地五晌、亦可随时垦种。又弹压大臣改派年班一条。所奏可行。嗣后移驻京旗。即于东三省年班入觐之将军、副都统、简派数员、顺带弹压。仍令各该地方官、备店随同护送。又给予车辆、分段递送一条。所奏甚为周详。该闲散等行李无多。著计口给车、节次递送。祇给例价、毋庸津贴车户。旋时可以载货。不致赔累。务令旗民无亏。地方无累。经久可行。又修盖住房、豫办料物一条。所奏是。明年应修住房百所。著于本年冬间备料、即领银豫办。以省运费。其道光六年应盖房木、亦著于本年冬间派员照例发给盐菜银两往砍、以备明年河运。又沿途饭食、豫定成规一条。所奏周妥。嗣后移驻京旗。每日尖宿、著照现奏章程办理。地方官不致藉口赔累。京旗等亦可不滋事端。其移驻京旗已满百户。著每站分三起行走。以免拥挤。该部旗知道。　　

○又谕、户部议覆、江苏省二次清查案内、江宁属之山阳、桃源、安东。三县抵垫未补、及句容县已故知县方菁等十一员、应追亏缺、并书役欠款摊赔、暨江宁等十州县摊捐无著各款、共银八万七千四百七两零。核与准免条款相符。该省先经咨部请豁。迨行查部文到省。已在奏明截止之后。并非查覆迟延。著准其豁免。其各属嘉庆十四年以前垫完民欠银米等项。与前经议免十五年至二十二年官垫民欠、奏准摊赔之款不同。又苏州等属节省弥补无著补賸未完银两。系奏明酌提羡余银两弥补之项。通共银四十七万四百五十两零。米三千六百八十九石零。俱著不准豁免。至无官可补。并前署阳湖县已故知县毕开煜等三员、未完官欠银八万八千九百二十一两零。该抚查明赤贫无追。惟结报在恩诏以后。著该抚查照常例办理。嗣后请豁案内。部文到省在截止之先。而该省登覆迟延者。仍不准查办以示限制。　　

○甲辰。谕内阁、昨日正黄旗护军统领吉勒通阿、带领补放护军校引见人员内、拟正之护军穆积善、委护军校福德保、步射俱属平常。朕将拟陪之护军常兴、蓝翎长五福、补放矣。此皆吉勒通阿平素并不妥为训练。于拣选护军校时、又复徇情将平庸者拟定。甚属非是。吉勒通阿著严行申饬外。嗣后前锋统领、护军统领等、拣选官缺。务须择其骑射优长者拟定。傥仍将平庸者拣选带领引见。不惟将该员与护军等惩革。并将护军统领、交部从重治罪。　　

○又谕、宗人府奏、察议奕亨等失察孝陵大红门内仪树被窃一案。请各降一级调用。照例按都统职任、折罚职任半俸三年。可否准其抵销等语。从前嘉庆年间西陵海树被窃。宗人府将永玉等、议以降调折罚半俸。尚不准其查级议抵。此次系被窃大红门内仪树。较之海树被窃、其失察之咎尤重。奕亨等前请交宗人府察议。本属过轻。奕亨、禄义、俱著改为按都统职任、折罚职任半俸四年。不准抵销。　　

