<!-- { "loadSidebar": true } -->
○谕军机大臣等、本日鄂顺安奏、守备于被揭后。禀讦本管参将。请革职严审一摺。已明降谕旨、将守备李逢春革职。交该抚提同全案人证严审矣。此案参将唐武塞禀揭李逢春私扣马乾。并那用粮米等款。业经李逢春供认。倒毙营马。并不即时买补。那移马乾银两。修理教场等项。又将收贮喇嘛口粮借给兵丁。不即买补。已有应得之咎。是否私扣侵吞于前。串捏支饰于后。尤应彻底查办。至李逢春所讦该管参将唐武塞出差跟役。摊派众兵盘费。服中买妾。私役兵丁。侵吞脚价租谷。收买兵米取利。不令经管钱粮。以致被窃各款。唐武塞虽已病故。人证具在。一经确切研讯。无难水落石出。如李逢春所讦属实。断不可因唐武塞已故。遂将禀讦各款为之开脱。仅归罪于李逢春。亦不可因唐武塞已故。将禀揭李逢春各款迁就了结。转归过于唐武塞。该抚务当一秉大公。破除成见。严审确情。按律定拟具奏。以肃营伍而儆官邪。毋许稍有徇纵。将此谕令知之。寻奏、讯明已革得胜路守备李逢春、经管兵马钱粮。辄敢冒支倒毙马乾。那用徵收米价。因被该管参将唐武塞禀揭。复挟嫌反噬。列款告讦。应于诬告徒罪加所诬罪三等杖一百流三千里罪上、再加一等。发附近充军。唐武塞摊派兵丁盘费属实。业已身故。应毋庸议。下部议。从之。　　

○以长芦盐运使李恩绎、为广东按察使。　　

○壬辰。谕内阁、前因河工欠交赔项。降旨交工部逐一查明具奏。兹据奏、通查各河人员。共未交赔项者四百十七员。未完银二百五十八万九千八百余两。屡经该部随案催缴。并于道光七年奏明严催。迄今尚未清缴。每届限满。应行查参。该河督等又以著追各款。多半逾限。同时查参。恐致贻误修防为词。此等应赔银款。必应依限完交。岂可任意拖延。藉词悬宕。现在积欠竟至二百五十余万两之多。似此日渐增加。款项何时完缴。疲玩巳极。著各该河督查照工部单开数目。即将各员应赔之项勒限严追。已逾限者。照例查参。未逾限者。亦饬令赶办以清积欠。各员内有升迁外省、因事在籍、及已故者。各河督行文各该督抚、一体照例办理。务当激发天良。认真催缴。有不赶紧完交者。随时纠参。毋得藉词耽延时日。致帑项久归无著。又南河外追款项。道光十年。该河督造册送部。该部查明册内所开。一员名下有应缴数款者。并数起限。与例不符。咨令另造妥册。迄今尚未造报。实属藐玩。著该河督即将外追各款。一面按限著追。一面造册送部。以凭查办。毋许再有稽延。　　

○又谕、前因琦善等应赔银两。逾限不交。降旨交该部查明此等赔项。逾限不完。应得处分。详晰具奏。兹据奏、例载分赔代赔处分。专指属员。于督抚总河大员未经议及。现在酌定议处专条。奏明遵办。督抚总河身为大员。其应赔银两。皆示罚之款项。具有天良。自当赶紧措缴。乃以例无议处明文。从前亦无办过成案。遂至相率玩延。几至徒有著赔之名。并无赔交之实。自应查照例限。核计应赔银数。明定议处章程。俾知儆惕。惟所议处分。尚觉稍宽。不足以示惩儆。嗣后各省总督巡抚总河等官。遇有此等应赔银两。逾限不完。数在一千两以下者。著罚俸二年。一千两以上者。著降一级留任。五千两以上者。著降二级留任。一万两以上者。著降三级留任。五万两以上者。著降一级调用。十万两以上者。著降二级调用。其各限应赔银两。仍令照数完纳。著吏部即纂入例册。永远遵行。　　

○谕军机大臣等、穆彰阿等奏、酌拟龙泉峪栽种树株。请查照旧章办理一摺。龙泉峪各项工程。规模巳立。其应栽仪行树株。经穆彰阿等派员履勘。后宝山、及左右内砂山、至下马牌碑亭、甬路两傍至五孔桥、前抵案山。俱请栽松桧杨树。按仪行排种。共应用树四千八百六十三株。宝山后一二层大山、连左右护山、外砂山、并妃衙门后山、围墙左右、及仪树外空地。除现有树株不动外。均请以松柏桧与杂树稀疏间种。共应用树六千五百七株。所有前项应栽树株。著该管大臣等于明春先栽仪行杨树。其宝山及左右内砂山至案山仪行松树。先于三陵海树内详细查勘。择其枝棵壮嫩者若干株。奏明签记。明年冬令移栽。其如何移种补栽。及如何培养浇灌。著责成奎照实心经理。务期一律蕃茂。至采办树株。及一切应用钱粮数目。分限办理章程。并著详细查核。奏明遵办。所种树株。傥栽种灌养未能如法。以致乾枯。惟奎照是问。将此谕令知之。　　

○热河都统苏成额、因病解任。以漕运总督贵庆、为热河都统。贵州巡抚嵩溥、为漕运总督。调陕西巡抚史谱、为贵州巡抚。以陕西布政使杨名扬、为巡抚。调山西布政使何煊、为陕西布政使。以大理寺卿徐镛、为山西布政使。　　

○以仓场侍郎恩铭、署漕运总督。刑部左侍郎凯音布、署仓场侍郎。　　

○癸巳。修浙江上虞县余埭巷柴塘。从巡抚富呢扬阿请也。　　

○甲午。孝慈高皇后忌辰。遣官祭福陵。　　

○上诣绮春园问皇太后安。　　

○谕内阁、孟魁奏、此次山海关等五处兵丁操演。全数校阅。惟查历届册档。有仅阅大半及五六十名者。因兵丁内有签病等故。该协领等不将全数送阅。恐有捏饰规避等语。山海关等五处额设驻防兵丁。责成协领等平日勤加演习。副都统以时简阅。必应全数开送。一律考校。俾技艺悉臻娴熟。无稍旷废。嗣后副都统校阅时。如兵丁有签病二次者。著照京城八旗各营军政之例。将该兵丁即行革退。该管官傥有扶同捏饰。一并参惩。以杜规避差操。至该副都统所请兵丁内中箭三枝、量加奖赏之处。著依议办理。　　

○谕军机大臣等、本日据阮元等奏、昆明等州县同日地震。查办情形一摺。已明降谕旨、交该督等迅速查赈。动用盐课溢余银两。并将被震成灾之嵩明等十州县应徵本年钱粮。概行蠲免矣。摺内声称、七月二十三日已刻省城震动。时动时止。究竟地震几次。何时止息。历时久暂若何。云南等四府属昆明等十县、情形最重。安宁等十八州县、及武定直隶州、暨所属禄劝县、情形甚轻。是否确实。此外有无被震处所。不可稍有讳饰。著逐一查明。详晰覆奏。至盐务溢余课银。为数若干。是否足敷赈恤之用。必应核明办理。该省如此重灾。小民颠沛流离。朕怀实深悯恻。该督等务当严饬所属。认真履勘。妥速抚恤。断不可稍事迁延。尤不可任听吏胥侵渔浮冒。总期实惠及民。无使一夫失所。方为不负委任。将此谕令知之。　　

○命陕甘总督杨遇春拨银七万四千一十四两。解赴叶尔羌巴尔楚克。备道光十四年经费。　　

○旌表守正捐躯直隶衡水县民张世法妻张氏。　　

○赈云南昆明、嵩明、宜良、河阳、寻甸、蒙古、晋宁、江川、阿迷、呈贡、十州县地震灾民。给房屋修费及埋葬银。并免本年额赋。　　

○乙未。上诣大高殿行礼。　　

○还宫。　　

○谕内阁、绵清等奏、裕陵龙凤门、并景陵甬路西边泊岸等工。现经缓修。请酌加保护等语。此项保护工程。著俟派出本年勘估东陵岁修工程之大臣。一并敬谨查勘具奏。　　

○调贵州古州镇总兵官李龙彪、为镇远镇总兵官。以山东文登协副将范树桐、为古州镇总兵官。　　

○旌表守正捐躯直隶宣化县民张世昌女翠姐。　　

○礼部议准、江苏巡抚林则徐疏报、采访青浦县贞节妇女黄氏等一千三百八十九口。湖南巡抚吴荣光疏报、常宁县彭陈氏等五百三十五口。山东巡抚钟祥疏报、海阳县刘盖氏等四十口。河南巡抚杨国桢疏报、正阳县邹郭氏等一百八十四口。各请建总坊旌表。从之。　　

○以孟冬时享太庙。自是日始。斋戒三日。　　

○丙申。孝敬宪皇后忌辰。遣官祭泰陵。　　

○孝慎皇后殡宫月祭。遣官行礼。　　

○谕内阁、前据长清奏、参赞大臣。请仍循旧制。驻劄喀什噶尔一摺。当交大学士军机大臣会议具奏。兹据长龄等会议、喀什噶尔极边要地。现在霍罕通商。外夷声息相通。夷使亦可随时接见。请如所奏、仍行改归书制。富俊另摺陈奏、参赞移驻叶尔羌。总理八城。居中节制。深合居重驭轻之道。喀什噶尔领队大臣。不足以资弹压。请改设办事大臣。毋庸移驻参赞等语。从前长龄、玉麟、办理善后事宜。因什噶尔逼近外夷。两遭兵燹。每遇徵调。后路距阿克苏二千余里。鞭长莫及。叶尔羌扼要适中。人稠地广。既可多驻官兵。回子亦能用命。是以移驻参赞。俾成掎角之势。用壮声威。自移驻以来。霍罕恭顺。吁请通商。回民安堵。喀什噶尔即有奸邪溷迹。各城原归参赞统辖。自可饬令该城大臣随时惩办。且距叶尔羌仅止六站。该参赞亦可以时巡阅。前既经长龄、玉麟、筹定。边圉乂安。竟可毋庸再议更制。所有参赞大臣。著仍照长龄、玉麟前议。驻劄叶尔羌。毋庸移驻喀什噶尔。其喀什噶尔领队大臣。亦著仍照前议。毋庸改为办事大臣。　　

○丁酉。谕内阁、御史宗室炳辉等奏剔除漕弊一摺。军粮交兑。本有定额。据称近来州县、恐旗丁受兑刁难。往往浮收。豫为折色地步。旗丁向州县折色。将粮数包给舵工。并置买货物。售卖图利。其漕运总督以下各衙门、及督运总运领运各员弁书差人役。以至沿途催趱。各闸挽运。到通交纳。规费浩繁。旗丁因此受累。不得不折色津贴。一经折色。粮数必亏。不特沿途逗留买补。甚且勾通地匪奸商。偷买回漕老米。又或贿串经纪。代起潮湿。搀杂朦混运行。百弊丛生。皆由折色所致。著漕运总督及有漕省分督抚、将如何剔除积弊之处。妥议具奏。至所称拨船二千五百只。向系各州县分管。无如船户多系雇觅无赖游民。旗丁即极力防闲。断难禁其偷漏。通州一带。又有奸商开设大斗铺。偷买偷卖。囤积回漕。并豫备搀杂各物。以供船户作弊之用。一经查出。轻则甘受枷责。重则弃舟潜逃。无弊不生。实为漕务仓储之害。该御史等请饬各州县、每五船设一船头。每十船设一总船头。令地方乡保、择其向有家业生理者。方准充当船户。互相纠察。遇有偷窃逃走等事。惟船头是问。至油艌务令坚完。粮已入拨。即用席片遮钉。再加封条。以防偷漏。著直隶总督仓场侍郎严行查禁。并体察情形。妥议章程具奏。　　

