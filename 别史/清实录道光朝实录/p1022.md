<!-- { "loadSidebar": true } -->
○贵州道御史万启心奏、请移檄＜?口英＞夷六条。一、粤省封港。该夷总疑钦差大臣朦蔽朝廷。绝其贸易。投书申诉。应谕以封港系该大臣因该夷不肯缴烟。奉旨办理。并无欺诱。以免藉口。一、夷人缴烟。又以洋商从前私许给价。嗣因钦差大臣不许。未曾得价。不甘亏本为辞。试思数万烟箱。架木烧毁。共见共闻。岂有用价买来烧毁之理。且夷人与中国贸易数十年。获利不少。此次不给价值。未为亏本。买卖已失。近复用兵。该夷路险且远。中国以逸待劳。形势谁难谁易。费用孰多孰少。中国坚壁清野。令该夷不能上岸。纵有利器。于何用之。该夷素善榷计。必知求息。一、鸦片烟新例。应谕知夷人。必不开禁。无得意存希冀。一、夷人以汉奸为耳目。应谕以此等奸徒。弃中国父母坟墓。惟利是图。有何可信。天下忘本之人。譬如毒药蛇蝎。岂能有益。如此谆切晓谕。汉奸自不为彼所信。一、夷人上年缴烟。尚属听命可嘉。宜奖其既往。以劝将来。一、茶叶大典。夷命所系。应谕以贸易既绝。此物必不出洋。俟该夷屈服后。照价赏赐。以为操纵之具。得旨、御史万启心奏晓谕＜?口英＞夷六条。著琦善体察情形。如有可采择之处。斟酌施行。该夷船只起碇他去。现在有无著落。果否仍回津门。著将实在情形。先行具奏。万启心原摺著钞给阅看。将此谕令知之。　　

○以大学士王鼎、为顺天乡试正考官。工部尚书廖鸿荃、左侍郎文蔚、内阁学士贾桢、为副考官。　　

○以詹事府少詹事王炳瀛、为詹事。　　

○以礼部尚书龚守正、兼署工部尚书。　　

○以正黄旗护军统领中山、兼署镶红旗护军统领。工部右侍郎松峻、兼署京营右翼总兵。　　

○甲子。遣官祭文昌帝君庙。　　

○谕内阁、昨因太常寺咨取拣选赞礼郎人员。镶黄旗蒙古都统将与例不符之箭匠哈清阿保送。业经降旨将该都统及承办参佐领等分别议处矣。嗣后各旗营该管大臣。凡遇拣选保送等事。务当秉公稽察。不得任听各该章京等隐瞒欺蔽。经此次训谕之后。所有管理旗营大臣等。各当尽心谨慎办事。傥有仍前事件。定当从重治罪。决不宽贷。将此通谕各旗营知之。　　

○谕军机大臣等、据托浑布奏、现抵登州府防堵情形。又另片奏、夷船一只。在鼍矶岛外洋游奕。并驾小船。向岛民乞买淡水牛只等情。览奏均悉。现在该夷船既向西北大洋驶去。难保其不折回。且恐复有南来船只。山东省各口岸。内无涨沙拦阻。外无险要可守。设或夷船再至。竟有桀骜情形。不准在海洋与之接仗。该夷所恃者船炮。若舍舟登陆。则其技立穷。不妨偃旗息鼓。诱之登陆。督率兵勇。聚而歼旃。该抚务当相度机宜。持以谨慎。是为至要。将此谕令知之。　　

○以江苏布政使邵甲名、署巡抚。　　

○以广东督标中军副将赵光璧、为山东兖州镇总兵官。　　

○乙丑。上奉皇太后幸同乐园。赐皇子内廷王大臣及蒙古王贝子等食。　　

○丙寅。太宗文皇帝忌辰。遣官祭昭陵。　　

○谕内阁、惠吉奏、乌噜木齐各属续报开垦地亩一摺。乌噜木齐所属各州县。报垦地亩。经该都统委员查丈。共计地三万五千六百九十余亩。现已招集户民认种。著照所请、所有宜禾县从前垦成熟地九千三百三十余亩。准其即于本年按则升科。其余新垦各地。准其照例试种三年。自道光二十年起。扣至二十二年。再行升科。其尚有未垦地亩。仍著该都统督饬所属。随时筹画水利。实力招徕垦种。以裕边储。该部知道。　　

○以开垦地亩。挑浚渠道。并拏获烟犯出力。予甘肃直隶州知州和塞布、以知府升用。　　

○丁卯。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公等行庆贺礼。　　

○御同乐园。赐皇子及内廷王大臣蒙古王贝子等食。　　

○祭先师孔子。遣协办大学士吏部尚书汤金钊行礼。　　

○谕军机大臣等、本日据伊里布驰奏、抵浙筹办情形一摺。览奏均悉。＜?口英＞夷占据定海洋面。分船游奕。踪迹诡秘。该大臣务须加意防堵。仍密派得力之人。分投侦探。该夷所恃全在船坚炮利。一经登陆。其技立穷。该大臣总当镇静持重。不可在海洋与之接仗。如敢登岸。即行痛剿。傥探得该夷船只驶出外洋。即可不必穷追。所有定海县民应行抚恤。及文武员弁应派委署理之处。著该大臣妥为办理。至所奏调派寿春镇兵来浙协力堵御。并请调闽粤水师会剿之处。著候旨施行。将此由五百里谕令知之。　　

○命翰林院侍读学士罗文俊、提督浙江学政。　　

○戊辰。太祖高皇帝忌辰。遣官祭福陵。　　

○孝全皇后梓宫前月祭。命皇子行礼。　　

○谕内阁、前据给事中况澄奏、湖南广西两省匪徒习教。传有性命圭旨刻本等语。当降旨交该省督抚等查办。兹据该督抚查明、各该处现无习教踪迹。仍著随时认真访缉。有犯必惩。至性命圭旨一书。虽无违悖不法字句。究系虚无杳渺之谈。恐无识匪徒。藉资惑众。著各直省一律查禁。　　

○命翰林院侍读温葆淳、提督福建学政。　　

○己巳。遣官祭关帝庙。　　

○改派户部右侍郎善焘、会同兵部尚书裕诚、敬谨勘估永陵启运殿。并盛京清宁宫凤凰楼应修各工。　　

○庚午。上诣安佑宫行礼。　　

○谕军机大臣等、裕瑞奏、夷船驶至老龙头海面。带兵防堵情形一摺。据称了见夷船一只。相距海口五里。桅杆高大。烟气上冲。此等夷船。系该夷探信所用。并非兵船。现在既经南驶。仍当加意巡防。该副都统先后派带官兵。相机守御。毋少疏懈。将此谕令知之。　　

○辛未。上诣绮春园问皇太后安。　　

○遣官祭昭忠祠。　　

○谕内阁、前据颜伯焘奏、备陈办铜原委。仍请准除借款提拨银两一摺。当交户部议奏。兹据该部议请将每年额拨铜本银两。提早数月拨给。俾得藉以周转。著照所议、嗣后滇省请拨铜本银两。及户部指拨。著一并改题为奏。以归简捷。　　

○壬申。谕军机大臣等、本日据宋其沅奏、乌尔恭额移交拏获汉奸闻吉祥、布定邦、及黑夷等。并安插难民等语。汉奸黑夷。系何人何处盘获。其被获之时。系何情形。该犯等深入内地。营谋何事。何以束手待缚。其所吐供词。大致若何。俱未据该护抚详晰奏明。著伊里布查明据实具奏。至该夷占据定海之后。现在逃入内地者。究有若干民人。定海城内外。仍有若干户口。既据该护抚奏称、被难民人。纷纷逃入内地。是定海城内情景。逃民必能一一详述。著伊里布一面与该护抚筹商安插。清查户口。酌给抚恤口粮。俾无失所。一面即向该逃民探询定海城内民人著落。详晰奏闻。现在该夷船有驶至天津海口者。呈词恭顺。并无桀骜情形。已派令琦善妥为办理。将此由四百里谕令知之。　　

○癸酉。以理藩院尚书赛尚阿、兼署兵部尚书。庄亲王绵护、署正白旗汉军都统。正白旗满洲副都统奕兴、署镶黄旗满洲副都统。　　

○甲戌。谕内阁、前因御史贺熙龄奏、裕谦上年访闻盐务官员刘曙等十余人。吸食鸦片。札交运使沈拱辰查办。延搁未行。当降旨交裕谦查明具奏。兹据奏称、该运司先行严查。因无确据。未经详参。尚无延搁未行之事。其访查各员。经该署督调取面试。均无烟瘾。有自认曾经吸食者。有询访佥同未据承认者。请分别革职勒休等语。两淮候升运判孙玉树、盐运司经历杨礼源、试用盐大使刘曙、梁兆祥、文熙、试用盐知事宓尊祖、著一并革职。试用运判胡毓、试用盐知事王士奇、著勒令休致。均永不叙用。其陈以敬等十一员。仍著该署督责成该运司详加察看。如果得有确凭。即行严参。毋稍疏纵。该部知道。　　

○又谕、麟庆奏、拏获夷人讯供解省一摺。据奏黄河海口拏获夷人金万成等七名。讯系朝鲜国人遭风漂流等语。著该河督即派妥员。将该夷人等解送礼部。听候讯办。　　

○又谕、裕谦奏、申明旧章查禁粮私一摺。近年归次军船。夹带盐斤。较前增益。于楚西销数大有关碍。自应严密摉查。现在回空军船。正届南下。著直隶总督、漕运总督、长芦盐政、并各省粮道、先期出示晓谕丁舵人等。每船于例带食盐外。不准丝毫多带。并责成运弁实力稽查。该署督于军船行抵江南时。即查照旧章。逐段委员摉察。如查有夹私情事。立即起除净尽。除丁舵人等按律重治外。仍将该管运弁一并参处。以利鹾纲而肃漕政。　　

○谕军机大臣等、据琦善驰奏、夷船又复他往一摺。览奏均悉。＜?口英＞夷来至天津。坚以乞恩为词。当降旨令该督再向明白晓谕。该夷并不静候。辄又起碇他往。诡诈之情。殊为叵测。该督业于天津城外风神庙等处。并于宁河县属之北塘海口。分拨防守。著督饬弁兵加谨防维。如该夷船复行驶至。著仍遵前奉谕旨。明白宣谕。傥该夷桀骜不驯。亦不值与之在洋接仗。如敢进口登岸。肆行强横。即行开枪开炮痛剿。该督惟当随机应变。妥为办理。将此谕令知之。　　

○署两江总督裕谦等奏、驰抵宝山县。接办防堵事宜。得旨、妥慎防之。断不可躁妄失算。又奏、该逆夷犯兵家之忌者八。一、千里馈粮。师不宿饱。海道数万余里。刍粮一匮。后难为继。一、重洋往返。动辄逾岁。且掀天巨浪。莫可屯兵。前师一败。后师莫援。一、该夷国富民贫。平时养民不甚爱惜。一旦驱战于数万里之外。彼兵必不用命。一、该夷炮火虽利。然炮之为用。不利仰攻。且船与浪低昂不定。施放亦难得准。一、该夷船身笨重。吃水极深。内洋沙线。非所熟悉。水浅沙胶。转动万难。一、夷船虽甚坚固。然利于水者不利于火。若用火攻。必当焚毁。一、夷人腰硬腿直。善水战不利陆战。一、夷人不服中国水土。探闻窃据定海后。或出天花。或染时疫。死亡相继。殆无虚日。犯此八忌。其败可立而待。批、所论不为无理。　　

○以捐修湖北兴国州文庙。予绅士曹俊等议叙有差。　　

