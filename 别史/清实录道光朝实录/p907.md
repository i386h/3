<!-- { "loadSidebar": true } -->
○丁卯。谕内阁、给事中况澄奏、重犯脱逃。请饬认真躧缉一摺。各省地方。遇有命盗重案。承缉官果能上紧查拏。何至要犯远扬。日久无获。若如所奏、陕西紫阳县民妇邹周氏一家四命一案。又盛京刑部员外郎吉泰、被雇工燕成杀死、并另毙二命、砍伤多人一案。又山东范县民人郭庭训等、讎杀郭明得等七命一案。要犯在逃。未能拏获。此等情节重大。该地方官并不严缉正凶。按律惩办。则寻常逸犯。尚安望其严密缉捕。不致漏网耶。总由该管上司。意存徇庇。于参限内设法迁调。以为规避处分地步。即循例核办。亦不过开参了事。以致各州县等官任意迁延。罔知愧奋。使民冤难雪。凶暴稽诛。玩泄成风。莫此为甚。著盛京将军、山东陕西各巡抚、迅饬各该地方官即将三案要犯。勒限缉拏。归案究办。并通饬所属各州县协力侦缉。俾正刑诛。傥敢玩视民瘼。仍前怠忽。著即将承缉各官。指名严参。从重惩处。毋得稍存姑和眠。以重民命。并著步军统领衙门、顺天府、五城、暨各省督抚、严饬各属。凡遇要犯在逃。缉获另结之案。务即按名弋获。随案完结。如敢视为已结案件。不肯实力摉捕。或任听捕役人等隐匿卖放。一经查出。即行据实参奏。毋稍徇纵。庶凶徒不致幸逃。而闾阎亦可安堵矣。将此通谕知之。　　

○又谕、吴清鹏奏、造卷错误。请交部议处一摺。此次顺天乡试。正蓝旗应试诸生祥泰、业经投卷。并未亲赴衙门填写卷面。因书吏代写。致将同名异旗未经投卷之祥泰三代履历。误填卷面。遂致无卷不能进场。该府丞业将书吏照例惩办。其未能详细核对之治中资镇衡、著交部议处。吴清鹏未能先事觉察。著一并交部议处。　　

○又谕、失察领催冒领恩赏之正白旗满洲参领果勒炳阿、副参领庆升、帮办甲喇事务之兴德、误出图片之佐领宗室崇泰、俱著交部分别严加议处。该都统等虽经据实检举。究未能先事详查。著一并议处。　　

○署京营右翼总兵裕诚、因病赏假。以镶白旗蒙古副都统特登额、署京营右翼总兵。　　

○礼部议准、前任河南巡抚杨国桢疏报、采访新蔡县节烈妇女张氏等五十四口。请建总坊旌表。从之。　　

○修浙江东西海塘泼损埽工。从巡抚乌尔恭额请也。　　

○戊辰。世宗宪皇帝忌辰。遣官祭泰陵。　　

○上诣安佑宫行礼。　　

○谕内阁、周天爵奏、运船遇浅。请添雇剥船等语。据称运河浅处甚多。剥船实不敷用。现在未过故城者。尚有江西两帮。湖南三帮。未出东境者。统计十帮。自应设法赶催。著经额布即于现存例备、及另行添雇船只外。再添雇剥船六百只。交该署督迅速起剥。妥协办理。　　

○又谕、周天爵奏、请将勒索丁费之运弁革职审讯一摺。湖南头帮领运千总单继善、需索该帮旗丁王三盛规费银两。实属目无法纪。且恐另有贪赃不法情事。著先行革职。交讷尔经额提集全案人证。讯明该革弁确受数目。及收存税银。是否有意隐匿。均应逐一严讯。彻底根究。按律惩办。以儆官邪。寻奏、单继善病故。其应缴关税。及得受赃银。现饬查追。报闻。　　

○又谕、前据御史帅方蔚奏称、四川广元县有差役千余人。东乡县典史衙门设有厅役数百人。勾串丁书。勒诈婪赃。应请查禁。当降旨令鄂山据实查明。兹据该督查称、广元县正役帮役。额设一百数十名。东乡县典史衙门。现在实止额役六名。均无可裁减。并无滥设白役数千名及数百名之多。所奏应毋庸议。惟川省州县。地方辽阔。词讼繁多。该地方官若不时加访察。难免白役滥充。闾阎扰害。著鄂山通饬各道府随时认真稽查。如有违例私设冗役。即行据实揭参。并嗣后傥有白役犯案。一经查出。即将该州县及失察之该管上司。一并从严参办。毋得姑容宽纵。以肃吏治而惩奸蠹。　　

○又谕、前因在籍给事中瞿溶、呈控常州府各县收漕。浮勒折钱一案。当降旨著陈銮、怡良、于漕务完竣后。确切核办。兹据该抚查明、常州府所属各县。上年漕务。均照旧章办理。并无官吏浮收。及民心不服情事。漕粮为天庾正供。在民不准稍有拖欠。在官不得任意浮收。自应遵照旧章。无任丝毫增添滋弊。以示限制。如经徵各州县。违例浮勒入己。及任听漕记人等刁难勒掯。苦累闾阎等事。著即分别严参提究。其刁劣粮户。如不慎选好米。强以低丑潮杂之米。赴仓挜交。甚至健讼把持。抗粮多事。著即从严惩办。无稍宽纵。　　

○谕军机大臣等、湖北正考官翰林院侍讲贾桢、系上书房行走之员。著林则徐于该员出闱后。即传旨令该员迅速回京供职。将此谕令知之。　　

○成都将军凯音布等奏、遵查夷匪起衅缘由。及饬办情形。查马边厅属夷地。与雷波、屏山、峨边等厅县接壤。环绕凉山。此次该夷等因阿什子家黑夷三和、与大乌抛家黑夷熟果、互打冤家起衅。扰及内地。遂有乏食夷支。乘机附和。在毗连老林居民场市。肆行焚抢。并有汉奸熟夷。从中勾结。该夷伎俩。素恃山高箐密。可以藏匿。兵退复来。习为故常。现将沿边匿匪。悉行捕灭。仍严饬该镇督同将弁等相机筹度。实力穷摉。以免后患。报闻。　　

○免云南铜厂民欠无著工本银。　　

○准浙江、湖南、江西、帮船遭风亏折米石。分限买补。　　

○己巳。秋分。夕月于西郊。遣睿亲王仁寿行礼。　　

○谕军机大臣等、本日据琦善奏、接据青县知县罗珍禀称、近日有外来穷黎。扶老携幼。男女成群。肩挑背负。每起自三五人至十余人不等。由南而北。询其原籍。多系山东临清、乐陵、德平等州县人。因本境被旱。欲赴京东一带。投靠亲友各等语。此等穷黎。因原籍灾歉。以致纷纷赴京东一带觅食。琦善以畿辅重地。理宜肃清。业已截留。妥为资送回籍。所办甚是。经额布身任巡抚。于地方被灾穷黎。自应设法调剂。俾得就近谋食。不致转徙他方。所有此次由直隶咨送回籍穷黎。著即派委大员。督饬所隶各州县妥为安抚。毋致流离失所。是为至要。将此谕令知之。　　

○又谕、本日据仓场侍郎铁麟等奏、南粮入关太迟。恐误回空等语。本年山东直隶运河浅阻。节节耽延。江广等帮军船。尚在武城故城一带起米。并有未出临清闸者。前议添雇民剥一千只。亦未能如数赶到。著琦善迅速催雇剥船。轮转应用。总期不误回空。方为妥善。至截卸囤米。原出下策。傥能办理迅速。照例迎剥起剥。依限回空。不必遽议及此。琦善接奉此旨。务即体察情形。督饬文武员弁。认真催趱。其所须船只。迅即雇觅应用。若能轮转起剥。不致另筹卸囤。则回空自可无误。原摺片著钞给阅看。将此谕令知之。　　

○又谕、据裕泰奏、查有前任江西学政福申家人萧三、在该省城窝赌放债并置产等情。该犯前因跟随福申考试。索诈得赃。发遣释回。并不遵照路票回籍。听官管束。辄敢潜至江西犯事地方。盘踞多年。窝赌放债。置有房屋。已属玩法。且该犯自配释回。焉有重资。恐其从前犯案时。寄顿赃款。漏未查出。不可不彻底根究。即有牵涉福申之处。亦须严行查办。不可因福申业已革职。有意开脱。则大负委任之意也。著裕泰即督同臬司悉心严审。据实具奏。将此谕令知之。　　

○又谕、本日据都察院奏、甘肃已革两当县知县王大千、遣抱呈控秦州知州杨钰贿和张吕氏控案。已明降谕旨、著瑚松额秉公审办矣。此案据该革员呈称、秦州知州杨钰贿和张吕氏控案。因畏伊呈明。央令县丞张万选、候补府经历廉九皋、向伊贿寝。给银二千五百两。经伊将贿银呈明学政、转咨总督查办。杨钰复捏情节。贿串诬陷。致伊反被参办各等语。案关被参讦告。且有因案贿和重情。虚实均应彻底根究。著瑚松额亲提研讯。务得确情。毋得稍有不实不尽。以成信谳。至杨钰既有贿和等情。该革员曾将贿银呈明学政。罗文俊何以不奏明请旨。径行转咨总督查办。该督据咨如何办理。并著明白据实回奏。将此各谕令知之。寻罗文俊奏、前任两当县知县王大千遣丁递禀。仅呈缴贿和张吕氏银二十三两。其贿和该参员之二千五百两。并未呈缴。据称并未向总督及两司衙门控告。祇求咨办。是以转咨督臣查办。报闻。　　

○前任闽浙总督程祖洛奏、台湾嘉义二县划匀疆界。及改拨户口钱粮章程。一、徵收正供。配运兵米眷谷。分别匀拨。以专责成。一、丁耗钱粮。解支起运。俸工养廉。分别划扣。以便造报。一、番社屯租。分别改划代徵解给。以备徵调。一、大武陇巡检。归两县管辖。更换印信。一、新划台湾县四里。原设弁兵月米。循旧支放。修建汛署兵房。归入修理兵房本案造办。一、新划四里未结命盗等案。按年分归两县审办。一、嘉义县湾里溪迤南各庄。划归台湾县管辖。其取进文武生童。责成台湾道通融酌拔。以杜争端。下部议。从之。　　

○命翰林院编修孙瑞珍、在上书房行走。　　

○庚午。谕内阁、经额布奏、南粮出境。酌办情形一摺。本年直隶山东一带。运河阻浅。前据漕运总督周天爵、奏明大概情形。昨复据仓场侍郎铁麟等奏称、起剥船只。未能如数赶到。已降旨饬令琦善迅速将剥船陆续催齐应用。无误回空。兹据经额布奏称、漕臣奏请将山东剥船九百只。趱入北河备用。现在山东正在吃紧之际。恐不敷转运。自系实在情形。惟天庾正供。断不可误。疆臣尽心职守。无庸强分畛域。著经额布体察情形。如水势足资浮送。即催趱前进。傥须起剥运送。亦即酌量办理。至添雇剥船。节节轮转挽运。自资得力。递相接济。无虑水势日消。总期有裨漕行。军船依限归次。方称妥善。　　

○又谕、贡院围墙。堆盖棘茨。原以肃关防而昭慎密。本日据监试御史多斌等奏、围墙棘茨。因风吹落。又据监临隆文等奏、查明并无别项情弊。惟现当关防之际。不能即时补盖。著步军统领衙门顺天府多派营员坊官。于墙外严密巡查。所有吹落棘茨。并著确查下落。随后添补。以昭慎重。　　

○辛未。谕内阁、昨日礼部将伴送越南国贡使之广西署梧州协副将新太协副将那龄阿、带领引见。该员年逾七旬。精力衰颓。难期振作。该督抚早应甄别。或奏请勒休。或送部引见请旨。即伴送贡使。沿途照料。亦应派委精明强干之员。何得以衰迈庸员充选。那龄阿著以原品休致。邓廷桢、梁章钜、著传旨严行申饬。所有越南国贡使。著派郭继昌伴送出京。沿途小心照料。邓廷桢接奉此旨。迅即遴派妥员。趱程迎出。无论行抵何处迎著后。郭继昌即交与派出之员带往。自行驰赴新任。　　

○癸酉。上诣绮春园问皇太后安。　　

