<!-- { "loadSidebar": true } -->
○又谕、成格等奏、核计运粮驼只。堪以敷用。请停止内地采办一摺。前因筹运军粮。供支征兵。需用脚力浩繁。该都统查照道光六年成案。乌噜木齐仅办获驼六七千只。实不敷用。是以援案奏请。由内地多为采办。以资协济。兹据委员等先后呈报雇买驼只。又准杨遇春等由内地拨解驼只。并乌里雅苏台、科布多等处呈进驼只。前后通计已敷二万有奇。以现在徵调官兵。计口援食。加以上紧趱挽粮运。似可不致贻误。查上届山西陕甘等处采买驼只。所费甚钜。此次经鄂山等筹用雇驼。较之价买虽有节省。惟自陕甘送至乌噜木齐。每只仍须发给空行价值。若由山西陕西二省雇觅。程站愈远。所费愈多。不如就地雇觅。以省脚费而归实用。现据该都统等陆续办驼二万余只。内除一万六千余只。均系雇用商驼外。其采买驼四千余只。每只价银俱在十九两上下。较之内地采买者。价值既减。更省沿途餧养之费。前据鄂山等拟拨协济运粮驼九千只。已据咨解三千余只。其余尚未接有起解日期。著鄂山等将前项协济驼只业经拨解者。仍餧委员解送外。其未解驼只。毋庸再行购办。以节糜费。　　

○谕军机大臣等、据扎隆阿奏、喀什噶尔、英吉沙尔、被贼蹂躏。请免本年徵粮。另筹采买供支兵糈一摺。喀什噶尔、英吉沙尔、二城回户被贼滋扰。情形困苦。已另降谕旨、加恩将该二城本年应徵额粮及八月以后应交赋钱。一并豁免。以示体恤矣。所有该二城兵食。据扎隆阿奏称、系就本城铺户摉买供支。核计仅敷年底之需。现接叶尔羌咨称、该处筹办采买磨面供运。俱极详备。喀什噶尔、英吉沙尔兵糈。即可就近赴叶尔羌采办等语。此时该二城防兵粮糈。关系紧要。著长龄察看情形。就近采办。以资接济。并统计各城采买粮石。足敷兵食。即飞咨成格、将乌噜木齐粮运停止。以节繁费。又据扎隆阿片奏、喀什噶尔存賸经费。不敷军需。请拨银一百万两。自系合计征兵四万之数。需用较繁。尚未见减撤官兵之旨。著长龄酌计该处应留兵若干。需银若干。一面奏闻。一面行知杨遇春、鄂山、颜伯焘、速为拨银解往。现在该二城已就肃清。前调各路征兵。应即酌量裁减。著长龄遵照前旨。妥速筹办。又据扎隆阿另摺奏、喀什噶尔此次被贼滋扰。决水灌城。该处龙神。显著灵佑。请加封号。并修建庙宇。列入祀典。著长龄查明、师于善后事宜。一并办理。昨据给事中王云锦条陈善后一摺。是否可资采择。酌议具奏。将此由六百里谕令知之。　　

○乌噜木齐都统成格等奏、遵旨验收蒙古呈进驼一千只。内有四百只老弱残废。若概行收用。不但餧养需费过多。且本处俱系户地。无厂可牧。易致倒毙。不足以昭核实。应令该蒙古自行领回。并请毋庸再行补解。以体恤。从之。　　

○以内阁学士奕纪、管理圆明园八旗包衣三旗官兵。　　

○以伊犁参赞大臣布彦泰、为镶红旗蒙古副都统。　　

○以直隶束鹿县等处捐谷修仓。予知县韩懋建等议叙有差。　　

○缓徵江苏上元、江宁、句容、江浦、六合、山阳、阜宁、清河、桃源、盐城、高邮、泰、东台、江都、甘泉、仪徵、兴化、宝应、铜山、丰、沛、萧、邳、宿迁、睢宁、海、沐阳、赣榆、二十八州县并淮安、大河、徐州、三卫积歉庄屯、旧欠额赋。及出借仓谷。　　

○壬子。以岁暮祫祭。遣官祭太庙中殿。后殿。　　

○谕内阁、现在喀什噶尔、英吉沙尔、二城业已解围。当降旨将未到之各处官兵。俱令撤回归营。其已到各兵。亦分别酌留凯撤。惟是大兵归伍。道路遥长诚恐带兵官员管束不严。该兵丁过途骚扰。以致滋生事端。不可不严行申禁。著各该带兵官员小心弹压。宣示律令。约束严明。务使恪守科条。秋毫无犯。并著沿途各督抚等随时严加稽察。傥有不肖兵丁私携幼孩。抢掠财物。并沿途骚扰驿站。或累及居民铺户情事。立即查拏。按律治罪。并将带兵各该管官参奏。从重惩处。如该督抚等有心徇隐。经朕访闻。亦必严惩不贷。将此通谕故之。　　

○又谕、常德等奏、请将屯工兵丁欠交粮石。分年带徵。并将该管官员交部分别议处一摺。乌什新旧屯工兵丁本年应交粮石。因八月间逆夷仓猝滋事。派拨防堵。该兵丁等收割驮运。不无遗漏抛洒。致欠交小麦一千四百石。据该大臣等查明、实无那移侵吞情弊。若令该兵丁等当年赔补。恐力有未逮。著加恩准其于道光十一年二两年应交粮石之外。分作二年带徵。以纾兵力。此项欠交粮石。事属有因。并非该管官员督办不善。所有常德等自请议处。并请将副将富桑阿等分别议处之处。俱著加恩宽免。　　

○谕军机大臣等、扎隆阿奏、查明喀什噶尔、英吉沙尔、守城打仗出力文武员弁兵民人等。恳恩鼓励各一摺。此次逆回滋扰。喀什噶尔、英吉沙尔、固守三月有余。现据扎隆阿具奏该二城守御情形。并将出力文武员弁兵民人等开单呈览。著长龄即将单内所开恳请鼓励之处查明具奏。候旨办理。至英吉沙尔于本年八月被围。棍楚克策楞、系该处领队大臣。于九年到任时。即曾具摺谢恩。并非不能奏事之人。于此事初起时。即应迅速奏闻。或因彼时台路不通。未能驰报。迨解围后。亦应具摺奏明。乃数月以来。并未奏到一摺。是否扎隆阿不令该大臣专摺具奏。抑由该大臣意存畏葸。不敢递摺。著长龄查明据实覆奏。至诚端现在阿克苏办理粮饷事务。和阗祇有帮办领队大臣舒伦保一人。是否足资办理。如尚须委员会同筹办。著长龄即奏派一人前往。傥无人可派。即奏明候朕简放。若该处无应办要事。舒伦保可以一手经理。无须添派。亦著奏闻。再军行以纪律为先。必应约束严明。前据奏孝顺岱所带伊犁兵丁。在叶尔羌即有逗留抢掠之事。现在撤回各兵。恐不免沿途骚扰。除关以内已明降谕旨。责成各督抚严加查察。其关外经过地方。著长龄严行申禁。傥该兵丁等不守法度。竟敢携带幼孩。并骚扰驿站。累及回民铺户。务查明。按律治罪。并将带兵之员。严参重惩。毋稍宽贷。将此由六百里谕令知之。　　

○以镶黄旗汉军副都统国春。署镶红旗蒙古副都统。　　

○命奈曼扎萨克郡王阿宛都瓦第扎布、教汉郡王干咱巴拉、在御前行走。赏阿巴噶郡王那木萨口□赖多尔济、三眼花翎。土尔扈特扎萨克贝子车林多尔济、双眼花翎。喀尔喀扎萨克辅国公旺当多尔济、花翎。　　

○以阿克苏屯田丰收。予员弁议叙。赏兵丁一月盐菜银。　　

○以防守阿克苏土尔扈特和硕特汗台吉官兵等不服水土。命撤回游牧。并免缴借支银。　　

○癸丑。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○遣官祭太岁之神。　　

○谕内阁、长龄参奏哈丰阿等一摺。乌噜木齐提督哈丰阿、伊犁领队大臣孝顺岱、前派率领官兵进援喀什噶尔、英吉沙尔二城。摉捕贼匪。于军营出力人员。并不咨报将军参赞。听候核办。率行具摺保奏。实属冒昧。哈丰阿、孝顺岱、均著交部议处。以为轻率陈奏者戒。　　

○谕军机大臣等、据长龄奏参哈丰阿等保举出力人员、轻率陈奏一摺。已明降谕旨将哈丰阿、孝顺岱、一并交部议处矣。著长龄即传旨行令回疆各大臣、除本城应奏事件。仍由各该大臣照例自行具奏外。所有关涉军营事务。均著咨明该将军随时奏闻。不得纷纷自行陈奏。以符体制。又据片奏、提审英吉沙尔阿奇木斯底克一节。前据扎隆阿等奏、贼目单内。有斯底克之名。并云现在投出。该阿奇木究竟如何从逆、如何投出情形。扎隆阿等尚未讯明具奏。又据哈丰阿等奏、斯底克久已从逆。如果该阿奇木已经从逆。何以并不潜逃。是否投出。必应撤底根究。著长龄即饬扎隆阿。将斯底克及一千人证。迅速解交该将军秉公确切查讯。不可稍有含混。至剿捕一切事宜。应留兵若干。按兵计粮。如就近采办。足资军食。即遵照前旨。将乌噜木齐粮运速行停止。并将需用饷银若干之处。通盘确核。如尚需接济。一面飞咨杨遇春、鄂山、颜伯焘、筹拨解往。一面奏闻。现据诚端等奏、阿克苏现尚积存粮面一百八十余万斤。拟俟乌噜木齐运粮驼只到日。赶运至喀什噶尔。以资急需。俟大营口粮稍裕。阿克苏积面疏通。彼时内地协济驼只拨到。再按段分设粮台。并称陕甘筹拨阿克苏等处军饷。已于解到银十一万两内拨银五万两。解往喀什噶尔等语。著长龄一并查明核实筹办。将此由六百里谕令知之。　　

○朝鲜国使臣徐俊辅等三人于午门外瞻觐。　　

○甲寅。上御保和殿。筵宴朝正外藩。科尔沁、乌珠穆沁、巴林、喀喇沁、奈曼、敖汉、阿巴噶、鄂尔多斯、土默特、杜尔伯特、喀尔喀、翁牛特、乌喇特、郭尔罗斯、苏尼特、克什克腾、阿拉善、土尔扈特、茂明安、青海、和硕特、察哈尔、王贝勒贝子公额驸台吉塔布囊等及琉球、暹罗国、正副使等随文武大臣依次就坐。诸乐并作。上进酒。哪左翼科尔沁和硕卓哩克图亲王巴图、扎萨克多罗冰图郡王林沁扎勒赞、巴林扎萨克多罗郡王那木济勒旺楚克、右翼喀尔喀扎萨克和硕亲王车登巴咱尔、科尔沁扎萨克多罗郡王僧格林沁、至御座前。赐酒成礼。　　

○是年。旌表孝子、江苏等省杨铨等二十四名。孝义、山东等省王永盛等四名。孝友、福建林金音等二名。顺孙、云南飞联元一名。孝女、直隶等省张富姐等十口。孝妇、江苏等省严王氏等二口。守节合例。宗室丰精阿妻佟佳氏等十三口。满洲贵平妻苏氏等一百二十四口。蒙古兴全妻王佳氏等二十六口。汉军程文元妻马氏等三十一口。内务府立佳妻张氏等十二口。各省驻防得太妻李氏等二百四十六口。奉天等省王升妻赵氏等一千八百四十五口。夫亡殉节。直隶等省李翔墀妻魏氏等三十九口。未婚守志、汉军乌尔图妻蒋氏一口。江西等省叶立诰妻蔡氏等三十二口。百岁寿民、直隶等省李福全等四十名。五世同堂、直隶等省李树本等四十八家。各给银建坊如例。　　

○一产三男。湖南等省沈灏南等七家。　　

○会计天下民数谷数。直隶等省通共大小男妇三万九千四百七十八万四千六百八十一名口。存仓米谷三千四百五万四千一百七十二石三斗七升六合二勺。　　

大清宣宗效天符运立中体正至文圣武智勇仁慈俭勤孝敏成皇帝实录卷之一百八十三　　

