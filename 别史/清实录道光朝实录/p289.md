<!-- { "loadSidebar": true } -->
○谕军机大臣等、张井等奏、河湖长水较骤。现在严守黄河堤埽。筹减洪湖涨水情形。并请将高堰石工内底桩不坚。及石缝臌裂较甚处所。一律加镶圈越埽坝抵护外。分别抛填碎等语。朕阅该河督等所奏情形。总不过因高堰新旧石工、均不足恃。而适当盛涨届临。前估择要加培大堤工程。不能赶办。为一时救急之策。现既汛水日增。该督等自当相机办理。朕亦不为遥制。所有石工内应行分别抛填碎石。及里河运清平三汛、应分别估镶埽工之处。均著照所请行。该督等务当加意防守。设法保护。无使河湖各工、稍有意外之虞。是为至要。至下河应行挑浚各工。此时已届大汛。亦难赶办。著琦善等于霜降后。饬估兴挑。以期有备无患。又据另片奏称、现在石工处分各员。有二十余员之多。与题补多不合例。将来恐有要缺久悬之虑。请援照嘉庆十六年成案。酌量拣补等语。河工事务紧要。原与地方稍有区别。熟习工程之员。既以曾罹处分。格于成例。而合例人员。又恐不谙工程致滋贻误。然于酌量变通之中。亦不可稍有冒滥。将来遇有缺出。总须先尽合例人员拣选题补。如实在工程紧要。人地相需。方准于曾罹处分各员内切实声明。奏请补用。其石工革职留任处分。带于新任。三年无过。照例题咨开复。将此谕令知之。　　

○以故贵州平定长官司吴泰凝予豫璪、袭职。　　

○浚热河旱河。并添修荆条军坝。从前任都统那清安等请也。　　

○乙丑。谕内阁、观喜等奏、荆州大堤被水冲决。现饬地方官赶紧堵筑一摺。荆州万城迤西上逍遥湖堤身。被水冲决二处。山水与江水接连。势如建瓴。直向堤内灌注。居民田庐被淹。现经该地方官设法抢堵。并捐办□□磨饼。散给灾民。惟水势未定。计嵩孚此时尚未到任。著李鸿宾、杨懋恬、即派藩司徐承恩、前往查看。山水来自何处。现在水势若何。并将堤身冲决。民田被淹情形。详加履勘。有无伤毙人口之处。一面督饬地方官赶堵决口。一面将被水灾民。妥为抚恤。此外如有漫淹处所。一并查明办理。无俾失所。至观喜等因地方陡被水灾。淹及郡城。原应由驿驰奏。但不得擅发五百里急递。致骇听闻。观喜、七克唐阿成顺、俱著传旨申饬。　　

○丙寅。上诣绮春园问皇太后安。　　

○谕内阁、那彦成奏、勘明东陵风水重地。请添设红桩。以明禁限一摺。前据庆惠奏、苇子峪门外。南自雁飞岭起。北至低头安止。请一律添设红桩。当降旨令该督派员履勘。兹据查明。该处树株稠密。几与民树相连。自应明定界限。以昭慎重。著照所请。自雁飞岭至低头安十八里。在旧有火道之旁。添设红桩五十四根。所需桩木。即由石门工部备办。其红桩火道以外。附近居民田园庐舍。相安已久。毋庸再添白桩青桩。以符定制。　　

○展缓长芦盐商未完新旧正余引课。并拔缴水利本息银。　　

○丁卯。谕内阁、据宗人府奏、宗室遇有拣选缺出。及因案传讯。近多托病不到。不可不严行整饬。嗣后宗室、觉罗遇有族长、学长、及太庙献爵、各项缺出。应选之人如有事故。限五日内呈报。逾限不到。又不呈明事由。著将该宗室扣罚饷银。仍将该族长严参重处。至因案传讯。擅不到案。定案后、除伊案内应得罪名外。分别罚饷加责。并将族长学长。分别轻重。记过题参。其实系患病。由族长学长结报。即派司员查验。具结存案病痊赴审。稍有不实。惟查验之员是问。著宗人府即将此旨通谕各族长学长。一体钦遵。仍纂入则例。永远遵行。　　

○又谕、御史安诚奏、请添派查仓御史一摺。向来京通各仓。分派科道稽察。以专责成。万安仓虽分列东西。相距仅三四里。该御史辄请添派稽察一员。殊属不晓事体。国家设官。各有攸司。岂容人浮于事。该仓相沿已久。从未闻有顾此失彼之虞。总之任事之能否。视乎其人之勤惰。不在多派员缺。徒滋冗滥。该御史所奏。著不准行。　　

○又谕、御史萨斌等奏、查获多年废印。请饬销毁一摺。各省缴回旧印。向由礼部陆续汇送户部。照例销毁。以充鼓铸。兹据该御史等奏称、在朝阳门外。王大杂货担上。起获铜印一颗。查系管理丰萧砀河营守备旧印。该员缺业经改设。颁发新印。将废印缴回。自应即时查销。从前户部钱局大使观谦、失察家人私行携回。以致辗转售卖。业已身故无庸追究。所有起获旧印。著即送交户部钱法堂。饬宝泉局照例销毁。嗣后遇有各省缴回旧印。务须随到随销。不得存留局内。漫无稽查。致滋弊端。　　

○又谕、新授浙江按察使周之琦、祖籍浙江。迁居河南。已有三代。将届百年。著毋庸回避。　　

○又谕、程祖洛奏、传询运米委员。并无原交潮湿情形。上年豫省运通粟米。贮仓未久。霉变过多。据该抚传询委员杨兆李等、供称碾运米石。实系一律乾洁。迨交兑北仓。历经仓场坐粮厅逐船查验卸贮。委无需索朦收情事。此系该委员等一面之词。必得归案质讯明确。陕州知州杨兆李、并协运典史李蟠、著该抚迅速派员押送来京。听候刑部质讯。　　

○谕军机大臣等、据张井等奏、筹防黄河堤岸。并分减湖涨情形。现在甫交初伏。顺黄坝长水三丈九尺一寸。比较上年盛涨。大一尺七寸。比较道光二年盛涨最大年分。大一尺一寸。均经先期筹备。足资抵御。惟洪泽湖水。现长至一丈七尺四寸。已放三河两坝水势仍有长无消。拟启放蒋家坝以南之拦湖坝。并行知扬河厅营。启放车南中新四坝。扬粮厅营、除昭关坝不放外。其余归江各坝。全行启放等语。张井等因河湖同时骤涨。援照嘉庆二十四年成案。启放拦湖坝。并启扬河扬粮各坝。意在腾空河面。豫备涨水下注。为此不得已之举。此时琦善计已驰赴清江防汛。务须会同张井、潘锡恩、和衷筹办。竭力图维。谆饬各厅营等、加意巡防。严守堤岸。勿令稍有疏失其黄河水势盛长。防守尤关紧要。即严饬防汛员弁。督率兵夫。无分雨夜。相机抢护。不得稍懈。至扬粮厅属甘泉汛、东西两岸甎石工段内。除保固限内新工十五丈七尺。照例饬令赔修外。应修旧工一百三十二丈七尺。著饬赶紧估修。以资保障。此次经该河督等将湖涨分减。自当水势日消。化险为平。即著该督等由驿奏闻。以慰廑注。将此由四百里各谕令知之。　　

○又谕、据孙尔准奏、交卸抚篆。驰赴厦门。督办台湾械斗一案。并陈现在办理台匪各情形。览奏俱悉。台湾地旷路歧。人情浮动。现据义首王云鼎、头围县丞丁嘉植、拏获乌面章、即陈新喜、系首倡谣言。勾结番民。派饭敛钱。及攻庄督阵。主谋要犯。该犯业已就捦。匪徒闻风奔窜。惟嘉彰二邑。地方辽阔。分散藏匿。难保不兵过复来。自应随处摉捕。以净余孽。台湾额兵不敷调遣。该督前已调总兵陈化成等带兵防堵。兹又调省标兴化延平等处兵丁。交候补副将崇福等管带渡台。足敷应用。提督许松年久历行间。素称能事。该提督现由嘉义驰抵彰化一带。得此兵力。自可克日蒇事。孙尔准著即在厦门驻劄。调度策应。不必亲往台湾。即移知许松年督饬该镇等、出示晓谕。开陈利害。散其党羽。俾义勇志尽成城。良民不为煽惑。此为至要。至被焚各庄。无家可归。尤可怜悯。著飞饬该道府即于府库缉匪项下。动拨息银。遴员妥为抚恤。老弱计口授粮。壮健收为义勇。该民等志切同仇。自必勇气百倍。傥或台湾办理未协。致有拖延。孙尔准必须渡台督办。亦著先行奏闻。候旨遵行。将此由四百里谕知孙尔准、并谕许松年知之。　　

○以海运默邀神佑。命江苏巡抚陶澍、遣员虔诣天后庙。风神庙。海神庙祀谢。寻加封天后安澜利运四字神号。颁风神庙御书扁额曰。宣仁利涉。海神庙御书扁额曰。恬波济运。　　

○考试己酉科拔贡。以都察院左都御史姚文田、吏部左侍郎王引之、兵部右侍郎武忠额、内阁学士朱方增、大理寺卿杨怿曾、为阅卷官。　　

○以海运抵津。办理妥顺。予两江总督琦善议叙。赏江苏巡抚陶澍、花翎。文武员弁升叙有差。　　

○旌表守正被戕河南林县民元泳女润姐。　　

○戊辰。谕军机大臣等、京师自六月初七日起。雨势未己。永定河为众流汇注。现当大雨时行。并闻桑乾河长水五尺有余。恐致盛涨。民田庐舍。所关匪细。必须加意保护。著那彦成严饬永定河道、督率厅汛各员、常川驻工。昼夜巡防。毋稍疏虞。再大名府属被旱。前经该督筹办抚恤。现在得雨沾足。是否一律普种大杖。地方情形若何。并著查明据实奏闻。以慰廑注。将此谕令知之。　　

○喀什噶尔参赞大臣庆祥奏、差探逆夷张、格尔、汰劣克、拜巴哈什、阿坦台、现俱在呼尔特哈地方。胁纠各部。帮助筑城。报闻。　　

○以新授署两淮盐政林则徐、在籍患病。赏福建按察使张青选、三品卿衔为两淮盐政。以广东盐运使翟锦观。为福建按察使。　　

