<!-- { "loadSidebar": true } -->
○丁巳。谕军机大臣等、据严烺、贺长龄奏、汶汛运河募夫工程。州县分挑。诸多掣肘。除汶上应办十分之三。系其本境。仍由该县承办外。其余十分之七。议请仍派河员会同汶上县、分段募夫兴挑。每届十月。即令原办之东平等七州县。按照历年派募酌中之数。加帮四成。解交运河道库。拨给河员。以资添办。至州县加帮。能否长远乐捐。不致短缺。河员承挑能否如式。不致迟误。俟试行二三年后。再行奏明定案等语。东省汶汛运河工程。向归各州县募夫分挑。如欲量为变通。必须筹及两全。方可垂之久远。著琦善将该处募夫挑工情形。详加体察。如该河督等所奏、派令河员试办。量予津贴之处。事属可行。即著照议奏明办理。如不可行。则无庸轻改旧章。亦著据实具奏。将此谕令知之。　　

○又谕、据贺长龄奏、严审写贴逆帖要犯。委系妄冀邀功。并无商谋滋事情节。此案前据贺长龄奏讯大概供情。徐庆龙一犯。忽称希冀邀功。忽称兴教滋事。供词狡展。疑窦甚多。当经降旨令琦善逐细根究明确。以期无枉无纵。现据贺长龄覆讯该犯所供之毛金一等。均系任意捏造。并非实有其人。其李老文苏立中等、亦系挟嫌诬指。实为妄冀邀功起见。并无兴教情事。惟该犯狡谲异常。焉知非恃同夥人犯未经到案。希图避重就轻。现在饬交那彦成查拏之犯。尚未据覆奏。著琦善再提该犯等。覆加严鞫。一面咨催直隶总督确查。如实无毛金一等其人。覆审供情。并无不实不尽。即将徐庆龙一犯。按律定拟具奏。将此谕知琦善、并谕贺长龄知之。寻奏、严鞫徐庆龙、实因伊弟访拏逆犯得功。旋即病故。该犯具禀邀赏。未遂所欲。起意编造逆词。托为马进忠余党口气。以证所禀不虚。所开各教犯。均系捏造。实属狂悖。应按律问拟凌迟处死。下部议。从之。　　

○命乾清门侍卫庆敏、舒伦保、礼部左侍郎舒英、恭诣东陵。查看红桩。　　

○江西九江镇总兵官施联科入觐。赏花翎。　　

○以伊犁军政。年逾六十官三十一员精力未衰。命留任。　　

○缓徵山东恩、朝城、观城、陵、四县节年歉收积欠钱漕。并武城县被旱村庄新旧额赋有差。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百二十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。九月。戊午。月食。　　

○上诣绮春园问皇太后安。　　

○御洞明堂。勾到河南山东情实罪犯。停决河南斩犯十人。绞犯十一人。山东斩犯九人。绞犯七人。余七十一人予勾。　　

○谕内阁、奇明保奏、知府被控索赃一摺。此案锦州府贡生郭廷禧、呈控署知府吴昆因传集钱铺勒令开使钱帖不允。辄用非刑掌责锁押。现据经手人田梦熊等供出由众钱铺凑集钱文。托监生张洪、恳求前任知府德荫向该署府说情。始行释放。讯之张洪、则称德荫曾告以有人馈送盘费。令伊接收代完前欠。而众钱铺已供认摊钱属实。案关职官被控索赃滥刑。必应据实奏明。彻底根究。署锦州府知府奉天府治中吴昆、著解任。前任锦州府知府德荫、业经告病。著扣留候讯。如已启程。即沿途截回。一并交奕颢、海龄、提集人证。秉公严审。如吴昆、德荫、受贿属实。即一面传旨革职拏问。一面奏闻。务得确情。不可稍有徇隐。　　

○又谕、奕颢等奏、拏获越边偷打鹿茸要犯。究出坐卡兵丁及边门章京得赃故纵大概情形。此案台丁施泳富等、胆敢雇觅炮手多名。越边打鹿。坐卡兵丁。得贿故纵。及委巡官兵查拏破案。经年累月。并未缉获要犯审办。该边门章京主事德锟、已将施泳富锁拏。乃竟受贿纵放。迨奕颢到任后。派委佐领塔尔什布、带领兵役。查拏要犯。施泳富等旋即就获。并据该地方官协同委员陆续缉获案犯二十余名。何以前此任催罔应。致要案久悬。姑容废弛。至于此极。甚属可恨。主事德锟、以职官受贿包庇。尤为可恶。著即革职拏问。交奕颢会同海龄、提齐该边门武职章京并坐卡佐领等官、及应讯领催兵丁人犯。切实根究。务得确情。按律严办。定拟具奏。佐领塔尔什布、委查要犯。迅即弋获。尚属能事。著于定案时声明请旨。　　

○护陕西巡抚徐炘奏、应付兵差州县钱粮。恩免上年本年十分之六。已徵者划抵。查陕省年清年款。若以应蠲六分之数参差划抵。诚恐多寡纷歧。新旧轇轕。曷滋影射。请将本年钱粮蒂欠。仍照定额徵收。统于道光八年九年两届正赋内。各免十分之六。以抵上年及本年应徵之款。所有上年应付兵差过境之潼关、华阴、华州、渭南、临潼、咸宁、长安、咸阳、兴平、醴泉、乾州、永寿、邠州、长武等厅州县。为各省官兵经由总路。其四川省官兵。则由宁羌、略阳、二州县过境。本省延绥镇官兵。则由榆林、府谷、怀远、神木、靖边、定边等县经行。以上二十二厅州县钱粮。均应查照蠲免分数。按年蠲除。或由分驻汛堡酌调官兵数名。或仅经过一二起。为数无多。概不在蠲免之例。又潼关等厅州县。民田之外。尚有额徵屯更折色本色钱粮。系由屯军输纳。例供满汉官兵饷项。向不应付差务。北边之榆林等县。应徵本色粮草。例供延绥镇兵马之需。邹糈攸关。均仍照旧徵纳。报闻。　　

○命都察院左都御史汤金钊、刑部右侍郎钟昌、驰往山西。审猗氏县生员阎登甲、及赵城县民人董得升控案。　　

○以刑部左侍郎英瑞、署工部右侍郎。兼管钱法堂事务。　　

○前任浙江巡抚帅承瀛入觐。以目疾请展假。允之。　　

○补造盛京金州旅顺口水师营巡洋遭风击碎战船。并沈失军械。从军奕颢等请也。　　

○赏广安门外普济堂煮赈小米三百石。　　

○己未。上诣大高殿行礼。　　

○还宫。　　

○谕内阁、嵩溥奏、请将丁忧知县、于起复后仍发黔省补用一摺。贵州玉屏县知县郭应轸、现在丁忧。将来服阕。例应归部铨选。兹该抚以该员循声素著。请于起复后仍发黔省补用。虽系因公。实属违例。所奏著不准行。　　

○又谕、张青选奏、商捐下半银一百万两。援案请于丙戌纲课款内先行垫解。分作两纲归款。本年淮商因军需河工需用。吁请捐银二百万两。前据军饷银一百万两。已准由春拨款内垫解。限于三四五等月完缴归款。其未完银一百万两。既经奏准于八九十等月按限完缴。兹复恳恩于丙戌。纲课款内先行垫解。分纲归款。可见奏限之时。无非侈观。现计部拨必用。又为此奏。实属取巧之至。所请不准行。张青选著交部议处。　　

○湖南巡抚康绍镛奏、宝南局采买滇铜。应需价值。及运脚银两。因地丁不敷。请于司库捐存通米经费银内暂行借给。俟地丁解收归还。得旨、转行遵照。　　

○以江苏按察使庆善、为浙江布政使。广东南韶连道衍庆、为江苏按察使。　　

○铸给福建台湾艋舺营水师参将、及分驻噶玛兰营都司头围守备关防条记。从巡抚韩克均请也。　　

○庚申。上启銮。恭谒东陵。并临视孝穆皇后梓宫奉安地宫。　　

○贵州巡抚嵩溥奏、编查附居苗寨客民保甲完竣。并酌拟随时稽核章程。一、禁续增流民。一、禁续置苗产。一、禁盘剥准折。一、禁加租逐佃。一、禁棚户垦占。得旨、依议妥为之。　　

○改铸直隶顺德府水利盐捕同知关防。从总督那彦成请也。　　

○以贵州编查苗寨保甲出力。予道员佟景文等议叙加衔升补有差。　　

○旌表守正捐躯陕西华阴县民董全信妻潘氏。　　

○免跸路及孝穆皇后梓宫经过地方本年额赋十分之五。　　

○以齐齐哈尔等四处秋收歉薄。缓种地兵丁应缴前借银粮。　　

○是日。驻跸烟郊行宫。　　

○辛酉。孝穆皇后梓宫至陵。皇长子奕纬、遥向昭西陵。孝陵。孝东陵。景陵。裕陵。恭代行礼。奉安于飨殿。皇长子奕纬、奠酒行礼。王以下文武大臣官员均随行礼。　　

○以孝穆皇后梓宫奉安地宫。前期遣官告祭天。地。太庙。社稷。　　

○遣官告祭奉先殿。　　

○遣官告祭昭西陵。孝陵。孝东陵。景陵。裕陵。　　

○遣官告祭后土之神。昌瑞山神。　　

○抚恤朝鲜国遭风难夷如例。　　

○是日。驻跸白涧行宫。　　

○壬戌。孝穆皇后梓宫前行飨奠礼。　　

○谕内阁、长清等奏、采买铜斤。加卯鼓铸一摺。阿克苏自上年军兴后。钱价骤昂。已经长清等于额铸之外。添铸钱文。本年复采买铜斤。铸钱搭放兵饷。现因长龄等筹办善后事宜。各城添建城垣。及修盖衙署兵房等项。需用较繁。已豫发银两采买铜斤。加卯鼓铸。惟此项工程。有需时日。自应豫为筹备宽裕。著照所请、阿克苏所属之拜城北山一带。旧设上下铜厂二处。原拨驻防兵三百名。准其每厂再添给兵五十名。供采铜斤。所需兵丁。即将由营撤回兵一百五十余名内。拨给铜厂兵一百名。其余五十余名。拨于钱局供役。仍照征兵分例。每名月给盐菜银一两四钱五分。口粮面一分。暂留一年。俟善后事宜完竣。再行察看情形办理。该部知道。　　

○补赏留防喀什噶尔、叶尔羌、乌什等处之乌噜木齐官兵俸装银。撤回者以前贷半年俸饷抵算。　　

○予塔里克达巴罕阵亡协领都淩阿、参领哲里善、委参领郭全、巴尔江阿、侍卫色克精阿、守备蔡汝寅、祭葬世职如例。　　

○旌表守正捐躯河南泌阳县民王泽孙女仙妮。　　

○是日。驻跸隆福寺行宫。翼日如之。　　

○癸亥。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恤。王以下文武大臣官员均随行礼。　　

○孝穆皇后梓宫奉安。行迁奠礼毕。奉移于芦殿。上亲临奠酒毕。阅视宝城。并妃园寝。　　

