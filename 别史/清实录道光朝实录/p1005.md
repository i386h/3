<!-- { "loadSidebar": true } -->
○丙午。谕内阁、朕于十一月初四日启銮。初八日祗谒西陵。所有应行事宜。著各该衙门照例敬谨豫备。　　

○谕军机大臣等、有人奏、福建署淡水同知龙大惇、为人庸劣。专信差役。署惠安县知县陈偕灿、吸食鸦片。信任门丁。已参罗溪县县丞许兆榕、信听胥役。藉端诈索。并缕陈各该处差役衙蠹姓名、及种种不法劣迹。如果实有其事。是官吏交通舞弊。作奸犯科。吏治废弛不堪之至。亟应严加整顿。以挽浇风。祁寯藻、黄爵滋、经朕特派查办事件。邓廷桢甫经到任。俱无所用其回护。著按照摺内所指各款。逐一查访明确。按律惩办。毋得迁就消弭。原摺片三件。均著钞给阅看。将此各谕令知之。　　

○旌表守正捐躯河南林县民申淙详妻杨氏。　　

○丁未。谕内阁、理藩院奏、轮应年班之蒙古王公等、可否准其来京一摺。本年孝全皇后崩逝。未逾一周。所有轮应年班之内外扎萨克、及伊犁土尔扈特蒙古王公台吉塔布囊等。均著停止来京。　　

○闽浙总督邓廷桢奏、闽省吏治民风营伍盐政。均须次第整顿。得旨、勉力认真。以副简调之意。又奏、闽省漳泉等属夷船汉奸。与广东大略相同。欲治外必兼治内。欲治民尤先治官。无论奸夷奸民。见船即须攻打。水师之不用命者罪之。员弁之不出力者罪之。州县则责以编查摉捕之任。庶几积重之势可转。批、所论甚是。竭力为之。　　

○以福建提标中军参将江继芸、署南澳镇总兵官。　　

○戊申。上诣安佑宫行礼。　　

○谕军机大臣等、据吴文镕奏、本年正二月间。有夷船一只。在梅林洋面游奕。经哨船拦截攻逐。胆敢开炮回拒。致毙兵丁一名。现已驶逸外洋等语。闽省海口。向不准夷船驶进。此次该夷船屡在梅林等洋面游奕。是否因粤东查办严紧。改从闽海进口。希图销售鸦片。抑系闽省向来海禁废弛。常有此等夷船驶进。著邓廷桢确切查明。据实具奏。至该夷被兵驱逐。竟敢拒捕伤兵。现虽驶向外洋。难保不复萌觊觎。著邓廷桢督饬水师员弁。慎密堵防。如查有汉奸接济、弁兵纵放情事。著即从重惩办。毋稍姑容。将此谕令知之。　　

○又谕、巴雅尔奏、摊扣兵饷帮贴驻京人员一摺。据奏去年十月间。接据祥康咨文。称特选进京当差十人。按年每人帮贴银二百两。共计银二千两。先由吉林拨给。应于次年阖省官兵名下摊扣俸饷归款。伯都讷摊扣银一百九十余两等语。吉林挑选人员。进京当差。自有应得俸饷。何以于该省官兵名下摊扣饷银。以为帮贴。现据该副都统据实参奏。著祥康明白回奏。毋许含混。将此谕令知之。　　

○己酉。上御勤政殿听政。　　

○谕内阁、据礼部奏、国子监教习王家魁、功课既无成效。例应留学。即不应准其报满。该监于二月二十一日。业已咨取接替之人。何以迟至三月初六日。始行查收功课。续请留学。以致接替之人。无缺可补等语。著国子监堂官明白回奏。寻恩桂等奏、办理歧误。自请议处。得旨、国子监堂官。均著交部议处。　　

○又谕、御史龚文龄奏、请查禁蠹役一摺。各直省额设差役。全在地方官严加管束。遇事惩创。方不致养痈贻患。扰害闾阎。若如所奏、近日各省京控之案。多因差役舞弊。盗案则缉捕不力。反或挟嫌诬害养良。命案则串通刑忤。匿报伤痕。株连无辜。贿纵凶手。其寻常细故。一奉票传。即恣吓索。并有未奉官票。私行缉拏。小民荡产破家。以供差费。稍有不遂。虐押班馆。逼致轻生。其甚者更有纠抢劫杀结盟为匪各重情等语。差役横行无忌。总由地方官平日管束不严。遇事化大为小所致。不可不力加整顿。著直省各督抚严饬所属。遇有差役被控。立即查办。其殴毙劫掠各案。必当严办正凶。迅缉余犯。毋任漏网。至结盟为匪。一经密访得实。尤宜按名查拏。以杜奸萌而肃吏治。将此通谕知之。　　

○谕军机大臣等、寄谕钦差尚书祁寯藻等。前据御史杜彦士奏、请将福建巡抚驻劄泉州弹压。当降旨令察看情形。据实具奏。兹据该尚书等奏称、督抚均驻省垣。距漳泉几及千里。声息既遥。奉行遂懈。自须大吏亲往督办。以收实功。惟巡抚为通省刑钱总汇。政务较繁。势难兼顾。请傚两江总督前往清江浦之例。令闽浙总督暂驻泉州等语。通省文武均归总督统辖。著邓廷桢于会办事件完竣后。亲赴泉州驻劄督办。嗣后每岁应行前往驻劄。由该督自行酌量。不必拘定何时。亦不必限以月日。余著照所议办理。又另摺奏、提督受伤一节。查无其事。应毋庸议。此外应行查办各件。仍著该尚书等逐一查明。据实具奏。将此谕令知之。　　

○又谕、御史龚文龄奏、闽省盐务疲敝。请设法整顿一摺。据奏船私充斥。帑息过重。并代销匀销各弊。著邓廷桢悉心查办。又另片奏、疲商罗列富户。逼令缴资津贴。约计洋银三十万圆。除照引匀借外。盈余存贮道库。或运盐寄贮省仓。恐启吏胥朦混分肥之渐。又近年每届奏销。该道先为捏报全完。再令陆续归款。以致疲商供指富户。抑勒津贴等语。著邓廷桢督饬新任盐道确切查明。应清厘者即行清厘。应禁止者严行禁止。毋稍回护。以副委任。原摺片钞给阅看。将此谕令知之。寻奏、原奏西路船私充斥等语。查西路离场窎远。无大夥私贩。惟疲商以盐抵火食船价。船户因之影射夹带。疲商又于中途贱售别帮。捏报失水。名为割草。到地头不与各股匀卖。潜自出售。名为私发。诸弊历经查禁。无庸另立科条。至东南路私贩较多。应饬严巡。又原奏孙尔准在盐法道任。为商人请帑调剂。坐扣陋规工食。抑勒殷户充商。赔无著帑息。又近年每届奏销。盐道先为捏报全完。再令陆续归款等语。查俱无其事。原奏请将帑本停息。分年抽还等语。现当攻击夷船。经费紧要。未便遽行。又原奏欠课者立即查抄治罪。不得勒令各商摊完。名为代销匀销等语。查该商等偶遇支绌。交相援手。非由抑勒。与其遽予斥革。课转难追。莫若俯顺通融。课归有著。又原奏前任盐道王耀辰、任听疲商罗列富户。逼令缴资津贴等语。查殷户鸣资选商代办。虽系援案请行。并无抑勒私借。究应永远革除。其存库番银。存仓盐斤。留备秉公调剂。下部议。从之。　　

○以詹事府少詹事贾桢、为内阁学士。兼礼部侍郎衔。大理寺少卿何汝霖、为宗人府府丞。通政使司通政使赵光、为大理寺卿。通政使司副使刘重麟、为光禄寺卿。　　

○礼部以宗室会试中额请。得旨。取中三名。　　

○庚戌。上诣黑龙潭神祠拈香。　　

○谕内阁、御史孙日萱奏、请禁地方官违例遏籴一摺。各省州县偶遇歉收。邻近丰熟地方。理宜缓急相济。若如所奏、近来地方官动以保留本处民食为名。刁衿劣监。纠人禀官出示禁止贩运。因而胥吏把持。棍徒包揽。遇有往来商贩。抑勒刁难。务遂其盘踞自肥之计。由此粮价日增。有妨民食。上年庐州府属即有此事等语。违例出示。遏籴病民。殊于地方大有关系。不可不严行禁止。著直省各督抚严饬所属州县。遇有邻境偏灾。遵照定例。除本处亦未丰收。准题明暂行禁止外。其余概不准禁止米粮出境。如查有前项情弊。立即参办。以平粮价而济歉区。将此通谕知之。　　

○谕军机大臣等、据御史沈鹏奏、浙江台温府属偏僻之地。栽种罂粟。熬煎烟土。并台州府知府潘观藻、吸食鸦片。任听栽种等语。各省私种罂粟花。煎熬鸦片。屡经降旨严禁。而积习未能尽除。总由地方官视为具文。不肯实力查拏。并胥役等得受陋规、视同利薮所致。至知府为一郡表率。如果吸食鸦片。尤属有玷官方。著祁寯藻、黄爵滋、于查办福建事竣后。顺道浙江。于台温府属偏僻处所。严密访查。如有栽种煎熬诸弊。即著据实严参徵办。其潘观藻是否吸食。或沿途访察。或密调来省。务得确情。据实具奏。将此谕令知之。　　

○命伊犁将军兼正红旗汉军都统奕山、来京供职。以察哈尔都统布彦泰、为伊犁将军。未到任前。以伊犁参赞大臣关福署理。以察哈尔副都统敬＜?穆-禾攵＞、暂署都统。　　

○辛亥。上诣绮春园问皇太后安。　　

○谕内阁、钱宝琛奏、请将获解人证迟延之知县撤任等语。江西署新喻县知县包世臣、前因京控要证延不拘解。当经降旨摘去顶带。勒限拘解。今限满仍未解省。实属任意迟延。包世臣著即撤任。留于该处协缉万帼彩等务获解审。如再迟延。即著严行参处。其已革生员胡思泮等闹漕滋事。所控各案。亦著一并归案讯办。　　

○又谕、钱宝琛奏、请将告病游击交部议处等语。广东廉州营游击清海、告病回旗。坐船路过江西。不能约束家人。致在官卡殴闹滋事。著交部议处。　　

○以呼伦贝尔总管华山泰、为正白旗蒙古副都统。　　

○以阿克苏办事大臣壁昌、为察哈尔都统。　　

○赠故湖北提督罗思举、太子太保。赏银三百两治丧。予祭葬。谥壮勇。　　

○壬子。以直隶天津镇总兵官刘允孝、为湖北提督。直隶督标中军副将陈金绶、为天津镇总兵官。　　

○调乌什办事大臣龄山、为阿克苏办事大臣。以库尔喀喇乌苏领队大臣成凯、为乌什办事大臣。前任哈密办事大臣佛林、为库尔喀喇乌苏领队大臣。　　

○礼部以会试中额请。得旨、满洲取中七名。蒙古取中三名。汉军取中五名。直隶取中二十名。奉天取中二名。山东取中十七名。山西取中八名。河南取中八名。陕甘取中六名。江苏取中十七名。安徽取中七名。浙江取中十八名。江西取中十七名。湖北取中六名。湖南取中五名。福建取中七名。广东取中七名。广西取中五名。四川取中六名。云南取中六名。贵州取中六名。　　

○癸丑。谕内阁、朱树奏、豫省新卫河挑穵工程未坚。先事筹办一摺。豫省新卫河。居运道上游。既为盐船所必经。设遇水势阻遏。无从下注。亦与漕运有关。前经芦商捐资开浚。自应乘时赶办。毋误盐漕。著长芦盐政查照上年派办之案。迅饬委员带同商人。即赴豫省及早兴工。务于南漕未过以前。一律如式完竣。由地方官核实勘验。并著河南巡抚责成河北道亲身督工粮盐道会同督办。以臻妥善。　　

○旌表守正捐躯山西岚县民李申月妻高氏。　　

○准大通桥车户承买黑豆二万石。津贴车价。　　

○甲寅。谕内阁、本年四月初一日初十日。朕还宫时。导迎乐著设而不作。至殿试传胪升殿。但鸣钟鼓。乐亦设而不作。自八月初一日以后。仍照常作药。　　

○补考病痊翰林于圆明园正大光明殿。得旨、检讨孙葆元、著附入二等。照例带领引见。　　

