<!-- { "loadSidebar": true } -->
○缅甸国使聂缪那牙瑞冻等四人于神武门外瞻觐。　　

○壬寅。谕内阁、山东省运河冬挑津贴银两。向于东商生息项下动支。前据钟祥等奏、本年应解息银。仅解到一半。请在藩库先行借拨。当经降旨准行。兹据户部查明。运河历次冬挑。自道光十七年以后。共借藩库银八万一千余两。均未咨报完款。司库钱粮。最关紧要。本不准指工借动。若再任意延宕。不能按限归还。年复一年。伊于胡底。著梁宝常确切查明历年奏借银两。究竟解缴若干。即饬该运司将未完之款。及本年奏借之款。一并上紧严追。如数清解。仍即报明户部。以备查核。嗣后商息银两。务须按限催徵。年清年款。以敷运河工需。其冬挑津贴银两。不准再行援案奏借。以重库款。　　

○闽浙总督刘韵珂等奏、请暂留革员顾教忠经理军需报销。得旨、一经事竣。即行起解。不准耽延。起解时仍著奏闻。　　

○以病痊布政使陈继昌、为甘肃布政使。　　

○补行道光二十二年军政。湖广卓异官十员。不谨官一员。才力不及官五员。分别议叙处分如例。　　

○癸卯。以翰林院侍读奎光、充日讲起居注官。　　

○户部议准、广西巡抚周之琦疏报、永宁州开采崇庆铁厂。照例输税。从之。　　

○甲辰。孝惠章皇后忌辰。遣官祭孝东陵。　　

○谕内阁、裕泰等奏、捐输制造战船、及海疆经费收支数目一摺。湖北省造就鳌脊战船六只。哨船四只。著照议发交汉阳营收管。并准其于前存捐输钱内酌提本钱二万串。交武昌、汉阳、二府盐典各商承领生息。以为常年拨兵操练工食、岁修油艌之用。所有制造战船。及办运木筏军械火药等项。均著免其造册报销。　　

○又谕、倭什讷等奏、讯明员弁私垦纳租。敛财舞弊。按律定拟一摺。此案解任协领哈清阿、于私垦地亩。擅行注册徵租。影射需索。阿尔绷阿、滥用追出地价。任意妄为。哈清阿、阿尔绷阿、均著革职。从重发往军台效力赎罪。解任防御丰伸泰、招佃私垦地亩。被参后巧为规避。著即革职。以示惩儆。所有失察之历任将军副都统。著该部查取职名。照例议处。　　

○谕军机大臣等、麟魁等奏、坝工续得进占丈尺。并引河挑成分数一摺。览奏均悉。现在东西两坝。计已做成三百二十丈。挑水坝共做成二百十七丈。两坝均须再进七八占。方能计期合龙。趁此时春汛尚远。著麟魁等督饬在工员弁。实力赶堵。以期迅速蒇功。悉臻稳固。所有需用秸麻橛缆等项。准其随时察看。量加购买。核实支发。傥有余賸。留为善后之用。勿致虚糜。其引河头及抽沟沟线各工。约计已挑成九分。俟全完后。该尚书等亲往验收。毋许草率。又另片奏、佣工人夫众多。请以工代赈等语。著准其将善后工程。查照成案。撙节估计兴办。俾要工胥归核实。而灾民亦不致失所。并饬都勒丰阿督率弁兵。妥为弹压。毋令滋事。是为至要。将此谕令知之。　　

○又谕、倭什讷等奏、双城堡京旗男妇。不请耕作。渐至困穷。恳恩量为调剂等语。双城堡移驻京旗。拨给地亩房间牛犁耔种。加恩至为优渥。何至不谙耕作。生计艰难。殊失嘉惠旗民之意。著倭什讷等体察该处情形。悉心筹画具奏。其应如何教养兼施。俾移驻旗人等安居乐业。各食其力。永无冻馁之虞。且使在京旗人。复可源源移驻。庶当年体恤京旗之善政。不至日久渐废。方为妥善。将此谕令知之。　　

○调山东巡抚梁宝常、为浙江巡抚。以江宁布政使崇恩、为山东巡抚。调甘肃布政使陈继昌、为江宁布政使。已革闽浙总督邓廷桢、三品顶带。为甘肃布政使。　　

○以造办防江战船出力。予湖北前任知府顾椿等升叙有差。　　

○乙巳。上诣皇太后宫问安。　　

○御乾清门听政。　　

○谕内阁、刑部奏、查出盗用印文案犯。据实检举。此案邹玉林伪造部文。盗用印信。实属不法。著刑部严加研鞫。按律治罪。所有失察之堂司各官。著交部照例分别严议议处具奏。寻刑部奏、邹玉林因平山父子。以犯窃销除旗档。贿令设法办理归旗。辄敢伪造部文。盗用印信。依律拟绞监候秋后处决。从之。吏部奏、失察此案之刑部监印官主事李棻、司库德恩、均议降二级调用。掌司务厅印员外郎台斐英阿、降二级留任。尚书阿勒清阿、李振祜、左侍郎惠丰、前署左侍郎祝庆蕃、右侍郎赓福、转补左侍郎魏元烺。均议降一级留任。系公罪。可否准其抵销。得旨、俱著不准抵销。　　

○谕军机大臣等、据程楙采奏、安徽徽州等府州所属地方。向有棚民。现在委员清查等语。徽州、宁国、池州、滁州、广德等府州所属。山多闲旷。向有浙江温台等处民人。搭棚栖止。该棚民等生齿日繁。兼有无业之民。逗留溷迹。自应彻底清查。著王植饬令委员等前往该地方认真稽查。编设棚头。发给门牌。除历年已久确有册籍可凭者。免其驱逐外。其新添之户。一概逐令回籍。毋得养痈贻患。日久别滋事端。其毗连浙江江苏两省交界地方。并著知照各该抚一体挨查。认真办理。毋得视为具文。将此谕令知之。　　

○赏顺天等省乡试年老诸生信名贤等八十三名举人副榜有差。　　

○修江西丰城县石堤。从巡抚吴文镕请也。　　

○旌表守正捐躯直隶蔚州民耿光母魏氏。吴桥县民车汰妻申氏。江苏邳州民张景哲女张氏。　　

○贷大通桥车户修造剥船银。　　

○丙午。以京畿得雪。上诣大高殿报谢。　　

○谕内阁、德顺奏、请责成运司清查库款等语。运库各款。均关支发。必应一律清厘。著即责成新任运司陶士霖、自二十四年正月开印起。予限三个月。饬令逐一清查。按款结报。仍由该盐政亲诣盘查。如有商欠未完、官催不力之款。著即据实严参。分别办理。嗣后长芦运库。即定以三年清查一次。以昭核实。　　

○科尔沁扎萨克土谢图亲王色登端噜布等六人、喀尔喀车臣汗阿尔塔什达等四人、乌珠穆沁扎萨克车臣亲王彭苏克纳木济勒、巴林扎萨克郡王那木济勒旺楚克等二人、喀喇沁扎萨克都楞郡王色伯克多尔济等五人、翁牛特扎萨克郡王喇特纳济哩第、教汉扎萨克郡王达尔玛济尔第等二人、苏尼特扎萨克郡王齐旺扎布、四子部落扎萨克郡王伊什齐当、阿巴噶郡王萨尔济勒多尔济、郭尔罗斯扎萨克镇国公扬赞巴拉、及朝鲜国使臣沈宜升等二人、于神武门外瞻觐。　　

○丁未。谕内阁、布彦泰等奏、开垦地亩。分安民户回屯。核办章程一摺。著该部议奏。寻议、该将军奏称、伊犁三颗树地方、及红柳湾迤东新垦地三万三千三百五十亩。以五十亩为一分。共地六百六十七分。安设正户民人五百七十一户。量借耔种。纳粮。每亩小麦八升。每年应徵小麦二千六百六十八石。以为惠远城续设壮丁一百六十名。及孤寡养赡之需。通计有赢无绌。余粮即归正项。专款报部。又阿勒卜斯地方。共垦得地十六万一千余亩。分设回庄五处。共安回子五百户。及商伯克等。每户拨地二百亩。所余留为歇乏换种。每户徵三色粮十六石。每石斛面三升。每年应徵粮八千一百四十石。作为满营操演马队之用。均应准照办理。惟阿勒卜斯每年额粮八千石之多。日久储蓄充盈。自宜豫筹抵拨。即可于兵饷之需。渐次减调。应请饬下该将军等体察情形。酌量办理。至阿勒卜斯添设五品商伯克。六品密拉普伯克。七品明伯克各一员。玉子伯克五名。理藩院查与道光二十年开垦塔什图毕地渠。分拨回子添设伯克一案。事同一体。应加所请添设。从之。　　

○赏乾清门行走科尔沁郡王济克默特朗布。敖汉郡王布彦德勒格哷固鲁克齐。三眼花翎。　　

○前任热河都统瑚松额。因病乞休。允之。赏全俸。　　

○以拏获哈萨克私进开齐贼犯。赏台吉海里普。阿哈拉克齐绰尔玛克。花翎。余加衔议叙有差。　　

○缓徵伊犁被旱回屯祖谷。及应还耔种。　　

○戊申。旌表守正捐躯河南上蔡县民侯振纲女池妮。　　

○己酉。谕军机大臣等、萨迎阿奏、遵查热河缉捕情形一摺。览奏均悉。热河与奉天接壤。所属之朝阳县。东界义州。北通诸藩。缉捕尤为紧要。据奏现令各州县设立太平社。俾各乡民等守望相助。每社公举一人。充当社长。专司巡缉。现在朝阳、平泉、建昌、三州县均已举行。其赤峰、丰宁、泺平等处。亦设法补立等语。该乡民人等自顾身家。互相稽查。于缉捕甚为有益。著即饬各州县一体实力奉行。其不与蒙古毗连地方。亦著仿照章程。劝谕设立。并著萨迎阿督饬道府认真办理。总期官民协力。久而无懈。傥该文武员弁等查有怠玩之处。立即严参。毋稍姑息。将此谕令知之。　　

○调兵部右侍郎祝庆蕃、为吏部右侍郎。以内阁学士侯桐、为兵部右侍郎。转刑部右侍郎魏元烺、为左侍郎。以前任云南巡抚张澧中、署刑部右侍郎。　　

○庚戌。上诣皇太后宫问安。　　

○赏故御前行走喀喇沁二等塔布囊锡林达瓦银三百两。　　

○辛亥。谕内阁、瑞郡王奕志、明年年至十八。例应当差。著仍在上书房读书。　　

○壬子。以故车臣汗扎萨克贝勒那木济载多尔济子贡楚克扎布、袭爵。三等镇国将军承顺子景锡、降袭三等辅国将军。　　

○以清文生疏。革内阁学士巴雅尔绰克托职。　　

○改铸陕西抚标添设中营中军参将关防。从巡抚李星沅请也。　　

○予江苏剿夷阵亡笔帖式哈丰阿、武举哈达海、前锋校松宝、祭葬世职。　　

○准江西鄱阳县教谕黄升重赴鹿鸣宴。　　

○礼部议准、湖南巡抚陆费瑔疏报、采访浏阳县节孝妇女胡李氏等七百六口。邵阳县陈唐氏等六百六十九口。河南巡抚鄂顺安疏报、沈邱县陈张氏等八十七口。江苏巡抚孙善宝疏报、邳州吕金氏等一百八口。各请建总坊旌表。从之。　　

○癸丑。谕内阁、户部奏、江西省历年未结各款。久逾例限。请旨饬催。开单呈览。据奏江西省历年未结各款。稽至七十余件之多。有应提归款入册报拨者。计银三万九千五百余两。有动支银款。并未按年解部。及未经报部核销者。计银十四万四千余两。有行查未经登覆者。计银五十四万五千余两。谷三万七千二百余石。经该部节次行催。延不登覆。似此积压悬宕。难保无侵蚀情弊。著两江总督、江西巡抚、于奉文之日起。将该部单开各案。立即饬限分别题咨。逐款清厘。毋得仍前延搁。并将承办迟延各职名。先行查取送部照例议处。傥再视为具文。任催罔应。该部即将该管之督抚司道一并奏参。　　

