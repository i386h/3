<!-- { "loadSidebar": true } -->
○癸巳。皇太后圣寿节。遣官祭太庙后殿。奉先殿。　　

○上诣景仁宫问皇太后安。　　

○以吏部右侍郎王引之、知武举。都察院左都御史顾德庆、为武会试正考官。翰林院侍读学士白镕、为副考官。　　

○添建山东曹州镇中右二营军装火药库局。从巡抚钱臻请也。　　

○乙未。上诣观德殿几筵前供奠。　　

○谕内阁、吏部议奏、正途捐班选法。请仍照旧例一摺。铨选之法。本有一定班次。捐班就本班铨补。于正途并无搀越。自未便因一时人数较多。遽更旧制。嗣后捐纳人员。著责成各部院堂官、各省督抚、认真查察。如有流品猥杂。及不识诗书。实难称职者。随时甄别。据实奏闻。勿得稍有姑容。以肃官常而杜幸进。　　

○又谕、内务府司员。向无回避亲族之例。与翰林院、詹事府、理藩院、銮仪卫等衙门人员。不行回避者。事同一体。嗣因广兴奏请回避。经部议、内务府大臣。遇所属内有应行回避之员。即于三院三山等处签掣对调。三院三山。皆归内务府大臣统辖。岂一经回避调补。即可引嫌杜弊。前此广兴妄议更张。殊属无谓。嗣后内务府大臣、于所属官员。仍照旧例。毋庸回避。　　

○命已革吏部右侍郎周系英、来京。以四品京堂候补。　　

○以翰林院检讨铁麟、侍读沈维鐈、编修贺长龄、署日讲起居注官。　　

○免齐齐哈尔、黑龙江、墨尔根、布特哈、茂兴墨尔根等处被水田亩十一万二千八百七十余晌应徵额粮。并贷旗民银米。　　

○丙申。上诣景仁宫问皇太后安。　　

○命户部左侍郎禧恩、兼管乐部事。　　

○实授继昌、广西布政使。　　

○予故贝勒永鋆、祭葬如例。　　

○丁酉。上诣观德殿几筵前供奠。　　

○谕内阁、会典汉书业巳告成。交武英殿刊刻。清书现亦将次办竣。清文卷帙浩繁。毋庸发刊。著该馆将缮写进呈样本一分。送入大内陈设。另缮一分。交武英殿存贮。将来各衙门、遇有应查清书会典之事。即向武英殿行取检查。以归简易。　　

○谕军机大臣等、本日据都察院奏、广东揭阳县监生黄昌盛、呈控黄章娘等、掳杀多命。拆祠占田等情一案。已明降谕旨、交阮元审办矣。此案据原告呈称、黄章娘等。因族人不肯帮同械斗。连次戕毙黄岱江等十命。掳男妇二十余人。刺目割耳。折足成废。拆屋占田。毁祠掘冢。近更招聚匪徒黄亚光等八人为首。标旗刑牲。分踞四巢。黄天定、黄昌庭、黄盛娘、黄娘富、并有四王之称。何以叠经督抚饬拏。总未捕获究办。此等匪徒。肆行凶惨。且聚匪分巢。至有四王之称。若不早行歼除。恐致别滋事端。著阮元查明。如果该县知县。畏葸阘茸。不能办理。该督即遴派干员前往。将黄章娘等为首匪徒。按名拏获。审讯明确。按律严办。慎勿意存姑息。以致养痈贻患也。将此谕令知之。　　

○大学士托津等、遵旨谨拟恭上皇后尊谥曰孝穆皇后。报闻。　　

○以已革豫亲王裕兴弟裕全、袭爵。　　

○戊戌。谕军机大臣等、御史杨腾达奏、伊籍隶江西新城。该处自夏至秋。久遭酷旱。早稻收成不及三分。晚稻收成不及二分。为数十年未经之灾。毗连新城地方。大率如是。以江西省所属而言。自南安府以下各属一带多有旱灾情形。其地甚广等语。地方水旱之灾。关乎民瘼甚钜。江西省本年夏间被旱。前据瑺弼奏、七月分雨水农田情形摺内。称七月中旬。通省得雨透足。惟南昌等六府所属。丰城、奉新等二十二县。因得雨巳迟。中晚两稻。有已发黄萎。及未克栽插之处。止可补种杂粮。现饬分委妥员履勘。此外各府州属。俱可稔收等语。今该御史所奏、旱灾之新城一县。及毗连新城之建昌府属各县。均不在该抚所查二十二县之内。恐前奏尚有不实。著该抚即速查明各州县被旱情形。据实具奏。并一面勘明灾分。奏请分别施恩。不可稍有讳饰。杨腾达摺、著钞寄阅看。将此谕令知之。　　

○四川道御史杨腾达奏、请禁贡监入场取游幕文书一摺。下礼部议。寻议奏、嗣后乡试之年。如有俊秀贡监。充当顺天府属幕友。不及回籍起文。欲应顺天乡试者。由顺天府造具贡监姓名籍贯三代切实文结。声明系何衙门申送。汇齐送监。该监仍取具同考五人互结收录。其籍隶顺天贡监。仍不准起游幕文书应试。从之。　　

○缓徵浙江仁和场被水荡田新旧盐课。　　



大清宣宗效天符运立中体正至文圣武智勇仁慈俭勤孝敏成皇帝实录卷之七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

嘉庆二十五年。庚辰。十月。己亥。谕内阁、已革千总全玉。因操防懒惰。经本管游击曾胜、将其移革。该犯辄敢怀恨。将曾胜之父曾谦、刃伤毙命。实属凶横不法。必应严办示惩。全玉著即行处斩。　　

○谕军机大臣等、寄谕湖北学政杨怿曾、本日有人参奏、张映汉、在湖北巡抚任十年。一切升迁调补。物议沸腾等语。督抚大吏、平日官声贤否。断难掩人耳目。张映汉在楚年久。是否实有贪黩声名。及得赃卖缺情事。无难一访而知。盐道章廷梁、与巴哈布之子、结为兄弟。有无其事。湖北盐价之贵。是否起于章廷梁任内。前任盐道秦维岳之告病。是否抚藩授意夺缺。章廷梁声名狼籍。果否由于张映汉庇之纵之。方士淦因审理邪教案件、经张映汉保举。有无不公之处。武昌府知府陆溥、考试咸宁县文童、改换名次一案。原审有无虚饰。前任臬司方体、是否因此告病。该学政同官一省。见闻必确。著将以上各款、逐一密加察访。如果查有实据。即行由驿据实密奏。不可扶同隐饰。稍涉瞻徇。若实无其事。亦即逐款声明。由驿复奏。勿稍迁就。此系特旨交查之件。务须秉公持正。据实直陈。以副委任。将此谕令知之。　　

○兵部以武会试中额请。得旨、满洲蒙古、取中二名。汉军、取中三名。奉天、取中一名。直隶、取中七名。陕甘、取中三名。广东、取中四名。河南、取中三名。山东、取中五名。江苏、取中一名。安徽、取中一名。山西、取中二名。湖北、取中一名。湖南、取中一名。四川、取中一名。广西、取中一名。福建、取中二名。浙江、取中二名。江西、取中一名。云南、取中一名。贵州、取中一名。　　

○调镶蓝旗蒙古副都统那彦宝、为正红旗满洲副都统。以健锐营翼长巴哈布、为镶蓝旗蒙古副都统。　　

○命镶白旗蒙古副都统耆英、镶蓝旗汉军副都统英惠、管理圆明园八旗包衣三旗官兵进班。　　

○以阿克苏、乌什、屯田丰收。予员弁议叙。赏兵丁一月盐菜银。　　

○赏伊犁惠远城运粮兵丁一月盐菜银。　　

○旌表守正捐躯江苏萧县民高泳魁妻魏氏。　　

○庚子。上诣观德殿几筵前供奠。　　

○诣景仁宫问皇太后安。　　

○谕内阁、前次所保补放副都统人员。现在所余无多。著大学士、领侍卫内大臣、尚书左都御史、都统等。各将所知之头等侍卫、八旗各营正参领、给事中、御史、各部院郎中内。堪胜副都统者。各保举一二员。出具切实考语。交兵部汇齐。照例带领引见。毋庸专摺具奏。必须人才出众、品行端方者。再行保奏。至所保之人。偶遇因公获咎。原保之人。不必议处。如有行私获罪者。惟原保之人是问。若所知不确。即毋庸保举。　　

○谕军机大臣等、吴璥等奏报、续得进占丈尺、并引河挑成分数一摺。仪封大工。自九月十七日、兴工进占以来。至十月十二日。东坝进口。续得十二丈。西坝续得十九丈。连前共已得六十三丈。挑穵引河一百三十三分。截至初十日。计工已有三分八厘。现在口门尚存一百三十三丈。吴璥等、当趁此天气和暖之时。督率官弁兵夫、赶紧工作。所进埽占。务期步步坚实。于迅速之中。加意慎重。其所穵引河。尤须一律深通。妥速趱办。勿误十一月内合龙之期。是为至要。将此由四百里谕令知之。　　

○又谕、有人参奏陕西绥德州知州罗应庚。籍隶杭州。身家本不清白。曾充湖北知县永佑长随。川楚例内。冒籍顺天。朦捐县丞。发往陕西。其时军功冒滥。得洊升知县知州。后永佑又任陕西朝邑县知县。主仆同官。罗应庚、遂求认为师生。陕西官场。多有知其出身卑贱者。伊上年在绥德州任内。因买补仓谷。抑勒派买。百姓鬨闹。巡抚将伊撤回。又现任东城指挥徐珍。系其亲子。托为出嗣徐姓等语。罗应庚、以长随朦捐官职。在任又有抑勒派买情事。如果属实。均干法纪。伊浙籍杭州。其出身履历。乡党自能深悉。再伊服官陕省有年。僚属中亦必多知者。其前在绥德州任内。是否实有勒买仓谷情事。著陈若霖、朱勋、各于本省确查。自行覆奏。该抚等从前虽有失察之咎。朕概不追论。惟当秉公查明。据实直陈。以凭究办。不可稍涉回护。将此各谕令知之。　　

○又谕、本日据陈若霖奏。萧山等县、被灾地方。己明降谕旨。分别加恩抚恤矣。该抚摺内。奏称劝谕地方殷富、及有谷之家。量力出粜。尚不乏好义乐施之人。周恤其一乡一里者。更有循环粜籴、辘轳采运、以济民食者。所办甚为得宜。本年浙江所属地方。被灾较广。恐官给赈恤不能周遍。如果该省殷富士民。谊笃桑梓。设法赈济。较之官赈。更为有益。但该富民等。总须善为劝谕。不得以官势勒派。其好善乐施者。或捐资散放。或出谷平粜。总令该绅士等。各择端方好义之人。自行经理。不得令吏胥从中侵扰。转致畏累不前。交晓谕该绅士等。各县被灾之区。业蒙恩旨抚恤。该富民再行捐输接济。俾灾黎糊口有资。不致流离失所。将来必将伊等捐资若干、全活人数若干之处。据实奏明。恳请恩奖。其全活愈多。则恩奖亦优。该抚先明白宣导于前。俾令踊跃从事。俟事竣后。再行秉公查奏。务令道无饥馑。普获生全。用副朕轸念灾区至意。将此谕令知之。　　

○以户部候补主事前任吏部右侍郎凯音布、为都察院左副都御史。　　

○以镶红旗护军统领博启图、署正红旗满洲副都统。　　

