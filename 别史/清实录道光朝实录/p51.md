<!-- { "loadSidebar": true } -->
○又谕、八旗都统等议覆伯麟奏、调剂旗人生计一摺。外任官员。族人亲戚。皆应严密关防。今若令旗员亲族出京告助。此中淑慝不齐。在外招摇生事。势所必然。且求助者接踵而来。本员安能复为廉吏。于吏治尤有关碍。此事断不可行。至距京五百里以内。准其自谋生理一节。旗人本有近京田地。惟因出京例有假限。多被佃户勒掯侵渔。嗣后盛京直隶有旗人圈占置买田产。愿往自行经理者。准其将文册呈报本旗。指明确实地方。由旗咨部。转行该处。移居在屯。自行耕种。所生子女。即由该处咨报部旗注册。如有滋事犯法。亦由该地方官按例惩办。至八旗抱养他人之子。冒入旗籍。挑补钱粮。本干禁令。著该都统等严密查访。立限三个月。责令自行呈报。一概免其治罪。其现食钱粮、及已经入仕者。准照乾隆二十一年之例。另册注明。及身而止。经此次查办之后。如有隐匿、或再违禁抱养者。一经查出。定当治罪不贷。其八旗汉军六品官以下。准其出旗为民。久著定例。仍著照旧办理。　　

○礼部右侍郎吴烜、因病解任。以署礼部左侍郎初彭龄、为右侍郎。　　

○命散秩大臣张淳、带领侍卫十员、往奠故礼亲王麟趾茶酒。予祭葬。谥曰安。　　

○户部议准、广西巡抚赵慎畛疏报、天保、归顺、二州县开垦水田二十二＜?土韦＞。旱田一顷四亩有奇。照例升科。从之。　　

○癸亥。中元节。上诣奉先殿。寿皇殿。行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○谕内阁、总理工程处。著派英和、穆克登额、常福、嗣后毋庸每年奏请更换。　　

○甲子。谕内阁、昌陵圣德神功碑工程。著添派弘善、敬谨办理。　　

○又谕、前据吏部奏、外任旗员丁忧归旗违限处分。自嘉庆二十三年奏定。凡旗员自道府州县、以及汉军佐杂、无论现任分发候补、均应一律科断。稽勋司旧例内所载、在外分发候补旗员、照外省候补汉员之例办理二语。不应复为援引。请裁去以归画一等语。当交托津等核议。兹据查明该部二十三年奏改之例。系请将实缺旗员回旗处分。照汉员一律办理。并非将候补旗员、亦照实缺旗员一例办理。原奉谕旨内、首言旗员补放外任。系专指实缺旗员。文义本甚明显。今若转将候补旗员回籍处分、改轻为重。岂不与实缺旗员之改重为轻者、大相矛盾。著照托津等所议、交吏部饬知考功司、于例文内详晰分载。以杜牵混。其稽勋司则例内但载限期。毋庸复载处分。　　

○谕军机大臣等、福森奏、陆续缉获私盐。并连获大起囤犯。分别办理一摺。天津沿河一带。军船夹带私盐。向为弊薮。该盐政委员协同场官实力巡缉。拏获私盐九起。连获大起囤犯。办理甚为认真。囤犯薄荣太等、著即先行枷号河干示众。俾知儆畏。俟军船过竣。再行疏枷。交地方官照例惩办。该盐政仍督饬所属、会同地方文武员弁、加意巡查。不可日久生懈。并严查胥役人等藉端扰累。务当行之以实。不可徒托空言。将此谕令知之。　　

○又谕、方受畴奏、新城、保安、怀来、宣化等四州县村庄。于七月初一初四等日田禾被雹。现在委员会同查勘等语。新城等四州县村庄被雹。虽系一隅。该督务饬知各委员等、会同各州县详细确查田禾受伤情形。是否成灾。如有应行抚恤之处。核实具奏。不可稍有讳饰。将此谕令知之。　　

○直隶总督方受畴奏报、天津等二十八州县蝗蝻均已扑捕净尽。现令收买遗子。期绝根株。并饬查各州县田禾有无伤损。再行核办。得旨、所奏俱是。务须实力行之。不可徒为一片空言也。　　

○乙丑。谕内阁、前据孙玉庭奏、淮盐运至楚岸。应停止封轮之法。改复散卖旧章。以利疏销。当交陈若霖查核妥议具奏。兹据陈若霖奏称、查明现在楚岸积盐。自上年十一月起、至本年五月底止、未经开封盐船。尚有四百十三只。此时若令全行开售。恐变法太骤。一时疏销不及。盐行水贩压价赊欠。有力者争买新盐。旧盐停积。商本愈亏。船户水手不下数千人。一闻散卖之信。均思卸载。纷纷争闹。势所必然。总须妥筹全局。逐渐疏销等语。所奏自系实在情形。著照所请、先将存积最久之上年十一十二两月到岸盐船。尽数开售。俟销售将竣。再将本年正二两月到岸之盐。接手开售。以后均照此办理。俟现在积存之引。销有成效。续到之盐。易于流通。再令随到随卖。以广疏销。若行之日久。各商办盐踊跃。岸盐有存积过多。争先抢卖者。则随时暂封。仍不得过两月之限。似此逐渐疏通。自可不至因革弊而先受变法之累也。　　

○湖广总督陈若霖奏、湖北保康县被水、捐资抚恤一摺。批、妥为查办。如有应行抚恤之处。即日具奏。慎勿稍有隐匿也。　　

○以陕西静宁营副将熊德谦、为贵州古州镇总兵官。　　

○丙寅。谕内阁、帅承瀛奏、南塘岁修经费不敷。筹议增拨一摺。浙江南塘。保卫山阴等五县民田庐舍。向于商输景工生息款内、每年拨银一万两、为南塘岁修之用。兹据该抚查明、迩来潮汐南趋。工多费钜。奏请量筹增拨。著照所请、自道光元年为始。在司库岁徵契牙杂税项内、每年拨银一万两。并原拨景工生息银、共二万两。作为南塘岁修经费。如遇杂税一款余银不及一万两之数。即尽数拨给。饬令撙节办理。以慎修防。　　

○又谕、颜检奏、勘明省标五营。原设城外之军器库。毋庸改移城内一摺。前据兵部议覆韩克均奏移改省标军器库。请饬该督察看情形、筹画妥议。兹据颜检查明覆奏、闽省督标三营。抚标二营。都司守备以下衙署、多在水部门外。其兵丁亦皆环列都守衙门居住。兵不离械。其军械自应就近弆藏。著仍照旧制。五营军器库即在各都守衙署安设。毋庸改移。　　

○谕军机大臣等、庆保等奏、筹办永姚两处善后事宜完竣一摺。永北大姚两处军务完竣。现在永北地方难民。均已陆续回归。其清理地土各事宜。亦已酌定妥办。汉夷公具不敢滋事保结。庆保起程来京。史致光亦即回省办事。续有拏获逆犯。自当解省审办。至另摺保奏永北军营文武出力各员。除已将武职各员降旨施恩外。所保文职各员未免太多。著史致光会同韩克均再行确查。择其实在出力者、据实保奏。其随同行走、厕名滥举者、即行澄汰。俟奏到之日。再降谕旨。将此谕知史致光、并谕韩克均知之。　　

○浙江巡抚帅承瀛奏、金衢严道李秉铨、性耽声色。行止不端。西安县知县吴鼎辅、随同荡游。得旨、所奏李秉铨不职之处。与朕访闻无异。足见留心公事。甚属可嘉。李秉铨、吴鼎辅、著即行革职。　　

○以剿捕云南永北厅夷匪出力。总兵官李国栋等下部优叙。赏游击良什保、周永泰、都司王玉树、黄玺、守备李恒、彭鹤年、千总李德溥、花翎。千总马得贵等、蓝翎。余升擢有差。　　

○修福建光泽县三十四汛塘房。从署总督颜检请也。　　

○免福建乏商旧欠银二万四百两有奇。现商欠银四万三千八十两有奇。分限完缴。　　

○丁卯。上诣皇太后宫问安。　　

○调湖北巡抚毓岱、为江西巡抚。以江苏布政使杨懋恬、为湖北巡抚。调湖北布政使廉敬、为江苏布政使。以安徽按察使德奎、为湖北布政使。安徽庐凤道惠显、为按察使。　　

○予故江西巡抚瑺弼、祭葬如例。　　

○戊辰。上诣皇太后宫问安。　　

○谕内阁、本年七月二十五日。皇考仁宗睿皇帝初周年大祭。朕前期于二十日启跸。恭诣昌陵行礼。乃自十八日亥刻。大雨如注。两夜一昼。滂沱未已。本日朕已行至西安门。先据方受畴奏报、前途桥道多已冲损。复据英和奏、亲至广宁门外查看。大道水深四五尺。人马断难行走。不得已暂行还宫。著改于本月二十二日启銮。是日住黄新庄。二十三日住涿州。二十四日住梁格庄。二十五日恭谒泰陵。泰东陵。敬诣昌陵。行大祭礼毕。是日驻跸秋澜。二十六日至涿州。二十七日至黄新庄。二十八日还宫。所有沿途水潦、及桥梁道路。著步军统领、顺天府尹、直隶总督、各率所属赶紧疏消修垫。朕定于二十二日启銮。万不可再有延误。　　

○谕军机大臣等、本月二十五日。朕恭诣昌陵。行周年大祭礼。改于二十二日启銮。兼程前进。惟雨旸难定。本日特派瑞亲王觅道先往。万一朕不能如期赶到。即著瑞亲王行礼。设瑞亲王亦因水阻不能前进。届期著奕亨敬谨行礼。将此由五百里谕令知之。　　

○免甘肃宁夏、宁朔、中卫、平罗、四县上年被水被雹灾民额徵钱粮草束。并加赈口粮。及房屋修费有差。　　

○己巳。谕内阁、朕此次恭奉皇太后前诣昌陵。行周年大祭礼。所有沿途派出管道大臣官员。每日于朕经过后。仍将御道桥梁照常看管。无任车马蹂躏。祗俟安舆经过。以昭严肃。　　

○又谕、宗室恒玉、前由盛京脱逃。经步军统领衙门拏获。特旨解回盛京审讯。乃递至三河县。该县仅派短役二名押解。致令再逃。又迟至四日始行禀报。非寻常疏玩可比。该府尹等、请将该员革职勒令协缉。亦必不知奋勉。三河县知县张澂、著即革职拏问。解交刑部。其恒玉一犯。著宗人府、步军统领、五城、顺天府、直隶总督、一体严拏务获究办。俟拏获恒玉审明后。再将张澂按律定拟具奏。　　

○谕直隶总督方受畴、提督徐锟、二十日巳刻。仰荷天恩。云消雨止。日色清明。沿途桥道。务须设法赶紧办理。一路泥泞。原无妨碍。零星桥座。有不整齐之处亦可。总在疏消积水为是。毋致阻隔。其二十二日启銮。万无更改之理。若不认真督办。尽诿于人力难施。希冀朕有所变更之处。则大误矣。其亟力而行。无干严谴。　　

○顺天学政兵部侍郎吴其彦、因父病请解任。允之。命内阁学士毛谟、提督顺天学政。　　

○户部议准、前任广东巡抚康绍镛疏报、三水县开垦田七亩有奇。开平县开垦田九十八亩有奇。东安县开垦田五十六亩有奇。广宁县开垦田六十九亩有奇。恩平县开垦田一顷六十八亩有奇。石城县开垦田六顷三十亩有奇。照例升科。从之。　　

○免长芦商欠节年无著加价银十四万一千六十二两有奇。引课银四万八百十一两有奇。　　

○庚午。上奉皇太后启銮。恭谒西陵。　　

○诣卢沟桥龙王庙拈香。　　

