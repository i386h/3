<!-- { "loadSidebar": true } -->
○辛丑。谕内阁、户部奏、各仓米数参差。请俟九月后。每月开放甲米。劄仓次第抵放。著依议办理。至明年南粮抵通。著仓场侍郎、将各色米石。并按各仓旧存米色。均匀派贮。毋致粳稄粟三色米石、多寡悬殊。有碍搭放。　　

○谕军机大臣等、据阮元等奏、小西洋哑口□林国、口□皮喥口□煲嚧夷船一只。载有胡椒槟榔等货。来至零丁洋面寄碇。该国从前并未来过。询系夷商各自合夥。并非该国主遣令贸易。暂令停泊候旨等语。该夷远涉重洋。此次姑照嘉庆年间成案。暂准贸易。以示体恤。该督等即饬令洋商传谕该夷商等、此次暂准易货回国。系天朝特恩。不得援以为例。嗣后断不准再来通市。将此谕知阮元等、并传谕七十四知之。　　

○户部奏、台商余米一万八千余石。仍请官为收买。报闻。　　

○除直隶滦平县水冲佃种民典旗地、并另案入官地二十七顷五十八亩有奇、房九十三间租银。　　

○壬寅。上诣绮春园问皇太后安。　　

○御洞明堂。勾到湖广、安徽、情实罪犯。停决湖广斩犯二十四人。绞犯十二人。安徽斩犯十四人。绞犯二人。余六十人予勾。　　

○谕内阁、各仓应修廒座工程。据博启图等查勘京通十五仓内。择其情形最重者。共廒一百二十七座。开单呈览。著交工部再加查核。逐一勘明。是否急需兴修。奏明办理。　　

○河南巡抚程祖洛奏、本年收成。异常丰稔。应将历年动缺仓谷。乘时速筹买补。得旨、依议妥办。　　

○以浙江布政使黄鸣杰、署巡抚。调湖北布政使伊里布、为浙江布政使。山东布政使费丙章、为湖北布政使。湖北按察使王维询、为浙江按察使。浙江按察使富呢扬阿、为湖北按察使。以山东按察使讷尔经额、署布政使。降调前任江苏巡抚韩文绮、为山东按察使。　　

○赏广安门外普济堂煮赈小米三百石。　　

○缓徵山东恩县被水歉收村庄新旧额赋。并展缓馆陶、冠、武城、夏津、邹平、汶上、济宁、鱼台、八州县上年灾歉村庄钱漕银米。　　

○癸卯。礼部奏十月初十日皇太后圣寿节礼仪。得旨、是。照例行礼。奉皇太后懿旨、今年停止筵宴。福晋命妇进内行礼之处。并著停止。余依议。　　

○予安徽捕蝗出力县丞王澄等、尽先补用。　　

○免安徽南陵、铜陵、东流、当涂、芜湖、无为、巢、凤阳、盱眙、天长、和、十一州县上年被水被旱学田租银有差。　　

○甲辰。谕内阁。卢浙续奏。查办官荒地亩一摺。前据卢浙奏请查丈地亩。已明降谕旨、交蒋攸铦等详查具奏。兹复据卢浙申详利弊。直隶九州县马厂荒地。民人等具呈认垦升科。地方胥吏。从中掯索。事所必有。至各项入官地亩。民人向官领种。胥吏索诈把持。该民人不能遂其所欲。辄多散去。以致地亩成荒。报荒之后。猾吏奸民。通同隐占。私佃私徵。遇有查办。多方阻挠。不可不严行禁革。著蒋攸铦、督同藩司屠之申、严饬该管地方官。明白晓谕。实力稽查。如有前项弊端。立即严拏惩办。至查丈召垦顷亩数目。及报升科则。该督查明报部。固不可过于延宕。亦不能悉照准行。著该部悉心核议办理。　　

○又谕、嵩孚奏、粮道督运、酌议委署章程一摺。向来湖南粮道督运北上。其署内应办事件。系长沙府知府代印代行。并不委员署理。惟该道出运后。该衙门尚有库贮钱粮。收支兵米。及催徵考察各事宜。均关紧要。知府势难兼顾。不足以专责成。著照该抚所请、嗣后该粮道督运起程。其道署事件。著即委盐法长宝道兼理。所有一切文移。借用该盐道印信。仍照代印代行之例。毋庸查造交代。以免辗转纷更。至该盐道系兼署人员。已有本任廉俸。其粮道廉俸。仍归粮道全数支领。该部知道。　　

○谕军机大臣等、绵清等奏、昌陵妃园寝、添建石券。修理隧道。因夯筑震动两帮。以致东帮沙石坍溜。拥开挡沙墙甎。击伤人夫等语。承办陵寝工程。倍宜小心从事。如式修造。方可期坚固完善。乃因该处隧道。土性较松。间多沙石。暂砌甎墙挡护。复以筑打、震动两帮。竟有甎击伤人之事。该监督等办理粗率。实难辞咎。业据该大臣罚惩外。嗣后著果齐斯欢、随时前往查勘。饬令承办各员敬谨修理。务使工程完固。毋许稍有草率迁就。至间有沙石处所。亦应妥为设法挡拥。便于工作。不得任其坍卸。再致损伤夫役也。将此谕令知之。　　

○赏理藩院尚书穆彰阿之父已革右翼总兵广泰、二品职衔。　　

○户部议准、陕甘总督那彦成疏报、乌噜木齐所属头屯所等处安插为民、并新增子弟等、三十五户。计垦种地十顷五十亩。照例升科。并贷建房银两、给农具有差。从之。　　

○命五城于冬春二季、设厂煮赈。　　

○除直隶滦平县水冲坍没民粮旗地五十二顷八十五亩额赋。　　

○免安徽滁州常平仓被水淹损变价不敷谷二千八百四十九石有奇。　　

○乙巳。上御洞明堂。勾到江西、江苏、情实罪犯。停决江西斩犯二十人。绞犯二人。江苏斩犯十一人。绞犯四人。余六十四人予勾。　　

○谕内阁、博启图等奏、卸贮北仓台米十余万石。应行拨运旧太仓存贮。惟现在漕粮完竣。所有剥船。非外出行运。即各归水次。一时难以聚集。且此后天气渐寒。即使克日齐备。诚恐拨运不及。沿途冻阻。所奏自系实在情形。著照该侍郎等所请、将此项米石。暂行封贮北仓。饬令该地方官小心看守。不可稍有疏虞。俟来岁春融冰冸。于道进粮帮未到之先。即行筹备船只。剥运京仓存贮。　　

○丙午。上御勤政殿听政。　　

○谕内阁、宗室拉尔森、不知自爱。身穿小褂。不系黄带。无故赴西城副指挥衙门、推翻公案。卧地喊骂。迨交宗人府刑部会讯。复捏供与坊役赌博。实属自甘下贱。有玷宗潢。拉尔森不必圈禁。著革去黄带子、作为红带子。嗣后宗室当以此为戒。此朕明刑弼教、不得已之苦衷也。　　

○丁未。谕内阁、朕此次在阅武楼看侍卫骑射。亲定优劣。三等侍卫苏清阿、著赏给小卷五丝缎袍褂料二件。三等侍卫富克精阿、富勒敦泰、存住、顺得、特克新、蓝翎侍卫双通、佛尔恭阿、以上七员、著各赏给小卷五丝缎袍料一件。头等侍卫双和、富纶布、保平、二等侍卫乌精额、德津泰、常安、班金布、得清、富英阿、庆安、宗室英隆、倭新泰、三等侍卫宗室叙浩、青山、双奎、齐木亲阿、花连孙布、宗室苏翻、常禄、双禄、觉罗庆长、达邦阿、团多布、宗室英凯、得胜保、花连、菩萨保、觉罗喜连、特合布、吉庆、倭新泰、蓝翎侍卫全庆、强谦泰、特克津得、伊勒东阿、哲斯呼朗、扎克当阿、以上三十七员、著各赏给小卷五丝缎褂料一件。其弓马平常之赖等侍卫庆保、哈芬布、二等侍卫赓音苏、富常得、以上四员、俱著罚俸三个月。以示劝惩。　　

○谕军机大臣等、前据陈若霖议覆、湖广行销淮盐。无须照旧封轮。当降旨、仍行开轮销售。俟试行一二年。再将情形奏明办理。兹据李鸿宾奏、散轮售卖。跌价抢售之弊。实所难免。现议立公局。佥派妥商经理。无论盐船到岸先后。将小商之盐。随到随卖。大商之盐。按名家所到引数。公同合计。逐日均匀派销。俟试行两月。再将议定章程具奏等语。湖广行销淮盐。封轮挨售。小商每致向隅。大商把持垄断。民有食贵之虞。而散轮售卖。仍恐私跌抢卖。成本亏折。自应熟筹商民两便之策。著李鸿宾先将近日酌办汉岸情形、试行两月。悉心体察。如果盐引畅销。价无例外之加。民亦无虞买食之贵。于商民均有裨益。即将议定章程、会同孙玉庭、曾燠、具奏。再降谕旨。将此谕令知之。　　

○以湖北京山县王家营月堤冲溃缺口。革承修知县方椿森顶带。　　

○戊申。上诣绮春园问皇太后安。　　

○谕内阁、前因江浙两省水利、勘估紧要之时。降旨令孙玉庭等、于两省司道内。会同保举一员综理。兹据该督等会奏、综理乏员。请各分任责成。于两省交界、遴员会勘承办等语。江浙司道中。既无堪令综理之员。著孙玉庭等、即责成现在勘估工程之苏松太道龚丽正、杭嘉湖道陈钟麟、留苏降调道员沈惇彝等。带同熟谙估工员弁。前往应办河道。确切撙估。公同承办。事关两省水道农田。虽系各就各境。分段疏浚。而河道总属同条共贯。必应合两省形势。通盘筹画。俾上下游一律通畅。不致旋浚旋淤。仍虞泛溢。方为一劳永逸之计。该督等即饬该委员等、务须不分畛域。实心经理。毋得稍存彼此推诿之见。俟工竣时。该督等亲往核实验收。如在工各员。有草率从事。贻误要工。及虚糜帑项。办理不善者。该督等即严参示惩。毋稍宽贷。以副朕奠安黎庶之意。　　

○己酉。谕内阁、大兴、宛平、二县额贮经费银各一万两。系永远存贮之项。虽经历任亏空。奏准豁免。仍应查明确数。由该省库款筹画归补。该部既叠经咨查。何以迟至二年之久。该省尚未查覆。著蒋攸铦、即将该二县封贮银二万两内。除大兴县已由藩库领回银一千三百六两零归补外。此外何员名下。亏缺若干。已缴若干。豁免若干。详晰查明。如实系已豁之项。即将该省库款通盘筹画。应由何项筹补。并归补以后。应如何严定章程。永杜亏缺。一并妥议具奏。以重经费。至承德府、并丰宁、滦平、二县每年应微五行斗税银六千余两。向系随徵随解。入拨报部。乃自嘉庆十一年、至道光二年。该府县徵存未解、共银四万八千余两。该藩司并未随时提解。专案报部。亦属玩延。并著蒋攸铦、严饬该藩司即行扫数提解司库报拨。仍取具历任已徵未解职名、送部察议。傥查有亏那情弊。立即据实严参。嗣后应徵税银。著该督饬令随徵随解。入拨报部。毋任迟延。　　

○免浙江定海县冲失盐斤帑本银。　　

○庚戌。上御洞明堂。勾到浙江、山东、山西、情实罪犯。停决浙江斩犯六人。绞犯一人。山东斩犯七人。绞犯四人。山西斩犯四人。绞犯四人。余九十九人予勾。　　

