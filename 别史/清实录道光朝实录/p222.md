<!-- { "loadSidebar": true } -->
○命科尔沁土谢图亲王诺尔布林沁、在御前行走。　　

○移直隶长垣县县丞、唐县主簿、驻千里长堤。分管工段。分永定河北岸二工、为上下汛。以良乡县县丞管上汛。移北堤七工东安县主簿、为北岸二工下汛东安县主簿。其北堤七工。归北堤八工一缺统管。改为北堤七工东安县主簿。拨武清县县丞北岸头工中汛十六号、归北下汛县丞经管。涿州州判北岸三工十七八号、归北四工县丞经管。改宝坻、丰润、玉田、献县、正定、元城、专河主簿为兼河缺。分管捕务。从协办大学士总督蒋攸铦请也。　　

○移四川南部县富村驿县丞、驻新镇坝。广元县朝天镇巡检、驻富村驿。改铸印信条记。从署总督戴三锡请也。　　

○修浙江海盐县育、问、二号石塘。建随塘坦水二层。从署巡抚黄鸣杰请也。　　

○己卯。上御宁寿宫。赐王、公、大臣、及蒙古王、贝勒、贝子、公、额驸、台吉等食。并赏赉有差。　　

○谕内阁、赵慎畛等奏、请严禁民人私垦生番境内地亩一摺。福建台湾彰化县所辖水里、埔里两社。后在生番界内。向以堆筑土牛为限。民人樵采。例禁侵越。近年以来。该处生番因不谙耕作。将熟番招入开垦。据该督等查明、该熟番与汉民交契结姻者颇多。恐汉奸私入。溷杂难稽。或因生番懦弱。逞强欺占。该生番野性未驯。必致争斗肇衅。酿成巨案。不可不严行饬禁。现在农事已毕。著即饬令各社屯弁、及通土等、查明越入各熟番。概行召回。不准逗留在内。以后亦不许再有潜往。如敢抗违。该厅县等、立即会营拏究。并著于集集铺内木栅二处隘口。设立专汛。即饬北路协副将、于彰化营内、就近移拨弁兵。实力防堵。毋许番民擅自出入。鹿港同知、彰化县、每年分上下两班。轮往巡查一次。仍按月取具汛弁、及屯弁、通土等切结。由厅县加结通报。并责成台湾镇、会同该道府严行查察。该弁兵如有疏懈徇纵情弊。即行分别斥革治罪。傥该厅县视为具文。督查不力。亦即据实参奏。交部议处。该处开垦一事。嗣后不必开端。永当禁止。该督等务饬属认真稽查。毋得日久生懈。以靖地方。该部知道。　　

○谕军机大臣等、孙玉庭奏、趱堵缺口合龙情形。据称连日督率道将厅营。进埽镶堵。至十二日、将息浪庵缺口。圈筑合龙一百七十六丈。十三堡缺口。亦于十三日、趱堵合龙三百八十八丈。至扬河、扬粮、运道各闸坝。现已次第赶紧堵闭即可竣事等语。此次高堰塌宽口门。亟应赶紧堵合。以障洩水。兹据奏、已将息浪庵、十三堡、两处缺口。一律趱堵合龙。办理尚不至迟误。惟恐急于奏效。该工员等不无草率之处。著文孚等详加履勘。务令各合龙处所、帮戗镶高。俾资稳实。不可稍有大意。致误要工。其在事员弁兵夫。如果不分昼夜。奋勉出力。并著分别确查。据实具奏。至应估补砌掣卸各段石工。著严烺即亲莅勘计。备料兴办。瞬即重运经临。河漕攸关紧要。所有赶堵各闸坝、及应挑湖口引河运道、加培堤埝各工。务即迅速筹办。毋稍迟延。将此各谕令知之。　　

○以土默特贝子正红旗蒙古都统玛呢巴达喇、兵部尚书玉麟、署正黄旗领侍卫内大臣。　　

○以礼部尚书穆克登额、兼镶白旗汉军都统。仍署正蓝旗汉军都统。　　

○命云贵总督明山来京。署镶红旗汉军都统。以大学士长龄、为云贵总督。兵部尚书玉麟、管户部三库事。　　

○命陕西延绥镇总兵官和伦来京。以山西蒲州协副将姜长龄、为延绥镇总兵官。　　

○以科布多屯田丰收。予员弁议叙。赏赉兵丁有差。　　

○庚辰。谕内阁、晋昌奏、拏获私木起数一摺。盛京每年报获私砍木植。向不准擅行变卖。惟于边内外散置日久。不无遗失。著照所请。准其将查获各案私木。招商变价。解交盛京工部贮库。为岁修各项工程之用。该部知道。　　

○以镶蓝旗蒙古都统内大臣赛冲阿、为阅兵大臣。　　

○辛巳。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○谕内阁、户部奏、请筹补大兴、宛平、二县额贮经费银两。向例大宛二县。各领户部银一万两。永远存贮。奉行已久。因历任支用亏缺。未经筹补。此项银两。竟归无著。殊乖从前立法之意。著直隶总督察看情形。俟该省司库查办借垫一案、全数清厘后。仍将该二县封贮、弥补足额。以符旧制。　　

○又谕、庆祥奏、审拟扎克桑阿等、揭告哈齐香阿各款一摺。此案塔尔巴哈台参赞大臣哈齐香阿、于伊勒东阿控案。草率批结。又与领队不能和衷。致被揭告。兹据该将军审明、所揭虚诬。惟给戴虚衔翎顶、差派官兵接眷二款。实属违例。哈齐香阿、著交部议处。即行回旗、听候部议。领队大臣扎克桑阿、缉拏贼犯。怠玩从事。复以细故扶同禀揭参赞大臣。挟嫌妄告。扎克桑阿、著交部议处。先行开缺。饬令该员回伊驻防、听候部议。骁骑校伊尔哈布、疏防官犯自戕。看守不慎。著交部照例议处。　　

○谕军机大臣等、庆祥转奏、土尔扈特汗策登多尔济之母喇什丕勒、恳请于明年春季。带领二子、由喀喇沙尔起程。自备资斧。前往喀尔喀。给伊子聘定妻室。即令策登多尔济、前赴热河瞻觐等语。土尔扈特汗策登多尔济之母喇什丕勒、遣伊子策登多尔济等、呈请瞻觐。尚属伊之诚悃。朕甚嘉之。惟策登多尔济、年甫十八。由喀喇沙尔至热河。往返跋涉。不无劳苦。策登多尔济等、明年无庸前往热河。俟伊应来之时。再行降旨、令其前来瞻觐。至喇什丕勒、在伊母家喀尔喀地方。给策登多尔济等定亲。或即自备资斧。前往喀尔喀。或朕令策登多尔济等前来瞻觐之便。喇什丕勒再随同伊子往喀尔喀定亲之处。均听其便。著寄知庆祥。善为谕令喇什丕勒知之。嗣后喇什丕勒往喀尔喀定亲之时。伊所掌盟长印信、及伊汗扎萨克之印。均令移交副盟长暂署。同该旗章京等、帮办游牧事务。　　

○赏伊犁协领佛隆武、副都统衔。为塔尔巴哈台领队大臣。　　

○赏霍罕贡使阿布都哈里克、佐豁尔、六品顶带。　　

○以喀喇沙尔屯田丰收。予员弁议叙。赏兵丁一月盐菜银。　　

○壬午。谕内阁、蒋攸铦奏、控案屡结屡翻之原告。请交刑部究办一摺。此案直隶天津县民人杨佩、以盐商杨绍闻加价卖私、承审各官含糊率结等词。赴都察院呈控。前经降旨、交蒋攸铦审讯。兹据奏称、提讯该民人杨佩。原呈胪叙历次控案。业经刑部、及道府县各衙门随案拟结。并无偏抑。其两次京控。咨交该盐政审结后。复赴京翻控。所指杨绍闻违例加价、售卖私盐各情。屡次研讯。不能指出证据。仍复饰词狡辨。并以妄言挟制等语。著该督即将该民人杨佩、及全案人证卷宗、解交刑部审讯。务得确情。按律究办。　　

○谕军机大臣等、御史钱仪吉奏、江苏吏治废弛一摺。据称原任两江总督孙玉庭老成熟谙。近因衰病。为人蒙蔽。声望大损。如河务任听张文浩。酿成大害。及姑容同乡勘灾激变之知府杨树基、阘茸无耻之知府黄在厚。幕友平姓、宋姓朋比招摇平姓之叔平二愚。先于嘉庆年间。奉旨驱逐。孙玉庭复用其侄。河工劣员。如河库道福兆克扣工饷。与属员袁坰等、在篆香楼信宿。物议哗然。又里河同知张栋、本系料贩出身。曾被同知马荥面斥。前年犁世序委伊勘估海口淤沙。力为阻挠。本年黄水倒灌。实由于此。乃秋汛安澜。该督等首先保举。地方劣员。如泰州知州王有庆贪婪苛刻。又强娶部民女为妾。吴江县知县刘元龄专事佚游。身染恶疾。请饬查办等语。总督有统辖全省之责。河工地方。均关紧要。若如该御史所奏。江苏吏治废弛已极。惟均系旧事该御史既有此风闻。何以不早行陈奏。魏元煜系新任两江总督。无所用其回护。著即按照该御史所参各情节。秉公确查。据实具奏。该御史原摺。著发给阅看。将此谕令知之。　　

○命热河都统庆保、正总管恒麟、副总管普成、覆勘挑穵旱河等工。　　

○癸未。孝庄文皇后忌辰。遣官祭昭西陵。　　

○上诣慈宁宫、寿康宫前殿、行礼。后殿问皇太后安。　　

○谕内阁、文孚等奏遵查堰盱要工溃决情形一摺。甚属明晰。前因洪湖蓄水过多。高堰掣塌口门二处。并坍卸石工。至一万一千余丈。实为从来所未有之事。经朕特派尚书文孚、汪廷珍、驰赴该处查办。并将张文浩革职。孙玉庭先行解任。兹据文孚等逐加履勘。详讯工员。佥称张文浩于御黄坝应闭不闭。五坝应开不开。措置乖方以致失事。张文浩身任河督。一切修防要务理应倍加详慎。妥协办理。乃于五六月间。黄水渐长。节经该道厅禀请堵闭御黄坝。及放坝减洩湖水。张文浩一味固执。不肯听信。驯致湖水过高。将堰盱厅工。沿堤漫决。现在修复堵筑。并将来挑浚运道。种种糜帑误漕固不待言。而下游高宝一带州县。民田庐舍荡析离居。淹损人口。不可计数。是其刚愎自用。不守前规。不恤人言。误国殃民之罪。实堪发指。张文浩著在工次枷号一个月。满日发往伊犁、效力赎罪。以为河员负恩溺职者戒。孙玉庭节制两江。兼辖河务。明知堵坝迟延。皆由张文浩办理失当。不早严参。至朕降旨询问。始行具奏。有心徇隐回护。咎实难辞。孙玉庭著交部严加议处。即行来京听候部议。淮扬道沈学廉等、疏防该管堰工漫口。均有应得之咎。惟曾将应堵应放情形。屡次具禀河督。俱未照办。尚非由于该员等贻误。淮扬道沈学廉、参将张兆、游击黄廷珠、俱著摘去顶带。同前已摘去顶带之高堰通判缪镕山盱通判孙厚坤、高堰守备汪元音。山盱守备尹涟等一并饬令在工效力。责成认真赶办不准稍有延玩。俟工竣后。再降谕旨。　　

○又谕琦善奏、州县解司养廉请仍归奏销核参等语。东省州县养廉。从前原系随同起运耗银、解司支发统计完欠。归并奏销核参。迨嘉庆四年以后。改准坐支。始于解司耗羡银内划除。现在此项养廉。既复归司库解支。自应仍循旧章办理。著照所请。准其仍归起运耗羡款内。统计完欠。照例归并地丁奏销案内。合参议处。俾州县不敢任意拖欠垫款亦可早得清厘。仍俟查扣清楚。再归州县坐支。该部知道　　

