<!-- { "loadSidebar": true } -->
○己酉。谕内阁、惠吉奏、官荒地亩。堪以开垦。现在筹办情形一摺。吐鲁番厅伊拉里克地方官荒地亩。须引用伊拉里克河水灌溉。方能开垦。前据廉敬查明。引用该处出力之水。有碍蒙古等山中草湖水浆。是以仍令抛荒。未准筹办。兹据惠吉奏、该盟长口称世受国恩。情词恭顺。愿将出山之水。供给开垦灌溉之需。忱悃可嘉。已降旨饬令联顺宣布谕旨。将该盟长加恩矣。但念该蒙古等以水草为生计。游牧蕃孳。相安日久。若引用水源。究恐妨其生计。况建筑石坝。安设卡伦。尤易滋流弊。所有该处抛荒地亩。著毋庸查办开垦。以示体恤而顺舆情。　　

○谕军机大臣等、牛鉴奏、折回省城。办理抚恤。并堵截沟槽。相机兴筑一摺。据称省城地势低洼。现已宣洩积水。藉资保固。难民暂栖城垛之上。该抚发银赴近村购买粮食。以资接济。并多备船只。间段布置。与河臣声息相通不致延误等语。著牛鉴即督饬文武员弁。设法疏浚积水。守护城垣。所有避水难民。务即散给口粮。妥为安插。毋任流离失所。又另片奏、二十二日酉刻。河水复长。大溜有掣动之势。情形极为危险等语。祥符汛三十一堡。业经漫溢。傥水势过大。他工恐不免冲激。著文冲相度地势。赶紧设法疏消。毋令大溜掣动。再有他虞。据牛鉴奏称、现在省城被围之水。仅增高三四尺。其上下各工水势若何。大溜有无掣动。著文冲即将确实情形。迅速具奏。将此由四百里各谕令知之。　　

○又谕、据惠吉等奏、恳恩鼓励盟长等语。护理土尔扈特盟长印务福晋喇什丕勒。因伊拉里克开恳地亩。需水引灌。愿将大小阿勒浑流出山外之水呈献。以伸报效。忱悃可嘉。该福晋系扎萨克卓哩克图汗那木扎勒多尔济之妻。现在那本扎勒珠尔默特策林、承袭汗爵。年尚幼穉。该福晋现护盟长印务。有管束抚驭之责。著准其戴用伊夫汗爵顶带。以昭奖劝。至开垦地亩。引用水浆。虽查与蒙古无妨。惟念蒙古地面。向以水草为生计。今因恳田引水。日久究恐窒碍。所有惠吉等奏请开垦抛荒地亩之处。已明降谕旨著毋庸议矣。并著联顺剀切晓谕该盟长等、俾咸知朕体恤蒙古之至意。将此谕令知之。　　

○旌表守正捐躯河南淇县民夏之普媳王氏。　　

○庚戌。谕内阁、程矞采奏、使臣船只遭风。请将疏于防护之知县议处一摺。此次琉球国贡使船只。在江苏郭家行地方。遇风覆溺。淹毙从人舵水等十一名。情殊可悯。著江苏巡抚即行厚加赒恤。并著沿途妥为护送。署桃源县知县左辉春。于该使臣过境。遭风覆舟。未能先事防护。著交部议处。　　

○谕军机大臣等、据裕泰奏、现在广东所调各省征兵。分期凯撤回营。恐有奸贩贿嘱不肖兵丁。夹带鸦片烟土。请饬严禁等语。现在各省征兵由粤起程。人数众多。难保无夹带烟土情弊。著该将军通行晓谕各省官兵。一体严禁。傥有藉装军械为名。不服摉查。许沿途经过州县据实禀办。并著饬令带领征兵各镇将严加约束。毋致烟禁懈弛。以除积弊。将此谕令知之。　　

○缓徵江苏上元、江宁、江都、溧阳、泰兴、江浦、靖江、丹徒、丹阳、九县积歉村庄新旧额赋。　　

○辛亥。谕内阁、奕山等奏、海洋陡发飓风。击碎＜?口英＞夷房寮马头。并漂没船只一摺。据称六月初四日寅刻。海面飓风陡发。海涛山立。大雨倾盆。尖沙嘴所泊大小夷船。漂泊击碎。汉奸大小华艇。漂出大洋。所存大小四十余船。桅舵俱坏。淹毙夷匪汉奸。不计其数。帐房寮篷。吹卷无存。所筑马头。坍为平地。埽除一空。浮尸满海等语。朕披览之余。感邀天贶。既深欣幸。更益悚惶。该夷恶贯满盈。肆其荼毒。多行不义。竟伏天诛。此皆冥漠之中。神明默佑。余氛埽荡。绥靖海疆。允宜虔爇辫香。以伸诚敬。著发去大藏香二十炷。交奕山等分诣各庙宇敬谨报谢。并派惠亲王绵愉。恭诣皇穹宇。睿亲王仁寿、恭诣皇祇室。瑞郡王奕志、恭诣宣仁庙。凝和庙。成郡王载锐、恭诣昭显庙。时应宫。均于二十九日城内斋宿。三十日分诣行礼。并著太常寺敬谨豫备。　　

○又谕、此次寿安固伦公主下嫁。所有额驸应进一九礼。著照例在圆明园恭进。其应进九九礼。著毋庸呈进。　　

○又谕、奕山等奏、凯撤官兵。陆续分起行走。先令侍卫珠勒亨等回京当差。侍卫巴扬阿管带后起健锐火器各营官弁。另行起程等语。著直隶山东江苏安徽江西各督抚分饬沿途州县。按站照例给付船只夫马。毋许迟误。并著该督抚等于凯撤官兵入境时。传旨令带兵之员。约束弁兵。毋许沿途滋扰。傥弁兵有需索骚扰等弊。管带官不能约束。即著沿途督抚据实参奏。此旨即给与珠勒亨等阅看。　　

○谕军机大臣等、文冲奏、抢堵漫口。人力难施。现已掣溜一摺。前因下南厅祥符上汛三十一堡堤顶漫塌。叠经降旨著该河督赶紧设法抢堵。兹据奏称、现在漫缺之处。已刷宽八十余丈。掣溜七分。文冲身任河道总督。河务是其专责。乃未能先事防范。致有漫口。咎实难辞。文冲著即革职。暂留河东河道总督之任。戴罪图功。即著督饬道厅营汛各员。赶集料物。设法抢办。傥能迅速蒇功。其咎尚可稍从末减。若再玩延贻误。定当重治其罪决不宽贷。所有口门以上两岸四厅各处堤工。并著饬令文武员弁实力防范。毋稍疏虞。牛鉴著交部严加议处。所有漫工事宜。著协同赶紧办理。将此由四百里谕令知之。　　

○又谕、现在俄罗斯国萨纳特衙门咨行理藩院。据称闻得天朝严禁鸦片入界。该国已谆饬所属。不准在中国交界之处。彼此互相贩带偷运等语。库伦地方。与俄罗斯接壤。该国办理既如此认真。该大臣等务当严禁内地贸易人等。毋许在交界处所。私行贩运鸦片烟土。以绥外藩而除积弊。将此谕令知之。　　

○又谕、本日据奕山等奏、海洋陡发飓风。将夷船吹击漂没。并将寮房马头毁坏一摺。览奏之余。莫名欣慰。此皆仰蒙昊苍垂佑。朕心实深寅感。已明降谕旨发去大藏香二十炷。著奕山等分诣各庙宇虔诚行礼。据奏夷船漂泊无存。所留船只。又皆桅舵俱折。该夷等恶贯满盈。竟遭天谴。从此夷胆震慑。不敢再有觊觎。惟所称义律逃往澳门。著即探明在何处藏匿。其所驾船只。尽已摧坏。各夷又复淹毙。安能只身回国。如竟逃出大洋。自不值穷追远蹑。若查明果在澳门。何难设法生捦。傥罪人斯得。即著迅速奏明请旨。香港一带。该夷无可栖身。著即赶紧收复。暂时派兵看守。该处滨海。一切消息。易于探访。初八九日。飓风所损夷船。共有若干只。著饬文武员弁查明禀报。据实具奏。所有淹毙把总沈家珍、外委吴殿鼎、及兵丁七名。著照例议恤。将此由六百里谕令知之。　　

○壬子。上诣绮春园问皇太后安。　　

○谕内阁、前据讷尔经额奏、讯究王承祚等传钞夷书一案。系由寿春镇总兵王锡朋之子王承瀚处取来。王承瀚供系家人谢瑞禀帖内寄到。当有旨令裕谦饬取该镇亲供。并将谢瑞交出。归案讯究。兹据该督讯明谢瑞寄带夷书各情。并取具该镇亲供具奏。谢瑞著即解赴直隶。交讷尔经额归案审讯。王锡朋在浙洋带兵。无从觉察。著加恩免其察议。嗣后各省传播夷书夷事。如实系有关重大者。著各该将军督抚酌量情事。分别奏办。其止系从前传闻。互相钞写。并无关于国事者。著即销毁。毋庸根究。以杜滋扰。　　

○谕军机大臣等、寄谕安徽巡抚程楙采。据牛鉴奏、河南祥符上汛三十一堡漫口。制动大溜。现由陈留杞县东南一带而去。已饬下游归德陈州两府。并飞咨安徽。一体豫防等语。安徽与豫省接界。河水既已漫溢。该省难保无横溢淤垫之处。著该抚督饬所属。于各紧要地方。先事豫防。妥为布置。毋致他虞。是为至要。将此谕令知之。　　

○又谕、牛鉴奏、漫工掣溜。分股旁趋。抢堵城堤缺口一摺。据称二十四日。大溜全行掣下。由漫堤建瓴而下。直冲护城堤泻下。紧对省城。入堤后溜忽改道偏西离省。刷成深槽。向南冲下。由东南缺口而出。现在省城虽免被淹。修守不可不严。惟所称通饬南北两岸各厅。将存料调取。并熟练官弁兵夫飞调至省等语。省城固为紧要。亦不可顾此失彼。著文冲、牛鉴、悉心商酌。多集人夫料物。设法分疏溜水。一面抢筑护堤缺口。毋再贻误。再昨据文冲奏、大溜掣动七分。此次牛鉴奏大溜全掣。上游溜势既掣。下游是否断流。现在正河水势。趋往何处。作何归宿之处。著一并查明具奏。将此由五百里各谕令知之。　　


大清宣宗效天府运立中体正至文圣武智勇仁慈俭勤孝敏成皇帝实录卷之三百五十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑秋。七月癸丑朔享太庙上亲诣行礼。　　

○谕内阁、前据给事中杜彦士奏、云南匪徒聚党。往来四川。贩卖烟土。当有旨谕令桂良等查办。兹据奏称、遍查永昌及滇属地方。实无匪徒聚党、持械书旗、违禁贩烟之事。及栽种罂粟收浆售卖之人。亦无改名芙蓉膏、避就处分情弊。其元谋县缉获烟犯。亦经照例拟办。并无含混了结。惟此等匪徒。贪利效尤。必应净绝根株严加防范。著该督等严饬地方员弁。随时随地。认真访拏。勿使日久生懈。并饬沿边各属督令各土司。再于所管夷地。周历巡查。如有私种罂粟。私藏烟膏。立即铲除销毁。一遇汉奸入境收贩。务当严拏解究。毋稍姑容。仍于接壤川省各要隘地方。加派兵役。认真堵缉并著宝兴饬属一体截拏。总期有犯必惩以靖奸宄。　　

○命刑部左侍郎柏葰。驰往热河查办事件。　　

○甲寅。颁发天津海口海神庙御书扁额。曰灵昭析木。火神庙曰德威海澨。　　

○修江西丰城县石堤。从前任巡抚钱宝琛请也。　　

○缓江西各帮丁应扣上年借领剥价银。　　

