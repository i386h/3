<!-- { "loadSidebar": true } -->
○又谕、戴三锡秦、请拨赏恤兵丁、并补制军装等项银两一摺。四川省官兵。于道光六年分调赴口外。曾经该督奏拨银十一万两存贮。以备支给俸赏行装口粮之用。兹据查明。除各项报销外。仅存银三千九百五十四两零。现在应给官兵恤赏伤赏。计需银七千余两。又各标镇协营出兵甘省口外。配带帐房药铅火绳。应行补制还额。计需工料银二万一千余两。共需银二万八千余两。除前项存银外。尚不敷银二万千余两。著照所请、准其在于道光九年兵饷建旷项下。动拨银二万五千两。另款存贮。分别动支。事竣核实报销。该部知道。　　

○又谕、鄂山奏、请将丁忧同知、服阕仍发陕省补用等语。陕西丁忧同知郑谦、服阕后例应归部铨选。兹据该抚奏称、该员熟悉地方情形。请于服阕后仍发原省补用。与例不符。且恐各省纷纷陈奏。易滋流弊。所请著不准行。　　

○又谕、德英阿等奏、承袭五品顶带伊犁回子帕塔尔之子阿布都哈尔、恳请赏戴花翎。世袭罔替一摺。此次南路各城阵亡回子伯克之子嗣等。均已加恩赏戴五品顶翎。世袭罔替。今伊犁回子七品伯克帕塔尔。在喀什噶尔抵死拒守。不肯降贼。以致捐躯阵殁。所有承袭五品顶带回子帕塔尔之子阿布都哈尔、著加恩赏戴花翎。准其世袭罔替。该院知道。　　

○谕军机大臣等、寄谕云贵总督阮元等。据戴三锡奏、拏获南川县滋事匪犯。供称首犯罗声甫、于道光八年九月。与同里之韦绍闲自外回归。声言在云南开化府、拜从民人陶月三学得符咒。用清水一盌。烧然檀香。画符念咒。吃水之人。即有神附体。自能舞弄拳棒。名为少林神打。传徒一百余人。起意纠众抢掠。并称伊在开化。知该处与越南国小潮地方接界。闻得有赵应陇欲在小潮盘踞。傥不能抗拒官兵。即奔往小潮。官兵不至追捕。并据罗声甫之子罗正举等供称。陶月三、又名陶三老。闻罗声甫说过。系种地乡民。在开化府麻柳坡地方居住等语。著该督等即行派委妥员前往该处。将陶月三一犯严拏到案。讯明是否另有邪术惑众情事。据实具奏。将此谕令知之。　　

○甲寅。上御阅武楼。阅京营操。　　

○奉皇太后幸万寿山。诣广润祠拈香。　　

○谕内阁、本年五月初四日寅时。奉移孝穆皇后梓宫。是日午时。移请神牌。俱派大阿哥行礼。所有移请神牌。著照礼部所议办理。至奉移孝穆皇后梓宫。及暂安飨殿后四时致祭礼仪。著军机大臣妥议具奏。　　

○又谕、管理值年旗王大臣等、核议富俊陈奏、旗营设立官弓。统较弓力拣选。议请挑缺时仍视其箭之中靶与否以为去取。并称不得以专开劲弓。便为合式。不知挽强而不能命中。固难取录。若祇能命中而弓力过软。亦岂旗营储才本意。所议皆一片畏难讨好之心。巧为驳斥。忘本偷安。不思振作。且于设立官弓。何以难行。并未明白声叙。殊属含混。著仍交该值年旗另行妥议具奏。嗣后各项侍卫、及各旗营、练习技艺。选拔官兵。总期挽强命中。不得偏废。傥该员弁等于引见及校阅时。经朕察出弓软技庸者。除将该官员兵丁即行斥革外。并将该管大臣严惩不贷。　　

○礼部以宗室会试中额请。得旨、取中四名。　　

○以阅看步营技艺。赏乾清门头等侍卫奕山、华山泰、穿黄马褂。命奕山在御前侍卫上行走。　　

○旌表守正捐躯河南罗山县民吴帼顺妻姚氏。　　

○乙卯。谕内阁、武隆阿奏、循例编派年班一摺。八城回子阿奇木伯克等。年班朝觐。向例分为九班。兹据武隆阿将每年领班之三品阿奇木伯克编列班次。开单呈览。著即照所拟、令其依次入觐。至喀什噶尔阿奇木伯克郡王伊萨克。前经降旨。准其于今岁年班随带伊子迈玛特来京了觐。现据武隆阿奏、喀什噶尔等四城。新定一切章程。尚须该伯克等一手经理。兼之西四城大小伯克。均系甫经补放。更替乏人。本年年班。先就东四城指派。著照所请、所有喀什噶尔、叶尔羌、和阗、奕吉沙尔、四城阿奇木伯克。俱准其缓至一二年后。再行入觐。　　

○谕军机大臣等、据那彦成等奏、抚驭投诚外夷。严防通商影射。酌议章程各条。朕详加披阅。如晓谕布噜特有互相争夺之事。不得告禀求援一款。外夷蛮触相争。天朝从不过问。自应将前降谕旨宣示远近各布噜特。庶免稍生幸冀。又抚驭归顺各布噜特。及相机控制二款。前据那彦成奏称、卡外各爱曼。由近及远。齐心向化。请赏顶翎。并优予岁俸缎布等物。发给劄付。当经降旨饬即设法停止。至结以恩信。示以大方。使之自安生计。自是羁縻外夷之道。布噜特犬羊成性。固不必招之使来。亦不必挥之使去。其有慕化归附者。祇当善为抚驭。一视同仁。以资控制。作我藩篱。著扎萨阿等体察情形。随时妥办。又严查霍罕影射贸易。及布噜特为安集延包揽代销二款。嗣后各夷入卡贸易。责令各城阿奇木伯克细心密访。究其来历。如查有安集延影射货物。即行入官。将该商贩及携带之夷人从严究办。照例治罪。布噜特祇准入卡贩卖羊马。易换粮布。如有别项货物。即恐代人销售。务当详查确实。照例惩办。永不准入卡通市。又稽查贸易出入人数。及私贩接济霍罕二款。嗣后无论他夷及布噜特。总由坐卡官员禀报。分别派令官兵点明人数进卡。事毕押送出卡。如有疏漏。将原派官兵。科以军律惩办。逗留卡内之夷人。押逐出卡。其前此寄居日久未经驱逐之安集延。祇准种地。不准贸易。如有溷迹易换货物者。即将稍达噶尔回子及管带商回之伯克从重究处。布噜特赴官购茶。不得过一斤。如有敢夹带私茶出卡者。即行入官。照例治罪。仍通咨临卡各城。凡遇布噜特入卡贸易。均不准逾额易休。并不准夹带杂茶。以杜接济之弊。以上各款。务当实力奉行。不得有名无实。日久懈弛。至禁绝霍罕。俟其恭顺。仍准通商一款。可以勿论。霍罕伯克。泥金书名。妄自尊大。此等犬羊之性。其恭顺与否。亦何足与之较量。此时严定章程。禁色贸易。自当认真查察。勿使影射觊觎。令其穷蹙自毙。若因其恭顺。即许通商。其诚伪又岂能遽辨。此一条著毋庸置议。将此谕令知之。　　

○又谕、武隆阿等覆奏、官铺余利章程一摺。前因该城官铺余利。为津贴各项之需。系属公事。降旨派武隆阿等一同经管。现在武隆阿已饬令来京陛见。著派扎隆阿、额尔古伦、伊萨克、公同管理。所有添设专管之伯克等、并加派回务章京监查各章程。俱著照武隆阿等所议办理。该大臣等当随时认真稽核。毋任稍滋弊端。将此谕令知之。　　

○以吏部尚书文孚、署户部尚书。刑部右侍郎海龄、署户部右侍郎。兼管钱法堂事务。工部尚书穆彰阿、署步军统领。定亲王奕绍、署管理銮仪卫事。工部左侍郎尔邦阿、署茶膳房事。总管内务府大臣达三、署御药房事。　　

○以大学士托津、署正黄旗满洲都统。都察院左都御史那清安、署镶黄旗汉军都统。　　

○命伊犁领队大臣中山来京。　　

○以巡捕五营官兵操演认真。步军统领耆英、左翼总兵奕经、右翼总兵福泰等、下部议叙。赏都司尹开庆等缎匹。兵丁等银两有差。　　

○旌表守正捐躯湖北汉阳县民陈松妻黄氏。贵州仁怀县民平岱妻唐氏。　　

○丙辰。谕内阁、李鸿宾奏、潮桥引盐奏销期限。请酌量展缓一摺。广东潮桥地方。近年被水被风。埠盐冲失。商本亏折。额引又复滞销。据该督查明、上年四月起。应销七年分引饷期内。正须赶折六年分盐引。及带徵嘉庆二十四年分缓徵课饷。商力竭蹷。势难同时并徵。著照所请、准其援案将本年五月内潮桥应销道光七年分引饷。展至十月底造册奏销。此后奏销之期。递年趱早一月。仍按年复归原限。不准再有推展。其从前展缓之饷。著仍督饬该运司等照案催徵完解。如再有完纳不前。即将该商人斥革监追。照例治罪。该部知道。　　

○以副都统衔呼伦贝尔总管西朗阿、为伊犁领队大臣。　　

○丁巳。祭先蚕之神。皇后亲诣行礼。　　

○谕内阁、军机大臣奏、遵旨妥议奉移孝穆皇后梓宫。及神牌奉安后四时致祭各礼仪。俱著依议行。其由宝华峪奉移妃衙门一切应办事宜。著派内务府大臣敬徵、阿尔邦阿、前往敬谨详度。妥为豫备、届期并派礼部尚书松筠前往经理。　　

○又谕、惇亲王绵恺奏、现购茔地。恳恩赏借俸银一摺。绵恺著加恩赏给内库银六万两。俾资营建。毋庸借支俸银。以示体恤。　　

○又谕、成格奏、热河书院义学经费不敷。恳请借项发商生息一摺。热河地方。本属口外。当以璩备为重。其各属生童。有肄习文艺者。亦应加意培植。惟该处书院设立有年。脩膳膏火。本有银四百五十两。在独石口等处地粮项下提解支发。上年复奏准于都统各衙门养廉内、每年捐银三百两。所立义学。亦经捐廉办理。均足以资教育。该都统请借项生息。作为书院义学经费之处。此时可毋庸置议。著俟见来察看情形。如果文风日起。肄业生童。人数众多。再行奏请。　　

○又谕、成格奏、请酌量开采煤窰一摺。前据松筠奏、热河所属各处。煤薪昂贵。请将封禁之小冰沟等处。仍准开采。当经降旨交成格体察情形具奏。兹据查明该处此薪。愈伐愈次。旧时开采各窰。多因水旺煤尽。报明停止。若封闭处所。不予弛禁。恐樵采更形缺乏。殊于生计有关。惟概准开采。稽察亦属难周。自应酌量妥为办理。著照所请、准其将产煤最旺距县甚近之建昌县属小冰沟。及距县数十里之丰宁县属四道沟。赤峰县属柳条子沟。朝阳县属大杨树沟。均著招商试采。勒限半年。如果煤旺窰成。再行领帖输课。该都统务当严饬各该地方官。随时认真稽查弹压。毋许匪徒溷迹滋事。并不准以煤线透露为词。纷纷报采。藉端影射。总期于蒙古民人生计有裨。而于地方亦不致滋扰。方为妥善。该部知道。　　

○礼部以会试中额请。得旨、满洲取中八名。蒙古取中四名。汉军取中五名。直隶取中二十二名。奉天取中二名。山东取中十八名。山西取中九名。河南取中九名。陕甘取中六名。江苏取中十八名。安徽取中十三名。浙江取中二十二名。江西取中十七名。湖北取中九名。湖南取中七名。福建取中十名。广东取中十名。广西取中六名。四川取中六名。云南取中八名。贵州取中五名。　　

