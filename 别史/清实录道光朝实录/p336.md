<!-- { "loadSidebar": true } -->
○又谕、严烺奏、查明挑穵独山湖水口引渠工程。恳准估销一摺。山东运河厅属东岸独山湖尤家石家各水口引渠、为收水入湖济运要工。因年久受淤过厚。前经张井饬属动项兴挑。照估完报。嗣准部咨。以该二渠如急须挑穵。应确勘并案奏明核办。兹据该署河督奏称、此项引渠。均系应办之工。所有尤家水口工程估需土方银四百九十六两零。石家水口工程估需土方银四百九十七两零。著照所请、准其由运河道库节省八束项下动支。照例分别咨部估销。该部知道。　　

○又谕、富俊奏、查拏开设赌局之宗室。请旨销禁一摺。所办是。宗室全胜、前因平日起有绰号。轻入酒肆沽饮。与旌人马五、率人赴贝勒奕绮府内。恃强肆骂。无故扰害。发往吉林。交该将军严行管束。傥再滋事。即行奏明锁禁。该宗室并不思悔过自新。复敢经旬开设赌局。实属怙恶不悛。全胜著即遵照前旨。严加锁禁。以示惩儆。　　

○又谕、富俊奏、现年七十八岁。重听健忘。精神不及。诚恐贻误公事。恳请准伊回京。所有将军员缺。另行简放等语。富俊身体尚强。朕所素知。且伊平素办事。实心实力。久历将军之任。办理一切。悉臻妥协。地方情菁。亦甚熟悉。现在简放乏人。富俊著仍在彼妥为办理。俟简放得人。再行更换回京当差。　　

○添给浙江嘉兴、湖州、白粮帮运丁食米折价银。　　

○抚恤朝鲜国遭风难夷如例。　　

○丁卯。上诣皇太后宫问安。　　

○谕军机大臣等、据程含章奏、浙商报效银一百万两。请于运库存款项下。先借支银二十五万两。听候拨解。自丁亥纲为始。分作四限缴解等语。现在军务需用浩繁。该商等呈请报效。分作四限缴解。未免缓不济急。著刘彬士于到任后。将藩运各库存款。通盘筹计。能否先行全数垫解。由该商等分限完缴归款。俟奏到时再降谕旨。将此谕令知之。　　

○命盛京兵部侍郎惠端、管理移居宗室事。　　

○戊辰。上御宁寿宫。赐王大臣及蒙古王公贝勒等食。并赏赉有差。　　

○谕内阁、程祖洛奏、南阳府地方。今昔情形不同。请改为题调要缺一摺。河南南阳府。地据荆襄上游。又与陕西南山毗连。民俗素称犷悍。讼狱甲于通省。且所属州县。悉皆难治之区。枭匪出没。全在该管知府熟谙情形。督率所属。稽查整顿。非初任人员所能治理。著照所请、准其将南阳府改为题调要缺。遇有缺出。该抚先于所属知府内拣员奏调。如实在不得其人。始准于同知直隶州内详加遴选。切实声明。奏请升补。如题调之员。再有因循懈弛。不能胜任者。惟原保之巡抚是问。该部知道。　　

○刑部议奏、盛京将军晋昌等奏、出征官兵跟役。踢伤车夫身死。审明定拟一案。努枯特依、应照奴婢殴良人至死者斩监候律。拟斩监候。其领队各官。应否交部察议之处请旨。得旨、领队同行之副管富兴、失于约束。著交部议处。其失察之领队副都统多隆武、著交部察议。余依议。　　

○调归化城副都统伊星阿、为杭州副都统。正白旗满洲副都统富尔嵩阿、为归化城副都统。镶黄旗蒙古副都统富兰、为正白旗满洲副都统。杭州副都统松龄、为镶黄旗蒙古副都统。　　

○己巳。上诣大高殿行礼。　　

○幸北海。阅冰技。　　

○大学士扬威将军长龄等奏、乌什卡外。皆布噜特游牧。卡内亦有布噜特居住。此时大兵渐次云集。正当分劄。镇抚回夷。前闻张格尔有遣贼前来乌什之说。虽不足信。亦不可不防。况我兵将来进剿喀什噶尔。应由该处出卡。取道潜往。此时正可扬言拨兵驻守。将后路粮运陆续豫运存贮。现饬提督齐慎、带同侍卫苏清阿、及马步官兵三千六百余名。前赴该处。将祥云保原带之伊犁官兵一千名。即与巴哈布、苏清阿、分带。再于前次拨往之乌噜木齐满洲兵内。拨出五百名。选派谙练协领一员管带。均交齐慎统领。于卡内卡外。择要分营驻劄防守。其余尚有乌噜木齐官兵一千名。以五百名留为守城。以五百名另派协领一员带领。于卡内各处。常川往来梭织巡查。再前因阿克苏地方紧要。驻防官兵无多。经长清奏明、就近调拨喀喇沙尔官兵三百名。饬令参将存柱、带领来城防守。喀喇沙尔、另调乌噜木齐官兵二百名前往代防。现在阿克苏已有大兵驻劄。前调喀喇沙尔官兵。臣等即饬该参将带回喀喇沙尔。其该城所调乌噜木齐官兵。亦即饬令回营归伍。报可。　　

○又奏谢领扬威将军印信恩。得旨、卿同两参赞大臣、务要合力同心。早捦首逆。恢复四城。速建大勋。共膺懋赏。朕伫望捷音之至也。又奏谢其子桂轮随营效力恩。批、锋镝之下。不可妄遣。朕以卿年近七旬。特命伊随侍左右。兼可练习也。　　

○准伊犁巴燕岱领队恩绪、前赴军营。　　

○拨伊犁额鲁特营官羊五万只、接济兵粮。　　

○以正黄旗护军统领耆英、为京营左翼总兵。白旗满洲副都统奕经、为正黄旗护军统领。镶蓝旗满洲副都统阿彦托克托、署左翼前锋统领。正蓝旗满洲副都统全善保、为正白旗护军统领。　　

○科尔沁郡王多克默特等三人、敖汉扎萨克郡王达尔玛济尔第、翁牛特扎萨克郡王喇特纳济哩第等二人、苏尼特扎萨克郡王齐旺扎布、喀尔喀扎萨克郡王楚克苏木扎布等六人、青海扎萨克郡王棍楚克济克默特等二人、扎噜特扎萨克贝勒布木色楞等二人、茂明安贝勒达木丕勒等二人、巴林扎萨克贝子多尔济帕拉木、鄂尔多斯扎萨克贝子端多布色楞等二人、阿拉善镇国公普尔普、伊克明安扎萨克头等台吉托克托瑚、附察哈尔旗下和硕特扎萨克头等台吉鞥克博罗特等五人、喀喇沁多罗额驸巴勒丹蕴丹等三人、土尔扈特二等台吉车登多尔济、土司丹紫江楚等二十六人、于神武门外瞻觐。　　

○庚午。上御抚辰殿大幄次。赐蒙古王贝勒贝子公额驸台吉呼图克图等宴。并赏赉有差。　　

○谕内阁、琦善奏、来年各省漕船。请不论帮次。随时提前过淮。并设法趱挽上闸一摺。每年起运头二三进漕粮。向按江苏、安徽、浙江、湖北、江西、湖南、次序行走。不准搀越。来年起运新漕。节经降旨严催迅速趱行。若令沿途停候挨次。恐致稽迟。著照所请、浙江帮行抵江境。如在江苏各帮之前。即将浙江帮提前插档渡江前进。江西、湖广、各帮先有停泊江面者。毋论何省何帮。即行趱挽径进瓜口。过淮时亦即随到随验。毋庸按帮等候。并责成沿江沿河各营县。无分昼夜。刻速催行。另派镇将大员。沿途督察。见帮即提。其本应列前各帮。因何迟延落后。仍查明时日久暂。将该县该帮分别参处。俟全数渡黄后。于邳宿一带。仍令按照原定省分次序。顺帮前进。至清江福兴等闸。溜急水深。牵挽未能赶速。著饬令该管河厅。多添关缆人夫。船到即行上挽。其帮船所带货物。令于高坂头起卸。渡黄后再行归载。总期节节催提。俾长河无脱帮之时。比常年倍臻迅速。至淮安、海州、首二两帮。因灾蠲缓起运不成帮次。准俟在后之帮到淮。归并北上。　　

○又谕、讷尔经额奏、东省前办盘查及专参亏缺各案。应造年款。现已一律办竣。并查出无著银两。酌筹归补一摺。东省嘉庆十四十九等年两次办理盘查。及专参各员亏缺银两。经该司按任按款。逐一钩稽。除去领抵款项。及已追已豁等项。实賸未准豁免应追亏赔共银一百三十三万一千五百六十九两零。除实亏银两。照案追补。并抵款垫款。应照案分赔及就款开除外。分别有著无著。按照原定章程。核实办理。其原抵项下。买谷津贴垫修工程等款。共查出无著银十三万二千三百九十一两零。又垫完旧欠钱漕尚有未经归补银四十九万七千三百六十八两零。或因报销未准。无款可动。或因递年灾歉缓徵。旋又恩诏豁免民欠。以致垫款虚悬。此皆由于从前巡抚藩司因循昏愦。一任不肖州县朦混纠缠。本应与悬抵无著银两。一并追赔严惩。以清库款。念其历年已久。官多参革。即使有追赔之名。不过徒滋延宕。著照所请、将前项官垫民欠及悬抵各款。共银六十二万九千七百五十九两零。准其自道光七年正月起。于通省司道府州县养廉内接。扣二成。先尽旧亏。次及悬抵。以次归补。俟补足之日。即行停扣。自此次筹补之后。库项当年清年款。傥有亏那。即据实参办。断不准再有留抵及清查名目。致干重咎。其平阴县知县周宗华、经该抚委办钩稽事宜。已及两载。将司库十数年轇轕款项剔厘清楚。始终奋勉。著以应升之缺。酌量升用。以示鼓励。该部知道。　　

○以大学士蒋攸铦、礼部尚书松筠、充经筵讲官。　　

○辛未。上诣皇太后宫问安。　　

○谕内阁、前据长龄等奏、查明斌静、色普徵额等、前在喀什噶尔荒谬失机。当降旨拏交宗人府刑部治罪。兹据审奏、斌静荒淫不法。众证确凿。色普徵额逗留观望。贻误事机。以致养痈贻患。失陷城池。经该衙门均拟斩候。实属罪所应得。斌静著宗人府圈禁。色普徵额著刑部监禁。俱归入明年朝审情实。　　

○又谕、张青选奏、淮北督销引盐绌额有因。请免考核一摺。淮北各州县督销道光六年盐引考成。因补销上年停运缺数。本年又值开放各坝。不能转运。若届期照例开参。在各州县自有应得处分。念其绌销尚属有因。且恐套搭补销。迄无底止。殊不足以昭核实。所有应行开参各州县。俱著准予免议。以补两年缺运。该盐政即饬各州县自来年正月起。实力督催。年归年额。傥再有惰误。著即照例参处。该部知道。　　

○又谕、宗室长亮、于名通等互控地亩毫不干己之案。辄挺身作证。已属不安本分。复于刑部审讯时。胆敢纠人将案内取保之孙成士、并坊役杨坤截夺、逼写欠据。并令写明为各衙门使用字样。刁诈已极。此风断不可长。宗室长亮著交宗人府迅即拘拏。并查明伊侄特某、一并拘提到案。会同刑部严行跪审。定拟具奏。寻奏、长亮截留孙成士、勒写字据。伊侄特海殴伤坊役。俱应革去顶带。照例圈禁三年。从之。　　

○又谕、已革知州陆铮、前在贵州平远州任内。经前任巡抚程国仁、访闻该员情性轻浮。纵容门丁滋扰。不洽舆情。奏参革职。乃于前任藩司太仆寺卿糜奇瑜告病开缺之后。控称被藩司捏款参劾。迨经刑部查明被参原案。毫无屈抑。縻奇瑜亦并非原参之人。该革员仍坚不承招。必须与糜奇瑜当堂面质。意图拖累。实属刁健异常。仅照属员诬揭上司例加等拟杖。尚觉轻纵。陆铮著从重发往军台效力赎罪。　　

○予伊犁解送乌噜木齐马牛官员议叙。赏兵丁一月盐菜银。　　

○壬申。孝庄文皇后忌辰。遣官祭昭西陵。　　

