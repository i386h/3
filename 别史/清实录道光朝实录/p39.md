<!-- { "loadSidebar": true } -->
○谕军机大臣等李鸿宾奏、请查历年亏缺。派员设局办理一摺安省亏缺。为时已久。为数亦多。嘉庆十九年以前。业经五次清查。仍系不实不尽。总缘亏数未得确实。而那新掩旧之弊。习为故常。是以清查一次。转多一番轇轕。该抚所奏。于已查者核其疏漏。未查者截其界限。合已查未查揭其册据。俾无从牵混。所议尚为核实。著即照所请、交该抚督同藩司。按款清厘。悉心核办。所请稍宽时日之处。此事总在办理确实。并非必期速效。即予限一二年。亦无不可。自此次查明之后。务使水落石出。无丝毫隐漏酌定限期。分别追补以后严截其流。俾仓库均归实贮。不可有名无实。含糊了事。其另片所奏、安省本年奏销。请专按嘉庆二十五年实在未完分数议处。其从前节年钱粮分数不足州县。于册内将旧亏据实开报咨部免其连旧亏并计处分等语。安省钱粮。此时新旧界限不清。州县回护处分仍必那新掩旧。著照所议、该省此次奏销。免其并计处分以杜隐混。俟道光二年。奏销元年钱粮。仍照例一并核计议处。其安庆府知府申瑶、准其留于该省。督同局员办理勾稽事务。暂缓给咨赴部候选。将此谕令知之。　　

○又谕、前据张文浩奏、马王放淤。并黄沁、卫辉、曹考、三厅新估土工。豫省存款不敷。请拨银十五万两接济。当经户部议将两淮商捐款内。如数拨给兹据该河督奏、各工需用紧急。此项银两。尚未据报起解等语著延丰将前项拨解河工银十五万两。迅速批解豫省饬令该委员趱程行走。务于五月初全数到齐。以应要需不可迟误将此由五百里传谕知之。　　

○蠲缓奉天新民屯被水灾民新旧额赋。给一月口粮并冲塌房屋修费。　　

○庚子。恭建仁宗睿皇帝圣德神功碑。谕内阁、钦惟皇考仁宗睿皇帝。执中御宇。秉哲绥猷。仁德如天。普寰区之乐利睿谋作圣。垂奕禩之典谟。巍焕功文。远超邃古今昌陵大礼告成。应恭建圣德神功碑。昭兹来许。朕寅承大统。敬念前徽。谨于斋居之次。洒泪挥毫。撰述碑文。阐扬鸿铄。虽圣神文武。莫罄名言。而词皆徵实镌勒贞珉。足以传信万世。碑文曰。皇天笃眷大清。列祖列宗。体天御极。廓帝纮。恢皇纲启佑我国家丕丕基。我皇考仁宗睿皇帝。席六圣之鸿图。际重熙之景运自初元大廷授宝。抚绥方夏。深维莅政临民之要保邦致治之原。兢兢业业。无事不以诚敬仁爱为心。虽值艰钜屡投。圣怀弥固。惟天惟祖宗申锡无疆之庥。用康乂我兆民大化涵濡。群生乐利盖二十五年如一日已。予小子缵承统绪。敬念崇德丰功。巍焕宇宙。允宜镌垂乐石。表镇山陵以昭万世子孙法守之贻。以绥四海臣民就瞻之思。叙曰仁宗受天兴运敷化绥猷崇文经武孝恭勤俭端敏英哲睿皇帝。高宗法天隆运至诚先觉体元立极敷文奋武钦明孝慈神圣纯皇帝之十五子也。母孝仪恭顺康裕慈仁端恪翼天毓圣纯皇后。乾隆庚辰十月初六日丑时。圣躬诞降于圆明园。生有神瑞既长。徇齐敦敏。大度恢宏。皇祖深加笃爱。癸巳冬至。南郊大祀。皇祖手书圣名默荐上帝。定储位。维时皇考年十四。即膺天眷。乙卯。皇祖纪元周甲。爰以秋九月三日。御门。召皇子皇孙王公大臣。共启密缄。宣立储诏皇考乃以嘉亲王正位青宫。丙辰正月朔旦。皇考受玺于太和殿。建元嘉庆先是皇祖践阼之初。焚香告天。期以六十年当传位嗣子。至是圣愿克符。大典斯举。天下臣民。以及蒙古藩部。东南海滨属国。朝觐讴歌稽颡拜舞时皇祖圣寿望九。天体康强虽勤弗倦。皇考尊亲爱慕。以天下养复蒙训政三载。日侍慈颜。每岁时朝会赐宴。皇考侍坐。奉觞上寿如定省仪。左右近臣。百僚庶位。下逮衢歌巷舞之俦。目睹耳闻。传为天家盛事。勋华一堂作述千古。盖自史册所载继体受命之君。茂矩崇规。未有若斯之盛者也。己未。春正月三日。皇祖升遐。皇考特诏行三年丧礼。百日缟素。擗踊哀慕之诚。有倍于寻常万万者临轩初政。饬纪整纲。天下翕然景仰文明协帝之德。而睿怀乾惕。永念彝训以敬天。法祖。勤政。爱民。四大端。为君道之本。心法治法。单精宥密。奉大祀必躬必亲。敬制南郊北郊两记。阐圜矩之奥义。摅昭事之小心。诚祈雨雪。为民省岁。雩坛朝告。岱宗夕应。故能燮元化平四气转歉岁。锡康年至诚感格。有明徵焉。惟圣人为能飨帝。孝子为能飨亲。四孟时享。岁终大祫。格庙也。陪都肃驾。再谒丹邱。松杏纪功之碑。大礼庆成之记报本也东西陵寝。岁时躬谒秩祀有恪。发声必哀嗣统述圣之心。终身常懔懔焉。盖孺慕之至也实录圣训。夙兴诵肄。动遵成宪。事鲜创举著守成论。深鉴前朝更张之弊。而勤修列圣创垂之法。盖继述之善也恩逮宗室。奠厥攸居而擢其秀俾以科第。是惇是叙。笃亲亲也。天性恭俭。不宝异物莅位之始。杜绝四方之贡献。诏大吏毋侈奇瑞。以廉能饬庶司论勤政之要。革因循怠玩之习。制官箴。儆于有位。书无逸法周铭导言纳谏。披章觐吏。岁无虚日。巡淀津以观防。幸台山以祈福。搜狝讲武。阅兵之暇亲御弧矢。校射奖能。靡遑靡逸。念刑法为弼教之具。惟明惟慎期于止辟。每岁秋审。诫大臣再三审核情实。毋枉毋纵。然后定谳上之。而圣心矜恤恻怛。终不能自已尝为息讼安民论曰。慎刑以息讼为先。息讼以勤政为本。勤则百废俱兴。以驯致于无讼。大哉仁人之言。其利溥矣。河患自古有之。我朝以工代赈。最为良策。癸亥秋。河决衡家楼。注大名。入山东境。横贯运道。皇考念民命至重。漕运修关出帑金千万。数月大工告蒇。民不知灾。丙寅夏。清黄并涨。启王营减坝。分洩洪流。治云梯关黄河故道。疏浚流通。自是无下壅上溃之患。己卯。秋霖积涨。豫河复有漫溢。武陟横流。厥势綦重。事闻。立沛恩施。工赈并举。堤防孔固而全漕挽运。较数岁愈形迅畅斯皆宵旰肫诚之衷。上格苍昊。凡四方水旱偏灾。蠲租缓贷。无岁无之用致中外乂安。时和民乐而轸恤爱育之恩。有加靡已爰于六旬万寿圣节。特诏免天下民欠。积数至三千余万所以休养黎庶。涵濡群生。至深且远也万几之暇。从事翰墨文二集。诗三集余编续纂。炳曜日星而味余书室全集。随笔。成于潜邸者。又数十卷。民胞物与之怀。用人行政之绩即寓于语言文字间。临辟雍而典学幸翰院而赓咏御经筵而抒论。启石渠而选笈汇唐文之菁华。订明鉴之得失四开庆榜。两举召试于是薄海内外冠带之伦。斧藻琢磨。风会日振。适值皇考元命之岁。春闱取士。遂拔三元。盖自乾隆辛丑迄今。瑞徵再见。非盛德光被四表。甄陶培养畴能致之哉文教聿敷。武功有赫荡平三省。筹策七年洋海廓清。渠魁授首。属以奸民滋扰禁城。蔓连曹滑。神威所震。霆击风驰。遂奠齐豫。绥关陕余孽殄夷。万民安堵当是时。申严保甲之令。俾民自卫。诏书宽大听其悔罪胥匡以生。盖覆载生成之德。不遗一物禹车汤网视兹褊矣。我国家幅员广辟。超迈前代。要荒琛赆。岁时相属于道。怀德畏威。罔有弗钦皇考统驭寰区。值内靖外安之会。恒虑深居简出。无以周咨民隐庚辰秋。圣驾将狝于木兰。盖所以绥辑群藩敬绍开国骑射家法。躬亲劳瘁。示后世毋忘旧典。七月十八日启跸时则秋成普告。颢宇晴明民气欢腾。皇心悦豫。子臣随侍行帷。窃幸我皇考年逾周甲。神明纯固至广仁岭。犹策马登陟略无倦容方谓天体健行。康强迪吉继自今期颐晋祝。甲子万周子臣获长侍愉颜。承欢无极。孰意途次偶感旸暑。抵避暑山庄。积气上壅遽于七月二十五日戌时。龙驭上宾子臣攀号莫及。盖圣寿六十有一。呜呼痛哉。猝遘鞠凶。从此长为无怙之人矣皇考弥留之顷。宣顾命大臣。公启密缄。敬奉手书遗训。命子臣缵膺大统闻命之下。哀恸惊惶。始知皇考于嘉庆四年四月十日卯时。已将子臣名书置秘函。豫定储位神器重大。眷佑无穷。回思癸酉秋。蒙恩锡封智亲王维时圣志先定。笃祜优加抚今追昔。愈深感悚。自惟藐躬。德薄任重。何以仰报昊天之恩用慰我皇考知人安民继志述事之训于万一也呜呼痛哉。敬卜于道光元年。辛巳。春。三月二十有三日午时。恭奉梓宫安葬昌陵。以孝淑端和仁庄慈懿光天佑圣睿皇后祔。衔泣濡毫。谨拜手稽首颂曰于穆皇考。克配上帝六叶承基。重华合契为君止仁。作圣思睿。德洽寰瀛。功垂奕世。先庚诞瑞。岁图曜灵。皇祖式眷。郊坛告馨。帝膺帝祐。惟十四龄基命授受。光我大廷尧元以辰舜元以丙。皇考俪之。景福来并。太和四开。宝玺躬秉。盛典聿昭。前光弥耿。惟圣训圣。大孝慕亲合万国欢。以事一人。天庥滋至。祖佑重申。用抚庶政用諴万民。圜丘方泽。升芗奠斝。初辛祈年。上戊祀社。雨旸志喜。感极心写衢室垂精。渊衷受嘏。孟月享庙。两京谒陵东西丹阜。岁奉豆豋训钦宝箓。宪懔金绳。贻谋燕翼。式勖云仍。克俭克勤。存诚祛伪昧旦披牍。向晨询吏。游豫咨艰。箴铭戒肆德水安澜。祥刑饬治劭农重谷。轸念编氓。屡丰锡羡。小歉蠲征积逋普免。数千万赢鼚轩鼓舞。帝力难名。圣学渊富。典谟允执。文二诗三。琳琅续辑。临雍幸院。阐经编笈。九逵鸿渐。百川鳞集。锋销三省。棹静重洋。奠安畿辅。震叠蛮荒。帝曰念哉。家法毋忘。练兵校射。我武维扬迺幸木兰。典举秋狝塞峰策骑。山庄驻辇。鼎湖遽升。和軨未展。攀髯天高。涌泪海浅。畀予小子。大宝仔肩。考慈默眷。廿有二年。承命滋惧。缵绪弥虔。趋承已矣。付托兢然。郁郁閟宫。巍巍福壤圣德弥纶。神功詄荡。日月昭融。山川辉朗。考妣恩深。丰碑长仰。　　

○谕军机大臣等、成龄奏、粮船水手滋事。查拏审办一摺。军船水手。多系游手无赖之徒。往往恃众滋事。现在兴武、淮安、滁、苏、各帮船水手沿途纠集多人喝令住泊。肆行讹索。已有三案。必应从严惩办。使知儆畏。除已获各犯外。该漕督即饬所属将逸犯上紧缉拏务获。按律办理如运弁军丁等。有短发工钱。苦累虐使情事。亦当奏明惩办。勿涉偏袒。并饬知沿途各州县营汛。认真弹压。不可稍有疏懈。将此谕令知之　　

○谕直隶总督方受畴、饬交审办清苑县李张氏以独子遭冤问遣一案。如知县冯玉、有审断不公情弊。必当据实办理以儆官邪以伸民枉。不可因案无人命。即含糊了事也　　

○命翰林院编修朱珔、在上书房行走。　　

○修直隶宣化、万全石土坝工从总督方受畴请也。　　

○辛丑。上诣宣仁庙。凝和庙。拈香。　　

