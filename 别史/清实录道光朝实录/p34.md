<!-- { "loadSidebar": true } -->
道光元年。辛巳。三月。丙寅。命豫亲王裕全、恭代行朝奠礼。上御素服。冠缀缨纬。先诣西陵。恭谒泰陵。泰东陵。行礼毕。诣昌陵。恭阅宝城。至更衣幄次。御礼服。诣隆恩殿孝淑睿皇后神位前行礼。恭上尊谥册宝。册文曰。臣闻道彰俪日。庆都毓瑞于伊耆。德著伣天。太姒贻徽于周室。树母仪而作则。懿行常昭。怀慈范而摅诚。名言莫罄。肃瞻玉几。虔奉瑶函。钦惟皇妣孝淑皇后撰合乾元。厚符坤载。褕翟表静嘉之度。关睢传蔼吉之声。秘殿问安。襄夏凊冬温而弥恪。中宫佐治。赞宵衣旰食而益虔。溯正位于丙辰。当禅受纪元之会。恸升遐于丁巳。在藐孤授室之初。十六龄鞫育劬劳。酬恩罔极。廿四载晨昏悲慕。奉养徒虚。兆电枢虹渚之贞符。付托勉承夫遗诏。播兰掖椒涂之令誉。仁贤备述于挽章。稽茂矩而敬循。冀申美报。议徽称而佥协。式焕荣名。谨奉册、宝、恭上尊谥曰。孝淑端和仁庄慈懿光天佑圣睿皇后。于戏。典隆升配。两仪均健顺之功。礼备尊亲。百世仰肃雍之化。裕燕贻于有谷。景祜方长。熙鸿号于无疆。春晖宛在。极显扬之微悃。庶灵爽之式凭。谨言。礼成。上还诣芦殿。跪迎梓宫奉安讫。行夕奠礼。　　

○赏前任四川松潘镇总兵官安庆、头等侍卫。在大门上行走。　　

○是日。驻跸神石庄御营。　　

○丁卯。上诣芦殿行朝奠礼。跪送梓宫启行。步从里余。由间道先至昌陵前。跪迎梓宫。号恸失声。恭奉梓宫至大红门。代行谒泰陵泰东陵礼。步随至隆恩门外。梓宫自大昇轝升小轝。上跪候换舁。奉安梓宫于隆恩殿。奠酒行礼。号恸不止。群臣叩请节哀。至于再四。上乃尽哀而退。　　

○以仁宗睿皇帝梓宫至陵。遣官告祭泰陵。泰东陵。孝淑睿皇后陵寝。并昌陵后土、永宁山之神。　　

○诣皇太后行宫问安。　　

○谕军机大臣等、云南永北夷匪滋事。并偷越过江。扰及大姚。前命庆保督兵剿办。惟庆保向未经历戎行。呢玛善、屡次出兵。于军务情形。较为熟悉。著即由川取道。驰赴云南军营。帮同庆保、统率官兵办理剿捕事宜。以期迅速蒇功。其成都将军印务。著德英阿署理。俟军务完竣。呢玛善回任后。德英阿再行交卸来京可也。将此谕知呢玛善、并谕德英阿知之。　　

○以恭送梓宫。赏直隶办差大小员弁一级。并赏沿途当差兵丁一月钱粮。銮仪卫校尉、及工部雇带夫役银。　　

○是日。驻跸妃园寝西御营。至壬申皆如之。　　

○戊辰。上诣昌陵。未至碑亭。即降舆恸哭。步至隆恩殿梓宫前行飨奠礼。哀恸深切。至燎所奠酒。　　

○谕内阁、恭送皇考仁宗睿皇帝梓宫奉安陵寝。所有蒙古王公等、俱由游牧处前来。与在京王大臣、一同恭送。该王公等、感戴皇考二十余载抚恤深恩。各由本处前来恭送。实出伊等至诚。甚属可嘉。科尔沁卓哩克图亲王噶勒藏栋罗布、巴林郡王索特纳木多尔济、喀喇沁郡王满珠巴咱尔、扎赉特贝勒玛锡巴图、喀喇沁公玛哈巴拉、郭尔罗斯公固噜扎布、喀喇沁一等塔布囊布呢雅巴拉、巴林三等台吉那木济勒旺楚克等、均著加一级。以示朕视蒙古臣仆。与在京王大臣一体加恩之意。该院即遵旨行。　　

○又谕、庆祥奏、上年张格尔滋事时。檄调叶尔羌官兵。该城阿奇木伯克迈哈默特鄂散、四品伊什罕伯克鲁则衣、捐办马匹棉衣。令五品商伯克迈哈默特鄂对、照料官兵。即刻起程。请量加鼓励等语。迈哈默特鄂散、急公报效。其子商伯克迈哈默特鄂对、与伊什罕伯克鲁则衣、俱著加恩遇有相当伯克缺出。量予升用。　　

○谕军机大臣等、瑺弼奏、会筹江西省漕务一摺。江西漕额视江浙较轻。而积弊相沿。势亦相埒。总缘帮费不能尽革。因之浮收不能尽除。此时自当先去其已甚。俾岁减一岁。漕弊以次清厘。著照所请、江西帮费陋规两项。亦仿照江苏。概令酌减一半。其津贴银两。如于额外需索加增。即将头伍严拏治罪。至徵收漕粮。除南昌府属之武宁、奉新、两县本有随漕津贴。毋庸徵收余米外。其余有漕州县。每漕米一石。收余米二斗五升。于八折徵收之外。不许稍加颗粒。该抚当督同道府严加稽察。如州县敢于余米之外。复有浮徵。即据实参究。道府私收漕规。扶同徇庇。该抚严行参办。其佥丁领运事宜。责成粮道查照定例奉行。务俾帮费量年递减。以期渐绝浮收。肃清漕政。将此谕令知之。　　

○户部奏、黑龙江将军奕颢、请兼收烟酒麻等物杂税。应毋庸议。得旨、部驳甚是。黑龙江专徵牛马税课。奉行已久。上年偶被水灾。短收税课。该处公费尽有备用银款。不致拮据。该将军所请兼收杂税之处。著不准行。如该地方官有私收扰累情弊。并著该将军严查惩办。　　

○修安徽青阳县城垣。从前任巡抚吴邦庆请也。　　

○己巳。上诣昌陵隆恩殿梓宫前行朝奠礼。未至碑亭。即降舆举哀。至辛未皆如之。　　

○诣皇太后行宫问安。　　

○谕军机大臣等、庆祥奏、张格尔等逃匿、及霍罕通信情形、并筹办善后事宜各一摺。逆犯张格尔、苏兰奇、既已远窜。此时卡伦外各布噜特爱曼、查明并无该逆等踪迹。断无带兵远越外夷部落追捦之理。就现在情形。无论该逆是否逃往布噶尔。或藏匿霍罕。祇可听其苟延残喘。且待其稍懈。或潜来附近游牧窥探。再行捦捕。以正刑诛。至霍罕伯克爱玛尔、藉张格尔为奇货。暗令其滋扰边界。复匿之境内。故使内地闻知。其情实为狡谲。惟此时彼尚深讳其事。以张格尔等、业经窜往布噶尔、不敢容留在伊地方居住为言。其情词甚为恭顺。该将军亦未明诘其奸。看来爱玛尔之意。竟系欲藉此为通使天朝。夸耀邻封之地。霍罕在乾隆年间。曾经八次遣使入觐。非未通中国者可比。此时因朕登极初元。恳请朝觐。则允其前来。于事理俱顺。惟出于该伯克吁恳则可。庆祥断不可稍露招致之意。转以示弱。若该伯克果遣使恳求。庆祥当查照乾隆年间旧例。一切供给。悉仿成规。一面先行奏闻。该将军酌定行期。令与回城年班应来伯克、一同来京。以符体制。若该使臣别有要求。旧例所有者、不妨准行。旧例所无者、即行斥驳。于羁縻抚驭之道。庶两得之。其查办善后事宜摺内、所请支给调用官兵盐菜银面。著准其报销。至喀什噶尔帮办大臣、既与参赞大臣、同城办事。一切公事。俱公同办理。则验放伯克。自应一体察看。联衔奏放。以昭公允。其补放伯克。当首以劳绩为重。次论其门第。次论其资格。即七品虚顶回子、亦以此为准。庶人知奋勉。而回情亦顺。各城阿奇木伯克、禁止与霍罕伯克通信。此乃嘉庆十九年、因玉努斯获罪后所议。原非旧例。嗣后仍准其照常通问。遇有公事。禀明参赞大臣等办理。至所请伊犁换防满洲锡伯索伦兵三百名。永远毋庸停撤。伊犁与乌噜木齐满洲兵一体当差。以均劳逸。及换防之马。伊犁挑马五十匹。乌噜木齐挑马七十匹。常川在城餧养。索伦锡伯两营之马。除牧放外。常川在本营餧养马四十匹。草乾照例支给。以罕爱里克等七处闲地。分给回民富户。饬种交纳苜蓿高粱之处。均著照所议办理。边地武备。不可稍弛。该将军参赞等、当实力简核。务令兵马精实。以重边防。立法所以惩奸。其轻重亦可因时制宜。嗣后回民有代张格尔等、偷寄书信、传送钱物者。审实将传递信物之人。即行正法出钱帮助之人。发极边烟瘴充军。其仅止藉名敛钱、希图肥己者。将敛钱之人。发伊犁给额鲁特为奴。出钱之人。枷责示众。该将军即饬知该参赞帮办大臣、一体遵行。将此谕令知之。　　

○以直隶热河道阿霖、为按察使。　　

○庚午。以大葬昌陵。前期遣官告祭天。地。太庙。社稷。　　

○改铸山东登宁场大使条记。从巡抚钱臻请也。　　

○辛未。上诣皇太后行宫问安。　　

○壬申。上诣昌陵。未至碑亭。即降舆恸哭。步至隆恩殿梓宫前行迁奠礼毕。至燎所奠酒。御更衣幄次。候梓宫升小轝。上奠酒三爵。恭奉梓宫至宝城前芦殿。升龙輴车。奠酒行礼。　　

○诣皇太后行宫问安。　　

○谕军机大臣等、那清安等奏、天津县兴修水利、胥吏藉端需索一摺。已明降谕旨。将天津县知县汪本解任。葛沽司巡检吴学研革职。交那清安等审讯矣。此案天津县书吏谢大年、既有借丈量地亩需索钱文情弊。该县又将先出告示。令家人乘夜潜行揭毁。其事已查有端倪。著即从此彻底根究。该书吏是否与巡检吴学研、通同分肥。知县汪本、有无知情授意之处。确切研讯。分别定拟具奏。至运使陈文骏、据那清安等查明步履强健。并无趦趄迟钝之态。尚堪供职。其壻应姓、在署代管家务。酬应过客。系属情事之常。该侍郎等在津审案。当有数日耽延。访查应姓有无招摇确据。秉公覆奏可也。将此谕令知之。　　

○赏镶蓝旗蒙古副都统巴哈布、花翎。　　

○癸酉。上诣昌陵。未至碑亭。即降舆举哀。步至芦殿奠酒。跪拊梓宫。呼号哀恸。午刻、恭奉龙輴车引绋入宝城。永远奉安于宝床。上恸哭攀恋。叩颡擗踊。逾时始出复于地宫外奠酒行礼。瞻依痛切。退至幄次。涕泣不已。礼臣奏题主届时。上更衮服。诣隆恩殿向上立。大学士托津、曹振镛恭题神主。奉安宝座。上就位。行虞祭礼。銮仪卫官、设黄舆于丹陛。上诣宝座前行礼。恭捧神牌奉安黄舆内。步随至碑亭南。跪送黄舆启行。上瞻恋昌陵。不忍遽离。王大臣环跪固请。上始乘舆。由间道至梁格庄。诣宿次黄幄。恭候神牌黄舆至。奉安行礼。自是每日黎明。上诣黄幄行礼。跪送黄舆启行。由间道至宿次。复诣黄幄行礼。至还宫皆如之。　　

○以大葬礼成。遣官告祭泰陵。泰东陵。并昌陵后土。永宁山之神。　　

○诣皇太后行宫问安。　　

○是日。驻跸梁格庄行宫。　　

○甲戌。上诣皇太后行宫问安。　　

○谕内阁、本月二十三日。皇考仁宗睿皇帝永远奉安。大礼告成。在事诸臣。敬谨襄事。妥协周详。朕于哀痛迫切之中。得以尽诚尽礼。允宜仰体圣慈。优敷闿泽。所有随入地宫之肃亲王永锡、惇亲王绵恺、瑞亲王绵忻、惠郡王绵愉、索特纳木多布斋、玛呢巴达喇、晋昌、穆克登额、禧恩、穆彰阿、均著各再加一级。工部司员讷尔经额、萨炳阿、法克精额、容海、宝善、福绵、马瑞辰、存兴、俱著遇有应升缺出。先行升补。大学士托津、曹振镛、敬举恭点神主礼。肃恭斋洁。俱著晋加太子太傅衔。以广恩施。　　

