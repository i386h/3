<!-- { "loadSidebar": true } -->
○又谕、那彦成等奏、喀什噶尔官铺余利。为调剂兵丁、津贴各衙门公费。请派员经管等语。该城官铺余利。既经奏明为津贴各项之需。即系公事。何得专令一人经管。著派武隆阿、额尔古伦、伊萨克、会同妥为经理。其如何办理章程。并著核议具奏。将此谕令知之。　　

○修热河兵房五百五十间。从都统成格请也。　　

○戊申。谕军机大臣等、昨据那彦成奏、陕甘新兵持械喧哗一事。虽经该督传见抚慰。并加呵斥。悉知悔罪。随即遣令入关归伍。密片奏闻。免其究治参办。固是权宜办理。惟此时喀什噶尔留兵尚多。前有该督在彼。群皆畏服。尚可安戢无事。昨已降旨、令那彦成迅速回京。武隆阿如此措置。是否能资镇抚。该兵弁回人不致因此心存藐视。傥兵将不能相安。恐致别生事端。朕心实深廑念。著该督体察实在情形。密速明白回奏。将此由四百里谕令知之。寻奏、武隆阿久历戎行。众咸知其奋勇。惟多疑少断。未洽人心。新后喧哗一事。实因其专意节省拘泥办理所致。参赞重任。实不能放心。报闻。　　

○又谕、江苏淮扬道。专管河湖。兼有地方之责。员缺至为紧要。该道邹锡淳在任数载。平日办事如何。蒋攸铦到任亦已两年。自必详加察看。著将该道是否实能胜任。据实具奏。毋稍徇隐。将此谕令知之。寻奏、遵查淮扬道邹锡淳。在任两载。于河湖工程。勘估验收。极为详慎。并能不避嫌怨。实堪胜要缺河道之任。报闻。　　

○浙江黄岩镇总兵官罗光炤、年老休致。以瑞安协副将王国良、为黄岩镇总兵官、　　

○准江苏员外郎衔前任户部主事潘奕隽、重赴恩荣宴。赏四品卿衔。　　

○拨江苏缓漕米六千七百石有奇。支放狼山、漕、河、三标各营。发缺兵粮。　　

○己酉。上御奉三无私殿。赐皇子亲藩等宴。　　

○御山高水长。赐王公大臣蒙古王贝勒贝子公额驸台吉及外藩使臣等食。翼日如之。　　

○庚戌。上诣安佑宫行礼。　　

○御正大珧明殿。赐朝正外藩等宴。作乐赐酒如除夕仪。　　

○展缓浙江各帮疲乏旗丁扣缴银米。　　

○辛亥。上御正大光明殿。赐大学士尚书等宴。　　

○壬子。谕内阁、本日杨芳来京召对。见其精神强健。朕实深喜悦。杨芳宣力边疆。生捦巨憝。前已加恩锡封三等果勇侯爵。赏用紫缰。换戴双眼花翎。在御前侍卫上行走。并将伊子荫生杨承注赏给举人。一体会试。嗣因受俘礼成。复赏加太子太保衔。兹当凯旋入觐。允宜再沛恩施。杨芳著加恩晋封二等果勇侯。晋加太子太傅衔。在紫禁城内骑马。并赏给人薓四两。缂丝蟒袍一件。大卷八丝缎袍褂料各一匹。大卷江?袍褂料各一匹。大荷包一对。小荷包四个。用示朕懋赏酬庸。有加无已之至意。　　

○癸丑。谕内阁、嵩孚等奏、盘查苗疆储备银谷无亏。请宽免历任造报册。结迟延处分一摺。湖南苗疆买补积谷石。经该督等委员盘查。均系如数分拨实贮无亏。其买补造报迟延。并嘉庆二十五年以后。未经按年造册申送。应将历任道厅各员。查取职名交部议处。惟念事出有因。尚非无故迟延。著将各案造报迟延之咎。加恩宽免。并将未经分拨以前。每年年底未造册结。免其补造。自去年起。饬令按年造册不准再有延拦。仍饬该管之辰沅道督率各厅县。将分贮谷石妥为收贮。遇有动用之处。奏明办理。不准擅行借动。傥各厅县经理不慎。该道擅行动用。即行严参惩办。勿稍宽贷。该部知道。　　

○又谕、李鸿宾奏、查出秋审捏报留养各案。分别办理等语。前因广东省归善县绞犯林一溃。捏报留养。降旨谕令各省将留养人犯认真确查。勿许假捏。兹据该督复行查明。又有归善县绞犯陈文棕一起。海阳县绞犯邵阿党、黄人和、吴方盛、三起。均系捏报丁单。声请留养。广东一省如此。他省似此者想复不少。著通谕各督抚督同臬司、于秋审时遇有呈请留养者。务当亲提犯属尸亲邻族人等。逐加研讯。实系亲老丁单及孀妇独子。方准查办。傥有捏报。即著据实惩治。不准稍涉朦混。致令凶犯幸逃法网。　　

○甲寅。上诣绮春园问皇太后安。　　

○御山高水长。赐王公大臣蒙古王贝勒贝子公额驸台吉及外藩使臣等食。　　

○乙卯。下御同乐园。赐御前大臣大学士威勇公长龄。都统继勇侯哈哴阿、固原提督果勇侯杨芳、护军统领阿勒罕保食。并赏赉有差。　　

○谕内阁、昨据李鸿宾奏、广东琼州镇总兵张兆麟、于外海水师情形不甚谙练。且不能约束兵丁。南韶连镇。毗连三省。地方紧要。总兵萧文治、难期振作。张兆麟、萧文治、俱著送部引见。现在水师总兵简用乏人。前有旨令各该督保举堪胜人员。俟奏到时另行简放。所有琼州镇总兵员缺。著该督遴员暂行署理。　　

○以陕西汉中镇总兵官胡超、为甘肃提督。未到任前。命宁夏镇总兵官史善载署理。以甘肃凉州协副将蔡文瑾、为汉中镇总兵官。陕西洮岷协副将刘凤翥、为西安镇总兵官。调西安镇总兵官得志。为广东南韶带镇总兵官　　

○福建汀州镇总兵官王威宣、年老休致。赏食全俸。以前任建宁镇总兵官赵龙章、为汀州镇总兵官。　　

○赠故甘肃提督何占鳌太子少保。赏银五百两治丧。予祭葬。谥勤襄。　　

○丙辰。孝穆皇后忌辰。遣官祭陵寝。　　

○丁巳。上幸万寿山。　　

○谕内阁、杨国桢奏、请旨升补粮盐道以裨漕运等语。河南粮盐道员缺。例归部选。兹据该抚以新漕紧要。必须人地相宜著照所请、准以栗毓美补授河南粮盐道。该部知道。　　

○又谕、邓廷桢奏、查明阜阳县添设专营章程一摺。前据御史沈巍皆奏。安徽颍州府属阜阳县。从前有汛无营员弁尚少至嘉庆十二年改为颍州营。添设把总外委大半皆用本营本县之兵丁拔补。往往结交土豪。欺虐平民。请仿照教官之例。变通旧制。当交邓廷桢查明据实具奏。兹据奏从前因该县界连豫省。匪徒出没。较别属尤为紧要。是以陆续添派员弁。分驻四乡。藉资巡缉。自添拨改设以来。迄今二十余年。防缉差操。尚无贻误。亦无指名呈控营弁滋事之案。间有一二牵控弁兵。均经审系怀疑挟嫌。拟议完结。并查定例、游击都司各缺。回避五百里以外。守备员缺。以隔府别营人员题补。并无千把外委回避本籍明文。所有该御史请将汛员一项。仿照教官之例。著毋庸议。惟此等末弁。不读诗书。罔知大体。或与乡民睚眦口角。恐所不免。全在该管各上司委用得人。仍随时稽查约束。一经滋事。即行革究。如遇乡民呈控到官。该府县必须秉公审办。毋得稍涉瞻徇。其有人地不宜者。著随时酌量更调。俾该弁等各知儆惧。以肃营伍而靖闾阎。　　

○谕军机大臣等惠显等奏、哲孟雄部长妄行禀渎。逐一严行驳斥一摺。所办极是。哲孟雄部落。久居边外。从前屡有妄干之事。俱经驳斥。兹复敢捏词渎禀。妄有希冀。实属贪诈。外夷部落。祇应照常羁縻。纵使他夷部落恃强侵占其地。不过蛮触相争。岂值以内地兵粮。为其守御。至其措词不当。亦不必加以深究惠显等总当照向来抚驭之法办理。如有分外妄求之事。仍当剀切晓谕。加以驳斥。并督饬驻防员弁加意防范。慎守边圉。将此谕令知之　　

○赏迎护回藏堪布番目敦珠策旺、花翎。　　

○修直隶通州果渠村新河坝埽。从护总督屠之申请也。　　

○戊午。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○谕内阁、朕因宗室近来积习往往以不干己事具控。藉端讹诈。降旨令军机大臣会同宗人府刑部酌议条例具奏。兹据查明定例。分别从严酌议。嗣后宗室觉罗人等告讦之案。察其事不干己。显系诈骗不遂者。该管衙门立案不行。仍将该原告咨送宗人府。照违制律杖一百。实行重责四十板。如敢妄捏干己情由耸准。及至提集人证质审仍系讹诈不遂。串结捏控者。即将该原告先行摘去顶带。严行审讯。并追究主使教诱之犯。傥狡辩不承。照例先行板责讯问。审系控款虚诬。除坐诬罪应斩绞者。仍照向例请旨办理外。其余诬控之案。无论诈赃多寡。己未入手。但经商谋捏控。不分首从。俱实发吉林安置。到配仍重责四十板。以示惩儆。其主使教诱以及添威助势之犯。无论军民人等。不分首从。均照例发近边充军。仍先加枷号三个月。满日再行发遣。系旗人照例销除旗档。一律办理。即使所控得实。但因串诈不遂。捏情图准者。亦即照此例定拟。不准以事出有因。量为援减。著宗人府刑部即各纂入例册。永远遵行。并由宗人府刊刷条例。通传近支远支各族、及八旗满洲旗分。咨行步军统领衙门出示晓谕。务令周知。用示朕明刑弼教之至意。　　

