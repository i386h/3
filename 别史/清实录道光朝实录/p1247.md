<!-- { "loadSidebar": true } -->
○谕内阁、恒通等奏、访获驻防闲散与民人往来潜诵经文。请饬交审办一摺。此案塔沁布等、与民人刘悦来等私相往来。现据呈出忏悔课单堂规礼本等书。多妄诞不经之语。实属有干法纪。且难保无聚众结会情事。塔沁布、倭什洪阿、赶春、著交裕泰亲提各犯讯取确供。严行惩办。断不准颟顸了事。其供出之民人刘悦来、雷曰川、周德象、及朱姓等、著严饬该地方官按名查拏。归案究办。并确查此外如有不法兵丁。一并从严惩治。以期净绝根株。毋得稍有不实不尽。恒通、忠灵、德淩阿、虽经饬属访获。究未能先事觉察。均著先行交部议处。　　

○以捐造沿海炮台。予山东知县张攀桂等升叙有差。　　

○己酉。礼部以繙译会试中额请。得旨、取中二名。驻防取中三名。　　

○庚戌。谕军机大臣等、据宝兴奏、续获邪教匪犯。讯取大概供情一摺。四川省前获青莲教匪犯。因有要犯李一原未获。曾经降旨严密查拏。兹据该督奏续获匪犯多名。据郑子青供称、现在总教主姓朱名中立、在湖北掌教。暗号八牛。并据吴怀琦供称、有范秉书其人。系属江南教主等语。著湖北江南各督抚饬属严密查拏。朱中立、范秉书、务获严审究办。至王化心一犯。业经节次熬讯。神色不变。仍应设法严究。令其据实供吐。毋任狡展。所有李一原一犯。既据查明逃往重庆一带。自应上紧缉拏。其余供出各要犯务须按名弋获。以净根株。不准稍留余孽。将此各谕令知之。　　

○以大学士穆彰阿、礼部尚书特登额、吏部右侍郎侯桐、礼部左侍郎冯芝、兵部左侍郎朱嶟、工部右侍郎福济、周祖培、内阁学士罗文俊、为殿试读卷官。　　

○辛亥。策试天下贡士蒋超伯等二百十七名于保和殿。制曰、朕缵膺大宝。统御寰区。中外乂安。于兹二十有五载。仰荷昊苍眷佑。列圣垂庥。敕命时几。兢兢业业。深念崇登进以熙治绩。筹积贮以裕仓储。敦教化以正风俗。奋武卫以诘戎兵。期膺上理。延访为殷尔多士拜献先资。对扬伊始。冀聆谠论。式赞嘉猷。治天下者莫重乎进贤用人。舜典曰。明试以功。敷奏以言皋陶谟曰。亦言其人有德。乃言曰。载采采。知人则哲。自古其难。帝世若是其郑重也。乃后世君臣相得。或取决于立谈之顷。若张良之以石投水。王猛以异符同契。何耶。大智若愚。大诈若忠。或外忠而内奸。或始贤而终佞。察其诚伪。辨其邪正。厥道何由。夫君子小人。各从其类。然如诸葛亮、李泌、司马光诸人。卓然名世必无徇私阿比之习。而其所荐举者。或未必皆贤。或反为其所误。抑又何说。孔子曰。取人以身。程子曰。在己者能知言穷理。则能以此察人。斯则浚其源之论也。试更阐发而详言之。夫食为民天周礼仓人藏粟旅师聚粟。遗人委积。其为储蓄甚备。常平仓义仓社仓。立法最善。然行之既久。均不能无弊。元史所载河西务十四仓。京师二十二仓。通州十三仓。即今制所由昉。顾天庾转输。丁胥丛杂。回漕搀和之弊。何以杜之。平粜所以便民。其后或筑富人仓。或置东西市。果可遵欤。管子守国守谷之说。李悝籴三籴二籴一之论。所言果有当欤。宇文融之益贮九谷。孙成之发仓贱售。皆有可采欤。丰歉因乎岁。久暂因乎时。燥湿因乎地。果何术而使储积无红朽之虞。售易无腾踊之患欤。则转输之法。粜籴之宜。久贮之方。平价之道。非尤宜亟讲欤。司徒修六礼。明七教。凡以节民性。兴民德也。坊记数千百言。皆以坊民而已。故周礼有禁虣之官。王制严左道之律。我国家化泽涵濡。士大夫读书明理。自不为异论所移。至乡曲蠢愚。或诱于祸福之说。往往有焚香诵经。自罹法网。若概从禁绝。则祈报蜡社。皆将为吏胥需索之端。如虑其滋扰而不为之坊。又恐奸黠匪徒。辗转煽惑。酿成巨案。今将为杜渐防微清源正本。使愚氓尽知礼义之维而奇衺不作。其何道之从欤。古无所谓兵。凡民皆兵也。无所谓将六。卿皆将也。周官之制。居则为比闾族党州乡。出则为伍两卒旅师军。至春秋而晋有爰田。楚有两广。古制日紊。嗣后崇卒用徒。车战又废。岂古之制不宜于后欤。汉则内有南北军。外有郡国兵。厥制奚若。唐之府兵。最为近古。何以改为彍骑。宋收节度之权。改为更调。孰为合宜。明之五军都督府。犹有唐府兵遗意。何以改为十二团营。又改为三大营欤。夫兵可百年不用。不可一日无备。其何以副朕整饬戎行、设兵卫民之意乎。凡厥四端。克知灼见之用。惠民利济之方。安良除莠之谟。经武整军之要。皆立政之大纲。保邦之至道也。多士学于古训。通知时事。以敷奏为明试。务收实用。毋摭肤辞。朕将亲览焉。　　

○谕军机大臣等、据讷尔经额奏、遵旨严查大名府属缉盗情形一摺。大名府属州县。与豫东接壤。素多盗贼教匪。该督现议举行联庄之法。劝谕民间。互相保卫。并于要隘之处。添设卡座。分拨兵役。同为守助。全在实力奉行。不准有名无实。至盗匪出没无常。现在虽查无劫案。仍当严饬该地方文武员弁。加意巡缉。并著饬令该委员等严密访查。如实有盗匪肆劫。及邪教传徒煽惑。即会同密速捦拏。勿任窜逸。该督务当认真整顿。以除奸宄而安良善。不可视为具文。日久生懈。将此谕令知之。　　

○赏会试年老举人李肇文等十二人编修检讨学正衔有差。　　

○壬子。引见甲辰科散馆人员。得旨、此次散馆之修撰孙毓溎、编修周学浚、冯培元、业经授职。二甲庶吉士何彤云、萧浚兰、冯誉骥、马仪清、吴骏昌、李杭、王恩祥、张广居、王之翰、袭自闳、周玉麒、陈延经、宋玉珂、刘熙载、窦奉家、汪廷儒、章嗣衡、吴惠元、王景淳、张桐、启文、宋晋、林汝舟、孙鸣珂、边浴礼、殷寿臻、方浚颐、李宗焱、富呢雅杭阿、均著授为编修。三甲庶吉士李光彦杜翰、袁泳锡、杨元白、青麟、宗室煜纶、均著授为检讨。刘祝庚、克明、金钧、钟宜年、邓廷楠、华日新、赵绶章、胡连耀、张弼、刘琨耀、陈寿图、均著以部属用。　　

○以云南巡抚惠吉、为陕甘总督。陕西布政使郑祖琛、为云南巡抚。福建按察使裕康、为陕西布政使。山东盐运使陈士枚、为福建按察使。　　

○以办理淮北票盐出力。予监掣同知童濂等、升叙有差。　　

○予故陕甘总督富呢扬阿祭葬如例。　　

○癸丑。谕内阁、罚赔库款案内。所有本身及子孙限满未能完交各员名。现经在部及各直省监追者。俱著即行释放。其赔项应如何另定限期追缴之处。著户部妥议具奏。　　

○甲寅。上诣大高殿行礼。时应宫拈香。　　

○还宫。　　

○御乾清宫。召读卷官入。亲阅定进呈十卷甲第。　　

○乙卯。上御太和殿传胪。赐一甲萧锦忠、金鹤清、吴福年、三人进士及第。二甲钟启峋等九十八人进士出身。三甲奎章等一百十六人同进士出身。　　

○幸圆明园。　　

○诣绮春园问皇太后安。　　

○命皇四子奕詝诣天神坛。皇五子奕誴、诣地祇坛。皇六子奕?、诣太岁坛。祈雨。　　

○遣固伦额驸德木楚克扎布、诣密云县白龙潭拈香。　　

○丙辰。谕内阁、前因兵部堂官违例派署掌印。又于司员索诈。书吏吸烟。并不据实奏办。当交部分别严加议处。兹据吏部都察院会议具奏。前任兵部尚书裕诚、兵部尚书许乃普、左侍郎道庆、朱嶟派委候补主事署掌印钥。三年之久。不行改派。又于伊琳索诈。书吏吸烟。并不据实奏明。本应照议革职。姑从宽改为实降五级调用。前任兵部右侍郎惟勤、祝庆蕃违例派署掌印后。旋经调任。著加恩改为革职留任。八年无过。方准开复。前任兵部右侍郎福济、署兵部右侍郎周祖培、奏参不实著改为革职留任。前任兵部右侍郎舒兴阿、侯桐、前署兵部尚书陈官俊、前任兵部右侍郎倭什讷、兵部右侍郎瑞常、前署兵部左侍郎赵光、于恩麟派署掌印。均未能查明更正舒兴阿、侯桐又失察司员得受陋规。著照议降四级留任。陈官俊、倭什讷、瑞常、赵光、著照议降三级留任。俱不准其抵销。兵部员外郎王钟、著照议降一级留任。再罚俸一年。不准抵销。　　

○以署镶黄旗蒙古都统桂良、署兵部尚书。兼正白旗汉军都统。户部左侍郎何汝霖、为兵部尚书。内阁学士敬徵、为工部尚书。　　

○调镶红旗汉军副都统花沙纳、为正黄旗满洲副都统。以刑部右侍郎斌良、兼镶红旗汉军副都统。内阁学士载增、兼正黄旗汉军副都统。署镶黄旗满洲副都统奕格、兼镶红旗护军统领。　　

○丁巳。谕军机大臣等、刘韵珂等奏、会筹酌改浙西善后各工、劝捐办理一摺。浙西善后各工。经该抚梁宝赏亲履查勘。择其尚须变通者。会同刘韵珂等汇筹酌改。著即照议办理。务须按照形势。因地制宜。与其明为设台。不能得力。不如暗中设伏。可以制胜。总期屏绝虚文。事事从实。庶几有备于平时。可冀得力于临事。至浙江捐输。前已降旨准展至八月底。著仍遵前旨届期停止。不得再行推展。将此谕令知之。　　

○转户部右侍郎贾桢为左侍郎。兼管三库事。调工部左侍郎徐士芬、为户部右侍郎。兼管钱法堂事务。转兵部右侍郎孙瑞珍、为左侍郎。仍留江西学政任。以内阁学士罗文俊、为工部左侍郎。赵光、为兵部右侍郎。　　

○调盛京刑部侍郎德厚、为兵部左侍郎。盛京兵部侍郎广林、为盛京刑部侍郎。以内阁学士龄鉴、为盛京兵部侍郎。　　

○以礼部左侍郎连贵、兼署正黄旗满洲副都统。　　

○戊午。命翰林院编修徐士谷、在上书房行走。　　

○修浙江东塘柴石等工。从巡抚梁宝常请也。　　

○己未。孝慎皇后忌辰。遣官祭陵寝。　　

○谕内阁、各衙门掌印司员。应尽职分较大之郎中员外拣派。不准以主事管带印钥。嘉庆年间曾经明降谕旨。各部堂官。原各钦遵办理。乃兵部堂官。以候补主事恩麟派署掌印。即使一时乏人。派令暂署。已属不可。何得延至三年之久。不行另派。有意将错就错。所有办理乖谬之兵部堂官。业已分别严加议处。因思御史本有稽查各衙门之责。早应据实纠参。何以缄默不言。所有稽查兵部之山西道御史。著都察院查取职名。交部议处。　　

○以翰林院侍读学士朱凤标、为内阁学士。兼礼部侍郎衔。　　

○庚申。谕内阁、刑部奏、查出山西司积压文书不办。据实检举。此案该司书吏收到文书延搁不办。殊出情理之外。著派卓秉恬、赛尚阿、彻底清查。据实具奏。刑部堂官。著先行交部严加议处。　　

○以捐修吐鲁番军台兵房。予佐领六顺等加衔升用有差。　


