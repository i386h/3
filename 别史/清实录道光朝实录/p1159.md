<!-- { "loadSidebar": true } -->
○庚寅。谕内阁、前有旨令漕运总督及各督抚催趱回空。并赶办来年新漕。按限兑开。克期抵坝。本日据敬徵等奏、海口难以议改。仍宜挽归故道。请俟明年回空完竣。堵筑合龙。现已降旨准行。惟河工堵筑。须俟回空事竣。而归次之迟速。总以抵通之早晚为衡。若开兑先已耽延。渡黄又复逾限。则抵通归次。节节稽迟。必致贻误要工。事多掣肘。著再申谕有漕各督抚暨漕运总督。严饬各该州县。务将来年新漕赶紧办理。于今冬按限兑开。并令该漕督实力催提。统于四月初十日以前全数抵坝。渡黄北上。傥视为具文。仍前玩泄。以致河工延误。惟该督抚等是问。其来年重运渡黄。著该河督豫为筹画。妥行办理。总须先期布置。无致临事周章。将此通谕知之。　　

○又谕、前因南河杨工漫口。应堵应改。必须履勘定议。特命敬徵、廖鸿荃、驰往确勘。兹据奏称改河之议。有碍运道。择其利漕便民。惟有堵筑漫口。挽归故道。尚属守经不易之法。请豫筹帑项。陆续酌拨。候明岁春融兴工。分挑旧河淤垫。以工代赈。再于七八月间购集物料。俟明年军船回空。筑坝合龙等语。朕详加酌核。祇可议堵。据估需银五六百万两。著户部豫为筹画。酌量拨解。准俟明春兴工挑穵淤垫。秋间购集物料。俟军船回空。即行筑坝合龙。务使黄流仍归故道。工程悉臻稳固。以利漕行而御水患。至挑穵引河工段。仍著敬徵等详细查勘。核实估计。并将陆续拨银数目。济用缓急。通盘筹画。妥议具奏。该部知道。　　

○又谕、耆英奏、拏获捻匪首夥各犯一摺。徐州捻匪纵红等、胆敢在江苏皖豫三省交界处所。聚众滋扰。拒敌官兵。伤毙多命。实属目无法纪。现经该督督饬镇将。会合兜拏。设法将首犯纵红捦获。并获夥犯李兆相等十二名。所办甚好。纵红等著交该督严讯确供。按律惩办。其在逃著名夥党。仍饬属上紧追拏。务期悉数弋获。尽法严惩。毋任一名漏网。此次拏获捻匪纵红。究系如何设法。及何人首先捦获。著该督据实查明具奏。候朕施恩。　　

○谕军机大臣等、现在夷船连樯退出。苏省防兵亦陆续撤回。该省粮台即应裁撤。改为报销总局。所有制造战船。铸造炮位。著耆英、程矞采、督同各员。实力讲求。认真筹办。仍遵前旨。不必拘守旧章。以因地制宜。精良适用为是。其军需局从前支用款目及善后各款。应办报销。仍著耆英、程矞采、按款钩稽。核实造报。将此谕令知之。　　

○又谕、敬徵等奏、桃源等各州县被水。请饬豫筹安置等语。现经该尚书等议于明岁堵筑口门。虽春间挑穵引河。即可以工代赈。惟伏秋大汛经临。被灾各处。又恐黄水漫淹。著程矞采转饬各该地方官。先期妥为安置。勿任一夫失所。以副廑怀。将此谕令知之。　　

○又谕、本日据刑部奏驳乌噜木齐都统惠吉等、审拟笔帖式珠尔罕吸食鸦片烟一节。以该都统等审断均介两歧。未便悬揣定谳。请饬覆讯另拟。此案著交布彦泰秉公严审。定拟具奏。所有全案人证。是否应行提至伊犁。抑或酌定一地前往审讯。著该将军酌量办理。务将该部所驳情节。逐一覆讯明确。以成信谳而免枉纵。将此谕令知之。寻奏、珠尔罕实于戒绝鸦片烟后。因胃痛复发。以烟灰和水调服。即被访获。尚未成瘾。审断并未两歧。珠尔罕应发新疆充当苦差。下部议。从之。　　

○减免江苏宝山、上海、丹徒、华亭、娄、奉贤、金山、南汇、青浦、川沙、江阴、靖江、丹阳、太仓、镇洋、长洲、元和、吴、吴江、震泽、常熟、昭文、昆山、新阳、金坛、崇明、嘉定、武进、阳湖、无锡、金匮、宜兴、荆溪、溧阳、太湖、三十五厅州县并苏州、太仓、镇海、金山、镇江、五卫被兵及邻近庄屯新旧额赋有差。　　

○抚恤朝鲜国遭风难夷如例。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百八十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。十月。辛卯。谕军机大臣等、伊里布等奏、接据夷酋照会。酌量办理一摺。该夷以耆英已授两江总督。祇伊里布一人赴粤。疑与前约不符。恳请一同前往。业据刘韵珂移咨耆英。并该夷亦自向耆英照会。计该督接到后。自必酌量情形。覆咨到浙。伊里布现驻浙省。著俟耆英覆到。察看该夷情形。如已释然无疑。即著星驰赴粤。妥定章程。将此由五百里谕令知之。　　

○又谕、本日据伊里布等奏、该夷以耆英已授两江总督。祇伊里布一人赴粤。疑与前约不符。恳请一同前往等语。著耆英晓谕该夷。以耆英、伊里布、皆系天朝重臣。一留江省。会办三省通商事宜。一赴广东。专办一切章程。庶彼此均可随时关会。办理得归画一。且闽浙各督抚于议抚条约。均未与闻。此后种种事件。必得耆英在此。方能就近商酌施行。如此剀切宣谕。看其作何声覆。或该督另有从长计较。妥协办理之处。著即据实驰奏。将此由五百里谕令知之。　　

○又谕、昨因达洪阿等奏、覆讯夷供。分别办理。有旨谕令将现在未经正法各夷人派员解省。交怡良等转交该夷目领回。兹据怡良等奏、台湾镇道禀报夷俀所賸止十一人。恐送到后不能帖然等语。台湾两次拏获各夷。在郡正法。均在未经议抚以前。其严行禁锢之红夷头目颠林等。现因抚议已成。谕令释回。达洪阿等接奉此旨。自必遵办。著怡良等于解到时派员送至鼓浪屿。交该夷目收领。傥该夷或有间言。惟当谕以前此所获夷目。彼时未定抚议。是以依法办理。即如两军临阵。互有杀伤。事后复责令偿还。断无是理。该督等务当明白宣示。俾该夷等畏威怀德。不复有所藉口。是为至要。又另片奏、台湾摺件。两次在洋被劫。嗣后拜发。均令派委千总把总专送泉州。交驿递等语。著照所议转行遵办。将此由五百里谕令知之。　　

○又谕、前因江豫捻匪结党肆扰。叠有谕旨。令耆英飞饬该镇等酌带弁兵。设法兜捕。昨经该督将萧县捻匪纵红等拏获。复令饬属务将著名夥党全数兜捦。兹据御史陈坛奏称、该匪马淙禹等扰及数省。挫辱官弁。甚至经过村镇。有勒献钱帛之事。该匪等不过百余人。各州县兵勇。何至竟不能制。任其横行如此。著耆英严饬带兵员弁。协力捦拏。其有不用命者。即行严参惩办。务期及早扑灭。不得因纵红已获。稍形松懈。以致溃而复聚。日久蔓延。是为至要。该御史原摺钞给阅看。将此谕令知之。　　

○蠲缓湖北江陵、公安、石首、监利、江夏、咸宁、嘉鱼、蒲圻、汉阳、汉川、黄陂、孝感、黄冈、黄梅、钟祥、京山、潜江、天门、应城、松滋、枝江、荆门、武昌、沔阳、兴国、大冶、蕲水、广济、二十八州县暨蕲州卫被水庄屯新旧额赋有差。给江陵、公安、石首、监利、四县灾民一月口粮。　　

○减免浙江慈溪、奉化、余姚、平湖、象山、海盐、海宁、上虞、会稽、山阴、萧山、嘉兴、秀水、嘉善、石门、桐乡、仁和、钱塘、十八州县暨屯坐各卫被兵及邻近村庄新旧额赋。并黄湾、玉泉、鲍郎、海沙、大嵩、青泉、龙头、穿长、石堰、鸣鹤、芦沥、仁和、钱清、三江、东江、曹娥、金山、十七场灶课有差。　　

○抚恤琉球国遭风难夷如例。　　

○壬辰。谕内阁、朕阅看江西省服制情实招册。内蓝长仔殴死胞兄蓝木老仔一案。唐五古殴死小功兄唐会鹏一案。邹锡昭殴死大功兄邹钧一一案。均系死者用刀柄向殴。各该犯接住刀柄求饶。死者用力拉夺。不期夺回势猛。致刀尖自戳殒命。因思期功卑幼殴死尊长。罪干斩决。念其尚非有心干犯。改为监候。原属法外之仁。断不容因有此例。竟将一切服制重案。率听案犯狡供。移情就例。辗转效尤。如出一辙。试思死者既经用刀向殴。岂有授人以柄。反使刀类内向。以致自行戳伤。且手握刀刃。自不如持柄者之得力。何以彼此相夺。持柄者转致松手。殊非情理。设使偶有一案。朕尚不能断其必无。何以一省三案。不谋而合。显有装点情节。著吴文镕将蓝长仔、唐五古、邹锡昭三案。亲提全案人证。覆加审讯。务得确情。按例定拟具奏。本年勾到。著刑部将此三起暂行扣除。寻奏、唐五古、邹锡昭二案。讯与原审无异。蓝长仔一案。讯属有心干犯。据实更正。照例处决。下部议。从之。　　

○以保定等五处驻防军政年逾六十官八员。四安二十四员。精力未衰。均命留任。　　

○蠲缓山西萨拉齐、保德、兴、三厅州县被水被雹村庄新旧额赋有差。给灾民一月口粮。并萨拉齐厅民房修费。　　

○癸巳。谕内阁、耆英奏、遵查镇江失守文武各员。请分别革职严议议处一摺。著该部议奏。　　

○又谕、程楙采奏、请将追捕捻匪先行溃散之千总革职拏问一摺。此案安徽亳州城守汛千总王国彩。于捻匪纵红等窜入境内。经该州知州文延杰。会同带领兵勇围捕。该千总果能督兵奋勇。何难悉数歼捦。乃辄敢临时先溃。以致该匪等得肆猖獗。将该知州等殴扎致伤。似此怯懦无能。实属可恶。王国彩著即革职拏问。交该抚严行审究。如实有临时先行逃脱情事。著于审明后即行正法。以彰国宪而肃军律。所有先行溃散之营兵。并著该抚悉数查明。按律惩办。寻奏、王国彩当捕拏捻匪时。见贼势汹涌。因步兵落后。折回迎向喊催。并非临时先溃。拟发往新疆充当苦差。下部知之。　　

