<!-- { "loadSidebar": true } -->
○又谕、本日据崇恩奏、访获习教匪犯。提省审办一摺。奸民习教传徒。最为人心风俗之害。近年来叠经降旨饬拏。根株总未净尽。山东省界连江豫。匪徒此拏彼窜。尤易勾结煽惑。必应认真兜捕。兹据崇恩奏称、督同道府访获传习根华教匪魏际云等三十三犯。虽据供称仅止拜师授徒。焚香念经。并无荒诞悖逆情事。惟据该犯魏云供称。自伊父传习此教。迄今计数十年。难保无不法重情。更恐同教夥党。亦不止此数十人。著张澧中、督同臬司刘源灏、提齐现获各犯。严切根究。务期水落石出。并究明夥党尚有若干。督饬各属并力缉拏。毋许一名漏网。以除邪慝而靖地方。是为至要。将此谕知张澧中、并传谕刘源灏、知之。　　

○以故三等伯许保琳弟保瑞、袭爵。　　

○蠲缓山西徐沟、垣曲、榆次、临汾、襄陵、永济、绛、闻喜、芮城、宁远、萨拉齐、十一厅州县被雹被水被旱村庄新旧额赋。并给口粮有差。　　

○癸卯。谕军机大臣等、给事中刘良驹奏、联民除盗之法。以乡团为最善一摺。近来各直省盗风日炽。山东为害尤剧。现当整饬捕务之时。该给事中所奏。是否可行。著张澧中体察情形。酌核具奏。又另片奏、山东盗匪混名仁义王。即阳谷县人马鸣岗。或传其系武举。又有首匪陈得云、居住武城县南十里姜家圈地方。该二犯皆系著名捻匪。兵役多与交通。动辄走漏消息等语。并著张澧中选派员弁严密访查。如果属实。亟应设法兜拏。毋任闻风逃窜。是为至要。原摺片并单。均著钞给阅看。将此谕令知之。寻奏、阳谷县并无武举马鸣岗其人。惟有该县人马二。又名马玉廷。结捻肆扰。经该前县王文焘、协同直隶南乐县设计诱获。就近交南乐县审办。是否马二另有马鸣岗之名。飞咨直隶总督。转饬将马二解东。归案研讯。又陈得云业经拏获。提省查讯。并无为匪。惟曾向村人马惟元子媳凌氏调奸。应依例枷号折责。交保管束。报闻。　　

○旌表守正捐躯甘肃盐茶厅民马彦尔谷妻马氏。　　

○甲辰。谕内阁、前据柏葰、陈孚恩、奏称、前任浙江藩司存兴、行李被劫。知县绣纶、赔银一节。讯据该县供称委无赔赃情事。当交刑部传存兴家人杨祥审讯。兹据刑部奏称、传讯杨祥。并取具前任藩司存兴亲供。均称绣纶呈送银两属实。伊未经收受等语。是该员前次供词。显系恃无质证。藉词狡展。山东前署滕县知县绣纶、著即革职。交张澧中亲提审讯。严究实情。毋稍宽纵。　　

○以陕西汉中镇总兵官春福、为喀什噶尔换防总兵官。　　

○浚江苏海州蔷薇河。从总督李星沅等请也。　　

○缓徵甘肃河、宁远、伏羌、安定、会宁、洮、隆德、固原、安化、宁、张掖、古浪、宁夏、宁朔、平罗、崇信、皋兰、平番、西宁、碾伯、大通、二十一州县、及盐茶同知、陇西县丞所属被雹被水被旱被霜村庄新旧正杂额赋。　　

○乙巳。上诣皇太后宫问安。　　

○谕内阁、前有旨令柏葰、陈孚恩、审办行劫商虞厅一案。现在张澧中计已到任。即交该抚亲提现获并续获解到各犯。严讯究办。柏葰、陈孚恩、著即回京。　　

○以屡病不能当差。革庆敏散秩大臣。仍给贝子半俸。　　

○调伊犁领队大臣锡喇布、为喀什噶尔领队大臣。以伊犁协领西喇那、为领队大臣。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百五十

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。十二月。丙午朔。谕内阁、刘韵珂等奏、闽省善后案内、亟应建修新旧各工。业经履勘明确。现饬先行赶办一摺。此项工程。现经发帑兴办。所有应建应修炮台等工。及铸造大炮擡炮。并造补军装器械。在在均关紧要。必当核实办理。方期工归实用。帑不虚糜。著该督等即督饬现委总办全工之鹿泽长、吕恒安、及各该员弁同心协力。认真经理。该督等仍与各司道随时轮赴工次。详细稽核。如查有草率偷减情弊。立即指名严参。不准稍涉姑容。工竣后仍亲往验收。　　

○礼部奏、道光二十八年元旦应行礼仪。得旨、是。奉皇太后懿旨。照例行礼。停止筵宴。其在外公主福晋命妇进内行礼之处。并著停止。　　

○缓徵浙江仁和、富阳、嘉兴、秀水、嘉善、海盐、平湖、石门、桐乡、归安、乌程、德清、武康、武义、汤溪、十五县被旱被水村庄新旧额赋。并海沙、鲍郎、青村、三场歉收灶户新旧额课。　　

○丁未。谕内阁、已革山东署滕县知县绣纶、讳盗赔银。狡展不认。昨有旨交张澧中亲提审讯。兹据御史林扬祖奏称、存兴家人杨祥所供各情。该革员未经面质。势必指为一面之词。仍思狡卸。两地各讯各供。碍难结案等语。著山东巡抚即将该革员绣纶、解交刑部。以便提同人证。将何人经手送银及呈送银数若干之处。逐层质对。认真讯究。毋任狡展。寻刑部奏、查已革知县绣纶、于境内被劫重案。并不速拏赃贼。辄行许赔银两。又复讳强为窃。朦混通详。迨经讯明。犹敢饰词狡展。若非奏请交部。传到家人杨祥质讯。几被巧脱。种种乖谬。未便以业因本案革职。竟予免议。应请旨发往军台效力赎罪。以示惩儆。未获盗犯。应令山东巡抚。督饬勒限严缉。从之。　　

○又谕、耆英奏、省河盐课奏销。请循案展限一摺。本年广东省两次奏销。商力不及。所有省河各商道光二十七年应完二十六年分课饷。著准其展至二十八年三月底奏销。此后递年仍前趱早一月。至三十年年底。复归原限。　　

○又谕、昨据梁宝常奏、浙江仁和等县田禾被歉。请缓带漕粮一摺。业已降旨准行。惟原奏内称蠲免米三万一百余石。分三限捐廉补运。本年应捐带米一万余石。先已奏明等语。各省偶遇灾歉。或蠲或缓。经督抚奏明。朕无不立沛恩施。缓徵一项。自应酌量年限。分别带徵。至业经蠲免米石。原期实惠及民。无须更议筹补。所有该抚前经奏明捐廉补运之处。著毋庸议。　　

○以办理匪徒出力。予浙江府经历唐润、以知县升用。　　

○戊申。谕内阁、吉明等奏、请增支弁兵盐菜口粮等语。此次叶尔羌新到防兵六百余名。留驻东路堵剿贼匪。并赴奎里铁列木庄摉捕余党。其盐菜口粮。自应照征兵支给。至续经派赴各卡隘军台。查探防堵之弁兵等二百余员名。均系奉差远出。跋涉辛勤。与在城防守者不同。著加恩照征兵之例。一律支给。以示体恤。　　

○赏世袭三等伯许保瑞、头等侍卫。在大门上行走。　　

○以轰击英吉沙尔贼匪。予把总王文焘、以千总升用。并赏花翎。赏把总刘扬武等蓝翎。余升补有差。释回遣犯九名。　　

○己酉。山东巡抚张澧中、奏报接印日期。得旨、实力整顿。克副委任。朕得人之难。汝自知之。勉益加勉。　　

○旌表逼嫁捐躯江西瑞昌县儒童朱容书妻向氏。湖南衡阳县民谭积林妻淩氏。　　

○庚戌。上诣皇太后宫问安。　　

○辛亥。孝惠章皇后忌辰。遣官祭孝东陵。　　

○谕内阁、载垣等奏、御前行走之科尔沁扎萨克固山贝子济克默特、身体单弱。于一切差使不甚相宜请旨一摺。济克默特、著革去御前侍卫。伊子棍楚克林沁、身体亦属软弱。著一并革去乾清门头等侍卫。　　

○又谕、赛尚阿等奏、请饬催两淮应解生息银两。此项银两。系圆明园八旗内务府三旗官兵等口食枪营公费所需。岂容延宕拖欠。致该营筹款拮据。著两江总督、速饬将所欠道光七九十等年银两。赶紧徵解。并将应交二十六年连闰一年利银二万六千两。二十七年一年利银二万四千两。一并赶紧解交该营。以资公用。毋许再有延宕。　　

○予剿匪阵亡广西守备李廷扬、千总刘春林、外委陈国熊、马瑞春、麻学谦、彭文志、祭葬世职。　　

○修浚直隶温榆河果渠村坝埽各工。从总督讷尔经额请也。　　

○免调派进征土尔扈特、和硕特、蒙古官兵借支俸项及盐菜银。　　

○缓徵湖南凤凰、乾州、永绥、保靖、四厅歉收屯田谷石。　　

○壬子。谕内阁、前据军机大臣会同户部、议令将江苏苏松太三属漕粮。暂由海运。曾经降旨准行。旋据杨殿邦奏、河海并运事宜。请俟本年办理无误。明年再行筹议。并片陈近日洋面情形。当交大学士军机大臣会同户部速议具奏。兹据该大学士等详核妥议。所有苏州、松江、太仓、三属二十七年应徵漕粮。著仍于二十八年暂由海运。至海洋巡哨。宜加周密。减船丁舵。宜加体恤。现据李星沅等条议章程。总宜慎益加慎。务臻妥善。帮丁为漕务官员所辖。著责成该漕督严饬所属。妥为约束。所称沙船到津。易滋流弊一节。著直隶总督、严饬地方该管文武。实力防查。毋得稍存大意。明年河运较少。抵通较早。该漕督宜于暇豫之时。妥筹减费裕漕良策。以期全漕足额。仍归河运旧章。其嗣后如何轮减。俟本年办理如果试行无误。即著该漕督于海运蒇事后。会同两江总督、江苏巡抚、妥议具奏。至绅户大户包揽抗欠。胥役地保包庇侵蚀。刁衿豪棍把持挟制诸弊。著两江总督、江苏巡抚、悉心厘剔。有犯必惩。其海运应用款目。著户部详慎钩稽。毋令稍有浮费。以昭核实。又据德诚等奏、熟筹收受海运漕粮事宜。豫行杜绝诸弊章程一摺。所称拨船宜择坚厚。向由直隶州县承办。率以损坏船只充数。再米中用药使水。宜严为防拏。又请添设巡员。自津至通。昼夜巡查。均著直隶总督按照所奏各条。委员查验。严密查拏。并派委干练巡员梭织巡察。又称米色必须纯洁。前经议定海运章程。著该督抚严饬承办各员实力遵办。　　

