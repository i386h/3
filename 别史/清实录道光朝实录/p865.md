<!-- { "loadSidebar": true } -->
○辛未。谕军机大臣等、有人奏、江浙等省钱法敝坏。私钱之源。一为局私。一为民私。江省之宝苏局。炉头工匠。向以私积制钱五万余串。分存附近质库。每届开炉。运局点验。验后仍分藏质库。所有官铜。尽铸私钱。其价较民私稍昂。浙省局私。搀和沙土。堕地即碎。不若民私之便用。民间私铸。处处有之。有司衙门得规包庇。其大夥鼓铸。藏于附近海口岛屿之中。由商船夹带进口。船底有夹板。油饰严密。查之无迹。抵岸卸货。抉板出钱。一船所带八百千之多等语。圜法为经国重务。私钱充斥。百物腾贵。最为闾阎之害。不可不严行拏究。著两江闽浙各督抚通饬所属。于开炉时严密查察。认真究办。民间所用私钱。务究其贩自何人。铸自何处。其岛屿私铸。著责成巡洋水师各将备实力摉缉。傥查有得贿庇纵情弊。即行从严惩处。其夹板商船。如敢夹带他项违禁物件。尤当一律摉查。毋许疏懈。此皆系地方大吏应办之事。原不应有此弊端。若再因循不加振作。自问于心能无愧乎。懔之。将此各谕令知之。　　

○云贵总督伊里布奏、暹罗与南掌争讧。旋经议和息事。南掌逃入边界难夷。现已遣回。边地静谧。报闻。　　

○壬申。上诣绮春园问皇太后安。　　

○遣官祭贤良祠。　　

○谕内阁、前据给事中许球奏、请实力稽查保甲。当降旨令步军统领衙门。顺天府五城、各按地界。按户周查兹据禧恩等奏、请将南苑旗弁民役。佃户居民。一体周查等语。南苑地界辽阔。官房民居农户村庄。错杂其间。人数众多。良莠不一。必须严加查察。以杜奸萌。著照所请、嗣后除八旗内务府上驷院庆丰司当差人役。由该管衙门督率稽核外。著严饬各门章京三旗苑丞苑副等。无论旗民。逐一严行访查。比户晓谕。毋许容隐。分别功过。以示劝惩。并派内务府司官。不拘时日。前往各庄抽查。并取具查员切实甘结。至海户并武甸等四处、东红等三门内、村庄居民佃户。八圈草夫。均系民籍人役。除由该衙门出入稽察外。著顺天府督饬大宛二县各按地界。查明造册。按户悬挂门牌。一体编查保甲。拣充里长保长。随时豫行照门进苑覆核。并将户口清册另造一分。咨行该衙门。以备互相稽查。自此次明定章程之后。务当认真查察。实力奉行。不得日久生懈。视为具文。　　

○又谕、讷尔经额奏、首逆日久未获。自请严议一摺。此案逆匪蓝正樽即蓝沅旷、聚众倡乱。罪大恶极。自应严拏务获。明正刑诛。以彰国法。乃屡经降旨饬催。事阅半年之久。仍以访缉无踪为词。是该督于此等谋逆重案。事前既毫无觉察。事后复不能赶紧弋获。实属延玩。讷尔经额著先行交部严加议处。仍著督率地方文武员弁赶紧查拏务获。　　

○又谕、毓书奏、请将互相揭控之侍卫台吉、暂行革职审讯一摺。此案科布多属霍呢迈拉胡卡伦驻班协理台吉巴噶土尔、与护军校克特什布、及四等台吉喇克巴、以纵放贼犯。私取羊马等情。互相揭控。经该大臣提讯。供情仍各狡展。必应彻底根究。以成信谳。巴噶土尔、克特什布、喇克巴、均著暂行革职。交保昌带同明干司员。前赴科布多会同该大臣亲提人证卷宗。详细研讯。按律定拟具奏。事关外夷。该将军等务当秉公审办。毋稍含混。寻奏、讯明巴噶土尔扣留羊马牛只。合计一百四十余匹之多。又诓取哈萨克骑马。将哈萨克交纳租马抵换。又自行纵放贼犯。诬指克特什布纵放。种种不法。拟革去协理台吉。发新疆效力。克特什布不能严防边界。转与哈萨克妇女通奸。实属卑鄙无耻。拟革职枷号三个月。满日发伊犁充当苦差。喇克巴所控并无虚诬。应请开复原职。下部议从之。　　

○命御前行走贝子德勒克色楞往奠故喀喇沁扎萨克郡王布呢雅巴拉茶酒。赏银四百两治丧。　　

○癸酉。上御洞明堂。勾到新疆云南贵州广东广西上年情实罪犯。停决新疆绞犯二人。云南斩犯一人。绞犯一人。贵州斩犯二人。绞犯一人。广东斩犯三人。广西斩犯三人。绞犯一人。余八十二人予勾。　　

○谕内阁、向来投递匿名文书。告言人罪。拾获者照例销毁。原所以戢奸宄而防倾陷。近来各省士民。习染渐深。往往编造歌谣。妄将该管各官肆行诋毁。冀图洩忿。迨经简派大臣前往。或交督抚大吏秉公查访。所指各款。多属子虚。而为所指斥者。不但声名顿减。且牵涉多人。纷纷提究。受累已不待言。揆厥由来。大率怀挟私讎。妄希拖累。又虑出名控告。一经审虚。即照诬捏治罪。是以情变百出。作为歌词。隐匿姓名。巧相诬蔑。即审明实无其事。全系捕风捉影之谈。亦得置身局外。无从究治其罪。是此等鬼蜮伎俩。实与匿名揭帖无异。于风俗人心。大有关系。不可不严行查禁。嗣后各直省大吏遇有传播歌谣。指斥公事者。惟当虚衷体访。严密根追。并究明编自何人。一经得有捏写主名。即行密拏到案。讯明平日有何讎怨。照例严行惩治。无稍宽纵。以省株累而挽颓风。将此通谕知之。　　

○又谕、前据给事中周开麒奏、四川办理夷匪一案。诸多欺饰等情。当经降旨令汤金钊等查明具奏。兹据该尚书等奏称、该给事中所奏、将军宝兴等甫经覆奏各处番夷。甚知畏惧。旋有峨边民人来京控告一节。现据署峨边通判濮瑗、先后申报。该夷送出难民一百余名。该民人徐帼林一子三女。亦经交出。是该夷于戡定后。甚知畏惧。尚属可信。又所奏通判徐久道、欲将诱出夷人八九十名。换出难民。李羲文即将该员撤任。并李羲文因道路险峻。不敢前进。遂与马腾龙装点情形。捏报战胜各一节。夷匪犬羊性成。不加痛剿。罔知畏惧。徐久道与将弁意见不合。是以将其撤任。迨进兵后。前后连获胜仗十余次。剿焚夷匪夷巢甚多。贼势穷蹙。投诚乞命。始行撤兵。其赏给夷目顶带袍褂。系在撤兵之后并无以赏息事。捏饰军功情弊。至李羲文保举原单。文武员弁四百余人。经该督鄂山驳减入奏。尚无冒滥。其给发军饷。据各该兵丁佥称并无每两折钱八百文之事。该督阅兵时。必技艺娴熟者。方有奖赏。亦无一到校场。即放赏项之事。上年七月间。甘落三溪夷人与十二地夷人。蛮触相争。实与十三支夷无涉。李羲文未经据禀申详。业已奏参。是该将军等所奏。并非托词支饰。至该省办理军需。均属绅士踊跃输将。其无力完缴者。俱经准其免捐。是该督等所办。并无不合。所有该给事中所奏。著毋庸议。惟前任藩司李羲文刚愎自用。素性奢侈。前在峨边军营。每日遣人远道取水。供给食用。至凯撤回省。意存自满。致招物议。其滥保多人。经该督鄂山驳减。李羲文对众辄出怨言。以市己恩。实属乖张任性。著交部严加议处。寻议上。得旨、李羲文著照部议革职。　　

○又谕、前据御史沈鑅奏、四川涪州知州杨上容等、赋性贪酷。及恋缺钻营。物议纷腾各款。当降旨交汤金钊等严密查访。据实参办。兹据查明杨上容并无肆求盐规。及藉案需索情事。其士民所造歌谣。逐款研讯。实无传案派差。多至数十人。及更换市斗。乡约得受使费。并米船过境。扣买转售。淩辱士子各情。惟伊子杨世伟、与涪州周姓结婚。定聘在未到任以前。与为子娶部民女者不同。但在任内时迎娶。究有不合。杨上容著交部议处。前任江津县知县告病之天全州知州郭彬图、于升任后。因接任之员出差未回。以致交代卸事稍迟。并非恋缺逗留。亦无任性骄横等弊。华阳县知县现升资州知州舒翼、地方公事。尚无贻误。审理案件时。亦无奄然鼾睡之事。郭彬图、舒翼、均无不合。著无庸议。至此项歌谣。编自何人。既经讯明杨上容并无其事。是有心倾陷。情同鬼蜮。最为风俗人心之害。不可不严行拏究。著鄂山留心体访。饬拏务获。按律惩办。以肃吏治而戢刁风。　　

○又谕、前据花杰奏、拏获游僧刘才修等、解楚审办。当降旨交裕泰细心严究。兹据奏、讯明刘才修实非武冈滋事首逆监正樽。其前在广西质认之李和尚即李自云。结伴之僧印洪即吴元林。受雇之杨洸明等、亦俱非从逆夥党。惟该犯等行踪诡诈。著俱照拟杖责递籍。交各该地方官严加管束。毋许复出为匪。首犯蓝正樽即蓝沅旷。著仍遵前旨严饬各属。并移会邻省。一体赶紧缉拏务获。毋任日久稽诛。至贺六昌一犯。虽据讯非在逃之程孔固。惟该犯既供有曾学青莲教一语。其所称并未辗转传徒。即难凭信。该犯习教之师陈皈聚、现未获案。更难保非狡供避就。著该抚严行根究。并速饬该管新化县查拏陈皈聚务获。亲提究办。毋稍轻纵。致贻后患。寻奏、查陈皈聚业已病故。贺六昌曾经习教。实未辗转传徒。依律拟发回城为奴。下部议。从之。　　

○甲戌。世宗宪皇帝忌辰。遣官祭泰陵。　　

○上诣安佑宫行礼。　　

○谕内阁、漕粮为天庾正供。节经降旨令有漕各省督抚严饬所属。早兑早开。克期渡黄。不许稍有迟滞。原期抵通迅速。则回空可按例限。不至贻误新漕。乃近年重运漕船。往往藉词耽延。不能如期抵坝。以致归次与受兑俱迟。又安望其及早解缆耶。现在节交寒露。水势渐消。所有回空各省帮船。连樯南下。著该漕督及沿途各督抚严行催趱。无分昼夜。衔尾前行。不准片刻停泊。庶几以速补迟。至来年办理新漕。尤当依限兑开。统于黄水未涨之先。赶早完渡。著有漕各省督抚严饬各该粮道。早兑早开。总令于四月初十日以前。全数趱至清江。克期抵坝。以便渡黄北上。毋许稍有延误。傥敢意存玩泄。漫不经心。仍致临时周章。有逾期限。定将该漕督及各督抚严行惩处。决不宽贷。将此通谕知之。　　

