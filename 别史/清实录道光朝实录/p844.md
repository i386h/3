<!-- { "loadSidebar": true } -->
○谕内阁、御史王藻奏、教会锢蔽已深。请设法采访稽查一摺。会匪创立名目。习教传徒。敛钱惑众。迨至聚集既久。密相构煽。往往滋生事端。叠经随案查拏。从严惩办。而根株未断。萌櫱潜滋。总由地方官不能先事豫防。留心稽察。甚或访有踪迹。复任令奸胥蠹役。挨户摉查。攫取财物。不遂所欲。即以邪教指拏治罪。而正犯转得闻风脱逃。不可不熟筹善法。以戢邪慝而安善良。著直省各督抚等、严饬所属地方官。实力奉行保甲之法。认真编查。分别良莠。其衙门胥役。派令按乡轮查者。务当严加约束。傥敢藉端吓索。滥及无辜。立即重治其罪。同城佐贰各官。如有公事认真者。准其带同胥役。随时采访。一有匪徒踪迹。立即密禀访拏。庶汛兵地保。不致畏累讳匿。而查访可收实效。至所称各学诸生。访有匪徒萌动。准令密禀教官。随时查拏等语。诸生散处乡庄。果能确有见闻。据实禀告。原可从此根究。消患未萌。但该生等贤否不一。傥有刁生劣监。挟嫌诬陷等弊。该教官一经轻听。转遂其藉端滋扰之私。亦不可不防其渐。至地方绅耆。各知保护身家。如有匪徒。原许密禀州县。访查妥办。惟不得任令该绅耆等、藉此干预公事。地方官亦不准动以公事传唤。致滋扰累。庶查察愈周。而匪徒无所隐遁。于除莠安良之道。方有裨益。将此通谕知之。　　

○又谕、吴椿等奏、海塘大工。全行完竣一摺。浙江海塘。捍御潮汐。为下游七郡田庐保障。前因南沙中亘。逼潮北趋。险工叠出。经富呢扬阿奏请兴修。朕先后简派赵盛奎、严烺、乌尔恭额、敬徵、吴椿等前往会勘。并令吴椿留于该省。会同乌尔恭额督办各工。兹据吴椿等奏称、自道光十四年八月开工。至道光十六年二月工程完竣。统计修筑各工。共一万七千余丈。动用工料银。共一百五十七万二千余两。吴椿等亲往验收。俱系整齐巩固。并无草率偷减情弊。数十年来未修之工。得以同时竣事。办理尚为迅速。所有承办督催各员。著吴椿等择其尤为出力者。酌量保奏。候朕施恩。毋许冒滥。此项工需共计拨银一百九十一万八千六百余两。除动用外。尚余银七万二千余两。著报部拨用。又节省存银二十七万四千余两。著准其留为改修坦水、及发商生息豫备修塘之用。该部知道。　　

○谕军机大臣等、裕泰奏、行抵沅州。探闻武冈滋事首逆蓝正樽、甫经起事。即被官兵斩获多人。余即退散。并未致伤官兵。亦未抢掠村庄。扰及百姓。现既被追逃散。不难按名摉捕。立就肃清。所调官兵。足资剿堵。其镇筸兵丁一千名。练勇四百名。除前起五百名业经起行外。未经起行者。已饬该道暂令停留等语。所见是。此等乌合匪徒。一经官兵摉捕。立即蒇事。不值重烦兵力。裕泰著仍遵前旨。即在湖南省城接印任事。督同藩司调拨粮饷。妥筹办理。无庸前往剿办。又另片奏、镇筸镇总兵向尊化、声名平常。众兵积怨。先行严参以服众心等语。该镇兵练聚众滋闹。前经讷尔经额等奏明、派员前往确查。已有旨谕令讷尔经额、俟武冈剿捕竣事后。再赴该处查办。该抚即会同该督、将向尊化如何办理不善。并此项兵练因何起衅之处。确切体访。分别曲直。无论在官在兵。一并严行参办。毋稍宽纵。将此各谕令知之。　　

○钦差都察院左都御史吴椿等奏、酌议浙江塘工善后事宜五条。一、修塘费用。核实筹计。以免支绌。一、新建块石。限期保固。并豫备岁修料物。随时修补。以免延误。一、南沙淤岸。按年查勘。禁止圈占。一、塘后备塘河。按年挑穵培戗。一、各官责成。严加考察。以警怠忽。下部议。从之。　　

○甲午。孝贤纯皇后忌辰。遣官祭裕陵。　　

○谕军机大臣等、据钟祥奏、山东登莱等府粮食不敷。向赖奉天接济。现准奉天省咨称、因商贩出口较多。粮价增昂。奏明止准贩运粳稗等项杂粮。至高粱粟米包米三项。均暂停运。惟查山东上秋歉收。麦熟尚远。若将粟米三项停运。民间实虞乏食。请查照道光二年成案。于所停三项内。将高粱一项。免其停运。以资接济等语。山东歉收各区。待食孔亟。著该将军等体察现在情形。应否如该抚所请。将高粱一项。准其照常贩运。俾该省青黄不接之时。无虞乏食。如事若可行。即一面速饬贩运。一面据实具奏。将此谕令知之。　　

○先是四川总督鄂山奏、宁远府、江北厅、廪增附生。有一百余名之多。请各添设拔贡一名。下部议。至是礼部议、核对宁远府存部学册。人数相符。应准其增设拔贡定额一名。江北厅存部学册。仅有八十余名。俟实有百余名时。再行议设。以昭慎重。从之。　　

○乙未。谕内阁、本日据吏部题、请将失察传习道教之直隶前署献县知县欧声振、前任献县知县候选知州张翔、均照例议以降一级调用。该员等任内俱无级纪抵销。均应于补官日降级调用。朕详阅案由。张翔前在献县任内。拏获首逆冯克善。著有微劳。其失察尹老须倡立邪教。及王贤等传习道教。仅止二案。张翔著该部带领引见。再降谕旨。至欧声振前在直隶州县任内。两次那移库银。委审案件。未能究出实情。且失察赵思名等习教敛钱。李士功等茹素诵经。非止一案。屡经获咎。今复因前署献县任内。失察民人王贤等传习道教。部议降一级调用。实属咎所应得。欧声振著即照所降之级调用。　　

○丙申。上奉皇太后幸慎德堂。进膳。　　

○谕内阁、前据给事中富彰等奏、棘墙官弁兵役。玩延不到。当降旨交都察院、步军统领衙门、查明据实参奏。兹据各该衙门查明、轮值之正指挥及巡墙弁兵等、旷误属实。科场大典。例派员弁兵役。昼夜巡查。所以防传递而昭慎重。况上年甫经严定章程之后。尤宜倍加勤慎。以杜弊端。乃该员弁等并不实力巡查。致有旷误。实属怠玩。北城正指挥孙德涵、著交部严加议处。旷误弁兵。业经由该衙门分别责革。所有佥差不慎各营员。俱著交部议处。以示惩儆。　　

○又谕、刑部现行律例。并无旗民结姻。作何办理专条。户部则例。载有民人之女。准与旗人联姻。一体给与恩赏银两。旗人之女。不准与民人为妻。亦并无违者作何治罪明文。此案陈陈氏将次女许给高纬保为妻。业经聘定。著准其完配。嗣后应如何明定条例。著户部妥议具奏。寻议、请嗣后八旗内务府三旗旗人内。如将未经挑选之女。许字民人者。主婚之人。照违制律治罪。若将已挑选及例不入选之女。许字民人者。主婚之人。照违令例治罪。民人聘娶旗人之女者。亦一例科断。至已嫁暨已受聘之女。俱遵此次恩旨。准其配合。仍将旗女开除户册。以示区别。俟命下纂入则例。从之。　　

○又谕、程祖洛等奏、请暂留藩司核办计典一摺。福建藩司贺长龄、于本年正月调任直隶之后。旋经升授贵州巡抚。著于交卸后即行来京陛见。再赴新任。凤来由臬司升授本省藩司。所有该省应办计典。即著凤来接办。以专责成。　　

○谕军机大臣等、光禄寺少卿梁萼涵奏、山东登州府地居海滨。山多田少。上年秋收歉薄。现当青黄不接之时。无业贫民。率皆乞食于外。兼有莱州府属逃荒流民。搀杂其中。以无限之穷民。待哺于有限之富户。其势断不能给。自去冬以来。各属平粜劝捐。同时并举。但平粜之利。祇及次贫。若极贫饯民。仍不能沾被实惠。至劝捐数目。各属多少悬殊。其捐输较少者。钱粟不充。赈恤实难得力。请饬下该抚转饬登州府属各州县、酌量饥民多少。或每县发仓谷一千石。或数百石。速开饭厂。妥施赈济。并饬设法谆劝绅衿富户等、竭力捐输钱粟。以助官赈。务期惠及穷黎等语。上年登州府属歉收。节经降旨、饬令该抚妥为筹计。兹据该少卿奏、此时麦收尚远。仍须设法接济。著该抚再行体察情形。悉心筹画。总期民食有资。各安本业。无使一夫失所。以副朕轸怀民瘼之意。又据另片奏、山东登莱二府。向赖奉天高粱粟米包米三项粮石。以为接济。除复州海口现停贩运外。其金州盖州牛庄各海口高粱粟米包米三项。请仍准照常贩运等语。奉天省暂停粮运之后。旋因钟祥奏、请将高粱一项。免其停运。当降旨饬令盛京将军奕经等、体察该处情形。如事属可行。即一面将高粱一项。速饬照常贩运。一面据实具奏。应俟该将军等奏报到时。酌定办理。将此谕令知之。寻奕经奏、现已筹拨高粱十二万石。并各海口杂粮。共约计一百万石。准令商人运赴山东接济。报闻。　　

○以浙江海塘大工。屡邀神贶。颁海神庙御书扁额曰朝宗效祉。潮神庙曰灵源符候。观音庙曰法云照海。天后庙曰恬波昭贶。英济侯庙曰长塘砥柱。　　

○旌恤随任殉难故山西赵城县知县杨延亮母吴氏、妻傅氏、子浤万等四名、女少娴等二口、仆婢郭荣等四名口、如例。　　

○丁酉。谕军机大臣等、本日吴荣光由驿驰奏、接奉谕旨。留楚会办逆匪及镇筸兵勇滋事各案。前因武冈州贼匪聚众滋事。曾降旨留吴荣光、会同讷尔经额剿办。现已埽除巢穴。解散羽党。自可即日肃清。著讷尔经额严饬摉拏首逆蓝正樽务获。断不容幸逃法网。其镇筸镇兵勇滋事一案。亦著该督于查办武冈余匪事竣后。前赴该处彻底严查。秉公惩办。毋稍颟顸。吴荣光接奉此旨。即行来京候补。无庸会同办理。将此谕令知之。　　

○戊戌。谕军机大臣等、本日讷尔经额由驿驰奏、拏获武冈州滋事匪犯。研审逆情。并现在办理情形。此案上年十一月。有武冈州监生潘明德等习教为匪。经该督与前任巡抚吴荣光访闻。督饬拏获潘明德等十九名。解省审办。旋据该州盘获匪犯夏有恒等、讯知逆情。并摉出逆启。得以先事防御。固守城垣。该督等既于上年十一月间。先有访闻。早应设法查拏。消患未萌。何以直至二月初六日贼匪临城。始为婴城自守之计。其中情节。显属可疑。著讷尔经额再行访查。据实具奏。毋许一词支饰。现在该处是否实无从逆余匪。著一并查明具奏。拏获革兵王连三串通贼匪。情尤可恶。著即尽法惩治。以彰国宪。逆书内有指斥地方官役之语。讯因该首逆蓝正樽平素好讼。曾有与伊族人蓝年余等控案。官断未遂其意。是以指斥洩忿等语。著讷尔经额确切访查。如果该地方官实系不公。以致酿成事端。即著从严参办。该督不得瞻顾情面。有意为地方官开脱处分。如稍涉徇隐。将来别经发觉。朕惟该督是问。将此谕令知之。　　

