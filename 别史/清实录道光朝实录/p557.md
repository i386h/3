<!-- { "loadSidebar": true } -->
○又谕、据哈哴阿等奏、接准长龄咨称奏请押送伊萨克及案内人证解京、另请钦派大臣审办等语前此叠经降旨令将伊萨克及一干人证。迅解阿克苏。交长龄审办。何以已至正月下旬。尚未起解。是何意见且长龄亦屡次行催。竟置若罔闻。无怪乎长龄气愤。奏请回京。另请钦派大臣审讯。皆因哈哴阿、杨芳二人偏袒扎隆阿之故。究竟伊萨克延不起解。哈哴阿、杨芳、二人中是何人主见。著该参赞等即据实明白回奏。毋稍欺饰干咎。现在谕令长龄折回阿在苏审办此案。伊萨克此时应已起解。傥或再有迟延。必将该参赞等重惩不贷。将此附六百里报便谕令知之。　　

○是日。驻跸半壁店行宫。　　

○癸卯。谕军机大臣等、前因扎隆阿所称伊萨克勾结内应一案。关系重大。叠经降旨谕令长龄将人证提至阿克苏审办。奏结后。赴喀什噶尔筹办剿抚善后事宜。旋据该将军奏正月十七日起程回京。请将伊萨克全案解京。派员审办。复经谕令迅速折回。不准来京。本日据该将军奏、现已行抵吐鲁番境。仍自请回京。将伊萨克案内人证解京。并请饬令扎隆阿一并进京质对等语。伊萨克一案。叠经谕令将人证解赴阿克苏。交长龄审办。至喀什噶尔应办事件。亦屡经降旨谕令亲往筹办。朕意该将军接奉谕旨。必已赶紧折回。遵照办理。乃竟仍复前进。身为扬威将军。岂于谕旨亦不钦遵耶。且伊萨克一案。据奏请另派员审办。昨哈哴等因该将军咨会起程回京。并请派员赴喀什噶尔筹办一切。朕派该将军前往回疆。总统事宜。信任甚专。该将军尚不遵旨办理。试思舍长龄又将派何人前往。至该将军摺内称加紧遄行。计四月初旬。即可到京面聆训示。筹定全局。傥仍须该将军亲往。即于五六月间赶紧前往。较之刻下折回。似觉迅便等语。该将军现在由彼折回。与到京后再行前往。试思来往程途。熟近熟远。显系有心推诿。殊非公忠体国之义。著长龄接奉此旨。无论行抵何处。即已经进关。必须迅速折回阿克苏。将伊萨克一案提集人证。秉公审办。按律定拟具奏。如扎隆阿等两造竞争。不肯输服。亦著据实奏闻。候旨遵行。再伊萨克日久延不起解。是否系哈哴阿、杨芳、二人主见。抑系听信扎隆阿指使。并著查明具奏。至喀什噶尔应办事宜。不特该将军前此奏交各款。非哈哴阿等所能妥办。即此次另摺咨查各款。该参赞等亦必不能筹画琤善。该将军竟置之不顾。有是理乎。著于审案完结后。即遵奉前旨。驰往喀什噶尔。与哈哴阿等筹议具奏总俟定局后。奉有谕旨饬令回京。方准起程。断不准遽行回京。该将军受恩深重。总当任劳任怨。以副委任。岂可有心抗违。致干咎戾。至吹塔拉斯等处。据奏现经咨明玉麟酌量情形。必须查勘。即径行咨嘱哈哴阿、杨芳、或即令额尔古伦、贵成等、于旋回伊犁时管带官兵。顺道会合伊犁派出官兵。经过该处以示弹压。或另行派员巡查。著即咨会玉麟等妥为商办。将此由六百晨加紧谕令知之。　　

○旌表守正被戕江苏仪徵县民高之贵妻王氏。　　

○是日。驻跸秋澜行宫。　　

○甲辰。遣官祭历代帝王庙。　　

○谕军机大臣等、前因扎隆阿奏称、此次逆回入卡滋事。伊萨克有勾结内应情事。叠经降旨令长龄将人证提至阿克苏审讯。奏结后。前往喀什噶尔筹办善后事宜。昨据长龄奏请回京。面聆圣训。筹定善后大局。其伊萨克一案。请解京派员审办。复经严谕迅速折回阿克苏提审。并于审结后。圣喀什噶尔筹办一切。不准即行回京矣。朕思此事长龄有一人商酌。更可计出万全。玉麟系伊犁将军。统理回疆。可以添派会同长龄查办。著玉麟接奉此旨。即将伊犁将军印信交布彦泰署理。迅即起程驰赴阿克苏。如玉麟到彼时。长龄尚未赶到。即著玉麟在彼等候。俟长龄到时。提集扎隆阿。伊萨克。及案内应讯人证。会同审办。将此案虚实。秉公持正研讯明确。按律定拟具奏。审结后。即与长龄一同驰往喀什噶尔。将该处虑办剿抚事宜。及善后章程。虚衷商搉。会同妥议具奏。候旨遵行。长龄、玉麟、均在军机大臣上行走有年。两人亦均谙悉回疆情形。朕俱倚为心腹理臣。是以责成两人办理。该将军等务当任劳任怨。秉公查办。并筹珏久远之策。俾回夷帖服。边务永绥。以副委任。至长龄以扬威将军特派前往回疆。总办一切所有交审伊萨克一案。及善后事宜。是其专责想接奉昨日谕旨。自必赶紧折回。现在添派玉麟。系令会同妥办。长龄应善体朕心。断不可因添派有人。稍存推诿。致失大臣公忠体国之义也。将此由六百里加紧谕令知之。　　

○赏跸路经过看守各行宫弁兵半月钱粮。　　

○赏永福寺达喇嘛扎克巴嘉勒灿等银币有差。　　

○旌表守正被戕河南卢氏县民扬四妻王氏。四川巴县民李洪良妻赵氏。　　

○是日。驻跸梁格庄行宫。翼日如这。　　

○乙巳。上恭谒泰陵。泰东陵。昌陵。俱未至碑亭。即降舆恸哭步入隆恩门。诣宝城前行礼。躬奠哀恸。王以下文武大臣官员。均随行礼。　　

○恭阅昌陵大碑楼。　　

○谕内阁。禧恩等于西陵红桩界内。选勘万年吉地。朕本日亲临阅看形势。甚合朕意。著名为龙泉峪。将来建立规模。因地制宜。一切俱从简约。以副朕之素志。著派尚书穆彰阿、侍郎敬徵宝兴、阿尔邦阿、敬谨办理。于今岁诹吉开工。　　

○又谕、现已勘定龙泉峪。建立吉地。著海龄即派员前往看守。将来开工后一切稽查弹压事宜。均著责成海龄管理。　　

○丙午。清明节。上恭谒昌陵。未至碑亭。即降舆恸哭。步入隆恩门。诣宝奔地敷土礼。毕。诣隆恩殿行大飨礼。礼成。诣宝城前行礼。叩辞奠酒。尽哀乃退王以下文武大臣官员、均随行礼。　　

○遣官祭记陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝穆皇后殡宫。　　

○遣官祭端慧皇太子园寝。　　

○谕内阁、朕本日恭诣昌陵行敷土礼。并诣隆恩殿行大飨礼。所有应行侍班之讲官祝庆蕃、松峻、鄂恒、许乃普、并不敬谨伺候。殊属非是。俱著交部议处。寻议上。得旨、朕恭诣昌陵行敷土礼时。系应松峻、许乃普、二员侍班。隆恩殿行大飨礼时、系应祝庆蕃鄂恒、二员侍班。祝庆蕃鄂恒。祇应在侍班处所伺候。其同至隆恩殿后。尤属非是。该二员著降三级留任。不准抵销。松峻、许乃普、著降二级留任。不准扺销。　　

○谕军机大臣等、哈哴阿等奏、盘获细作。讯得卡外贼情一摺。所有差探冲巴噶什爱曼弁兵带来霍罕所遣被裹回子雅和普。及乌帕拉特卡弁解来自霍罕安集延逃回被裹回子雅和普、阿巴希、爱里、阿布都鲁苏等、业经该大臣等于讯供后。明白宣示并缮给谕帖。令其出卡。招抚逆目博巴克等。据供已回霍罕。著长龄等遵照叠次所降谕旨。悬赏购线。设法捦拏。至从逆被裹回子将来如有投回者。被裹回众。自应给还原业。各安生理。其实系从逆者。即当穷究惩办。以靖边圉。至被胁出卡逃归之回子买迈底伊敏、布噜特、阿布拉等供称、此次裹胁随贼回子。约二万余人。分处安集延。塔什干等处地方居住。麦熟时仍欲出来滋事。又据雅和普供称、霍罕头目传给手下人。把所有马匹往肥里餧。豫备过了年抢汰劣克。喀什噶尔兵出来。我们打仗。兵不出来再上叶尔羌去各等语。被胁回众。未必竟有二万余人之多其麦熟时仍欲出来滋事。及霍罕头目豫备抢劫汰劣克等价。亦未必尽确。然既有此供。亦不可不豫为防范。著长龄等妥筹办理至另片奏、喀什噶尔城垣。须趁此春融。兴工办理英吉沙尔城垣。亦应一律修葺等语。著长龄即派委妥员前往查明喀什噶尔城垣。是否应行加高加厚。其壕堑角楼炮台、并城内衙署兵房。及英吉沙尔城垣。是否应行修理。如应即时修葺。一面具奏。一面派员查照上届建城章程。赶紧办理。将此由五百里各谕令知之。寻奏、查喀什噶尔城垣。亟须修筑。前经派员将西北面城垣角楼。加培包筑。俟春融将周围城垣角楼。一律加高培厚。添筑瓮城。并于城外浚穵深壕。英吉沙尔城垣。亦多剥损。已将周围加高加厚。整砌垛口。穵掘深壕。添筑护壕女墙。并将叶尔羌沿城旧壕穵深。添筑护壕。女墙全行修整。兹复勘得嘉艺城东北添筑满城一座。建盖衙署兵房为领队大臣统率满兵驻劄之所。又于巴尔楚克树窝子通喀什噶尔牌斯巴特一带。拟建筑东西两堡。中设塘汛。拨兵分驻。所有应行修筑各事宜。悉遵上届章程办理。从之。　　

○以勘选龙泉峪万年吉地。予云南候补州判戴泽同、浙江教谕端木国瑚、卫千总张熊飞、升用有差。　　

○是日。回銮。驻跸秋澜行宫。　　

○丁未。遣官祭贤良祠。　　

○是日。驻跸半壁店行宫。　　

○戊申。谕军机大臣等、长龄奏、伊萨克案内情节一摺。伊萨克一案。叠经降旨谕令该将军秉公查办。兹据奏、扎隆可掩饰回护。并受不法民众之挟制。因而联为一气。互相遮庇。其叠次敢行抗违。多方设辞。无非意存罗织。但能将伊萨克诬陷。则其应得之咎。与民众妄杀之罪。俱可泯然无迹。扎隆阿之有心倾陷。早经朕料及。该将军此次所奏各情节。想俱属实哈哴阿等于该将军密信访察时。仅以所闻与扎隆阿所奏无异函覆。明系为扎隆阿所惑。其不能办理善后及咨查各件。昨严饬该将军迅即折回旨内。即经朕明白宣示。该将军摺内称到喀什噶尔后。并无可商之人。朕昨因玉麟现系伊犁将军。熟悉回疆情形业经谕令会同长龄查办。所有伊萨克一案。务须与玉麟和衷共济。审讯确情。并即咨提扎隆阿、伊萨克。及案内一干人证。迅速解至阿克苏。如起解后已过阿克苏。亦即饬令折回。听候审办。断不可迁就含混。其善后事宜。必须该将军等妥议奏到降旨。著于到喀什噶尔时。会同玉麟细心核议。熟筹及远安边之策。据实具奏。昨严饬该将军迅即折回谕旨。计不日即当接奉。自不敢再行奏请来京。著无论行抵何处。即已经进关。必须迅速折回。总之伊萨克之案不结。善后章程不定。该将军断不准回京也。至另片请补喀什噶尔参赞大臣各缺。已照所请。另降清字谕旨准行矣。将此由六百里谕令知之。　　

○赏乌什办事大臣常德、头等侍卫。为叶尔羌办事大臣伊犁协领奇成额副都统衔。为乌什办事大臣。以叶尔羌办事大臣壁昌、为喀什噶尔参赞大臣。头等侍卫副都统衔舒灵阿、为喀什噶尔帮办大臣。　　

○是日。驻跸黄新庄行宫。　　

○己酉。孝昭仁皇后忌辰。遣官祭景陵。上还圆明园。　　

○诣绮春园问皇太后安。　　

