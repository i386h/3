<!-- { "loadSidebar": true } -->
监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。春。正月。己丑朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣。诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿行礼。　　

○御乾清宫。赐皇子亲藩等宴。　　

○命敖汉镇国公那木扎勒多尔济、在御前行走。　　

○庚寅。上御重华宫。茶宴廷臣。及内廷翰林。命和御制新正二日、潄芳斋诗韵。　　

○辛卯。高宗纯皇帝忌辰。遣官祭裕陵。　　

○上诣奉先殿。寿皇殿行礼。　　

○诣关帝庙拈香。　　

○谕内阁、朕于二月二十日。恭奉皇太后启銮。二十三日。祗谒东陵。礼成后。朕于二十六日。驻跸南苑。三月初二日。回圆明园。所有应行事宜。著各该衙门照例敬谨豫备。　　

○壬辰。上御紫光阁。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○贷直隶文安、大城、二县上年被旱被水灾民耔种口粮。　　

○给江苏沛县、上年被旱被水灾民一月口粮。　　

○贷河南汝阳、淮宁、二县上年被水灾民仓谷。并缓徵杞县旧借仓谷。　　

○缓徵山东恩县、德州卫上年被灾军民上忙钱粮漕项河银。　　

○贷陕西沔、略阳、宁羌、西乡、安定、雒南、镇安、七州县上年被水被雹灾民一月口粮。　　

○癸巳。谕内阁、前有旨令孙玉庭来京。朕思南河运道。经上年高堰漫口之后。不无停淤浅阻。现届各帮船重运经临。催提趱渡。在在均关紧要。孙玉庭在江年久。于该处情形。较为熟悉。此时暂缓前来。著与新任漕督颜检、会办重运事宜。孙玉庭务当激发天良。认真经理。于各船行走督令飞挽前进。不得有逾过淮例限日期。如果筹办妥协。遄行无误。尚可稍赎前愆。俟帮船全数渡黄。再行来京供职。　　

○缓徵山西隰州、上年歉收贫民旧借仓谷。并缓平鲁、五台、二县旧借仓谷十分之五。　　

○甲午。上诣雍和宫行礼。火神庙拈香。　　

○谕军机大臣等、文孚等奏、筹办南河济运卫民要工一摺。此次堰盱缺口。堵合后、黄水已高清水一丈三尺余寸。即使春间稍有积水。亦难敌黄济运。漕船关天庾正供。断不能任其阻滞。若于黄河以北。添设拨船接运。事亦窒碍难行。此时借黄济运。自系权宜办理。惟从前嘉庆年间重运渡竣。而王营减坝。及棉拐山、李家楼、先后失事。尤不可不先事豫防。筹及万全。著照文孚等所议、先于御黄坝外。添建坝工三道。钳束黄流。俾免涨满。并于御黄坝内外。及束清运口各坝两岸滩面。筑做纤道。以资束水行纤。其纤道内筑做土坝数十道。以备黄水内进。镶柴逼溜。至里扬两厅长河淤浅之段。大加挑穵。两岸堤身酌估帮培。豫贮料物。随时筑坝。逼溜刷淤。俾漕行不至浅阻。其御黄坝未启之前。先将束清坝以内。至高堰八堡一带引河。赶为估挑。以便清水渐长。导引入运。御黄坝将启之时。即将束清坝严密堵闭。以杜黄水入湖。至漕船渡江后。著无分帮次连舸北上。不许脱空。河口一带多备关缆纤夫。以期拉挽迅速。分泊船只。以备起剥。并著分派文武干员。提催照料。务于夏至以前。黄水尚未浑浊之时。全数趱渡。堵闭御坝。其黄河北岸切近运口之王营减坝裹头。及盐河堤埽等工。现已镶筑豫备启放。仍著严烺逐细履勘。再为镶埽帮堤。俾黄流不致壅涨。断不可任其分洩日久。以致下壅上溃。该督等当慎之又慎。毋贻后患。至湖堤为淮扬保障。所有残塌各工。自应设法赶办。著即采办料物。由运河入高宝湖、运至堰盱、尽塌卸入湖之旧石。钩捞修砌。堤大汛前。一律砌高十层。若湖水再长。即启放山盱之二坝三河循序减洩。俾下游不致被淹。其高堰十三堡、山盱息浪庵、两处坝工。内筑里戗。外抛碎石。仍多备料土。随时加压。并于坐湾犯风各石工。多积柴秸料垛。以备镶埽防护。并著严督工员照估加砌。务期修筑坚实。灰浆乾老。再行设法减黄。相机收蓄。渐复旧规。除王营减坝堤埽各工另估外。湖堤掣塌新工。例应工员赔修。著即垫发赶办。仍于各该员弁名下。照数追缴还款。文孚等即饬该管道将等逐细勘查。勿任浮冒。其价黄济运工程浩大。仍会同遴选公正谙练之员、分任监催。以期妥速坚实。断不可稍有疏失。又致殃民糜帑。此为至要。又另片奏、现估筹济重运修复湖堤各工。约需银三百万两。藩关各库。现存银两。恳即就近动拨。下少银六十一万两。如稍可节减。另行核实请拨等语。所奏是。所有江苏安徽三藩库存银四十六万两。扬关存银三万两。龙江关存银三万两。浒墅关存银九万两。芜湖关存银二十万两。凤阳关存银七万三千两。俱著准其就近动拨。至下少银六十一万余两。前据琦善奏、东省豫筹协济。于司库附贮项下。提出银六十二万两。再将本年报拨银十八万两。共凑足八十万两。以备拨用等语。魏元煜等如勘估无可节减。著即一面奏闻。一面咨明该署抚。就近拨用可也。将此谕令知之。　　

○实授戴三锡、四川总督。　　

○贷两淮中正场、上年被水灶户一月口粮。　　

○贷甘肃狄道、静宁、固原、安相、河、秦、泾、肃、抚彝、皋兰、渭源、靖远、金、伏羌、安定、会宁、通渭、宁远、漳、隆德、安化、张掖、山丹、武威、永昌、古浪、平番、中卫、平罗、西宁、碾伯、大通、秦安、礼、徽、灵台、镇原、崇信、高台、三十九厅州县、并肃州州同、庄浪、毛目、东乐、各县丞、所属灾民口粮耔种有差。　　

○贷甘肃宜禾县、上年被旱灾民口粮。　　

○乙未。世祖章皇帝忌辰。遣官祭孝陵。　　

○上诣皇太后宫问安。　　

○谕内阁、英和等奏、请补送京察一等人员。步军统领衙门郎中英瑞、业已简放副都统。该员系本年京察保送一等。应即扣除另补。惟吏部向来办理察典。于各衙门造册咨送后。即不准另行补送。兹据详查例无明文。且现在尚未封门考核。若不准其补送。是该衙门此次京察。竟无一等司员。未免偏枯。应否将员外郎海忠补送之处。著吏部核议具奏。　　

○兵部奏、议处前任塔尔巴哈台参赞大臣委散秩大臣哈齐香阿、降二级调用。得旨、哈齐香阿私遣兵丁接取家眷。部议降调。实属咎所应得。著革去委散秩大臣。降为二等侍卫。在大门上行走。其身兼世职。著照例折罚世职半俸六年。免其降调世职。哈齐香阿、又违例给与官兵虚衔翎顶。著再降三级留任。准其抵销。　　

○给安徽天长县、泗州卫、上年被水军民一月口粮。并缓徵天长县新旧额赋。　　

○丙申。谕内阁、御史杨煊奏、请扑穵蝗蝻一摺。上年直隶省偶被蝗灾。节经扑灭。惟入冬以来。雪泽较少。天气晴暖。据该御史奏称、直隶霸、安肃、定兴等州县。蝗蝻业经蠕动。出土者约长二三分不等。其未经出土之蝻子。正复不少。并恐此外尚有萌生之处。自应防患未然。即行刨穵净尽。著陆以庄、申启贤、蒋攸铦、迅即查明有蝻孽地方。严饬各该州县、趁此农隙之时。实心设法扑捕。限十日内将蝻子全行刨穵。毋任滋蔓为害。如该州县并不上紧赶办。致令蔓延。即著严参治罪。决不宽贷。　　

○丁酉。享太庙。遣惇亲王绵恺、恭代行礼。　　

○遣官祭太岁之神。　　

○上诣大高殿行礼。　　

○幸圆明园。　　

○奉皇太后居绮春园。　　

○诣安佑宫行礼。　　

○戊戌。上诣昭显庙拈香。　　

○还宫。　　

○谕内阁、黄鸣杰奏、请借项修浚浙西水利各工一摺。浙江省杭嘉湖三府属河道水利。经该署抚勘明工段。皆系必应挑办。仿照江苏省核算。共需土方银十五万七千六百五十九两零。又修筑乌程、长兴、二县塘闸桥坝。计银一万九千八百三十七两零。除前次借动封贮银十万两外。其不敷银七万七千余两。著准其于藩库封贮。及现收监饷款内。先行借给兴办。查明得沾水利各县。分年摊徵还款。该署抚务责成各县、乘农事未兴之时。赶紧分段兴工。限春汛前。一律完竣。毋任稍有克扣勒派。并著援照民捐成案。免其造册报销。所需委员薪水等费。既无闲款可筹。著准照江苏省乾隆年间成案。每百两扣平饭银五两。存贮司库。核实支给。其涨滩成田应行铲除处所。如已升科。准其豁免粮赋。无庸给与产价。工竣之日。著该署抚亲往验收。如有草率偷减。立即据实严参。毋稍宽贷。　　

○修江宁省坞黄快船。从巡抚张师诚请也。　　

○上以次辛祈谷于上帝。自是日始。斋戒三日。　　

○己亥。谕内阁、卢坤奏、修复河渠水利出力人员。恳恩鼓励。陕西省各属渠道甚多。久经湮废。经该抚饬令各道、督率该管地方官陆续勘办。业将咸宁县之龙首渠、长安县之苍龙河、泾阳县之清冶二河、盩厔县之涝峪等河、郿县之井田等渠、岐山县之石头河、宝鸡县之利民等渠、华州之方山等河、均皆展宽挑深。增堤筑堰。开复水田百余顷至数百顷不等。榆林府属之榆溪河、芹河、亦开穵报竣。该员等承办奋勉。尚知以民事为重。自应量予恩施。以示奖劝。所有前任咸宁县知县升任汉中府留坝同知唐锡铎、长安县知县候升同知直隶州张聪贤、泾阳县知县恒亮、署盩厔县知县中部县知县康承禄、郿县知县褚裕仁、岐山县知县陈尧书、宝鸡县知县刘用霖、华州知州张坦、榆林县典史徐载生、俱著交部议叙。其另片奏、澄城县知县伍敏、捐制水车。教民汲引。俾资灌溉。尚属留心。著一并交部议叙。该抚仍饬属董劝农民。随时勤加浚治。毋任日久淤塞。以利农田。　　

○庚子。上诣南郊斋宫斋宿。　　

