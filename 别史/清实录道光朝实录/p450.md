<!-- { "loadSidebar": true } -->
○癸酉。谕内阁、前据嵩孚等奏、湖北汉黄德道吉光、随带夫役。中途酿命。提省审办一案。降旨将该道先行交部议处。旋经吏部议以降二级调用。查级抵销。照例具奏。兹据嵩孚等将此案人犯审拟具奏。该道吉光、虽讯无知情纵容情事。惟不能约束随从人役。致有踢毙人命之事。非寻常失察可比。吉光、著实降三级调用。不准抵销。　　

○又谕、琦善奏、各属应徵积欠钱粮。年分较多。恳恩酌予调剂一摺。山东省历年因灾缓带。及民欠钱糟。前于道光三年奏准停缓二年。复于七年奏准将二年以前停缓积欠、与三年以后原缓递缓各案。统自七年秋后为始。各按最先年分。递年依次带徵一年。兹据琦善奏称、该省七八两年。启徵二年以前积欠钱粮、及九年应带之项。已有三年。加以三四五六七八等年旧欠。暨九年分应徵新赋。共有十年之多。同时并徵。民力实形拮据。自应量为调剂。著照所请、加恩将各属七八两年秋后业经启徵未完二年以前旧欠、并八年未完式粮、及九年分应徵新赋、共计四年。俱一律照常徵收。其应于九年秋后依次启徵之二年以前积欠。并三四五六七等年民欠。及因灾缓徵各案钱粮。并临德等仓漕项河银。民佃盐课、摊徵堤工地租、出借仓谷耔种口粮等项。均缓至十年秋后。各按最先年分、递年依次带徵一年。至漕粮与钱粮。款目虽有区分。完纳仍同一户。著将九年应兑新漕、及八年分各属应兑未完余漕。照常徵收。其余各案因灾缓徵漕粮。皆钱粮并计。如带徵最先年分。只有钱粮。并无漕米。无庸另行议带。如系钱漕均有。即先尽钱粮带徵。俟该年钱粮全清。再将漕粮递带。该抚仍督饬藩司严切催查。如各属有于未经奉旨以前徵存银两。责成该管道府尽数提解司库报拨。不准稍有那掩滋弊。该部知道。　　

○以内阁学士桂轮、为武备院卿。　　

○以内阁学士裕诚、管向导处事。　　

○调正蓝旗蒙古副都统阿勒罕保。为镶蓝旗满洲副都统。以贝子绵清。为正蓝旗蒙古副都统。调右翼前锋统领奕经、为左翼前锋统领。未到京前。命吏部左侍郎贵庆兼署。以镶黄旗护军统领高喀鼐。为右翼前锋统领。调镶白旗护军统领桂轮、为镶黄旗护军统领。以内阁学士容照、为镶白旗护军统领。未到京前。命銮仪卫銮仪使博克顺兼署。　　

○赠故镶蓝旗满洲副都统阿彦托克托都统衔。赏银五百两治丧。予祭葬如都统例。　　

○甲戌。遣官祭先医之神。　　

○谕内阁、盛京收贮中和丹陛并喜起舞等项乐器。著盛京礼部就近查验。将应行修理架座衣饰乐器等项。交盛京工部照式黏补。其笙箫笛管等件。即令派出前往设乐之供用官等带往承应。又什榜音乐人员。亦著该衙门照例带往。　　

○乙亥。孝康章皇后忌辰。遣官祭孝陵。　　

○谕内阁、德英阿等奏、职官呈控冒荫。请饬部查办一摺。此案伊犁巴燕岱营千总乌承志、呈控乌承鹏、系异姓乱宗。冒承伊父乌大魁恩荫。复思滥承难荫世职。现据该将军等提集人证究讯。与所控并无异词。乌承鹏、现系光禄寺额外署正。著刑部传提讯问明确。据实具奏。　　

○又谕、存华奏、请项生息以资办公一摺。山海关八旗额设驻防官兵。向有官项二千四百余两。为兵丁出差等项支借之用。兹据该副都统奏、近年解送人犯一切差使。较前日增。前此借给修理官房银两。除将所支钱粮扣还各款。所賸无多。该兵丁等每遇派差。殊形掣肘。恳请借项生息。以资办公。著照所请、准其于山海关监督徵收税课盈余项下、借给银二万两。就近饬交永平府知府发商按月一分生息。每年所得息银二千四百两。以一千二百两归还原借税课盈余项下之款。其余一千二百两。并遇闰加增银二百两。即作为山海关八旗兵丁出差盘费。该班兵丁冬月炉火。以及操演奖赏。并各处公所岁修等项之用。年终按款造册。报部核销。　　

○又谕、蒋攸铦奏、审讯安徽休宁县民潘蔚昆、自戕后投河身死。原审委审各员。误以汪右奇为正凶。现究明致死实情。据实平反一摺。此案已革休宁县知县李仪。于潘蔚昆自戕投水之案。并不悉心验讯。辄疑为奸杀弃尸。任意刑求。复吓逼尸女指为汪右奇所杀。以致畏刑诬服。并捏详尸妻先行供认奸杀。以实其罪。几致酿成冤狱。现在案虽平反。而无辜之汪右奇。业已拖毙。实属乖谬。李仪。著发往新疆充当苦差。事在恩诏以前。不准援减。池州府知府刘湜。委审要犯。不能虚衷研鞫。辄以汪右奇为县详正凶。将其跪炼审讯。以致猝中身死。虽讯明并非死于刑伤。实属谳狱无能。刘湜、著即革职。以示惩儆。　　

○又谕、博启图等覆奏、遵旨将疯疾痊愈自行投回之员审明一摺。前经博启图等奏、请将疯疾痊愈自行投回之恩骑尉富隆阿。交部议处。因其摺内含混不明。是以令博启图等覆行严审。兹据博启图等审明。富隆阿实系身患疯疾。从伊家走失。不知居住何处。并无栖止定所。亦无另生事端。著即照博启端等前奏。将富隆阿交部照例议处。其管理交界之防御苏隆阿。原有缉捕之责。富隆阿在伊所属界内潜居多日。并未宣出。咎亦难辞。苏隆阿、著一并交部议处。所有博启图等自请交部察议之处。著加恩宽免。　　

○伊犁将军德英阿、参赞大臣容安奏、驱逐流寓安集延。并严定稽察贸易章程。得旨、所办甚好。总要行之久远。断不可不数年间又滋流弊。勉之慎之。　　

○修安徽宿州境内奎河。从大学士总督蒋攸铦等请也。　　

○丙子。上诣绮春园问皇太后安。　　

○赏盛京将军奕颢办公银二千两。　　

○丁丑。上御勤政殿听政。　　

○遣官祭关帝庙。　　

○遣官祭昭忠祠。　　

○以太仆寺卿普保、为太常寺卿。　　

○赏河南等省戍子科乡试年老诸生张廷扬等二名。举人副榜有差。　　

○赏借镶黄旗蒙古都统公福克津俸银十年。修其祖武勋王扬古利坟茔。　　

○戊寅。谕内阁、那彦成等奏、请重申抽收外夷税课定例一摺。回疆自开辟以来。曾经奏定章程。外夷货物。入卡贸易。每三十分抽税一分。原非重科。特藉以稽察各夷出入。慎重边防。立法本为至善。乃近年以来。各城大臣。往往因外夷恳求免税。即量准减免。且有全行免税者。殊属不知大体。著通谕喀什噶尔。叶尔羌。乌什各城大臣。嗣后各夷入卡贩易。务当遵照旧制。每三十分抽税一分。无论何处部落。概不准丝毫减免。如各城大臣滥行减免税课。著该参赞大臣据实参奏。傥参赞大臣有减免情事。著伊犁将军及各城大臣据实参奏。均照违制例交部严加议处。毋得日久玩视。以肃法令。　　

○又谕、那彦成等奏、请定限裁撤换防兵丁等语。喀什噶尔等五城。增设防兵六千五百名。前经军机大臣等议准。三年后酌减二千名。五年后再减二千名。届时由参赞大臣酌量奏办。兹据那彦成等奏、现在回子安居乐业。卡外夷情静谧。著照所请、于二年后在喀什噶尔增兵内裁撤一千名。阿克苏乌什两城增兵内各裁撤五百名。由参赞大臣先期咨明陕甘总督。于换防时。将陕甘紧要营分均匀摊减。以实内地营伍。再二年后。再减二千名。届期仍由参赞大臣酌量情形具奏。毋庸拘定五年期限。该部知道。　　

○又谕、奕颢等奏、请酌借办公银两一摺。本年盛京办理差务。各厅州县。应修桥梁道路。及豫备行营器具等项。内有定例不准开销。并准开销而例价不敷。历届俱请酌借蓡余银两办理。惟现在此项并无徵存。著准其在盛京户部库存俸饷盈余项下、赏借银三万两。以资备办。仍由各厅州县分作五年扣缴归款。该部知道。　　

○又谕、奕颢等奏、遵旨审拟宁、远州民人控案一摺。前因豫亲王裕全奏、伊于上年九月间行抵山海关外。有百余人拦舆喊控宣远州办理差务。并不发给钱文。转押禁二人。恳求释放等情。当降旨交奕颢等详细查究。兹据查奏该州民人等。实因求免钱粮。聚众喊诉。其民人李锐。系以拖欠地粮被押。嗣经麉内。随即释放。并无科派苛累情事。将全案讯明分别定拟。前任宁远州知州现调复州知州胡绍祖。于催徵地粮。未能严禁书役。妥为办理。著交部议处。　　

○又谕、奕颢等奏、办差各员。现在捐升。请暂留本任等语。奉天府岫岩海防通判吴琪、宁远州知州李武曾、俱经捐升知府。未捐离任。该员等现在承办营盘桥道。未便遽易生手。著准其暂留本任。办理差务。俟完竣后。即饬令赶紧报销。赴部报捐离任。他省不得援以为例。该部知道。　　

○谕军机大臣等、那彦成等奏、达尔瓦斯部落。遣使递马。恳求内附。酌加赏赐一摺。前据那彦成等奏、卡外各布噜特爱曼全行归顺。声明酌赏俸银俸缎。朕即以其事涉冒昧。降旨令那彦成扎隆阿设法停止。兹复据奏达尔瓦斯伯克。差额尔沁沙阿布都拉等、带同跟役前来请安递马。并呈递禀帖。情词恭顺。拟照现议酌赏布噜特岁俸章程。一体办理等语。边疆重务。全在镇静抚绥。即布噜特等果有诚心归附者。亦祇当就地羁縻。从无酌给岁俸之事。达尔瓦斯远在霍罕西南。若以其向与霍罕为仇。人民亦属强富。遂欲将该部落招致收复。以为钤制霍罕之计。实属不成政体。且外夷部落。如果蛮触相争。天朝从不过问。那彦成等所称该夷希冀中国剿灭霍罕。坐收其地。谕以静听霍罕轻离巢穴。乘机深入。俟有用汝等之时。再差人告知一节。殊不成话。此等外夷。贪黠性成。岂肯真心乐为我用。正当开诚布公。使知安分守己。何得以此言向其传说。致该夷妄生冀幸。朕命那彦成办理善后事宜。原不应妄图卡外之事。乃于此处费心饶舌。甚可不必。所有谕帖内酌赏达尔瓦斯银缎给与劄付之处。断不可行。著仍遵前旨。设法停止。至另片奏、达尔瓦斯伯克。恳求瞻觐。谕令静候谕旨。再定行止。所见尚属得体。著那彦成等传谕该伯克差来之额尔沁等、以尔伯克情愿遣人进贡。具见悃诚。深堪嘉奖。但尔部落距京窎远。现已奏明。大皇帝不忍尔等跋涉。无庸进京。如此剀切宣谕。该夷等必当感激恩施。那彦成接奉此旨。仍著迅速起程。限于六月内到京。将此由五百里各谕令知之。　　

○班禅额尔德尼遣使请安。呈进贡物及丹书克。赐诏褒奖。赏赉如例。并颁达赖喇嘛等赏件。　　

○叶尔羌帮办大臣扎克桑阿、因病乞休。允之。赏刑部郎中常丰、四品卿衔。为叶尔羌帮办大臣。　　

○赏阿勒坦淖尔乌梁海总管寿尔默克、花翎。　　

○修盛京北塔法轮寺。南塔广慈寺。从礼部侍郎凯音布请也。　　

