<!-- { "loadSidebar": true } -->
○谕内阁、蒋攸铦奏、旗租秋奏展限办理一摺。直隶八项旗租。向分春秋两次奏销。现届造报秋奏之期。尚有历年入官各案旗地。应行勘议入额共二百七十九案。一时未能完竣。自应彻底清厘。以归核实。著准将道光四年三次四次奴典公产等四项奏销。展至来年同春奏一并办理。无致稍有遗漏。所有未解部库旗租。仍著勒限严提。无许迟误。该部知道。　　

○谕军机大臣等、据蒋攸铦奏、霸州文安等州县、各访获习教匪犯李可学张宾等、并起获经卷等语。习教传徒。大干法纪。况近在畿辅。煽惑良民。尤应严办示惩。不可养痈贻患。该犯李可学等、传习红阳教。夥党必多。所供显有狡饰。并恐尚有未起违悖经卷。及实有谋为不轨情事。著那彦成到任后。迅饬臬司王庭华、督同委员、严切刑讯。务期水落石出。并分委妥员驰赴各犯原籍。将夥党密速掩捕。解省归案审办。并通饬各属、一体严缉务获。勿留余孽。以绝根株。将此谕令知之。　　

○又谕、本年堰盱石工完竣。经琦善等奏准、于例限三年外。再加保固一年。并将新工掣卸之处。责令原办之员赔修。该管员弁撤任示儆。兹据工部查明、本年七月内、严烺奏称、已完石工。勘验实系照估安砌。灰浆饱满。现据琦善等奏、新砌石料。外虽平光。内多敧斜空隙。多有碎石填砌。灰浆灌抿。究不足以资抵御。并新工已有掣卸。显与严烺前奏不符。严烺既不于会奏时、据实检举。琦善业经查出工料偷减。亦并未指名严参。殊属含混了事。又据该督等奏称、现在议办碎石坦坡。计至四年限满。已有碎石抛护堤根。堤工似可稳固。是前办堰盱堤工。全无实在把握。碎石坦坡、并未定有章程。克期办理。设遇意外风浪之虞。何所恃以为固。至所请加保固限一年。亦系嘉庆十二年奏明堰盱石工成案。并非例外新添。意似从严。实豫为工员诿卸地步。此项石工。于河漕民生关系紧要。本年用银至九十余万两之多。若似此潦草完工。朦混陈奏。岂不大负委任。将来若再有掣卸。谁执其咎。著交琦善、即将前项工程敧斜空隙、以及多用碎石填砌、仅恃灰浆灌拒之处。确切查明。系何工段落。何员承修。严参示惩。并如何设法补救。以杜后患。妥议具奏。毋徒为敷衍目前之计。至报销工部时。并著将用何项条石碎石。详细造报。由该部分别准驳。以归核实。将此谕令知之。　　

○以詹事府詹事钟昌、为内阁学士。兼礼部侍郎衔。　　

○以催趱漕运妥速。直隶天津镇总兵官克什德、清河道陶梁、天津道郑祖琛等、下部议叙。　　

○赏山东等省、乡试年老诸生孙得申等六十名、举人副榜有差。　　

○旌表守正捐躯河南宁陵县民李玉和妻杨氏。　　

○丁亥。谕内阁、昌陵隆恩殿工程。著派敬徵前往敬谨勘估。　　

○又谕、御史熊遇泰奏、请严禁销毁制钱铜斤一摺。国家钱法。原期足用阜民。私铸私销。例禁綦严。而私销之弊。较私铸为尤甚。近来京师及各省地方、尚有以私铸查拏破案者。而私销奸徒。从未缉获惩办。如该御史所奏、奸民暗毁制钱。打造铜器。如炭炉一件。自数十斤至百余斤不等。皆以黄铜为之。又有以制钱装入烟煤锅内、煎熬成水、而化绿色颜料者。有以制钱藏入地窖、盐醋浸烂、而成颜料者。是一钱不得一钱之用。徒为奸民射利之资。所言深中时弊。每年钱局按卯鼓铸。而钱不加多。钱价日渐增昂。其弊实由于此。从前康熙雍正年间。屡颁成例。除军器乐器、及民间必用之盆镜刀环等件在五斤以下者。准其造制。此外一应大小器皿。概不得擅用黄铜。原所以杜私销而裕鼓铸。今则例禁久弛。流弊滋甚。且现值滇南厂铜采运不易。岂可以流通之国宝。任其消耗。著通谕步军统领、顺天府、五城、及直省督抚等、务将私销之犯。设法查拏究办。毋稍懈弛。其军民人等应用器具。除现用已成铜器不议外。嗣后制造黄铜器皿。务照成例概行严禁。如有违禁射利之徒。即行查拏惩治。并饬胥役不得藉端滋扰。以杜奸私而维钱法。　　

○山东巡抚武隆阿奏、筹议海运巡防事宜。得旨、随时认真严行督饬。不可有名无实。再该镇扎勒杭阿、可否胜任。尤当留心查看。不可稍涉迁就。　　

○贵州按察使李澐、因病解任。以陕西陕安道严如煜、为贵州按察使。　　

○以办理河道出力。予山东州同王承业等、升叙有差。　　

○戊子。两江总督琦善奏、航海究非全策。得旨、原非可以久行之策。又奏、实力整顿河漕。以期河治漕行。民安吏察。批、能不忘此八字。实力行之。方为不负委任。废弛已久。言之深堪愤恨。卿其努力焉。　　

○己丑。赏直隶天津镇总兵官印登额、头等侍卫。在大门上行走。仍用二品顶带。　　

○缓徵甘肃皋兰、金、陇西、安定、岷、平罗、灵台、宁夏、八州县被水被雹村庄新旧额赋。并给皋兰、金、陇西、岷、平罗、灵台、六州县灾民口粮。　　

○庚寅。谕内阁、给事中万方雍奏、大通桥验收漕粮。请令抽查御史督同监督掣量一摺。向例抽查御史掣量米石。遇有例外短久。并不责令经纪赔补。殊非核实防弊之道。嗣后著抽查之满汉御史。率同该监督、将抽存米石。秉公掣量。遇有短欠。各立号簿。据实登记。事竣分造清册。移会户部、及仓场衙门。照例著令经纪等赔补。以杜弊端。　　

○修直隶黄新庄、半壁店、秋澜村、梁格庄、四处行宫。从泰宁镇总兵官宝兴请也。　　

○辛卯。以乌什、阿克苏、屯田丰收。予员弁议叙。赏兵丁一月盐菜银。　　

○壬辰。谕内阁、阮元等奏、暹界国贡使在洋遭风一摺。暹罗国世子郑福、应行承袭。现在权理国政。因值例贡之期。虔备方物。遣使入贡。并恳请敕封。该国使臣在洋遭风。掣碎船只。表文贡物。尽行沈失。并淹毙水手多名。深堪悯恻。该使臣等万里航海。幸获生全。朕念其远道申虔。即与诣阙赍呈无异。自应优加抚恤。除该督等业经照例犒赏、并丰给饮食制备衣服医药调理外。该使臣等即令其在该省休息调养。毋庸远道来京。应领诰敕。著该衙门照例撰拟。俟颁发到粤。该督抚等即交该使臣赍捧回国。其沈失贡物。免其另行备进。现在捞获桅木等件。并著变价发给该使臣收领。以示朕绥藩柔远至意。　　

○谕军机大臣等、本日据陆以庄等奏、拏获盗砍东陵围墙内树植逸犯周三一名。据供系叠次犯窃。发遣陕西。遇赦释回。本年赴马兰峪佣工。住马喜店内。十月初八日晚。被马喜叫起。及同住十五人。从陵外后围墙流水沟内爬进。马喜用斧砍树。张一、袁廷、使锯放倒两棵。即被官兵查拏。各人藏躲。仍从流水沟爬出逃路等语。陵寝重地。该犯等胆敢纠约多人。偷入围墙。砍倒树木。不法已极。自应彻底审办。此案已据该兼府尹等移咨马兰镇。著庆惠即查明围墙内系何地界。所砍树木是否两棵。偷窃情形。与该犯所供是否相符。据实具奏。并查照单开在逃各犯、严密查拏务获。解部归案究办。毋任一名漏网。将此谕令知之。　　

○湖北巡抚杨懋恬奏、动用耗羡银两。纂修赋役全书。下部知之。　　

○以工部尚书禧恩、署管理雍和宫清漪园等处事。镶黄旗领侍卫内大臣奕绍、署管理上驷院事。户部右侍郎敬徵、署管理武英殿御书处。大学士托津、署管理咸安宫、蒙古、唐古特、托忒官学事。　　

○以都察院左都御史松筠、署镶红旗蒙古都统。　　

○调署户部左侍郎王鼎、署工部左侍郎。　　

○以浙江杭州协副将耿金钊、为广东潮州镇总兵官。　　

○赏丁忧理藩院尚书穆彰阿、银三百两治丧。　　

○癸巳。上以冬至祀天于圜丘。自是日始。斋戒三日。　　

○甲午。以圣祖仁皇帝忌辰。与冬至陵寝大祭相值。先期遣官祭景陵。　　

○谕军机大臣等、陈中孚奏、筹计漕运大局一摺。来岁新漕。除海运外、尚有二百四十余万石。提用首二进军船接运。此系一时权宜。自不如仍循蓄清敌黄旧章。俾御坝早开。全漕无阻。至坚守御黄坝。原为治河。前曾降旨、令琦善等会筹疏浚。若但议堤防。不求刷涤。口门不能宣畅。必致他虞。著陈中孚、商同琦善、严烺、趁此水落归槽。迅速相度机宜。悉心妥议。应如何设法疏浚。俾河流通畅。清水得以蓄足刷黄。治河利漕。渐复旧规。该漕督等于艰阻之候。力求救弊之方。务须和衷商搉。计出万全。方为不负委任。至微山湖水绌。已谕张井等先期筹备矣。将此谕令知之。　　

○又谕、本日据陈中孚奏、本年微山湖水启放过多。宜先期筹备等语。微山湖现存底水八尺余寸。该湖向来存水六尺。即难外注。以二尺余寸之水。济运二百四十余万石之粮。恐不敷用。现在该省正当煞坝兴挑之际。著张井、武隆阿、督饬道厅员弁、及早设法潴蓄。俾来年空重军船。足资浮送。勿致浅阻。此为至要。将此各谕令知之。　　

○改铸直隶玉田县兼河主簿分防巡检印信。从大学士前任总督蒋攸铦请也。　　

○以江南粮价增昂。缓买江安苏松各帮丁行月等米。　　

○乙未。上诣南郊斋宫斋宿。　　

○丙申。冬至。祀天于车丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○谕内阁、向来恭遇大祀。例应先期一日演礼。昨日太常寺官员、在坛演习。将届酉刻。朕在斋宫、犹闻唱赞乐器之声。时候过迟。殊失恪恭将事之义。嗣后凡遇大祀。著于前一日未刻敬谨演习。如有怠玩迟到这员。即责成管理太常寺堂官等、指名参处。以昭祗肃。　　

○丁酉。谕内阁、应修永陵启运殿工程。据耆英查勘、通计工料价值等项。共需银二千一百十一两零。著照所请、将作法清册、移交承修大臣等、在盛京户部支领钱粮。敬谨修办。其木植运费一项、向系另案报销。自应各清各款。此项运工木植。著该将军等按照耆英所估、用见方尺二千二百四十尺有零。核明所需运价若干。另册咨报。不得与备用木植笼统并案请销。致滋牵混。该部知道。　　

