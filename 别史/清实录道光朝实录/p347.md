<!-- { "loadSidebar": true } -->
○谕军机大臣等、据常格奏称、喀喇沙尔转运军粮。驼不敷用。一交夏令。又须歇厂。仅賸所雇牛一千二百只。不敷供运。现买双套马车一百辆。雇牛车一百辆。又牛八百只。并裂造小车五百辆。须银二千数百两。以二人推挽。可抵四夫之用。省出夫价。抵补车价。尽有盈余。总于驼只歇厂以前备就。与添雇之马牛车二百辆。牛二千只。分段接替。尚有不敷。咨会英惠等协济等语。大兵进剿。正在吃紧之时。后路粮饷。必须源源接济。无误要需。转瞬驼只歇夏。脚力更不敷轮转。现据常格筹备小车。用夫推挽。并雇觅车辆牛只供运。应即照所请办理。如再不敷。著英惠、鄂山、卢坤等设法筹备。以便接替。其由乌噜木齐至托克逊、及由库车至阿克苏两段。于驼只歇夏时。应如何添雇牛驴人夫。及另有筹策运送之处。鄂山等自已豫为妥筹。总当通盘核计。无得临事周章。稍有延误。将此由五百里谕知英惠、鄂山、卢坤、并谕常格、方载豫知之。　　

○戊戌。谕内阁、琦善等奏、御坝骤难启放。现将漕船倒塘灌运。并自请从重治罪各一摺。前因黄流淤垫。粮运阻滞。经该督等筹议启放减坝。挑浚正河。朕不惜数百万帑金。俯允照估兴办。原期河湖渐复旧规。漕运永臻畅顺。为一劳永逸之计。节经敕谕该督等通盘筹画。加慎加勉。毋致稍贻后患。该督等自称再三熟商。并非全无把握。嗣经逐段估挑完竣。启除河头拦堰。黄水奋迅涌注。阅七时之间。驶行二百余里。溜势极为通畅。本月初一初二两日。催渡帮船四百三十四只。初三日堵合减坝。黄水倒漾。复将御黄坝封闭。兹据奏酌办倒塘灌放之法。复提进帮船五百五十六只。现已渡黄二百六十只。是此次兴办大工。仍不能掣水通漕。该督等实难辞咎。其所奏桃汛涨旺。黄水日见擡高。何以开放减坝以来。皆系清高于黄。甫经放河。适遇黄水陡长。至关孟两滩。挑切胶淤。骤难刷塌。该督等又并未豫为筹计。纵使本年重运均可北来。而河底未能深通。将来又费周章。数百万帑金。竟成虚掷。若将该督等立予罢斥。重治其罪。转得置身事外。其何以专责成。琦善著拔去花翎。张井降为三品顶带。潘锡恩降为四品顶带。姑示薄惩。令其戴罪自赎。所有倒塘灌放各费。即著落该督等按成赔补。不准开销。该督等亟当相机设法。悉心妥办。务于大汛以前。将重运埽数渡黄。其河湖大局。必须筹度万全。断不得稍有疏失。傥漕运仍复迟滞。河工或致壅溃。必将该督等从重治罪。决不宽贷。　　

○又谕、晋昌等奏、颁赏吉林三姓所属外夷布匹。部库无存。请动项采买一摺。三姓所属之赫哲库叶费雅喀等、每年贡纳貂皮。例赏毛青三梭布一万九千三百八十九匹。向由户部给领颁发。兹据该将军奏称、前经派员赴部支领。户部以库贮无存咨覆。现值颁赏届期。未便令外夷久待。援案请照时价采买苏布三万五千五百四十三丈九尺余寸。折抵毛青梭布应给之数。共需银九千七百七十四两零。著准其于盛京户部库贮银内。动支核销。该将军等务饬委员。照依抵给宽长丈尺。认真采办。勿任稍有偷减浮冒。以致有名无实。至此项布匹。系每年颁赏所必需。向由何处购办解部。自有定限。何以户部于该将军请领时。率以库贮无存咨覆。著户部及管理三库大臣、查照定例。严催赶办。务令伊限解部。该部按年例应给数目。先期发给盛京户部存贮。届期颁赏。以节帑项布资实用。　　

○谕军机大臣等、寄谕两江总督琦善等。前因御黄坝日久堵闭。运道不通。盘坝剥运。既非经久之策。海运亦祇可偶一试行。经该督等会同熟商。始定议开放减坝。挑穵正河。以期掣溜通漕。河湖复旧。为一劳永逸之计。前经饬谕该督等、挑竣后不能先引清水刷涤。将来挽归故道。恐为时无几。又将梗阻如故。务须筹画万全。经理妥善。断不准复有贻误。昨据奏挑工全竣。启除拦堰。黄水奋迅涌注。登时掣溜七分。落低二尺六寸。七时之间。行二百余里。溜势极为畅达。即可克期堵合减坝。朕以该督等相机办理。自必确有把握。乃续奏减坝堵合。适值桃汛经临。黄水陡长。本日又据奏称、实由关孟二滩取直处所。胶土壁立。不能随溜塌宽。水势阻遏。致大溜旁穿土山。仍循南北两岸旧埽而行。土山亦漫塌入河。间段浅阻等语。桃汛届期。该督等原应豫计。切滩处既知胶土壁立。亦应将猝难刷塌之处。豫为筹及。傥挑切稍有未妥。何难将拦堰暂缓启除。减坝暂缓堵合。乃正河挽复之后。黄水陡长四尺六寸。转不若减坝未堵。尚能掣溜通漕。又踵前弊。引黄济运。数百万帑金。已成虚掷。将来贻患。岂可复言。且据奏洪湖存水一丈四尺余寸。一经淮水涨发。尚须开昭关等坝洩清。若使减坝不堵。黄水分洩。当不至此。汝三人俱无可辞咎。其赶堵减坝。究系何人主见。著据实具奏。汝等开减坝。原为洩黄。今并无成效。依然倒灌。转思洩放清水。不顾淮扬之复被淹浸。试问有此办法耶。现在下游壅遏。究祇关孟切滩新河一处。抑此外尚有阻滞处所。总须勘明致病之由。速筹补救之策。其下段停沙。又复淤垫若干。应如何疏治。务即妥为筹办。傥大汛经临。再有阻遏。致上游两岸堤工。稍有疏失。将汝三人从重治罪。固所当然。但如国事何。至重运漕船。现已连樯抵坝。既议倒塘灌运。姑听权宜办理。务令及早全数北上。按五日奏报一次。如有迟误。惟该督等是问。将此由五百里谕令知之。　　

○江西巡抚韩文绮奏、遵查候选刑部司狱麻燮寅、呈递条陈内、江西万安县盐快藉端讹诈。及泰和县马家洲地方枭匪聚众不法二款。现虽查无其事。亦应加意严防。已饬该地方官。严密侦缉防范。得旨、不可徒托空言。一饬了事。务要随时认真查办。不准稍有含混也。　　

○追予国初遇贼不屈通判刘廷标、恩骑尉世职。以其五世孙润、承袭。　　

○旌表守正捐躯河南宁陵县民倪进德女珩姐。　　

○己亥。谕内阁、长龄等奏、官兵续获胜仗一摺。览奏欣悦之至。逆裔张格尔、自洋阿尔巴特被大兵痛剿。复纠约十余万贼匪。于沙布都尔庄外。临渠排列。并决水穵坎。用马冲突。仍据险施放枪炮。我兵用连环枪炮轰毙甚多。仍敢扑渠下压。我兵奋勇抢上。飞渡渠水。短兵相接。长龄等复派马队。由左右浅渠抄击。贼匪难支。安集延大头目色提巴尔第、犹击鼓驰骋。死力抵拒。该将军等督令马队横截入阵。冲作数段。枪箭如雨。马甲贝洪阿、箭毙色提巴尔第、马甲图明阿、夺获贼马鸟枪铁甲。贼始溃散。长龄等复派员督催各路满汉马步官兵。分投掩杀。逼至浑水河边。赶剿三四十里。残匪都尽。突有援贼数千。自西北林来。复经杨遇春等、赶往迎剿。毙贼千数百名。余众纷窜。河西有马步贼匪二千。拥桥策应。官兵用大炮轰击。贼始溃窜。统计捦戮贼匪不下四五万人。夺获枪炮器械马匹无算。并于首级中认出回子大头目素丕卡克、安集延头目占巴克等、俱已戮毙。该将军等懋著勋勤。实堪嘉奖。长龄著赏给白玉吉祥如意牌一面。珠镶宝石带版一副。白玉鼻烟壶一个。镶宝石小刀一把。杨遇春、武隆阿、俱著赏给白玉带钩各一副。白玉鼻烟壶各一个。嵌银丝小刀各一把。该将军参赞前经降旨优叙。此次著再加恩交部从优议叙。马甲贝洪阿、图明阿、俱著以骁骑校升用。贝洪阿并著赏戴蓝翎。此次打仗奋勇。以及伤亡官兵。即查明同上次出力员弁兵丁等、一并具奏。候朕施恩。　　

○谕军机大臣等、本日长龄等奏、官兵续获胜仗一摺。已明降谕旨分别加恩矣。长龄等督率满汉官兵。两次接仗。捦戮贼匪。事机甚为顺利。自可迅奏肤功。该逆裔现于回庄内纠约二三万人。十五岁以上均已派去。不愿者即行杀戮。暴虐已极。众心自必怨恨。计该将军等必乘此机会。就近招致。谕以尔等被贼胁从。无辜受戮。不如相约效顺。缚献首逆。即可懋膺封赏。据奏黑帽回子。现俱闻风归顺。令其纠约回众。捦渠截剿。所办俱合机宜。至张逆现在喀什噶尔凑集男妇大小四五十万人防堵。此等乌合之众。正可聚而歼旃。且该逆负嵎固守。攻围尤易得手。祇须堵截该逆窜路。此时计已就捦。伫望捷音迅至。将此由六百里加紧谕令知之。　　

○又谕、蕴端多尔济等奏、哲布尊丹巴呼图克图之呼毕勒罕、接到前遣来使喇嘛回牧。赍回赏赐物件。复请遣大喇嘛进京谢恩一摺。著蕴端多尔济等转谕该呼毕勒罕、所请遣大喇嘛来京谢恩之处。朕深为嘉尚。惟该呼毕勒罕之游牧。距京甚远。若遣使前来。往返行走。不无多费。该呼毕勒罕现已谢恩。停止遣大喇嘛前来。以示朕曲加矜恤之意。　　

○署陕甘总督鄂山等奏、内地协济乌噜木齐运粮驼只。已分起拨解出口。统计一万三千八十六只。足资畅运。至大营军饷。前已拨解银二百三十八万余两。并臣等先后于司库筹垫银共七十万两。及所借陕西银五十万两。共银一百二十万两。转解大营。计商捐银两未到之先。尚可不致短绌。其军火器械。未经解到者。现已飞饬前途。星夜趱行。以期充裕。报闻。　　

○命大学士蒋攸铦、工部尚书穆彰阿、驰往江南查办事件。　　

○以都察院左都御史那清安、署工部尚书。京营左翼总兵耆英、署步军统领。定亲王奕绍、署管理上驷院事。贝勒绵志、署镶红旗蒙古都统。正黄旗护军统领奕经、署京营左翼总兵。　　

○庚子。谕内阁、那彦成奏、遴委废员。接办营田一摺。直隶霸州丰润二处营田。应行委员接办。据该督查明已革吴桥县知县包敬堂、降调固安县知县沈潮、均熟谙农田水利。愿赴营田效力。著照所请、包敬堂准其接管霸州营田事务。俟三年期满。能否著有成效。再行分别办理。沈潮准其接管丰润营田事务。如三年期满。果能认真经理。著照所降之官。奏请留于直隶补用。　　

○直隶总督那彦成奏报各属得雨。得旨、所奏俱悉。京师迄今未雨。朕日夕盼望。实深忧虑也。　　

○贷直隶开、元城、大名、南乐、清丰、广平、六州县上年歉收贫民口粮有差。　　

○壬寅。上诣绮春园问皇太后安。　　

○御勤政殿听政。　　

