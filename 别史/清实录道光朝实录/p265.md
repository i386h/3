<!-- { "loadSidebar": true } -->
○又谕、前据长龄奏、接奉署理伊犁将军谕旨。已于本月初六日、由四川广元驰赴新任。现在喀什噶尔事务紧要。永芹又复患病日久。一应调遣事宜。亟须庆祥前往筹办。昨据永芹奏、差探张格尔与助逆之贼汰劣克等、在托古斯托罗地方游奕盘踞。现值天气严寒。冰雪在地。不能进剿。惟一切办理机宜。应须豫为筹画。长龄熟悉边疆情形。此事必有所见。即当札致庆祥。妥协筹办。该署将军定能相机设法。计出万全。以彰国宪而靖边圉也。将此由五百里谕令知之。　　

○又谕、现在永芹患病日久。若俟长龄到任后。庆祥再行前往。未免稽迟。所有伊犁将军印务。著英惠驰往暂行署理。其乌噜木齐都统印务。著达凌阿暂行兼署。该都统等奉到此旨。如探得长龄将次到境。即毋庸起程前往。将此由五百里谕令知之。　　

○又谕、庆祥奏、筹议剿办逆夷。及密访官兵失利情形各一摺。逆夷张格尔、恃牌罕巴尔名目。连年侵扰。现在逋匿在卡伦外七八里游奕无定。官兵裹粮深入。究非所宜。所奏是。惟奏称春融即调乌噜木齐伊犁满汉官兵三四千名。于四月初旬齐集喀什噶尔。于事宜未甚妥协。该处官兵。只须可以防守。可以堵捕。不必纷纷远调。过涉张皇。如不敷用。亦祇可在喀什噶尔附近各城酌调。已足集事。至所奏传檄各布噜特、如敢隐庇。或纵令远扬。不分玉石。全行剿洗。该将军意在大张声势。但布噜特等言语不通。部落甚众。一经震慑。恐转失其效顺之心。此时断不可如此檄谕。应谕以大皇帝因尔等不肯从逆。深堪嘉奖。如能再将张格尔、及从逆之汰劣克、拜巴哈什、阿坦台、玛达特等。生捦缚献。或即戮毙呈验。将来奏明。大皇帝必逾格懋加封赏。非常荣显。尔等亦可安居乐业。无意外之虞。如此剀切晓谕。悬赏购线。相机妥办。或可收以夷制夷之效。昨据永芹奏、现在患病。力疾办公。兹据该将军奏到官兵失利实在情形。是永芹毫无应变之才。办理不善。实难胜参赞之任。此时亦未易简员更换。惟该将军足资倚畀。庆祥仍遵前旨、俟英惠或长龄到伊犁时。迅速前赴喀什噶尔。以将军衔署理参赞大臣。传旨将永芹革去都统。饬令来京另用。并将巴彦巴图失事确切情形。详查据实具奏。该将军所奏助逆系布噜特。来往探报引导前行者、亦系布噜特。欲擒张格尔、非布噜特不为功。有驱策布噜特才识。使其乐为我用。方能奏功。朕意亦当如此。惟在该将军筹度万全。并与长龄详慎札商。妥为办理。务确查该逆下落。早绝根株。至粮饷一切。喀什噶尔存贮无多。应由伊犁拨解应用。事竣核实报销可也。将此由五百里谕令知之。　　

○又谕、据御史王云岫奏称、青州驻防兵夫。近来徵收俱改为折色。各县不解米而解银。青州立碾房十余座。以衙役领之。土人谓之衙商。知府收银发交衙商。于青州附近之五六十里内。籴谷碾米。缴仓给领。新城等八县、仍按运米脚价。徵取于民。并力陈折色之弊。及米色之搀杂。衙商之盘剥。致军民皆受其病等语。徵收驻防兵米。自有一定章程。是否该经徵各县、近来有图省脚费。徵收折色之事。该府收米后向系如何支放。果否有如该御史所奏、遏籴病民。及搀杂散放扣月米抵债情弊。著武隆阿访察明确。据实具奏。毋稍徇隐。如有应行严禁之处。亦当详议饬遵。务期军民两便。不得稍滋弊窦。将此谕令知之。　　

○寻奏、查明该府各属间收折色。虽无衙商名目。究与定例不符。嗣后应照例悉收本色。得旨、留心稽查。不可日久又成具文。　　

○庚戌。谕内阁、户部奏、四川已满吏王廷用、于本年二月内、取具同乡官印结。报捐分发。该部照例给照。并咨明吏部川省。一体查照办理。现据戴三锡查覆、王廷用并未赴部报捐。且查该员黏连吏部执照内、印篆颇有参差。难保无伪造顶冒情事。著吏部即查王廷用分发何省。飞咨该督抚、传讯该员、取具确供。并讯明有无扶同舞弊之人。迅速具奏。毋稍徇隐。其王廷用报捐分发时。系工部主事李景云出具印结。著工部堂官询明该员出结缘由。咨明吏户二部。查核办理。　　

○又谕、朱士彦奏、请禁讼户抗粮。以端士习一摺。士为四民之首。自宜恪守卧碑。束身自爱。况钱漕系惟正之供。定例贫生交纳钱粮。以次年二月四月为率。较平民展至数月。待士已为优厚。岂容积年抗欠。如该学政所奏、浙江杭嘉湖三府。近来钱漕逋欠甚多。俱系生监上控有案。包漕闹漕。抗不完纳。地方官不能催徵。加以讼户名目。与讼师讼棍无异。该生等恬不为怪。于士习大有关系。不可不严行惩办。该学政甫经到任。即出示晓谕。甚属认真。著该抚程含章、会同该学政。实力整顿。毋许再有讼户名目。自本年为始。始仍有不肖生监。恃符抗欠。逾限不完。著即行褫革。严办示惩。毋稍姑息。　　

○浙江巡抚程含章奏、浙江鄞、镇海、二县蜑船。及三不像等船。熟悉北洋沙线。堪备江南海运。现委员押赴上海。听候受兑。得旨、贻误海运。固属不可。亦不可勒令强行。致滋端。务要办理周妥方好。　　

○以江西湖南各帮丁力疲累。缓本年应交茶果银。　　

○辛亥。上幸瀛台。阅冰技。　　

○谕内阁、松筠奏、上海沙船恐难两次兑运。御黄坝仍应照常开放。来年重运无庸盘坝。尽可如前河运。既可节省经费。帮丁水手。带货抵通销售。于国计民生两有裨益等语。所奏固系因公起见。惟此时河湖情形。非嘉庆十六年间、松筠任两江总督时可比。现在河底垫高。清水尚未能刷黄。若此时即开放御黄坝。势必仍复倒灌。河湖运道交受其病。岂非一误再误。前据琦善奏陈、明年御黄坝断难开放。新漕除海运外、仍请盘坝剥运。降旨准行。然亦系就现在情形。酌量办理。并非常闭御黄坝久远不开。至海运漕粮一百五十万石。原因本年运道艰涩。为一时权宜之计。前据该督等奏、询之沙船商埠人等。佥称可以趁风汛之便。两次分运抵津。自必确有把握。且海运之说。由来已久。近来海道未闻险阻难行。商船经年往返。与内河如出一辙。此时以漕粮一百五十万石、度行海运。存此章程。以备转运之一法。亦并非此后长由海运。布舍河运于不用也。松筠所奏、著无庸议。　　

○旌表守正捐躯陕西西乡县民李有枝妻江氏。　　

○壬子。谕军机大臣等、前据户部奏四川已满吏王廷用、于本年二月内、取具同乡官印结。以从九品报捐分发。该部给照后咨明川省。旋据戴三锡查覆、王廷用并未赴部报捐。并据户部查出报捐分发原呈内、黏连吏部执照。印篆参差。显有伪造顶冒情弊。著该督查传王廷用到省。将吏部原发执照。当堂呈出。即速奏明。交部核办。至王廷用报捐分发时、系工部主事李景云出结。兹据工部查明李景云现在告假回籍。该员籍隶广元。著戴三锡传该员到省。询明出结缘由。即派员护解来京。听候传讯。将此谕令知之。　　

○又谕、王廷用并未赴部报捐。该员现在分发安徽。显有顶冒情弊。著张师诚亲提王廷用、讯取确供。并究明扶同舞弊之人。据实具奏。一面派委妥员。将王廷用小心押解来京。毋稍疏虞。将此谕令知之。　　

○实授长龄伊犁将军。庆祥、喀什噶尔参赞大臣。兼镶黄旗汉军都统。　　

○三姓副都统扎坦保、缘事降调。以齐齐哈尔协领吉勒通阿、为三姓副都统。　　

○以拏获深入红桩偷打牲畜贼犯。赏马兰镇总兵官庆惠、花翎。　　

○旌表守正捐躯广东番禺县民女潘二姑。　　



大清宣宗效天符运立中体正至文圣武智勇仁慈俭勤孝敏成皇帝实录卷之九十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。十二月。癸丑朔。上诣大高殿行礼。　　

○谕内阁、鄂山等奏、偷渡河北番贼。歼捦殆尽。讯据活贼供称、偷渡番贼七八十人。屡被官兵追剿捦捕。现止賸十二人。分为两起奔窜等语。此时亦不值再劳兵力。深入穷摉。著照所请、即令防河官兵。以防代捕。将派出西宁河州二镇兵四百名。官二十员。并察罕托洛亥等处防所例拨添拨兵四百名。交防所副将统领。分布驻劄。备御偷渡野番。即便巡缉逸贼。所有该总兵原带官兵。即撤回归伍。以节糜费。防所千总郭逢泰著即褫革。在防所枷号两个月。以示惩儆。副将胡超著从宽免议。　　

○礼部奏、道光六年元旦应行礼仪。得旨、是照例行礼。奉皇太后懿旨、停止筵宴。福晋命妇进内行礼之处。并著停止。　　

○改铸四川南部县县丞条记。从总督戴三锡请也。　　

○以防河出力赏青海蒙古兵彦疋尔等蓝翎。　　

○甲寅。上诣皇太后宫问安。　　

