<!-- { "loadSidebar": true } -->
○丙申。谕军机大臣等、据御史曾望颜奏、广东平海营参将赖英扬所属之中军守备。即为其子赖恩爵。并不申请回避。又水师提标后营游击。现经题补新会营参将庐必沅。系江西南昌人。于上年署顺德协副将任内。令其子卢良弼、冒认广东肇庆府藉贯。即在顺德营充伍食粮。不及数月。即拔补外委。又将左哨千总余得刚详参开缺。将右哨把总蒋大彪拔补。将其子卢良弼拔补蒋大彪之缺各等语。营卫武职官员。有钱粮盗案考核贤否之责。凡在亲属例应回避。乃赖英扬父子同营。庐必沅令其子冒藉充伍。徇私拔补违例妄为。巧于营钻。该管上司未经参办。难保无有心徇庇。著昇寅等据实查明。严参惩办。毋得不实不尽。致干咎戾原摺著钞给阅看。将此各谕令知之。寻奏查明赖英扬父子并未同营。应毋庸议。卢必沅将伊子卢良弼、出继无服族弟广东高要县民卢多罄为子。在藉入伍。未请回避。实属昏愦。应请交部严议。报闻。　　

○又谕有人奏、粤东沿海地方械斗顶凶之案。相习成风。莫如潮州为甚。而械斗之最甚者。莫如连乡纠众。总由土棍讼师。勾串播弄等语。著卢坤、祁＜?土贡＞、严饬该府属地方官。密速查拏。从严惩办。遇有械斗顶凶之案。务究明首祸及主唆之人。严缉确查。尽法惩治。不得以抵命有人。即置主谋之首犯于不问。致与定例不符傥地方官不行审出究办。著该督抚严参治罪。务须逐案严查。衡情定谳。俾此等积恶凶徒。咸知儆畏。以除奸蠹而安善良。至该省械斗案内。受雇鸟枪手。既经犯案。必应严定科条。以惩凶恶。其被获后如何治罪之处。著该督抚详议章程。奏明办理。原摺著钞给阅看。将此各谕令知之。寻奏、查受雇之鸟枪手。专以助斗为业实为风俗之害。请嗣后鸟枪手伤人及致毙人命。仍照本例定拟。其虽未伤人。但经帮殴者。即于定例自号教师演弄拳棒满流罪上加一等。杖一百。发附近充军。虽未帮殴。而学习鸟枪手已成。即照教师例。杖一百流三千里。下部议。从之。　　

○给盛京盖州、海城、兴京、三处被水旗民一月口粮。并房屋修费。　　

○给浙江建德、淳安、二县被水灾民一月口粮。并房屋修费。　　

○丁酉。祭先师孔子。遣大学士潘世恩行礼。　　

○谕内阁、宝兴等奏、敬谨详查应修各工。请分年修理。以合吉方一摺。本年盛京地方。山水陡发。永陵鹿角木植。被水冲失。前据宝兴等敬谨查勘。奏明办理。已由钦天监选择吉期具奏。并派通晓堪舆之户部郎中万贡珍、驰驿前往。交宝兴带领敬谨相度取土方向。兹据宝兴等奏、冲失鹿角。现由该部照例估办。于本年迅即补造安设。其冲倒树株。已饬该地方官赶紧扶植。尚可无庸补种。惟永陵启运门。西配殿。方城西北角城身。以及泊岸河淤平垫明堂前水沟。改修御路。并现在敬谨查得福陵隆恩殿三间头停渗漏。飞檐廊柱。油饰暴落。木植间有曹□少朽。月台周围阑干等名歪斜。海墁亦有沉陷。二柱门西边石望柱、向西沉陷歪闪。所有各项工程。均关紧要。惟同时兴修。现届秋令。赶办不及。且均与本年方向有碍。著派奕经驰驿前往。带同前派往之万贡珍、敬谨相度。与本年方向有无妨碍。此项工程。即著奕经会同宝兴等先行勘估。如本年方向不宜。即著就明年方向。再行选择开工吉期。奏请办理。其兴修福陵隆恩殿。著于开工前奏请选择吉期。恭移神牌在东配殿安奉。以昭敬谨。此项工程。佑办应需木植砍工运脚银两。即著于盛京户部动用办理。　　

○又谕、御史伊克精额等奏、役满书吏。久踞京城。闻拏藏匿。请旨饬缉。并请将办事玩延之署副指挥交议一摺。所奏是。役满书吏。盘踞京师。久干例禁。该御史等查明前充吏部文选司经承之鲁佑人、久经考满。潜住京师。经该御史等面谕现署副指挥拣发指挥顾文光、严密传案。以凭讯究。乃该指挥逾越多日。杳无回覆。难保无有心庇纵。署中西坊副指挥拣发指挥顾文光、著先交吏部议处。以为玩延者戒。至已满吏部书吏鲁佑人、是否实已远扬。抑尚在京藏匿。著步军统领衙门顺天府五城一体严拏务获。送部究办。以除积蠹而肃部务。　　

○又谕、保昌奏、吉林地方被水情形。并漂失官船一摺。本年六月间。吉林地方江水陡发。沿江旗民房地。均被淹浸。并水手营额设粮船二只。桨船四只亦被漂失。经该将军等派员履勘。并据该营员等呈请将漂失船只赔补。吉林水手营四品官张政等。于所管船只。因江水骤至。致被漂失。尚属有因。现据该员等呈请赔造。所有应得处分。著加恩宽免。仍著该将军饬令赶紧赔造完竣后。切实验收。其打牲乌拉等被灾处所。应否蠲缓接济之处。著迅速查明核实具奏。　　

○以正白旗满洲副都统安福、署左翼前锋统领。　　

○以刑部右侍郎祥康、署镶黄旗满洲副都统。　　

○以理藩院左侍郎联顺署京营左翼总兵。　　

○戊戌。祭大社。大稷。遣惠郡王绵愉。恭代行礼。　　

○上诣绮春园问皇太后安。　　

○谕内阁、程祖洛等奏、请将降调人员。改为降级留任。免其实降。留闽效力等语。福建降调知县袁曦业、程绩、李拱辰、丁文焘、或因失察习教降调。或因错拟罪名降调。均属咎所应得。自应遵照部议开缺。该督等竟请改为降级留任。免其实降。留闽效力。一时委用乏人。固属实情但为二三人难开此端也。所请不准行。　　

○直隶总督琦善奏报、永定河水势情形。并抢护险工。均臻平稳。得旨。辰下连朝晴霁。河工自可无虞矣。然亦不可大意。　　

○以户部尚书穆彰阿、为顺天乡试正考官。礼部尚书史致俨、工部尚书汪守和、刑部左侍郎姚元之、为副考官。　　

○以理藩院尚书禧恩、署镶白旗满洲都统。　　

○以捐修陕西灞浐二桥。予同知白维清等加衔升叙有差。　　

○旌表守正捐躯河南泌阳县民禹进一妻陈氏。滑县民孙林法妻刘氏。弟妇贾氏。　　

○己亥。遣官祭关帝庙。　　

○庚子。上奉皇太后幸同乐园。进膳。赐王公大臣及蒙古王公等食。　　

○辛丑。太宗文皇帝忌辰。遣官祭昭陵。　　

○谕内阁、铁麟等奏、三进帮船。中途阻滞。豫筹速运一摺。本年三进漕粮。尚有三十七帮。计米一百余万石。均因山东临清扪口。阻滞闸河。将来一经启板。必致蜂拥而来。自应豫筹赶办。庶免临时竭蹶。有误回空。著准其查照成案。于通州石坝就近囤贮二十万石。俾得迅速转运。该侍郎等即督饬该厅等。购备席板绳索等项应用。所有囤费银两。先由通济库垫发务使辘轳转运。以速补迟。无误回空例限。　　

○又谕。铁麟等奏、请将续查二进各帮米石。先行搭放一摺。本年南粮抵通。经该仓场侍郎等查明仪徵帮、泗州后帮、泗州前帮、大河二帮、淮安四帮、太仓前帮、江淮七帮、江淮五帮、兴武六帮、米质受伤过重不堪久贮。所有该九帮洪斛粳米共三万八千四百四十二石零。著准其按数均匀改派仓口。归于本年九月以后轮放甲米之仓。另廒存贮。勤加挑晾先行搭放。以重仓储至此项米石。既系限于天时。且经两江总督等先行奏明。尚非受兑草率。及沿途不加挑晾所致。该九帮总运运弁应得处分。均著加恩宽免。此系格外施恩。不得援以为例嗣后著漕运总督暨有漕省分各督抚、严饬该管各粮道。收兑漕粮。务须一律乾洁饱湛。不准藉口天时。稍滋弊混。傥再有灰暗紫朽夹杂等弊。著仓场侍郎查明严参。定将各该帮总运运弁等从重惩处。断不能再邀宽典也。　　

○谕军机大臣等、寄谕漕运总督恩铭。本日据仓场侍郎铁麟等奏称、现因山东临清扪口三进漕船。尚有三十七帮。阻滞闸河探明七月二十六日尚未启板。因回空例限已迫查照成案。务筹于通州石坝。暂行囤贮二十万石。以期迅速转运。所有购备席板绳索等项银两。先由通济库垫发。应在迟滞省分分赔。毋庸筹款等语。漕船北上。例应迅速趱行。无稍迟滞。现距霜降前十日回空例限。仅止三十三日。其阻滞临清。守候启板者。尚有三十七帮之多。若不设法严催。将来必致冻阻北河。不能回空。关系匪轻。著该漕督督饬所属。严行催趱。不准再有停泊脱空等弊。并查明现在情形。军船是否可以迅速北来。不致有误回空之处。迅即核议具奏。至此次在后军船。系因临清扪口。守候已近一月。所有囤费银两。若仅在迟滞省分按帮分赔。未免偏枯。著该漕督即会同河东河道总督。山东巡抚。确切查明。究由漕船行走迟滞。抑因山东临清扪口之故。据实具奏。著落该处官员并河东河道总督、山东巡抚、照数分赔。以昭平允将此谕令知之。寻奏、军船加紧催趱。不致冻阻北河。而漕行迟滞。其抵临守闸者。仅有七帮。余帮抵临。在启板通舟之后。不尽关乎临清扪口之故。囤贮费用。俟截数后分别摊赔。报闻。　　

○壬寅。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。孝慎皇后殡宫。　　

○遣官祭显佑宫。东岳庙。城隍庙。上诣安佑宫行礼。　　

○诣绮春园皇太后前行礼。　　

○御正大光明殿。王以下文武大臣官员蒙古王公等行庆贺礼。　　

○幸同乐园。赐王公大臣及蒙古王公等食。　　

○癸卯。太祖高皇帝忌辰。遣官祭福陵。　　

○甲辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○乙巳。上诣安佑宫行礼。　　

○准安徽前任广东守备扬迈、前任兵部差官郑邦梁、重赴鹰扬宴。赏杨迈都司衔。郑邦梁守备衔。　　

○丙午。上诣绮春园问皇太后安。　　

