<!-- { "loadSidebar": true } -->
○己丑。上诣绮春园问皇太后安。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百二十

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十五年。乙巳。八月。庚寅朔。谕军机大臣等、据邓廷桢等奏、官兵侦击贼番、得获胜仗一摺。此次贼番向硫磺沟脑冲突。经总兵站柱、督率官兵占据山梁。歼毙甚众。贼番业已畏惧。四散奔逃。正当趁其穷蹙之时。痛加剿洗。该贼番现虽逃遁。而卧牛河一带。为向来贼匪出没之区。自应严饬防守。勿任窜越。并于附近地面。悉力穷摉。务期净绝根株。此次打仗出力官兵。著惠吉查明保奏。候朕施恩。毋许冒滥。其阵亡外委一员。及受伤兵丁。著与节次打仗伤亡弁兵。咨部请恤。又另片奏、总兵站柱、于硫磺沟附近各口摉查。见有贼番东窜。当即分兵兜截。击毙番匪十余人。夺获牲畜等件。该总兵现仍驻劄硫磺沟。防御贼番回巢要路等语。硫磺沟实为扼要之区。必应拣派得力员弁、及勇往兵丁。认真堵截。务使贼番归路断绝。无从逃回巢穴。以致空烦兵力。以上毙贼夺回牲畜各情节。责成惠吉、秉公查询。据实覆奏。如稍遮饰。是惠吉先蹈欺罔之罪。懔之又懔。又另片奏、已革守备朱承恩、于被参后、随同站柱追剿番贼、尚知愧奋。请暂缓发遣。仍革职留营差遣等语。该革弁是否实在出力。著惠吉到任后。再行确切查明。据实具奏。将此谕令知之。　　

○添铸江宁满洲营铜炮四十尊。从将军岳兴阿等请也。　　

○辛卯。谕军机大臣等、德兴奏、筹办剿捕情形一摺。据称番匪已从山北沿边得赃折回。贼数甚众。势亦披猖。现在加添官兵。穷追摉捕等语。惠吉到任在即。务当相度机宜。乘此天气和暖。激励将士。于要隘处所、竭力堵截。并著严饬该蒙古番子官兵等。侦探贼纵。绝其归路。聚而歼旃。至德兴所请、将西北一带番匪悉数驱逐。折而南窜。路经海西。官兵迎头扑捕。使其穷蹙。或乘天气和暖。就势办理。或俟明春再行酌量驱逐等语。著与惠吉通盘筹画。相机妥办。固不可耽延时日。尤不可仍蹈从前恶习。将就了事。是为至要。将此谕令知之。　　

○修浙江山阴县南塘湾塘工。从巡抚梁宝常请也。　　

○贷浙江司库银、修杭州乍浦驻防官署。　　

○壬辰。上奉皇太后幸奉三无私殿。进膳。　　

○遣官祭文昌帝君庙。　　

○谕内阁、朕勤求民隐。子惠元元。自御极以来。蠲赋缓徵。恩膏叠沛。所愿人安乐利。户裕盖藏。俾闾阎日臻康阜。因念各省民欠钱粮。自道光十五年降旨蠲免后。计期已逾十稔。本年恭逢圣母皇太后七旬万寿。海＜?宀禹＞乂安。民物丰豫。允宜推广慈恩。覃敷闿泽。用昭锡类之仁。所有各省节年正耗民欠钱粮、及因灾缓徵带徵银谷、并借给耔种口粮牛具、及漕项芦课学租杂税等项。著各该督抚将军府尹等。将道光二十年以前实欠在民者。详晰查明该省所属某州某县银谷若干。速行开单具奏。候朕降旨全行豁免。并著先将此旨刊刻誊黄。遍行晓谕。务使城市乡村。咸喻朝廷德意。毋任官吏胥役等延搁侵渔。致滋弊窦。期吾民休养生息。孝弟力田。比户可封。催科不扰。用副朕延厘笃祜。申锡无疆至意。该部即遵谕行。　　

○癸巳。大学士军机大臣穆彰阿等奏、遵旨会议伊犁将军布彦泰奏、喀什噶尔新开地亩事宜。原奏内称、该处地亩、分河东河西两处。河东之巴依托海。计地六万七千二百亩。河西之阿奇克雅黑。计地一万六千九十八亩。查河东毗连回庄。无民可招。不得不酌给回子耕种。仍宜予以年限。督令升科。至河西地亩。既称可招民户承种。自应设法速为招徕。应请饬下该将军等、酌定限期。并升科引水各事宜。妥议奏明办理。从之。寻奏、河西现在设法招徕。其民户若干。当随时咨部。按年升科。并河东拨给回子之地。均应仿阿克苏成案。每亩徵粮五升。每石折银五钱。自道光二十八年升科起。徵收一半。二十九年全数徵收。下部议行。　　

○修浙江仁和、海宁、二州县海塘。从巡抚梁宝常请也。　　

○甲午。谕军机大臣等、敬＜?穆-禾攵＞等奏、＜?口英＞夷移寓厦门新馆。鼓浪屿全境收复一摺。览奏均悉。该夷等既经迁入新馆。鼓浪屿前拨弁兵。应即撤回归伍。其避居难民。亦应急为招回。俾令复业。该将军等、仍须督饬该道、妥为安抚。另片奏、兴泉永道恒昌等、办理此事。经越数年。著有微劳。著准其酌量请奖。候朕施恩。将此谕令知之。　　

○赏固伦额驸景寿、散秩大臣。　　

○抚恤琉球国遭风难夷如例。　　

○乙未。上诣大高殿行礼。　　

○还宫。　　

○谕内阁、据琦善等奏、西藏所属哈喇乌苏以外。按年派员、巡查卡伦。祇属具文。徒滋扰累等语。哈喇乌苏、既设有营官。著即责成该营官随时防范。所有按年派员巡查之处。著即行停止。　　

○又谕、琦善等奏、喇嘛余犯罪名。恳恩宽免一摺。所有该犯等一百七十八名。著即全行免罪。仍督饬噶布伦等、饬交各寺堪布领回。严行管束。傥稍有不悛。即由该堪布禀请从重治罪。　　

○以祭社稷坛。自是日始。斋戒三日。　　

○丙申。云南昭通镇总兵官福克精额、因病解任。以湖南靖州协副将刘定选、为昭通镇总兵官。　　

○丁酉。祭先师孔子。遣协办大学士吏部尚书陈官俊行礼。　　

○谕内阁、吴其浚奏、请饬清查铜厂情形。库存款项等语。所奏是。滇省铜本。每于正额之外。动以多办铜斤为词。援案借支银两。积成钜款。必宜清查办理。著新任巡抚郑祖琛、督率藩司苏彰阿、将铜厂情形。及库存铜款。逐细清查。务令有厂州县。悉心采办。通力合作。以供京运。并于奏销时。由厂员造送所办铜斤确实数目。详呈核对。傥书吏幕友等、查有勒派需索等弊。即行按律究惩。毋稍宽纵。　　

○戊戌。祭大社。大稷。上亲诣行礼。　　

○太宗文皇帝忌辰。遣官祭昭陵。　　

○幸圆明园。　　

○己亥。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公额驸等、行庆贺礼。　　

○御同乐园。赐皇子及王以下文武大臣蒙古王公额驸等食。　　

○以阿齐乌苏开垦出力。命散秩大臣衔头等台吉阿奇木伯克哈里咱特、在乾清门行走。并下部议叙。遣戍已革总兵官李廷扬等、扣满三年释回。　　

○庚子。太祖高皇帝忌辰。遣官祭福陵。　　

○谕军机大臣等、邓廷桢奏、遵旨覆奏接仗情形、及停止续调官兵一摺。览奏均悉。此次贼番胆敢抢掠口粮。伤害兵丁。经官兵等分路剿捕。歼毙甚众。其硫磺沟等处贼番。亦均逃窜无踪。正当乘其穷蹙之时。尽力掩捕。著胡超选带弁兵。前赴二寺滩一带。细加排摉。一面将居民妥为安抚。不准官兵等以摉拏番贼为名。致滋扰累。但不可稍存松懈。致贼匪乘间兔脱回巢。空劳兵力。现在各营官兵。不下五千余员名。业已足敷调遣。所有续调之官兵二千三百余员名。自应概行停止。至贼番种类繁多。此次滋扰。究系何处番贼。仍著随时查访具奏。其中必有回民汉奸。从中勾结滋事。务即设法严拏惩办。惠吉此时计已到任。一切剿捕情形。著与胡超通盘筹画。悉心妥办。以期绥靖边陲。克副委任。将此各谕令知之。　　

○辛丑。上奉皇太后幸同乐园。进膳。　　

○赐皇子及王以下文武大臣蒙古王公额驸等食。　　

○调云南巡抚郑祖琛、为福建巡抚。山西巡抚梁萼涵、为云南巡抚。福建巡抚吴其浚、为山西巡抚。　　

○壬寅。上诣安佑宫行礼。　　

○癸卯。户部议准、江西巡抚吴文镕疏报、广丰县开垦田一顷十六亩有奇。照例升科。从之。　　

○甲辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○乙巳。遣官祭关帝庙。　　

○遣官祭昭忠祠。　　

○丙午。上诣绮春园问皇太后安。　　

○谕内阁、程矞采奏、卫河水势渐落。请多备剥船接运等语。著讷尔经额、即饬天津道、封雇宽大民船。迎至天津以南安陵以北一带水次。剥运抵通。俾江广在后漕船。及时南下。免误回空。毋稍迟忽。　　

○江南河道总督潘锡恩奏、高堰山盱二厅。临湖石工后身。向筑灰土。因遭风浪。往往掣刷宽深。填补多费。经前河臣麟庆奏准、于灰土后添铺碎石。惟此项需用甚钜。仍难一劳永逸。现仍饬属按照旧规。一律补筑灰土。以节糜费。得旨、所办固是。务当核实。慎之。　　

○以翰林院侍读德惠、充日讲起居注官。　　

○丁未。谕军机大臣等、据卓秉恬等奏。现因查拏教匪王寿荣所供之延庆州廪生王姓。适有现在昌平州高立营教书之山东济南府临邑县人杨玉基即杨丕基、又济南府章邱县人柏俭亭、一闻此信。即行解馆回家。形迹可疑等语。著崇恩密派妥员。速拏杨玉基即杨丕基、柏俭亭、到案讯明。如有习教情事。即行解交直隶总督归案审办。原摺著钞给阅看。将此谕令知之。寻奏、杨玉基即杨丕基、柏俭亭、俱拏获到案。讯与王寿荣素不相识。前因农忙。解馆回家。王寿荣因穷极无聊。捏造图式。希冀惑人敛钱。现由张士魁刻字铺摉出图板。上有王寿荣著字样。此案除杨玉基等无庸议外。王寿荣合依律发回城给大小伯克为奴。张士魁杖八十折责发落。下部议。从之。　　

○命陕甘总督惠吉、拨银二万二千四百九十八两有奇。解赴阿克苏。备道光二十七年经费。　　

