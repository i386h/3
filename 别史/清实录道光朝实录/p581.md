<!-- { "loadSidebar": true } -->
○丁丑。谕内阁、户部奏、查明各省节年积欠地漕正耗银两。请旨严饬催徵详报一摺。各省丁赋。岁有常供。自应按年清款。不使稍有抱欠。方足以供度支而裕国课。近年各省未完银两。愈积愈多。据户部查明直隶等十五省。未完地丁等银八百三十五万余两。未完缓徵地丁等银九百三十九万余两。共欠正课银一千七百七十余万两。该部于本年三月内奏催。至今未据一省查明报部。各省积欠银两。关系正项支销。如果地方官随时实力徵解。何至递年积累至千余万两之多。总由州县官吏。以完作欠。那新掩旧。恃有完过六分以上之例。批解过半。即可列入带徵。而各省督抚遇有经徵不及五分之属员。又复辗转调署。为之规避处分。各官吏遂于经徵钱粮。漫不经心。节年拖欠。永不清款。国家经费。有常。岂容任其久延。况各省偶被偏灾。蠲赈动逾巨万。河工兵饷。在所必需。廪禄杂支。不容稍乏。若不明定章程。勒限严催。该吏等益无顾忌。日甚一日。积欠累累。何所底止。著通谕各督抚嗣后钦遵嘉庆十五年谕旨。勒限一年完半。二年埽数全完。其届期不完者。将经徵之员严参。并督催不力之各该上司。一并惩处。至各省例应入拨银款。造册时延不入拨。及入拨银数不符。曾经行查者。共银八百六十余万两。屡经该部开单查催。各省均未明晰登覆。殊失核实办公之道。著将单开直隶等十五省未完地丁等银。及各省应入报拨银数。严催入拨。并分别先行造册送部。以清款目。毋许再有悬宕。致干重咎。　　

○又谕、刑部奏、各省秋审。外拟情实缓决。问与部拟不符。请旨更正办理一摺。本年正月内。特降恩旨。查办减等。所有各省本年秋审人犯。经刑部会同大学士等分别酌拟。将应行减等及不应减等者。节次开单具奏。俱经朕逐案详阅。核其情节。次第施行。各省自应钦遵办理。除云南广西福建奉天安徽江。苏河南直隶热河等省。所拟情实缓决。毋庸置议外。其贵州广东四川陕西甘肃湖北湖南浙江江西山东山西等十一省。所拟情实缓决。间与部拟不符。惟念该省具题之日。在未接部咨之先。著加恩免其议处。仍著刑部将各案不符之处。一体更正。　　

○又谕、御史卞士云奏、请饬直省严核常平仓创。以备缓急一摺。各直省州县设立常平仓谷。原以豫筹民食。果使仓储充实。偶遇水旱偏灾。急需赈济。何难取之裕如。乃近日存仓谷数。多不按时据实报部。或因公动拨。领价后仍未买补还仓。或交代有亏。接任时祇凭虚帐报数。迨至上司查办。则按照部价。将银贮库。辗转流抵。谓之谷价。又复不免侵用。间有声请平粜。名为存七粜三。而不肖州县。每至影射格外多卖。如遇水患。甚或捏报淹浸。种种积弊相沿。如该物史所奏。自系实有之事。是以各直省遇有偏灾。鲜有以拨放常平仓赈给为请者。大率动支藩库银两。易钱散给。即如本年江苏安徽湖广等省被灾。视请免税招商。并赍银至邻省采买。此后请帑办赈。无非以银钱易谷。始敷灾黎口食。推原其故。总由仓储不足所致。虽此时急切救灾。不得不如此办理。然终非先事豫筹之道。必应力加整顿。著各直省督抚严核各州县常平仓实贮数目。令其加具印结申送。按时报部查核。如遇缓急之需。即由该督抚随时声请动用。务将交代虚收存银流抵等弊。永远禁止。所有旧缺仓谷。亟行赔补完足。毋许再有新亏。自此次申谕之后。傥仍有前项弊端。即著严参惩办。以实仓储而裕民食。将此通谕知之。　　

○又谕、禧恩奏参、昨日朕御门办事。回子郡王衔贝勒克克色布库旷误一摺。本年五月。因克克色布库误差。经御前大臣参奏。即将伊交理藩院议处。乃克克色布库不知悛改。此次朕御门办事。伊又称病旷误。不堪已极。著即将伊逐出乾清门。拔去花翎。革去郡王衔。令其在黏杆处拜唐阿差使上行走。以示惩戒。　　

○江西巡抚吴光悦奏、南昌等县大雨河涨。田庐漫淹。发银抚恤情形。得旨、查办灾赈。总要帑不虚糜。民沾实惠。外省恶习相沿。每遇此等事件。书役必从中舞弊。严加查办。　　

○缓徵贵州贵筑县水冲沙压田亩额赋。给石岘卫被水屯军谷石。桐梓县被水灾民口粮。并房屋修费。殓埋银。　　

○戊寅。上诣绮春园问皇太后安。　　

○宗人府奏、宗室庆兴私自出京。请交刑部严审。得旨、宗室庆兴、著交刑部会同宗人府严审确情。按律定拟具奏。族长学长等于庆兴潜往香河县。并未查出呈报。实属疏懈。三等侍卫奉恩将军哲宗额、四品宗室智明、顺康、敦玉、俱著交兵部照例议处。寻刑部会同宗人府奏、查明庆兴并无别滋事端。依旗人私自出京例鞭一百。实行责打。不准折罚。从之。　　

○命盛京工部侍郎萨迎阿留京。署镶白旗汉军副都统。调理藩院左侍郎嵩惠、为盛京工部侍郎。以都察院左副都御史普保、为理藩院左侍郎。銮仪卫銮仪使佛麟、为镶红旗蒙古副都统。　　

○越南国使臣黄文亶等三人、于大红桥瞻觐。　　

○己卯。谕军机大臣等、福克精阿等奏参、承办新城局屯田不实各员。请旨提讯一摺。据称伯都讷新城局屯田所收租项。承办各员。并不随徵随收贮库。又不即时呈解。显有那移侵用情弊。况该处设局之后。尚未移驻京旗。开销费用。何至一万八千余串之多。该处佃户认垦地亩。甫经升科纳租。姜成义等五十余户。亦何致亏欠大小租钱多至四千七百余串。承办各员。亦难保无以徵作欠、朦混呈报等弊。至伯都讷设屯募佃。已于道光八年秋间。全行募足。其凿井盖房银两。均经发给。乃迟至四年之久。该副都统辄咨称现有十五屯因凿井无水。未能盖房。恐有通同捏饰分肥情事。必应严行究办。以期水落石出。著富俊、赛尚阿、即将新城局承办屯田之协领等官。提至吉林。秉公究讯。认真查办。据实具奏。福克精阿等原摺、著钞寄阅看。将此谕令知之。　　

○命工部尚书穆彰阿、朱士彦、驰往江南。查办事件。以都察院左都御史那清安、礼部尚书王引之、署工部尚书。兵部尚书松筠、署管理户部三库事。贝子绵偲、署镶白旗汉军都统。惇亲王绵恺、署正白旗满洲都统。　　

○调盛京刑部侍郎鄂顺安、为盛京户部侍郎。兼管奉天府府尹事。盛京户部侍郎凯音布、为盛京刑部侍郎。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百九十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。八月。庚辰朔。谕内阁、给事中徐法续奏、近年械斗会匪。日渐增多。皆由地方官酿成巨案。请饬各督抚、慎选地方官以息刁风一摺。广东福建等省。民风顽悍。习为械斗。并各省会匪名目。如果该督抚严饬地方官、实力查禁。并将玩泄从事者、随时劾参。另行委员妥办。何至匪徒日多。肆行无忌。以至酿成重案。如该给事中所奏、广东黎匪夥劫。已获到案之犯。监毙数名。并不早为申报根究。至酿成剿捕大案。始行参劾。所伤实多。又陆丰等县。互斗致毙。每一起皆至十余命。人犯数年无获。而地方官向日规避械斗处分。往往分案咨报。此等恶习。必应革除。至直隶、河南、山东、江西等省。各有会匪名目。扰害良善。逼胁取财。公然无忌。总由地方官不肯认真查办。养痈贻患。若不大加整顿。何以惩奸宄而靖闾阎。著通谕各督抚、于所属地方官。务选廉干之员。责令设法查禁。严缉匪徒。课其功效。示以劝惩。以期力挽浇风。俾奸匪渐知敛戢。不独查办械斗会匪。该地方官须委任得人。即现在江苏安徽江西湖广等省被水之区。办理灾务之地方官。尤关紧要。著通谕各该督抚。加意访查。其有声名平常及才具平庸者。皆不可委任。必应及早撤回。无稍姑息。务当遴委廉干之员。平日实心任事可以信任者。责令认真办理灾赈事宜。俾小民均沾实惠。毋致一夫失所。以副朕廑念民瘼之至意。　　

○谕军机大臣等、给事中王云锦奏、被水之区。请多种菜类以助谷食一摺。本年被水省分较多。米谷仅可敷给。至来春青黄不接之时。恐饥民无以为糊口之计。屈指麦熟收成。为期太远。亟宜思所以豫筹。如该给事中所奏、凡菰米芋根之类。皆可充饥。但为物无多。查南方有芸薹菜。亦可饱食代谷。从前固始荒旱时。民赖以生。未必非备荒之一策。著陶澍、程祖洛、邓廷桢、广为晓谕。趁此秋朋。凡洼下沮洳之地。购买菜子种植。俾来春糊口有资。以副朕轸念灾区之意。原摺著钞给阅看。将此各谕令知之。　　

○宗人府刑部会奏、审明因事发遣之宗室祥佑、朦混告假来京。定拟一摺。得旨、此案宗室祥佑、系获罪发遣之人。不应远离配所。虽经宗人府会同刑部讯明。尚无向赵七强借银两马匹、及挟嫌勒掯情事。其告假来京。亦因该管主事、将伊拨归宗室营房居住。并发给移居钱粮在先。惟自知获罪发往。非移居宗室可比。辄敢率行呈请告假来京。实属违例朦混。到祥佑、著依议杖一百。照数实行责打。不准折罚钱粮。仍解往盛京。交该将军严加管束。至该将军等、及办理错误之主事常咸。业经交部分别议处。惟据祥佑供称、将伊改归宗室营房、及发给移居钱粮。均由该宗室营主事奇善、传谕给领。该将军咨文。亦称祥佑请假进京。系主事常咸奇善详办。乃该将军回奏。并未将奇善及承办钱粮之左户司人员。一并奏参。实属疏漏。著瑚松额、常文、即行详细查明参奏。以昭核实。　　

○给江苏甘泉、高邮、宝应、兴化、盐城、桃源、丹徒、丹阳、泰、东台、阜宁、十一州县被水灾民口粮。　　

○辛巳。谕内阁、长龄等奏、喀什噶尔防兵。请照征兵例。支给盐粮一摺。喀什噶尔驻防官兵、一千七百余员名。上年随同守御。均著微劳。现在大兵驻劄喀什噶尔。经理善后。该处食物昂贵。防兵例支盐菜银两。据该将军等查明、不敷日用。自属实在情形。加恩著照征兵例、一体支给。以资津贴。俟大兵全撤。仍照防兵例支给。　　

