<!-- { "loadSidebar": true } -->
○辛亥。谕内阁、琦善奏、查出从前煮赈案内银谷虚悬、请分别赔补一摺。嘉庆十七年山东登莱二府拨银煮赈之案。前任藩司朱锡爵、办理错误。据琦善督同署藩司讷尔经额查明。蓬莱等十七州县煮赈。原报谷价米价柴薪经费等银九万九百二十三两零。除柴薪经费。自行捐办。本未开报。及用项较省者。照册核算。毋庸另议外。其余按例核销。共应核准银四万三千二百三十六两零。著于奏明动用节省项下支销。其删减不敷银四万七千六百八十六两零。自应按承办之员。分别赔补。朱锡爵身任藩司。督办赈务。前既漫无章程。后又不核实开报。如此负恩溺职。殊为可恶。朱锡爵著勒令赔缴四成。前任蓬莱县知县魏士俊等、并不确查例案。率照藩司批札办理。虽非冒销。实属糜费。魏士俊等、著分赔三成。前任登州府知府邵葆醇、前任莱州府知府凝图、不为驳正。率即请销。著各赔二成。前任登莱青道陈文骏、督办未能妥善。著分赔一成。该员等现在东省者、就近催追。事故回藉者、行文咨追。统限半年内完缴。归解山东司库。责成现任知府。督饬现任州县。查明档案。分别领解拨还。以清悬款。其动用仓谷。现任东省人员。饬令措补价银。遣属买补还仓。准于追赔银内扣算。事故回籍者。俟银两追到。饬令现任代为领价买补。如敢派累闾阎。严参惩办。此案共计动用有关奏销仓谷四万五千二十六石七斗零。除已报买外。未买谷二万四千五百六十石八斗零。前任藩司朱锡爵漏未开报。著即归于现办奏销案内补行开报。以备稽查。其节省银两内。支销煮赈银两。并非动用正项钱粮。毋庸造册报销。至此项追赔银两。人数众多。如有咨追无著银两。著一并于朱锡爵、陈文骏、邵葆醇、凝图、四人名下均匀分赔。以免悬宕。该部知道。　　

○又谕、琦善奏、勘明湖荒地亩、未便拨补祀田一摺。前因衍圣公孔庆镕、以祀田缺额咨部。节经户部奏请、将淤出湖地。勘明拨补。嗣以蜀山湖淤地无多。系留为展宽引渠。挑翻土山之用。独山湖荒淤地亩。亦因民人占垦滋事。永远禁止耕种。均未便筹议补还。东省蜀山独山等湖。蓄水济运。攸关紧要。若拨作祀田。任其播种。势必筑堤叠堰。侵占湖身。殊于漕运有碍。且缺额祀田。历年久远。册档无存。此时零星查补。毫无指实。既不能归补足额。而办理徒滋纷扰。必多流弊。所有前议另筹湖地拨补祀田之处。著毋庸议。该部知道。　　

○又谕、庆祥奏参故自伤残之佐领、请旨革审一摺。佐领达朗阿、前经参赞大臣派委查拏哈萨克贼犯。行至中途。具报坠马。旋回伊犁。显有规避情事。且承审伊勒东阿控案。应行质讯。庆祥派员迎提到案。辄自用小刀戕伤肚腹。实属意志狡诈。达朗阿著即革职。交庆祥归案审讯。至另片奏、哈斋香阿患病。不能办公。颇露捏饰狡展情状。塔尔巴哈台参赞大臣。已有旨著彦德补授。彦德未到任以前。仍著硕隆武署理。哈齐香阿现有被控各款。著俟庆祥提同人证。质讯明确。慎勿稍有疏纵。结案后再行候旨。　　

○又谕、庆祥奏、获解哈萨克贼犯、请饬令审办一摺。科布多哈萨克贼犯占戴里殴官一案。据札克桑阿报称、将占戴里等首夥五名、全行拏获。佥供在乌梁海地方居住。去岁被逐后。系乌梁海散秩大臣布彦德勒克、令伊等仍进卡伦居住。并无殴官抢夺之事等语。哈萨克潜入开齐。即应严行驱逐。如实系抢夺殴官。自应按律惩办。今占戴里等供词俱不承认。或系恃无质证。任意狡展。抑或布彦德勒克、捏词呈报。案关惩治外夷。必应详加推鞫。以服其心。塔尔巴哈台既将各犯解交科布多。著即交科布多参赞大臣巴绷阿、秉公审办。无枉无纵。如果布彦德勒克、容留哈萨克潜住境内。复挟嫌捏报。著即严参示惩。傥系扎克桑阿、驱逐不力。讯供时意存回护。亦著据实附参。交庆祥归案定拟具奏。　　

○又谕、庆祥奏、拏获偷窃马匹之哈萨克贼犯等、审明分别办理一摺。哈萨克贼犯拜托尔等、胆敢起意纠同萨尔喀萨克等、擅入卡伦界内。偷盗马匹。情殊可恶。庆祥审明即将为首贼犯拜托尔正法。将为从之贼萨尔喀萨克、萨第、发往烟瘴。仍严行扎饬该台吉等、将各哈萨克等通行戒谕。所办尚是。著即照所奏行。沙布尔套海卡伦之委官巴彦保、虽随同副总管和特恒额等、将贼犯全行拏获。惟贼之出入踪迹。并未先行查出。且回子库尔班呢雅斯等、寻踪赶至该卡伦地界。亦并未声报前往寻踪追赶。实甚懒惰疏忽。巴彦保、著革去委官。枷号三个月。以示儆戒。所有捕盗奋勉之官兵。著分别记名。贼犯所骑连鞍之马三匹。并著分给。以示鼓励。　　

○以镶红旗蒙古副都统彦德、为塔尔巴哈台参赞大臣。　　

○赏吉林休致回籍副都统金保全俸。　　

○以拏获山东叠次聚众抢劫盐枭。知府恩特亨额等加衔升叙有差。　　

○旌表守正捐躯安徽桐城县民黄起万妻王氏。　　

○壬子。添设江南河营萧下、外河、南岸、安东、江防、五汛经制效用外委各一员。从河道总督张文浩等请也。　　

○以故湖南澧州属慈利县麻寮所拦刀隘土把总覃长乘弟长风、贴堂土把总毕松茂孙继凤、四川建昌道属瓜别安抚使已光宗子国富、各袭职。　　

○旌表守正被戕河南内乡县民张有妻程氏。守正捐躯直隶清苑县民路桐妻蔡氏。　　

○癸丑。上御洞明堂。勾到河南、直隶、热河、情实罪犯。停决河南斩犯十一人。绞犯六人。直隶斩犯六人。绞犯八人。热河绞犯一人。余六十三人予勾。　　

○除陕西西安镇标水冲马厂余地七顷三十一亩额赋。　　

○甲寅。上诣绮春园问皇太后安。　　

○谕内阁、前据御史王世绂奏、请清厘长芦商欠、及运库银粮。当谕福珠隆阿、通盘筹画。澈底清查。据实具奏。兹据奏称、各商积欠。历经奏准展限。灾缓、引课、官租、加价、罚赔等款。共银九百九十九万九千六百余两。现在均未到限。并非无著。著福珠隆阿、严饬运司认真查办。将到限者、依限上紧催缴。随引者、按引徵解。毋致该商欠款。任意宕延。至运库现存银两。核之节年徵欠及商欠清册。俱属相符。其因商捐造船经费平饭各款动用银两。均系实欠在商。并无亏短。所有前垫未完银两。著照奏定随引成案。勒限完缴。毋任迟延。嗣后库垫银两。著照该盐政所议、定以限制。除水利急需。并应解应支款项。本款无存。准其动垫外。余俱俟徵齐本款解支。不得辄行垫发。以重帑项。　　

○谕军机大臣等、永芹等奏、闻报逆裔前来滋事、密派将弁防捕一摺。逆裔张格尔、由霍罕纠约布噜特多人。欲来喀什噶尔滋事。该大臣等陆续派员侦探明确。随派官兵、同阿奇木迈玛萨依特、派出之伯克护卫回兵出卡堵截。永芹、在城调度一切事宜。巴彦巴图、复带领官兵。前往英吉沙尔。与领队大臣色普徵额、定议防守。即驰赴乌鲁克等卡伦设法捦拏。该大臣等布置悉为妥协。张格尔豺野性成。胆敢仗和卓名色。摇惑回众。殊属可恶。著永芹等督饬将弁。于各卡伦严密防范。将该逆犯张格尔、及伊弟巴布顶、迅速掩捕务获。永绝根株。方为万全。若该逆犯等行踪靡定。亦不可远带兵役。出卡穷追。总在该大臣等相机妥办。实力防守。勿涉张皇。以靖边圉。将此由四百里谕令知之。　　

○管奉宸苑事工部尚书禧恩等奏、酌改南苑现行章程四条。一、坍塌围墙。改用土坯成砌。一、围墙内外。一律挑穵积沙。栽种柳株。栽树处如碍民地。勘文给价入官。一、每年羊草除备用外。余令附近居民交价。入苑芟割。留根楂三四寸。以资长养。所得价银。备每年九门马甲、并听差人马乾、及餧养鹿只之用。有余、分赏本苑达他人等。一、乾沟西至斜桥、沙河桥、及大红门迤东等处、庄头耕种地亩。与围场御道毗连。将双桥门内迤南草地一段对换。以备行围。从之。　　

○修朝阳门内运粮石路。从仓场侍郎博启图等请也。　　

○添备直隶永定河工秸料二百五十万束。从协办大学士总督蒋攸铦请也。　　

○缓徵直隶隆平、宁晋、宝坻、盐山、青、静海、钜鹿、文安、大城、九县被水被旱村庄新旧粮租仓谷。　　

○乙卯。大学士托津等奏、审讯侯际清赎罪案内解任道员张曾霭、系主稿司员。于苏仁寿私往请托。既经拒绝。乃以可否准赎、含混双请。已革知府重喜、承审原案。取有犯亲年岁亲供。乃于查办赎罪时。茫不记忆。已革千总衔梁纲、在京开帐局多年。与官吏交结。委非安分。得旨、福建汀漳龙道张曾霭著革职。重喜业经革职。著无庸议。梁纲著递回山西原籍。交地方官严加管束。　　

○赏服阕长芦盐政福珠隆阿三品卿衔。　　

○丙辰。孝慈高皇后忌辰。遣官祭福陵。　　

○展缓广东省河疲商奏销上年课饷。　　

○丁巳。上诣大高殿行礼。　　

○还宫。　　

○谕内阁、前据阿尔邦阿奏、长芦商力日疲。请照嘉庆十四年成案。盐斤加价二文。津贴商人。清完积欠。经部议交蒋攸铦、程祖洛、会查情形具奏。嗣据蒋攸铦等奏、请酌加一文。复经部议。俟本年秋成后。再行察看具奏。彼时朕即以盐斤加价。究非朝廷善政。所以屡交部议。不肯辄允所奏。旋据御史蔡学川奏、请停止长芦盐斤加价。缕陈四条。所奏甚是。兹据蒋攸铦等奏、秋成后察看引地情形、仍请酌增盐价。自因秋成丰稔。粮价平减。商力疲乏。积欠滋多。为调剂芦商起见。朕思直隶节年被灾。今岁虽获丰收。而民困未苏。岂可再议加徵。且据蔡学川所奏、溯查嘉庆十四年以南河要工加价。今长芦捐办卫河袁村等处工需。非南河大工可比。若加价取偿。是使民代商捐。亦属不成事体。芦商积欠至九百九十余万之多。屡次加价。以抵完积欠为词。及奏销之期。正课频年请缓。于帑项仍属无益。况加价之后。官盐愈贵。私盐充斥。必致官引愈滞。商人愈困。是恤商而转以累商也。所有蒋攸铦等会议酌增盐价之处。著毋庸议。　　

○裁贵州册亨州同属江边亭土外委、下分亭土把总缺。从署巡抚吴荣光请也。　　

○予福建巡洋遭风伤毙外委叶青山、祭葬恤荫。兵丁李洪升等三十三名赏恤如例。　　

○旌表守正捐躯江苏赣榆县民孙三妻荣氏。　　

○上以孟冬时享太庙。自是日始。斋戒三日。　　

○戊午。孝敬宪皇后忌辰。遣官祭泰陵。　　

