<!-- { "loadSidebar": true } -->
○丙辰。谕内阁、富俊奏、遵旨酌定巡察围场章程。前经降旨交富俊将出派巡察围场官兵。究应带何器械。方不骚扰牲畜。而于缉盗得力之处。酌定具奏。兹据富俊奏称。察围官兵。若令携带鸟枪。不惟骚扰牲畜。而围场牲畜必皆惊避。嗣后巡察围场官兵。不必照常携带鸟枪。令其携带弓矢外。并令其添带长枪。庶官兵不致骚扰牲畜。而技艺亦不致废弛等语。所议甚是。著照所奏。富俊仍须留心稽察。该官兵内傥有阳奉阴违。并不实心缉盗。任意骚扰牲畜者。一经察出。即行指名严参。毋得稍涉姑容。　　

○实授姚文田礼部尚书。以户部左侍郎汤金钊、为都察院左都御史。转户部右侍郎顾皋、为左侍郎。调工部右侍郎李宗昉、为户部右侍郎。兼管钱法堂事务。仍署兵部左侍郎。以内阁学士白镕、为工部右侍郎。兼管钱法堂事务。仍署礼部左侍郎。　　

○命户部尚书王鼎、教习庶吉士。　　

○赏故土尔扈特副盟长扎萨克头等台吉策林敏珠尔、银一百两。　　

○丁巳。谕内阁、严烺奏、请将率行堵坝之厅营员弁、分别示惩等语。卫粮厅阳武汛十九堡迤南沟槽柳坝三道。前经该署河督奏明、于霜清水落后再行堵筑。该厅营因前月长水消落。沟口渐淤。即赶靠头道柳坝。用料堵闭。以致河水盛涨。普律漫滩。现仍饬将坝口补签长桩。照旧编柳。所有冒昧兴堵之阳封协备郝晏安、著撤任、并革去顶带。仍留该工防守。以观后效。卫粮厅通判吴茂楠、著撤回候补。所用堵坝银两。著落该厅营全数赔缴。不准开销。以示惩儆。　　

○又谕、严烺奏、兖沂道库历年垫发银款。请先于藩库拨银归补一摺。兖沂道属河工岁料帮价。向由山东运司于发商生息银两内、按年催解藩库。转拨支发。嗣因商欠未完。工用较急。即于道库存款、及额徵河耗内动支垫发。计自道光元年至七年垫发银两。除抵解藩库河银耗羡等款外。仍垫发银十万四百余两。道库垫项过多。不敷轮转。自系实在情形。著照所请、准其于司库先行借拨银五万两。归还道库岁料帮价垫款。以备大汛工需。所有司库借拨及留抵河耗银两。统俟商欠生息银两启徵之日。即由藩司尽数扣还清款。此项生息银两。有关工用。著长芦盐政嗣后务当年清年款。无得再任拖延。其兖沂道额徵河银耗羡。亦饬按年解缴藩库。毋许再有扣抵。致滋轇轕。该部知道。　　

○又谕、多贵奏、讯明前逃之布噜特比色黑拜等五名、并无助逆情事。照旧安插一摺。所奏是。奇里克爱曼六品顶翎布噜特比色黑拜等、前因库图鲁克拒伤木萨。潜逃卡外。查无实在下落。业将该比销除册档。现回至乌什卡伦探望。经官兵等拏获。讯系畏惧逃避。并无助逆情事。著准其照旧给还顶翎。约束所管夷众。各归原处游牧安插。　　

○内务府奏、审明自鸣钟太监刘得英等、在圆明园内偷放鸟枪。请将刘得英枷号两个月。满日发黑龙江为奴。吴喜、郭进喜、枷责。失察之首领太监魏进玉等、分别议处。得旨、该管七品首领魏进玉、于本年五月内查知。即应立时报明究办。乃仅令拏出。以致刘得英复行带进偷放。其咎较重。姑念其此次查知。即行据实呈报。魏进玉著加恩降为八品首领。罚月银六个月。仍留本处当差。总管太监郝进喜、系专管自鸣钟之人。此次在园住班。其失察之咎亦重。惟管理未久。著加恩罚月银六个月。至三月内在园住班之总管太监杨永太、著罚月银四个月。其失察之总管太监王住、张祥、张福善、王平太、梁保、仅有统辖之责。著加恩各罚月银两个月。至圆明园总管太监吕进忠苑治平、于本管地面失于觉察。亦有应得之咎。著各罚月银两个月。　　

○命吏部尚书卢荫溥、协办大学士。　　

○户部议准、广西巡抚苏成额疏报、天保县开垦水田三＜?土韦＞有奇。照例升科。从之。　　

○戊午。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○命惇亲王绵恺、定亲王奕绍、协办大学士卢荫溥、礼部尚书松筠、工部尚书王引之、吏部右侍郎贵庆、户部左侍郎敬徵、工部右侍郎阿尔邦阿、盘查户部三库。　　

○武英殿校刊仁宗睿皇帝圣训汉文告成。提调官等升叙有差。　　

○以随同官兵防堵出力。释阿克苏遣犯六十八名。仍饬严加管束。　

大清宣宗效天符运立中体正至文圣武智勇仁慈俭勤孝敏成皇帝实录卷之一百二十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。七月。己未。谕内阁、前据鄂山以陕西举人杨浚、在署襄办军务出力。奏准俟该举人服阕后归部即以知县铨选。兹据吏部查奏、定例各省幕宾。凡籍隶本省者。概不得延请。且于道光四年间曾经谕令各督抚盐政等。嗣后奏请一切议叙。概不准将幕友保列。所降谕旨甚明。鄂山既违例以本省人帮办幕务。又复滥行保举。著传旨严任申饬。仍交部议处。所有举人杨浚俟服阕后。以知县即行铨选之处。著即撤销。寻议、鄂山应照违制公罪例革职留任。从之。　　

○又谕、通州民人王文弼等、呈递封章。控告英和家人张天成增租扰累一案。现经托津等讯明拟结。英和当时置买此地。并不问明原租。致张天成私加租息。且徐永祥以在官人役。司其家事。辄听张天成商令捏情控告。漫无觉察。迨该佃户等连次将被控情由呈诉。恳求减租。亦难诿为不知。乃任听张天成等捏词搪塞。不加深究。及降旨令其明白回奏。又不据实陈明。意存隐饰。本应照托津等所议革职治罪。姑从末减。著革去紫缰。即开协办大学士之缺。仍交部严加议处。　　

○命吉林将军富俊、协办大学士。来京供职。以察哈尔都统博启图、为吉林将军。　　

○命翰林院编修李煌、提督山西学政。　　

○旌表守正被戕直隶获鹿县民魏进义妻杨氏。　　

○除江苏长洲、吴、二县捐置义冢地二十四亩有奇额赋。　　

○庚申。上诣绮春园问皇太后安。　　

○谕内阁、国家简用大臣。匡襄治理。必须谨慎持躬。公忠任事。方为无忝职任。永受国恩。昨英和于伊家人张天成私加租息被控一案。其失于觉察。尚系过之小者。惟徐永祥以在官人役。辄与伊家人交好。已属漫无约束。甚至司其家事。商同捏情控追租息。苦累闾阎。若非英和平时信任驱使。何至狐假虎威。肆无忌惮。英和受三朝厚恩。应如何戒满持盈。益加儆惧。乃不自检束。声势赫燿。竟至非其所属之州县。亦有仰希风指。意存见好之事。此在明季宦族专权纵恣。招摇生事。或不免倚势欺淩。我朝纲纪肃清。官方砥砺。岂容恃势妄为至此。从前和珅专擅。其始不过一二无识之徒。趋承依附。渐至自作威福。中外侧目。莫敢上闻。所谓涓涓不塞。遂成江河者。不至于溃败决裂不止。若使大员少有凭藉。即可妄行。则位冠列卿。职居津要者。将复无所底止。朝廷岂尚有法纪乎。凡为大臣者。承恩愈厚。尤当受窜若惊。夙夜靖共。常存敬畏。何至启人迎合。自蹈愆尤。为此特降谕旨。剀切申诫。嗣后在廷满汉大臣。务各益矢公忠。倍加恪慎。庶几克承恩眷。永保令名。以副朕教诲成全之至意。　　

○又谕、那彦成奏、直隶无著亏空。请循照旧章。按年扣廉筹补。前据户部奏明。各州县亏缺钱粮。被参后限满无完。将未完数目作为十成。著落该管各上司按成分赔。兹据该督奏称、直隶情形。与各省不同。统计历年奏参监追者二十八员。共亏银三十六万余两。若照部定章程依限赔清。非三十余年不能结案。请仍遵该省两次奏定旧章。每年摊扣养廉银五万两。以一万两归还大差垫款。以四万两弥补无著亏空。计九年即可全完。办理易而归款较速等语。前户部议奏、此次奏定章程以后。其从前参结已入清查各案。原令各该督抚仍照原案清厘。所有直隶省无著亏空。著准其仍照该省旧章办理。以昭核实。至所奏各省亏空。豫筹补旧杜新。应于分赔之中。量为区别之处。著户部详查核议具奏。寻议、据原奏州县亏那。在一次奏销以后查参者。各上司概免分赔。二次后查参者。分赔无著一半。三次后始行查参者。即照部议分赔。查奏销未完。系专指实欠在民之数。其已经徵收者。设有短解。即应立予严追。是州县平日有无亏缺。原不待奏销方能发觉。岂可迟至一年。甫行查办。若再迟至二次三次后始分别核赔。则此三年内所亏之项。尽可那前改后。巧为趋避。流弊滋多。请毋庸议。从之。　　

○以正蓝旗满洲副都统安福、为察哈尔都统。未到任前。命察哈尔副都统福克精阿护理。调正红旗汉军副都统容安、为正蓝旗满洲副都统。以散秩大臣裕诚、为正红旗汉军副都统。　　

○辛酉。谕内阁、贺长龄奏、历年原缓递缓钱漕。请分年带徵一摺。山东各属。地多瘠薄。兼有水旱偏灾。小民生计维艰。兹居秋徵之期。据该护抚查明各属停缓积欠。尚有未徵之项。而原缓递缓各案钱漕。积至五六年之多。若概行启徵。断难同时完纳。自应宽以年限。俾可实徵实解。除本年新赋、并历年旧欠钱漕。均照常徵收外。著照所请、准其将道光二年以前停缓积欠。无论已未启徵。与三年以后各案原缓递缓钱漕。及临德等仓漕项河银民佃盐课摊徵堤工地租出借仓谷耔种口粮等项。并为一案。自道光七年秋后为始。各按最先年分。递年依次带徵一年。仍以钱漕两项合计。如最先之年止有钱粮。并无漕米。即将次先年分漕米启徵。其应需漕项银两。照例由司借支。仍俟地丁启徵之年。统徵分解。如数还款。以纾民力。该部知道。　　

