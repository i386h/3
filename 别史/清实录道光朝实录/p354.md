<!-- { "loadSidebar": true } -->
○丙戌。谕内阁、前因河湖交敝。经琦善等再三熟商。始定启放王营旧减坝之议。据奏挑穵正河。引清刷涤。将来挽复故道。既可掣溜通漕。而河身亦可日渐深通。并称迟至八九月间启坝。彼时秋稼登场。小民更可无虞失所。朕以该督等既为此奏。自必确有把握。是以不惜帑金。不为遥制。悉照所议办理。乃始因湖水异涨。大启闸坝宣洩。迨宣洩不畅。赶开减坝。以为迅启御坝畅洩湖涨之计。致下游州县。田庐俱被淹浸。居民荡析。已属办理不善。然果能一举奏效。尚当权利害之轻重。不复深责。及至本年堵闭减坝。而黄水仍未消落。运道依旧不通。并将下游挑工。前功尽弃。是不但将数百万帑金。轻付一掷。且使数州县生灵。徒受灾浸。流离迁徙。该督等议举大工。不知集思广益。竟轻听唐文睿一人谬论。致误事机。糜帑殃民。莫此为甚。使该督等扪心自问。尚有何颜对数百万灾黎耶。兹经吏部议将琦善等照溺职例革职。本应悉照部议。即予褫革。姑念琦善平日办事尚属认真。在山东巡抚任内。颇知整顿。河务本系兼辖。著即开缺。加恩降为二品。来京另候简用。张井、潘锡恩、专司河务。种种贻误。其咎更重。惟此时若遽将伊等罢褫。转得置身事外。岂反令他人代为补救乎。张井、潘锡恩、俱著革去顶带。仍留河督之任。以观后效。此系朕格外加恩。俾令戴罪自赎。若果能激发天良。于伏秋大汛经临。全河悉保安澜。今岁回空。明年重运。均能无阻。尚可少赎前愆。傥河湖运道。稍有疏虞。必当从重治罪。决不宽贷。其部议降三级调用之淮扬道邹锡淳、海淮道罗琦、俱著加恩改为降四级留任。不准抵销。　　

○以大学士托津、管刑部事。　　

○以大学士蒋攸铦、为两江总督。　　

○旌表守正捐躯四川剑州民赵上勋妻杨氏。　　

○丁亥。上诣绮春园问皇太后安。　　

○谕军机大臣等、据马应国奏、南粮头进尾帮、及二进首帮、挽出临清闸口日期。并称现在卫河水势微弱。拨船不敷轮转。将携带客货。全行勒卸。督率文武官弁、刻速捞浚。本日又据程含章奏、自三月以来。卫源浅弱殊甚。现在至浅之处。仅存水二尺六七寸。帮船吃水四尺以上。计不敷水一尺六七寸。由临清闸外起。所过地方。节节浅阻。即再加捞穵。而卫水挟沙而行。水缓沙停。旋捞旋积。逐船起剥。将船米客货。悉行起空。行不数里。依然浅阻。即剥船亦无如许之多。全赖漳卫二河之水。长发浮送等语。临清闸外运河。向多古浅。现在卫河来源。又复微弱。重运漕艘。已全数渡黄。连樯北来。一帮顶阻。则后帮尽皆停待。必须先事妥筹。方不致节节阻滞。程含章现已飞咨豫省。将各泉闸坝。悉行起放。著程祖洛即饬属妥办。勿任沿河居民截阻。本月初间。直东两省。均报得雨。豫省曾否均沾。漳卫来源。是否增长。并著该抚查明具奏。以慰廑注。其临清闸外。至北运河一带。著那彦成、程含章、速饬各属。将浅涩处所。设法捞浚。并多备剥船。期敷轮转。务令漕船遄行。无虞阻滞为要。将此各谕令知之。寻奏、各属雨泽沾足。漳卫河水亦皆增长。报闻。　　

○命工部尚书穆彰阿、在军机大臣上学习行走。以京营左翼总兵耆英、为步军统领。兵部左侍郎奕经、兼京营左翼总兵。　　

○戊子。遣官祭关帝庙。　　

○旌表守正捐躯山西定襄县民赵连生女银姐。　　

○己丑。上御勤政殿听政。　　

○调兵部左侍郎奕经、为工部左侍郎。工部左侍郎奎照、为兵部左侍郎。以降调仓场侍郎申启贤、为内阁学士。兼礼部侍郎衔。詹事府少詹事普保、为太仆寺卿。　　

○庚寅。谕内阁、户部议覆、阿扬阿等奏请援案调剂东商四条。东商盐引盐票。向以二百二十五斤为一引。近因长途盘运。亏折日多。著照所议、准其援照长芦之例量为加耗。每引加二十斤。南运盐每引加二十五斤。俟商力稍纾。该盐政等即奏明停止。其各商应完积欠银五百三十五万二千六百余两。亦准其援照长芦成案。暂行停徵。俟加价一半归商后。即严饬该商人等各按原定年限。照数徵收。无许延宕。所有单开银数不符之处。著分别造册送部查核。至各项帑本生息银两。系京外各衙门。岁支公用所需。该盐政等请酌留一半。常川生息。以一半作为本利银一百九十九万两。自道光十年起。分作二十限完交。此项帑本。减半生息之后。于经费有无短绌。著该盐政等查明各衙门是否足敷支发。再奏明办理。并将未停各款。查明款目。及息银若干。一并开单声覆。无任稍有含混。所有本年六月已届奏销五年引课之期。现因课运未能兼顾。该盐政等请减半奏销。分限带徵。著姑允所请。准其将五年引票正课。先徵十分之五。银八万七千八百两零。其余缓至明年奏销。分三年带徵。于道光十年带徵全完。此系正项钱粮。攸关经费。朕格外施恩。该盐政不得援以为例。嗣后总须激发天良。按年清款。傥再有迟逾。定将该盐政运司等、从重议处。亏欠之商人等、照例治罪。无谓特恩可以屡邀也。　　

○命绥远城将军奕颢、来京。以归化城副都统富尔嵩阿、署绥远城将军。　　

○辛卯。上幸静明园。诣龙神庙拈香。　　

○谕军机大臣等、本日长龄等由六百里加紧驰递奏摺。朕以为必系拏获张逆。或得该逆切实下落。相机督捕。乃披阅摺片。仅系带兵出卡捕逆情形。一派空言。览奏实深愤懑。安集延、布噶尔、系该逆遁迹之薮。其次则汰劣克、阿坦台、为该逆羽党。长龄等俱所稔知。前此早应筹及。何待今日如梦方醒。而为此敷衍塞责耶。长龄自到军营。节经降旨。勿令张逆逃出卡外。不啻至再至三。乃张逆于三月初一日从数十骑遁去。距四月二十二日发摺时。已五十余日。该逆虽如鬼如蜮。何至毫无踪影。该将军等所办保事。汰劣克、阿坦台、伊里斯满底等、断无不知该逆下落之理。惟汰劣克、阿坦台、曾经从逆。明知其逃匿之所。或未必即肯吐实。但既据抱经设誓。已属回心效顺。即应向其确切根究。伊里斯满底、遣递马匹。求赏差使。经长龄等给以回谕。并赏给银牌?缎等物。令其帮拏张格尔。伊果能捦送。自当照格封赏。惟该夷类多疑诈。均未指有确向。亦难据以为凭。朕意夷众固属狡谲。或长龄等已知张逆所在。因卡外道路纷歧。且系外夷地方。竟尔束手无策。恐未能即时捦获。致罹重咎。故为此尚无下落之说。若果如此。则居心更不可问。试思兴师动众。若不速得首逆。作何了局。长龄等将何颜对朕耶。前奏驰催霍罕将该逆妻子缚献。曾否得有该处回信。是何情形。著迅速据实奏闻。所奏现商令武隆阿、挑派满汉官兵四千二百石。驰赴图舒克塔什卡外、暂行驻劄。该参赞若遵照前旨。早由乌什草地前进。岂但张逆可就捦获。亦必早膺懋赏。又何必如此周章也。长龄现派官兵在各要隘安营。联络声势。一面飞谕汰劣克等部落。自应如此办理。务须得有该逆确实下落。设法捦拏。期于必获。此时四城全复。张逆苟延残喘。不值久驻重兵。致糜粮饷。著该将军等通盘筹画。出卡兵应需若干。留防兵应需若干。其余兵丁先撤若干。一面具奏。一面迅速办理。至另片奏、投效各员。请量予鼓励一节。前已叠经降旨。不准委用投效之人。何得仍行冒渎陈请。长龄等不思速拏首逆。以伸国威而锄余孽。惟知为各员乞恩。是诚何心。所有单开之候选知县石常泰等、俱不准行。将此由六百里加紧加快谕令知之。　　

○予故福建巡抚前任陕西兴安府知府叶世倬、入祀名宦祠。从护陕西巡抚徐炘请也。　　

○壬辰。皇后千秋节。宫内行礼如仪。停止筵宴。及在外公主福晋命妇行礼。　　

○谕内阁、那彦成奏、剥船限满。例应排造一摺。直隶北运河商捐剥船一千五百只。已届十年限满。自应照例排造。著准其循照成案。交江西巡抚、湖广督抚、一体派员购料造办。分四限解交直隶。内初限船四百只。著于本年造齐。务于道光八年四五月间解到。其二限船四百只。三限船四百只。四限船三百只。均照初限排造。于道光九十十一等年解到。以济剥运。所有应需船价。并运脚。共银四十一万一千五百三十一两。仍著照案先在江广二省藩库、筹款办理。作正开销。至直隶应交款项。除动用节年道库积存油艌银。五万三千九百六十四两零。尚不敷银三十五万七千五百六十六两零。著照历届章程。自道光七年起。分作十年。每年捐银三万五千七百五十六两零。按江广等省动用开销银数。解交部库归款。惟现在商捐银两。须俟十年捐足。并著先行借动运库城工银、二十六万两。同天津道库积存油艌、暨各商现年捐交银两。自道光七年起。分作四年。于每年十二月间。由盐运使解赴部库交纳。俟商捐银两按限交足。仍归原借城工银款。至旧拨船一千五百只。本系商捐。著交商自行变价。该部知道。　　

○又谕、琦善等奏、请移设缉私卡隘一摺。江西省行销淮盐境地。毗连闽粤等省。邻私最易侵灌。据该督等酌量情形。请将宜黄、乐安、二县陆卡裁撤。移设峡江县龙母庙地方。著照议妥办。即由南赣镇就近在临江永丰等四营内。遴委都司一员。派兵五十名。另委佐杂一员。带役八名。会同堵缉。半年一换。所需员弁公费等项。仍由商人照例捐给。傥再有私枭偷漏。即将该官弁兵役。分别参革。其所请于万安县芙蓉门上游之观澜门、添设一卡。并泰和县马家洲、另设卡隘。俱著妥筹试办。总期私枭敛迹。不得徒托空言。　　

○补行道光六年大计。福建年老官四员。有疾官一员。才力不及官一员。浮躁官五员。不谨官三员。处分如例。　　

○缓徵直隶开、元城、大名、南乐、清丰、平乡、广宗、钜鹿、广平、鸡泽、十州县积歉村庄节年民欠钱粮。　　

○癸巳。以甘肃西宁缉捕贼番出力。予永安营游击马鸣谦等、加衔升叙。畏葸不前之左营守备任飞熊等、革降有差。　　

○甲午。谕内阁、明瑛前经犯案拟杖。平时教习拳勇。已不安分。复因裕丰仓发放成色官麦。辄以为土麦夹带好麦。纠合棍徒。拦车入城。冀图讹诈得钱。实属藐法。明瑛前已革去顶带。著宗人府堂官看视重责四十板。以昭炯戒。即行发往吉林、交该将军严加圈禁。如敢出外滋事。从重惩治。无稍宽贷。　　

○又谕、土尔扈特汗策登多尔济、年已及岁。尚堪造就。即照德英阿所奏。公策伯克扎布、所署汗扎萨克、及盟长印信。俱著交策登多尔济。令其办理游牧事务。并著照常奉养伊母哈屯喇什丕勒。严行管束阿勒巴图人等。　　

○乙未。上诣绮春园问皇太后安。　　

