<!-- { "loadSidebar": true } -->
○甲申。谕军机大臣等、本日据钟祥奏、访查东昌府莘县民人从建、道士吴连如等。学习离卦邪教。收藏经卷。辗转传徒。敛钱惑众。经该地方各官。先后将从建、吴连如等拏获。讯据该犯等供出从党在本省者。现经拏获靳咸宜等十八名。其在河南等省者。现亦知会查拏解审。并究出已革武生靳宗泰、亦曾习教。于数年前出赴口外。上年回籍。旋即出口。并堂弟靳同泰、与侄靳广居、靳泽焉、一同出口。俱在丰宁县属土城子、林家营子、大阁儿、二号小河等处居住。靳宗泰系已获正法教犯靳青湖之子。本属邪教遗孽。该犯弟侄同在口外居住。皆系习教之犯等语。该犯靳宗泰既在口外居住。其弟侄又相继前往。现据该抚讯系习教徒党。口外民风朴淳。恐被诱惑。不可不严拏究办。以杜蔓延。著嵩溥迅即密饬丰宁县缉拏各犯务获。妥速解往山东省归案究办。毋任闻风远扬。致令漏网。将此谕令知之。　　

○寻奏、拏获靳宗泰、解往山东归案审办。报闻。　　

○以通政使司通政使溥治、为都察院左副都御史。　　

○乙酉。上诣大高殿行礼。　　

○还宫。　　

○谕内阁、前已有旨、阅看八旗两翼兵丁步射。朕思满洲兵丁。首重技艺。衣服朴素。方称本分。断不可徒尚虚文。著晓谕该营。此次驾前步射人等。俱著穿用布袍布靴。傥仍有任意穿用?缎者。惟该管之前锋统领、护军统领等是问。　　

○以孟秋时享太庙。自是日始。斋戒三日。　　

○丙戌。谕内阁、御史蔡赓扬奏、外省州县亏空过多。请旨饬禁一摺。州县为亲民之官。理宜洁己奉公。廉隅自励。况仓库钱粮。关系重大。尤不可丝毫亏短。若如该御史所奏。近来各省州县。亏缺被参之案。层见叠出。总由积习相沿。不知振作。阘茸之员。性耽安逸。仓库等项。一任官亲门丁涉手。书吏因得通同舞弊。又或在京需次。逋□累累。一经部选到任。辄行那移官项。偿抵私亏。更有不肖佐贰。夤缘署事。因得肆吞公项。捏作亏空。贻累后任。至若各州县交代。往往豫先造作虚册。以少报多。私图入己。迨新任结算。查出亏空。不肯分厘交出。或立空头借契。搪塞一时。或将无用什物。昂价作抵。限期已迫。接任人员。不得不隐忍结报。其实公项仍归无著。甚至亏项盈千累万。即籍其家赀。不足抵数。监追之后。无款可偿。必至以紧要之正项。变为宽缓之摊捐。此等积弊。深堪痛恨。国家帑项有常。地丁钱粮。既须报部拨解。仓谷积贮。亦藉以豫备不虞。岂容劣员任意侵短。今各省所参亏缺之案。如此之多。其未经发觉者。又不知凡几。若不亟加整顿。势将何所底止。著各直省督抚严饬所属州县。务须振刷精神。敦崇节俭。约束亲丁胥吏。毋得任意侵渔。交代之际。必当秉公盘查。核实结报。并责成该管道府。不时稽察。如有不知悛改劣员。仍蹈前项积弊。著即据实严参惩办。毋稍姑容。傥敢狃于积习。意存徇隐。将来别经发觉。或被人参奏。定将各该管上司从重惩处。决不宽贷。将此通谕知之。　　

○谕军机大臣等、有人奏、山西逆匪曹顺滋事戕官。是夜典史章际清、央恳丁役护送逃走。外委李大法等逃至汾河之西藏匿。时有赵城贡生卫皋扬、于三月初五日。督率子侄多人。砍毙贼匪十余人。先后捦获二十余人。贼匪即由赵城行抵洪洞。该县施放鸟枪。贼不敢前。又至霍州小北门。引火烧城。城上流犯褚清、跃出城外。杀贼四五人。乃散至新镇等处。肆意掳掠。灵石与霍州毗连。该县知县祥玉、贼未临境。先将自己眷属。逃匿蒜峪村。百姓闻知慌恐。抛掷子女。失落财物者。百十余家。又赵城距平阳府仅九十里。总兵台斐音、于初五日巳刻。已得滋事确信。乃推诿不前。叠经知府王茂松催促。始派参将白凤池、游击耿秉瓒、带兵先行。该参将等探知贼匪渐散。始于初六日缓辔而至。该总兵行至韩家等村。误认四乡赶会。以为贼势浩大。仍退回平阳。赶会人等因见官兵退回。料贼至万无可逃。投河溺死者。不可胜数。该总兵初八日行抵赵城。贼已四散。首逆潜逃。遂将现获匪犯。留守营中。据为己功。再该抚由省至赵城四百余里。何以至四日之久。路经灵石。确见该县逃散景况。未据参奏。该总兵等种种耽延。亦未详参等语。该抚节制全省军务。猝值赵城逆匪纠众滋事。焚署戕官。自应整饬戎行。妥速剿办。其所属文武各官内。果有先行逃匿。及畏缩不前。以致小民疑惧。遽尔轻生等弊。尤应确切查明。据实参奏。除晋省距赵城四百余里。该抚行至四日。按程计算。并不为迟。无庸查办外。其余各款。著廉敬、赵盛奎、行抵该省。逐一严密访查。即将所指各情节。认真体察。务得确情。傥果有前项情事。断不准以事已办竣。稍存迁就之见。务即按名指参。据实具奏。毋稍徇隐。方为不负委任。原摺著钞给阅看。将此谕令知之。　　

○旌表守正捐躯河南浚县民郝士成妻韩氏。汝阳县民洪保住妻海氏。　　

○丁亥。孝慎皇后殡宫月祭。遣官行礼。　　

○修筑浙江仁和、海宁、二州县海塘柴埽盘头石坝工程。从巡抚乌尔恭额请也。　　




大清宣宗效天符运立中体正至文圣武智勇仁慈俭勤孝敏成皇帝实录卷之二百六十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。秋。七月。戊子朔。享太庙。上亲诣行礼。　　

○幸圆明园。　　

○诣绮春园问皇太后安。　　

○谕军机大臣等、本日据西朗阿奏、喀什噶尔新城周围一带之喀喇赫依换回地二百二顷六十二亩零。招集屯民五百六户开佃。上年届升科之岁。该屯民等已将道光十四年分应徵小麦六百七石零、全数交仓。嗣经苏清阿、兴德等、会同履勘。请将喀什噶尔屯田全行裁撤。此项粮石。系未裁屯田以前交仓。应行收入十四年分常年奏销册内造报等语。前因兴德等奏、覆查喀什噶尔屯田。请照旧裁撤。当经降旨。令其悉心体察。如可无庸更张。趁此原招屯民未行全散之时。妥议办理。屯田为经边要务。总须筹及久远。方能妥协无弊。该处屯民。皆系内地之人。果能依界耕种。日久相安。田亩既免荒废。岁徵额粮。复增六百余石。于该处经费。亦不无小补。西朗阿尚未接奉前旨。故有此奏。著兴德等仍遵前降谕旨。体察情形。悉心妥议。奏明办理。断不可拘泥前奏。稍事迁就。以副委任。将此谕令知之。　　

○命陕甘总督瑚松额、拨银七万四千六百六十四两有奇。解往叶尔羌、巴尔楚克。八万五千九百三两有奇。解往喀什噶尔、英吉沙尔。备道光十六年经费。　　

○己丑。谕内阁、本年八月。奉移孝穆皇后梓宫孝慎皇后梓宫至龙泉峪。所有在京文武各衙门堂官。除有执事各员。仍照例奏请派往外。其无执事者。无庸奏派恭送。至各衙门应有执事之司员章京等。仍照例派往。余俱著无庸派送。　　

○添派礼部尚书恩铭、恭办奉移孝穆皇后梓宫典礼。　　

○庚寅。谕军机大臣等、寄谕湖广总督讷尔经额、湖北巡抚尹济源、有人奏湖北咸宁县地方。有屡犯军罪曾经越狱之逃军万四宝、于该县石竹岭搭棚聚众。各分支派。令往咸宁、蒲圻、大冶、武昌、通山、嘉鱼等县肆行抢窃。该犯有时乘轿假冒官员。诓骗愚民。并点烧闷香。摉抢民家及奸污妇女之事。贫苦村民。往往入党分肥。富厚之家。惧其扰累。相与认为戚好。各该县差役与之联络勾通。地方官畏其桀点。即有报案。不为准理。甚至所得赃物。勒令被累之家。定价取赎。该犯恃其险僻。窝藏积猾匪盗。远近戒心等语。匪徒横行乡曲。欺压善良。最为地方之害。若不严行拏究。何以惩奸暴而靖闾阎。著该督抚选派明干之员。密速查明。设法捦治。毋任脱逃。务将所指各款。确切根究。按律定拟具奏。傥能获案究办。所有各该上司及地方官失察处分。尚可加恩宽免。如意存消弭。仍复因循怠玩。不肯认真查拏。致令该匪徒等日久盘踞。扰害良民。将来别经发觉。或经科道纠参。定将该督抚等从重惩处。决不宽贷。将此谕令知之。寻奏、拏获万四宝、提省究办。讯明抢窃奸拐窝赌各案。以纠窃嘉鱼县白湖寺临时行强之案为最重。应照强盗已行而但得财者不分首从皆斩律。拟斩立决。下部议。从之。　　

○宗人府右宗人绵誉、因病解任。以贝子绵岫、为宗人府右宗人。顺承郡王春山、为正蓝旗汉军都统。　　

○辛卯。谕内阁、御史常大淳奏、匪徒煽诱。动成巨案。请饬地方官巡查化导一摺。州县为亲民之官。必须认真巡查。实心化导。方足以除邪慝而正民心。若如该御史所奏、直隶河南山东各省教匪。辗转传习。惑众敛钱。一遇荒歉之时。恃众强横。白昼夥抢。名曰均粮。南中则湖南之永郴桂。江西之南赣。与两广接壤处所。会匪充斥。结党成群。掖刀持械。施放鸟枪。包送私盐私钱鸦片等物。该处良民及商旅经由者。亦多出钱挂名入会。藉免抢劫之害等语。民生之休戚。视乎吏治之勤否。各该地方官果能亲历乡村。问民疾苦。于一切应兴应革事宜。次第修举。小民亦欲自保身家。何至为匪徒之所煽诱。著各直省督抚严饬各该州县。务须轻骑减从。随时巡历乡村。体察情形。实心化导。乡约保甲诸法。必当遴选得人。认真董劝。其有山僻险远。壤界毗连。为匪类逋逃聚集之所。一经访确。立即移知邻封。会同营汛密速掩捕。勿使为害闾阎。致酿巨案。并著该管道府不时巡察。躬为督率。该督抚遇考察牧令之时。必当以能否认真巡查、实心化导为衡。不得徒以催科听断为尽职。尤不可以迎合奔竞为贤能。庶于吏治民生。两有裨益。将此通谕知之。　　

