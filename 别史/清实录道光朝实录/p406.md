<!-- { "loadSidebar": true } -->
○又谕、普尔钱以一当五。行用多年。兹那彦成等请改铸当十钱。相间通行。事属创始。必须试行无弊。方为妥协。著详加体察。如果通行便利。固属甚善。傥有轻重搀杂。格碍难行之处。即据实奏明停止。将此谕令知之。　　

○壬辰。上诣黑龙潭神祠拈香。　　

○癸巳。上诣绮春园问皇太后安。　　

○谕内阁、理藩院奏、已革喀喇沁塔布囊布里讷什之妻。系成哲亲王之格格。不候该扎萨克呈报该院。遽行违例进京。请照例将该格格罚俸二年等语。布里讷什之妻固山格格。不候报院。遽行进京。殊属违例。著交宗人府、理藩院、严催令其回京游牧。交该扎萨克等妥为约束。毋许私行进京。该院所奏罚俸之处。著加恩宽免。嗣后该格格傥再私自归宁。著载锐遵奉此旨。不准容留。若擅自容留。不惟将该格格从重治罪。定将载锐一并惩处。　　

○又谕、陶澍奏、苏州银价昂贵。暂借铜铅工本银两发换制钱。以平市价一摺。苏州省城、因近来商货未能流通。又多汇票往来。银价顿增。现值上忙开徵。民间易银纳赋。较之往时。多寡悬殊。商民均多未便。自系实在情形。著准其于司库现存钱价银内借拨银二十万两。由苏州府、督同长元吴三县。陆续具领。发换制钱。解局收贮。一俟银价平减。仍饬该府等易银解还司库归款。如借拨之项。尚未发完。而银价已经平减。即行停止发换。该抚即责成该府县认真查察。勿任牙行经纪等抑勒扰累。据奏宝苏局库现在饷钱六万余串。尚敷数月搭放兵饷之用。所有未铸道光七年五卯钱文。亦准其暂停鼓铸。该部知道。　　

○谕军机大臣等、每遇带领察哈尔八旗官员引见。该旗官员步射。大半生疏。殊无可观。著安福将该官兵马步。平日如何操演查阅之处。明白奏闻。嗣后该官兵等当善为指教。不时操练。以娴熟为要。断不可含混塞责。致令生疏。将此谕令知之。　　

○以故乌兰察布盟乌喇特扎萨克辅国公多尔济帖拉木子车楞旺楚克多尔济。袭爵。　　

○以户部郎中玉英。为齐齐哈尔副都统。　　

○改铸福建台湾台义县笨港县丞条记。从巡抚韩克均请也。　　

○修江苏黄快船。从巡抚陶澍请也。　　

○缓徵江苏海、清河、沐阳、阜宁、四州县积歉新旧额赋。　　

○乙未。调正白旗蒙古副都统贵庆为正蓝旗满洲副都统。以刑部右侍郎钟昌。兼正白旗蒙古副都统。　　

○赏故正蓝旗满洲副都统全善保、银三百两治丧。　　

○丙申。命惠郡王绵愉、分府后仍在上书房读书。　　

○以镇国将军恒龄、署正蓝旗满洲副都统。　　

○丁酉。以国子监司业胡达源、为云南乡试正考官。刑部主事瞿溶、为副考官。翰林院编修丁善庆、为贵州乡试正考官。陈官俊、为副考官。　　

○戊戌。上诣黑龙潭神祠拈香。　　

○谕内阁、各卫所守备千总等官、办理漕运事务。虽与绿营专事操防者不同。但究系武职。平日自当练习弓马。不惟该管上司、例应考验。其引见赴部时、该部亦必先行堂考。于绿头牌内填注。遇有技艺生疏者。应即扣除。昨兵部将选补江苏兴武卫五帮领运千总崔廷兰。带领引见。该弁一经开弓。即将箭枝落地。实由平时全不演习。本应即行斥革。念其年力正强。著降为把总。交直隶总督留营学习当差。此次兵部考验之堂官。著查取职名。交吏部照例议处。嗣后该部每遇堂考。务宜认真校阅。详加甄别。毋得虚应故事。稍涉姑容。　　

大清宣宗效天符运立中体正至文圣武智勇仁慈俭勤孝敏成皇帝实录卷之一百三十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。五月。己亥朔。谕内阁、扬威将军大学士公长龄、凯旋到京。著照礼部所拟。遣廷臣于卢沟桥地方举行迎劳典礼。所有应行事宜。著各该衙门照例豫备。其扬威将军印信。著在勤政殿恭缴。至赐宴典礼。著于正大光明殿举行。届时再行示期。　　

○又谕、德英阿等奏、索伦部落、分档马甲三音扣肯索布岱等、此次前往喀什噶尔出师。与另户兵丁一体出力。而其弟兄之内。亦有阵亡者。三音扣肯索布岱等二十四人。著加恩均照从前所办。准其作为另户。此内如有人才出众、差使奋勉者。再行与正身另户之索伦达呼尔、一体间用官缺。　　

○铸给喀什噶尔印务、回务、粮饷、经牧等处、叶尔羌印房司官、粮饷同知、和阗印房笔帖式、各关防图记。从参赞大臣武隆阿等请也。　　

○赏福建巡洋漂没巡检程士教、主簿衔。予祭葬恤荫如例。　　

○予喀什噶尔阵亡蓝翎兵丁伍占鳌、吴安邦、王联升、祭葬世职。病故蓝翎兵丁方殿弼、赏恤如例。　　

○庚子。上诣绮春园问皇太后安。　　

○以拏获盗犯。予拣发副指挥熊常铣尽先补用。　　

○辛丑。孝诚仁皇后忌辰。遣官祭景陵。　　

○上幸万寿山。诣广润祠拈香。　　

○谕内阁、安福等奏、遵旨训练察哈尔八旗官兵一摺。察哈尔八旗官兵甚众。平日自应责令各总管妥为训练。著安福等责令该总管、务须将官兵留心训练。该都统等于秋令查阅时。亦当据实查看。妥为教导。俱令娴熟。并严饬总管等不时操演。嗣后凡遇拣选应行引见人员。该都统将伊等弓马骑射。详加验看。择其娴熟者。咨送引见。毋得仍以生疏者咨送。　　

○山东巡抚琦善奏、山东带赴军营擡炮。已于上年照数补制。并于操防有益。得旨、务要认真督饬练习。不可旷废。　　

○壬寅。谕内阁、严烺奏、估修堤坝土石工程一摺。山东运河厅属钜嘉汛冯家坝。旧里石堤工一段。据该河督查明。年久残缺。应行彻底拆修。估需料匠夫土、例帮二价银一万六百三十七两零。泇河厅属峄滕二汛微山湖大石堤工。攸关蓄水行纤。其峄字九号、滕字一号三号、河面海漫蛰塌。碎石坍塌。亟应补修完整。估需料匠夫土。例帮二价银五千七百三十四两零。上河厅属聊城、堂博、清平、三汛运河两岸官堤二十段。堤身单薄。必须帮宽加高。共估土方银七千二百五十四两零。泉河厅属东平州汛戴村滚水坝。临河一面。历经汛涨撞击。桩木朽腐。石块脱落。应即照旧拆修。估需料匠夫土。并筑坝、共例帮二价银四千二百三十一两零。著照所请、准其于山东司库照数动拨。分别发办。上河厅堤工。及泉河厅滚水坝。须于大汛以前。一律完工。其运泇二厅石工。应先购齐各料。一俟重运过竣。即行赶紧兴修。勒限立秋前全完。以备潴蓄。著先于运河道库存项下垫发银两。饬厅赶办。该河督即移咨东省筹拨。解交运河道。分别归款找发。羔并著督饬该道严催。依限迅速完工。毋任迟延草率。工竣核实验收。该部知道。　　

○癸卯。上奉皇太后幸同乐园。进膳。　　

○甲辰。旌表守正捐躯山东兰山县民胡全和女拔姐。　　

○乙巳。上诣大高殿行礼。　　

○还宫。　　

○谕内阁、李鸿宾奏、潮桥盐商、前借运本依限缴清。请酌量再借一摺。粤东嘉应等八疲埠。无商承充。前经阮元奏、请暂借运本专办疲引。今此项银两。业已依限完缴。瞬届奏销。若复责成通桥现商代拆输纳。仍不免顾此失彼。自系实在情形。著照所请、准其于运库弥补盐本项下、仍酌借银四万两。交运同另行选商。设局专办八疲埠悬引。所借运本。自道光八年为始。分限五年。按数完解归款。傥有延欠。著落该运同赔缴。该督即饬令上紧设法召募殷商。认埠承充。实力经理。以昭核实而免牵累。该部知道。　　

○又谕、福珠隆阿奏、现开戊子款纲。办理情形二摺。两淮引积课滞。前经福珠隆阿奏定年清年款章程。经军机大臣会同户部议奏。将丙戌等纲岁支悬垫银两。先于戊子五纲归还。业经降旨允行。兹据奏、运引全藉岸销畅旺。方无壅积。此次清厘之后。尤须上紧缉私。请令各该地方官设法疏销。著江苏安徽湖广各督抚、严饬所属文武。随时缉捕。毋稍疏懈。并著责成该盐政实力督销。认真经理。务期引销课裕。全复旧规。不得以该地方官缉私不力。豫为将来推卸地步。自千重咎。　　

○以供备军需办理粮台出力。予土尔扈特哈屯喇什丕勒、议叙。哷恩臣多尔济、袭头等台吉。赏土尔扈特盟长汗策登多尔济、章京银格。花翎。外委郝子凝、蓝翎、余升擢有差。　　

○以夏至祭地于方泽。自是日始。斋戒三日。　　

○丙午。谕内阁、蒋攸铦奏、审讯字识张显、禀控抚标参将吉祥保、私役兵丁。违例用刑一摺。此案参将吉祥保、于向设办公兵丁之外。复添派二人当差。即属私役兵丁。且于素服不理刑名期内、辄将字识张显棍责。并出入衙署。擅用鼓吹。实属违例。吉祥保著交部照例议处。　　

○谕军机大臣等、昇寅等奏、会同查办庆山、噶普唐阿、互参一案。于行抵宁夏时。据噶普唐阿送到奏事摺件。恳为转递。并呈明被参不符各款。朕阅其摺内所称。以克扣补马私帮二款为最重。私帮一项。每月扣银六百六十两。自七年正月起。至本年二月止。已扣银九千九百两。据该副都统访询。帮给摺差银一千二百三十两。其余八千余两。是否有著。访查未确。补马一项。每月扣银六百六十两。已扣十九月之久。数在一万二千余两之多。此外如饷封上另贴一签。捏造扣款名目。三项内有年终协领等、私凑制钱一万余串。散借八旗众兵。俱加一分利息扣缴。若果属实。均系大干法纪。务将该将军严密看守。勿致又有禄成之事。任所赀财。亦应严密查封候旨。其噶普唐阿传点马匹。据称系二月二十二日未刻。有手谕可凭。庆山捏为亥刻传谕一节。究系何时所传。不难传集承办人员。确切查讯。著昇寅等务将噶普唐阿所奏所呈各节。逐一详弹严讯。该处人数众多。难保其不通同串捏。联为一气。昇寅等总当虚衷秉公。勿任狡饰。勿涉颟顸。据实查办。以副委任。如有不实不尽之处。别经发觉。惟昇寅、鄂山是问。噶普唐阿摺、及原呈、均仍发交阅看。将此谕令知之。　　

