<!-- { "loadSidebar": true } -->
○又谕、户部奏、回疆军需第三案内。查有未经造销供支进征并凯撤官兵盐菜马乾车驼脚价、及接运军火等项银五十七万三千五百九两零。口粮面二百一万八千三百十五斤零。节经奏咨严催。据该都统覆称、予限半年。即可蒇事。现在期限已逾。仍未将销册送部。帑项攸关。岂可任意久悬。致启新旧那移之弊。且银数既多。难保无浮支滥应、及违例请销情事。傥经手人员。遇有事故。辗转咨追。尤非慎重经费之道。著乌噜木齐都统迅速妥缮清册。务于年内送部题结。并著陕甘总督转饬各该员弁上紧查造。咨送核覆。毋许再事玩延。以清款项。　　

○谕军机大臣等、新授广东惠潮嘉道李本榆、官声素好。召见时。察伊精神亦未衰颓。惟该员年岁究系望七。于地方公事。能否照料周到。不致贻误。著该督抚于该员到任后。随时留心察看。据实具奏。不可因特旨简放之员。稍存迁就。将此各谕令知之。寻奏、李本榆明白老练。实力实心。精神甚好。必不致有贻误。报闻。　　

○展八旗兵丁应扣借支库银限期两月。　　

○甲子。谕内阁、孝慎皇后升祔典礼。著豫期于明年在暂安处举行。　　

○又谕、本年各直省办理秋审人犯。经刑部由缓改实者。贵州八起。江苏山西各五起。该抚及臬司等于秋谳大典。未能慎重详核。致有失出多案。俱著交部查明分别议处。嗣后各直省督抚督率臬司。务当虚衷定谳。断不可惑于救生不救死之说。意存宽厚。故从轻减。亦不可有心刻核。过于严峻。总期无纵无枉。各当其罪。用副朕执法用中至意。　　

○又谕、御史富彰奏、漕船回空迟滞。请加整饬办理一摺。漕粮为天庾正供。节经降旨、令有漕各省督抚早兑早开。毋稍延缓。致逾期限。本年回空帮船。令该漕督及沿途督抚催趱前进。俾得及早归次。毋误来年新漕。兹据该御史奏、有漕各省。陋习相沿。一切章程。并不照例办理。以致帮丁有所藉口。著有漕各省督抚严饬各该州县、于收漕时一律拣选米质乾图洁净。收足受兑。断不准任听漕书家丁。勾串粮户。搀和使水。并不准藉称粮户拥挤。迟至帮船到次。尚未收足。停泊待兑。务于每年十月开仓徵收。冬兑冬开。以符例限。傥因例限已迫。以随收随兑为词。将就收仓。经领运弁丁验看米色。有糠土瘪谷米质潮湿者搀杂其间。虑中途霉变。不肯受兑。必致彼此争执。百弊丛生。甚或买赔易换。辗转批查。则帮船受兑开行。必多迟滞。至三关五坝。沿途耽阻。据该御史奏、每船需费多银。该旗丁例得钱粮。岂容任听关缆夫头等多方需索。辗转稽延。著该漕督严饬各漕员实力催趱。认真整顿。不准开兑迟滞。沿途耽阻。傥夫头人等有需索情弊。即行查出重惩。俾各帮衔尾趱行。毋稍迟延。致逾期限。以速漕运。　　

○又谕、嵩溥奏、幕友在州同署内受伤身死。请将该州同及原验之知州一并解任质讯一摺。此案贵州三脚＜?屯土＞州同宋大龄幕友郑超瀛、受伤身死。既在该州同署内。何得诿为不知。署独山州知州周孚作、前往验讯。仅据尸役罗升供词。定为堌疯自戕。现审供情。又复游移。尸母郑张氏、呈控该署州贿嘱捏详。从前相验时。何以不传郑张氏到案。率将尸身殓埋。案情种种可疑。宋大龄、周孚作、著一并解任。交该抚提同全案人证。质讯明确。按律究办。如果郑超瀛非由自戕。该员等实有瞻徇串嘱情弊。必当秉公根究。严参惩治。勿稍有不实不尽。寻奏、郑超瀛、实系因疯自戕。伊母尚在原籍。是以未经传到。惟周孚作任意添改供情。使信谳转成疑窦。宋大龄未能觉察防范。究有不合。请交部严议处。从之。　　

○又谕、陶澍等奏报、拏获穵堤首犯。归案审办一摺。上年江苏桃南厅十三堡奸民穵掘河堤。首犯陈端、因该地方官未能即时查究。密速掩捕。致今日久在逃。朕屡降严旨责令上紧缉拏。勿视为海捕具文。兹据该督等由驿驰奏、正凶就获。洵足大快人心。可嘉之至。署安徽怀宁县知县赵仁基、于奉旨通缉要犯。留心盘获。缉捕实属勤能。赵仁基、著加恩赏戴花翎。以直隶州知州即行升用。先换顶带。用示奖励。其协缉各员弁。著该督等查明尤为出力。酌保数员。候朕施恩。该犯陈端、系穵堤案内首要重犯。漏网年余。始经就获。著陶澍于该犯解到时。即亲提严讯。并将待质案犯陈钦、刘开成等提出。三面质审。务当根究明确。尽法惩治。一面押赴犯事地方即行办理。一面奏闻。以伸国宪而昭炯戒。　　

○蠲缓湖南安乡、华容、武陵、龙阳、沅江、澧、巴陵、七州县及岳州卫被水庄屯新旧额赋有差。赈安乡、华容、二县灾民。并给一月口粮。给安乡县灾民房屋修费。　　

○乙丑。谕内阁、本日据吏部奏、严议武会试正副考官白镕等、分别降调降留。均属咎所应得。历科武会试内场取中试卷。先于双好字号内选取。如不足额。再于单好字号内选取。此定例也。本科会试。特派白镕、胡达源、为正副考官。自当认真考核。以备干城之选。乃置双好而中单好。至有六名之多。及至派员覆试。许逢时、马兴临、乌和哩、均以弓力不符停科。其未经停科之杨云凤、李达元、池化鳌、均以卫守备用。可见此次中式单好武举六名。技艺俱极平常。其外场监射较射王大臣。考校尚属秉公。并未屈抑人才。而白镕等悍然不顾。以千人共见之技。竟至上下其手。实不平允。朕不为已甚。姑勿深究。白镕著降补大理寺卿。胡达源著降补翰林院侍讲。以示薄惩。御史苏芳阿、给事中黄爵滋、部议降二级留任之处。均著加恩改为降一级留任。不准抵销。此系朕量从宽典。该员等当知感知惧。勉图后效。嗣后武会试揭晓后。宜如何仿照文会试之例。派员将取中各武举、比对监射较射各册。覆加磨勘之处。著兵部妥议章程具奏。　　

○又谕、前因杨国桢奏、请将领运豫漕之千总、由豫省粮道考核。当经降旨交该部议奏。兹据潘世恩等奏称、该运弁等三年甄别。五年军政。均由该管粮道出具切实考语。申详漕运总总督核办。运弁之优劣勤惰。全在本管官平日留心稽察。豫省漕粮。向系直隶山东江南三省之通州等十帮协运。其领运之弁。每年由本管粮道佥派出考。报部查核。豫省道员。不过每年九月受兑领运时。知其一时之勤惰。其平日优劣。未能周知。况运弁每年更换。考核具有定期。若以一运之考语为据。则三年甄别。五年军政。必致碍难办理。如该弁等实有偷安怠玩等弊。豫省粮道原可揭参。其出考之本管粮道。亦有应得处分。定制相维。自足以徵懈玩。所有该抚前请将领运豫漕之十帮现运千总年终甄别。及军政通完等案。由豫省粮道考核之处。著毋庸议。至该抚所称、运弁以豫省粮道非其本管。易启怠玩之渐。并以临时参揭。委代猝难其人。恐误漕运。著署漕运总督恩铭、体察该省情形。有无实在掣肘之处。详悉查明。妥议章程具奏。寻奏、三年甄别。五年军政。应仍照旧办理。毋庸再议。其沿途抗玩误公各帮弁。应由豫省粮道就近详请河南巡抚核办。毋庸申详漕运总督。以免迟误。又押空千总。应由漕运总督栋选明干之弁。先期派往以备差委。该空运是否得力。亦由豫省粮道随时考核。分别办理。下部议。从之。　　

○谕军机大臣等、前据特依顺保等奏、霍罕胡什伯克、遣使祈将附近卡伦游牧之哈萨克等驱逐出境。以便收取马租。已降旨谕知特依顺保等妥为抚驭。勿生边衅矣。朕思边防最关紧要。霍罕犬羊成性。贪黩无厌。其请驱逐附近卡伦游牧之哈萨克、并敢有亲带二万人往索马租等语。是竟包藏祸心。觊觎附近伊犁游牧。亦未可定。从来抚驭外夷。道在羁縻。彼霍罕妄自尊大。罪不容诛。在得其地不足为富。臣其众不足为武。朕反覆思维。哈萨克恭顺有年。虽收其马贡。并不准其入卡。此即推而远之不肯弃之之义。立法之初。意至深远。经此次饬谕之后。霍罕照常恭顺。固可相安无事。傥再遣使来。书词或形悖慢。即当明谕大义。以哈萨克臣服已久。其在附近伊犁游牧。本系天朝地方。系大皇帝恩赉。是以纳马为租。尔霍罕与哈萨克争兢。则是尔自外生成。不畏德威。妄思觊觎。务当遵守旧界。长受厚恩。其哈萨克内有愿给尔马者。亦不过问。尤不可以夸大虚词。向其恐吓。致起衅端。并谕哈萨克等、以尔在特木尔图淖尔海迤西、及吹塔拉斯等处游牧。皆系天朝戡定地界。每年应交纳租马。仍当照常输纳。春霍罕向尔等索取马租。愿给与否。系尔卡外之事。与天朝无涉。若哈萨克被霍罕欺淩。阑入卡伦。欲天朝帮助。断无是理。即当尽数截回。该将军等一面明白晓谕。一面严饬沿边一带卡伦。时加防范。断不许轻出卡外邀功。其寻常蛮触相争。天朝原可不问。哈萨克系我卡外藩篱。势难任霍罕欺淩。致损国威。傥敢带兵以驱逐哈萨克为名。犯我卡伦。该将军等当审时度势。可守则守。可战则战。若竟擅入卡内。则不得不示以兵威。痛加剿戮。如逃出卡外。则穷寇莫追。万勿堕其奸计。是为至要。长龄于道光六年简任伊犁将军。伊在朕前。曾奏索伦锡伯两营。最为骁勇。其余各营。亦当一律精锐。特依顺保久经行阵。布彦泰在伊犁日久。自当熟悉该处情形。该将军参赞必须大加振作。和衷共济。认真操演。务令一兵得一兵之用。使哈萨克心有所恃。不致被霍罕引诱。而霍罕又知官兵精壮。闻风生畏。自不敢妄生希冀。当以战守为实务。训练为先声。以逸待劳。首尾相应。严行防备。勿稍疏虞。再朕闻伊犁粮米。出卡甚多。官兵度日拮据。所关甚钜。著该将军等严行禁止。并查其出卡之由。认真办理。欲使官兵精壮。必须用度宽裕。抚之以恩谊。申之以纪律。庶几万里长城。同心敌忾。该将军等其善体朕意焉。将此谕令知之。寻布彦泰奏、参赞大臣常德、正月初十日后可以到任。即当驰赴伊犁。与特依顺保斟酌情形。相机办理。报闻。　　

