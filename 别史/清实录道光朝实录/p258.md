<!-- { "loadSidebar": true } -->
○己未。上诣安佑宫行礼。　　

○诣绮春园问皇太后安。　　

○谕军机大臣等、庆祥奏、续准喀什噶尔咨报贼匪分窜。仍须兵力御防一摺。逆夷张格尔、现虽远窜。惟喀什噶尔甫经滋扰。回情不无惶惑。且恐该逆复来窥伺。不可不严加防范。该将军前派穆克登布所带兵一千名。已降旨令永芹暂留备用。所调补额官兵。现即谕知永芹、于此一千名内拨补足额矣。其派备后起官兵一千名。著该将军俟派往侦探之佐领等回报到日。应否饬令起行。再行详察情形办理。至该逆张格尔、屡在卡外滋事。总以伊系霍集占后裔。煽惑回众。前此被剿远窜。潜投霍罕地方。上年九月间。据永芹奏、该逆自霍罕逃出。势甚穷蹙。随带八九人到阿赖地方后。辗转流移。在各布噜特部落纠结。随聚随散。现在该逆于拒伤官兵后潜逃。是否仍匿居霍罕地方。抑在各布噜特部落伏匿。并无一定巢穴。不值远劳兵力摉捕。朕思以夷制夷。可收以逸待劳之效。从前玉努斯、在喀什噶尔阿奇木伯克任内。曾以萨木萨克有子玉素普、在霍罕潜匿。遣人探问。嗣后审属虚捏。治罪羁禁。后因伊母思子情切。令该将军察看情形释放。玉努斯系曾经获罪之人。此时若差令设法诱捦。俾伊藉此图效。或能办集此事。亦未可知。惟玉努斯能否办理。现在可否差往。著该将军详查。如果可用。即面加晓谕。伊曾袭封郡王。因罹重辟。仰荷天恩宽宥。此时现有张格尔自称萨木萨克逆裔。在卡外各布噜特游奕。时来近卡地方窥伺。玉努斯如能设法。令卡外布噜特、将张格尔及伊弟邑布顶捦献。大皇帝必念伊祖伊父诚悃。及伊此番出力勤劳。加以逾格厚恩。如此剀切晓谕。伊或感激思奋。冀图重膺爵赏。藉除逆裔根株。岂不较劳师糜饷为得计。如不堪任使。亦即据实具奏。此外或另有能事可用之伯克。并可奏明调往差遣。再此次巴彦巴图同时阵没官兵。不为不多。何以并无回子伯克通事等一人在内。于追剿贼匪情形内。亦未叙及。殊不可解。恐其中另有别情。可一并密加访察。据实回奏。若稍有徇隐。则是汝大负皇考委任之意矣。懔之慎之。将此谕令知之。　　

○又谕、庆祥奏、俄罗斯私入边界建房、请饬查询一摺。俄罗斯素形骄悍。今于哈喇塔拉地方。私盖房间。霸取哈萨克牲畜租赋。现据阿布拉禀称、往见其头人。传述察罕汗赏给物件。欲择哈喇搭拉水草好处筑城种地收租。是否系其属下头人所为。抑系该察罕汗教令所致。自应查核明确。再行办理。现已由理藩院行文萨纳特衙门查询。俟其如何回覆。再行谕知该将军相机妥办。此时边防紧要。该将军务当严饬卡伦员弁兵丁加意防守。勿致稍有疏虞。并晓谕哈萨克公阿布拉、以伊素称恭顺。现已行文俄罗斯查询建房情由。以凭核办。该众哈萨克、勿得因有此事。藉辞擅入卡伦。该将军一面剀切晓谕。一面饬知该卡伦一体防范。无许阑入。以靖边圉。将此谕令知之。　　

○又谕、庆祥奏、接据喀什噶尔咨报贼匪分窜。内地安静。一时无用重兵。咨调索伦锡伯兵一百名。官三员。备防补额等语。逆夷张格尔、滋事远窜。已非一次。其伎俩已可概见。乃贪功轻敌。至令孤军深入。重失事机。此时该逆虽复远窜。安知不同隙潜来滋扰。前经降旨、令将穆克登布所带兵一千名。暂留备防。其应调补额兵一百名。官三员。即著于此一千名内拨补。其余官兵。仍留于喀什噶尔以资防守。现在所调叶尔羌兵三百名。自已饬令回防。如该处兵力不足以壮声威。著永芹与庆祥商酌。即将前派后起官兵一千名。令乌凌阿管带前往。以期有备无患。所有各卡伦。务当加意防范。无稍疏虞。上年据永芹奏称、该逆在各布噜特部落纠集。随聚随散。何以现在如此鸱张。此时又复逃往何处。著永芹拣派妥干员弁伯克等、密加侦察。一有潜匿踪迹。即奏明相机剿办。庶足以惩凶顽而安边徼。将此谕令知之。　　

○山东巡抚武隆阿奏、卫河水弱。应添剥船。得旨、依议妥速办理。　　

○予伊犁解送乌噜木齐马匹官员议叙。赏兵丁一月盐菜银。　　

○追予元臣拜住、入祀陕西大荔县忠义祠。从巡抚鄂山请也。　　

○缓徵河南新乡、延津、封邱、考城、内黄、兰阳、仪封、原武、淮宁、项城、阳武、汲、淇、滑、浚、安阳、临漳、阳阴、十八厅县歉收村庄新旧额赋。及耔种口粮租谷。　　

○缓徵山东高唐、阳谷、单、郓城、齐河、恩、馆陶、利津、八州县被旱被虫村庄新旧额赋。及各项银米。　　

○以山东州县间被旱蝗。缓买三限截漕米麦豆石。　　

○庚申。谕军机大臣等、前经降旨令德英阿前往伊犁署理将军。边事紧要。朕闻其近日精神较逊于前。殊为廑念。那彦成来京陛见。必与德英阿途次会晤。著将该将军现在精力若何。即由驿据实覆奏。将此谕令知之。寻奏、陕西咸阳途次会遇德英阿。尚无病恙。而心气粗浮。不敢保其必能胜任。得旨、览奏均悉。　　

○河东河道总督张井奏、督率厅汛筹办导引泉渠。收纳坡水。估修闸坝。得旨、外省疲玩之习。在在不免。全仗该管上司。严行督饬。庶可无误公事。勉之。　　

○增培河南两岸十三厅、山东曹河粮河二厅、堤堰坝戗等工。从河道总督张井请也。　　

○辛酉。上御同乐园。赐皇子及内廷王大臣等食。至甲子皆如之。　　

○壬戌。谕内阁、富俊等奏、酌拨兵额以资办公一摺。双城堡建房木植。向令阿勒楚喀拉林砍伐一半。各城轮年分砍一半。北据该将军详查阿勒楚喀拉林额兵各四百零六名。差务繁多。又兼年年派砍木植。不敷调遣。自系实在情形。著照所请、即于吉林额兵内。酌量抽拨一百五十名。宁古塔额兵内。抽拨一百名。三姓额兵内。抽拨一百五十名。不必即行裁撤更调。俟各城甲兵出缺时。无须挑补。咨明该副都统、于阿勒楚喀拉林双城堡闲散内。仍按马步骑射技艺。拣选充补。计共添兵四百名。连前额共计有兵一千二百一十二名。以资调遣。该部知道。　　

○又谕、富俊等奏参、伐木迟误之员。并筹款加赏盐菜银两一摺。佐领讷恩登阿等、前因委办木植。屡催未交。经富俊等奏请摘去顶带。勒限交纳。今复逾限仍未交足。讷恩登阿尚欠交木植二千一百余根。实属延玩。讷恩登阿、著交部议处。所欠木植。勒令明年如数交纳。至已故佐领阿勒金太所欠木植。除伊子图克唐阿设法砍运交纳外。尚欠二千六百余根。著该将军勒限明年开河后全数交足。如再迟逾不交。即行咨参严惩。其所请加赏伐木兵丁盐菜银两。著即于吉林义仓谷价现存款内。动支银一万两发商生息。每岁所得息银一千二百两。每年加赏银四两。共需银八百两。其余息银四百两。即著归还原款。又据另片奏、砍伐木植劝惩章程。著照所请、该委员果于年前照依丈尺数目砍伐齐全。次年八月内全数交足。咨部给予纪录二次。如运到木植尺寸不敷。除将细小木植入官外。饬令照数补伐赶运。免其议处。若当年不能交纳。迟至次年运交者。罚俸一年。傥次年仍不全交。即将该委员降二级留任。仍罚俸一年。以示惩儆。　　

○癸亥。皇太后五旬圣寿节。遣官祭太庙后殿。奉先殿。上率皇子王公大臣、诣绮春园行庆贺礼。众官于午门外行礼。　　

○上侍皇太后早膳。晚复如之。　　

○谕军机大臣等、本日据陈中孚奏、于十月初一日到任。署漕督穆彰阿、奏明带印催漕北上。题奏事件。暂借河督关防。其咨行事件。就近借淮安府印信。现值办理新漕。除海运米石外。其余应由盘坝接运。在在均须赶办。借用印信究多格碍等语。穆彰阿现在督押尾帮军船北上。本日据奏已抵济宁。沿途催趱军船。尽可借用押漕道厅印信。著即将漕运总督关防。派委妥员迅速赍送新任漕督陈中孚接收。办理一切漕事。以专责成。将此谕令知之。　　

○免齐齐哈尔等处歉收军田谷石。展缓前借口粮银。　　

○甲子。以吏部左侍郎王引之、为顺天武乡试正考官。翰林院侍讲学士潘锡恩、为副考官。　　

○乙丑。上诣安佑宫行礼。　　

○调任山理学政吴慈鹤、奏报抵任。得旨、学校修明。因属职所当然。至地方公事。亦要留心查访。顺便据实密奏。总要公正乃心。视国事如家事。不可沾染外官习气。动辄朦混瞻徇也。果能实心为国。方不负简调之意。密之慎之。　　

○丙寅。上诣大高殿。寿皇殿。行礼。　　

○奉皇太后还宫。　　

○谕军机大臣等、前据庆祥奏、俄罗斯私入边界建房。其头人传述。欲择哈喇塔拉水草好处。筑城种地。请饬查询。朕以事关边防。自应查核确实。再行办理。已饬拟询问俄罗斯查明边界建房咨文。由理藩院行文萨纳特衙门查询矣。本日复据松筠奏称、从前或系哈萨克侵占俄罗斯游牧。今俄罗斯意欲讨还。哈萨克以一面之词。希图为其檄询。亦未可定。傥俄罗斯以本系哈萨克侵占必应讨还为词。理藩院转难查办。哈萨克游牧疆界。与俄罗斯毗连。理藩院无凭可查。该将军似可以行查理藩院并无伊等疆界图识。碍难查办。晓谕哈萨克、以天朝定例。外藩之地有疆界者、方可查办。无疆界者、例不办理。令其和睦邻封。似可毋庸行文俄罗斯。免生枝节等语。边防紧要。该处现在情形。庆祥自必详悉明确。兹将理藩院询问俄罗斯清汉咨文。及松筠原摺。一并钞给阅看。并著该将军随时体察。相机妥办。总期无失天朝体制。仍不致开边衅。方为不负委任。将此谕令知之。　　

○河东河道总督张井奏、筹蓄微山湖水。得旨、尽心力而为之。明岁重运经临。断不准以湖水短绌为词。致滋贻误。懔之慎之。　　

○修山东运河泇河厅属堤闸。并挑穵引渠。从河道总督张井请也。　　

○丁卯。上诣皇太后宫问安。　　

○贷浙江等帮例给经纪办公银。　　

