<!-- { "loadSidebar": true } -->
○谕军机大臣等、长龄等奏、现在筹办情形一摺。据称欲令守边兵丁。实心出力。莫如屯田之法。但改防为眷。事涉纷更。一时碍难办理。请将各省绿营兵额。各按马步守兵。分别均匀。于每百名内。暂裁二名。咨照各该省核办。即将各省裁缺所节经费。由部汇拨。解交甘肃藩库。自道光十二年为始。归入回疆经费项下、搭运前往。以资支发。已另降谕旨。交该部查明具奏。至所称喀什噶尔、英吉沙尔、叶尔羌、去秋守御。极得兵民之力。即回众亦咸知兵威民力。实足以捍卫地方。正宜因势利导。俾联为一体。此时该将军等、先将西四城可种之闲地。招民开垦。有愿携眷者听之。其回子地亩。亦不禁其租给民人耕种。现令壁昌出示招谕。著妥为办理。如试种有效。皆如地利可守。安家者渐多。有愿入伍者。即准其充食名粮。收一眷兵。即撤一换防兵额。其防兵在戍既久。有自愿徙眷安家者。亦听其便。数年之后。可成一半眷兵一半换防之局。节费自属不少。且既有眷兵。即有余丁。种地之人日多。挑兵之人不患其寡。彼时换防之额。不难陆续撤回内地。所谓以回疆物产。供回疆兵糈。兵民日益蕃昌。则回心日益固结。是屯田一事。实为安边便民足食足兵之良法。俱照所议办理。其民户如何安插编管。高地如何设法引渠。牛具耔种。如何撙节经理。试垦之初。如何分段认种。成熟之后。如何按亩交粮。此时招民开屯。必须无碍于回众生计。将来因屯募兵。必期无碍于边地操防。一切详细章程。著长龄、玉麟、与壁昌、熟筹妥议。务期经久无弊。方为尽善。俟议定即行会同具奏。至茶叶大黄等物。前经降旨准其弛禁。所有新疆各城茶政。著仍循旧例通行。概免查禁。又据称、前经谕令霍罕夷使。缚献贼目。送出裹去之民回。现在该夷使尚未旋回。霍罕狡诈异常。即使此次人来。竟能遵谕献出贼目。亦未可全信为真。自当防其诡诈。如果实在悔罪投诚。许其通商交易。万一犬羊之性。难以德孚。亦不值久驻重兵。惟当妥筹控制。固我边陲。俾顽梗不敢复萌窥伺。所论俱是。至前次奏请于西四城现有兵六千余名之外。酌留伊犁等处兵六千名。通计原额新增。共满汉兵一万二千余名。兹据核计分驻西四城、及巴尔楚克等处绿营兵。较前通计总数。尚多一千余名。著即查改画一。又喀什噶尔、巴尔楚克、总兵员缺。道光八年奏案。系将凉州改镇为协。该处总兵。作喀什噶尔换防之缺。今该将军等、拟于巴尔楚克添调总兵一员。陕甘地方紧要。拟将凉州镇总兵。仍改归原地。现拟安设总兵二员。即由陕甘实缺总兵内。不论满汉。择其熟谙行阵。平日训练有方者。拣派前往。如一时总兵内难派换防。或即拣选堪胜总兵之副将。奏请赏加升衔。署理换防总兵。亦著照所议办理。现在喀什噶尔换防总兵员缺。据该将军等查明。凉州协副将周悦胜、久历戎行。边情均所熟悉。著即派委署理。以资熟手。将此由六百里谕令知之。　　

○两江总督陶澍、江南河道总督张井。奏报秋汛安澜。命张井诣河神庙祀谢。陶澍、张井、均下部议叙。出力员弁。升叙有差。　　

○四川建昌镇总兵官马玉麟、以病乞休。允之。调云南临元镇总兵官张琴、为建昌镇总兵官。以云贵督标中营副将谢驎、为临元镇总兵官。　　

○以江南太湖协副将李恩元、为浙江温州镇总兵官。　　

○以喀什噶尔、英吉沙尔、上年守城进援打仗出力。赏英吉沙尔领队大臣棍楚克策楞、头等侍卫。协领乌珍泰、副都统衔。佐领萓库伯勒、富隆阿、斋清额、德廉、苏春布、车淩布林特古斯、毕里克图、乌尔图那逊、防御察隆阿、西拉那、莫尔根太、色依伯尼、骁骑校克坦布、办事章京福来、参将马殿甲、毛文彩、游击马天锡、都司郭兴额、高峻、守备鲁东山、云骑尉杨茂、把总张贤、外委魏启明、花翎。前锋校扎拉芬等蓝翎。余升用有差。释回遣犯军犯三十四名。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百九十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。冬。十月。己卯朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○颁道光十二年时宪书。　　

○谕内阁、史谱奏、请将承办要工丁忧人员予限回籍一摺。陕西省华岳庙工程。前经奏准分段兴办。拣派该州知州张坦承修。现在二段将届修完。三段工料。俱已发银购备。该员适闻讣丁忧。自应准其回籍守制。惟工程尚未报销。料物多未收齐。碍难更换生手。著照所请、张坦准其回籍治丧。予限三个月。即赴陕办工。以专责成。工竣、仍饬令回籍守制。该部知道。　　

○又谕、鄂山奏、查禁鸦片烟章程。据称川省五方杂处。间有吸食鸦片烟之人。会理州平武县一带。毗连番界。尚有种植罂粟花处所。现经通饬严密查拏。惟思查禁鸦片烟。必先清查官吏。俾免包纵徇隐情弊。著该督饬令藩臬两司密查各官员内。如有纨裤积习嗜食鸦片者。即行据实详揭参办。并严查各衙门官亲幕友长随书役。如有向食鸦片烟。立即照例加等治罪。如此则官员自顾考成。管束必严。丁胥知所儆惧。查拏得力。至各关隘口。稽察尤为紧要。该省夔州宁远广元等府县。为各省入川要路。凡遇客商过关。如查有私带鸦片烟泥。立即究办。傥关隘书役受贿故纵、及勒索栽诬。将该书役及失察本管官。一并照例参办。其会理州等处。私种罂粟花地界。著饬该地方官于编查保甲之便。遍历查看。如有私行种植。立即犁毁。将地主治罪。田土入官。并严饬各土司晓谕夷民。毋得私行栽种。令该土司每年冬间亲往履查。如有私种。即行拔毁。将夷民照例枷责。田土归土司招种。傥该土司不认真查察。即参革示惩。该督仍责成该管道府。于年终出具所属并无种卖鸦片烟切实甘结。详报该督。于每年年终具奏一次。务当实力实心。认真查禁。以期根株净尽。不可日久生懈。视为具文。　　

○谕军机大臣等、福克精阿等奏、监禁宗室在监殴毙人命。屡审不认致死确情。此案宗室诚明、于砍伤牟海林后。复潜赴牟海林住屋。乘其仰卧。持用木柴叠殴。登时殒命。据福克精阿等奏、提审案证。已据供明。并无争斗情事。显系挟嫌谋杀。诚明坚不承认致死确情。实属刁健。请照众证情状定拟等语。著富俊提集全案人证。秉公审讯。严究确情。按律定拟具奏。将此谕令知之。寻奏、牟海林系卖娼贼犯。该宗室诚明被其讥诮。前往理论。遂致殴毙。宗室诚明。依律拟绞监候秋后处决。系宗室照例圈禁。下部议。从之。　　

○以陕西银价昂贵。暂停宝陕局鼓铸。从巡抚史谱请也。　　

○蠲缓湖北江夏、嘉鱼、汉阳、孝感、黄冈、黄梅、庆济、汉川、武昌、咸宁、黄陂、沔阳、江陵、公安、石首、监利、蒲圻、大冶、钟祥、京山、潜江、天门、荆门、云梦、应城、松滋、枝江、兴国、蕲水、二十九州县暨屯坐各卫被水村庄新旧额赋有差。给房屋修费。　　

○庚辰。下幸圆明园。　　

○诣绮春园问皇太后安。　　

○辛巳。泰宁镇总兵官海龄、因病解任。以吏部左侍郎贵庆、为泰宁镇总兵官。兼总管内务府大臣。并管万年吉地工程。　　

○转吏部右侍郎奕经、为左侍郎。调户部右侍郎桂轮、为吏部右侍郎。工部右侍郎阿尔邦阿、为户部右侍郎。兼管钱法堂事务。兵部左侍郎那丹珠、为工部右侍郎。兼管钱法堂事务。以内阁学士裕诚、为兵部左侍郎。　　

○调镶黄旗蒙古副都统特登额、为正蓝旗满洲副都统。以头等侍卫毓文、为镶黄旗蒙古副都统。　　

○壬午。谕内阁、前任山海关张家口各监督。吏部员外郎善庆、刑部郎中景福、铭恩、短交经徵盈余等款银两。著勒限一月。如数完缴。不准再有延缓。嗣后各监督差满应交盈余等款银两。著户部会同内务府严定章程具奏。寻议、崇文门、左翼、右翼、山海关、张家口、杀虎口等六处盈余银两。向无解交定限。拟请嗣后自奉旨日起。予限一月完缴。傥逾限延宕。即由内务府参奏。勒限二十日。全数交清。如再不完。应革职监追。从之。　　

○谕军机大臣等、前据给事中王云锦奏、请严禁书肆小本文策。以防士子怀挟之弊。并称有文海文备名目。兹据步军统领衙门奏、查出文备八本。又名历科墨正。内载四书时文。并载有登科秘诀。又文选五本。系五经时文。文萃六本。名新增五经文萃。各分名目。易经文曰文蔚。书经文曰文茂。诗经文曰文葩。春秋文曰文苞。礼记文曰文藂。内附有新策一本。五经文钞计五本。以上各种。乃墨卷时文试策杂选成部。俱系刻本。其字甚小。其本三四寸见方。并据该役等向各书肆访查板片。佥称此书来自江南。其板片自必在该省书肆收存等语。著陶澍严饬所属。查明此种板片。务须迅速销毁净尽。以杜流弊而端士习。将此谕令知之。　　

○两江总督陶澍等奏、现办抚恤灾民事宜。得旨、务要认真妥办。如有不尽心之官吏。或因灾肥己者。必当严加惩治以儆其余。万毋姑息。懔之。　　

○河东河道总督严烺奏报秋汛安澜。命诣河神庙祀谢。并下部议叙。出力员弁升叙有差。　　

○以工部右侍郎那丹珠、为国史馆清文总校官。　　

○以翰林院侍读学士史评、编修陈嘉树、充日讲起居注官。　　

○以捐修江南贡院。予知县黄冕等升补有差。　　

○以缉捕勤能。予安徽知府胡调元等议叙。　　

○抚恤琉球国遭风难夷如例。　　

