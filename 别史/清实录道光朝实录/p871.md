<!-- { "loadSidebar": true } -->
○以惠郡王绵愉、为镶蓝旗蒙古都统。　　

○以大学士长龄、管户部三库事。　　

○以户部左侍郎奕纪、总理工程处。　　

○修浙江海塘柴埽各工。从巡抚乌尔恭额请也。


大清宣宗效天符运立中体正至文圣武智勇仁慈俭勤孝敏成皇帝实录卷之二百九十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。冬。十月。辛亥朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○颁道光十七年时宪书。　　

○以惇亲王绵恺、署镶红旗满洲都统。　　

○壬子。谕内阁、杨名扬于办理工程。含混入奏。已属巧饰。又于临潼富平等缺。辄将同乡谢长年、谢长清调补。并因谢长年调补临潼时。出差未回。复令谢长清前往署理。弟兄先后接任。显系为人择缺。意存袒护。杨名扬著即革职。定远厅同知谢长年、富平县知县谢长清、因与该抚同乡。均得调补。并以同胞弟兄。接任交代。迹涉夤缘。谢长年、谢长清、均著降三级调用。毋庸查级议抵。再直省调署各缺。例由两司具详。不得以巡抚意存袒护。一味迎合。所有谢长年、谢长清、调署具详之布政使按察使。著陕西巡抚查取职名。送部加等议处。至州县中兄弟同在一省。例不回避。其同在一府者。例文本未明晰。向经该督抚咨请到部。均照盐场与地方官员父子同官一府之例。令其回避。以别府所属之缺调补。嗣后州县官兄弟同在一府者。著以别府所属之缺调补。该部即纂入则例。通行遵办。　　

○以故贝勒奕纶子载鈖、降袭贝子。　　

○以郑亲王乌尔恭阿、署镶红旗汉军都统。正红旗汉军副都统道庆、兼署正黄旗护军统领。镶蓝旗蒙古副都统连贵、兼署镶蓝旗满洲副都统。　　

○以工部尚书载铨、兼署礼部尚书。　　

○癸丑。上诣皇太后宫问安。　　

○诣宣仁庙。火神庙。拈香。　　

○谕内阁、肃亲王府轿夫葛三等开设赌局。于六月二十四日被中营兵役拏获。既据护卫保硕供称、肃亲王敬敏令伊回明耆英、恳求从严惩办。何以二十五日甫求严办。二十六日反将葛三等放出。二十七日仍用伊等擡轿。细核案情。前后不符。著肃亲王敬敏明白回奏。　　

○命陕甘总督瑚松额拨银七万八千八百八两。解往乌噜木齐。备道光十八年经费。　　

○甲寅。谕内阁、昨因肃亲王府轿夫葛三等开设赌局一案。情节前后不符。降旨令敬敏明白回奏。兹据奏称、闻知葛三被兵役拏获后。即将护卫保硕痛斥。并恐葛三到案供系包衣人。令保硕到耆英处说明系雇工人。恳求严办。至步军统领衙门因何将葛三放出。实不得知等语。著刑部即提讯葛三、是否系包衣人。抑系雇工人。确切究明。据实具奏。　　

○又谕、瑚松额奏、副将将届服阕。请仍令赴甘肃委用一摺。前任甘肃永固协副将段永福、准其于服阕后。仍赴甘肃委用。俟有副将缺出。即行奏请补用。此系因段永福前在军营。著有微劳。边疆营伍。藉资熟手。是以特允所请。他省不得援以为例。　　

○总管内务府大臣禧恩等奏、遵审失火延烧九洲清晏等处之首领太监黄喜等、按律定拟。得旨、园庭重地。该太监等应何等小心谨慎。乃平日疏懈。以致失火延烧。获罪甚重。本应照原拟办理。量予从宽。所有太监韩进玉、著改为绞监候秋后处决。与原拟绞监候之太监袁进喜、一并赶入本年朝审情实。已革首领太监黄喜、刘文得、俱著发往打牲乌拉。给官员为奴。遇赦不赦。内殿八品首领太监王得太、著革去首领。仍罚月银十年。圆明园六品总管太监赵喜、七品总管太监王进朝、均著革去顶带。仍罚月银六年。已革圆明园六品总管太监张二汉、统辖日久。失于查管。亦难辞咎。著罚月银三年。内殿总管太监王常清。革去顶带。仍罚月银六年。以示薄惩。寻以太监袁进喜、当差年分较浅。情节尚轻。命免死。发给打牲乌拉官员为奴。遇赦不赦。　　

○命惠郡王绵愉、带领侍卫十员。往奠故庆郡王绵慜茶酒。赏银四千两治丧。予祭葬。谥曰良。　　

○乙卯。上临故庆良郡王绵慜第赐奠。　　

○谕内阁、庆郡王绵慜、为朕亲叔庆僖亲王之子。秉性朴醇。持躬谨饬。自秋间遘疾。辗转增剧。竟尔溘逝。本日朕亲赐奠。悲惋实深。敬仰体皇考友于之谊。著加恩再承袭郡王一次。绵慜现无子嗣。其应行立嗣承袭之处。著宗人府照例办理。绵悌、绵性、俱著赏假两个月。办理丧事。　　

○又谕、杨名扬身任巡抚。乃于所属紫阳县命案。经署臬司究出府县捏详刑求情弊。并不秉公查办。辄敢因司道禀见。向嘱设法周全。复三次亲往李廷锡公署拜会。业经汤金钊等查明属实。尚复任意抵赖。辜恩溺职。殊出情理之外。杨名扬业经革职。著毋庸议。傥尚不知自反。哓哓渎辩。则咎由自取。朕必当重治其罪。李廷锡于命案重情。悉心究出。具禀详报。尚无不合。惟于杨名扬奏参后。跪求免参。实属卑鄙。业经革职。亦毋庸议。　　

○又谕、前经吏部将月选官带领引见。其河南柘城县知县杨凤翰一员。朕已觉其目力不及。特命军机大臣传到该员。再行察看。本日据奏该员实系两目昏眊。试以字画。不能辨识。难胜民社之任。杨凤翰著以原品休致。其柘城县缺。著吏部即将是日备班之员。带领引见。所有过堂时未经看出之吏部堂官。验看月官之九卿科道。著交吏部都察院分别议处。　　

○又谕、容照奏、查禁历年陋习一摺。马兰镇地方镇将以至千把总。向遇公出。均役使兵丁。挑负行李。名为挑夫。该兵丁等常充此项差使。枪箭技艺。自不能望其合法。国家费帑养兵。操防是其本务。若徒供官弁役使之用。必至营伍废弛。有名无实。不可不严行饬禁。著即随时查察。傥所属员弁内。嗣后仍有役使兵丁之事。即行据实参处。毋稍姑息。至该镇每年应进鹿只。除小鹿六十只。仍照旧捕捉餧养外。所有圈内旧养大鹿。即著全数放出。不准餧养。其所占官兵。悉令归伍。以节糜费而重差操。　　

○又谕、昨因敬敏回奏摺内。有葛三被获。恐到案供系包衣人等语。降旨令刑部提讯葛三是否包衣人。确实具奏。兹据讯明该犯实系民人受雇在府。葛三既系民人。即非包衣人。本无庸虑其混供。敬敏何以恐其到案供系包衣人。令保硕到耆英处说系雇工。恳求严办。是何意见。著敬敏仍行明白回奏。　　

○谕军机大臣等、本日据容照奏、请查革历年陋习一摺。破除一切。可嘉之至。马兰镇属十三营汛。向年采取各种药草。呈交镇署。并各该管上司衙门。均有馈送。汛兵既以采药致误差操。甚至雇觅居民人等进内采取。难保无匪徒混入。藉此砍树刨薓。不可不防其渐。至金莲花鹿衔草二种所产之地。尤关紧要。何以令人擅入采取馈送。殊出情理之外。著容照即将此项陋习。详细查明。始自何年。据实具奏。毋稍含混。又每年派割火道兵丁内。向以二十名专为打草。缴镇署二万束。以备修补房间之用。每名摊派钱文。其置买镰刀草爬。即用此项。该兵丁等难保无指差为名。任意滋扰情事。著照所议、即动用该处库存废铁。制造镰刀。分给应用。其价值及草爬一项。均由营中公费支用。傥再有摊派等弊。立即查参。该总兵务将此项兵丁供给镇署草束一节。查明始自何人任内。一并据实覆奏。将此谕令知之。　　

○以惠郡王绵愉、管雍和宫事。　　

○以睿亲王仁寿、为正红旗蒙古都统。　　

○命钦差户部右侍郎文庆、由陕西驰赴河南查办事件。　　

○以东河堵筑支河。试抛甎坝。予道员张坦等议叙升补有差。　　

○丙辰。上诣寿皇殿行礼。　　

○谕军机大臣等、有人奏、山西省地方官贪劣不职。罔顾物议者。不一而足等语。山西吏治废弛。屡经降旨查询。申启贤简任巡抚未久。自无所用其回护。著将摺内所指各员款迹。逐细查明。据实具奏。傥稍事瞻徇。不实不尽。日后别经发觉。该抚不能当欺饰重咎也。原摺著钞给阅看。将此谕令知之。　　

○谕内务府大臣等、养心殿差务重大。现设首领一名。难以照管。再添八品官职首领一名。著载入宫中现行则例。　　

○加福州将军长清太子太保。命在紫禁城内骑马。　　

○命惠郡王绵愉、于故庆良郡王绵慜发引日。往奠茶酒。并送至暂安处。　　

○旌表守正捐躯江苏海州民李文林童养妻孙氏。河南鹿邑县民张金堂媳孙氏。　　

○缓徵河南安阳、内黄、临漳、夏邑、杞、兰仪、汤阴、浚、封邱、武陟、十县被水村庄新旧额赋。　　

○丁巳。谕内阁、陈阶平奏、加工制造火药。试有成效。并开列条款。请饬永远遵行等语。军储利器。枪炮为先。全在提拣硝磺。精造火药。方能致远摧坚。据该提督奏称、自到任以来。督率将备讲求加工制造之法。火药较前猛利。现在该省各营枪兵打靶。均已一律加远。但恐将来短少力作。药力仍有减缩之弊。著两广总督广西巡抚督饬各营。查照该提督所奏条款。实力办理。毋得日久懈弛。以储军实而重边防。　　

○谕军机大臣等、有人奏、江苏省新涨沙地。官产民业。轇轕不清。该省大吏先后查办互异。以致续经新涨之地。概未升科等语。此项新涨沙地。如果有碍水道。或即铲除。如实于水道无碍。即应照例准人承买。何以悬宕数年。尚无一定办理章程。著陶澍、林则徐、体察情形。筹画尽善。务使民有乐利。国课无亏。不必因有人陈奏。遂存附会之见。亦不可畏难不办。互存观望之心。原摺著钞给阅看。将此各谕令知之。　　

○除江苏镇洋县捐置义冢田亩额赋。　　

○戊午。上诣皇太后宫问安。　　

