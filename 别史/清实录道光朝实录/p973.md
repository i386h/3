<!-- { "loadSidebar": true } -->
○谕军机大臣等、本日耆英奏、摉查海口商船。严禁贩烟情形一摺。据称在没沟营、盖州、复州、岫岩、各海口摉获烟土烟膏等件。并吸食人犯三十余名。自已按律惩办。现在旗民感戴。情甘十家联环互保。以凭稽查。著耆英认真核实办理。不得日久又成具文。傥有阳奉阴违。或互相隐徇之处。一经查出。即行严办。至闽人原不应在该处居住。其业经编入保甲若干名。如果安静。毋庸驱逐。傥有情愿回闽者。听其自便。嗣后务当示禁。凡有流寓闽人。一概不准栖留该处。并著该地方官常川查察。如有朦混寄居者。立即驱逐。以杜滋扰而靖地方。将此谕令知之。　　

○又谕、据伊里布等奏、请在滇蜀交界处所设卡。防堵川省夷匪一摺。所办好。上年四川省马边夷匪出巢焚掠。蔓及雷波。该督等以永善县与雷波接壤。当饬该镇派兵前往防堵。迄今已及一载。该夷匪出没无常。防兵未便裁撤。惟该处无可驻劄之区。自应量为变通。以节劳费。著照所议、准其在于要隘处所。建立坚固卡房数座。分扼其冲。使声势联络。防御较易。并著即饬昭通镇、俟设卡之后。将前派各兵撤回。另拨兵一百余名前往。分卡守御。嗣后按季轮流更替。以均劳逸。至该处为川滇来往通津。除将江边私渡封禁外。其向有之官渡。著酌量裁撤归并。并咨会川省。一律办理。所有上年防兵及嗣后轮防各兵盐粮、并设立卡房经费。准其在于留备边费之盐课溢余款内动支。将此谕令知之。　　

○以热河协领文祥、为凉州副都统。　　

○以拏获贩烟官犯。予兵马司拣调正指挥吴成泰等即补优叙有差。　　

○旌表守正捐躯河南禹州民杨庭兰妻刘氏。　　

○户部议准、陕甘总督瑚松额疏报、乌噜木齐开垦地十三顷五十亩。照例升科。从之。　　

○贷山西吉、长治、辽、和顺、榆社、沁、霍、赵城、大宁、九州县歉收贫民仓谷。并缓右玉、灵邱、山阴、宁武、定襄、浑源、大同、平鲁、代、五台、繁峙、保德、和林格尔、偏关、隰、文水、宁乡、怀仁、宁远、武乡、河曲、阳曲、汾阳、左云、五寨、虞乡、静乐、临汾、霍、灵石、垣曲、三十一厅州县买补仓谷。　　

○丁酉。孝诚仁皇后忌辰。遣官祭景陵。　　

○以直隶粮价渐昂。免奉天、河南、山东、商贩米税。　　

○修浙江西塘柴埽各工。从巡抚乌尔恭额请也。　　

○戊戌。谕军机大臣等、都察院奏、安徽民人王言品、以埋冤三载畏恶不办等词。赴该衙门具控。已明降谕旨交该抚亲提审讯矣。恶棍扰累良民。最为地方之害。据该民人控称、合肥县恶棍吴玉富、吴兆安、吴万春等。因借钱不遂。纠众持械。将伊胞侄王从朝枪毙。并铳伤伊嫂吴氏、伊女扣姐。该县验明差拘。该差畏其凶横。不敢往拏。叠控该省各衙门。迄今三载。犯无一获等语。如果属实。是地方官玩视民命。不为缉凶。殊干法纪。著色卜星额严饬该县。即将恶棍吴玉富、吴兆安、吴万春、查拏到案。亲提审讯。按律惩办。据实具奏。将此谕令知之。寻巡抚程楙采奏、拏获吴玉富到案。讯明施放鸟枪属实。以故杀论。依律拟斩监候。逸犯吴兆安等、饬属严缉务获究办。下部议。从之。　　

○己亥。谕内阁、德勒克多尔济等奏、哲布尊丹巴呼图克图所住庙宇。年久地土潮湿。多生疾病。请另移净地以济徒众。著即准其移于图拉河迤北地方居住。　　

○宗人府宗令敬敏等会议、查禁鸦片烟章程三十九条。一、沿海奸徒。开设窰口。勾通外夷。囤积鸦片。首犯拟斩枭。为从同谋及接引护送之犯。并知情受雇船户。拟绞监候。该管官知情故纵者革职。失察者分别议处。一、沿海员弁兵丁。受贿故纵。拟绞立决。知情徇纵。俱发往新疆。官弁充当苦差。兵丁为奴。失察者、员弁分别议处。兵丁杖徒。一、合夥开设窰口并合夥兴贩者。以造意者为首。余俱以为从论。一、沿海奸徒。寄囤夷船烟土。照开设窰口从犯治罪。一、官役拏获贩烟吸食之犯、得财卖放者。与犯同罪。赃重者计赃以枉法从重论。失察之该管官分别议处。一、收禁人犯。如有禁卒人等。将鸦片烟私行传递。或为代买者。发极边烟瘴充军。其解递之犯。解役人等有犯前项情弊。发近边充军。赃重者计赃以枉法论。失察之该管官。分别议处。一、兵役匪棍。以查烟为由。肆行抢夺。并挟讎诬赖者。俱发边远充军。赃一百二十两以上者。为首拟绞监候。失察之该管官。分别议处。一、鸦片烟案内流罪以上人犯、告称留养者。概不查办。一、事未发而自首者免罪。闻拏投首者减一等。首后复犯、加一等治罪。一、吸食之案。止准官弁访拏。不许旁人讦告。一、开设烟馆。首犯拟绞立决。从犯及知情租屋者。发新疆给官兵为奴。兵役包庇。与犯同罪。有赃、计赃准枉法从重论。失察之该管官。分别议处。一、栽种罂粟。制造烟土。及贩烟至五百两。或兴贩多次者。首犯拟绞监候。为从发极边烟瘴充军。兴贩一二次、数不及五百两者。为首发新疆给官兵为奴。为从发极边足四千里充军。兵役贿庇。与首犯同罪。赃重者计赃以枉法从重论。其知情租给房地之业主。受雇之船户。一年以外者发边远充军。一年以内杖流。半年以内杖徒。州县官知情故纵者革职。永不叙用。失察之该管官。分别议处。一、栽种罂粟。尚未制烟售卖。及收买烟土烟膏未售卖者。为首发极边烟瘴充军。为从杖流。一、吸烟人犯。均予限一年六个月。限满不知悛改。无论官民。概拟绞监候。一、平民吸烟在一年六个月限内者。拟杖流。如系旗人。销除旗档。一体实发。一、在官人役并官亲幕友等。一年六个月内在署吸烟者。照平民加一等治罪。该管官知情故纵者革职。失察者降调。一、职官吸烟。在一年六个月内者。发新疆充当苦差。一、兵丁吸烟。在一年六个月内者。发近边充军。该管官知情故纵者革职。失察者分别议处。一、开设烟馆。栽种罂粟。制烟兴贩。首从各犯。除现拟死罪外。其余俟一年六个月后。均拟绞监候。一、吸烟人犯。虽经改悔戒绝。但存有烟灰者。杖一百。一、制卖鸦片烟器具者。照造卖赌具例分别治罪。失察及拏获之该管官。分别议处议叙。一、同居子弟有吸烟者。家长照不能禁约子弟为窃例治罪。一、职官因吸烟发往新疆者。概不准各城大臣因事保奏。一、宗室觉罗吸烟者。发往盛京。严加管束。如系职官及王公。均革职革爵。发往盛京。永不叙用。如犯在一年六个月限满后者。照新定章程。加重拟绞监候。宗人府会同刑部。恭进黄册请旨。一、太监内如有从前吸食者。限一个月内。自首免罪。再限三个月内。令总管太监认真摉查。如有收藏烟具者。审明从重治罪。如三个月限满。半年以内。有在禁门以内各值房吸食者。均拟绞监候。在外围值房吸食者。枷号六个月。发极边烟瘴永远枷号。遇赦不赦。失察之总管首领及同屋太监。奏请分别降革治罪。如系首领吸食。均照禁门以内新拟罪名办理。失察之本管总管、奏请发遣。究出贩烟之人。若系太监。与吸烟之人同罪。若系民人。交刑部加等治罪。至陵寝首领太监等有吸食者。照外围办理。其王公门上及各大臣宅中之太监等有吸食者。交慎刑司永远枷号不赦。如半年以后。仍有吸食。在宫门以内者。拟斩监候。外围等处及陵寝当差并王公门上大臣宅中并已为民太监等。拟绞监候。各项失察处分。仍照前议办理。一、夷商住澳住行。卖货完竣。即饬遵照定限起程。如逾限久留。照违制律治罪。一、官兵查拏鸦片烟。遇有大夥拒捕者。准放鸟枪。格杀勿论。一、销毁烟土。令督抚亲验真伪。以防偷换。一、沿海各省洋船进口。督抚派公正大员。实力摉查。一、各省海关监督。于洋船带烟进口。知情纵放者革职。失察者分别议处。一、各省拏获烟贩。将由何处购买。何人包庇护送。及经过地方。逐一根究。分别惩办。该管官受贿故纵者革职治罪。知情者革职。失察者分别议处。一、拏获吸烟人犯。承审官徇情开脱。照故出人罪例治罪。一、吸食已戒。平民例得免罪。惟职官为民表率。如曾经吸食者。均勒令休致。一、拏获囤积兴贩各犯。无论邻境本境。均准给予议叙。仍分别送部引见。一、访获吸食者。亦准酌请议叙。一、在京各衙门及外省督抚。将吸烟之员列入京察卓异。即将原保举官议处。一、京城地面。五方杂处。稽察尤应严密。应责成步军统领衙门顺天府五城随时访察。仍严禁番役等讹索扰累。一、各省保甲。饬地方官认真编查。如牌长有受贿知情等弊。一体惩办。一、地方官朔望宣讲后。即将吸食鸦片之害。传集众人。明白宣宗。庶父诫兄勉。咸知自爱。奏入。得旨、上年黄爵滋条奏鸦片积弊。请旨设法严禁。当交各将军督抚等各抒所见。妥议以闻。嗣经陆续奏到。并据科道等官先后条陈。特降谕旨。交大学士军机大臣会同各该衙门议奏。兹据详议章程。会同奏入。朕详加披阅。尚属周妥。俱著照所议办理。并著纂入则例。永远遵行。各该衙门即速行刊刻。颁发各直省将军督抚等。转行所属地方文武员弁。一体遵照。明白出示晓谕。咸使闻知。朕惟姑息非所以爱民。明刑即所以弼教。鸦片来自外夷。日甚一日。兼以内地栽种罂粟。影射渔利。军民人等受其毒者。始则被人引诱。继乃习为泛常。甚至荡产戕生。罔知悛改。关系于人心风俗者甚钜。若不及早查禁。永杜弊源。则传染日深。其害伊于胡底。朕恫瘝在抱。欲为天下除此祸患。不惮再三训诫。特议刑章。以期易俗移风。还淳返朴。因思海贩窰口。实为祸首罪魁。傥非一律从严。概置重典。不足以防偷漏而塞来源。至吸食之弊一日不断。则兴贩之来一日不绝。亦不得稍从宽宥。今定以死罪。立限严惩。此外种种流弊。尤应随时随地。实力稽查。历久不懈。庶几根株净尽。力挽浇风。惟是有治人而后有治法。该将军督抚等果能早为查办。何至流毒如今日之甚。朕姑宽其既往。自此次明定章程以后。其各激发天良。湔除积习。同心协力。仰体朕怀。为民除害。其有不肖属员讳饰不办者。立即据实严参。重治其罪。傥仍意存玩泄。视条教为具文。或畏难苟安。或始勤终怠。则是甘心骫法。自丧天良。朕言出法随。决不宽贷。其各懔遵毋忽。　　

○准安徽池州帮船漂失米石、分限买补。　　

○庚子。上诣绮春园问皇太后安。　　

