<!-- { "loadSidebar": true } -->
○又谕、前因兵部于文移内拆出匿名揭帖。声言青海番贼复出抢掠。特降旨令那彦成驰往查办。自已起程前往。今据该督奏、番贼复过河北。祇有一千数百余人。抢劫察罕诺们汗。恐所奏番贼及杀伤人数。均未确实。已降谕旨饬令长龄妥速剿办。稍赎前愆。著那彦成于到西宁后。遵照前旨严密确查。将现在情形据实具奏。毋稍徇隐。其匿名揭帖之人。亦须细加查访。务期弋获。以凭究办。将此谕令知之。　　

○以广西义宁协副将尚政华、为福建建宁镇总兵官。　　

○铸给山东沂水县移驻东里店县丞、兰山县移驻兰陵镇县丞条记。从巡抚琦善请也。　　

○庚申。顺天府以宗室乡试中额请。得旨、取中八名。　　

○以署镶黄旗汉军都统福克津、为镶黄旗蒙古都统。肃亲王敬敏、为镶黄旗汉军都统。　　

○辛酉。上诣皇太后宫问安。　　

○壬戌。谕军机大臣等、本日据那彦成奏、查西安省城。自七月二十八日以后。阴雨连绵。十余日未见开霁。南山各州县所种包谷。一经久雨。子粒青空。收成歉薄。木厢等处工作游民。恐因粮贵失业滋事。现在委派员弁分投确看。酌借资本。仍令安业等语。所奏是。陕省木厢纸厂铁厂各工作。向系无业游民聚集谋生。全藉所钟包谷以资口食。一经久雨。包谷子粒青空。粮价昂贵。客头无力收聚。势必停工。计此三项游民。不止八九万人。若一时尽皆失业。难保其不别滋事端。从前南山匪徒滋事。即由包谷青空、粮贵停工所致。不可不豫为筹办。前有旨令卢坤署陕西巡抚。不日即可到陕。此事著交该署抚督同藩司唐仲冕、迅即遴派明干员弁。分投前往南山各属。确查实在情形。如果各厢厂竟以粮贵欲停工作。即酌量借给客头资本。务令各安生业。毋致散荡为非。该署抚仍随时体察民情。相机妥办。总期民有恒心。地方静谧。是为至要。将此谕知卢坤、并传谕唐仲冕知之。　　

○予故前任闽浙总督董教增、祭葬如例。谥文恪。　　

○予云南永北厅属阵亡土练阿故、赏恤如例。　　

○癸亥。谕内阁、绵课等奏、明年皇太后临幸圆明园。慈宁门每日进班散秩大臣一员。应否改由三旗兼头二品世职侍卫内、选派八员进班请旨一摺。嗣后每遇皇太后由圆明园进宫。暂住几日。慈宁门进班。著派三旗兼头二品侍卫八员进班。俟冬际皇太后进宫之时。再著散秩大臣在慈宁门进班。　　

○宗人府奏、审明觉罗尚志殴伤胞兄尚德。并闲散觉罗舒喜恃强讹诈。逼和息讼。按律定拟。得旨、舒喜前因滋事圈禁。遇赦后不知悛改。复恃强讹诈。拦截官差。逼和公事。实属怙恶不悛。舒喜著发往黑龙江永远圈禁。海顺身充族长。于尚志殴伤伊兄尚德。并不报明查办。辄为调处息事。亦属不合。仅予笞四十折罚。尚觉过轻。海顺著革去族长。　　

○甲子。世宗宪皇帝忌辰。遣官祭泰陵。上诣寿皇殿行礼。　　

○谕军机大臣等、孙玉庭等奏、讯明起事逆匪均已歼捦、及审办续获各犯。地方安静一摺。此案首逆邢名章。起意聚众谋逆。由河南新蔡县窜入安省。经该督抚劄饬镇道督率文武员弁、带领兵勇围捕歼捦。旋提齐各犯。隔别研讯。据该犯等供明纠约人数及起事日期。邢名章等亦据讯明年貌服色。令各犯指认确凿。实系当时格杀身死。并续获邢名章之三子邢孝一名。陈悦等三十余名。同新蔡县所获倪进学等十五名。一并提解来颍。归案质审。著即饬令该司道于豫省解犯到案后。严切质对。讯取确供。务将习教谋逆实有若干人数。一一追出。尽数摉除。净绝根株。勿留余孽。审明按律定拟具奏。孙玉庭等于此案剿办得宜。先人致胜。渠魁无一漏网。且调派官兵分路驻防。查缉甚为周密。闾阎安堵。览奏曷胜欣慰。至颍州府承审驻巡文武各员。足资办理。孙玉庭奏称毋庸自行前往。致涉张皇。所见甚是。著于闱场事竣。驰赴清江。协同河督查看河湖情形。督率宣防可也。将此谕令知之。　　

○河南巡抚程祖洛奏报到任日期。得旨、实心实力。以副委任。公勤二字。永矢毋忽。世有官职较尊。则因循不振者。尔其戒之。谅汝亦必不出此也。慎勉而行。朕有厚望。　　

○释发遣吉林、黑龙江、伊犁、人犯张瑞等八十七名。　　

○给山西归化城、萨拉齐、二厅被水灾民一月口粮。并坍塌房屋修费。　　

○乙丑。赏已革礼亲王昭梿、宗人府主事。　　

○贷土尔扈特贝子察罕布彦、半年俸银。添补牲畜。　　

○抚恤日本国遭风难夷如例。　　

○丙寅。上诣皇太后宫问安。　　

○谕总管内务府大臣等、本年顺天府属二十四州县内、据报被灾者十八州县。此次谒陵大差。派办车辆。民力未免拮据。著内务府将所属各项备差车辆人役。可裁减者酌量裁减。其乾清宫等处总管首领太监等、行李车辆并人数。亦令酌减。实用车辆若干。俟有确数。奏明交顺天府遵办。俾地方官豫备较易。以示体恤。嗣后仍照向例办理。该府尹等不得援此为例。　　

○丁卯。遣官祭贤良祠。　　

○谕内阁、颜检奏、部拨赈饷。查明司道库存款。实已因公动支。不敷拨用。拯救灾黎必不可缓。著户部即于直隶邻近省分杂款内、速行动拨银四十万两。委员迅解直隶。亟备赈需。俾灾黎早沾实惠。以副朕视民如伤至意。　　

○又谕、程祖洛奏、审讯新蔡县续获要犯、并查参失察地方官一摺。此案朱麻子即朱凤阁、兴教传徒。纠众滋事。由河南窜入颍州。经该处文武员弁率同兵勇。迅速剿捕。将首夥各犯就地歼捦。现复据豫省委员续获教犯皮恒、并教匪李兴之子李一、俱系案内要犯。著该抚亲提严鞫。究明该犯等是否同预逆谋。此外伏匿夥党。尚有若干。即派员按名查拏。务期全数弋获。该匪等传徒惑众。蓄谋已久。地方官平日毫无觉察。咎实难辞。署新蔡县知县林振东、著先行革职。汝宁府知府王世臣、著先行革去顶带。俱责令戴罪缉拏余匪。以观后效。历任失察之巡抚司道府县等。俟定案时究明习教滋事月日。据实查参。按例惩处。　　

○谕军机大臣等、颜检奏、查明部拨司库闲款银五十一万五千七百余两。经历任前司因公借支未归银四十七万六千二百余两。现在实存银三万九千四百余两。其盐斤加价生息等项银两。除因公动用外。多有借支。以待归补。是以并未报销。仍于奏销册内虚列银款。并无现银实存在库等语。地方灾黎。嗷嗷待哺。自应亟为筹拨。以资拯救。已明降谕旨。饬部速于邻省拨解矣。至藩库应存款项。历任藩司借支未归。仍虚列银款奏销。致令库项虚悬。览奏实堪骇异。州县官因公那移库项。尚有应得罪名。乃直隶历任督藩。私行借支库项。并未报销。非亏空而何。从前总督藩司。皆存官官相护之见。并不认真究办。署国帑于不问。傥遇地方事在急需。迫不及待。竟至无可支应。则所关甚大。如云司库并无亏那情弊。其谁信之。汝系朕弃瑕录用之人。自应黾勉报效。不得藉词差务纷繁。为日后卸过地步。著即督饬藩司查明此项银两。究系因何动支借用。起自何人。始自何年。逐一严行查办。据实参奏。仍将借动款项。按任分别著赔。立限追缴归款。以实库贮。毋使稍有含混。致干重咎。将此谕令知之。　　

○又谕、程祖洛奏、沁河水势陡长。南岸韩村地方。民堤漫溢。塌宽三十余丈。掣溜南趋。居民多避高阜。人口尚无损伤。城垣亦无妨碍等语。豫省自六七月以来。积雨连旬。现在沁河漫水。韩村民堤刷塌。亟应勘明堵筑。著程祖洛候该署藩司祥德出闱后。即驰往该处。会同严烺相度形势。赶紧堵闭。其被淹处所。业经该抚派员酌带银两。会同地方官雇船扎筏。搭盖蓆棚。制备□□磨饼。分投济渡散放。仍著该抚查勘近堤及下游各村庄、被灾轻重情形。据实奏闻。候朕降旨施恩。毋稍讳饰。致令灾黎失所。将此谕令知之。　　

○戊辰。谕内阁、颜检奏、永定河水势骤涨。南六工东西两坝共走失十三丈。未克如期合龙。恳恩宽限赶办等语。近日天气晴明。并未阴雨。即使偶值北风。汕涮势猛。永定河南不为宽广。何至水势陡涨。波浪汹涌。不但不能如期合闭口门。反走失十三丈之多。且该处引河。前据该督奏明、原估长四千四百九十余丈。派作二十九分。均已委员分段承挑。兹复奏称引河尾闾。势尚高仰。拟于二十九分之下。再挑一千八九百丈。其挑成之河。如有停淤者。一并挑穵深通。该督亲身往返河干。自应早为履勘。普律兴工。从未见合龙有日。复倡议挑穵引河之事。总由料物本未购备齐全。人夫又不能督饬抢办。种种办理不善。咎无可辞。此次姑允所请。予限二十日堵筑成工。该督务当实力督催。俾坝工如期告蒇。毋许再有延误。三角淀通判陈镇标、系该督保奏升任之员。承办坝工。致有闪失。著即革职。仍令在工效力。以观后效。永定河道张泰运、总理失宜。除走失坝工。著落该道赔还。不准报销外。著交部严加议处。颜检督办无方。著交部议处。　　

○又谕、御史郭泰成奏、请疏通河渠。以工代赈一摺。据称直隶入夏以来。又大雨时行。田禾被淹。由河渠淤浅。水无所归。如果河渠通畅。田庐未必受伤。年岁仍可丰稔等语。疏通河渠。以备水涝时宣洩流通。固是该地方应行之事。但今岁直隶一百四十三州县。被水者有八十州县之多。经朕特发帑金。分投赈济。灾黎计口授食。待赈不暇。又何忍藉此可缓之工。使民力作。若如该御史所奏、以赈济之帑金。作兴工之费用。是未给民食。先用民力。俾数万饥民。驱令枵腹从事。大失朕拯恤穷黎之意。且被灾非一区。疏通非一处。直隶各州县所属河渠。难以数计。如尽使嗷嗷待哺之民。赴功趋事。实属窒碍难行。况天气严寒伊迩。小民衣食尚艰。又迫以力役。是未蒙赈而先受其扰也。该御史不谙事体。所奏纰缪。断不可行。　　

○谕军机大臣等、文干等奏、廓尔喀噶箕抵藏呈递该国王寄来禀件。并面陈吁恳情节。前据文干等奏、郭尔喀呈进表贡。当经降旨准其赍递。兹该国王吁称其祖拉特纳巴都尔曾于乾隆年间。蒙赏给宝石顶带。现未奉特旨。不敢擅用等语。廓尔喀国王输诚向化。著加恩准其戴用宝石顶带。至该国王为其祖母恳求恩施。该国王既赖其祖母尽心抚养。朕自必酌加恩赉。俟该国噶箕等回国。交令带回。其噶箕毕穆兴塔巴、该国王称伊现在年幼。一切事务。全赖办理。甚为得力。著加恩赏给三品顶带。用示朕怀柔远人至意。文干等即传谕该国王遵照可也。将此谕令知之。　　

