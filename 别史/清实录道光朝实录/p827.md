<!-- { "loadSidebar": true } -->
○戊子。冬至祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后殡宫。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○己丑。谕内阁、户部奏、查核常平仓谷。额贮亏短。现存未买各数目。按各省册报。开单呈览。朕详加披阅。各省现存谷仅止二千四百余万石。历年动缺谷一千二百五十余万石。亏缺霉变谷二百七十余万石。粜缺借缺谷三百十余万石。虽尚存有粜价银一百十余万两。并未随时买补。统计缺短谷一千八百余万石之多。几及额贮之半。节经该部逐案逐年行催。并不详细登覆。实属疲玩。积贮为民食所关。国家设立常平仓。为有备无患之计。各该省遇有动用。必须随时买补。颗粒无亏。以期缓急有恃。近年各省仓谷。动缺如此之多。总由各州县玩视仓储。既不慎重出纳。该管上司。复不实力稽查。若不亟加整顿。已缺者永无归补。现存者任意侵移。尚复成何事体。除因公动缺谷石较多。一时全行买补。恐于民食有妨。责成各督抚另筹陆续归补外。其存贮谷价银一百十余万两。著各该省督抚迅饬各该属察看情形。即行买补还仓。如有藉端勒派克扣等弊。惟该督抚是问。至各员亏缺霉变谷石。著查明按限追缴。如仍前延宕。即指名严参治罪。毋稍宽纵。粜缺借缺等项谷石。除现存粜价外。借缺谷石。有无徵还。粜价银两。有无存贮。曾否提解司库。著即逐细查明。报部备核。现存谷石。著饬属加谨收贮。遇有因公动用及出陈易新之处。详明该管上司。即专案报部查核。仍饬随时筹买归仓。傥有亏缺。即严参示儆。若扶同徇隐。查出一并治罪。如动用后不专案报部。查出即著落擅动之员赔补。以归核实。所有各省仓粮奏销案内动缺亏缺。未据造册报部。及历年仓粮奏销。未经题报者。著速行分别造报。毋再延宕。并查取造报迟延职名。送部核办。以儆玩延而重积贮。将此通谕知之。　　

○命翰林院侍讲徐士芬、温葆淳、检讨谌厚光、编修徐继畬、徐广绂、汪元方、司经局洗马杜受田、每日一员。以次豫备召见。　　

○赏八旗兵丁一月钱粮。　　

○庚寅。谕军机大臣等、本日据都察院奏、广东东莞县命妇卢尹氏遣抱告具控供奏两歧、始终串陷等情。已降旨交邓廷桢秉公审讯矣。此案已革刑部郎中卢应翔、前经钦差尚书昇寅等讯出教唆诬告各情。奏请革职。解交广东巡抚审办。未据该抚覆奏。兹据革员之母。复遣抱告来京控告。翻异前案。虚实均应彻底根究。著该督即将所控各情节。逐加体访。秉公审讯。务得确情。以成信谳。将此谕令知之。　　

○修江苏清江浦禹王台。颁御书扁额曰会同厎绩。　　

○缓徵江苏上元、江宁、句容、江浦、六合、长洲、吴、常熟、昭文、昆山、新阳、阳湖、江阴、宜兴、荆溪、丹阳、金坛、溧阳、山阳、阜宁、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、宿迁、睢宁、镇洋、宝山、元和、吴江、震泽、华亭、奉贤、娄、金山、上海、南汇、青浦、川沙、武进、无锡、金匮、靖江、丹徒、太仓、五十八厅州县并淮安、大河、扬州、徐州、苏州、太仓、镇海、金山、八卫被旱被水庄屯新旧正杂额赋。　　

○辛卯。谕军机大臣等、据文蔚等奏、博窝不服查办。酌筹添兵剿捕一摺。此次博夷出巢滋扰。前据该大臣等奏请酌派番兵。并饬噶布伦等慎重妥办。兹据奏博番出没无常。分扰番寨汉塘。恃强抵拒。现经噶布伦带兵查办。尚敢□固不服。肆无忌惮。实属目无法纪。必应痛加惩创。该大臣等奏请酌添前后藏属番兵三百名。与前此调派及添派各番兵。会合归并。饬令策垫夺结比喜等酌量分带。东西并进。总须相机攻剿。随时体察贼情。示以兵威。俾知悔罪输诚。以期迅速蒇事。绥靖边圉。其与博番界连处所。仍严饬各番目营官迅拨土兵。严密防堵。暨各汉塘汛弁兵人等。随时巡查防范。毋令阑入。其官弁经过及驻劄地方。务须约束目兵人等。毋得扰累百姓。该大臣等、迅饬所派员弁妥速办理。毋再观望耽延。坐费时日。尤不得恃有兵众。轻率偾事。将此谕令知之。　　

○又谕、据礼部等衙门奏、此次平贵人、睦答应、同日安葬园寝。应各给庄园头地五十一亩五分。以供祭品等语。平贵人于道光七年安葬宝华峪园寝。此数年供品。如何备办。曾否拨给庄园头地亩。再贵人答应向例如何办理。即查明裕陵成案。有无拨给庄园头地亩之处。著容照一并详晰查明。迅速具奏。将此谕令知之。　　

○添办东河来年备防秸石。从河道总督栗毓美请也。　　

○壬辰。谕内阁、讷尔经额等奏、访获大夥积窝会匪多名。严审究办一摺。湖广为各省通衢。盗贼最易溷迹。兹据该督等查明郑老鼠、段么等纠集夥党至八十余人及三十余人。结会分派。歃血订盟。窝顿匪徒。肆行抢窃。密饬该管道员督饬文武员弁。慎速拏获究办。其江陵潜江等县。虽失察于先。一奉札饬。赶紧缉获匪犯。已逾十分之九。功过尚足相抵。著加恩免其参处。至盗贼会匪。最为商民之害。欲清盗源。必先严办窝户。该督等惟当严饬地方文武。随地随时。认真巡缉。实力查拏。傥有聚众结会情事。务当不分畛域。彼此关查。总期有犯必获。以戢奸宄而安闾阎。　　

○又谕、瑚松额奏、筹拨附近仓粮。运贮省城一摺。甘肃皋兰县为省会之区。仓储最关紧要。据该督查明、现在该县仓储匮乏。请以附近仓粮。运贮省城。以资储备。著照所请、准其动拨西宁县常平仓斗豌豆三万石。碾伯县常平仓斗小麦一万石。运送省城。另廒存贮。责成兰州道府加封稽查。妥慎经理。如遇赈济平粜。方准奏明动用。傥有短缺。即照盘查例计石著追。仍将亏那之员。严参治罪。所有水运脚银一万六千两。著准其先于司库朋合款内。暂行垫发。即在应摊各官养廉银内。分作三年扣收归款。此案既系摊捐办理。著免其造册报销。　　

○以内阁侍读学士文德和、为内阁学士。兼礼部侍郎衔。　　

○命礼部尚书恩铭、在紫禁城内骑马。　　

○癸巳。上诣皇太后宫问安。　　

○谕总管内务府大臣等、三公主年甫十一岁。资质敏慧。性情和顺。今于本月初八日薨逝。甚为悼惜。著加恩封为端顺固伦公主。并派总管内务府大臣禧恩、经理事宜。一切均照固伦公主例办理。　　

○甲午。上诣皇太后宫问安。　　

○遣官祭先医之神。　　

○谕内阁、栗毓美等奏、请加挑运河淤浅工段一摺。山东运河为漕船经由要道。必须一律深通。方资济运。兹据该河督等查明、南自台庄。北至临清。计程八百里零。山河之水。挟沙带泥。多有淤垫。每年估计冬挑。例津二价。不出五万两。不能全行挑穵。自道光三年大挑以后。十余年来。河底未能处处通畅。是以本年首进漕船。节节磨浅。自应分别轻重缓急。酌加挑浚。以利漕行。所有上捕运泇四厅塘长各河。共估挑工三百一十九段。共长三万九千四百一十五丈。除兵浅泉闸额夫挑土不计外。通计例津二价银六万二千九百九十三两零。内需例价器具银二万五千七百三十三两零。准其照例即在司库正项内如数动拨。其津贴银三万七千二百六十两零。准其动支东商生息银两。一并发交沿河各州县卫。置备器具。集夫趱挑。并责成运河道督同各该厅营。戽水签桩。埋记灰印。以杜弊混。该河督统俟各工挑有分数。亲身查验。如有偷减草率。不能照估一律深平。依限完竣。即行指名严参。毋稍姑息。至此项加挑工程。全为筹济新漕起见。傥来年帮船入境时。仍有浅滞。致费周章。惟该河督是问。　　

○修河南山东黄河两岸堤堰坝戗。从河道总督栗毓美请也。　　

○乙未。上诣宣仁庙。凝和庙。拈香。　　

○丙申。大高殿设坛祈雪。上亲诣行礼。　　

○谕内阁、吴椿等奏、请将海宁石塘各工。分别停缓一摺。浙江海宁州绕城石塘。及三层坦水各工。据吴椿等查明本年伏秋旺汛。塘工足资抵御。毋须再行加高。其绕城三层坦水。原为捍卫两坦而设。现在头坦二坦。均已修筑巩固。堪以护塘。三坦亦可缓办。著照所请、所有前议加高塘工。著即停止。并著将三层坦水。暂行推缓。以重经费而归节省。　　

○以失察山西赵城县教匪滋事。前护总兵官马维衍等降革有差。　　

○以捐修浙江归安县城垣。予知县王德宽等、议叙旌奖有差。　　

○添筑浙江东塘尖汛坦水。从钦差都察院左都御史吴椿等请也。　　

○缓徵浙江仁和、长亭、二场歉收荡田新旧额课。　　

○丁酉。谕内阁、前据礼部等衙门奏称、本年孝穆皇后孝慎皇后梓宫奉安后。请照例移拨添拨庄园头地亩。以供祭品。并据称此次平贵人、睦答应、同日安葬园寝。似应各给庄园头地亩等语。当降旨谕令容照将办理成案。查明具奏。兹据奏、查明平贵人于道光七年在宝华峪园寝奉安后。系遵照道光三年间晋太妃奉安时办理成案。备办供品。并未添拨地亩。并据查明乾隆八年至嘉庆十八年景陵裕陵陆续奉安各主位。俱未拨给庄园头地亩。于嘉庆十八年奏准、自乾隆八年以后奉安之主位。每位照向例减半拨给地亩等语。此次孝穆皇后孝慎皇后梓宫奉安后。所有应行移拨添拨各地亩。俱著查照成案。如数拨给。其平贵人、睦答应、应办供品。即著照案在于应拨孝穆皇后孝慎皇后位前地亩内备办。毋庸另行添拨。本年睦答应与平贵人同日安葬园寝。该内务府大臣并不查明例案。于奉移时、将向来答应均在曹八里屯安葬奏明请旨。又礼部内务府会奏、并未将平贵人在宝华峪园寝未经添拨地亩之处。详晰查明。率行具奏。俱属疏忽。内务府大臣、礼部堂官、俱著交部议处。　　

○又谕、据容照奏称、查明晋太妃位前。现无供应祭品地亩。请照案酌半添给等语。晋太妃于道光三年奉安后。未经拨给庄园头地亩。与嘉庆十八年奏准酌半添给成案。办理殊未画一。著即照案减半添给庄园头地亩。以办供品。该衙门知道。　　

