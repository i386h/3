<!-- { "loadSidebar": true } -->
○己亥。谕军机大臣等、林则徐奏、京控案内原告狡诈支吾。具呈挟制。并查有妄冀贿和情事一摺。此案前经降旨令琦善驰往云南审办。并将该原告降调知县广和革职矣。兹据该督奏称、该革员捏病诈死。坚不输服。并具呈挟制入奏。希冀迁延拖累。且查出该革员意图讹诈。种种刁健各情。非研讯确实。不足以折服其心。著琦善于抵滇后。将案内人证。提同质讯。务期水落石出。按律定拟具奏。至藩司赵光祖、于库项铜银。暨别种情节。均要逐一讯明。不可因广和狡展。遂颟顸了事。必要成一信谳。朕料卿断不肯瞻顾轻率。故特谕之。林则徐摺、著钞给阅看。将此谕令知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百六十四

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。二月。庚子朔。日食。　　

○谕内阁、四阿哥、六阿哥、七阿哥、著于三月二十八日赴南苑习围。四月初六日回圆明园。所有应行随往之散秩大臣侍卫章京护军人等。各该衙门照例豫备。　　

○辛丑。谕内阁、刘韵珂徐继畬奏、台湾北路各厅县被水地震。委员妥为抚恤一摺。台湾彰化嘉义两县、并鹿港厅地方。于上年十一月初八日同时地震。城垣衙署。均有坍塌。并倒坏民房。伤毙人口。据该督等奏称、该厅县陡遭地震。计及二百余里。小民困苦流离。实堪悯恻。至淡水噶玛兰两厅、先经被水。田园庐舍。多被冲坏。人口亦多淹毙。被水之后。复遭地震。小民尤为可悯。亟应查勘抚恤。以惠灾黎。著刘韵珂等、派委明干大员。迅速前往。会同该道府、确查情形。分别抚恤。并将该民人等妥为安顿。其委员所带司库银两。如有不敷。即照议由该道府筹款拨给。务使实惠均沾。无令一夫有失。别滋事端。事竣造册报销。余均著照所拟办理。　　

○又谕、前据李星沅奏、新定筹用章程。力求有利无弊一摺。当交原议王大臣会同户部核议。兹据议奏、并开列折漕酌办章程六条呈览。积欠一节。现经定限八个月、令各督抚饬属造报。自应依限查核。将实在亏短数目。先行奏明。设法弥补。务令有著。候朕随时钦派大臣前往抽查。不能独准江苏展限。该督抚惟当遵照前旨。督饬藩司赶办。以昭画一。至南漕改折一层。朕以外省浮收勒折情形。民不堪命。意在苏其积困。该督抚果能因地制宜。酌量轻重以为变通。何须通省一律定为科则。即准米折银以百万石为率。系约略之词。亦在该督抚等权衡缓急施行。所有该王大臣等会议各条。著李星沅、即会同江苏浙江巡抚、将新议与旧章、悉心参酌妥办。不得概以难办为词。一奏塞责。摺单并发。　　

○福建福宁镇总兵官曹三祝、以不谙水师撤任。以浙江乍浦协副将孙鼎鳌、为福宁镇总兵官。　　

○壬寅。遣官祭文昌帝君庙。　　

○癸卯。上诣绮春园问皇太后安。　　

○直隶按察使恒福奏报到任日期。得旨、勿生高兴见长之心。常存秉公核实之念。则得矣。　　

○甲辰。遣官祭先医之神。　　

○引见各衙门保送京察一等人员。得旨、此次京察一等圈出人员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出、与旧记名人员、一体带领引见。汉军汉人。著交部以抚民同知通判等官、分别选用。工部员外郎宗室文彩、起居注主事承恩、顺天府治中喻元升、上谕处委署主事经文、户部宝泉局南厂大使桂林、太常寺赞礼郎文光、玉英、国子监助教法朗阿、吴文锡、均著交部照例以应升之缺升用。詹事府笔帖式萨淩、鸿胪寺鸣赞英谦、均著改为二等。所有内阁侍读文岳等二百七十四员。俱著准其一等加一级。　　

○丙午。孝淑睿皇后忌辰。遣官祭昌陵。　　

○直隶总督讷尔经额奏、省城得雪。得旨、览奏欣慰之至。京师亦于初四日自申至亥。雪不甚大。连融化外。约可二寸。不无小补。初六日自丑刻大雪弥漫。无间无断。直至午刻。越五时之久。午正后犹密霰纷纷。至申末止。足敷四寸有余。朕欣感天贶。代万姓庆幸也。　　

○两江总督李星沅等奏、遵旨将前委查赈之候补道阳金城撤回。另委候补道汪根恕、驰赴盐城等县抽查赈务。并河南运到米麦。请收贮作为春赏口粮。得旨、核实妥办。贪劣官吏。不可幸免一人。困苦灾黎。不可轻抛一命。庶稍赎朕諐。卿等亦当获福矣。勉之毋忽。　　

○丁未。祭先师孔子。命惇郡王奕誴行礼。　　

○谕内阁、给事中陈坛奏、编修童福承品行不端。难胜上书房师傅之任一摺。著穆彰阿、潘世恩、陈官俊、明白回奏。　　

○戊申。祭大社。大稷。命皇四子奕詝恭代行礼。　　

○引见内务府保送京察一等人员。得旨、此次内务府三院等处、京察一等圈出人员。著各该堂官再行出具切实考语。带领引见。圈出之堂主事文恒、委署主事毓清、内管领巴哈纳、堂笔帖式扎拉丰阿、嵩林、祥泰、锡淳、鹤年、富生、成裕、都虞司笔帖式文治、会计司笔帖式福长、掌仪司笔帖式文兴、官房租库笔帖式常缮、御茶膳房笔帖式常瑞、上驷院委署主事英履、笔帖式经文、克竣、武备院六品库掌荣林、笔帖式德永、委署备箭固山达文汇、奉宸苑委署主事伊长阿、南苑八品苑丞荫成、圆明园六品苑丞豫震、基光、清漪园六品苑丞富明、俱著交吏部记名。照例选用。所有一等官员笔帖式达他等员。俱著准其一等加一级。至年已逾岁之宁寿宫员外郎寅珠、年力就衰。著以原品休致。　　

○己酉。命皇四子奕詝祭关帝庙。　　

○庚戌。孝康章皇后忌辰。遣官祭孝陵。　　

○修湖北潜江县护城堤工。从总督裕泰请也。　　

○辛亥。上诣绮春园问皇太后安。　　

○谕内阁、前据给事中陈坛奏参编修童福承一摺。当令穆彰阿、潘世恩、陈官俊、明白回奏。兹据该大学士等覆奏、童福承身列词垣。不自检束。致招物议。著不准其授读。穆彰阿、潘世恩、于师傅重选。粗率不慎。陈官俊、于童福承措词鄙陋。原可不论。但将该员派充师傅之后。何以不即奏闻。实难辞咎。穆彰阿、潘世恩、陈官俊、均著毋庸充上书房总师傅。并均交吏部都察院议处。　　

○又谕、八阿哥本年四月初四日入学。著改派翰林院编修匡源授读。　　

○又谕、祁寯藻、杜受田、均著充上书房总师傅。杜受田、著仍授四阿哥读。　　

○复引见各衙门京察一等圈出人员。得旨、此次京察一等复带引见各员内。除穆荫、洪观、许乃钊、沈兆霖、徐相、车顺轨、戴鸾翔、宗室存诚、庆约、三寿、王楗、琦昌、贵文、长春、锡祉、俞树风、札克丹布、宗室德珩、张春育、文煜、文熙、伊霖、裕恒、英桂、乌淩阿、恩符、毛鸿宾、奎英、联芳、无庸记名外。文岳、西拉纳、张鑅、马铸、蒋琦淳、吕佺孙、陈启迈、吴鼎昌、定保、崔侗、觉罗炳纲、惠徵、窦垿、廉昌、顾兰徵、舒津、佛尔国春、恩成、陈景亮、锡霖、桂昌、陈廷吉、张铨、吉尔杭阿、瑞瑸、孔庆鍸、椿寿、瑞春、文廉、崇泰、李恩庆、志魁、曹澍钟、杨福祺、觉罗豫立、俱著交军机处记名以道府用。　　

○壬子。谕军机大臣等、奕兴奏、遵查边外山场情形一摺。览奏均悉。边外流匪。屡经查办。未绝根株。现经该将军严饬统巡总巡各官。认真缉捕。复派蒙古佐领海明、前往边之内外。查其供给之家。截其运送之路。办理均属周妥。嗣后仍当责成该员。督率弁兵、实力查拏。相机惩办。务令游匪知惧。不致别生枝节。是为至要。余著照所拟办理。将此密谕知之。　　

○癸丑。遣官祭昭忠祠。　　

○复引见内务府京察一等圈出人员。得旨、此次内务府三院等处、京察一等复带引见各员内。除长山、双明、瑞玺、延英、积庆、毋庸记名外。曾维、惠龄、文炤、德新、恒祺、文谦、明秀、卓林、毓泰、俱著交军机处记名。　　

○贷江南京左、京右、江阴、靖江、孟河、高资、镇江、苏镇标、八营驻劄灾区兵丁一季饷银。　　

○甲寅。谕内阁、前据耆英奏敬陈管见一摺。当交大学士军机大臣会同该部核议。兹据会议章程。并严定处分。分别治罪。各省地丁银两。国家正课攸关。乃已徵未解之款。不可数计。不肖州县。每遇有覃恩年分。牵混灾缓。串通请免。贪巧可恨。嗣后有以完作欠。恣意侵那。胆敢朦混请免者。悉照大学士等新议章程治罪。断不稍从宽贷。现在勒限八个月清查。各督抚大吏、自应饬属认真稽核。徵存者即时解司。已解者克期奏报。如再有属员弊混。司库通融情事。即将该州县同库书解交刑部。严审确情拟罪。并将该藩司道府等严议。徇隐之督抚、从重议处。至地丁钱粮截数限期。例不画一。应如所议。除广东应于次年正月。云南贵州应于次年三月截数外。余俱令于十二月底。截清已未完数目造报。按限于次年开印后具奏。不得迟至奏销届期。始行奏报。经此次严定章程之后。该督抚府尹、如不能督率所属。力图整顿。或明知属员等以官欠作民欠。并将已徵之款、延不报解。被人参奏。或朕别有访闻。定将该督抚等加以严惩。试问能当此重咎否耶。懔之。　　

○乙卯。旌表守正被戕直隶建昌县武生于珠婢范傻子。　　

○丙辰。上御勤政殿听政。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、前有旨令琦善驰赴云南审办控案。惟该督现办野番事务。将总督印信交裕诚兼署。琦善著毋庸前往云南。俟剿番事竣。即回省城接印。并兼署成都将军印务。所有云南控案。著裕诚交卸后、驰驿前往审办。　　

