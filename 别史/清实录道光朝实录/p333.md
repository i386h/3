<!-- { "loadSidebar": true } -->
○谕军机大臣等、陶澍奏、现办漕务情形。严禁衿棍包漕。横索陋规等语。所奏甚是。江苏漕务。疲敝已久。闾阎每苦浮收。而各州县用度浩繁。不能不藉资津贴。抗玩者即因此挟制。以为控端。积习成风。互相诟病。必应力加整顿。务令两得其平。既不使不肖官吏。婪索病民。亦不容衿棍把持。藉端讦告。庶可官民相安。而刁风渐息。如所奏旗丁津贴一项。前经奏定每米一石。给银二三钱。多者不得过五钱。漕督统辖旗丁。自应饬属严查。不准丝毫多索。而地方大吏。深知疲丁苦累。亦不得不照奏定数目。令各州县酌量给发。俾漕船得以遄行。此项银两。计漕多之处。即须用三四万至六七万不等。各州县稍有浮收。原非必藉以入己。而包漕衿棍。藉此横索陋规。不可不亟行革除。据奏富豪之家。与稍有势力者。皆为大户。亦有本非大户而诡寄户下者。其刁生劣监。平日健讼者。则为讼米。完纳各有成规。而讼米尤甚。稍不遂意。非逞凶闹仓。即连名捏告。藉控为抗。包揽分肥。人数最多之处。生监或至三四百名。漕规竟至二三万两。实骇听闻。各州县费无所出。自必取偿于乡曲之淳良小户。为牵长补短之计。而穷民不堪朘削。乐于诡寄粮名。大户生监等包揽愈多。盘剥并合。势所不免。将至小户之粮田日少。办漕之经费日绌。不酿成巨案不止。该抚既经见及。自必能早为之计。力挽颓风。著即督同藩司。将收漕章程。体察情形。分别酌定。毋许浮多。并严禁道府需索漕规。及上司同僚挜交幕友长随等弊。一面饬属遵照一律兑收。衿棍陋规。痛行裁革。此项积弊已久。人数众多。当整顿之初。怨谤沸腾。甚或纠众肆闹。捏词京控。固为势所必至。该抚惟当不避嫌怨。不稍偏徇。无庸豫存畏葸之见。遇有控告漕案者。即查其有无抗欠。是否粮户。如实系生监包揽。或大户绅士恃符刁抗。或有漕而米未交清。或集审时原告藏匿。或不候讯结。潜逃蓦控。均即提拏严审。奏明分别治罪。朕必从重惩办。并著该抚移咨学政。一体查察。如浙江学政朱士彦、于贫生拖欠钱粮。无论数目多寡。悉行扣考。固觉过重。若拖欠较多。寡系有心抗粮者。亦应停其考试。俟完清后再行补考。傥有仍前纵恣者。该学政亦即查明斥革。移咨该抚审办。不得稍涉徇纵。至各州县被控浮收银米。总宜查明是否格外增添。有无侵吞入己。分别办理。惟在该抚一秉至公。实心整顿。不徒出示晓谕。仍成诰诫之虚文也。将此谕令知之。　　

○以故喀尔喀扎萨克辅国公达布拉车林子旺当多尔济、喀尔喀扎萨克辅国公敏珠尔多尔济子桑都布多尔济、各袭爵。　　

○以甘肃布政使杨健、为湖北巡抚。仍留甘肃办理军需。未到任前。命湖广总督嵩孚兼署。　　

○以山东布政使讷尔经额、为漕运总督。未到任前。命两江总督琦善兼署。调江苏布政使贺长龄、为山东布政使。以江西按察使梁章钜、为江苏布政使。浙江盐运使福珠隆阿、为江西按察使。　　

○抚恤日本国遭风难夷如例。　　

○甲寅。谕内阁、前据户部奏、各省节年未完地丁正耗银两。请饬该督抚藩司勒限严催。并饬将经徵督催复参处分。按限查参一摺。已依议行矣。直省地丁钱粮。若非灾歉缓徵。岂容任意拖欠。乃自嘉庆二十二年普免民欠后。又历年积欠至三百八十余万之多。总缘地方官经徵不力。各上司不认真查催所致。即因灾缓带钱粮。亦节年积至八百四十九万有奇。国家经费攸关。皆当依限徵完报拨。业经该部查奏。饬令各督抚严饬藩司。迅即按年按限。分别开具清单。先行送部查核。并将该部承办司员。不按例查出行催者。定以参处。该督抚等自不容任听所属。仍前延宕。本日又据奏、各省道光五年完欠钱粮比较内。直隶福建江西安徽四省未完分数。较上三年复又加多。藩司总核钱粮。如果认真严催。何至徵收日益短少。除直隶省催解四五两年旗租。较往年多至十万有奇。该藩司功过尚可相抵。加恩免其议处外。其福建江西安徽三省藩司。著查取职名交部。于奏销考成外。再行按照未完分数。分别议处。广西河南两省奏报单内。俱属违式。并著查取该藩司职名。交部议处。　　

○又谕、鄂山奏、筹解马匹一摺。现在军营所需马匹。应即筹拨解往。以资应用。该署督等前于口内挑拨豫备续调马三千匹。再于附近各营调马五百匹。同塔尔巴哈台、喀喇沙尔、两处备买马一千五百匹。共凑足五千匹。著即派员迅速解往大营。毋稍迟误。该署督前奏调马二万有余。误将上年喀什噶尔调用之马。一并计算。并未扣除。其疏漏之处。著照所请、交部察议。至前经降旨、令德英阿挑备马匹。已据覆奏、在于厂马内拣选膘壮者四千匹。豫备调拨。著该署将军飞咨长龄等、如尚需用若干。即照数解往。以资接济。　　

○乌噜木齐都统英惠奏、吐鲁番厅岁需兵粮。该处仓存不敷。请照时价采买。从之。　　

○赏山西绥远城运粮兵丁一月盐菜银。　　

○予伊犁解送乌噜木齐马匹官员议叙。赏兵丁一月盐菜银。　　

○乙卯。上幸瀛台。阅冰技。　　

○谕内阁、瑚松额等奏、查明德尔格忒土司、与玉舒巴彦囊谦族交涉情形一摺。此案四川德尔格忒宣慰司、与西宁玉舒巴彦囊谦族本属一家。从前乾隆年间。因囊谦弟兄不和。经西宁大臣断分三百户。令诺尔布之父索诺木旺尔吉分管。原系该土司之祖调处。给有执照。今小囊谦诺尔布、因头人不服。避入大囊谦地方。意图归并大囊谦。而番目成立尔多等不愿归并。向该土司投诉。诺尔布之妻噶尔麻才尔吉、亦不愿归并。带领其子逃回母家内五齐番族。大囊谦千户又不敢亲往质对。其为大囊谦意图占据小囊谦。已无疑义。自应俯顺舆情。各清夷界。遵照断案。永杜葛藤。著仍照乾隆年间原断、将小囊谦三百户。分设番目。令成立尔多暂行代管。并著成立尔多亲至边界。将土妇噶尔麻才尔吉、及都尔吉旺、母子一并领回。毋致失所。仍俟都尔吉旺年长。交还承管。其诺尔布听其自便。嗣后玉舒巴彦囊谦。不得觊觎小囊谦户口。德尔格忒土司。亦毋许干预邻封事件。以息争端而绥边境。该衙门知道。　　

○又谕、本年春夏二季。科布多并未得雨。所种屯田。收获粮石。仅在一分以上。与原定分数、亏短大半。统辖兼辖之绿营蒙古官员等、著交部议处。正屯长范家顺等十人。著交部治罪。该部知道。　　

○丙辰。谕内阁、巴琫阿奏、各蒙古汗王公扎萨克台吉等请输驼只。以济军需一摺。现在军营筹备驼只。已敷应用。该蒙古汗王公台吉等、复进驼八百三十余只。业经分起解往。念其输诚效悃。俱著加恩赏收。交古城转解乌噜木齐备用。至杜尔伯特左翼汗齐旺巴勒楚克、土尔扈特郡王三达克多尔济、和硕特扎萨克台吉布彦克什克等、俱著赏给缎匹。以示嘉奖。并发去赏单。著巴琫阿即照单分别给赏。该部知道。　　

○又谕、候选刑部司狱麻燮寅、在步军统领衙门。呈递条陈时弊八款。求为转奏。内惟新进士大挑举人拔贡等项分发知县。不应即署州县。遇有缺出。应以卓异之丞倅佐贰署理一款。系属妄言。其余尚无违碍字句。且有二款。系关伊江西本省盐快私枭积弊。应行查办。该员越职言事。本有应得之咎。念其所递条陈。系露封呈请步军统领转奏。尚非擅递封章可比。麻燮寅著免其置议。饬令静候铨选。无得多事干咎。　　

○又谕、四子部落王伊什楚克噜布、被控僭用黄伞等款。均已供认。任性妄为。实属溺职。著即革职。其应袭王爵。著理藩院照例办理。盟长巴图鄂齐尔、命差不慎。以致故纵罪人。著罚扎萨克俸一年。　　

○谕军机大臣等。本日步军统领衙门奏、候选刑部司狱麻燮寅、呈递条陈内。江西万安县。设有盐快巡缉。并不以缉私为要。专藉端讹诈。抢劫过往商船。及泰和县马家洲地方。素有枭匪囤卖私盐。并聚众局赌。抢劫良家妇女奸淫二款。如果属实。必应严拏惩办。以除行旅地方之害。著将此二款。钞寄该抚阅看。务即饬派妥员严查密访。得有确情。即悉数查拏务获。按律究办。勿得任听所属弥缝粉饰。稍有回护徇纵。将此谕令知之。寻奏、委员查访。虽现无其事。不可不加意严防。已饬该地方文武严密巡缉。如有前项情事。立时拏究。报闻。又批、不可徒托空言。一饬了事。务要随时认真查办。不准稍有含混也。　　

○又谕、据那彦宝奏、肃州前起兵丁出关后。因无车马更换。遂全行越站。直至大营。而后起踵至者。赶办不及。以致积聚至三四千人之多。该地方官几至束手无策。约计吉林、索伦、并川陕兵丁。分起启程。恐岁底尚不能全到军营。兼之粮饷等项。同时并举。以至临期拥挤。不能随到随行等语。现在将军参赞已先后齐抵大营。专候吉林、黑龙江、及各路官兵到齐。方能克期进剿。乃官兵出关后。因车马不能应付。聚积至三四千人之多。且将车马全行越站。该地方官所司何事。著鄂山等即严行饬催赶办。无误军行。此时不但军行紧要。即粮饷等项。亦须随到随行。不得稍滋延误。前据该署督等奏、所办铁脚车。已办就九百余辆。其余已饬停办。自系车脚驮载已敷应用。何以又致临事周章。现距那彦宝奏报之期。又及一月。是否车驼已敷轮转。官兵粮饷等项。仍否如前拥挤。即行据实具奏。以慰廑注。至所奏由冰岭转运伊犁粮石一节。已经长龄等奏明、雇觅回子在冰岭接运。无须再用民遣也。又据恒敬奏、请将赵宜暄仍留哈密。其喀喇沙尔转运事宜。另委昌吉县知县吴景王前往办理等语。喀喇沙尔有转运粮石事宜。较之哈密专办兵差。尤属繁剧。吴景玊现往喀喇沙尔。能否办理裕如。赵宜暄于兵差过竣。是否仍须留于哈密。并著鄂山等体察两处情形。酌量调遣可也。将此由五百里谕知鄂山、卢坤、并谕那彦宝、恒敬知之。　　

○丁巳。上诣皇太后宫问安。　　

○谕内阁、御史吴敬恒奏、棍徒遇灾滋扰。及盗窃开棺各一摺。地方偶遇偏灾。招商贩米运售。向准免税放行。棍徒何得拦阻。果有其事。地方官无难按例惩办。兹该御史奏、道光三年。本省水灾地方。棍徒滋扰。经抚臣陶澍出示禁止。旋即敛迹。系业经办过成案。仍复哓哓执奏。至称盗风日炽。每有浮庴尸棺被盗之案。浮庴浅葬。本属薄俗相沿。至开棺见尸。律有明条。自应随案惩治。地方官遇有此等案件。如果延不缉办。届限即应开参。亦无庸多设禁令。该御史摭拾旧案。及琐屑事件。列章陈奏。殊属不晓事体。所奏毋庸议。原摺著掷还。　　

○戊午。上诣大高殿行礼。时应宫拈香。　　

