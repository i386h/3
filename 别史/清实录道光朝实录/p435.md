<!-- { "loadSidebar": true } -->
○铸给喀什噶尔、叶尔羌、英吉沙尔、和阗、四城换防参将游击都司伯克等关防图记。从钦差大臣那彦成请也。　　

○予回疆被害伯克回子阿布都拉里等世职。并免应纳粮赋。　　

○甲辰。恭上皇太后徽号册宝。上礼服御太和殿恭阅册宝毕。奉安于彩亭前行。上升舆随后。由右翼门至永康左门。上降舆。行至慈宁门外。东旁立。册宝陈设于正中黄案。皇太后礼服升慈宁宫座。仪驾全设。中和乐作。上诣正中拜位跪。左旁大学士捧册宝依次跪进。上受恭献。授右旁大学士跪接。置正中黄案。宣读官捧起。跪宣册文曰。尧门笃祜。共球胪万国之忱。姒幄承庥。干羽洽两阶之化。秉璇闱而戢武。区宇欢腾。奉琼册以扬徽。宫庭庆集。钦惟圣母恭慈康豫皇太后陛下。道隆矩地。德备伣天。雝肃垂型。佐皇考重华之治。泰和锡羡。启国家奕叶之谋。兹当边徼之荡平。爰极隆仪之尊显。溯彼窃居蜗角。包容并育于化钧。岂知渐逞狼心。翦戮莫逃于威钺。简师命将。征西张九伐之声。执锐披坚。逐北壮六军之气。负固而孽由自作。羽翼齐摧。捦渠而法有难宽。根株尽刬。比岁运筹旁午。常从定省以垂询。际兹报捷元辰。仰荷圣慈之曲慰。听凯歌于夏甸。颂奏昇平。叨福荫于春晖。功臻耆定。祗承燕喜。宜晋鸿称。镂采镌华。耀文玉精璆之色。嘉声茂实。表橐弓脱剑之隆。谨告天。地。宗庙。社稷。率诸王贝勒文武群臣。恭奉册宝。上徽号曰。恭慈康豫安成皇太后。恪进芝函。肃申葵悃。配坤维而立极。安土敦仁。导颐悦以无疆。成民造福。斯典章所恃重。尤中外所同钦。伏愿景耀宣敷。祥和绥懋。阐元符于兰殿。金石含章。熙洪号于萝图。垓埏衍祉。被四海而轮裳毕集。蕃厘备协殷畴。歌九如而川岳同增。戬谷永陈周雅。臣诚欢诚忭稽首顿首谨言。上率王大臣官员行礼。礼成。皇太后还宫。诣皇太后前问安。　　

○旌表守正捐躯顺天府宛平县民单缄妻李氏。　　

○免乌噜木齐从征兵丁应赔倒毙马匹银。　　

○缓徵盛京宁古塔等处被水灾民新旧额赋。并给口粮有差。　　

○乙巳。恭上皇太后徽号礼成。上御太和殿。王公大臣文武官员行庆贺礼。礼成。颁诏天下。诏曰。朕诞膺景祚。寅绍丕基。敕命于惟时惟几。迪光于无荒无怠。惟期垓埏讫暨。遐迩谧清。昭久安长治之庥。臻累洽重熙之盛。鸿勋既集。庆典宜申。张格尔者。顽梗凶渠。逋逃遗孽。昔高庙荡平伊始。未忍净其根株。维国家休养历年。总未加之摉捕。凶残有种。已邀宽大之恩。苞孽空存。敢外生成之化。而乃妄生逆焰。狡起戎心。肆厥披猖。遂扰莎车之四镇。变由仓卒。且困疏勒之孤军。特遣元戎。恭行天讨。铜符飞递。爰搜健锐之师。?鼓交鸣。并发索伦之旅。飞黄合队。军令严申。太白悬斿。材官率职。当大兵之未集。敌垒先摧。逮精骑之方攻。重围立溃。兼之番酋效顺。伯克输忱。奋偕作以前驱。矢同仇而敌忾。遂以四城克复。三捷全收。进围瓦特之庄。直捣河图之穴。屡攻屡下。象直等于剥肤。弥入弥深。寇已穷于游釜。策筹善后。且抚且攻。兵贵乘虚。以防以捕。时值岁除既届。元日初临。家传爆竹之春声。地响都昙之腊鼓。飞蛾投火。自蹈危机。妖鸟失林。仍归密网。在彼欲收余烬。具有深谋。谁知转战争先。已不旋踵。六师共奋。真堪钜鹿颓沙。万队齐呼。务期楼兰对簿。至困不能斗。先零之气已衰。而穷且仍追。南越之缨遂系。是役也。始自丙戌之夏。迄乎戊子之春。虽地极边陲。兴师实逾万里。而功成神速。蒇事甫阅两年。挽刍粟以常充。士皆夙饱。蠲赋租而屡诏。民不知劳。余一人宵旰单心。诸将士驰驱用命。仰赖上苍眷佑。列圣诒谋。迅奏肤功。缵成戎绩。威扬沙漠。十全之骏烈光昭。喜洽寰区。九塞之烽烟戡靖。乃申报于圜丘方泽。祗告于圣祖神宗。礼展桥山。望崇嶽渎。行受俘之典。举饮至之仪。镌碑铁盖之山。纪绩紫光之阁。第勋懋赏。锡爵酬庸。凡武功远震于遐方。皆慈福溥敷于阖＜?宀禹＞。同申忭悃。敬上徽称。谨告天。地。宗庙。社稷。于道光八年十一月初八日。率王公文武群臣。恭奉册宝。加上圣母恭慈康豫皇太后徽号曰恭慈康豫安成皇太后。安贞协吉。敦仁锡厚载之休。成裕延厘。顺德垂永绥之庆。用光大典。特沛恩施。所有应行事宜。开列于后。一、五岳四渎。应遣官致祭。著照例举行。一、历代帝王陵寝。应遣官致祭。著照例举行。一、先师孔子阙里。应遣官致祭。著照例举行。一、凡岳镇海渎庙宇及历代帝王陵寝。该督抚查看有应行修葺者。动项报销。一、内外文武大小各官。俱著照现在职衔。给与封赠。一、军营自将军参赞至将弁等。其劳绩懋著者。所有革职降留处分。概予开复。其无出众劳绩。而曾身经战阵。所有降级留任处分。亦著加恩宽免。一、国子监贡监及各学教习。俱免监期一月。一、在京满洲蒙古汉军马步兵丁。俱著加恩赏给一月钱粮。一、京城巡捕三营兵丁。著加恩赏给一月钱粮。一、大兵所过州县。除侵盗钱粮及贻误军需外。一切降罚处分。事在恩诏以前者。概从宽免。一喀什噶尔军营前后所调各处马步兵丁。借支行装银两。例应于饷银内分扣还项者。著加恩展限三年。一、满洲兵丁披甲。随征效力。被伤不能披甲及年老有疾退闲者。俱加赏赉。一、伤病回营兵丁。不能充伍者。该管将弁查明本家如有子弟至戚。可以教练差操。即令顶食名粮。免致失所。一、在京刑部及各直省军流以下人犯。并著加恩概予减等发落。一、凡流徙人犯。在流徙处所身故。其妻子情愿回籍者。该地方官报明该部。准其各回原籍。一、满洲兵跟役脱逃。如无偷窃军械马匹等项情事。著照乾隆年间宽免余丁成案。交部一体核拟发遣。一、各省要路桥梁。间有损坏者。地方官查勘应修之处。详报督抚奏明修理。一、各处养济院。所有鳏寡孤独及残废无告之人。有司留心。以时养赡。毋致失所。于戏。锡极敛平康之福。合九有以扬徽。缉熙昭耆定之功。奉三无而覃泽。布告天下。咸使闻知。　　

○谕内阁、太常寺读祝官连贵。初八日恭宣册文。本日宣读表文。俱属妥协。著加恩赏换花翎。并赏给五品顶带。　　

○命惇亲王绵恺在内廷行走。　　

○以三等承恩公智林、署镶白旗汉军副都统。　　

○丙午。谕内阁、前因长龄等奏、近年各处向缎匹库支领布匹。为数加增。降旨令将因何增多之处。查明各该处。由管理三库大臣汇齐具奏。兹据奏称、各处近年支领布匹。因逢典礼。备赏需用较多。尚非漫无限制。至库中向凭印领给发。无从核减等语。缎匹库备用布匹。各该处每年所领。自应接例核实咨取。岂得稍有浮滥。嗣后著礼部工部太常寺光禄寺钦天监理藩院内务府等衙门严饬该司员等。务当于咨取时。将何项布若干匹。系照何例案咨取。何项布若干匹。系于例外增添。详细声明。以凭稽核。并著户部及该管大臣等。督饬司员等严行稽查。移咨查库御史。及稽查三库之江南道御史。逐件详核。毋许浮费。再库中存贮布匹。例应豫备三年之用。何项不敷支放。即应照例派办。不得通融抵补。致滋弊端。銮仪卫成造驾衣裹布。向例以山东布给发。前因库存短少。以江南布抵用。现在江苏商力竭蹷。若仍以此项抵用。未免偏枯。著责成该司员等随时稽察。如山东河南等省布匹。解库迟延。即行咨催解齐。不准再有抵用。至盛京应领三梭布。系备赏贡纳貂皮人等之需。上年所领。较嘉庆年间咨取至多之年。增至二千匹。该处每年所进貂皮。是否增多。著该将军将上年请领本年备用三梭布。因何较前此加增。确切查覆。再行办理。　　

○又谕、前据给事中张鉴参奏、湖广总督嵩孚等、请以黄州府通判周存义升补荆门直隶州知州朦混滥保。请旨核办。当交军机大臣查明具奏。兹据将周存义缘事案由。摘叙清单呈览。该员在地方则亏缺仓库。在河工则贻误修防。屡经获咎。岂可复予升途。周存义著彻回黄州府通判本任。不准升补荆门直隶州知州。嵩孚等具奏原摺。但称其缘事革职。并未将案由详细声叙。且以该员委署钟祥县知县。办理裕如。出具精明勤干考语。实属有心含混。嵩孚、杨健、俱著交部严加议处。　　

○又谕、前据御史王兆琛奏、请饬禁地方佐杂改拨河工。当令吏部查明有无定例。兹据查明、河工佐杂改拨地方。地方改拨河工。向无定例。均由该督抚自行奏明办理。地方河工人员。原准该督抚随时奏明。酌量改拨。但必须人地实在相需。方足以资治理。断不可任意奏调。为属员升补地步。开夤缘奔竞之门。嗣后管河各督抚务当秉公保奏。傥地方人员改拨河工后。于河工有贻误之处。河工改拨地方后。于地方有贻误之处。除将该员按律惩治外。定将原奏之该督抚一并重处不贷。将此通谕知之。　　

○移广西容县大峒墟巡检驻自良墟。从总督李鸿宾请也。　　

○丁未。上诣大高殿行礼。　　

○奉皇太后幸悦心殿。进膳。　　

○谕军机大臣等本日据奕绍等奏、会议富俊条奏派拨八旗闲散赴双城堡屯田摺内。据称双城堡移驻京旗。愿往者少。因该处霜早气寒。岁惟一熟。按户所给熟地十五晌。荒地五晌。人丁较少之户。仅敷糊口。不谙耕耘者。又无帮助耕作之人。请援照乾隆九年初次移驻拉林成案。不必拘定每户给与地二顷之数。如闲散内有能尽力耕作者。按丁酌量给与地亩。或有不能耕作者。准其照拉林章程。在彼附近契买奴仆。报明注于旗户名下。代其耕作等语。现在双城堡情形。是否与从前拉林移驻京旗时势相同。或此次原定章程内。尚有未尽周备之处。致京旗人等观望不前。著博启图等详查妥议具奏。并将现已移驻之三百七十六户所得地亩。按户计口。是否足资养赡。将来生齿日繁。应如何接济。不致缺乏。即饬该佐领等核实呈报。该将军等格查明确。一并据实具奏。将此谕令知之。　　

○命工部左侍郎奕经、上驷院卿福森、会同盛京将军奕颢、及工部侍郎诚端、恭修盛京陵寝宫殿各工。　　

