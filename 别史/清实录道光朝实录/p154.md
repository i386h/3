<!-- { "loadSidebar": true } -->
○庚午。上幸静明园。诣龙神庙拈香。　　

○谕内阁、直隶官荒地亩。屡经降旨令前任总督颜检、分晰查勘。及自道光元年八月后。两次展限。并未勘明声报。殊属延玩之至。现在又届限满。著交蒋攸铦遵照原定章程。迅即派员赶紧勘办。据实奏报。毋得再有迟逾干咎。　　

○又谕、瑞龄奏、所得廉俸不敷。请赏借俸银十年。修理祖茔一摺。瑞龄以私家之事。率行陈奏借支俸银。且措词有意取巧。冒昧之至。所请不准行。并著革去副都统。以示惩儆。若将伊一切差使全行革退。转得遂其安逸。著仍留散秩大臣之任。　　

○以西宁办事大臣松廷、为正白旗蒙古副都统。　　

○镶白旗护军统领额勒经额、缘事解任。以兵部右侍郎耆英、署镶白旗护军统领。　　

○命盛京将军晋昌、会同盛京户部侍郎明兴阿、监收官庄粮石。　　

○旌表守正捐躯直隶固安县民刘进忠妻刘氏。沧州民迟登名妻庞氏。　　

○辛未。谕内阁、本年八月初十日。朕万寿庆辰。是日恭诣皇太后宫行礼后。御正大光明殿受贺。所有王公百官。俱著毋庸随往绮春园行礼。　　

○又谕、陈若霖奏、采办木植一摺。前因各工程需用楠柏杉木等件。节经承修大臣咨行各该省。照数采取。兹据陈若霖奏、川省所有行取各木。业经全数躧获。惟楠木三百四十五根内。止二十六根。核之册开过径。每根计仅小五寸。似尚可应用。著俟该省解运到时。交承修工程处。即照川省现获木植尺寸。一并验收。　　

○直隶总督蒋攸铦奏、遵旨核拟新改石门通判章程。请嗣后遵化州石门理事通判。遇所管民间寻常词讼案件。均准就近办理。如有旗民交涉事件。及旗人犯重案者。仍照例会遵化州详审。至遵化并所属之丰润、玉田、及迁安、蓟、五州县屯居旗人庄头。仍拨归该通判管辖。其原管七十九村庄内。一切缉捕事宜。悉照原设右门州判旧章。以资弹压而专责成。从之。　　

○以故顺承简郡王伦柱子春山、袭爵。　　

○以乌里雅苏台将军果勒丰阿、为镶红旗汉军都统。　　

○壬申。谕内阁、副都统额勒经额、因家人高二、赴监生尊泰家。藉端诬窃。不能严行约束。仍复亲往辱骂。纵令家人放枪。欺压衿士。经军机大臣审明。拟以革职。原属咎所应得。姑念该员前在滑县著有微劳。额勒经额、著逐出御前侍卫。加恩赏给三等侍卫。在大门上行走。高二诬窃寻衅。复施放鸟枪。任意生事。著照所拟杖八十。加枷号两个月。满日折责发落。　　

○调镶白旗蒙古副都统耆英、为正红旗满洲副都统。以火器营翼长阔龄阿、为镶白旗蒙古副都统。御前侍卫安福、为镶白旗护军统领。　　

○命镶红旗满洲副都统吉勒通阿、管御枪处事。　　

○癸酉。谕内阁、前次保举副都统人员。现在所余无多。著交大学士、领侍卫内大臣、尚书、左都御史、都统等。各于所知头等侍卫、八旗各营正参领、给事中、监察御史、各部院郎中内。将堪胜副都统者。各保一二人。出具切实考语。交兵部汇总。照例带领引见。毋庸专摺具奏。其所保之人。务要为人体面。品行端方者。再行保奏。所保人员。补放后傥有因公获咎。原保之人。应毋庸议。若行私获罪。定向原保之人是问。如所知不确。即毋庸保举。　　

○甲戌。谕内阁、御史蔡学川奏、水灾情形较重。请即开赈一摺。前因伏雨过多。河水冲决。直隶顺天保定等府属各州县。附近漫口村庄。农田庐舍。均被淹浸。小民荡析情形。实为可悯。节经降旨蒋攸铦、卢荫溥等。令其饬属确查。办理抚恤。兹该御史复称勘灾题报。再声明请赈。未免有稽时日。著直隶总督、顺天府尹、迅即委员详勘。将应赈户口、及四散觅食男妇灾民。先行给与口粮。并酌盖蓬屋。暂资栖止。勿致一夫失所。其加赈事宜。亦著一并勘明具奏。毋再迟延。　　

○谕军机大臣等、御史杨希铨奏、江苏省四五月间。大雨经旬。米价骤长。常熟昭文两县。低区水潦。小民艰食堪虞。请饬查办等语。直省偶遇偏灾。地方官皆应据实奏闻。不可稍有讳饰。该御史所奏常熟昭文两县被淹情形。是否成灾。应须抚恤。著韩文绮迅即遴委干员。确查履勘。并将毗连州县。有无被灾之处。查明据实具奏。至该御史奏称向来报荒册籍。由州县漕书区书承办。其实在荒田报明注册者。每漕粮一石。需费约制钱四百余文。豪富之户。与漕书等勾串。多给钱文。以熟作荒。希冀将来蠲缓。漕书等得受钱文。即以荒注册。而实系被灾之穷黎。无钱注荒。转至以荒作熟。不能邀恩蠲缓。及开徵时。此等穷黎无力完纳。地方官即以实欠在民开报。积弊相沿。常昭两县为甚。至于赈济之事。有以次贫为极贫。以极贫为次贫者。而无业贫民。更多遗漏。甚或虚报户口。以图侵蚀。请饬查禁等语。地方官查勘灾区。吏胥等需索牵混。百弊丛生。甚属可恶。该御史所奏以熟作荒。以荒作熟。及遇赈济。虚报户口。遗漏贫民诸弊。如果属实。是报灾办赈重务。一任吏胥蒙混舞弊。不可不加意剔除。著韩文绮严饬所属。实力稽查。如有前项弊端。务即严参惩办。勿稍徇隐。将此谕令知之。　　

○陕西巡抚卢坤奏、遵谕确查南山包谷杂粮收成、并各厢厂静谧情形。南山各属。奉行妥协者。尚不乏人。总之亲民之官。得其人则百废兴。不得其人则百弊兴。得旨、此论甚是。然不可徒托空言。总在督抚大吏。能破除情面。秉公甄别。方收实效也。　　

○又奏、遵查乾州知州何承勋、守洁才优。办事均称允协。报闻。　　

○乙亥。上诣绮春园问皇太后安。　　

○谕内阁、孙玉庭等奏、江宁等县快丁追徵运造两费。极形苦累。请酌筹调剂一摺。江宁等属快丁。积累成疲。逃亡迁徙。扳民入快。株累甚多。江宁县快丁。岁需运造费银三千四百六十六两零。除官洲租息等项外。不敷银一千六百六十六两零。上元县快丁。每年需运造费银五百二十两。共应筹余息银二千一百八十余两。经该县绅士。捐凑银七千二百九十两。仍请借库银二万两。江浦县快丁。岁需运造费银五千一百六十两。经各快丁认捐本银二万三千两。仍请借库银二万两。均准其在于道库减存项下。照数借拨。发江宁扬州两府属典商领运。按月一分生息。分给各快丁为额徵岁贴之需。所借库款。分作十年提本归还原款。即将余息捐款作本存典。永资生息。以济穷丁而裨漕运。该部知道。　　

○又谕、孙玉庭等奏、江苏各府州属。低田被水情形一摺。江苏省因五月间大雨。江河水涨。以致江宁、苏州、松江、常州、镇江、扬州、太仓、各府州属低洼之区积水。驿路间段被淹。圩堤冲破。及瓜洲城外江岸。亦有漫塌处所。经该督等委员查勘。将积水设法疏消。赶紧补种。并饬该州县将漫淹驿路。及护田圩堤。分别赶修。如有极洼处所。不能补种。著孙玉庭等、查明被水轻重情形。迅速具奏。分别缓徵接济。毋使一夫失所。再淮徐二府属高阜田亩。间有缺雨之处。并著饬令该管道府确查办理。　　

○又谕、绵岫等奏、究获窃铜帽钉正贼一摺。此案据前次拏获之荣喜、供出赵黑汉主唆。与傻李、及不识姓名三人。商同偷窃。傻李携赃至京卖钱。并于克兴额店内。摉出埋藏铜帽钉二十个。店夥深州人张廷、无故逃避。著绵岫等上紧缉拏。并著步军统领、顺天府五城、直隶总督、将逸贼一体迅速查拏务获。毋令一名漏网。　　

○署山东巡抚琦善奏、扑捕费、兰山、郯城、三县境内蝻孽。得旨、认真督办。毋令飞扬为害方好。　　

○丙子。孝懿仁皇后忌辰。遣官祭景陵。　　

○谕内阁、松筠等奏、审拟布里讷什呈控佃户抗租霸地一摺。此案已革塔布囊布里讷什、系交该盟长严加管束之人。虽讯无短弓丈地。及倚势欺淩情事。惟向各佃户议令增租。添设杂差。并将白连城地内房间。写入契内。经告发后。始供认误写。实属有意牟利。布里讷什、著照例折罚牲畜一九。仍交该盟长喀喇沁王满珠巴咱尔、严加管束。不许出外滋事。三等塔布囊洛希巴拉、将伊弟地亩私租与人。著照例折罚五牲畜。该佃户承种各地。均著各依官丈亩数。分别佃种交租。以符定制。不准布里讷什违例增租。致滋扰累。郭好正等应得杖罪。俱著照例发落。热河都统庆保、审办此案。率请将洛希巴拉斥革。于布里讷什田土细故。辄拟发遣。办理均属过当。出言尤乖体制。庆保著交部议处。松筠、穆彰阿、著即回京。　　

○谕军机大臣等、本日巡视南城御史隆勋等奏、拏获形迹可疑之崔三一名。据供前在马兰峪佟家店内。养病卧歇。因有人将房门倒闭。伊在门缝内窥见店夥深州人张廷、同不认识的人。在地穵坑埋藏什物。候其散去。将虚土扒开。见土内所埋金钉一堆。伊仍旧埋好。未敢声张等语。与绵岫等昨日所奏。情节相符。现在崔三一犯。业经南城缉获。其党与或因闻拏紧急。潜行来京。亦未可定。已降旨将崔三交刑部审讯。著绵岫等、即将拏获之荣喜、及佟姓即克兴额、派委妥员。严密管解来京。交刑部归案审办。其未获逸贼。并著上紧严缉。俟就获时。一并解交刑部办理。无得迟延疏纵。将此谕令知之。　　

○丁丑。上御勤政殿听政。　　

○谕内阁、给事中许乃济奏、请豫筹勘办直隶水利经费一摺。直隶为畿辅重地。每遇旱潦。辄成灾歉。前经特派张文浩等、会同总督蒋攸铦、查勘河道。通筹全局。妥议章程。自应豫筹经费。本日该给事中奏各省捐监。本系常行事例。捐生在本省上兑。较赴京为便。事属可行。所有浙江江西湖南江苏广东五省捐监事例。仍归本省藩库报捐。每收足五万两。即行解部。以备直隶省随事奏拨之需。其余各直省封贮足额时。亦准其仍留藩库报捐。俟水利办竣。再将外捐停止。统行归部报捐。该部知道。　　

○旌表守正捐躯山西永济县民黄昇秀妻景氏。河南许州民刘添聚女刘氏。　　

○戊寅。谕内阁、户部奏、滇省借拨泸店底铜。该抚恐误各省鼓铸。一面咨部。一面陆续借兑起运。现已照数买补。于贮备京运铜斤无亏。请准其暂行借拨等语。云南省泸店底铜。系专为京运而设。经该部核计存贮并无亏短。此次暂准借拨。不得援以为例。著韩克均、将嗣后各厂应办年额京铜。及本省局铸。各省采买铜斤。严饬厂员。按年设法办足。务于京运采买。两无贻误。傥各厂员并不实力采办。将来复有借动底铜情事。即行从严参办。以重京运而肃铜政。　　

