<!-- { "loadSidebar": true } -->
○命兵部尚书王宗诚、工部尚书王引之、户部左侍郎顾皋、在紫禁城内骑马。　　

○以都察院左都御史那清安、署镶黄旗汉军都统。巴里坤领队大臣霍忠武、署镶白旗汉军副都统。　　

○命协办大学士理藩院尚书富俊、刑部左侍郎英瑞、赴直隶易州审案。　　

○户部议准、江苏巡抚陶澍疏报、常熟县新涨泥滩一顷八十八亩有奇。丹徒县沙潮山田埂岸二顷一十七亩有奇。照例升科。从之。　　

○壬戌。上诣皇太后宫问安。　　

○谕内阁、昨据五城御史会奏、散放贫民钱文完竣。朕召见摺内列名之东城御史宝瑛、南城御史但明伦、俱未进内听候。当令军机大臣查询。尚有东城御史汪琳、南城御史安丰、西城御史钱仪吉、三员亦俱未到。各衙门呈递奏章。凡摺内列衔之员。理应进内祗候。该御史等五人。皆无故不到。殊属不合。俱著交部议处。　　

○又谕、孙尔准奏、营员熟悉地方漕务情形。恳准留浙补用一摺。浙江杭州城守营都司刘佩珩、推升贵州提标游击。应令赴任。该督奏请留于浙省以升衔差遣委用。与例不符。且恐边远缺分。易启夤缘规避之渐。所奏不准行。　　

○又谕、陶澍奏、查议徒阳运河挑办章程一摺。前据御史蒋泰阶奏、徒阳运河挑工。向由于幕友丁书朦混开销。及夫头等讹诈吞蚀。致挑浚不能如式。易于停淤。当饬该抚督同藩司熟筹妥议。兹据查明积弊在所不免。皆由承办州县。正值漕仓收兑之时。不能常川驻工查察所致。上年大挑运河。即将此弊革除。令该州县自举所知。详明调派赴工代办。颇为得力。著照所请、嗣后即照此办理。责令承办州县于实缺及候补佐贰内。各举廉干之员。详明赴工代办。如查出夫头有浮冒夫数。任令众夫怠玩偷安。及在局丁书人役。婪索夫头规费等弊。随时送县惩办。务令将挑穵宽深丈尺。一体标明。使无淆混。仍责成该道府认真督察。工竣该抚亲往验收。总期积弊尽除。运行通畅。无得有名无实。　　

○以故奉恩将军永松子绵勋、袭职。　　

○癸亥。上幸瀛台。阅冰技。　　

○命科尔沁扎萨克贝子济克默特、在紫禁城内骑马。　　

○旌表守正捐躯甘肃张掖县民姚印妻李氏。　　

○户部议准、云南巡抚伊里布疏报、文山县开垦地一十四亩。照例升科。从之。　　

○甲子。谕内阁、南河奏报王营减坝工程清单。祇将工段丈尺、动用银数、笼统开缮。前经工部行令分晰确查奏报。该河督等以前奏清单。系照嘉庆年间两次成案办理。请免另缮。现据该部查明嘉庆十一十六两年旧案。均将各厅境内、滩名地名。划分清楚。分别挑滩挑河。逐段列明。并未笼统核计。此次挑河工段。内有关孟两滩切滩处所。办理错误。即应著赔。何得浑括于笼统丈尺之中。著该河督等即将各工分别厅汛河滩名目。及起止段落。各归各款。核计需用银数。另缮清单。并将关孟两滩工长宽深文尺银数。于单内分晰注明具奏。以凭稽核而杜牵混。　　

○添备直隶永定河豫防秸料一百七十万束。从护总督屠之申请也。　　

○乙丑。谕内阁、本年届应军政之期。兵部将在京之步军统领、左右翼总兵、护军统领、副都统、銮仪使、内务府护军统领、在外之驻防将军、都统、副都统、领队大臣、提督、总兵、分晰开缮履历清单进呈。朕详加披阅。内步军统领宗室耆英、自简任以来。办事尚属认真。伊有侍郎任内降二级留任一案。著加恩开复。乌噜木齐都统英惠、自上年回部军兴。办理军需粮饷。妥速无误。前已降旨赏戴花翎。交部优叙。著再加恩交部议叙。京口副都统穆琅阿、著以原品休致。应否给俸。该部查例办理。凉州副都统乌尔卿额、年力已衰。著以原品休致。赏给全俸。江南狼山镇总兵曹兴邦、著调补安徽寿春镇总兵。所遗狼山镇总兵员缺。即以马国用对调。余著照旧供职。其造册迟延之总兵薛升、海淩阿、姜长龄、祝廷彪、德克金布、得志、荣玉材、刘瑞、哈丰阿、署总兵德克登额、俱著交部照例议处。其提督杨芳、齐慎、达淩阿、署提督何占鳌、总兵吕天俸、史善载、或暂留军营。或甫经凯撤。迟延尚属有因。俱著免其议处。　　

○谕军机大臣等、朕阅兵部军政册。福建汀州镇总兵王威宣、现年七十岁。该镇系世职由军功洊升总兵。现在年力是否尚健。于营伍是否尚能整饬。著孙尔准查明据实覆奏。汀州与江西广东接壤。巡缉私贩。最关紧要。傥该镇年力已衰。不能周到。即据实奏闻。候朕另简。毋稍姑容。将此谕令知之。寻奏、查该镇王威宣、虽年已七十、而精神甚健。步履如常。办事周到。傥年力就衰。断不敢稍有姑容。致滋贻误。报闻。　　

○护陕西巡抚徐炘奏报吉林黑龙江头二三起凯撤官兵过境日期。得旨、陕省距京不远。此等奏摺。尽可由驿驰递。何必亦用四百里。识之。　　

○以护军参领春升、为京口副都统。青州协领乌尔棍布、为凉州副都统。　　

○裁贵州普安厅属土守备、平远州属土把总缺。从巡抚嵩溥请也。　　

○旌表守正捐躯河南罗山县民万试德妻李氏。卢氏县民陈维新妻田氏。　　

○丙寅。上诣寿康宫前殿行礼。后殿问皇太后安。　　

○谕内阁、御史寅德奏、八旗营房。有坍损未修、及私行租赁之处。著八旗管理营房都统副都统。查明实有坍损应修处所。咨部照例核办。并饬该管章京严禁兵丁私行租赁。违者从重惩治不贷。　　

○调京口副都统春升、为江宁副都统。江宁副都统岱林、为京口副都统。　　

○以署阿克苏阿奇木伯克爱玛特、捐给坐卡兵丁皮衣一千件。赏头等台吉。　　

○暂缓湖北荆州、荆左、荆右、沔阳、四卫被水屯田应扣借支库银。　　

○丁卯。谕军机大臣等、前据舒英奏、读祝官达桑阿等、遣于宽呈控司员冒开祭品、克扣钱粮一案。已交富俊等前往审讯矣。本日据继昆奏、本月二十一日。礼部读祝官达桑阿、呈祥、到宅。言有要事面见。当将字帖传人。封皮上写继封二字。后写达呈。亲手开拆。内有无名字帖二张。系假捏继昆与达桑阿等信。即将达桑阿、呈祥、唤入。据称是日早赈。家中使女拾得。看此笔迹。仿佛认得。请即在本营内。追究等语。匿名揭帖。律有专条。假作匿名字帖。诬赖上司。尤为刁诈。富俊等接奉此旨。即明查暗访。严拏写揭帖人务获。比对笔迹。归案严审。从重惩办。毋枉毋纵。将此谕令知之。　　

○戊辰。以服阕总兵官马骥、为广东高州镇总兵官。　　

○己巳。上诣大高殿行礼。时应宫拈香。　　

○幸北海。阅冰技。　　

○谕内阁、奕颢等奏、拏获私木、无庸招商变价一摺。盛京凤凰城所属边门以外。每年拏获奸匪偷砍偷运官山树木。前经降旨。不准擅行变卖。兹据奏称、奉天地方奸商认领入官木植。从中影射。冀图厚利。且官为招商变价。该匪复假冒商人。出名呈领。藉此夹带偷运。诡计多端。必应严行禁绝。除已往免究外。著自本年为始。嗣后如再查获私木。仍遵前旨。不准招商变价。任其在山存放。该将军等严饬边卡员弁、及地方官实力查禁。傥稍懈弛。即行参办。并密派妥员。不时前往缉拏净尽。至上年奏准变价木植。俟来春河开时。派员押催该商速为运售。如有影射夹带情弊。严行究办。　　

○旌表守正捐躯直隶完县民妇赵王氏女赵氏。　　

○贷江宁京口八旗兵丁一年钱粮。修理官房。　　

○以回疆凯撤官兵过境。免奉天辽阳、复、义、岫岩、海城、盖平、宁海、七厅州县地丁银十分之四。　　

○庚午。谕内阁、英和奏、热河都统衙门事务较繁。向于办事理藩院刑部司员外。酌派参领佐领一二员帮办。并非奏案。亦无定额。现复新定章程。旗民案件。均归都统衙门审办。该参领佐领等驻防年久。迹涉嫌疑。委令听断。易滋物议。惟案牍较前加繁数倍。请派刑部主事一员前往等语。著照所请、除向例应派实缺司员外。再于刑部候补主事内。拣派熟悉刑名者一员。前往帮办。不可以无能者充数。如果始终奋勉。三年期满。由该都统出具切实考语。送部引见。量予补缺。以示鼓励。所有旧委刑司兼行之参领佐领等。即行裁汰。其向设笔帖式二员。专令繙清译汉。不准干预案件。该部知道。　　

○又谕、琦善奏、东省旧案交代依限完结一摺。山东各州县仓库旧案交代。造报迟延。据该抚查明皆由盘造年款、互相牵涉所致。前经护抚贺长龄奏准、将勒限算结之三百十三起各州县等处分。概予免议。此外历年咨结旧案。经部查取造报迟延职名。尚有二百九十五起。该州县等因咨结在前。致干吏议。第事阅多年。款日纠缠。自系实在情形。著一并加恩宽免。嗣后新案交代。著该抚督同藩司、责成府州照例限详咨。傥再迟逾。立即严参惩办。无得辄请邀免也。　　

○谕军机大臣等、本日据那彦成奏、回至保定交代事毕。二十四日起程前进。西陲道里遥远。即趱程前往。总须三月内方抵喀什噶尔。善后事宜。必当趁春融办理。那彦成于途次酌量可以趱程之处。即加紧进发。早到一日。可早一日就理。前据长龄等奏、请断绝各外夷贸易。并严禁大黄茶叶出卡。该夷等或可将张逆捦献。亟须严防各处卡伦。及开齐小路。以免偷漏等语。大黄茶叶。系该夷必需之物。果能严行禁绝。俾外夷无以资生。藉捦献张格尔。为求通贸易地步。固属甚善。傥阳奉阴违。或奸贩偷漏。或兵丁卖放。致为外夷所窃笑。转属不成事体。那彦成到彼体察情形。严定章程办理。务须实力稽查。不可有名无实。再上年张逆入卡勾结煽乱。各城回子从逆者固多。然其中能知大义。不甘从贼被害、及自行殉节如和阗阿浑穆图巴拉父子者。当不乏人。必应查明恤赏。以励恭顺。此外死事官兵跟役。有随伊主死难者。其抗志捐躯。同堪矜悯。前经降旨令长龄等详查四城被害粮员侍卫官弁兵丁、及效力废员。分别奏咨办理。嗣祇据笼统奏及。曾否按名分晰造册咨部。未据续行奏明。又上年逆裔将喀什噶尔满城攻破。被掳官兵三百余人。尽将发辫翦去。内有西宁马兵阎义、额鲁特兵丁巴兰、二名。曾经该逆释回送信。其余掳去官兵。有无下落。克城后曾否查明。著那彦成到彼详查。据实具奏。并将各城小回子中有不甘从逆遇害、及捐躯自尽者。查明奏请加以恩恤。其被害粮员侍卫官弁兵丁效力废员、及伊等跟役、同时死难者。亦即详查奏明。给予恤赏。以慰忠魂。该督到喀什噶尔。会同杨芳办理善后事宜。遇有应奏事件。当联衔具奏。以上皆面谕未尽之言。特谕令知之。　　

