<!-- { "loadSidebar": true } -->
○壬辰。谕军机大臣等、前因孟保等奏、乍丫地方。两呼图克图。彼此不睦。欲图打仗。以致往来差使。每多阻滞。当经降旨令宝兴派员前往会同妥办。兹据琦善等奏称、该大呼图克图及该管番目夷民诉称、罗桑丹臻江错抗不遵断。时肆抢劫。现在饷鞘赏需各件。复又梗阻。该处接连六站。距藏较远。著宝兴遴派妥员。驰往秉公查办。务须折服其心。其过境之文报饷鞘等项。务当妥为经理。毋得稍有梗阻。是为至要。将此谕令知之。　　

○又谕、琦善等奏、诺们汗擅给外番印照住牧。现在查询缘由一摺。据称拉达克喇嘛跟役执持诺们汗路票。欲由济咙回归原牧。迨经阻攩。又称欲赴前藏。经该大臣等、查有诺们汗曾请将布竹草厂住所地方。赏给洛敏达部长管理。盖印断牌。不准札什伦布百姓在彼牧放。经前任驻藏大臣孟保等、任听擅行发给印照等情。界外部落。从无商上发给印照断牌之例。亦无大臣会同发给之条。前任驻藏大臣孟保等、于该诺们汗擅请发给牌照住牧。既不详查。又不请旨。率以均属合宜。任听发给。办理实属错谬。孟保著交部严加议处。海朴业已革职。著俟定案时再降谕旨。其案内各情。著琦善等、会同班禅额尔德尼、秉公查办。务臻妥善。又琦善奏、密陈诺们汗所办违例各款。开单呈览一摺。又另片奏、布赉绷寺内卡尔冻寺众蒙古喇嘛。呈控伊等师傅曲觉尔。被管事小协鄂、打伤身死。诺们汗办理含混等语。著琦善等、一并会同班禅额尔德尼、确究办理。据实具奏。将此谕令知之。寻奏、查向来外番路票。系驻藏大臣印发。此次诺们汗所给拉达克喇嘛路票。系自行印给。守口各员。不敢违例放行。请示前来。现已饬回原牧。其私给洛敏达部长印照一案。已饬噶布伦等派员前往。妥善开导办理。又查诺们汗违例私放各缺。又将俗人营官缺。补放喇嘛。又将业已降补斥革之营官。旋又补放原官。均系违例办理。惟查各番之升调。尽由诺们汗所为。未便咎归属吏。此时若概行更换。未免办事乏人。拟请暂留原任。停其升转。以观后效。至喇嘛所占俗人营官。既系兼管养赡之缺。地方为重。应撤出归还俗人。以符定制。又查卡尔冻寺喇嘛曲觉尔、被管事小协鄂、打伤身死。经前任驻藏大臣孟保、将小协鄂斥革。当有布赉绷寺喇嘛桑拉木、率领众喇嘛。围聚孟保衙署。嗣由诺们汗私议熬茶了结。实属妄谬。现在各喇嘛等深知悔悟。佥称不敢再有妄为。可否免其深究。仍通饬各寺喇嘛。勤修静业。不准妄干一事。下理藩院议。从之。　　

○给河南中牟、祥符、尉氏、杞、扶沟、鹿邑、鄢陵、陈留、通许、九县灾民三月口粮。　　

○癸巳。谕内阁、崇恩奏、道府员缺。今昔异宜。请量为变通一摺。据称山东省济东泰武临道一缺。有管理运道海疆之责。幅员辽阔。政务殷繁。曹州府一缺。与直隶河南江苏三省毗连。为盗贼教匪渊薮。必须随时惩办。非在省年久、洞悉利弊之员。弗克胜任。著准其将济东泰武临道曹州府二缺。改为在外题补之缺。嗣后遇有缺出。该抚务当秉公遴选。实系人地相宜之员。方准奏请补授。不得瞻徇情面。滥行保题。以重地方而收实效。　　

○贵州巡抚贺长龄奏、各营捐制擡炮擡枪。现饬勤加操练。务使人与器习。手眼灵快。临阵方可制胜。得旨、所办甚好。为数亦多。务要认真练习。无论何时用之。务期得力。不可徒饰外观也。　　

○命巴林郡王那木济勒旺楚克、喀喇沁郡王色伯克多尔济、每年轮查哨围。　　

○甲午。上诣绮春园问皇太后安。　　

○河东河道总督钟祥等奏、遵旨密筹中牟大工。势难缓办者有四。一、查中河口门。有关三省灾黎。即以豫省灾民而论。以工代赈。尚可力作谋生。若一旦议停。则本年无计御冬。民情益滋惶惑。一、口门原筑四百二十余丈。现在补进埽占圈筑。不过二百余丈。若再缓一年。原筑坝工。秸料朽腐。必致前工尽弃。一、本年黄河来源尚不甚旺。而当六月盛涨之时。省城外刘寺支河所筑埽坝。已岌岌可危。若大工缓办。明年伏秋水旺。刘寺河埽坝。万一不能保守。则省城有浸灌之虞。而全黄下注。江南洪泽湖高堰。亦必吃重。不可不虑。一、查上年至今抚恤加赈。约计费银二三百万两。蠲缓钱漕。尚不在此数之内。豫省如此。皖省亦然。若再缓一年。两省赈抚之费。仍需数百万两。与其蠲缓而聚失业之民。不若河复而收安全之益。以上四条。均系实在情形。前拟于西坝多进数十丈。并接长挑水坝挑溜东趋。及那转引河头。展宽加深引河。以收吸川之益。并添筑二坝擎托。均属筹计至再。办理可冀有成。谕军机大臣等、钟祥等奏、遵旨密筹中牟大工。势难缓办一摺。据称体察现在情形。通盘筹画。势难缓办者有四。自应赶紧修筑。现在时交白露。河势不至大有变迁。所有挑河筑坝购料各事宜。著即克日兴举。前所请饷银四百五十万两。业经户部如数筹拨。定可源源解工。著即将此项撙节动支。核实稽查。断不准办料办工之员。稍有浮冒。钟祥、鄂顺安、办理大工。责无旁贷。惟当相度机宜。实心经理。于慎重之中。力求妥速。固不可草率从事。尤不可迁延玩泄。坐失事机。是为至要。将此由四百里谕令知之。　　

○又谕、科布多向设有换防兵丁。前经降旨可否改为眷兵之处。交军机大臣会同该部议奏。兹据奏称、从前伊犁屯田兵丁。曾有改为携眷兵丁。作为伊犁额缺之案。科布多地处边隅。一切事宜。是否与伊犁相同。必须深悉该处地方情形。方能筹画尽善等语。著国勒铭阿等、体察情形。通盘筹画。该处一切事宜。是否可照伊犁成案办理。于屯务边防。均无窒碍。不致日久滋弊。悉心妥议。据实具奏。将此谕令知之。　　

○又谕、桂良等奏、遵旨确查滇省现办银厂情形一摺。据称该省＜?石曹＞硐情形不一。现有详请开采者数处。委员往查。尚未开成＜?石曹＞硐。惟查有楚雄府属之龙潭地方。山势甚丰。已开＜?石曹＞硐十数处。现已委员往勘。并出示招集课长等定立章程。约俟秋后。方能将各硐礁砂煎验。是否可以设厂试采。按成收课。再行办理等语。著即照所议妥为筹办。要在委用得人。方能奏效。务期于国计民生。两有裨益。固不可存畏难之见。亦不准稍有扰累。又滋梗阻。此外各属。如续有呈请可以试采之处。即著一并详查。随时奏明办理。将此谕令知之。　　

○又谕、前因有人奏、山西太原府属居民。往往无故被人翦割发辫。当有旨交梁萼涵遴委干员。严密查访。兹据奏称、此案先经传闻太原省城内外。有翦割发辫情事。即据委员查有民人王学中等、先后被翦发辫。迨接奉前旨。复经委员驰往太谷榆次一带。查有交城等县民人黄三宝等、均有被翦之事。此外各州县。虽同时俱有谣言。而访查并无其事。现在谣言久息。闾阎俱各安谧等语。此辈行踪诡秘。情同鬼魅。潜伏往来。是其惯技。该抚务当持以镇静。行所无事。惟有谆饬所属。不动声色。随时留心密访。一经访获。即行究办。断不可稍涉张皇。反致流言四起。俾此等匪徒。或闻风兔脱或乘机使诈。是为至要。将此谕令知之。　　

○户部议准、福建巡抚刘鸿翱疏报、古田县开垦田五十二亩有奇。照例升科。从之。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百八

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十四年。甲辰。八月。乙未朔。遣官祭文昌帝君庙。　　

○谕内阁、据僧格林沁等奏、遵旨查明外火器营新开米局。系陆续粜卖钱文。分放兵丁。不至有囤积回漕等弊。所有该营广裕广益米局。著准其开设。仍著该管营大臣等、随时稽查。傥办理不善。致有奸商影射朦混等弊。惟该管营大臣等是问。抑或行之日久。有未能尽善之处。亦著另为妥筹具奏。至西北两城及查营御史。仍当认真查察。如有囤积回漕诸弊。立即据实具奏。将该铺户人等严拏惩办。务期于兵糈民食。两有裨益。毋得视为具文。　　

○以病痊侍郎冯芝、署礼部右侍郎。　　

○予因公淹毙奉天协领明韬、马甲连德、照阵亡例。减半赐恤。　　

○改铸江苏松江府海防同知关防。从巡抚孙善宝请也。　　

○丙申。谕内阁、卓秉恬等奏、请将解送誊录被窃卷摺印文之委员议处一摺。河间府任邱县县丞旷学煌、押解誊录书手到京。所有笔迹摺卷公文要件。并不小心收藏。以致赴府署投文。中途被窃。非寻常疏忽可比。旷学煌、著即行革职。仍饬令该革员将各书手按名识认。另写卷摺。由该府尹等查验笔迹。饬县印臂。严密解送入场。傥查有顶替雇倩等弊。即行从严究办。此案贼犯。著步军统领衙门、顺天府、五城、一体严拏务获。　　

○浙江巡抚梁宝常奏、查阅杭州省城营伍。并亲赴宁波镇海一带勘估炮台工程。得旨、要在核实得力。切忌徒饰外观。　　

○免海疆失事案内浙江镇海营参将周维藩、宁波城守营都司李宗白、奉化县把总汪长清、鄞县知县王鼎勋、定海县知县舒恭受、余姚县知县彭崧年、奉化县知县金秀堃、江苏抚标参将封耀祖、宝山县知县周恭寿、丹徒县知县钱燕桂、上海县知县刘光斗死。命发往新疆效力赎罪。　　

○丁酉。祭先师孔子。遣礼部尚书特登额行礼。　　

○谕内阁、刘韵珂等奏、台运内地兵米兵谷。仍请改折一摺。前因赴台商船稀少。应运内地米谷不敷搭配。酌量改为一半折色。兹据查明台商困累。船只仍属无多。各营兵粮。自改议半本半折以来。按期领价。随时买食。亦于民食毫无妨碍。著照所请、所有台运内地各府厅县兵米兵谷。仍改为折色一半。划抵台饷归款。俟三四年后。察看情形。如可照旧全运。即行奏明办理。　　

○修浙江仁和、钱塘、海宁、三州县海塘。从巡抚梁宝常请也。　　

○戊戌。祭大社。大稷。遣瑞郡王奕志、恭代行礼。　　

