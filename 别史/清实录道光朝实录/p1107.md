<!-- { "loadSidebar": true } -->
○谕军机大臣等、奕经等奏、徵调兵丁。招募勇壮。均已到齐。克期进剿。并将各路调拨情形。开单绘图呈览一摺。览奏欣慰。此次进兵收复各城。分路会齐。明攻暗袭。该逆受创之后。必四路分窜。该将军等已虑及乍浦海宁上海等处。恐为逋逃渊薮。均派重兵防堵。又将庸懦士卒撤换。江西柔弱兵丁。祇派令护送炮位。看守粮台。并将余步云派赴距宁波府城较远地方防守。未令赴敌。种种布置。详慎周密。朕心欣悦。谅该将军等必能克期进剿。扬我国威。断不令该逆扬帆远遁。朕引领东南。日盼捷音之至也。勉之。又另摺奏、请将已革四川游击梁有才。暂行管带屯土兵丁等语。著准其暂带各兵。俟事竣派员押赴四川候讯。将此由五百里谕令知之。　　

○前任江宁将军布勒亨、以年老休致。　　

○以湖北武昌汉阳黄州荆州等府粮价增昂。命平粜仓谷。　　

○癸未。遣官祭关帝庙。　　

○以拏获矿匪首夥各犯。予喀喇沁王色伯克多尔济等议叙升用有差。　　

○甲申。遣官祭先医之神。　　

○修山东运河、泇河、捕河、上河、泉河、五厅闸坝堤工。从河道总督朱襄请也。　　

○乙酉。上诣大高殿行礼。　　

○还宫。　　

○命安徽按察使文麟、来京陛见。　　

○以祭社稷坛。自是日始。斋戒三日。　　

○丙戌。孝淑睿皇后忌辰。遣官祭昌陵。　　

○命东河差委已革两广总督林则徐、仍发往伊犁。效力赎罪。以拏获邻境盗犯。予广西试用通判向培芳。尽先补用。　　

○丁亥。祭先师孔子。遣协办大学士吏部尚书卓秉恬行礼。　　

○以江苏银价未平。暂停宝苏局鼓铸卯钱。从巡抚程矞采请也。　　

○戊子。祭大社。大稷。上亲诣行礼。　　

○谕内阁、裕泰奏、逆犯全数捦获。并拏获首要家属。分别办理一摺。除钟人杰陈宝铭汪敦族三犯。仍遵前旨派员解京外。其僧白青钟十四二犯。著于讯明后。即在该处正法。逆属十四名口。从犯一百二十五名。及各逆田产。著该督分别照例办理。提督刘允孝著即回任。以重职守。其所带官兵。亦著凯撤归伍。所有善后一切事宜。著裕泰妥为筹办。并将迁避居民。出示招回。俾各安本业。无令失所。此次裕泰办理军务。迅速蒇功。且于收复两城之后。即将首要各犯。并逆匪家属。全行生获。不留余孽。甚属可嘉。著再加恩交部议叙。　　

○谕军机大臣等、御史张灏奏、湖北郧阳府属之房县向无漕米。有兵米一千八百九十余石。近来每石米折制钱二十余千。每两银折制钱八千。道光二十年。该县生员王日昇、民人邓必达等、历控书役金有声、金道文、何凤鸣、程明介、傅克明等二十五人。勒折浮收。通同舞弊。经该员巡抚审讯斥革在案。金有声等更名复充。该县施仲麟形同聋瞆。并称革役金道文、绰号金三王。金有声之胞兄武生金道炘、绰号金大王。请饬惩办等语。革役复充。久干例禁。若如该御史所奏。把持盘踞。勒折浮收。该县徇庇不办。必应彻底根究。著裕泰。赵炳言。亲提人证。秉公审办。以除积蠹而饬官方。将此谕令知之。寻奏、查房县卯簿内。粮书实止八人。每书名下清书二人。尚无多设。县书魏世青。与革书金有声即金道文。只向花户多索票钱。实无浮收银米之事。亦无金大王金三王绰号。应均按例拟边远充军。邓必达虽非平空诬控。究属失实。应按律杖一百。折责四十板。该县施仲麟查无劣迹。惟失察县书需索票钱。应交部照例议处。下部议。从之。　　

○又谕、德珠布等奏、遵旨酌添江宁旗营擡炮鸟枪一摺。据查前赴浙营之江宁官兵。计日即可回省。酌议添铸擡炮二十尊。鸟枪二百杆。估需工料银七百九十二两零。著江宁藩司动款拨解。赶紧督造。工竣造册报部核销。其充当枪炮兵丁。即在八旗弓箭甲兵内挑选。每年所需火药铅斤。即由该藩司按季造解操演。又另片奏、请留青州官兵一百名。并佐领久住。骁骑校岳莎布二员。在江宁教习马阵。其余兵四百名。协佐等官十三员。即令该协领倭克进带领。并随带该营火器军械。前赴京口防堵。换回江宁官兵四百名。一体防范省城等语。均著照所议办理。所有青州官十五员。兵五百名。例支口粮盐菜等项。准其就近由镇江府丹徒县。在于苏州粮局支领给发。至本年系江宁买补口马之年。准其将青州官兵所带马匹。截归江宁。仍照该营原购价银。发交青州带兵官员。就近赴口购买。现在该将军即赴京口查阅操防。省城重地。必须大员弹压。即著副都统兴伦移回省城。以资统率。将此谕令知之。　　

○己丑。春分。朝日于东郊。上亲诣行礼。　　

○幸圆明园。　　

○诣绮春园问皇太后安。　　

○庚寅。孝康章皇后忌辰。遣官祭孝陵。　　

○谕内阁、德厚奏、请动项灌造铅子一摺。盛京工部库贮铅子。经将军衙门咨取防堵。及运送黑龙江等处用过外。现在所存不敷支放。若俟题请铸造。未免有稽时日。著该侍郎即行派员采买黑铅六万斤。尽数铸造。所需铅价工价。准其在盛京户部库贮银两项下动支。并著该侍郎督率铸造之员。核实办理。务使帑归实用。不准稍有浮冒。　　

○拨户部及山东等省地丁盐课银二百万两。解往浙江。以备军需。　　

○辛卯。谕内阁、王鼎等奏、查明掌坝厅员。抢工堕水沉没一摺。知府衔河南下河南同知王渼、因黑夜抢工。以致随埽堕水沉没。殊堪悯恻。王渼著交部照阵亡例赐竻。又山东泇河同知谭为绍、以知州用之河南临漳县知县赖福邦、南河桃南营千总韩兆吉、均在工因劳病故。应否照军营因营病故例量予轸恤之处。著该部一并议奏。　　

○谕军机大臣等、王鼎等奏、坝工补筑已完。引河仍前通畅。大局稳定。已于初八日寅时。两坝同时进占。金门断流。大溜东趋一摺。览奏欣慰。惟大局虽已稳定。坝下尚有翻花。未尽闭气。王鼎等仍须慎益加慎。亲行察看。必使全工一律巩固。并无涓滴渗漏。不至稍留余患。方可放心。切勿稍存大意。再有疏虞。将此谕令知之。　　

○又谕、据牛鉴奏、两淮盐运使沈拱辰丁忧缺出。已派委常镇通海道但明伦兼署并请迅赐简放等语。两淮鹾务殷繁。运使一缺。关系紧要。但明伦能否即胜是任。著该督察看据实具奏。俟奏到时再降谕旨。又另摺奏、江南苏松镇总兵。现在派委太湖协副将汪士逵往署。该镇驻劄地方。孤悬海外。防堵亦关紧要。汪士逵于钤束整饬。既有未宜。所有苏松镇总兵。著该督另行拣员署理。将此谕令知之。　　

○又谕、奕经等奏、剿袭宁镇两城。未能即时克复一摺。据奏正月二十九日四鼓。官兵潜赴宁波南门。内应接入。杀毙守门守炮逆夷。该逆等携有手枪。并施放三尖火块。及火球火箭等物。汉奸冒充乡勇。黑夜不能辨认。人众拥挤。炮械难施。仍行陆续退出。镇海城内。亦经官兵冲门而入。击杀夷匪。因火攻船只未到。亦仍退回等语。逆＜?口英＞凶杀情状。殊堪发指。该将军等现于宁波城外。焚烧火轮船一只。三板船三只。击断三桅大船头桅。烧去上盖。复于镇海城外。焚烧三桅大船一只。梅墟一带。亦经开炮击坏三板夷船。又两路击毙夷匪四百余名。现在我兵争先思奋。仍当激励士气。以期克日奏功。万不可稍形畏葸。此次官兵既进复退。或因楼高路窄。兵械未能施展。或因所备火船。未及临期接应。尚属有因。嗣后必须一鼓作气。奋勇直前。毋许稍萌退志。仍蹈从前覆辙。是在该将军等严申纪律。密运韬钤。以副委任。此次出力员弁。及伤亡兵勇。著即确切查明。据实具奏。镇海火攻船只。果能按期齐到。焚烧夷船。城内奸夷。自必惊惶无措。我兵更易行手。乃竟迁延不至。以致逆夷毫无顾忌。并力抗拒。此项船只。因何迟误。并著一并查明具奏。该将军等自请严议之处。此时暂无庸议。谅该将军等必能通盘筹画。谋勇兼施。断不因一时未能得手。自隳锐气。至定海一路。尚无消息。朕心实为悬念。一俟得有确信。即行驰奏。将此由五百里谕令知之。　　

○又谕、本日据奕经等奏、剿袭宁镇两城逆夷。未能即时克复一摺。原摺著钞给讷尔经额阅看。将此密谕知之。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕军机大臣等、麟庆奏、查勘洪湖水势。请改建滚坝。豫筹宣洩一摺。洪湖蓄洩机宜。最关紧要。近年逐渐垫高。设有盛涨。势难容纳。自应添筹分洩之路。现据该河督查明。山盱仁河原建坝底。过水猛骤。易于冲跌。请改建滚水坝一座。较旧制增长三十丈。俾洩水得以舒畅。并于坝下添筑顺堰拦堰等工。自系为慎筹宣防起见。惟工程较大。本年既难应用。设遇大汛经临。信智等坝。断不足以资分减。据称拟将旧义河再行权放一次。而冲跌过甚。越堵为难。该河督于全湖形势。素所谙悉。此次所议改建石坝。及权放义河之处。于全局大有关系。该河督仍当悉心相度。斟酌尽善。妥筹办理也。将此谕令知之。　　

○又谕、据程楙采奏、请饬筹堵涡河决口一摺。上年河南祥符汛漫口。大溜直趋鹿邑涡河。致将南岸观武集郑桥口刘洼庄古家桥。及淮宁县管辖之阎家口吴家桥徐家滩娄家林季家楼等处。堤顶漫塌九段。安徽太和县民田。悉成巨浸。阜阳以次州县。亦被漫淹。现在豫省大工。口门挂缆。业经定有成局。涡河决口。若不及时兴修。恐下游受害益深。著鄂顺安。即速遴员确切勘明。迅将鹿邑淮宁涡河漫口。赶紧筹议兴工。修筑完固。俾资保障。将此谕令知之。　　

