<!-- { "loadSidebar": true } -->
○己丑。谕内阁、陶澍等奏、揭获匿名词帖。先将被揭知县撤任确查等语。匿名文书。告言人罪。最为风俗人心之害。前经降旨严行查禁。拾获者即为销毁。密拏编造之人。照例治罪。此案昭文县知县续抡升、被人指称冒姓捐官等情。该督等查获匿名文书。既知立案不行。即应照例销毁。一面严拏编造之犯。按律惩办。乃遽将该知县撤任查办。转使若辈鬼蜮伎俩。得以阴售其奸。该督等如此动作。从此匿名揭告之风又炽矣。办理实属错谬。陶澍、陈銮、俱著传旨严行申饬。该督等仍当督饬所属。严密根追。务将编造揭帖之犯。查拏到案。重治其罪。以儆刁风。其续抡升有无劣迹之处。并著查明具奏。　　

○以都察院左都御史奎照、为礼部尚书。刑部左侍郎恩铭、为都察院左都御史。兼正黄旗汉军都统。转刑部右侍郎麟魁、为左侍郎。以都察院左副都御史善焘、为刑部右侍郎。　　

○以户部尚书奕纪、管理藩院事。察哈尔都统赛尚阿、署理藩院尚书。兼正白旗汉军都统。乾清门侍卫布彦泰、为察哈尔都统。　　

○庚寅。谕内阁、前据御史周顼奏、请酌定茶叶大黄价值。祇准外夷以纹银交易。并丝斤出洋。一律办理一摺。当降旨令邓廷桢、怡良、会同粤海关监督豫堃、熟筹妥议具奏。兹据该督等奏称、查通商外夷。约有十余国。若令以纹银购买茶叶大黄。则彼转得藉词于置货之外。余賸银两。携带出口。是纹银出洋。从前犹属巧取。此后竟属公行。并查向来出口之货。茶叶大黄丝斤。核计价值。居其大半。今以银购买。则其余内地之货。与入口之货。不敷抵兑。夷人余賸之货。将无所归。至欲酌定价值。则出产之区。转运之路。亦有不齐。若官为定价。偶值歉收价贵之年。必至官价不敷。商本亏折。若由出产地方出立票据。恐徒为不肖官吏。增益陋规。商贾转多扰累。种种窒碍难行。所有该御史原奏。著毋庸议。　　

○又谕、琦善奏、拏获兴贩鸦片烟土人犯。提省审办一摺。天津地方。向有闽广商船夹带烟土之事。前经饬令该署督设法查拏。兹据奏称、遴委员弁。寻踪躧访。先后拏获烟土一万六千余两。人犯十一名。可见认真查拏。不难即时获案。向使各省早能实力查禁捕治。何至流毒如今日之甚。此时若再事因循。其害尚可问乎。所有此案人犯。著该署督亲提审讯。并究明兴贩首从。及知情装载各犯。分别缉拏惩办。仍饬该委员等。再行设法访拏。勿令稍有松懈。至此案摉缉各员。著该署督择其尤为出力者。酌保数员。候朕施恩。毋许冒滥。　　

○谕军机大臣等、本日据琦善奏、请鼓励拏获鸦片烟土各员。已降旨准令酌保数员。候朕施恩矣。又据另片奏、缉拏摉捕情形。积重难返。自未便过形操切。该署督现在设法诱买。相机伺拏。亦无不可。但一时权宜之计。可暂而不可久。该匪等诪张为幻。诡术百出。若非立法妥善。何以净绝根株。天津为京师来路。查拏稍懈。立见蔓延。僻路歧途。皆可走漏。若云烟禁严则船来必少。或恐短课累官。试思从前鸦片未至盛行。关课何以充裕。至恐激之成事。是在缉拏之员。相机妥办。总当仍遵前旨。不使烟土上岸。则积弊渐祛。奸徒敛迹。著琦善认真督饬文武员弁。一面侦拏。一面另筹良策。务使功效常著。历久可行。是为至要。将此谕令知之。　　

○以礼部尚书奎照、管太常寺鸿胪寺事。　　

○调正黄旗满洲副都统色克精额、为镶黄旗满洲副都统。正蓝旗满洲副都统联顺、为正黄旗满洲副都统。正红旗蒙古副都统溥治、为正蓝旗满洲副都统。以镶黄旗汉军参领孟保、为正红旗蒙古副都统。　　

○予四川剿夷阵亡把总纪应标、胡尚炳、蒋忠、外委曾世相、岳应龙、张忠诚、薛俊昭、祭葬世职。　　

○辛卯。补行道光十七年军政。盛京将军所属卓异官五员。才力不及官二员。罢软官一员。年老官二员。患病官一员。分别议叙处分如例。　　

○缓徵陕西府谷县被雹歉区新旧额赋。给安定、府谷、两县贫民一月口粮。　　

○壬辰。世宗宪皇帝忌辰。遣官祭泰陵。　　

○上诣安佑宫行礼。　　

○谕军机大臣等、据保昌毓书等奏、哈萨克伊扎噶土等。率众私越开齐。潜入乌梁海土尔扈特等游牧。抢夺滋扰。派委官兵。前往驱逐等情各一摺。哈萨克伊扎噶土等。屡次潜入乌梁海游牧。侵占草厂。历经驱逐。不知悛改。此次胆敢率领二千余户。扰害土尔扈特等处。抗拒官兵。不法已极。自应调兵防堵。驱逐出境。以安游牧。所有毓书调派杜尔伯特左右两翼官兵一千名。蒙古官兵一千名。及保昌奏调兵二千名。俱著车林多尔济、带往剿捕。保昌著毋庸前往。毓书著留于科布多弹压地方。转运粮饷。其由屯田当差兵内抽调之六十六名。并汉兵六十名。俱著留于科布多。以资防御。所有毓书派出之文武各员。著车林多尔济、酌量带往差遣。以专责成。车林多尔济、务当相度机宜。奋勇剿捕。悉数迅速驱逐出境。以示惩创。傥匪徒儆惧。逃窜出卡。亦不值深入穷追。致烦兵力。毓书于转输粮饷各事宜。是其专责。尤当豫为筹备。源源接济。无得迟延。如有贻误。惟毓书是问。将此由四百里各谕令知之。　　

○以定郡王载铨、署镶黄旗满洲都统。　　

○大学士穆彰阿丁母忧。赏银五百两治丧。　　

○癸巳。遣官祭贤良祠。　　

○谕内阁、奕经等奏、遵旨查明银库多放兵饷。请将经手之员。交部严议。并稽查银库御史德福等。自请交议各一摺。库贮出纳。国帑攸关。无论何项。总当逐一详兑。以昭慎重。员外郎文枚、平兑正白旗兵饷。致有浮多。非寻常疏忽可比。著交部严加议处。郎中宗室国盛、员外郎福兴、署司库颜料库员外郎殷德泰、未能详慎查核。俱著交部照例议处。奕经、奕颢、未能先事觉察。著交都察院吏部分别议处。德福、成观宣、监放未能察出。亦属疏忽。著交部议处。　　

○又谕、前因四川雷波马边厅等处穷夷复有出扰情事。当降旨饬令苏廷玉等查明实在情形。据实具奏。兹据奏称、该处阿合底狄等家支夷。因上年歉收。纠众出掠。经凯音布等设法防捕。歼毙凶匪汉奸多名。救出被掳难民。捦获凶夷卢哪作、卢必柰、哪合、甲利、必三、五名。暨汉奸刘幺麻子。讯明正法示众。并歼毙凶酋卢白补等多犯。现各敛戢归巢。边地已就靖谧等语。该夷匪犬羊性成。甫经勘定。旋复出巢滋扰。现虽畏服敛退。但该匪等性多贪残。出没靡定。且汉奸从中勾煽。尤易滋生事端。著凯音布、苏廷玉、张必禄、严饬文武员弁。于各紧要隘口。实力巡防。不准夷匪一名窜入内地。并密派明干员弁。侦察汉奸。毋许潜萌煽惑。傥该员弁等懈玩贻误。即著严参惩办。以肃边徼而靖闾阎。　　

○谕军机大臣等、昨据保昌毓书等奏、哈萨克伊扎噶土等。率众滋扰土尔扈特等游牧。请调兵堵剿。当降旨令车林多尔济、带领毓书所调兵二千名。保昌所调兵二千名。前往该处剿捕矣。兹据保昌等奏、前因毓书札内调取喀尔喀兵二千名。该将军等即据来札饬调。于具奏后。复接毓书来文内称已具奏调取喀尔喀兵一千名。与该将军等所奏兵数不符。现已飞饬该盟长等。共派兵一千名前往。并自请议处等语。伊扎噶土等。小丑跳梁。现在毓书调派杜尔伯特左右两翼官兵一千名。蒙古官兵一千名。加以保昌饬该盟长等派兵一千名。已足敷剿捕之用。著车林多尔济、即遵前旨管带前往。速将该匪悉数驱逐出境。以安游牧。至毓书既札致保昌调取兵二千名。可以具奏调取兵一千名。著毓书明白覆奏。再降谕旨。将此谕令知之。　　

○以都察院左都御史恩铭、署正白旗汉军都统。　　

○甲午。上诣绮春园问皇太后安。　　

○谕内阁、德楞额奏、炮位成造未能如式。请著赔另造一摺。擡炮之设。原期及远。兹据德楞额查明、荆州所制擡炮。每尊祇重二十余斤。打靶不过一百余弓。稍远即难命中。著准其咨行陕甘总督。借炮一尊。并熟谙匠役一二名赴楚。以便依样成造。至所称原造之五十六尊。与鸟枪一体操演之处。转恐有名无实。此次添制擡炮三十尊。是否可将原造五十六尊。销毁改造。与甘肃河州式样相符。著该将军酌量办理。所有前任将军德克金布等。从前用过银四百八十两。著即照数分赔。以备此次工料炉火之用。免其造册报销。　　

○乙未。谕内阁、漕粮为天庾正供。节经降旨令有漕各省督抚。严饬所属早兑早开。克期渡黄。不许稍有迟滞。原期抵通迅速。则回空可依限归次。不致贻误新漕。乃近年重运漕船。往往藉词耽延。或因河水浅涸。节节起剥。不能如期抵通。以致归次与受兑俱迟。临事周章。诸多掣肘。现在节逾寒露。水势渐消。著漕运总督、及沿途各督抚、分饬所属严行催趱。无分昼夜。务使各省回空军船。连樯南下。衔尾遄行。不准片刻停泊。庶可以速补迟。至来年新漕。尤当赶紧办理。按限兑开。统于黄水未涨之先。一律完渡。并著严饬各该粮道。早兑早开。总令于四月初十日以前。全数趱至清江浦。克期抵坝。以便跟踪渡黄北上。无许稍有迟延。傥敢意存怠玩。漫不经心。仍逾定限。必将该漕督、及各督抚、严惩不贷。至本年夏初。偶因雨泽稀少。船行辄多阻滞。若非大雨时行。河流充裕。则重运回空。几至两误。与其临期竭蹙。何如先事豫筹。著山东巡抚严饬所属各州县。务将旧有泉源。设法疏浚。总期来源畅旺。无致浅涸。并著该河督、督率运河道。及沿河厅汛员弁。于回空告竣以后。逐加履勘。应挑穵者即行挑穵。应潴蓄者即行潴蓄。均须实力筹办。傥各该地方官。及河道厅备。胆敢因循贻误。著即指名严参。毋稍姑息。经此次谆切训谕之后。明年重运经临。如再有泉源不旺。及河水短绌之处。朕惟栗毓美经额布是问。断不能幸邀宽典也。将此通谕知之。　　

○又谕、刑部奏、请变通承审展限章程一摺。前据该部奏定承审展限。由督抚督同按察司。亲提覆讯。原为豫防地方官藉词延宕而设。兹复以江西省咨称办理窒碍。请由该管府州提审详咨等语。承审展限章程。上年甫经奏定。不得率据江西一省情形。遽予变通。仍启地方官捏详延宕之弊。嗣后各直省承审展限。仍照上年奏定章程办理。所有江西省酌量变通之处。著不准行。　　

○修热河八旗兵房。从都统惠吉请也。　　

○丙申。上奉皇太后幸澹怀堂。进膳。　　

○遣官祭历代帝王庙。　　

○准长芦新商代缴银款分限完缴。　　

