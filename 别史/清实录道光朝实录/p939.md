<!-- { "loadSidebar": true } -->
○又谕、前因广西右江镇总兵满承绪久未到粤。降旨令沿途各督抚查明饬催赴任。兹据梁章钜奏称、该总兵已于五月十六日抵省。因在河南途次患病延医。致行程未能迅速等语。著河南湖北湖南各督抚仍遵前旨。确查该总兵究于何处逗留。是否确系患病。据实具奏。　　

○谕军机大臣等、据凯音布等奏、雷波马边厅等处穷夷。近因播种失时。潜至沿边一带。抢掠居民粮食牲畜。该文武督率兵勇。击毙多夷。并捦获汉奸凶夷就地正法。附近老林处所。尚复时出窥伺等语。此等猓夷。上年甫经大兵戡定。自应震慑天威。照常安业。何以阅时未久。即有抢掠情事。难保无内地汉奸。从中勾结。现经该将军等酌调官兵。并招募乡勇。派委文武各员弁。驰诣紧要隘口。加意防堵。所派究系何员。自应奏明。并饬令确切查究。系何支何夷起意出掠。并有无肇衅之处。相机迅速妥办。毋得迟误。致令日久蔓延。傥将就完结。酿成边患。是该将军等前此办理不善。未能永就肃清。咎无可辞。断不能再邀宽典也。将此各谕令知之。　　

○命广东布政使阿勒清阿、留京以三品京堂候补。以浙江按察使熊常錞、为广东布政使。山东盐运使周开麒、为浙江按察使。　　

○命陕甘总督瑚松额拨银二万九千三十九两。解赴乌什。备道光二十年经费。　　

○乙未。上诣绮春园问皇太后安。　　

○谕内阁、本日据周天爵奏、本年通漕抵坝。约在八月初旬。仓场按日起卸。无虞掣肘。惟河水长落靡常。此后设有消耗。江广在后各帮。须筹剥运。请察看情形。挑选豫东军船、及直隶山东前备剥船、可装三百石者千余只。酌量备用。又据琦善奏、请将沿河自雇民剥。全行押赴杨村协济。如果全漕挽出临闸。或须接运。即由漕臣调集豫东军船、及东省官民剥船、径行运送等语。该督等系为豫筹漕运起见。著该漕督俟全漕挽过临清。随时察看情形。相机妥办。不准前帮稍有积压。以致后帮更形壅滞。总期源源跟接。衔尾遄行。庶起卸无虞拥挤。回空亦无误限期矣。　　

○又谕、前因历任管理奉宸苑大臣及奉宸苑卿开垦租出地亩。并失察那移挂欠钱粮。降旨著该部分别议处。兹据该部按照地亩多寡。失察年月久暂。照例拟议开单呈览。所有休致都统那彦宝、著照部议革去顶带。内阁学士禧恩、部议降四级调用之案。著加恩改为革职留任。十年无过。方准开复。仍带降四级留任。革职留任吏部左侍郎桂轮、部议降三级调用之案。著加恩改为革职留任。八年无过。方准开复。仍带降三级留任。已革宁夏将军英和、著照部议降二级调用。并革职留任注册。其另片奏、嘉庆十年以前。应得革职处分。并著照议以革职注册。头等侍卫景行、部议降二级调用之案。著加恩改为革职留任。六年无过。方准开复。仍带降三级留任。余著照所议办理。此案降级留任之处。均不准其抵销。　　

○丙申。谕内阁、前因善英参奏、桓格拣选佐领。不拟正陪。并令勒尔经阿等递呈开缺。降旨令该将军明白回奏。兹据桓格奏称、考验勒尔经阿、定兴、庆玉、三员弓马软弱。本应会参。因念年岁尚健。从宽令其呈退任使等语。该防御等如果弓马软弱。自应据实参奏。或降或革。照例办理。似此勒令告病开缺。难保不无私弊。桓格著即来京候旨。杭州将军印务。著副都统恒兴署理。防御穆精额、勒尔经阿、定兴、庆玉、贵顺、著该署将军饬令来京。到日交值年旗具奏请旨。　　

○谕军机大臣等、寄谕署杭州将军副都统恒兴。本日据桓格覆奏、本年因出有佐领一缺。经副都统善英、将防御勒尔经阿、定兴、庆玉、贵顺、四员送杭州挑选。该将军因勒尔经阿、定兴、庆玉、弓马软弱无准。咨行善英、从宽令其呈退任使。善英复咨行将军衙门。意欲倒填月日办理。桓格查明与例不符。咨覆善英、给限两月赶紧练习。再行调赴杭州考验各等语。其勒尔经阿等四员。及留缺坐补之穆精额一员。已明降谕旨、令该署将军饬令来京矣。所有桓格咨令具呈告病。及善英意欲倒填月日。并桓格给限练习各原文。著一并检齐。于覆奏时附摺进呈。毋稍遗漏。将此谕令知之。　　

○前任盛京将军宝兴等奏、拏获兴贩鸦片烟土人犯。得旨。根本重地。必应自顾考成。有兴贩者严拏。吸食者惩处。断不可令其传染。致成积重难返之势。所办甚好。嗣后尤当尽力办理。并谕新任将军耆英知之。　　

○调宁夏将军和世泰、为杭州将军。以密云副都统特依顺、为宁夏将军。赏蓝翎侍卫哈密帮办大臣善英、四品顶带。为密云副都统。　　

○丁酉。上诣大高殿行礼。　　

○还宫。　　

○谕内阁、御史苏都礼奏匪犯抢夺、请严饬缉查一摺。据称本年来京会试之四川举人胡姓、于四月初间在正阳门外陕西巷。被贼匪抢夺物件。并将该举人牙齿打落。致成废疾。旋即获犯。经刑部审拟完结。著该部即将此案若何定拟之处。查明具奏。又据称本月二十日夜间。复有民人劳姓、在正阳门外清风巷。被人抢夺物件。亦将该民人打脱牙齿。犯即逃逸未获等语。著步军统领衙门顺天府五城一体饬属严拏该犯务获。按律惩办。至京师为辇毂重地。理宜肃清。似此拒伤之案。层见叠出。何以靖街道而儆凶顽。著该管地方官各饬所属员弁、昼夜认真巡查。有犯必惩。毋使奸徒漏网。其有差役包庇讳匿等弊。即著从严参办。勿稍姑容。　　

○赏内阁侍读学士那玛善、头等侍卫。为哈密帮办大臣。　　

○以孟秋时享太庙。自是日始。斋戒三日。　　

○戊戌。以山东曹州镇总兵官张国相、为福建陆路提督。山东胶州协副将托明阿、为曹州镇总兵官。　　

○予故福建提督谢金章祭葬。谥勤襄。　　

○己亥。引见八旗及直省考取拔贡生。得旨、崇庆等六十一名、著以七品小京官分部学习。恒泰等七十一名。著以知县分发试用。韩秉权等五十九名、交吏部询问。以教职佐贰等官用。　　

○旌表守正捐躯直隶容城县民萧昆侄女亭儿。贵州普安县民黄新昌妹六妹。　　

○添拨东河防险银二十五万两。从河道总督栗毓美请也。　　

○修浙江东西海塘柴埽各工。从巡抚乌尔恭额请也。　　



大清宣宗效天符运立中体正至文圣武智勇仁慈俭勤孝敏成皇帝实录卷之三百十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十八年。戊戌。秋七月。庚子朔。享太庙。上亲诣行礼。　　

○幸圆明园。　　

○诣绮春园问皇太后安。　　

○山西巡抚申启贤奏、遵议四川总督宝兴奏禁用钱票。查民间贸易货物。用银处少。用钱处多。是以江浙闽广等省。行用洋钱。直隶河南山东山西等省。则用钱票。若一旦禁绝钱票。势必概用洋钱。更受外洋折耗。再各省藩库。所存制钱无多。民间藏钱。亦不充足。今将钱票禁止。则现钱必日见其少。恐致商民交困。至兵饷河工。所发均系银两。钱贵则例价不敷。势须另筹加增。即如山西省标兵米。向系本折兼支。本色按月给米。折色按月给银。前因折色之银。不敷买食。筹款生息。作为津贴。此在银贵钱贱之时。尚属不敷。傥银贱钱贵。则不敷之数益多。现查晋省行用钱票。有凭帖兑帖上帖名目。均系票到付钱。与现钱无异。毋庸禁止。此外又有上帖壶瓶帖期帖名目。均非现钱交易。应请禁止。报可。　　

○辛丑。以翰林院侍讲学士徐士芬、杜受田、为内阁学士。兼礼部侍郎衔。　　

○以时享太庙。读祝洪亮。赏太常寺读祝官秉璞、五品顶带花翎。命改名额图洪额。　　

○拨江南上元、南陵、芜湖、东台等县漕粮四千五百四十六石有奇。抵放江淮、兴武、凤阳、帮丁行月等米。　　

○壬寅。谕内阁、徐士芬、杜受田、现已补授内阁学士。著在上书房专心授读。毋庸到阁批本。　　

○准江西、湖南、帮船应赔沈失米石价银。分限坐扣。　　

○癸卯。谕内阁、铁麟等奏、请添雇民船。以济剥运等语。本年南粮起卸。因雨耽延。杨村额设官剥船。不敷轮转。直隶各州县。自雇民船八百只。现在尚未报收。据该侍郎等约计仍有不敷。已饬天津道分派沿河各州县。添雇民船八百只。限日解至杨村。立等济剥。著直隶总督即饬天津道赶紧派雇。并将现有民船。一并催令押赴杨村应用。毋稍迟延。　　

○密云副都统善英、因病解任。调正红旗汉军副都统伊清额、为密云副都统。内阁学士柏葰、兼正红旗汉军副都统。　　

○甲辰。谕内阁、嗣后各部院京察一等人员引见。先经圈出复带。奉旨毋庸记名者。如遇再次复带。著准其与未经记名各员。一体保送带领引见。　　

○调密云副都统伊清额、为正蓝旗蒙古副都统。正蓝旗蒙古副都统双德、为密云副都统。镶白旗护军统领阿保、为镶蓝旗护军统领。以工部右侍郎恩桂、兼镶白旗护军统领。　　

○户部议准、浙江巡抚乌尔恭额疏报、下砂场原坍复涨芦荡二十一顷九十亩有奇。照例升斜。从之。　　

○乙巳。谕内阁、经额布奏、查办阚梦祥习教等案。究出逆犯子孙。拏获审办等语。此案张富儿、张二儿、张随儿、均系逆犯张景文之孙。伊叔张广嗣、亦因习教犯案。现获之阚梦祥等。又俱系张景文之徒。张富儿等所供并未随同习教。殊难凭信。著该抚亲提全案人证。严行审讯。照例定拟具奏。寻奏、讯明张富儿等并无随同习教情事。惟系逆种。未便容留内地。致滋余孽。应照例将张富儿等发往新疆给官兵为奴。下部议。从之。　　

