<!-- { "loadSidebar": true } -->
○壬戌。谕军机大臣等、据奕经等奏、核陈江苏海口防堵情青。并会商苏州省城应设粮台总局一摺。现在大兵进剿。必须通盘筹画两省城势情形。方为妥善。所有军装器械等物。必待浙省行取。未免缓不济急。著照所议。准其于浙省设立前路粮台。苏省设立后路粮台。大兵在嘉兴以北。即由江苏支应。在嘉兴以南。即由浙江支应。以后应用各物。仍由两局分办。所有浙江前路粮台。即著卞士云会同藩司常恒昌。臬司蒋文庆。督同办理。苏州后路粮台。即著孙善宝会同程矞采、黄恩彤、督同办理。其该将军等随营粮台。并著江浙两省派委妥员。会同管遹群办理。应用各物。均于江浙两省就近行取。如有贻误。惟各该处承办之员是问。以专责成。至江苏制办一切。将来军需告竣。仍归浙江省一并核销。以免牵混而昭画一。将此由五百里各谕令知之。　　

○又谕、奕经等奏、江苏海口派防周密一摺。据奏现在上海宝山一带。调集官兵。分段派防。颇为周密。所调湖北征兵。即令赴浙。毋庸留江协防。并豫筹来年春汛。奏请另调河南官兵等语。特依顺即日抵浙所有河北官兵。即著带兵将备带领赴浙。听候调遣。奕经。文蔚。著拣选适中扼要地方。屯扎大营。以壮声势。前调河南各兵。著奕经等带赴浙江。昨已降旨。饬令鄂顺安挑选河南兵一千名。计明年正月可到。即留为江苏防堵之用。将此由五百里谕令知之。　　

○又谕、浙江现在办理军务。所有本年例贡。著即停止。无庸呈进。将此谕令刘韵珂知之。寻奏、现在浙江后路粮台。应办事宜。渐有头绪。应进例贡。业已先期赍进。报闻。　　

○又谕、现在江苏办理各海口防堵事宜。所有本年应进例贡。著该督抚察看。若无暇及此。著即停止。将此谕令牛鉴、梁章钜、知之。寻奏、本年例贡。已于十一月初专弁赍送入都。得旨、既经解送。自应收留。明春若军务匆忙。端阳贡停缓可也。予查拏官柴厂赌犯伤亡外委姜钰、祭葬世职。　　

○癸亥。圣祖仁皇帝忌辰。遣官祭景陵。　　

○上诣寿皇殿行礼。关帝庙拈香。　　

○谕军机大臣等、耆英奏、遵旨体察情形一摺。据奏奉天水师营。向设水手。均能驾驶船只。亦有能水者。现选四十名。并于额兵内拣选精壮四十名。派员驾船管带。密藏枪炮。乘夜相机攻剿等语。览奏均悉。著即照议妥为办理。现届天气严寒。逆夷不敢北驶。绸缪未雨。正在此时。转瞬春融。难保不北来滋扰。如有夷船驶至奉天。该将军即相度形势。探明虚实。务令奇正相生。制其死命为要。将此谕令知之。　　

○甲子。上诣皇太后宫问安。　　

○谕内阁、此案已革司库吉兰泰。听从已革笔帖式文元。扣留折赏纺丝。据供库贮纺丝。有盈无绌。扣下纺丝。因未得便运出。业已归入正款。并从正款内抽换霉烂纺丝。另贮库内等语。所供殊难凭信。著内务府派员赴库彻底盘查。以昭核实。其广储司办理折赏。由银两折为?缎数目。著内务府明定章程。额设书吏。亦著认真查核。无任再有扣留?缎。及世缺挂名。需索使费等弊。以昭定制而杜弊混。至贡马折赏。向由理藩院支领给发。应如何明定章程。互相稽察。不致滋生弊端之处。著总管内务府大臣。会同理藩院妥议具奏。　　

○谕军机大臣等、前有旨令吴文镕于江西省派员多铸炮位。以备调拨。因思该省铸炮。解赴军营。既需转运之繁。且恐不能适用。现已谕令该抚即行停铸。其军营应用炮位。著奕经等于江浙两省适中之处。派委妥员。选择良匠。兴工铸造。由该将军等就近拨用。仍严饬该委员等迅速赶铸。不得有误要需。是为至要。将此附报便谕令知之。　　

○又谕、户部奏、各省办理军需河工灾赈。一年有余。请拨银两。已至二千一百余万之多。除动用地丁盐课关税外。实拨内务府广储司及部库银七百三十万两。请饬力求撙节等语。国家经费有常。自应量入为出。现在军需河工灾赈。移后颁发帑金。数已不少。著各将军府尹督抚。及漕运河道各总督。于必不可缓之需。力加撙节。并严饬承办各员。毋许丝毫浮滥。事竣核实报销。嗣后遇有请帑事件。务须妥为筹画。不得率听所属详禀。动辄援案声请。以致漫无限制。其直省常平义仓存谷。原备赈恤之用。并著各督抚等体察情形。核实散放。毋庸概给折色银两。以裕民食而期节用。该督抚等受恩深重。当此制用孔亟之时。谅能仰体朕心。分别缓急。通盘筹度。不致视为诰诫虚文也。将此各谕令知之。　　

○颁发江西鄱阳湖神庙御书扁额曰正供利涉。联曰应躔灵迹千秋著。转漕风波万顷恬。　　

○旌表守正捐躯直隶蓟州民王和妻张氏。　　

○乙丑。修浙江东西两塘柴埽盘头各工。从巡抚刘韵珂请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百六十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。十一月。丙寅上诣宣仁庙。凝和庙。拈香。　　

○谕军机大臣等、奕兴奏、请演放旧存炮位等语。绥远城存贮军器内。查有九节十成铜炮三尊威远铜炮三尊。著该将军饬令弁兵试为演放。如果致远有准。即著每岁同子每炮出演备用。傥演试不能适用。即行存贮。将此谕令知之。　　

○又谕、耆英等奏、鼓铸炮位工竣。绘图呈览一摺。又另片奏鼓励各员等语。此次所铸炮位。著即安放各海口。妥为演试。务使有准。所派各员。认真督办。自应量加奖励。惟前经该将军等具奏。金州八千斤大炮。点放炸裂。并轰毙兵丁二名。其为料物不精。制造未善。已可概见。所有督造之员。亦应示以区别。著耆英等详细查明。据实具奏。再降谕旨。将此谕令知之。　　

○丁卯。谕内阁、前因祥符漫口。大溜全行掣动。下游多被淹浸。文冲身任河道总督。不能先事豫防。又不赶紧抢堵。糜帑殃民。厥咎甚重。降旨革任。交王鼎等传旨枷号示惩。现在枷号已及三月。著王鼎等、传旨将文冲疏枷。发往伊犁充当苦差。　　

○谕军机大臣等。哈哴阿奏、请将酌撤绿营兵丁。仍暂留防一摺现在海口已经上冻。著仍照前议。按三分之一。酌量裁撤。即使得有夷船北驶确信。亦无难随时调遣也。将此谕令知之。　　

○引见翰林院保送御史人员。得旨、黄赞汤、桑春荣、苏廷魁、蔡振武、王遹昭、黄钟音、陈坛、俱著记名以御史用。　　

○直隶总督讷尔经额议覆御史黎光曙条奏海防事宜海口兵丁并无滋闹调防兵丁。并无畏葸。现在既招乡勇。又募新兵收罗之法已备。天津食米。向来商贩流通。有盈无绌。仍俟春融出示招贩。宽为豫备。得旨、览奏俱悉。依议妥办。　　

○旌表守正捐躯山东滨州民彭景汤妻尹氏。　　

○戊辰。旌表守正捐躯直隶迁安县民张克勤女改姐。　　

○准直隶动用部拨银五十万两。作为海防经费。从总督讷尔经额请也。　　

○缓徵两淮富安、安丰、梁垛、东台、何垛、丁溪、草堰、刘庄、伍佑、新兴、庙湾、板浦、中正、临兴、十四场被水歉区新旧额赋。　　

○己巳。上诣皇太后宫问安。　　

○谕内阁、前据稽查南新仓御史松年奏参。该仓满汉监督支放仓米。显有情弊。当经降旨。著户部仓场衙门查明据实具奏。兹据奏称、该御史前参该监督等甫将文移送交。辄即自行支放之处。系属误会劄仓及开放日期。著毋庸议。至该监督等开放零档米石。仅于放大档俸米时。面告该御史。并未具文知照。究属不合。著交部议处。　　

○又谕、前因成凯等奏审拟吏书侵盗库银一案。未将该管粮饷章京恩祥。曾否通同舞弊之处详悉讯明。当降旨饬令严讯确情。兹据奏称、隔别覆审该员实无通同舞弊分肥入己情事。惟该章京系专司钱粮之员。于吏书侵盗库银一千四百余两普尔钱六百余串之多。始终未能觉察实属昏愦溺职。恩祥著交部严加议处。成凯、法福哩、自请议处之处。著交部议处。所有前拟吏书周殿甲等各罪名。均著刑部核议具奏。　　

○谕军机大臣等、本日据鄂顺安奏请将河南被水州县筹议加赈蠲缓。并据称该州内有存仓谷石较少之处。请全行折色等语。已明降谕旨照所请行矣。各省常平义仓存谷。原备赈恤之用。若概行折色。转置仓谷于不用。且难保非所存谷数业已亏缺。现在已无可放之米。于仓储大有关系。嗣后如有应需加赈之处。著该抚体察情形。核实散放米谷。毋庸概给折色银两。以节帑金而裕民食。傥查有仓谷亏缺。即行据实参办。毋稍姑息。将此谕令知之。寻奏、祥符被灾最重。存仓谷石。须留为来春接济之用。应仍全放折色。其陈留通许八州县。应按照仓存谷石。分别成数。银谷并放。下部知之。　　

