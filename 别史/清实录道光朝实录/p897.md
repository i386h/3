<!-- { "loadSidebar": true } -->
○壬寅。谕内阁、林则徐奏、铜铅船只夹带私盐。请将运员总兵分别议处一摺。所奏甚是。滇黔铜铅。向由川船装载。藉差夹带私盐。为弊滋甚。前降谕旨、饬令经由卡隘。认真查验。有犯即惩。原所以杜私卫引。整饬鹾纲。兹据该督查明、云南委员署大关同知彭衍墀领运铜船。并不拢卡。经兵役等追获私盐。贵州委员龙泉县知县童翚、船不泊岸。顺流直下。追赴下游。就彼验放。该运员于船户冒越避查。均有失察之咎彭衍墀、童翚、俱著交部分别议处。护宜昌镇总兵倭仁布、并不遵照前奉谕旨。亲督卡运各员。实力查验。迨该船不听摉查。仅以赶往截验一语。含糊具禀。显系意存迁就。倭仁布、著交部议处。此次议处各员。著该部专摺具奏。至铜铅船只。夹带川省私盐。最为淮纲之害。著四川总督、督饬夔州府、于各船过关查税之便。务将所带私盐。一并认真查起。并严饬泸州、酆都、忠州、云阳、巫山、各州县。随时随地。加意稽查。傥该处场店。胆敢将川盐卖给船户。一经查出。即行严拏按律惩治。毋稍徇纵。该督等惟当以公事为重。不分畛域。实力稽查。务期买私诸弊。一律肃清。庶于盐务铜运。两无妨碍。如敢意存膜视。任听私贩充斥。再经楚省摉获。除将失察透私之州县。及纵漏之夔关。照例查参议处外。定将该督一并惩处。决不宽贷。　　

○旌表守正被戕奉天铁岭县民任杰妻张氏。　　

○癸卯。上诣绮春园问皇太后安。　　

○谕军机大臣等。据都察院奏、河南光州职员陈玉书等、以违例勒派舞弊浮收等词。赴该衙门具控。已明降谕旨、交该尚书审讯矣。各省州县于应行买补仓谷年分。自应遵照定例。发价采买。何得任意勒派。致令书吏人等串通需索。若如该职员等所控。光州仓总缪廷柱等串同蠹役。按粮派买。四年之内。连派三次。民不堪命。且仓仍空虚。不知谷归何处。是该州朘削病民。虚实均应彻底根究。著朱士彦于查办江南安徽事件完竣后。驰赴该省。即将摺内所指各情节。逐一确查。秉公审办。毋得稍有讳饰。以副委任原摺著钞给阅看。将此谕令知之。寻奏、讯明缪廷柱等并无匿灾苛派情弊。惟曾私收花户余谷。地保等亦因代完仓谷。折收钱文。均按律问拟杖徒。陈玉书等所控。不尽无因。应于告重事不实发边远充军律上减等。杖一百。徒三年。下部议。从之。　　

○修浙江东西两塘柴埽各工。从巡抚乌尔恭额请也。　　

○甲辰。上御勤政殿听政。　　

○以通政使司副使那斯洪阿、为内阁学士兼礼部侍郎衔。光禄寺卿成刚、为大理寺卿。詹事府少詹事松峻、为詹事。候补三品京堂琦琛、为太仆寺卿。　　

○赏借定郡王载铨俸银三万两。自置茔地。　　

○乙巳。谕内阁、前据容照奏、请赏银两生息。以资书院膏火。当交该衙门议奏。兹据禧恩等查明议准具奏。朕思陵寝重地。设立总兵。所属员弁人等。总以守护陵寝。承应一切差使为要务。苟有余暇。自应练习弓马。毋忘本业。至设立书院。作养人才。乃系地方官应办之事。无须该总兵越俎代筹。致荒本职。所请著不准行。　　

○又谕、御史陶士霖奏、州县亏空参案。多近遮饰。请旨及时清理一摺。州县为亲民之官。仓库钱粮。皆其专责。定例于实存数目。每三月申报一次。由该管道府查核。加结造册汇详。一有亏空。立即揭参追补。是立法已为周详。曾屡经降旨、饬各省大吏认真稽查。无如日久视为具文。渐生弛懈。该参员等在任之日。本管道府。毫无见闻。平时碍于面情。临时曲为掩饰。其所揭各员。非已物故之人。即系该员业由另案降革。甚至寄顿隐匿。查抄既无抵产。摊赔亦托空言。似此积习相沿。仓库钱粮。尽归无著。其于民食国课。关系匪轻。因思与其参揭追补于事后。何若详慎稽查于事先。各该州县于所司钱粮。傥皆尽心综核。不使丝毫短少。该管上司又复按例严查。不容侵亏悬宕。则凡在任之员。稍有亏缺情形。立即饬令弥补。整顿既易为力而不肖之员。亦不致盈千累万。售其贪私。若至事发过迟。则追补之数愈多。清缴之员愈少。徒有查办之名。究无归款之实。嗣后各直省督抚、务当平时严饬该藩司道府、认真整顿。详细盘查。稍有缺额。即时勒限追缴。或该员等因循疲玩。亦即参办。总当于未离任之前。各款均有著落。不得于业经离任。或参革物故之后。始摭拾入奏。草率了事。经此次谆谆训谕。傥仍蹈前辙。以致仓库悬虚无著。朕惟各该省督抚是问。勿谓言之不豫也。懔之慎之。将此通谕知之。　　

○谕军机大臣等、有人奏安徽庐州府属地方。有巢湖亦名焦湖。沿湖一带多高山。素为匪徒出没之所。近有盐枭回匪。聚集数百人。居民俱被骚扰等语。安徽庐州等处匪徒为害地方。肆无忌惮。不可不严行惩办。著色卜星额即派明干大员。逐案按名查拏。务净根株。以靖地方而儆顽梗。傥稍涉颟顸或书役洩漏送信。致令凶徒漏网。贻患将来。该抚不能辞咎也。至民间私造军器久干例禁。著严行查禁。毋得视为具文原摺著钞给阅看。将此谕令知之。寻奏庐州府属之巢湖匪徒易于匿迹。密传缉捕勤能之员。按址查拏。数月以来。报获匪犯熊万沅等十一名。又据缉私委员、报获盐犯李春扬等三十二名。起获私盐一万五千余斤。及双刀苗刀等项器械。已先后解省发审。从严追究。不使漏网。贻患将来。至民间制造军器。一面查禁。一面给价收缴。如此溯源截流。严督属吏。行之以实。持之以久。则浇风可期渐息。从之。　　

○又谕、有人奏、河南南阳府邓州所属黄冈等处地方。各有匪头开设窝子等语。河南南汝光等处。向有捻匪名目。历经惩办。未尽根株。南阳邓州所属地方。复有匪头开设窝子。为害地方。尤为凶恶。著桂良即派明干大员。前往该处严密查拏。毋令一名漏网。以靖地方。傥查办不力。或书役漏洩送信。致令凶徒逃窜。贻患将来。该抚不能辞咎也。至民间私造军器。例禁綦严。著严行查禁。毋得视为具文。原摺著钞给阅看。将此谕令知之。　　

○命工部尚书敬徵、驰往东河查办事件。御史李莼、随同前往。　　

○以礼部尚书奕纪、署工部尚书。　　

○丙午。谕内阁、本日申启贤奏、请将被控定襄县知县黄旭、解任提省亲讯。已降旨令其审办矣。因思各直省设立州县。原期为民兴利除弊。果能勤恤民隐。洁己奉公。该民人等自必同深爱戴。何至上控纷纷。其间刁徒健讼。亦所常有。该督抚果能亲提严讯。查系民人诬控。即从严惩办。以儆刁风。或该州县贪赎营私。审断失实。亦即据实参劾。予以应得之罪。以服众心。乃近来各省控案。该督抚等每批饬属员审讯。甚或批回本府本州办理。并不亲为审办。以致徇情枉断。将就了结。群疑众谤京控不休。殊非实心任事之道。嗣后各直省督抚、于民人控告官吏之案。务当亲提严鞫。以申启贤为法。要使是非曲直。昭然共晓。并可于申冤理枉之中。隐寓摘伏惩奸之意。总之各该督抚深荷委任。察吏安民。是其本分。若事事诿之属员。又安用此大吏为耶。诸臣其各振刷精神。尽心职守。以无负朕谆谆训诫至意。将此通谕知之。　　

○又谕、前因御史帅方蔚参奏、浙江右浦同知邓廷彩盘踞省垣。久旷职守。以致南田禁山。未能封禁。当降旨交朱士彦查明据实具奏。兹据查明南田禁山。每年冬令烧荒。并无数尺之树。无从搭盖寮棚。旧有庙宇。亦已坍塌无存。实无居人不啻阛阓之事。即闲有偷割荒草民人。近者枷责。远者递籍。查禁尚为严密。石浦同知邓廷彩由知县题升。于道光四年到任。节经委署知府七次。卸事后即回本任。并无逗留省城。夤缘钻刺情事。密访各署任内。声名尚好。均无物议。石浦同知邓廷彩、著毋庸议。　　

○以睿亲王仁寿、署镶红旗蒙古都统。　　

○赏休致前任驻藏帮办大臣徐锟、二品全俸。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百九十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十七年。丁酉。六月。丁未朔。上幸静明园。诣龙神庙拈香。　　

○谕内阁、前因铁麟等奏、桥仓抽掣粮米。与旧例不符等语。当降旨交户部议奏。旋经户部酌中定议。兹据该侍郎等奏称、本年全漕米数较多。抵通较晚。回空例有定限。若抽掣袋数加增。恐致耽延贻误。部议二十五袋抽掣一袋之处。仍属碍难遵行。自系实在情形。嗣后桥仓运米。著准其遵照会典。每米五十袋。抽掣一袋。以速转运而昭核实。　　

○又谕、铁麟等奏、南粮首帮抵通日期。及闸河水浅情形一摺。南粮首进淮安头帮。业经抵坝起卸。其跟接之大河前帮。相拒已脱空五日。在后之扬州二三等帮。尚在山东聊城县境内。据该侍郎等查系山东湖水微弱。北河水势亦不充足。以致军船节节浅阻。虽饬员弁赶紧迎提。恐抵坝过迟。未能及时起卸。著直隶总督、山东巡抚、河东河道总督、迅速筹水济运。严饬沿河文武员弁加紧催趱。并饬地方官多雇船只。以备军船随处起剥。务令衔尾前进。不准再有迟延。致误重运。　　

○以都察院左都御史奎照、署管理钦天监事。户部左侍郎文庆、署管理咸安宫官学事。　　

○戊申。旌表守正捐躯河南固始县民周曰漋妹周氏。　　

