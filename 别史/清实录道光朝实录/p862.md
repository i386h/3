<!-- { "loadSidebar": true } -->
○命协办大学士吏部尚书穆彰阿、为大学士。管工部事。直隶总督琦善、协办大学士。仍留总督任。调户部尚书耆英、为吏部尚书。兵部尚书奕颢、为户部尚书。理藩院尚书禧恩、为兵部尚书。以都察院左都御史武忠额、为理藩院尚书。　　

○调镶蓝旗蒙古都统乐善、为察哈尔都统。以察哈尔都统凯音布、为都察院左都御史。兼镶蓝旗蒙古都统。肃亲王敬敏、署镶蓝旗汉军都统。　　

○免云南铜厂民欠无著工本银。　　

○辛丑。大学士长龄等议覆伊犁将军特依顺保等奏、巴尔楚克等城屯田情形。并酌撤防兵事宜。一、巴尔楚克等处旷上本多。应广招眷民。尽力开垦。一、巴尔楚克岁需兵粮。向由喀什噶尔等四城拨运。今请自十六年为始。将该处所徵搭放兵粮。抵作喀什噶尔应拨之七百余石。以节运费。查喀什噶尔屯田。每岁例徵六百余石。今又减运巴尔楚克七百余石。应请统归备贮款内。以免采买。再巴尔楚克初垦屯田。每亩仅徵粮三升。将来屯田日辟。应视土之肥瘠。按上中下三则。分别徵收。以十余万亩计之。每岁可得粮三四千石。即可以该处屯粮。供该处兵食。其喀什噶尔屯田。将来逐渐开垦。亦可接续徵粮。多抵银款。于经费大有裨益。一、南疆八城。共驻满汉防兵一万三千六百二十四员名。今边氛久靖。自应于官兵换防时陆续减调。所有叶尔羌应调乌噜木齐满营官兵。请自十七年为始。少调一百二员名。十八年少调一百一员名。裁撤领队大臣一员。其乌什原驻乌噜木齐满营官兵一百四十三员名。应于十七十八两年。全行裁撤。并于十七年咨明陕甘总督。少调绿营官兵一千六百九十七员名在叶尔羌等城防兵内均匀抽减。所有巴尔楚克原设副将一员。应令裁撤。改设游击一员管带。一、巴尔楚克开垦旷地。应照伊犁、乌噜木齐、废员效力之例。准该废员等捐资报效。招致眷民。呈明该将军都统自行捐办。如办及百户。由该管大臣等奏请鼓励。一、巴尔楚克人烟日众。虽有城守营员。不足以资治理。应准添设文职。弹压抚绥。并准以叶尔羌印房章京达里善、作为该处粮员。管理屯田及地方兵民交涉词讼事件。并每年徵收屯粮。一、叶尔羌领队大臣乌珍泰、前在喀什噶尔打仗出力。今叶尔羌领队大臣之缺。业经裁撤。应请以各城领队大臣改补。奏入。谕军机大臣等、前据特依顺保等奏、查明巴尔楚克等城屯田情形。并酌撤防兵事宜。当交大学士军机大臣议奏。兹据该大臣等列款核议。朕详加披阅。均属可行。已降旨依议矣。惟伊犁、乌噜木齐等处废员。捐资招致眷民一节。现在该处废员内能否得人。必须办理妥善。方不致有名无实。著该将军等确切查明。据实具奏。原摺著钞给阅看。将此各谕令知之。　　

○以大学士穆彰阿、稽察钦奉上谕事件处。　　

○展缓河南原武县积水村庄新旧额赋。　　

○壬寅。上诣绮春园问皇太后安。　　

○谕内阁、本日吏部奏恩铭、赵盛奎、处分。议以革职。系属照例办理。恩铭、赵盛奎、前经派往广东查办事件。并谕令将白让卿、阳金城等、前在广东有无得受苞苴之处。据实查明。恩铭等自应在广东省城。守候白让卿等伴送到粤。提同应讯人证。确切质究。方成信谳。乃恩铭等并不在粤守候。提证质讯。辄行迎至中途。录供具奏。显系豫存和事之见。颟顸结案。是以降旨将恩铭、赵盛奎、交部议处。朕非谓白让卿等必有赃私。亦非谓恩铭等未能审出赃款。予以处分。惟始则奏称自粤起程。中途提讯。已有不肯认真查办之意。继则仅据白让卿、阳金城、一面之词。遂谓所供并无收受苞苴馈赂情事。尚属可信。草率支吾。迹近欺罔。殊失朕以诚委任之义。恩铭著革去尚书都统。降为三品顶带。仍带革职留任。赵盛奎著革去侍郎。并军机大臣上学习行走。降为四品顶带。以三品京堂候补。仍带革职留任。　　

○湖南巡抚裕泰奏参、知县岳逢阳等疏防抢案。摘顶勒缉。得旨、盗匪抢劫。必当严加整顿。以靖地方而挽积习。勉之又勉。方不愧封疆重寄也。　　

○以刑部左侍郎贵庆、为礼部尚书。三品顶带已革礼部尚书恩铭、为刑部左侍郎。调吏部左侍郎龚守正、为户部左侍郎。转吏部右侍郎卓秉恬、为左侍郎。调礼部左侍郎陈官俊、为吏部右侍郎。转礼部右侍郎史评、为左侍郎。以内阁学士王植、为礼部右侍郎。　　

○以礼部尚书贵庆、兼镶红旗汉军都统。调正红旗汉军副都统恩桂、为正白旗满洲副都统。以正红旗汉军参领恒兴、为正红旗汉军副都统。　　

○癸卯。谕内阁、陶澍奏、请将被控主令行凶之都司革职审办一摺。此案安徽亳州民人杜雨恩、具控崔占元构同亳州营都司之子张二麻等、将伊两眼穵瞎。经该督提讯崔占元、复供指系都司张曰瑚、令杜朝恩等将杜雨恩两眼穵瞎等情。该都司以现任职官。拜认杜许氏为义母。干预杜许氏家事。实属有玷官方。亳州营都司张曰瑚著革职。交该督提同案内人证。彻底研究。从严惩办。以儆官邪。寻奏、讯明崔占元、杜朝恩等、将杜雨恩两眼穵瞎属实。崔占元应发极边充军。杜朝恩系杜雨恩小功堂兄。应依尊长殴卑幼至折伤以上律杖八十徒二年。张曰瑚讯无主使情事。惟以现任职官。认杜许氏为义母。有玷官方。业已革职。应无庸议。下部议。从之。　　

○谕军机大臣等、寄谕钦差吏部尚书耆英等。前据恩铭等奏、查明广东东莞县命妇卢尹氏、具控伊子卢应翔被参革职一案。当将原摺暂留。俟讯明白让卿、阳金城、有无收受苞苴。奏到时再降谕旨。该尚书等行抵粤东。著仍遵前旨。提到白让卿、阳金城、确切质讯。其卢应翔案内各情。并著覆查具奏。原摺著钞给阅看。将此谕令知之。　　

○贵州学政贾克慎奏、黎平府属之古州厅。于道光十三年设立专学。现逢考试拔贡之期。可否一律考取。下部议。寻议、准照例拔取一名。从之。　　

○以拏获命案正凶。赏阿奇木伯克爱玛特缎匹。　　

○除江苏丹徒县水冲沙塌地五顷三十九亩有奇额赋。　　

○甲辰。上幸静明园。诣龙神庙拈香。　　

○谕内阁、拣选知县举人倪应谦、现经缘案降调。著照例不准会试。嗣后刑部遇有关涉拣选举人案件。著遵照奏定章程。会同礼部核办。　　

○予故贝子祥瑞祭葬。　　

○旌表守正捐躯山东胶州民纪泳青妻赵氏。　　

○乙巳。谕内阁、御史万超奏、本年正月二十三日。黄村车夫孙大刀儿、在田村以南地方受伤身死。并抢去骡车一辆。半年之久。正凶未获。著步军统领衙门顺天府五城一体严拏。务获究办。至所称京控各案。择其情节较重。省分较近。曾在该省各上司衙门呈控冤抑未伸者。请将要证卷宗。提解刑部审讯等语。京控案件。总以冤抑为词。其间实在冤抑者。原不能保其必无。而架词耸听。希图拖累者。亦复不少。国家设官分职。各有攸司。直省督抚司道及地方各官。伸冤理枉。是其专责。其有不能秉公审断。致有屈抑者。朕必随时予以惩处。傥一切案件。必待纷纷提解刑部审讯。则外省问刑各衙门。不几成虚设耶。若谓近省控案。尚易提解来京。则远省控案。又将如何办理。该御史所奏。事属难行。著毋庸议。　　

○丙午。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、盛京为根本重地。风俗素称淳朴。前因有演戏赌博等恶习。屡经降旨饬令该将军等实力严禁。力挽颓风。因思陪都地方。近因五方辐辏。难免渐染纷华。演戏虽经禁革。难保必无。赌博之习。尤为人心风俗之害。甚至服饰竞为新奇。耳擩目染。势所必至。著该将军府尹等随时整顿。实力稽查。戏班赌棍。驱逐严拏。其有服饰新奇。不合旧式者。立即严行禁止。以期还淳返朴。力挽颓风。　　

○又谕、都察院奏、查明各省京控咨交案件逾限未结、并上次展限已逾、仍未审结各案。各省州县审断不公。致令属民来京具控。经各衙门咨交之后。各该管上司自应勒限严催。将未结各案迅速审办。以免悬宕。兹据都察院查明该衙门咨交各省逾限未结。统计十六案之多。步军统领衙门咨交各省逾限未结。统计九案之多。似此任意积压。玩泄已极。著吏部即将承审逾限各督抚都统将军及委审各员。应得处分。查取职名。分别议处。并著各督抚都统将军将咨交各案逾限未结、并上次展限已逾、仍未审结各案。迅速审办完结。毋再任意宕延。致干咎戾。　　

○又谕、乌尔恭额奏、请将任听丁书办盐滋弊之知府革审一摺。此案浙江温州府撤任知府刘煜、于承办票盐。任令家丁私自收卖。已属有违成法。复经该抚查出经书开报发票之数。较永嘉场出盐之数。计短七百六十八引。其未经纳课盐斤。即属借官行私。难保无知情故纵等弊。刘煜著暂行革职。交该抚提同经书人等并该革员家丁。逐层根究。严审确情。按律定拟。断不可任其狡卸。以肃鹾政而儆官邪。　　

○旌表守正捐躯四川綦江县民唐维举妻王氏。　　

○修浙江西塘柴埽各工。从巡抚乌尔恭额请也。　　

○丁未。吏部以大学士穆彰阿应定何殿阁请。得旨、著为武英殿大学士。　　

○戊申。谕内阁、正白旗汉军都统奏、本年致祭明陵侯朱贻坦出缺。该族中并无品级较大之员。惟有候补通判书桂。请即派书桂代为致祭等语。书桂品级尚小。未便致祭。此次著派委散秩大臣乐英致祭。嗣后春秋二季致祭明陵。著仍照旧派承袭侯爵之人。前往致祭。如无袭爵之人。或另有事故。不能前往。即派伊族中品级较大之员。代为致祭。若该族亦无品级较大之员。即由该旗请旨、派散秩大臣致祭。著为令。用示朕加礼前朝之意。　　

