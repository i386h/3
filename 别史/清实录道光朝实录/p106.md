<!-- { "loadSidebar": true } -->
○谕军机大臣等、御史佘文铨奏称、楚北私盐有二。一潞私。一川私。川私之偷越。由东湖县之南沱。归州之毛坪。巴东县之万户沱。管堵口等处。船载马驮。肆无忌惮。有龚载赓者。系东湖县典史。革职后并不回籍。盘踞南沱地方。包揽私盐。因督抚访拏。改姓为龙。于宜昌府城外开设大川钱铺。以供私贩银钱交易。现于本年捐复原官。仍发湖北候补。典史龚载赓、于革职后仍易姓潜匿南沱地方。包揽枭贩。以致私盐充斥。又在部捐复原官。仍发该省。意图暗中包揽。似此积蠹营私。实属目无法纪。著陈若霖等密切访查。如龚载赓实有前项不法情事。即行严拏究办。毋稍疏纵。致贻地方之害也。将此谕令知之。寻湖广总督李鸿宾等覆奏、遵将龚载赓咨部斥革提讯。实止与刘建忠夥开钱店。将米油易换私盐八百余斤。转售渔利。并无包揽枭贩及改姓情事。应按律拟以杖一百。流二千里。下部议。从之。　　

○乙巳。遣官祭文昌帝君庙。　　

○谕内阁、理藩院奏、科尔沁之扎萨克土谢图亲王诺尔布林沁等、呈恳哲哩木盟、添派帮办盟长一员、协理事务之处。请旨一摺。据称哲哩木盟、因开垦新田。居民较前渐多。应会地方官办理事繁。若多派一员。协理该盟事务。方有裨益。尚系伊等实在情形。著照该院所奏、哲哩木盟、著添派帮办盟长一员。协理该盟事务。此缺著加恩即将诺尔布林沁等所保之郭尔罗斯公固噜扎布补授。　　

○上以祭社稷坛。自是日始。斋戒三日。　　

○丙午。遣官祭关帝庙。　　

○谕军机大臣等、玉麟等奏、续查仪工奏销不实情形。并将姚祖同供摺呈览。所奏俱悉。此案现据玉麟等、提集局员陆楷等逐一究诘。佥供此项工用银四百七十五万二千余两。委系核实支用。因报销恐干部驳。遂尔增减迁就。冀与成规吻合。巡抚实无丝毫沾染情事。其夫工项内、实发银八十七万余两。已据认有十万余两。误行列入。至吴锡宽亏缺正项、及私扣八子钱。系何人起意。均不能指实。明系沈惇彝尚未到案。意图推卸。又据姚祖同供称、秸料引河抽沟沟线各款。实覆银数。于办理报销时。经局员禀称、报销须照豫省城规。历来皆系通融造报。有成规不准多销、而实用较多者。有成规可以多销、而实用较少者。且有成规并无开销、委系实用者。此次大工、实用银四百七十五万二千余两。与现在实销总数。并无毫厘溢出。不过截长补短。迁就成规。总缘工程做法。不能墨守成规。销算钱粮。不能不遵照定式。此外豫备器具。鼓励兵夫。亦附入准销项内。与实销总数吻合。惟未将窒碍情节奏明。咎无可辞。至致送呢玛善路费。并帮给吴锡宽家属。优恤官兵。分赏弁兵民夫寒衣。拨给安家银两。俱于经费内支用。并未提取正项银两。至扣用八子钱文。实因经费不敷。扣钱济公。祇系局员面禀。未经饬令具详奏明等语。冒销一项。虽据工员称无浮滥。恐有含混支饰之处。玉麟等务当切实根究。不可任其狡辩。南阳县知县邵棻、于买料外应缴银两。因何银款无此缴项。著即将该员呈出行追原札、所开应缴各员、提同质审。必须确有著落。其吴锡宽亏缺长支之款。姚祖同称未提银代为弥补。亦应严切讯究。玉麟等于沈惇彝到豫后、令其三面质对。毋任丝毫隐饰。将此谕令知之。　　

○又谕、河南新蔡县顿家冈地方匪徒滋事。该处与安徽阜阳等处接壤。当令孙尔准将首夥各犯。严密侦缉。兹据王鼎奏、究出习教之阜阳人赵开来、息县人李进环、邢旺、邢喜、张亮、固始人张有亮、宿州人王有谅、新蔡人杜志东、杨培生、著孙尔准仍遵前旨。遴派妥员。将究出未获各犯。按名侦缉。并严究首犯朱麻子、务令将伏匿夥犯。悉数供吐。即行迅速摉捕。净绝根株。以安良善。将此谕令知之。　　

○又谕、王鼎奏、据正阳县知县等、查验顿家冈地方。于朱麻子住房内。摉出杆子枪、并经卷、白布帽、白布马褂等物。拏获杨得元等六名。续获杨灼等六名。又安徽颍州府讯据朱麻子供称、起意兴立邪教。于七月十三日起事。欲从颍州蔓延至宿州亳州等处。又据新蔡县录送阜阳县移开、七月十三日。系阜阳人邢名章、纠同王兴仁等、潜赴朱麻子家兴复白莲教。屯聚阜阳县岳家寨。当经剿捕扑灭等语。著程祖洛严行根究。此外伏匿夥党。共有若干。并将供出各犯。按名查拏。摉净根株。毋使一名漏网。以靖地方。将此谕令知之。　　

○丁未。祭先师孔子。遣惇亲王绵恺、行礼。　　

○谕内阁、陈若霖覆奏、查明楚岸散轮后、销盐畅旺情形、请无须照旧封轮。又据曾燠奏、上年散轮后、商船抢售、水贩挑剔、众商观望、陈明议整轮规实情各一摺。此事前据孙玉庭因曾燠有轮规宜整之议。将楚省上年散轮后、商贩踊跃情形具奏。当交陈若霖详查妥议。兹据奏、自上年散轮之后。各路水贩云集。向来官引未能流通之处。客贩亦源源而至。一年之内。比较封轮之年。共溢销盐二十六万四千余引。行销实力畅旺。商船水贩。并无抢售跌价乘机压勒等事。湖南湖北两省。各州县民间食盐。价值较减。若复整轮挨售。在水贩稽留观望。不能源源买运。而大商把持垄断。擡价加耗。民有食贵之虞。私枭即得以充斥。仍请散轮销售。而曾燠复请整轮以增商力。轮规之整散。原为恤商以便民。若专顾商情。有碍民食。其流弊岂可胜言。既据陈若霖查明、散轮后商民两便。并无抢售压勒之事。著照所议。仍行开轮销售。傥实有商情未协之处。俟试行一二年后。再将实在情形、奏明办理。该督等不得因定议在前。稍存回护迁就之见。以致累商误运。　　

○又谕、那彦成等奏、审明渭南县民柳全璧、殴毙人命、承审各员办理乖谬、分别定拟一摺。此案已革渭南县知县徐润、于承审时受人嘱托。就案详结。以致疏脱正凶。事后复得受酬谢赃银。实属故出人罪。著加枷号两个月。满日发往伊犁充当苦差。以示惩儆。已革候补知县姚洽、虽无听受贿嘱情事。惟率将尸亲叠次掌责。殊属躁妄。著加等问拟杖徒。解任江西藩司邓廷桢、前在西安府知府任内。于所属命案。不能悉心审办。并恐尸遭蒸刷。拘泥例文。坚不开检。偏执枉纵。但讯无贪酷重情。著即行革职。加恩免其发往军台。前任陕西巡抚朱勋、于属员勒取悔结。审断乖谬。漫无觉察。咎实难辞。前经部议革职。姑念其尚无徇纵别情。著加恩以四五品京堂来京候补。长龄审办此案。据实平反。惟未能审出徐润事后得赃实情。著交部议处。　　

○广东巡抚罗含章奏请复姓程氏。允之。　　

○以户部尚书黄钺、为顺天乡试正考官。刑部右侍郎恩铭、左侍郎韩文绮、为副考官。　　

○以礼部尚书汪廷珍、署户部尚书。吏部左侍郎王引之、署刑部左侍郎。　　

○命云贵总督史致光、来京。以刑部左侍郎明山、为云贵总督。　　

○命前任江苏布政使廉敬、以三品京堂候补。　　

○修湖北江陵县仓廒。从巡抚杨懋恬请也。　　

○缓徵齐齐哈尔被水屯丁嘉庆二十五年借支银粮。　　

○戊申。祭大社。大稷。上亲诣行礼。　　

○谕内阁、孙玉庭奏、陈明萧睢两县改补实在情形一摺。前据孙玉庭等、请以周焘升补萧县知县。李国瑞署理睢宁县知县。经吏部议以应归部选州县等缺、不准以现任人员题请升调。请将周焘李国瑞二员更正撤回、违例奏请之该督等议处在案。兹该督复以该二县情形难易悬殊。与往昔迥不相同。仍请以周焘李国瑞补用。现在萧县睢宁各缺。部选有人。如果新选之员、于到县后人地不甚相宜。该督等原可随时察看、酌量改调。何得固执前奏。显违成例。屡行渎请。所奏著不准行。　　

○谕军机大臣等、史致光等奏、车里土司被缅国头目诱往孟艮、先后查办情形一摺。据称云南普洱府属、车里宣慰司地方。界连暹罗、南掌、缅甸。该处土司刀绳武。向与各外藩礼文往来。本年二月。有暹罗所部戛于腊头目召喇鲊布、同南掌目练、来至车里边界。声称暹罗国王、因闻前代办土司刀太康、所送缅甸礼物。系将南掌送给之物转送。并有将南掌地土投附缅国之事。欲与讲理。当经饬令宣慰、集练防堵。并查明刀太康、实无以掌附缅之事。戛于腊复耸胁南掌目练。潜由土司笼户地方。进至漫满。经防练驱逐、退走缅界。被犭□莽子攻击败溃。饬令将戛于腊妥为解释。并调拨官兵二百名。于九龙江内游巡弹压。旋据该镇道会禀。查有召土鼎故父、曾充土目。领有土司钤印空白未缴。为召士鼎收存。兹于南掌败练老挝内。摉出宣慰司印信缅文一张。内系刀绳武招约南掌、同害刀太康、并有欲攻缅属孟艮之语。孟艮缅目来至打洛。即将刀绳武、及土弁刀灿星、诱出边界。前往缅属孟艮地方。欲令与抢获老挝质对。现在分别查办。缮具文稿。照会缅甸、南掌、暹罗、各该国王等语。所办尚为妥协。边外夷人。蛮触相争。系属常有之事。原可不必过问。此次戛于腊夷人、造言生衅。并将车里土司刀绳武等、诱往孟艮。自应令其速行送回。所拟照会缅甸、南掌、暹罗、各该国王。令其知悉此事原委。速调目练回国。勿使再来土司边地。藉端滋事。俱著照所议行。其照会暹罗国王文稿。即著照缮、咨行两广总督转发递交。边疆重地。最关紧要。该督等务当督饬土司土舍、多派练勇。将各要隘严切堵御。并令官兵于烟瘴较轻之处。镇静防范。遥壮声威。以靖边圉。现在明山已补放云贵总督。其未到任以前。著史致光、同韩克均、妥为办理。勿致别滋事端。将此谕令知之。　　

○又谕、孙尔准奏、教匪滋事、立时捦获、现在饬拏余党解省究办一摺。游击彭镇川、踊跃争先。实为出力。著孙尔准查明具奏。候朕施恩。在事出力文武各员弁。一并详查开单保奏。毋许冒滥。现在孙尔准入闱。办理监临事务。臬司惠显、已前赴该处。务将现获各犯。严讯确供。饬属摉缉余党。尽数捦获。勿使一名漏网。以净根株。将此谕知孙尔准、并传谕惠显知之。　　

○命闽浙总督庆保来京。以广西巡抚赵慎畛、为闽浙总督。甘肃布政使卢坤、为广西巡抚。浙江按察使朱桂桢、为甘肃布政使。调福建按察使吴荣光、为浙江按察使。以江西督粮道苏成额、为福建按察使。　　

○以内阁学士敬徵、署刑部左侍郎。　　

○以恭祭社稷坛。敬谨襄事。礼仪娴熟。赏兵部尚书管光禄寺事那清安、花翎。　　

○免云南永善县金沙银厂应徵归公银。　　

○己酉。上诣皇太后宫问安。　　

