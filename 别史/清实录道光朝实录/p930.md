<!-- { "loadSidebar": true } -->
○展缓两淮板浦、中正、临兴、三场灾歉灶地积欠额赋。　　

○戊午。孝端文皇后忌辰。遣官祭昭陵。　　

○谕内阁、申启贤奏、已参亏空案内。讯出升任通判交代未清。请旨饬令解往质讯一摺。前因已故山西宁远厅理事通判锡纶、亏短银两米谷。降旨交申启贤严审定拟。兹据该抚奏称、审拟该厅库书仓书人等、佥供锡纶接收前任通判哲成额、交代银款未清。必应彻底根究。惟哲成额现已推升昭西陵礼部员外郎。著容照即将该员递解山西归案质讯。并著正红旗满洲查明该员如因差在京。即送交兵部迅速解往。毋稍稽延。　　

○缓徵山西怀仁、山阴、二县积歉村庄新旧额赋。　　

○己未。旌表守正捐躯四川绵州民沈兴妻陈氏。　　

○庚申。谕内阁、前因富呢扬阿于乌噜木齐建修书院。并不详查奏明请旨。中福摺内。不将前此案由详细声叙。率为承办各员乞恩。当有旨交部议处。兹据该部等查例具奏。富呢扬阿、中福、均议以降二级留任。请旨应否抵销。乌噜木齐地处边疆。全以武备为重。该都统等特膺简命。自当讲求训练。实力操防。安辑兵民。抚驭回众。俾得有备无患。方为不□委任。似此不知所重。率以振兴文教为词。创修书院。是舍本逐末。必致武备废弛。安望其悉成劲旅。缓急有资耶。富呢扬阿、中福、均著不准抵销。嗣后新疆各处将军都统各大臣等。惟当认真教练。使人人有勇知方。平时则习于战阵。有事则足备干城。傥再狃于积习。舍实政而务虚名。则咎等旷官。法难曲贷。朕必严加惩处。以为喜事好名者戒。　　

○修直隶河间县八里铺桥座。从大学士署总督琦善请也。　　

○辛酉。以大学士潘世恩、吏部尚书汤金钊、户部左侍郎文庆、礼部右侍郎吴文镕、刑部左侍郎恩铭、工部左侍郎沈维鐈、都察院左都御史卓秉恬、左副都御史善焘、为殿试读卷官。　　

○礼部以繙译会试中额请。得旨、取中二名。　　

○壬戌。策试天下贡士王振纲等一百八十三人于保和殿。制曰。朕寅绍丕基。兢兢业业。日慎一日。十有八载于兹。仰蒙昊苍眷佑。列圣诒庥。府事修和。纲纪整肃。期合天下黎元。迪吉康而跻仁寿。深惟化民成俗之方。足食厚生之道。奋武卫而诘戎兵。招俊乂而襄政治。爰咨多士。式伫嘉谟。风俗为治平之本。而教化实风俗之原。孟子云。经正则庶民兴。庶民兴斯无邪慝。古昔盛时。道德一而风俗同。左道有诛。奇衺有禁。当其时未尝无莠民也。特以比闾族党。既各以法教其所治。司谏司救。又纠劝而诛让之。渐以仁。摩以义。节以礼。俾群黎百姓。相安于日用饮食之质。而荒诞不经之说。罔或奸其间。逮叔世民讹。邪说滋炽。转相煽诱。习为固然。身陷于罪。不得不绳以法。何以使桀黠者革面洗心。愚懦者中心有所守而不为所惑欤。欧阳修言。莫若修其本以胜之。行以勤而浸以渐。傥可丕变欤。积贮者。天下之大命也。汉耿寿昌筑常平仓。时称便矣。后汉刘般谓常平仓有利民之名。而内实侵刻百姓。其故安在。当境采买。固虞勒派。采自邻封。又添运费。例价有定。粮价无常。何以使官民两不受累。而及时奉行。不至有名无实欤。论者谓成周以后。备荒之法。莫如义社二仓。义仓劝课当社出谷。即委社司简校收积。遇荒赈给。法非不良也。苟非其人。敛散皆弊。官吏因而持之。害不可胜言矣。社仓之法。略与义仓同。何以隋唐行之。不久便废。至朱子而独有成效。朱子社仓记。推原朝廷未改设社仓之意。试详述之。今欲储偫无亏。而凶荒有备。将何道之从欤。论语曰。以不教民战。是谓弃之。古者因田猎以简军实。四时所教不同。有谓夏令不田。有谓三时务农。一时讲武者。何欤。汉时都试。厥制若何。何以建武遽行停罢。罢都试无流弊欤。貙刘与乘之同异若何。唐太宗引诸卫骑兵统将等。习射显德殿庭。朝臣多有谏者。岂通达之论欤。宋时教阅之法纷如。而兵力不振。无乃有名无实欤。陈法始于何时。或三、或五、或八、或十二、或三十二、或六十四、能言其略欤。管子教目教身教足教手教心之方。荀子为将六术五权三至之道。能举其说欤。我国家以弧矢威天下。承平日久。武备尤不可不加修也。其剀切陈之。自乡举里选之法不行。而取士悉由于科目。重文艺而轻德行。论者讥之。然居后世而复乡举里选。能行之无弊欤。唐因隋旧。设立诸科。而士所趋向。惟明经进士二科。进士尤贵。得人亦最盛。然其弊至有求知己温卷诸名目。风俗不可问矣。分路取人。司马光、欧阳修、持论不同。孰者为当。罢诗赋明经诸科。以经义论策试士。苏轼之论极通达矣。司马光又以专用经义论策。为百世不易之法。何欤。朱子亦欲罢诗赋而分诸经子史时务之年。其议若何。糊名易书摉检。起于何时。朝廷用之也重。则求之不得不严。有谓待士轻者。岂通论欤。夫敦教化以正风俗。筹积贮以裕仓储。训练协经武之宜。选举副求贤之实。抚绥寰宇之要图也。尔多士学于古训。参稽有素。其悉对著于篇。毋泛毋隐。朕将亲览焉。　　

○引见丙申科散馆及补行散馆人员。得旨、此次散馆之编修朱凤标、何冠英、曹联桂、苏敬衡、业经授职。其清书二甲庶吉士庄俊元、蔡振武、刘淓、汉书二甲庶吉士徐士谷、宗室和淳、李汝峤、赵楫、张锡庚、胡林翼、何绍基、沈兆霖、梁敬事、廖惟勋、徐之铭、路慎庄、苏廷魁、吕佺孙、谢荣埭、胡应泰、杨能格、俱著授为编修。汉书三甲庶吉士慧成、杨天柱、王遹昭、苏学健、俱著授为检讨。李本仁、王发桂、江绍仪、毓检、袁溥、徐文藻、孔庆鍸、梁瀚、俱著以部属用。翁祖烈、樊肇新、丁楚玉、郑辉堂、李樾、徐瀛、彭以竺、郭世亨、翟松、刘映丹、俱著以知县即用。　　

○癸亥。上诣绮春园问皇太后安。　　

○闽浙总督钟祥奏、台湾孤悬海外。多系漳泉二府流寓。与广东民人杂居。因有闽庄粤庄之分。率皆浮动慓悍。易于为匪滋事。现檄饬该处文武各员。责令总董人等。从实举发。一有匪类滋事。即相机拏办。易于解散。若已滋事端。迅集兵勇剿办。信赏必罚。无令怯退。得旨、简明切当。督率实力行之。必有功效。　　

○赏会试年老举人王常禄等八人检讨学正职衔有差。　　

○以剿办台湾嘉义县匪徒出力。加在籍提督王得禄太子太保。赏总兵官达洪阿、候补同知直隶州知州托克通阿、守备饶廷选、花翎。外委郭振德、蓝翎。余加衔升叙有差。　　

○旌表守正捐躯直隶河间县民王殿勋妻娄氏。　　

○甲子。以云南布政使伍长华、为湖北巡抚。陕西按察使刘鸿翱、为云南布政使。河南粮盐道李钧、为陕西按察使。　　

○以绥远城副都统特登额、署将军。　　

○旌表逼嫁捐躯河南济源县民李体全妻段氏。　　

○乙丑。上诣大高殿行礼。　　

○还宫。　　

○御乾清宫。召读卷官入。亲阅定进呈十卷甲第。　　

○丙寅。上御太和殿传胪。赐一甲钮福保、金国均、江国霖、三人进士及第。二甲灵桂等八十二人进士出身。三甲金宝树等一百九人同进士出身。　　

○幸圆明园。　　

○谕军机大臣等、本日据恩特亨额奏、喀喇沙尔换防游击伊林保、禀揭该城办事大臣海亮、及粮饷夷回章京爱隆阿、台尚阿等、各劣款一摺。新疆为边防重地。该处大臣、必应廉明守法。方足以资表率。若如该游击所揭各款。种种营私骫法。未必尽属子虚。若不亟加整顿。何以肃边徼而励官常。著恩特亨额接奉此旨。即驰驿前赴该城。亲提人证。秉公严审。按款研究。其磨马口粮等项银两。如何借名动用。廉敬过境如何指名开销。官兵盐菜银两。该粮员如何捏报侵吞。招户章程。何以流倡不行禁止。忌辰期内。该大臣等如何违例饮宴。以及私役兵丁。署内唱戏。传唤倡优。与章京爱隆阿、台尚阿等、夤夜出城观灯。入庙挟优饮酒。并于兴德过境时。邀同挟妓挟优宴会各等款。均著认真质讯。如讯有指实之处。即著一面传旨将该员等先行革职锁拏。一面奏闻。从重定拟治罪。恩特亨额经朕特简。畀以重任。自必认真查办。无负委用。傥意存消弭。惟恐审出实情。罪名过重。遂致化大为小。迁就结察。是祇知为同官开脱地步。不以国法为重。天良丧尽。自蹈諐尤。朕亦不汝恕也。海亮、爱隆阿、台尚阿、均著解任。喀喇沙尔办事大臣。著恩特亨额拣员奏署。其叶尔羌参赞大臣。即著金和暂行署理。将此由四百里谕令知之。　　

○丁卯。上幸万寿山。诣广润祠拈香。　　

○御阅武楼。阅火器营操。　　

○谕内阁、前因御史章炜条陈五城事宜。当交吏部会同都察院议奏。兹据吏部奏称、吏目本系杂职。向例不准擅受民词。若令其于户婚田土词讼案件。传人叙供。即与擅受无异。再查吏目专系捐纳出身。流品既杂。且久于其任。虽有巡城御史稽查钤制。而御史每年更换。防范恐有未周。该御史请将城内案件。改归正指挥管理之处。不为无见等语。所议甚是。嗣后城外案件。仍归副指挥报城。城内案件。除窃盗斗殴赌博。一切缉捕事宜。仍归吏目分管外。其余户婚田土词讼案件。向归吏目管理者。均著改归正指挥衙门详城。听各该城御史批发核办。即斗殴因户婚田土起者。一切传人叙供。仍归正指挥管理。毋许吏目干预。以符体制而专责成。　　

