<!-- { "loadSidebar": true } -->
○丁未。谕内阁、京师各门所存步军统领安置信炮。著八旗汉军都统等、派委明干章京。逐细查明。有无损坏情形。如有应行修理更换之处。据实奏明核办。以免演放时炸裂。　　

○谕军机大臣等、徐广缙叶名琛奏、＜?口英＞夷不敢进城一摺。均已览悉。所办可嘉之至。卿等读朱批之语。具见朕欣慰之忱。早晚事竣。必膺懋赏。现在＜?口英＞夷之不敢进城。既因省城防卫森严。并经绅士公函劝导。深知众怒难犯。又因夷商停止贸易。尤为大受牵制。若非该督等确有把握。安能操纵自如。惟夷情诡谲。难保不貌为詟服。仍图猝然内犯。或缓图攻我腹心。亦不可不防。所有水陆设伏。及城厢保卫。自当如前慎密。该夷既不畏兵而畏民。则收服民心。即可化其骄而制其命。至于各省海口。应否随时知照防范之处。著仍遵前旨相机筹办。务令无隙可乘。有威可畏。则该夷不敢再萌希冀之想。夷酋以见官为转圜。其如何接见受抚之处。及照覆如何立言。谅已详奏在途。发去黄辫珊瑚豆大荷包一对。小荷包四个。白玉四喜搬指一个。白玉烟壶一个。著徐广缙祗领。先嘉汝功。以俟后命。将此由五百里谕令知之。　　

○两广总督徐广缙等奏、＜?口英＞夷不敢进城。其计已决。得旨、所办可嘉之至。朕心甚慰。如此棘手之事。卿不动声色。使彼自屈。较之军功尤堪嘉尚。又奏呈广东绅士公致＜?口英＞夷呅酋信稿。批、远胜十万之师。皆卿胸中之锦绣。干国之良谋。嘉悦之怀。笔难尽述也。　　

○己酉。准前任礼部侍郎杜堮、重赴鹿鸣筵宴。赏头品顶带。太子太保。　　

○以翰林院侍读学士锡龄、为詹事府詹事。　　

○以江苏团练水勇有效。予勇目周鳌、胡维荣、以千总拔补。赏蓝翎。　　

○庚戌。上诣绮春园问皇太后安。　　

○辛亥。旌表守正被戕四川资州民邓芝泰女招秀。　　

○癸丑。谕内阁、夷务之兴。将十年矣。沿海扰累。糜饷劳师。近年虽略臻静谧。而驭之之法。刚柔不得其平。流弊愈出愈奇。朕深恐沿海居民。有蹂躏之虞。故一切隐忍待之。盖小屈必有大伸。理固然也。昨因＜?口英＞夷复申粤东入城之请。督臣徐广缙等、连次奏报。办理悉合机宜。本日又由驿驰奏。该处商民。深明大义。捐资御侮。绅士实力劻勷。入城之议已寝。该夷照旧通商。中外绥靖。不折一兵。不发一矢。该督抚安民抚夷。处处皆抉根源。令该夷驯服。无丝毫勉强。可以历久相安。朕嘉悦之忱。难以尽述。允宜懋赏。以奖殊勋。徐广缙、著加恩赏给子爵。准其世袭。并赏戴双眼花翎。叶名琛、著加恩赏给男爵。准其世袭。并赏戴花翎。以昭优眷。发去花翎二枝。著徐广缙、叶名琛、分别祗领。穆特恩、乌兰泰、托恩东额、洪名香、祥麟、合力同心。各尽厥职。均著加恩照军功例。交部从优议叙。候补道许祥光、著加恩归入新班遇缺前先用。不论繁简道员缺出即选。候补郎中伍崇曜、著加恩以道员不论双单月归部选用。该二员并赏给三品顶带。所有粤东文武各员。著徐广缙等择其在事尤为出力者。酌量分别保举。候朕施恩。至我粤东百姓。素称骁勇。乃近年深明大义。有勇知方。固由化导之神。亦系天性之厚。难得十万之众。利不夺而势不移。朕念其翊戴之功。能无恻然有动于中乎。著徐广缙、叶名琛、宣布朕言。俾家喻户晓。益励急公向上之心。共享乐业安居之福。其应如何奖励。并分别给予扁额之处。著该督等第其劳勚。锡以光荣。毋稍屯膏。以慰朕意。　　

○贷江苏苏松等属帮丁缓缺行月米石。　　

○以广东督粮道柏贵、为按察使。　　

○甲寅。以副都统衔驻藏大臣穆腾额、为镶蓝旗蒙古副都统。　　

○乙卯。孝端文皇后忌辰。遣官祭昭陵。　　

○谕内阁、徐泽醇奏、请将抗官拒捕比例拟绞之幅匪、归入秋审情实办理一摺。所拟是。此案沂州府属幅匪。聚众抗官拒捕。情罪较重。未便因原办系属比例从重拟绞。量予缓决。所有郭乔、解安儿二犯。均著归入本年秋审情实办理。以严法纪。　　

○以审办山东捻幅各匪。予知府陶庆增道衔。　　

○修山东济宁等州县卫民埝。从巡抚徐泽醇请也。　　

○丙辰。拨四川抚边屯小麦二千石。接济崇化屯粮。　　

○丁巳。朱谕军机大臣等、本日又获甘霖。地面一定湿滑。潘世恩、可无庸进慎德堂。虽有扶掖之资。难纾眷念之意。诸卿等于登下扁舟。亦当在意在意。　　

○戊午。常雩。祀天于圜丘。命皇六子奕?、恭代行礼。　　

○庚申。谕内阁、徐广缙子爵。叶名琛男爵。均著准其以一等世袭。　　

○辛酉。谕内阁、前因福建陆路提督徐华清、于阅伍摺内。保举营员。当交刘韵珂察看。兹据该督核奏该员张定亨、曹振凤、平日办理营务。尚能实心。均属长于训练。著照该提督原请。署提标中军参将龙岩营游击张定亨、泉州城守营守备曹振凤、准其各以应升之缺尽先升用。　　

○定郡王载铨等奏、会议云南矿厂章程四条。一、宽铅禁。矿厂既由商民采办。必令沾有利益。若黑铅一概禁卖。势必尽为弃物。应准将底铕出售。令厂员编号填给照票。一、减浮费。商民备有资本。少一分剥削。即多一分沾润。应晓谕删除浮费。庶不至畏累不前。一、严法令。矿厂地广人众。自应有犯即惩。惟差委各员不知体要。往往酿成事端。宜选廉明公正之人。驻厂弹压。庶克消患于未萌。一、杜诈伪。矿厂向系朋开。必见有好矿而后合夥。诈伪之徒。每以装点□□羕矿。哄骗出资。尤当严行惩治。从之。　　

○福建南澳镇总兵官陈显生、因病解任。以江南太湖协副将顾清涟、为南澳镇总兵官。　　

○壬戌。调镶红旗汉军副都统瑞常、为正蓝旗满洲副都统。以病痊副都统阿彦泰、为镶红旗汉军副都统。　　

○癸亥。旌表守正捐躯湖北潜江县民吴懋贵女吴氏。　　

○甲子。谕内阁、荣玉木□□奏、查出旗务积弊。著派福济、明训、陈孚恩、张芾、调齐卷宗。逐款秉公查办。　　

○乙丑。谕内阁、罗绕典奏、筹款凑支兵饷。并请饬协饷省分依限拨解一摺。贵州省应放本年夏秋俸饷不敷。自应筹款凑放。所有业经部拨未据解到银四十八万两零。著准其在于司库积存杂税等款银内。动支凑放。俾资接济。至该省各营兵饷。历系先期领放。若解到稍迟。即缓不济急。著江西浙江各巡抚、嗣后应解黔省兵饷。务当按年先期依限起解。以免延误。　　

○丙寅。以捐修江苏淮安府城垣。赏通判王履益、蓝翎。余升叙有差。　　

○丁卯。孝慎皇后忌辰。遣官祭陵寝。

大清宣宗效天符运立中体正至文圣武智勇仁慈俭勤孝敏成皇帝实录卷之四百六十七

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。闰四月。戊辰朔。　　

○己巳。新授两江总督陆建瀛奏谢升任恩。得旨、责任匪轻。以卿之才力。朕看必能胜之。慎勉振作。克副朕厚望焉。　　

○修直隶独石口千家店兵房。从察哈尔都统双德等请也。　　

○庚午。谕军机大臣等、南澳镇总兵一缺。昨已以顾清涟简补矣。水师人才。本属难得。顾清涟前任太湖协副将。即使熟悉内河情形。而于闽粤大洋。恐未能谙习风涛。巡哨即难期得力。且朕于召见时察其才具。并非镇将中出色之员。著刘韵珂于该员到任后。详加察看。或人地未宜。奏请对调。或竟才不称职。难以姑容。均著核实办理。将此谕令知之。　　

○辛未。谕军机大臣等、现在选补广东惠来营游击赛沙春一员。系由捐输议叙升任。前经陕甘总督布彦泰奏称、该员弓马平常。今已选授游击。且系海疆重地。操防一切。关系匪轻。著徐广缙于该员到任后。详加察看。如果弓马生疏。营务难资整饬。即著据实甄劾。毋稍姑容。将此谕令知之。寻奏、赛沙春步射软弱。难期胜任。应请勒休。从之。　　

○赏江南淮海道颜以燠、三品顶带。署河东河道总督。　　

○壬申。谕内阁、奕兴、庆祺、景淳奏、请将宗室觉罗学正副管长革职一摺。盛京宗室觉罗学正管长兼族长吉瑞、庆成、觉罗学副管长笔帖式穆精额、于该将军等考试学生时。将不堪取中试卷。指名求取。经该将军等面斥其非。仍复渎恳。必从己欲而后已。实属胆玩营私。大干法纪。仅予革职。岂足蔽辜。吉瑞、庆成、穆精额、均著先行革职。一并解京交宗人府议罪。　　

○前任两江总督李星沅奏谢准其回籍调理恩。得旨、一俟痊愈。即行来京。朕切望之至。卿当谅之。　　

○癸酉。谕军机大臣等、寄谕两广总督徐广缙、广东巡抚叶名琛、闽浙总督刘韵珂、福建巡抚徐继畬、两江总督陆建瀛、江苏巡抚傅绳勋、浙江巡抚吴文镕。给事中曹履泰奏、＜?口英＞夷驯服。一切善后事宜。当妥为筹画一摺。现在＜?口英＞夷罗议进城。照旧通商。以后民夷自可历久相安。惟夷情好动。遇事生风。仍不可不防其渐。若如该给事中所奏。近闻＜?口英＞夷改装易服。前岁有入苏州游玩之事。所有五口通商地方。人烟稠密。难保不任意嬉游。潜踪混入。甚或藉端生衅。以致激成事端。所关匪细。著各该督抚密饬所属。各于通商马头。剀切密示。常川稽查。总以遵守旧约为词。毋令夷人越境闲游。庶可永弭后患。是为至要。将此各谕令知之。　　

○命刑部右侍郎陈孚恩、户部右侍郎福济、驰往甘肃查办事件。　　

○调湖北巡抚赵炳言、为湖南巡抚。以贵州布政使罗绕典、为湖北巡抚。湖北按察使骆秉章、为贵州布政使。山西归绥道椿寿、为湖北按察使。　　

○甲戌。江西九江关监督士魁奏、制造圆琢磁器名目件数。得旨、勾除者十六项。自本年永停烧造。此册发往九江关监督衙门。作为交代。从前按节令按花文之鄙例。再不能除。些些小事。尚然如是。可恨可恶之至。总之有用之物。不嫌其多。繁文世俗。必当力屏。初不在数十种磁器也。　　

