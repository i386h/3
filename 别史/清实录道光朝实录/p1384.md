<!-- { "loadSidebar": true } -->
○上寅承宝祚。抚御寰区。荷上天笃眷之隆。嗣列圣昇平之盛。觐光扬烈。德盛化神。下际上蟠。超图溢牒。溯自肄围上塞。宠被宸章。养正潜居。特蒙赐翰。允文允武。式彝训而奉心传。洎至亲御神枪。奠安宗社。百灵翊相。恩赉益隆。骏烈丰功。实依古帝王所未有。用是山庄受玺。天与人归。海＜?宀禹＞向风。翕然思服。御极三十年。经纬万端。贞厘百度。盛德大业。厚泽深仁。懿铄哉。超出乎千百王之事功。融贯乎亿兆人之心志。而凝固乎万年有道之丕丕基。自生民以来仅觏之隆轨也。管蠡窥测。综举数端。一曰敬天。披旱涝之章。则勤思天戒。应和甘之兆。则寅感天恩。每值春祈夏雩圜丘方泽诸大祀。必躬必亲。竭诚尽敬。礼成敬述之什。散见圣制者。类皆励昭事之忱。肃明禋之典。至大雩步祷。亲撰祝辞。省諐责己之怀。为民请命之意。至诚上吁。感召斯神。其或旸雨偶差。斋心虔祝。祥霙甘泽。应念而来。惟天聪明。惟圣昭假。通微合漠。圣心即天心也。他若方社之荐馨。三坛之秩事。群神百祀之加号颁题。典礼修明。粲然赅备。胥本崇效卑法之念。推而暨之。其在书曰。钦若昊天。有同揆焉。一曰法祖。二百年来。圣人代作。文谟武烈。垂裕无疆。晨兴恭诵宝录。随事申谕。身体力行。春秋祗谒东西陵。霜零露濡。凄怆瞻恋。内外宫殿寺宇。供奉神御之所。升芗展拜。无间岁时。至于实录圣训之弁言。焜煌宬史。圣德神功之贞石。炳焕桥山。是则以圣继圣。即以圣阐圣。先后相契。若符节焉。迺率家法。谒祖陵。周览陪都。省观旧俗。瞻仰先朝弓剑铠胄。以及茅茨土阶之淳朴。糠镫角椅之流传。憬然于开国艰难所自致。由是谊隆一本。笃念宗支。尊行则免其跽拜。懿亲则涤其諐尤。锡章服。擢巍科。使知好修致福。教国语。习骑射使知本业无荒。其翘秀者。量能授职。使自奋于功名。其跅弛者。制检立防。使不踰夫矩矱。记曰。尊祖故敬宗。敬宗故收族。胥此志也。国家重熙累洽。地大物阜。政务殷繁一日二日万几。匪勤曷理。批答章奏。引对臣工旰食宵衣。寒暑罔懈。法不贷于贵近。宗藩戚里。有过必惩。赏不遗于细微。伯克土司。无劳不录。则纪纲所由饬也。名器不可滥。舆台敢僣衣冠。禁令不可干。宦寺务严关预。则法度所由贞也。兴利之言必斥。而经费不得虚糜。灾黎之赋可蠲。而正供不容亏短。则国计所由裕也。著成绩者迁不次。而奔竞宜防。清积案者叙从优。而稽延必究。则官方所由叙也。礼耆旧。旌忠节。风俗以厚焉。捕邪匪。禁匿讦。人心以正焉。听言最广。而是非不能蒙。取人最宽。而功罪不相掩。西陲部落。报垦升科。则内地之无旷土可知。东省边门。射牲肄武则乡邑之无游民可知。修河防者六。筹海运者二。搴茭下楗。挽粟飞刍。指示周详。机宜洞协。则克勤于邦之远并神禹者如此。德惟善政。政在养民。每岁仲春。吉日维亥。举耤田之典。修四推之仪。贵粟劭农。期与海内共轃大有。岁偶不登。蠲租赋宽徵限以苏之。发仓谷设糜厂以济之。甚则出内帑命大臣巡视以振之。国有大庆。辄免积逋。动至数百千万无少恡。此博施之仁也。为之开水利课农桑以裕其源。为之谋生聚制节度以谨其流。服食之为害者有禁。而奇衺革矣。殷实之好义者有裦。而雍睦成矣。此既富之教也。秋谳虑囚。至详且慎。一节可疑者立命覆鞫。一线可原者即予缓勾。平反者必赏。深文者必罚。株连积压者必黜。及至狱成而孚矣。犹恐囹圄之中。非刑肆虐。桁杨之下。锻炼成招。儆戒提撕。无微不至。此好生之德也。溥天率土。一民一物。悉在涵濡亭育之中。甚至穷岛细民。鲛蜃同族。梯航求市。万里叩关。亦皆矜彼憃愚。同我覆载。则爱人为大之动合礼经者如此。稽古右文。昌明正学。阐雅颂典谟之蕴。屏风云月露之辞。读御制诗文各集。辟雍宣讲。经筵发论。夐乎尚已。于养心殿四箴。见起居之谨。于养正图六十什。见法戒之详。于序一统志。见继述之克廑。于序续通礼。见典章之咸秩。而诒谋深切。尤于跋养正四箴内三致意焉。他若检斋识语。息兵罢役疏识语。偶然抒写。无非圣功王道所见端。用是嘉惠士林。旁招俊乂。正科十举。恩榜五开。虑荒芜者或抑真才也。则申考官摉卷之谕。虑诈伪者或冒巍科也。则增直省覆试之条。至于赠三公而易名。恩礼务周于旧学。陪两庑而从祀。表章且及于昔贤。教泽旁流。士风丕振。焕乎文德之诞敷也。在昔轩辕郅治。涿鹿勤师。沩汭中天。苗顽梗化。自来明盛之世。岂无弗率之徒。张格尔者。逆裔波罗泥都之遗孽也。挟其丑类。敢外生成。陷我名城。戕我大吏。帝乃震怒。命将徂征。师行万里而人不劳。月奏三捷而兵不顿。遂以除夕。生缚元凶。铭功铁盖之山。献馘藁街之上。于是告成太室。宣豫慈闱。勒石于成均。图勋于紫阁。凡兹胜算。胥秉庙谟。其余滇蜀之夷。楚粤之猺。齐晋之莠民。台洋之逆匪。威弧所指。灌穴焚巢。盖智勇得之天生。而南苑习劳。香山阅武。无日不讨军实而训以有勇知方。故威棱震叠若斯之神也。然且谓小丑跳梁。法不得而宽。兵实不得已而用。渠魁既殄。胁从可矜。兵燹所经。良善宜恤。宽严交济。怀德畏威。则又大易所称神武而不杀者焉。夫以宪天念祖。宥密之德之盛若彼。康庶政。諴万民鬯大文而恢皇武。经世之道之隆复若此。登三咸五。唐哉皇哉。而圣性之肫至。圣心之淳穆。圣量之渊冲。犹不翅是。粤自践阼后。祗事文母。以天下养。问安视膳。日有常仪。以绮春园密迩宸居。朝夕便于定省。特加修葺、以奉慈愉。令节嘉辰。承欢娱志。时或六飞展驾。掖辇偕行。行殿之中。晨昏罔缺。六上徽称。三行庆典。推恩锡羡。用衍蕃厘。越乙巳冬。值古稀庆辰。以六旬圣子。祝七旬圣母。将考彝典。著尊崇。懿旨谓圣寿已高。酌减旧仪以节劳勚。上遵顺恩命。益展孝思。彩衣称觞。蹈舞介寿。聚曾元五代。进喜起九章。慈孝之隆。极天家盛事。洎璇宫弃养。圣体先已违和。擗踊摧伤。遂至大渐。孟氏称舜之大孝曰五十而慕。以今絜古。夫何间然。躬行节俭为天下先。嗣服伊始。首颁声色货利谕。宣示群下。垂训方来。一切娱耳悦目之事。屏绝不行。即任土作贡。具有成规。亦复减汰过半。营建吉地。规制简约。示不欲以天下奉一人。宫庭游憩不急之工。废不修。阙不补。间有兴作。大率去雕镂。斥文饰。惟朴素浑雅是尚。振式浮靡之旨。见诸慎德堂记、重修圆明园三殿记者。至再至三。以故内库所余。日积月累。不下数百余万。然后办章服之等。申淫侈之禁。旗员引见。咸用布衣。宗室冶游。不宽法网。而东三省根本之地。尤勤训谕。返朴还淳。且清跸巡行。动有节制。木兰秋狝。亦复量为展缓。所以省度支之烦。而与人休息者至焉。抑又闻之。祥瑞者天所以章嘉会也。而联珠合璧。不侈贞符。歌咏者、人所以颂太平也。而召试献诗。不循故事。独至彗星偶见。澍雨稍稽。惕厉忧勤。饬几康而严修省。去浮崇实。久为薄海所共见共闻。繇是行实政。课实力。责实效。内而宫府百司。外而文武守吏。近而郊甸。远而边防。细而雨雪粮价之情形。大而察吏安民之要务。戒粉饰。黜浮夸。不取摭拾空谈。不贵奉行故事。随时诫谕。谆谆以不实不尽为虑。往者平定回疆。受俘饮至声灵赫濯。震古铄今廷臣以尊号请。却而不俞。非示谦也。敦本务实之本怀。不以虚文夸至治也。逮龙驭上宾之日。宣昭遗训。至举配郊祔庙之大法。镌碑陈器之上仪。折衷旧典。欲及身而罢之。于戏。此从古圣帝明王所不及言。英君谊辟所不肯言。千万世为人臣子所不忍言者。迺于端居深念。豫缄手谕。为万世计久长。虽博稽公议。共切尊亲。万不容已。而圣天子圣不自圣之实心。至大至公迥越千古之度量。已昭昭然揭日月而行。洋洋乎与天地无终极。宜乎湛恩浃人心。治化翔域外。当弃臣民之日。深山邃谷。含生负灵之属。莫不奔走哀号。若失怙恃。至矣哉。尧曰成功。舜曰成功。禹曰成功。下此商曰成汤。周曰成周。惟我宣宗成皇帝克集大成。微特汉之本始。唐之大中。明之宣德。不足以媲媺万一。即车攻吉日。作为诗歌。号曰中兴。方兹蔑矣。继自今世世万子孙。丕显丕承。视此方策。非天下之至圣。非天下之至神。其孰能与于斯。其孰能与于斯。　　

