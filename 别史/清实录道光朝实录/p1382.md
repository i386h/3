<!-- { "loadSidebar": true } -->

○上诣迎晖殿大行皇太后梓宫前供奠。　　

○谕内阁、祁寯藻、琦善奏、审明甘肃知州禀讦上司。挟制各款。分别定拟一摺。此案陕甘总督布彦泰、虽查无赃私重情。惟封疆大员。关防不密办理清查。致多歧误。并令属员虚报到任。任听家人售卖衣物种种粗率。殊负委任。著照议交部严加议处。即行回京听候部议。解任固原州知州徐采、镇原县知县张琅、吐鲁番同知托克清阿、于留省办理清查事务。并不认真查核。辄随同藩司劣募。草率了事实属咎无可辞。徐采、张琅、托克清阿、均著交部议处。升任布政使张祥河、前署布政使春熙、督办清查。参差舛错。虽在任未久。亦著交部议处。其随同画稿并非专办之司道府县各员。著交部查取职名。分别议处。寻议、布彦泰降四级调用。查该督任内本有革职留任之案。应即革职。徐采、张琅托克清阿、降一级调用。张祥河、春熙、降一级留任。已革岷州知州陈昌言、以清查亏短。经布彦泰列入参款。辄敢捏词诬讦。居心险诈。应如祁寯藻等所奏。从重发往新疆充当苦差。从之。　　

○又谕、祁寯藻、琦善奏、知县禀讦道员。审系全诬等语。甘肃撤任安定县知县胡荐夔、因兰州道杨能格、查出该县仓库亏短。辄以该道沿途需索夫马。收受规费等情。捏词妄讦。冀图挟制。实属刁诈。现在审系虚诬。自应按律惩办。胡荐夔著即革职。从重发往新疆效力赎罪。应缴银两。即著落依限赔缴。杨能格讯无不合。著与并未致送规费。及摊派银两之秦州知州董平章等。均无庸议。　　

○又谕、祁寯藻、琦善奏、甘肃省清查案件。舛错参差。请另行核议一摺。著琦善督饬新任藩司。拣派妥员。悉心厘剔。自奉到部文之日。再予限八个月逐款清厘。核议具奏。毋稍含混迁就。　　

○命右春坊右庶子钮福保、在上书房行走。　　

○丁酉。谕内阁、三月二十日。朕亲送大行皇太后梓宫。据王大臣等、复合词具摺。再恳停止前往。以朕身体尚未复元。恐失调护。披阅再三。哀怆曷极。追念腊月十一日以前。每次亲诣请安。荷蒙仁慈曲逮。宽其礼节。示以温和。并因朕体气未充。种种优容。惟恐积劳过甚。乃今音容已渺。追侍无由。仅止执绋相随。诸王大臣等尚极力劝阻。自伤暮齿。永感慈恩。不知涕泗之何从也。敬念遗爱未寒。朕若执意前往。设使少有失仪。既无以慰在天之灵。亦未协事亡如事存之义。实万不得已。强抑哀怀勉从诸王大臣等之请。朕即停止前往。夙夜负疚。朕其何辞。仍于三月二十日卯刻由绮春园奠酒跪送。其一切应行典礼。各该衙门敬谨详查酌核具奏。　　

○谕军机大臣等、寄谕直隶总督讷尔经额、本年三月二十日。恭移大行皇太后梓宫。安奉昌陵隆恩殿。经王大臣等合词吁恳。劝朕停止亲送。坚请至再。已明降谕旨勉从所请矣。惟灵轝经行地方。向系于御路之外。另辟一道朕轸念民田正当耕作之际。恐伤禾稼。著谕知该督督饬所属。即就向来跸路经行之处。敬谨豫备。其有路途稍窄。或地形陡峻。亦即就近量为开垫平稳。庶行走益臻安便。毋得藉词苛派闾阎。致滋扰累。是为至要。将此谕令知之。　　

○定郡王载铨等会同户部议覆、两广总督徐广缙等奏、清查广东省仓库。酌拟追补章程四款。一、未完库银应查明现任去任。有著无著。分别筹补提银。一、缺额仓谷。宜乘时买补。以实储备。一、交代宜勒限清结。以杜续亏而袪流弊。一、咨追未完。宜一律勒追。俾清积欠。从之。　　

○贷陕西神木、府谷二县上年被雹灾民耔种。并给口粮。　　

○贷湖北武昌、咸宁、嘉鱼、蒲圻、兴国、大冶、汉川、黄陂、孝感、沔阳、黄冈、黄梅、蕲、天门、江陵、公安、石首、监利、荆门、十九州县暨屯坐各卫上年被水灾民耔种。　　

○贷湖南武陵、龙阳、沅江、澧、华容、益阳、湘阴、七州县上年被水灾民耔种。并给武陵、沅江、澧、安乡、四州县灾民一月口粮。　　

○戊戌。谕内阁、钦惟大行皇太后德懋徽柔。仪昭光大。体坤元之合撰。备懿媺以难名。仙驭遐升。遗徽永著。今据大学士九卿等、敬谨拟上尊谥。朕仰维慈爱。忍痛摅诚。谨于徽号十二字内酌留六字。合之恭上尊谥。称曰孝和恭慈康豫安成应天熙圣睿皇后。允足昭垂万禩。式表尊崇。薄海同钦。咸瞻钜典。所有应行典礼。该部敬稽成例具奏。　　

○谕军机大臣等、裕泰驰奏、匪徒窜赴广西。现经官兵堵捕一摺。览奏均悉。新宁余匪。窜逸于楚粤之交。现经镇将带兵堵缉。盘获匪党多名。惟首要各犯。仍复固结负嵎。为苟延残喘之计。著裕泰相机妥办。如一时尚难扑灭。著即酌带官兵。兼程驰往督剿。总期将各匪悉数歼捦。毋稍迁延疏纵。裕泰统辖两省。责无旁贷。傥根株未净。必致贻患将来。至先行旋省之大员。如因此偾事。是贻误军机。厥咎甚重。著裕泰即速查明。仍遵前旨。一面将该员等拏问。一面严参具奏。将此由四百里谕令知之。　　

○以工部右侍郎彭蕴章、兼署刑部右侍郎。　　

○缓徵直隶青、静海、武清、蓟、文安、大城、滦、卢龙、迁安、乐亭、蠡雄、安、高阳、河间、任邱、沧、南皮、盐山、庆云、槁城、永年、邯郸、成安、肥乡、广平、鸡泽、磁、元城、大名、清丰、宣化、怀来、玉田、曲周、三十五州县上年被水村庄新旧额赋。　　

○缓徵山东济宁、惠民、阳信、乐陵、单、范、聊城、金乡、嘉祥、鱼台、邹平、海丰、十二州县暨东昌、临清、济宁、三卫上年被水被雹被虫村庄正杂额赋。　　

○庚子。世祖章皇帝忌辰。遣官祭孝陵。　　

○上诣迎晖殿大行皇太后梓宫前行大祭礼。　　

○谕内阁、奕兴、乐斌奏、回民聚众械斗。现获要犯多名一摺。另片奏、请将防御革职等语。此案回民刘耀、与民人刘泳和等。聚众斗殴。互相讎杀。复敢逞凶拒捕。致伤官兵。实属罪大恶极。现获首夥各犯。非审讯明确。尽法惩治。不足以昭炯戒。著交奕兴、乐斌会同盛京刑部、及兼尹府尹、严行推鞫。务得确情。按律定拟具奏。该界官防御依兴阿、于此等凶盗重案。既已疏防于前。又不能协缉于后。著即行革职。以为缉捕懈弛者戒。　　

○又谕、书元、文俊奏、请将捏禀邀功之撤任知州革职一摺。奉天府属辽阳州知州方发祥、于该州境内回匪刘耀等聚众械斗一案。事先疏于防范。节经饬拏。日久并未获犯。迨经该管上司派员带兵。拏获首从各犯解省。始以会同拏获具禀。显系捏词邀功。现据奕兴等移咨该兼尹等专摺参奏。自应严行惩办。方发祥著即革职。以为捏饰取巧者戒。　　

○谕军机大臣等、湖南新宁县城池甫经收复。旋有余匪窜扰。叠经降旨。令裕泰驰往查办。此时计已督兵在途矣。本日据冯德馨奏、余匪窜至广西。叠被剿杀。贼势已穷。现在会合堵拏。并称境内均已安谧。举行团练访缉等语。此案逃匪四窜。虑其蔓延为患。正宜及时摉拏。乃该抚率称地方安谧。一俟粤西事竣。即可撤防。已恐坐失机宜。且当此匪踪奔窜之际。督饬兵勇追捕犹恐不及。反欲举行团练。为坚壁清野之计。尤属迂拘。不晓事体。若仍令冯德馨办理此事。必至养痈贻患。裕泰统辖两省。责无旁贷。接奉此旨。务当督率兵勇。并会同广西员弁。堵拏逸匪。总期克日净尽。断不可稍留余孽。又据冯德馨片奏、查明道州等州县连界之癞子山。仅有匪徒分夥抢夺。并无党羽一二百人之多。亦无穵壕设炉铸造枪炮之事。既与前奏不符。即难保非冯德馨未能熟悉情形。仍受劣员朦蔽。将就了事。并著裕泰遴派干员。驰往该处。确加访查。如实有不法重情。即一面迅筹进剿。一面从严参办。毋稍瞻徇。谅该督身膺重寄。必不肯代人受过也。懔之。冯德馨摺片著钞给阅看。将此由四百里谕令知之。　　

○辛丑。修直隶温榆河上游果渠村坝埽等工。从总督讷尔经额请也。　　

○癸卯。享太庙。遣惇郡王奕誴恭代行礼。　　

○谕内阁、大行皇太后大故。轮应年班内外扎萨克、阿拉善、青海杜尔伯特、乌梁海土尔扈特、和硕特伊克明安等处蒙古汗王、贝勒、贝子、公、额驸、台吉、塔布囊、公主之子孙。无论御前、乾清门、在外行走。均著过二十七个月。再按年班轮流来京。所有应来各呼图克图喇嘛等。亦著过二十七个月。照例来京。至藏内呈进丹书克之遣使堪布、察木多之帕克巴拉呼图克图等使、回子伯克土司土舍廓尔喀等。均著过二十七个月。再各按应来年分来京。　　

○甲辰。上诣迎晖殿大行皇太后梓宫前行月祭礼。　　

○孝全皇后忌辰。遣官祭陵寝。　　

○钦差户部侍郎福济、两江总督陆建瀛奏、遵旨会同漕臣酌议筹办新漕章程。查漕臣原奏、淮扬运河淤满。自应挑穵等语。伏思空运迟滞。由于塘河高下过大。不得不拗板套塘。并非运河不能行走之故。现在湖水充足。引河挑工完竣。运河至浅处长水一丈内外。重运可保畅行无误。若议挑穵。非一二月所能蒇事。重运到淮。反不能不停船待工。是慎漕实以误漕。臣等惟有督挑引河以畅清源。急挑太平河以去中满。无须兴挑运河。转滋糜费。至盘验展期。应听漕臣自行酌办。又江广帮先期筹运。江浙帮赶赴受兑两节。查江广帮七百余只。业经提前赶放。无庸迎兑。其江浙先放之一千余只。已报陆续出江。尾帮亦于年内提出。指日俱可尽数趱行。与漕臣具奏时情形稍异。应查酌成案办理。又各帮借给银两以资接济一节查回空渡黄。节节迟滞。复因叠次风雪。旗舵纷纷乞恩。应援案酌减借给。江浙帮每船借十五两。江广帮每船借十两。由各粮道筹款解还。从之。　　

○江苏巡抚傅绳勋奏、江苏所属向年实缺兵匠行月等米。非奏截漕粮。即动款采买。本年被灾较重。缓缺米数约有十七八万之多。漕粮既不便截留。仓谷亦无可动碾。现饬各司道、将来年应放各款。先尽熟田应徵之米。各属旧欠之糈。权为支应。如有不敷。由司道各库。暂行借款散放。所有借动库款。或作正开销或设法弥补。视用银之多寡。临时筹画其余俟来年察看情形。再行筹补。得旨、是该部知道。不同浙江抚臣。只知为己易办。国计置之膜外也。　　

○以陕西西安城守营副将李伏、为湖南绥靖镇总兵官。　　

