<!-- { "loadSidebar": true } -->
○又谕、陶澍奏、查明马棚湾迤南等处漫口情形。请将该管各员弁。分别革职议处留工效力。并自请议处一摺。前因马棚湾等处漫口。据该督奏称、高邮州与扬河厅推诿卸过。各执一词。当经降旨、令确切查明参奏。兹据奏、失事之由。实因风水漫溢掣卸。人力难施。尚非尽该员等之咎。惟疏防失察。例有处分。自应严惩示儆。署扬河厅通判清河县知县张心渊、扬河营守备王拱寿、俱著革职。留工效力。前署高邮州知州候补知县光谦、著交部照例议处。永安汛千总李明岚、著即革职。护淮扬道外南同知王贻象、河营参将张兆、河营游击薛朝英、均著照例议处。该督前次奏摺内。未将薛朝英开参。究属疏忽。并运河漫口、未能先事豫防之处。著一并交部议处。　　

○又谕、前据陶澍等奏、粮船夹带私盐。并有奸徒出资买私。由粮船附带。与丁舵水手等获利均分。以致粮私日多。当经降旨、令直隶、江苏、等省督抚。派员严行查禁。现在军船陆续回空。所有经过各地方。摉缉最关紧要。著直隶山东、江南、各督抚、及长芦盐政。遴委妥干之员。严密访查。沿途认真摉缉。不可有名无实。如查出丁舵水手等。夹带私盐。即向其严切根究。买自何处。将该处失察买私、及经过各处失察偷漏之员。一并参处。傥该员等查报并无夹带。以后别经发觉。即将查报不实之委员。严参示惩。并著有漕省分各督抚、暨署漕运总督。一体饬属稽查。俾粮私净尽。以除积弊而肃鹾政。　　

○以万寿特沛恩施。宽免开复亲王、郡王、贝勒、贝子、公、暨内外文武大臣、降罚处分有差。　　

○命顺天府府丞龚镗、为奉天府府丞、兼提督学政。光禄寺卿刘彬士、提督顺天学政。工部右侍郎何淩汉、提督浙江学政。福建道御史郑瑞玉。提督江西学政。兵部左侍郎张鳞。提督福建学政。江西道御史岳镇南、提督湖南学政。江南道御史周作楫。提督河南学政。光禄寺少卿盛思本、提督山东学政。翰林院编修俞东枝、提督山西学政。编修黄琮、提督四川学政。编修李泰交、提督广东学政。编修钱福昌、提督广西学政。编修李品芳、提督云南学政。编修陈宪曾、提督贵州学政。江苏学政汪守和、安徽学政鄂木顺额、湖北学政许应藻、陕甘学政戴兰芬、仍留任。　　

○以礼部右侍郎桂龄、署兵部左侍郎。刑部右侍郎戴宗沅、署工部右侍郎。兼管钱法堂事务。　　

○壬午。遣官祭文昌帝君庙。　　

○癸未。遣官祭关帝庙。　　

○谕内阁、内务府奏、遵旨酌定赔缴关税短徵银两章程一摺。各关监督徵收税课。亏缺银两。上年曾经户部等衙门、议定章程。奏准珲行。所有税课赢绌。均由该监督自行奏报。统归户部查核。惟浒墅、淮安、龙江、西新、九江、南新北新、等五处。向由内务府司员简放。遇有短绌。照例报部办理。迨该员回京到旗。往往以欠项较多。不能依限赴部完缴。辄在本旗具呈。恳请代奏。缴银扣俸。各关税课。无论正额盈余。均关经费。岂容丝毫短绌。近来各关、虽频年奏报亏短。总不至如浒墅、淮安、两关。动辄亏短至数万及十余万两之多。皆由该监督等、并不实心经理。迨有亏项。及复延宕。希冀以俸扣抵。徒有赔缴。之名。并无完交之实。此而不严加整顿。何以防流弊而重税课。嗣后浒野关、淮安关、龙江西新关、九江关、南新北新关、等五处。遇有亏缺关税之员。回旗具呈缴银扣俸。一概不准。均令依限完纳。限满不完。即著革职监追。如监追后。仍敢任意延宕。不行完交。即著永远监追。其子孙代赔之项。亦令依限完纳。不完照例监追。如系赤贫。取具参领佐领家产尽绝印甘各结。仍查明并无寄顿属实。方准据呈奏明、以俸扣抵。其监督升任。不依限完缴者。亦著一体照例监追。至该监督亏欠之项。如系三四任一同到限。著查明数在万两以内者。照例一并完纳。其在万两以上者。照依参革降调人员。呈明户部。准其接续完交。以清官项。　　

○乙酉。上诣绮春园问皇太后安。　　

○谕内阁、严烺奏、地方人员、抢工无分畛域。恳请鼓励等语。东省粮河厅。单县上汛六堡。河溜趋注。塌坝串沟。工程甚为险要。据该河督奏、单县知县容昺、招集夫车。认真弹压。访汛委员候补通判程寰、催趱土工。不逾定限。候补未入流萧栩、转运料物。源源应用。均属不辞劳瘁。虽系实在情形。惟所请容昺以应升之同知直隶州先尽升用。程寰、萧栩、各按地方本班先尽补用之处。未免过优。嗣后随时抢险。又添一幸进之门矣。所奏不准行。容昺、程寰、萧栩、俱著交部议叙。　　

○谕军机大臣等、严烺奏、河溜趋注。情形险要。抢办平稳一摺。据称东省粮河厅单县上汛六堡。旧有土坝。因河水接长。大溜直趋。刷塌八十丈。并于坝头刷有沟槽一道。串水东流。归入正河。情形甚为险要。经该河督督率厅营抢堵。并添筑坝埽。乘此水落溜缓之时。迅速抢办等语。均著照议办理。必须追压稳实。俾水长定可无虞。至南岸商虞厅虞城上汛十五六堡。日前水长溜注。旧埽脱胎蛰塌多段。片段过长。颇形危险。开归道张坦。已赴工抢办。著即饬令赶紧补镶完竣。以资防护。该河督渡河后、迅即妥为勘办。务保安澜。将此谕令知之。　　

○正黄旗满洲都统奏、佐领不安本分。屡次妄控。请旨解任、交刑部讯断。得旨、勋旧佐领德山、所控地亩人丁之案。屡经查办奏明。毫无实据。该员复行渎控。殊属不安本分。德山著解任。交刑部讯明治罪。以惩刁健。寻奏、讯明德山怀疑具诉。并无凭据。请革职发往军台效力赎罪。从之。　　

○以大学士卢荫溥、为顺天乡试正考官。吏部左侍郎宝兴、户部右侍郎李宗昉、为副考官。　　

○以刑部右侍郎戴宗沅、署管理顺天府府尹事。正白旗汉军都统奕绘、署镶白旗蒙古都统。都察院左都御史那清安、署正蓝旗满洲都统。刑部左侍郎戴敦元、署户部右侍郎。兼管钱法堂事务。　　

○丙戌。以山西钱价昂贵。暂停宝晋局鼓铸。从巡抚阿勒清。阿请也。　　

○丁亥。祭先师孔子。遣协办大学士两广总督李鸿宾、行礼。　　

○戊子。祭大社。大稷。遣豫亲王裕全、恭代行礼。　　

○太宗文皇帝忌辰。遣官祭昭陵。　　

○以万寿复沛恩施。晋封郡王衔贝子玛呢巴达喇、为贝勒。命郡王多尔济喇布坦、在御前行走。赏亲王车登巴咱尔、郡王僧格林沁、贝勒托恩多、贝子济克默特、半年俸银。　　

○己丑。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。王以下、文武大臣官员、蒙古王公、外藩使臣等、行庆贺礼。　　

○御同乐园。赐王以下、文武大臣、蒙古王公、外藩使臣等食。　　

○以万寿复沛恩施。赏大学士曹振镛双眼花翎。开复大学士托津等失察假照案内处分、及赏还顶带有差。　　

○庚寅。太祖高皇帝忌辰。遣官祭福陵。　　

○谕军机大臣等、据杨芳奏、于七月初八日。自喀什噶尔起程回任后、来京请训。赍缴参赞大臣关防一摺。固原地方。攸关紧要。该提督回任后。著毋庸来京请训。所有参赞大臣关防。著于参将游击内、酌委妥员。赍送来京。赴军机处缴收。将此谕令知之。　　

○免江苏清河县低洼田地减则旧欠额赋。　　

○辛卯。上奉皇太后幸同乐园。进膳。并赐王以下、文武大臣、蒙古王公、外藩使臣等食。　　

○以万寿复沛恩施。加大学士长龄太傅。赏伊犁将军玉麟子二品荫生恒昌、及岁时以员外郎用。　　

○壬辰。上诣安佑宫行礼。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、上年户部堂官。失察蔡绳祖等私办假照一案。吏部等衙门。按照在任年月久暂。及失察名数多寡。分别议以降级调用。朕因人数过多。一时简用之人。加恩酌降顶带。分别留任。本年因系朕一旬万寿庆辰。特降旨将各该堂官顶带赏还。并将降留处分。悉予开复。各部院堂官管理事务。理宜督饬司员。严查弊端。假照一案。书吏营私舞弊。自嘉庆二十一年、至上年破案时。已及十有余载。如果历任各堂官。留心查察。烛破其奸。随时惩办。何至经年累月。书吏等肆无忌惮。所获赃私。难以数计。酿成如此重案。且彼时如王开云、心龄阿、盛唐、柏凝、刘光三等、均有条奏之件。该堂官等。亦应及时警省觉察。严加防范。乃平日既漫不经心。而于有人条奏议定章程之后。犹复视为具文。并不严饬司同。实力奉行。似此因循疲玩。相习成风。实于官常吏治。大有关系。不可不亟加成风。实通谕各部院堂官。嗣后务当振作有为。痛改因循积习。除奸剔弊。督率司员、于应办公事。认真稽核。毋许仍前怠玩。任听书吏等。骫法营私。致干重咎。傥司官中有不实心任事者。即著随时劾参。不得有意姑容。迟俟三年京察届期。方行甄别。经此次训谕之后。各该堂官。如仍不知振刷精神。尽心乃事。或存推诿之心。或存附和之意。扪心自问。能无愧乎。若仍任听书吏作奸犯科。一经发觉。必将各该堂官、照部议分别办理。不稍宽贷。朕综理庶政。一秉大公。各该堂官总当激发天良。随时警惕。毋谓宽典之可以屡邀也。　　

