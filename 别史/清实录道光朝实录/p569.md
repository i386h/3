<!-- { "loadSidebar": true } -->
○辛未。谕内阁、昨因京畿望泽甚殷。朕定期亲诣天神坛。虔申叩祷。并派惇亲王绵恺等、分诣地祇坛。太岁坛。行礼。宣仁各庙拈香。昨日未刻澍雨滂沛。连宵达旦。本日据顺天府奏、入土深透。仰荷昊慈垂佑。朕心实深寅感。朕于二十五日。进宫斋戒。二十六日。亲诣天神坛报谢。仍派惇亲王绵恺、诣地祇坛。定亲王奕绍、诣太岁坛。行礼庆王绵慜、诣宣仁庙。凝和庙。惠郡王绵愉、诣昭显庙。时应宫。拈香致谢。所有应行一切典礼事宜。著各该衙门敬谨豫备。　　

○又谕、陶澍奏、请将缉捕得力之守备游击仍留原省等语江南芜采营陆路守备赵瑾、著准其留于江南遇有都司缺出。先行升补其现由部选升直隶三屯协都司之缺。著该部另行选补又苏松镇标中营游击鲍起豹、京口水师右营游击孙廷扬、俱著准留江苏省。遇有外海水师参将缺出。分别升补现当整顿。淮鹾之际。朕念其因事制宜。量为变通此次姑允所请。嗣后不可动引为例也。　　

○又谕、陶澍奏、酌定楚西等省盐船到岸限期并委员巡缉。以杜夹带滏卖一摺。楚省商运江船行走限期旧例已为周密。惟运盐至江西省向未定有限期。据该督查明程途。比较楚省限期酌定。著照所议、小船定限二十日。中船定限三十日。大船定限五十日。责成淮南监掣同知于商人雇船运盐前赴楚西。视引数之多寡。定雇船之大小。以装满九分为率不许留有空舱。致多夹带。至安徽河南各口岸盐船。既分江湖两运。兼有换船起剥之处。其船并无大小。著以淮安城北乌沙河开运之日起定限每日行三十里。将盈补绌按程途之远近。扣日期之多寡。责成淮北监掣查验开行。均不得留舱夹带。仍将开行及到岸限期并吃水尺寸。另给催趱限单。抵岸投验由各该盐道认真查对。傥有中途风水阻滞照楚省旧例。准其据实呈报。如逾限不到即行查办。至夹带卖私之弊。楚西一路为尤甚往往盐已卖尽。即捏报淹消。从前曾委武职员弁巡缉嗣经裁撤。著仍复旧规。每年酌委参游守备或文职二员。自仪徵大江溯流巡缉至湖口分路。一往江西。一往汉口仍由原路查回仪徵。换员前往接巡。责令访查夹带卖私捏报淹消等弊。并令沿途催趱行运毋任稍有逗留。其所委之员。该督仍随时查察勤惰。分别劝惩。总须认真办理。杜绝诸弊俾盐引畅销。鹾务日有起色。不可虚行故事。日久仍视为具文。以致有名无实。　　

○命密云副都统布勒亨、诣白龙潭神祠谢雨。　　

○旌表守正捐躯河南滑县民魏兴帮妻未氏。　　

○户部议准、护浙江巡抚庆善疏报、仁和场新垦灶荡十顷五十一亩有奇。照例升科。从之。　　

○壬申。命庆郡王绵慜、诣黑龙潭神祠成郡王载锐、诣觉生寺。谢雨。　　

○癸酉。上诣绮春园问皇太后安。　　

○谕内阁、杨国桢奏查明豫省并无种卖鸦片烟之处。仍申明例禁一摺。鸦片烟流毒最甚。前因地方官。并不实力查禁。降旨通谕各省督抚查明严禁。妥议章程兹杨国桢奏、豫省民风淳朴。饬属确查。据陆续覆到。均无种卖。摺内仅称申明例禁。以防未然。并未将如何查禁之处。明定章程。豫省为各省通衢。五方杂处。匪徒卖食。事所必有。该抚何得以各属具报均无种卖。遂信以为实。所称申明例禁。出示晓谕。均属徒托空言。何以使地方官实力奉行。奸民知所儆惧。著遵前降谕旨。悉心妥议。将兴贩奸商。及买食之人。并民间种植。应如何设法严禁分别惩治之处。明定章程具奏。　　

○谕军机大臣等、给事中邵正笏奏、浙江会匪滋事。请饬严拏惩治一摺。据称绍兴府嵊县地方。有钩刀会匪百十为群。横行乡曲。联盟聚夥。设有人名总册。入会者各给凭帖一纸。钩刀一把。故谓之钩刀会。分立大党小党名目。该县东山村富户金有鉴父子。向捐职衔。结交官长。推为一会之首。其余棍徒裘开章。讼师裘大炳。及裘朝象。王全老。马明珠等。皆自立为伪官。书差大半系其党羽。勾结各乡各镇游手好闲之徒。捐资入会。不下一二千人。起有老三十六太保。小三十六太保等绰号。每年于十月十六日。各带二尺长钩刀。聚集村庄。赛神演戏。七月二十七日。以迎元帅会为名。经由处所。恣意勒派。如居民有红白事件及年节等日。横索钱财。稍不满欲。则打抢劫夺。甚而奸淫妇女。焚掠乡村。拒捕伤人。无所不至闻上年该省大吏访查。饬府县拘拏即有会匪拒捕刃伤县差之案。迨获犯多人。并获会首金有鉴之子。仍不从严究办。率存化大为小之见。捏词禀覆等语。会匪聚众结党。横行乡曲地方官必应随时严拏惩办。若如该给事中所奏情形。该府县既经纵容于前。又复讳饰于后。将来日人蔓延。必至酿成巨案。著孙尔准、富呢扬阿、督同臬司陈銮、派委妥干员弁严密访查。如实有钩刀会名目。迅将首从各犯按名拏获。尽法惩治。并查明上年该处是否有会匪拒捕刃伤县差之案。及拏获会首金有鉴之子。是否该府县化大为小。捏词禀覆。如果属实。即著严参惩办。毋许含混。将此谕知孙尔准、富呢扬阿、并传谕陈銮知之。寻署总督魏元烺奏、讯明裘开章因与裘小老虎妒奸起衅。纠党争殴。因而恃众诈害行凶。乡人号裘开章一夥为钩刀党。讯无私立伪官及行劫强奸情事。金有鉴查系副贡。平日安分。惟其弟职员金有铿、曾夥同裘开章等寻殴。拟将裘开章发往伊犁种地当差。裘小老虎、金有铿、马明珠、裘小敦裕裘朝相、王全老、发极边充军。价分别问拟杖徒。下部议从之。　　

○赏已革兵部左侍郎奎照、翰林院编修已革通政使司通政使奎耀、笔帖式。　　

○以估办万年吉地工程。再子勘选之候补州判戴泽同等升补有差。　　

○展缓江苏海、沐阳、二州县积水村庄新旧正杂额赋。　　

○甲戌。孝恭仁皇后忌辰。遣官祭景陵。　　

○谕军机大臣等、据阿勒清阿奏、革弁张万洪、控告总兵李白玉、听千总阎庆挟嫌挑唆。将其斥革。并参将魏光德等以革弁并无过犯回禀。该总兵忿怒参奏嗣魏光德照阎庆底稿。将伊详革该总兵旋将奏摺追回。又牵及该总兵赴阎庆家拜寿挂扁并其。妻赴庙看戏。暨阎庆曾经犯罪枷杖今复拔补千总等语。革弁张万洪所控各款。事关大员被讦。必应彻底根究。著阿勒清阿将千总阎庆先行撤任。提齐全案人证秉公严审。如果该总兵实有干犯功令之事。即行据实严参。毋许稍有不实不尽。将此谕令知之。　　

○以直隶银价未平。仍停宝直局额铸钱文。从总督琦善请也。　　

○乙亥。谕内阁、戴均元子戴诗亨、加恩以七品小京官用。伊孙戴嘉德加恩赏还举人。英和孙锡祉、加恩以六部笔帖工用。　　

○又谕、讷尔经额奏、讯办兴贩鸦片烟人犯一摺。鸦片烟流毒最甚。前降旨通谕各省督抚实力查禁。并妥议章程。兹据讷尔经额奏、饬属确查。节据历城县暨胶州会同委员、访获藏匿兴贩鸦片烟人犯张启育法梦书等二十二名。起获烟土四千六百余两。查拏甚属认真。惟该犯等兴贩烟土至数千两之多。随地销售。夥党必众。且恐此外奸商兴贩、及买食之人。正复不少。尚须严定章程。杜绝弊端。并严究现获人犯。买自何处。贩自何人。毋得任令狡供。以买自不知姓名之人。不复究诘。仅将本犯拟罪完结。致涉宽纵。现在东省虽无种植罂粟葵花收浆熬烟之事。但恐外来奸徒煽诱。不可不豫为周防。杜其萌糵。著饬令各州县随时认真访查。按季禀报。每届年终。由该管道府出具并无种卖鸦片烟切实印结。详报该抚。具奏一次。不得日久视为具文。致干重咎。又据另片奏、请将首先访犯查拏多名之试用未入流罗璋、遇有本班缺出。尽先补用等语。试用委员。随同访缉兴贩鸦片烟人犯。系属分所应为之事。如果实在出力。该抚祇可自行量加奖励乃该抚辄奏请将罗璋尽先补用。祇知鼓励一人。不思杜绝众恶。滥行渎请。致开奔竞之门。此风断不可长。所请著不准行。　　

○谕军机大臣等、都察院奏丰润县民人曹士英。遣子曹坤赴京具控一案。此案曹坤之兄曹生。向充蓟永盐运分司茶房。据称运判王世谟、素性贪淫。逐妻买妾。令衙役兴贩粮米杂货。各处置产。又放利债八万两。盘剥本属商人全裕成义合泰。常令曹生收取利息。隐恨曹生多言洩漏。欲置死地。嗣因曹生向人洩伊谋买妇女。又取商人利息。数目稍错。该分司当晚传曹生进署。不知如何逼勒身死。唤曹生之妻李氏进署说舍。将尸擡出盛殓。有陈泳年眼见尸身发青口有血迹可证。嗣经曹坤赴总督盐院衙门控告。复转委遵化州审讯。李氏及干证人等。俱被该分司买嘱串供不认。惟陈泳年将尸身情形据实供吐。即被锁押班房曹坤具结请检。又被掌责。批饬不准。于本年二月朦混详销等语。案关职官被控贪淫牟利、并迫毙人命重情。如果属实。大干法纪。必应严行究办。著琦善督同臬司花杰秉公严审。逐憎根究。务得确情。以成信谳。将此谕知琦善、并传谕花杰知之。　　

○命都察院左副都御史姚祖同、以原品休致。　　

○旌表守正捐躯山东邹县民刘加愚妻杜氏。　　

○缓徵山东济宁、曲阜、二州县及临清卫被雹村庄额赋。　　

○丙子。上诣大高殿行礼。　　

○还宫。　　

○谕军机大臣等、有人参奏成都将军那彦宝、上年赴任之时将次到川。传发朱单令地方官豫备夫马。家丁需索陋规。且性情倨傲于公事不能悉心讲求。接待属员。并不照一定仪注川省员弁兵民。啧有烦言等语著鄂山密查该将军办理公事及声名若何。并被劾各情。查明据实具奏。毋稍徇隐。将此谕令知之。　　

