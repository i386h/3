<!-- { "loadSidebar": true } -->
○谕军机大臣等、程祖洛奏、堵筑冯宿村漳河漫口合龙一摺。豫省安阳县冯宿村漳河北岸漫口。前经准照沁河工程之例办理。兹该抚饬委道厅各员。相度形势。次第兴工。东西两坝。逐日进占。于三月二十八日。开放引河。赶压门占。次日挂缆合龙。引河水势、迅驶东趋。全河复归故道。畅流入卫。并将两岸民埝、卑薄坍卸处所。令居民以挑河所出之土。自行培筑。其伏恩村、辛村、估筑越埝四道。均皆稳实。办理尚为妥速。惟该处漫口、关系民田庐舍。现既堵合完整。将来伏秋大汛。尤须加谨保护。不可稍存大意。著该抚遴派一二明干大员。轮驻河干。随时督率巡查。为先事豫防之计。如有应行修筑之处。劝谕居民。立即培补。毋得任其蛰塌。致误要工。该抚仍严饬委员认真稽察。务期工程益臻巩固。以重修防。将此谕令知之。　　

○谕内务府大臣等、四月初九日。乾清宫总管具奏、翊坤宫官女子得喜、得寿、因无规矩。退出宫去。因命总管内务府大臣广泰、恩铭、详细究问。据供始因二人口角。彼此詈骂。得寿并牵骂及储秀宫女子全福。全福听闻。辄逞刁恶。捏砌不法虚词。妄行上控。实未敢出向上干犯之言各等语。当经内务府大臣等奏明、将全福要出。三面质对。全福亦无可抵赖。自认诬告是实。此事起于微末。不值一办。至女子等彼此口角。尤属事所常有。何关紧要。然凡事莫不因小成大。其中甚有可恶之处。若不稍加薄惩。如此肆无忌惮。将何所不至耶。所有翊坤宫官女子二人。即著内务府传唤该二人家中领去。全福、著内务府大臣、当堂重责六十板。令舒明阿领去。此系从轻办理。姑免深究。嗣后若再有此等情事。无难立时审讯分明。必先将内殿总管、及跟随内廷总管官职斥革。储秀宫首领太监等、从重治罪。以为一味随同。祇知讨好。辜负上恩者戒。祸福无门。惟人所召。懔之。　　

○以大学士长龄、为满洲繙译会试正考官。刑部右侍郎奎照、为副考官。　　

○予故宁古塔副都统巴图鲁达什呼尔岱祭葬、如都统例。　　

○调伯都讷副都统和福、为宁古塔副都统。以吉林协领永海、为伯都讷副都统。　　

○旌表守正捐躯直隶雄县民刘良贵妻于氏。　　

○修筑河南武陟县沁河堤埝、及护城堤。从河道总督严烺等请也。　　

○庚戌。上临故成哲亲王永瑆等赐奠。　　

○幸圆明园。　　

○谕内阁、赵慎畛奏、查明摊扣廉银各款一摺。闽省剿办台湾逆匪案内军需。节次核减摊扣。尚未捐完银一百七十九万余两。据该督按款确查。此项银两、不在藩库递年支销之内。无关归补。著加恩准予删免。其动拨谷价、及军米平粜等银销数内、尚有未补银三十六万二千两。著该督严饬台湾道府、将军需全案覆部准销后。另行归补。该部知道。　　

○以元圣周公后裔姬守礼、袭五经博士。　　

○以宋儒朱子后裔福建朱云铎、安徽朱有基、袭五经博士。　　

○修筑山东济南府二里坝。从巡抚程含章请也。　　

○以山东齐河、禹城、陵、单、高唐、堂邑、馆陶、邹平、八州县上年被水。命平粜仓谷。　　

○辛亥。上诣绮春园问皇太后安。　　

○谕军机大臣等、本日富俊奏、交代屯田节省银钱。将动用款目。开单呈览。据称前于嘉庆十九年、奏垦吉林双城堡屯田、制备窝棚牛具。并修理公所仓廒住房等项。除动用银十七万五百余两外。经承修工员、缴回银二万八十二两零。又賸存小木变价银四千一百五十两。钱一万二千三百八十七串。三屯义仓、现存谷八千七百五十仓石。三屯屯丁、分牧孳生乳牛二百四十只。小牛八十八只。所存仓粮、备接济屯丁之用。春借秋还。可期永无亏短。孳生牛只。除补足倒毙额数外。赏给种地最多之屯丁。存賸银钱、拟交吉林理事同知、发给殷实铺商生息。以息银接济屯丁。毋许动用原本。嗣后每任列入交代、具奏一次。无庸报部等语。富俊在该处年久。情形尚为熟悉。其筹节各项钱粮。尤应核实经理。以期历久无弊。著松箖查明实存数目。遵照妥办。务期钱粮不致短绌。屯丁永资接济。以副委任。将此谕令知之。　　

○修直隶文安县千里长堤。并上年漫口西堤。及残缺堤工。从前任总督颜检请也。　　

○壬子。上御勤政殿听政。　　

○青海郡王沙克都尔、因病告替。以其子棍楚克济克默特、袭爵。　　

○癸丑。谕内阁、御史程矞采奏、筹议平粜事宜一摺。各省设立常平仓。以备旱潦。实为法良意美。如该御史所奏、州县平粜。就近赴买者、不过负郭居民。甚有衿户、役户、牙户、囤户、与仓书捏名报买。兼之内丁乘机窃卖。商贩相缘为奸。请于四乡道路适中处所、分设厂座。以便民食。所奏不为无见。惟各州县情形不同。亦难尽择适中之地。兼恐易滋流弊。著各省督抚酌量地方情形。分别妥办。如有囤役丁胥影射渔利者。从严惩治。至所奏平粜价银。例应于秋熟时买补足额。如谷价腾贵。准俟次年采买还仓。若任听不肖州县、将价银贮库。并不上紧购买。以致不敷粜卖。甚至库贮价银、那移亏短。交代盘查。复辗转流交留抵。是以朝廷足食之经。为私家肥橐之计。不可不严行申禁。应如该御史所请、著各督抚饬令平粜州县、将价银尽数解贮司库。不许解交本管府州兑收。更不得以秋后即须领回。藉词封贮。统俟秋成丰稔。再行领银采买。以实仓储。傥仍前延玩不解。即查明分别参处。其采买之时。如仍立红封买头诸名目。致有短发正价。按粮派买。及暗中克扣、斛面浮收、并折收等弊。俱著各省督抚、激发天良。出示严禁。以免扰累而杜侵渔。　　

○以甘肃番案事竣。命发往甘肃差遣之降调直隶布政使屠之申、仍回直隶。以道府用。　　

○拨奉天复、宁海、二州县仓谷一万五千名。解赴承德县。以济民食。　　

○甲寅。谕内阁、庆保奏、访获听从谋命轮奸重犯、分别定拟一摺。此案张秀、听从徐秃子、将刘存义一家、谋杀多命。复轮奸妇女。致死本妇。段亭秀从而加功。淫凶已极。殊堪痛恨。除首犯徐秃子、俟缉获讯明严办外。张秀、著即处斩枭示。段亭秀、著即处斩。余俱照所拟完结。刘王氏、幅儿、拒奸毙命。情殊可悯。著礼部照例一并旌表。　　

○命步军统领英和、查看宝华峪工程。以兵部尚书玉麟、署步军统领。　　

○召丁忧回籍将次服阕之前任河东河道总督张文浩来京。　　

○以张家口满洲八旗、及左右两翼蒙古各佐领。向用木戳。易致模糊。命改铸铜质图记。　　

○乙卯。谕内阁、明山奏、采买仓谷、各州县酌筹办理等语。黔省霉变折耗缺谷。从前认摊之员。在任时未经摊缴。迨虚交后任。并无实银存贮。仍归入未摊缺谷项下。但本系各该员应摊之银。未便因已离本任、免其追补。自应仍照原摊数目、勒限追解。以资津贴。据该督等查明、从前未经摊缴离任、现尚在黔省服官之刘绍琯等十员。共应摊银一万九千八百三十二两零。著照所请、其认摊银数在二千两以下者。限一年完缴。二千两以上者。限二年完缴。限内遇有升调别省、及事故离任者。勒令完缴清楚。再行给咨。限满未完。即照分追赔项例参办。至每年买补仓谷。各属中有实因本地谷少、应赴别属购买之处。著明山、程国仁、饬令该管道府、确查采买地方谷价增减。并程站远近。通盘计算。现买谷价。连挽运脚费。核之部价。每石应贴银若干。责成该道府出结通报。由该藩司核明发给。仍将每年发过津贴银数。造册详报查核。以杜浮冒。该部知道。　　

○又谕、明山等奏、查明黔属仓谷缺数。勒限归补一摺。黔省各属常平仓额贮谷石。现经该督等彻底清查。实在短缺谷二十万九千六百七十五石零。据称因该省地气湿蒸。仓谷每多霉变。兼历任盘量折耗。未能依限弥补。尚非侵蚀那移。拟著落现在各员名下勒限归补。买谷收仓。较为核实。著照所请、将该省未经完摊谷、二十万九千六百七十五石零。俱限于五年内、照部价每石作银五钱、摊缴清楚。自道光三年起。至七年止。一律摊赔完足。其应摊银数。按限解存司库。随时平买还仓。傥仍延玩积压。分别停升撤参监追。至历任通融接收各员。并失察之该管各上司。本有应得之咎。姑念相沿日久。人数较多。著加恩免其参处。嗣后该督等、务须严饬地方官、于实存谷石。认真经理。加紧收贮。如再有浥烂耗折。及例价抵交、滥买浮收诸弊。著即严参治罪。无稍徇隐。该部知道。　　

○谕军机大臣等、程含章奏、金乡鱼台二县之新冲沙河。及新开柳林等河。现谕绅民出工挑浚。署金乡县梁永康、于水利一事。办理妥协。请暂行留任。新选知县王宗焘、令其随同该县学习。俟金乡河工完竣。即令赴任。至该二县内、有赤贫之户。难以派令出工。又不便将贫户应出之工。加派别户。请豫借该二县养廉银六千四百两。分年归款。以补贫户人工之不足等语。金乡鱼台二县河道。士民踊跃兴修。署金乡县梁永康、督办妥协。著准其暂留署任。至该二县豫借养廉银两。或应摊廉。抑按地亩摊徵归款之处。著琦善查明妥议具奏。将此谕令知之。　　

○旌表守正被戕直隶衡水县民张勤方女二女。　　

○修直隶宝坻等三十一州县厅监狱。从前任总督颜检请也。　　

○给湖北天门县上年水灾被淹民房修费。　　

○丙辰。孝端文皇后忌辰。遣官祭昭陵。　　

○谕内阁、朕祗绍丕基。伏念皇考仁宗睿皇帝御极二十五年。峻德丰功。显懿隆铄。特派大臣等开馆。恭修实录。现将汉本陆续进呈完竣。每日敬谨展阅。仰见圣谟广远。垂示万年。怆恸于怀。倍深兢惕。该馆总裁纂修各官。俱能恪恭将事。办理妥速。除俟全书告成、再行分别给予恩叙外。监修总裁官曹振镛、著赏给大卷纱袍料二匹。总裁官戴均元、英和、汪廷珍、俱著赏给大卷纱袍褂料各一匹。副总裁官文孚、王引之、俱著赏给大卷纱袍料一匹。提调官贵庆、明达源、裕泰、署汉总纂官戚人镜、汉总校官彭邦畴、钟昌、俱著赏给大卷纱褂料一匹。汉纂修官穆馨阿、德兴、帅承瀚、李昭美、蒋立镛、姚元之、许乃赓、方传穆、那峨、淩泰封、张万年、王丙、邵正笏、陈继昌、陈功、姜坚、陈澐、周祖培、俱著赏给小卷纱袍料一件。汉详校官蒋明远等八员。著各赏给小卷纱褂料一件。收掌官穆克登阿等十九员。著各赏给兼丝葛一件。以示奖励。　　

