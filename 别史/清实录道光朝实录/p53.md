<!-- { "loadSidebar": true } -->

○给安徽南陵县被水灾民银三千两。为抚恤口粮、并房屋修费。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、本年八月天气尚觉暑热。京城内外。兼有时疫流行。因念贡院中号舍湫隘。士子等萃处郁蒸。恐致传染疾疠。非所以示体恤。今科顺天乡试。著展期一月。于九月举行。该衙门即行晓谕。俾众咸知。　　

○又谕、御史李德立奏、请严除会匪一摺。所奏甚是。京师为首善之区。五城地面。自应稽查严密。不容宵小潜匿。今如该御史所奏。正阳宣武门外。竟有把棍会名目。十百为群。殊属大干例禁。著步军统领、顺天府、五城、各饬所属严查。已犯案者按名拏获究办。未犯案者访查驱逐。勿任容留。至辇毂之下。营汛司坊。星罗棋布。此等莠民。若非番役皂快私行包庇。安敢栖身。伊等平日无事则得钱卖效。有事则拖累无辜。种种恶习。朕所深知。并著该管官实力整顿。如有前项情弊。执法重惩。以诘奸慝而安善良。　　

○又谕、松福前在喀什噶尔参赞大臣任内。于布噶尔伯克遣使进贡一事。始终办理错谬。兵部议以革职。实属咎所应得。姑念其在乾清门行走有年。著加恩赏给蓝翎侍卫。在大门上行走。贡楚克扎布、素纳、俱著改为实降一级调用。素纳仍留西宁办事大臣之任。　　

○谕军机大臣等、前据秀堃奏、布噶尔伯克色依特额密尔爱达尔、致信阿奇木伯克额依默尔、信内称伊于嘉庆二十一年间。曾遣使呈贡方物。未经奉到赏件谕帖。当交秀堃确查。嗣据武隆阿等、查明松福、贡楚克扎布、素纳、前后办理错谬情节。据实入告。降旨饬问。业据松福等、将错误缘由具摺覆奏。自请严议。现已将松福等分别降调示惩矣。此事布噶尔伯克。本系寄信向额依默尔询问。今已明白惩办。该参赞大臣等、可将现在办理缘由。向额依默尔详悉谕知。如布噶尔、再有人至喀什噶尔探问前事。即令该阿奇木伯克明白晓谕。以释其疑可也。将此谕令知之。　　

○以正红旗蒙古都统玛呢巴达喇、为阅兵大臣。镶蓝旗满洲副都统奕经、为正蓝旗护军统领。理藩院右侍郎裕恩、兼正红旗满洲副都统。驻藏办事大臣文干、兼镶黄旗汉军副都统。镶白旗汉军副都统玉麟、为京营右翼总兵。　　

○以时疫流行。命发户部银一千两。分给大兴、宛平二县。为制备药料棺槥之用。　　

○辛巳。以故贝子载锡子溥喜、降袭镇国公。　　

○以正黄旗汉军副都统富祥、兼署镶黄旗汉军副都统。　　

○缓徵河南原武县被水灾民本年额赋。并给一月口粮。　　

○壬午。遣官祭关帝庙。　　

○抚恤琉球国遭风难夷如例。　　

○癸未。上诣皇太后宫问安。　　

○谕内阁、昨因御史李德立奏、请严除京城匪徒。降旨饬谕步军统领、顺天府、五城、实力查办。本日据英和等奏、拏获贩卖人口匪犯三名。已交刑部审讯矣。京城地面辽阔。五方杂处。必应严密稽查。俾宵小无从托足。并严除番役人等、包庇卖放之弊。俾知警惕。朕之降旨训诫者。原不为一时一事而言。若各该衙门。因有旨饬查。现获一二匪徒。奏明塞责。以后仍复疏纵。于事何裨。著再申谕步军统领、顺天府、五城、各率所属。随时随地。认真整饬。耳目常周。访有不法匪徒。立即严拏。按律惩办。务使辇毂之下。风纪肃清。毋得日久生懈。视为具文。　　

○谕军机大臣等、据申启贤等奏、抽查南昌前等帮、及湖南三等帮漕粮。因七月十八日以后。连日大雨。每船均有被雨淋湿、受潮霉变之米。共计七十九船等语。此项米石。业经湿蒸。将来入仓。势难久贮。著和桂等、查明受潮之米。共有若干石。其尚堪食用者。应如何另廒存贮。尽先搭放。其业已霉变者。查照向例。应如何著落赔补。分别妥议、奏明办理。将此谕令知之。　　

○又谕、富俊等奏、双城堡随缺地亩。请加展生息银两。以资佃垦一摺。双城堡三屯协领以下官兵。虽经拨有随缺地亩。因无力开垦。不能得益。富俊等请添给牛具等项银两。著照所请、三屯官兵随缺地二分。共六千五百六十晌。每地十晌。赏给牛黎等项银十两。先于抵补费用薓余项下动支。其前经奏准发商生息银二万两。准其加展生息三年。所得息银七千二百两。除归补薓余银六千五百六十两外。其余银六百四十两。即准其添补中屯农器。富俊等、即责令该员弁等赶紧佃垦。勒限三年。一律开齐。如有推延。分别参办。其另片所奏、建盖房屋之砍木兵。亦著照所请、将原派之阿勒楚喀拉林兵。二百名内减派百名。于吉林、伯都讷、乌拉、共派兵百名。宁古塔、三姓、共派兵百名。递年与原派兵百名、合二百名。轮流赴山砍伐。以均劳逸。其所移驻在京闲散、给车借饷事宜。俟届时该将军等再行具奏。另降谕旨。将此谕令知之。　　

○直隶正定镇总兵官张大振、休致。以陕西靖远协副将薛国相、为正定镇总兵官。　　

○以刑部尚书那彦成、署兵部尚书。吏部尚书松筠、署镶蓝旗满洲都统。前任漕运总督成龄、署镶白旗汉军都统。　　

○甲申。谕内阁、武隆阿等奏、喀什噶尔私越开齐之案。请照伊犁一律办理等语。喀什噶尔卡伦外私越开齐。与伊犁私越开齐之案。情罪相同。著准其照案拟罪。一面咨明陕甘总督、定地发遣。一面咨报刑部、理藩院、以归画一。　　

○山西太原镇总兵官奇成额、休致。以江南漕标中军副将书勋、为太原镇总兵官。　　

○添建山东贡院号舍六百间。从巡抚琦善请也。　　

○拨山东司库银五千两。筑东平州汶水冲坍堤坝。从巡抚琦善请也。　　

○乙酉。命署镶白旗汉军都统成龄、在紫禁城内骑马。　　

○以顺天乡试改期九月。气候较凉。命散给场内士子□□斗袚。　　

○抚恤江苏铜山、萧、睢宁、三县被水灾民。并拨银抢护刷塌民埝。从协办大学士总督孙玉庭等请也。　　

○贷江苏邳、宿、桃源、三州县被灾汛兵两月钱粮。　　

○丙戌。太宗文皇帝忌辰。遣官祭昭陵。　　

○丁亥。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭显佑宫。东岳庙。城隍庙。　　

○上诣大高殿。寿皇殿。行礼。　　

○诣皇太后宫行礼。还宫。不御殿受贺。王以下文武大臣官员、于乾清门外行礼。　　

○祭先师孔子。遣瑞亲王绵忻行礼。　　

○命吏部尚书松筠、在军机大臣上行走。　　

○以兵部尚书晋昌、户部左侍郎禧恩、为御前大臣。　　

○以户部左侍郎禧恩、署正蓝旗汉军都统。京营右翼总兵玉麟、兼镶白旗满洲副都统。散秩大臣禄义、兼镶白旗汉军副都统。　　

○命吏部尚书松筠、领侍卫内大臣福克津、正白旗汉军都统祥保、都察院左都御史诚安、在紫禁城内骑马。　　

○戊子。太祖高皇帝忌辰。遣官祭福陵。　　

○谕内阁、琦善奏、东省短少驿站饭食银两。请归历任臬司摊赔一摺。此项驿站奏销应解兵部兵科饭银。缺额一年。溯查前案。历年已久。著即照该抚所议。除前任臬司童槐、自行查出、毋庸摊赔外。其自乾隆四十四年以后。接收交代未经查出之历任臬司。各按在任月日。分别赔缴。以符年额。　　

○谕军机大臣等、成格奏、请将巡抚衙门裁存盐规一万二千两。每年拨给河东道署六千两等语。晋省巡抚盐规。向资为办公之用。今若拨给河东道六千两。或恐办公不敷。至河东道衙门。设立已久。此时无庸添给此项帮费。饬令撙节办理可也。将此谕令知之。　　

○崇文门监督晋昌等奏、税务短收盈余银两。请扣俸银赔缴。并自请议处。得旨、所有短收盈余银二万四千六百四十三两零。著和世泰、百顺、晋昌、舒明阿、各按经徵月日。于应得俸廉内坐扣赔缴。其自请议处之处。著加恩宽免。　　

○山西巡抚成格奏、河东道张大镛、平日整理公事。不辞劳怨。实为盐务地方得力之员。盐商范立德所控各款。现经审明。因图谋引地。所求不遂。辄敢捏词诬控。应照胥役诬告本官例、加等问拟杖九十。徒二年半。下部议从之。　　

○以镶蓝旗营总特克什布、为镶红旗汉军副都统。　　

○挑山东戴村坝南淤垫汶河。从署河道总督严烺等请也。　　

○蠲缓山东章邱、临邑、惠民、利津、阳谷、汶上、范、朝城、聊城、博平、茌平、莘、齐河、阳信、十四县。并东昌卫、被水民屯额赋。及旧欠银谷。　　

○己丑。谕军机大臣等、御史梁中靖奏、请河东盐课。仍归地丁输纳一摺。解盐行销晋省及河南陕西引地。自乾隆五十七年。改归地丁徵课。嗣于嘉庆十一年。复改依旧制。设商行运。今该御史复以改归地丁为请。国家定制。期于永远可行。此在立法之始。通盘筹画。计及万全。晋省盐务。三十年来。屡更其制。究竟归商归民。何者为便。著成格、督同藩司叶世倬、详悉确查。并体访地方情形。验之已往。熟筹将来。虚衷商搉。如何定制。可以经久无弊。据实覆奏。该御史原摺、著发交阅看。将此谕知成格、并传谕叶世倬知之。　　

○庚寅。上诣奉先殿。寿皇殿。行礼。关帝庙拈香。　　

○谕内阁、方受畴奏、永定河北岸各汛。新添埽段。用过银两。另案报销一摺。本年永定河水增长。致将北中下等汛。劈堤六十二丈。北四工溃伤大堤三十余丈。经该道厅等赶下新埽十八段。并补还溃堤三段。均已抢护平稳。所有用过料物夫工银二千八百六十六两零。业由道库垫支。著准其于报销后。由户部给领归款。　　

○辛卯。谕内阁、王鼎奏、审明署县令失察书役需索酿命。事后授意串供一摺。已革署永年县知县冯钰、著发往新疆效力赎罪。失察之前任广平府知府张翔、著交部议处。大顺广道韩文显、著交部察议。　　

○又谕、陈官俊、著回京供职。仍在上书房行走。授大阿哥读。汤金钊、现任吏部侍郎。事务较繁。不必在上书房行走。顾皋、仍在上书房行走。　　

