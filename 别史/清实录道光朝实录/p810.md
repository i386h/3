<!-- { "loadSidebar": true } -->
○癸酉。谕内阁、御史陈功奏、请饬各直省学政严肃关防。以除积习一摺。学政有振兴文教之责。考试严肃。则众论允孚。去取公平。则人心翕服。必须诸弊肃清。真才乃出。不特家丁幕友。防范宜严。且士习文风。关系綦重。稍有不慎。则幸进者遂其夤缘。而实学因之沦弃。各直省设立学政。经朕特加简用。每遇岁科考试。为士子进身之阶。宜如何矢慎矢公。以期无忝厥职。若如该御史所奏、学政所到之省。世交旧好。求情请托。其府州县所录案首。及考取前列。该学政周全情面。迁就取进等语。积习相沿。此等弊窦。不能保其必无。不可不力加剔除。著通谕各直省学政。嗣后于案临考试。务须涤虑洗心。严密关防。破除情面。即有世交旧好。与试胶庠。俱宜核实秉公。不得徇私以图见好。傥有广通声援。托故私谒。断不准附会取进。以杜干请而绝夤缘。其府州县所录案首。及前列各卷。一例公平校阅。不得瞻徇情面。滥行拔取。如有府州县各官。违例干求者。该学政即指名参奏。傥该学政不能正己律人。有意徇情。经朕访闻。或别经发觉。必将执法严惩。决不宽贷。懔之慎之。　　

○命内阁学士广理学政王植、来京供职。翰林院编修李星沅、提督广东学政。　　

○甲戌。上诣绮春园问皇太后安。　　

○谕内阁、国家分设部院大臣。纪纲庶务。全在振兴人才。欲剔弊厘奸。必劝勤惩惰。举错公允。则英俊既资造就。而中材亦可奋兴。贤否混淆。则庸碌藉可藏身。而才能亦生退阻。各部院司员。人数众多。岂能尽皆称职之人。全在各该堂官留心考核。随事试其能否。勉迪兼施。傥有衰庸不职者。溷迹其间。自应随时甄别。不得稍事优容。前据御史许球奏、请澄汰司员以重部务。当降旨饬令各该堂官秉公察核。随据各部院将衰庸不职者。或一二员。或三四员。陆续查明。据实参劾。均经照议准行。嗣后遇京察之年。固当考其勤惰。第其贤否。举劾并行。以昭激劝。即在平日。于各司员之贤否勤惰。秉公核实。随时察看。其有阘茸无能。怠惰自安者。一经查出。即行据实参劾。断不可因此次甫加甄别。遽示姑容。又蹈因循故辙。以副朕勤求治理。整饬官常之至意。　　

○乙亥。命户部右侍郎程恩泽、毋庸在上书房行走。翰林院编修蔡锦泉、在上书房行走。　　

○丙子。谕内阁、铁麟等奏、筹议疏通仓储。以速转运一摺。朝阳门外太平、储济万安、裕丰、四仓。现贮米石。较之城内七仓。多至一两倍。新粮抵通。难于照例拨派。著照所请、所有道光十五年秋季、十六年春季、八旗文职四品以下、武职三品以下、官员俸米。准其援照旧案。改由城外四仓支放。并著户部自本年七月起。将八旗甲米。于外四仓应行轮放之外。接续多放两轮。俾得疏通旧贮。即可拨进新漕。以速转运而利回空。　　

○又谕、讷尔经额等奏、筹议禁戢铜铅船夹带私盐。以肃鹾政一摺。湖广省每年额销官引。为淮纲最重口岸。祇以界连数省。水陆交冲。私贩每多浸灌。官引辄致滞销。必应随时整饬。设法禁戢。兹据该督等查明、铜铅船只。自四川装运北上。一路收买私盐。入楚售卖。经由卡隘。并不听候查验。自非督饬严查。不足以资镇压。嗣后铜铅船经由宜昌府所属地方。著即饬令该镇总兵亲督卡运各员。查验催趱。傥有水手抗拒。及逃散挟制等事。即拏交地方官究办。一面代为雇觅水手。迅速开行。以副例限。并著云贵四川各督抚严饬运员。务将船价水脚。照数给发。不准稍有克扣。运船过境。饬令沿途各州县加意稽查。如有私行售给该船户盐斤。即行严拏惩治。傥不认真查办。一经楚省察出夹私情事。即著行知川省。核实查参。惟铜铅船只听候稽查。不无停待。仍应严饬卡员。查无夹私等弊。立即赶紧放行。断不准藉端勒掯。稍有稽迟。致误鼓铸。务俾盐务铜运。两有裨益。　　

○改铸广东大鹏营右营守备条记。前山营内河水师都司佥书关防。从总督卢坤请也。　　

○旌表守正被戕河南泌阳县丐女席秃妮。守正捐躯山西闻喜县民张世花女蒋娃。　　

○丁丑。谕内阁、御史岳镇南奏、地方官积压案件、废弛捕务积弊一摺。州县为亲民之官。听讼缉捕。是其专责。果能勤慎奉职。何至有积压废弛之弊。若如该御史所奏、近来各省州县。于词讼案件。类多审结迟延。以致两造上控。连年不结。衿棍逞其刁健。良民受其拖累。家丁差役。彼此勾通。舞弊婪赃。势所不免。甚至案内人证。半多物故。而官经屡任。案结无期。种种弊端。皆由积压案件所致。又各省地方官。每多纵容捕役。姑息养奸。于民间窃盗等案。往往为规避处分起见。威吓事主。使之改重就轻。始接呈词。并不速缉严办。各衙门捕役。类多与贼通气。窝贼之家。按月供给捕役钱文。名为月钱。而典史门丁及刑书差役。又暗与捕役分肥。以致贼有所恃。肆行无忌。此等积弊。大足为害闾阎。不可不严加整饬。著各直省督抚府尹等。严饬所属州县。于一切词讼案件。速行审结。遇有窃盗等案。即应严为惩办。并稽查捕役人等。勒限缉拏。毋任索取规费。致滋包庇。傥有不肖州县。狃于因循疲玩积习。不肯力加振作。致有前项弊端。该督抚府尹等一经查出。即著指名严参。毋稍姑息。如意存徇隐。朕必将各该管上司从严惩处。决不宽贷。勿谓诰诫之不豫也。将此通谕知之。　　

○谕军机大臣等、有人奏、河南商城县知县张敦绪、才具平庸。操守卑污。私债甚多。亏空亦复不少。税契一款。亏至四万有余。词讼案件。皆听信家丁书吏之言。其门丁孙姓、勾通差役。要结衿棍。吓诈乡愚。勒索财贿。该处有周熊杨王四大族。俱系绅衿。不安本分者颇多。其前捐知县在籍候选之周姓、武断乡曲。众衿棍听其指挥。人皆畏之如虎。且出入公署。遇事把持。税契等事。皆包揽分肥。并主唆民间词讼。就中渔利。凡土田钱债等案。先与该县门丁书役说明规费。该县即照样讯断。内外勾串。平分赃私。是以声名狼籍。有内知县外知县之称等语。州县为亲民之官。地方一切案件。皆宜破除情面。秉公审讯。不得任听门丁书役。从中舞弊。至在籍绅衿大族。尤不应结交官长。欺压平民。若如所奏。是该知县徇利营私。纵丁差而结绅士。该衿棍指官诈骗。藉威势以吓愚民。朋比为奸。均属大干例禁。著桂良接奉此旨。即将所指各款。逐一确查。毋稍徇隐。果能不避嫌怨。立将该知县及衿棍门丁差役等种种劣迹。据实查明。从严参办。其从前失察之咎。尚可加恩宽免。傥仍意存回护。不肯认真查办。将来别经发觉。或经科道纠参。该抚恐不能当此重咎也。懔之慎之。将此谕令知之。　　

○戊寅。以浙江道御史李儒郊、为陕西乡试正考官。陕西道御史成观宣、为副考官。内阁学士卓秉恬、为江南乡试正考官。翰林院编修单懋谦、为副考官。　　

○命翰林院编修陆建瀛、在南书房行走。　　

○旌表守正被戕四川酆都县民赵玉伸妻周氏。　　

○己卯。谕内阁、朕于八月二十八日启銮。恭谒西陵。礼毕俟孝穆皇后、孝慎皇后、安奉飨殿礼成致祭后。于九月初七日旋跸圆明园。所有应行典礼。著各该衙门敬谨豫备。　　

○又谕、本年应行孝穆皇后梓宫、孝慎皇后梓宫、奉安典礼。著于八月二十日。奉移孝穆皇后梓宫。八月二十八日。奉移孝慎皇后梓宫。于九月初三日。同至龙泉峪安奉飨殿。所有奉安典礼。著改于十二月十一日举行。其一切应行事宜。暨经过桥梁道路。著各该衙门敬谨豫备。毋得迟误。　　

○两广总督卢坤等覆奏、遵查禁止洋银出洋。诸多窒碍。请仍照旧章办理。至纹银出口。应严行查禁。得旨、随时认真查禁。若奉文了事。不肯著实。岂公忠体国封疆大臣之所为耶。谅卿等自必知之也。　　

○庚辰。谕内阁、各直省分发试用人员。将来俱有地方之责。才具之优绌。人品之贤否。全在该上司认真察核。分别劝惩。方能收指臂之助。本年由部分发各省人员。为数较多。该督抚等惟当随时接见。细心体察。不特此日差委。期无误用之虞。即他日补有实缺。亦可为地方收得人之效。其有庸懦无能。不堪任事。及小有才具。遇事推诿。并喜事干进。渐染习气各员。务须秉公甄别。固不可屈抑人才。尤不可稍事优容。致阘茸不职各员。藉得混迹。庶于民生吏治。两有裨益。将此通谕知之。　　

○又谕、本日据隆文等由驿驰奏摺件。朕意必有紧要事务。及行披阅。乃系隆文行抵四川德阳县。接奉前交审案。谕令折回四川省日期。暨请留臬司苏廷玉审讯此案。此等事件。并非紧要。尽可由该省摺差奏事之便。随同具奏。何必专摺具奏。徒劳驿站。殊属不晓事体。隆文、鄂山、均著传旨严行申饬。　　

○理藩院右侍郎庆敏、以不胜任开缺。命仍以散秩大臣副都统在乾清门行走。以都察院左副都御史惟勤、为理藩院右侍郎。　　

○辛巳。上诣绮春园问皇太后安。　　

○谕军机大臣等、程祖洛奏、监禁投诚逆犯一摺。据称台匪张丙等滋事案内。陈平即陈得平一犯。本系逆案夥匪。罪犯应死。因其投诚立功。奏明免予治罪。发营充役。该犯留伊子陈洸显在省。私自偷渡回台。旋被差人寻获。请将该犯暂禁省监。俟数年后察看是否安静。分别办理等语。该犯系逆案内投诚免死之犯。既经偷渡回台。旋被寻获。著即将该犯暂禁省监。俟数年后察看情形。酌量办理。傥仍不安静。著即永远监禁。犯子陈洸显、听其自便。将此谕令知之。　　

○壬午。添派工部右侍郎赛尚阿、恭办奉移孝穆皇后梓宫至龙泉峪事宜。　　

○以理藩院右侍郎惟勤、顺天府府尹蔡世松、监临顺天乡试。　　

○癸未。谕内阁、御史陆尧松奏、请饬各直省认真甄别初任捐纳人员。以肃吏治一摺。向例分发人员。试用期满。由该督抚等甄别去留。兹据该御史奏称、外省方面大员。由捐纳得选者。未经历练。难遽信其胜任。甚或阘茸不职。无以表率属员等语。此项捐纳人员。无论选得实缺、及分发试用之道府州县。著各直省督抚等留心察看。如有限于才识。实难称职者。务须核实秉公。严加甄别。道府系方面大员。有整饬属员。详核稿案之责。固不得以庶务未谙者。滥膺斯职。州县为亲民之官。亦应一律随时甄别。不可稍示姑容。致滋冗滥。总期于民生吏治。两有裨益。将此通谕知之。　　

