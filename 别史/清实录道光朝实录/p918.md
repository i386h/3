<!-- { "loadSidebar": true } -->
○又谕、前据麟庆奏、请将江南睢南河营守备秦盛、越缺升补淮扬河营游击。昨经兵部带领引见。该守备年已七十七岁。精力就衰。河营将弁。虽不专事操防。但遇险工抢护。奔走河干。不避风雨。必须年力强壮。方足以资差委。似此衰迈之员。即守备已难称职。早应淘汰。该河督不惟不加参劾。复请越升游击。是于所属员弁。既不认真甄别。又复滥行保举。一味姑容。意存见好。殊非核实秉公之道。麟庆著交部议处。秦盛著即勒令休致。　　

○两广总督邓廷桢奏、访察潮州械斗情形。及将现在整饬章程。晓喻以开其悟。得旨、移风易俗。化莠为良。所办甚是。但择吏为要。若官不得其人。亦徒然耳。卿其勉之。　　

○上以冬至祀天于圜丘。自是日始。斋戒三日。　　

○戊戌。上诣南郊斋宫斋宿。　　

○谕军机大臣等、本日据中福奏、请循例采买兵粮一摺。已批令户部知道矣。据称宜禾县岁需供支满洲营官兵、并过往官兵遣犯等项口粮、及户民春借耔种。共计京石小麦三万二千九百八十石零。除旧存新收小麦全数备抵外。尚不敷小麦一万四千九百三十石零。请按时价采买。以备支发等语。因思该处地方宽广。可耕田亩。谅自不少。果能勤于开垦。则该处一岁所入。自可供一岁之用。著该都统体察情形。通盘筹画。该处地方业经开垦、已报升科者若干顷。岁收粮石若干。此外未经开垦者。尚堪耕种者。确切查勘奏明。饬属招徕。勤加劝课。使地无旷土。田不污莱。庶岁入之数自增。兵糈之供自足。较之频年采买。更足以节经费而垂久远。将此谕令知之。　　

○己亥。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○停次日朝贺。　　

○诣寿康宫前殿行礼。后殿问皇太后安。　　

○谕内阁、栗毓美等奏、筹估加挑备济新运一摺。据称山东运河淤浅。各湖存水短绌。现在该河督等体察情形。必须实力加挑。以利新运。其估需募夫工价器具银三万四百七十一两零。著准其照例在司库正项动拨。至津贴银三万八千七百九十八两零。除在山东省商息项下动拨三万五千四百五十二两零外。其沛汛津贴银两。著仍在江南藩库支领。该督等务当饬属认真按段挑浚。将河身一律疏通。俾水源可资畅蓄。并著责成所派各道员分投监办督催。于新漕未到以前。克期竣事。傥沿河州县等办理草率。随时严参惩办。经此次加挑之后。明年重运经临。如再有淤垫浅阻。以致转漕不能迅速。朕惟该督等是问。　　

○又谕、栗毓美等奏、冬挑津贴商息不敷。请分别借拨等语。山东运河冬挑津贴一款。例支东商生息银两。发交各员领办。如遇商息解不足数。或先由藩库借拨。或由运河道库暂行垫发。历经办有成案。本年冬挑津贴不敷。商息又解不足数。漕运攸关。应挑工段。势难停缓。所有冬挑津贴一款。共不敷银二万一千九百五十二两零。著准其由山东藩库先行借拨。以济要工。其运库应解生息银两。著经额布饬催运司严追归款。至运河道库尚有道光十六年分垫发银一万三千四百九十余两。因该年商息。已入于调剂章程案内。完缴需时。现在道库存款无多。支发别项工程。亦难悬宕。准其一并在于藩库暂行筹项借拨归款。　　

○赏八旗兵丁一月钱粮。　　

○庚子。命詹事府少詹事许乃普、仍在南书房行走。　　

○以直隶督标副将玉明、为贵州古州镇总兵官。　　

○以拏获贼目。抚恤回众。赏色哷库勒伯克迈热木等花翎。图拉普等蓝翎。余升赏有差。予阵亡伯克库尔察克等承袭恤赏有差。　　

○免色哷库勒被兵回众应交布匹三年。并免贡本年硝斤。　　

○辛丑。谕内阁、宝兴等奏、请停止余息发商一摺。奉天省前经奏明借支库贮制钱三十万串。发商生息。兹据该将军等查明每年所得息钱。除支放马乾、并归补运脚外。所余息钱。毋庸再行发商。即先行尽数归款。俟归足原款后。再将此项余息。奏明补添各外城兵丁马匹。著照所议办理。　　

○以捐修奉天广宁县文庙。予知县强上林等议叙有差。　　

○壬寅。谕内阁、山东省冬挑运河工程。前经降旨、常年报销不得过五万两之数。自道光八年以后。每年报销例津两项。均未逾额。惟十五年经该河督等奏明淤浅处所、较往年深厚。酌加挑穵。请销例津二价银六万二千九百余两。较旧额已觉浮多。昨据栗毓美等奏报、十七年筹估加挑例津二价银共六万九千二百余两。较十五年加挑年分银数又复增多。虽据声明现在淤浅情形。非常年挑浚所能济运。不得不酌估加挑。惟经费有常。似此逐渐加增。伊于胡底。其应如何酌予限制之处。著工部妥议具奏。　　

○赏山东等省丁酉科乡试年老诸生苗继光等四十四名举人副榜有差。　　

○改铸广东移驻连平州上坪巡检印信。从巡抚祁＜?土贡＞请也。　　

○癸卯。谕内阁、昨因奕纪等奏、南郊大祀。銮仪卫校尉恭舁神亭。失足脱肩。将亭顶落下。瞻仰神牌。牌面字画金漆毫无情形。当令惇亲王绵恺、奎照、前往敬谨看视。与原奏相符。所有銮仪卫官员等。业经自行奏请议处外。其神亭金顶、及出檐处。著工部敬谨修整。　　

○又谕、御史柏龄奏、请选将训兵。整顿营伍。以卫京师一摺。我朝武备修明。兵制已臻尽善。京营兵弁。有各营大臣统领。随时训练。分别劝惩。操演既不为不勤。俸饷亦不为不厚。惟在遵循旧制。岂容妄议更张。若如该御史所奏、请简派久历戎行之将军提镇副将九员。分驻九门。提镇四员。分驻圆明园。官为给办毡棚。昼夜栖止。试思外省将军提镇。各有专司。若纷纷调京。成何事体。至所奏满洲人员内挑取火器护军健锐各营曾经出师之章京。汉员内挑取绿营曾经出师之参游。带同满汉兵丁。各随该大臣昼夜栖止。早晚操演二次。每月合操一次。事涉纷更。且骇人听闻。该御史于训练将士、有勇知方之道。茫乎未闻。率意妄陈。乖谬已极。不胜御史之任。柏龄著以六部主事降补。　　

○谕军机大臣等、寄谕两广总督邓廷桢。朕连日召见南韶连镇总兵穆奠邦。询事考言。察其为人。心地甚不诚实。该督务当于该员抵任后留意体察。不可受其朦蔽。傥该总兵稍有不妥之处。即据实参奏。毋得迁就。将此谕令知之。寻奏、总兵穆奠邦接篆后。晋省接见。询以营伍事宜。应对尚无踰越。复询以河标经手办工。则自述打冰合龙一事。铺张过甚。语涉不经。实有浮夸习气。当经谕令回任。将营伍妥为经理。仍当随时察看。稍有不妥。即行奏参。得旨、随时留心察看。　　

大清宣宗效天符运立中体正至文圣武智勇仁慈俭勤孝敏成皇帝实录卷之三百四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十七年。丁酉十二月。甲辰朔。谕内阁本年届应军政之期。兵部将在京之前锋统领护军统领、副都统、右翼总兵銮仪使、内务府护军统领、在外之驻防将军都统、副都统、领队大臣提督、总兵分晰开缮履历清单进呈。朕详加披阅。内伊犁将军特依顺保、久应戎行。屡著劳绩自简任以来。五年之间。办理边务。悉臻妥协。著交部议叙。余著照旧供职。其造册迟延之将军嵩溥、都统赛尚阿、副都统宗室禄普、奇明保苏苏勒通阿、提督陈阶平、总兵文哲珲、崇福、庄芳机、陶飞熊、张作功、周佐胜、马腾龙、穆克登保、俱著交部照例议处。将军觉罗宝兴、甫经到任提督余步云、齐慎、总兵张必禄、现在剿办夷匪迟延尚属有因。俱著免其议处。　　

○谕军机大臣等、有人奏、河南州县。每以采买仓谷为名额应采买一千石者。即买至二三千石不止。以次递增。并不遵照定例。公平发价。每斗市价值制钱二百文者。仅止发六七十文。即无谷之家。亦责令折价交纳。乡曲小民。任其浮冒勒派。不敢置辩等语国家常平仓之设。原期便民。推陈出新。俱有定制。若如所奏、官吏之浮冒。胥役之影射。是以裕民之善政。反为害民之弊端。著桂良严饬所属州县。其有实在动缺数目者。方准详请采买。并责令张贴告示。应补买若干石。每石发价若干仍饬该管道府严密稽察傥有勒派折收短发价值。以及胥役影射等弊。立即参办。以昭核实而靖闾阎将此谕令知之。　　

○又谕、本日据淮关监督克明额奏、回空漕船。全数过关日期一摺漕船渡黄抵坝、及出境入境帮数日期。有各该地方督抚及河督漕督等随时。具奏。该监督职司关税。但当稽查货物。禁止违例多带。并偷漏情弊。毋许疏懈。所有漕船过关日期。嗣后著毋庸具奏。　　

○旌表守正捐躯山东高唐州民王海妻谢氏。　　

○展缓广东南海、四会、二县被水田围借修堤基、及买秧资本银。　　

○乙巳。上诣皇太后宫问安。　　

○谕内阁、前据奕经等奏、饷鞘交纳迟延。请定限稽查。当交户部会同管理三库大臣议奏。兹据酌议定限画一查办。著照所议、嗣后各省解交内务府及各衙门饭食杂项银两。著遵照道光十二年户部奏定章程该委员结报住店后。步军统领衙门接到该营禀报。即向该衙门知照。各该衙门接到文批。限三日内付库。各该库限五日内验收。收讫后限三日内给发批回。如有迟延。照例参处。傥该委员不即将文批投递。或延不解交。即由各该衙门查传委员核办。并著查库御史随时查明参奏。如有吏胥从中勒索情弊。许该委员禀明。即将该书吏交刑部加等惩办。　　

