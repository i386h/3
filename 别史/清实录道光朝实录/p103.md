<!-- { "loadSidebar": true } -->
○御懋勤殿。勾到四川上年情实罪犯。停决斩犯三十五人。绞犯六人。余五十四人予勾。　　

○谕军机大臣等、玉麟等奏、查讯仪封大工奏销不实大概情形。此案仪工冒销帑项。滥行支应。据玉麟等查明秸料共止五千四百余垛。应合银九十八万四千余两。今共销银一百七十九万六千余两。浮销几至加倍。又将易钱之银每两扣制钱八十文。名为八子。前后共换银八十余万两。共扣得八子钱五万六千余串。又引河抽沟沟线项下、实发银一百九十八万五千余两。今销银二百六十万九千余两。计浮销银六十二万四千余两。并提取东西两坝银两、与八子一项。均为致送路费、恤赏官弁、弥补吴锡宽领买料价长支等项之用。钜工冒销。数逾百万。种种浮支滥用。实出情理之外。虽经局员等、称系将秸料夫工各项。互相增减。挹彼注兹。仍属实用实销。殊不足信。现已另降谕旨。将姚祖同解任。陆楷、范玉琨、祝嵩之等、革职。沈惇彝解任饬令赴豫。归案质审。玉麟等、即提齐人证。严行审讯。该抚有无侵吞入己。吴璥、那彦宝、张文浩、以及局员等、有无朦蔽分肥情弊。务要彻底根究。不可稍涉迁就。以期水落石出。至另片奏称、另管登记钱文册档之试用知县王之谦、系王鼎族弟。请交玉麟专讯之处。王鼎办理此案。惟当秉公审讯。著无庸回避。将此谕令知之。　　

○又谕、呢玛善等奏、遵旨调集官兵。筹办果洛克番贼一摺。果洛克番贼、抢劫西藏堪布。前经查获原赃。系达凹等寨所为。自应就案办理。大加惩创。现据该将军等、查明该处道路。可以遄行。札调汉土官兵。前往查办。著桂涵饬令德印、先行驰赴该处。传唤索朗丹巴、密谕安分之各番寨。毋使惊惶。并密探达凹等寨番贼踪迹。严行围捕。桂涵仍带兵在相距三十里地方。暂为驻扎。如该番贼震慑兵威。将此案正贼。悉行缚献。即就地讯明惩办。取结完案。傥负嵎观望。著即统率官兵。设法剿捕。分路摉拏。务期悉数捕诛。肃清边境。将此谕知呢玛善、蒋攸铦、并谕桂涵知之。　　

○河南巡抚姚祖同、缘事解任。调陕西巡抚程祖洛、为河南巡抚。以江宁布政使程国仁、为陕西巡抚。四川按察使戴三锡、为江宁布政使。云南迤南道魏元烺、为四川按察使。　　

○以都察院左都御史王鼎、暂署河南巡抚。　　

○命翰林院编修赵光、侯桐、俞焜、章沅、韦德成、吴继昌、费开绶、朱襄、鄂木顺额、程焕采、胡鉴、张曾、邢福山、检讨来学醇、张万年、李重轮、文蔚、桂森、修撰戴兰芬、编修郑秉恬、罗文俊、左中允麟庆、右中允德喜保、右赞善那峨等。每日一员。以次听候召见。　　

○予告大学士三等襄勇侯明亮卒。命郑亲王乌尔恭阿、带领侍卫十员、往奠茶酒。赏银一千五百两治丧。赐祭葬。谥文襄。入祀贤良祠。　　

○予故休致都统成龄、祭葬如例。　　

○予安徽故四川布政使方积、入祀乡贤祠。从巡抚孙尔准请也。　　

○乙酉。上御乾清门听政。　　

○命嗣后现任官员。不准加捐职衔。著为例。　　

○丙戌。谕内阁、绵课等奏、恭建万年吉地工程一摺。本日特召戴均元、英和、同军机大臣入见。面谕我朝自开创以来。敦尚淳朴。列祖列宗。黜华崇实。贻谋宏远。奕禩昭垂。朕绍登大宝。恪遵成宪。特派大学士戴均元等、于东陵界内。选择宝华峪为万年吉地。复派绵课、戴均元、英和等、敬谨办理。节经谕令一切工程。务从朴实。并谕以宝城内月台碑亭等工程。酌量裁减。地宫内之起脊琉璃黄甎头停。金券内之经文佛像。及二柱门。俱行裁撤。其石像生一项量为收小。井上石栏无庸起建亭座。兹据绵课等奏称、应裁减者俱行裁减。大殿举架落矮之处。俟采办木料时。再行核减。宝城头停方城红墙台基各尺寸。均经酌定。俱著照所议办理。国家定制。登极后选建万年吉地。总以地臻全美为重。不在宫殿壮丽。以侈观瞻。朕于嘉庆二十三年。随侍皇考仁宗睿皇帝巡幸盛京。恭谒祖陵。瞻仰桥山规制。实可为万世法守。朕敬绍先型。谨遵前制。固不敢稍涉奢靡。失朕初心。亦不敢过从简陋。有所难言。但恐将来踵事增华。有加无已。是以节经降旨。概从撙节。俾世世子孙。仰体此意。有减无增。永守淳朴家风。从此累次递减。相传勿替。实为我皇清万世无疆之福也。所有地宫应用钱粮数目。著工部先行估计。交承修各员核实办理。此旨著另录一通。交上书房存记。　　

○谕军机大臣等、本日都察院奏、广东新安县民人黄奕通、呈控洋商故纵夷匪。两命莫偿一案。已明降谕旨。交阮元审办矣。此案前据该督奏称、上年十一月。＜?口英＞咭唎国护货兵船。停泊外洋伶仃山。夷人赴山汲水。与民人斗殴。互有伤毙。因凶夷驶逸。饬令该国王按名查出。附船解粤。听候究办。今黄奕通、复以夷人上岸打冰。盗穵番薯。挟村人斥逐之嫌。即于次日统兵百余人。持械掳掠。又用大炮轰击黄奕明、池大河、身死。合村房屋。都被打毁。抢夺衣物。计赃一万余两。禀经该县知县、准报人命。不准报掳抢等情具控。该督前奏摺内、均未将此等情节。详细声叙。是否该民人架词捏控。抑竟系该县有意消弭。与该商等朦混禀详。著该督即行确查。据实明白核奏。将此谕令知之。　　

○丁亥。中元节。上诣奉先殿。寿皇殿。行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○谕内阁、和桂等奏、江广在后各帮漕粮。请照成案。由杨村起拨。及早回空一摺。本年雨水较大。官拨船只。轮转未能迅速。江西、湖南、各帮漕粮。除已起拨外。其余帮船。俱在北仓杨村一带。停候待拨。现在节候已过处暑。江广帮船。程途较远。必须豫为筹画。俾令及早归次。著照所请、将本年江广帮船。自江西第五帮起。至湖南三帮止。共十二帮漕米。俱在杨村寄拨抵通。即令大船回空南下。迅速归次。傥官拨船只不敷。准其添雇民船以资应用。　　

○又谕、蕴端多尔济等奏、罗布桑坡楞勒依丹达尔、所遗诺们汗一缺。拟定正陪。恳请补放一摺。著照蕴端多尔济等所奏、罗布桑坡楞勒依丹达尔、所遗诺们汗一缺。著拟正之呼毕勒罕额林沁扎布补授。令其管束库伦众喇嘛班第等。其拟陪之绰尔济罗布桑开都布、人亦明白。熟悉经典。即作为库伦副喇嘛。额林沁扎布遇有出差。诺们汗印。即著伊署理。并管束众喇嘛。　　

○琉球国王尚灏、遣使表贺登极。进贡方物。赏赉如例。　　

○户部议准、前任广东巡抚嵩孚疏报、肇庆、雷州、二府属开垦地九顷六十九亩有奇。照例升科。从之。　　

○修直隶东安等十六州县监狱仓廒。从总督颜检请也。　　

○戊子。吉林将军富俊覆奏、双城堡界内屯田情形。不准民人携带家眷。分别示禁。报闻。　　

○山西巡抚邱树棠奏、试用知府赵秉襄、鞫案不能得力。请以同知降补。报可。又批、朕看试用知府糜钟哲。人似去得。嗣后留心试看。　　

○己丑。上诣皇太后宫问安。　　

○御懋勤殿。勾到陕甘、湖广、上年情实罪犯。停决陕甘斩犯七人。绞犯五人。湖广斩犯二十二人。绞犯六人。余七十四人。予勾。　　

○谕内阁、蒋攸铦奏、提督亲族。现任把总。请无庸回避等语。四川重庆中营把总桂吉、系桂涵服弟。夔州协左营把总向思钊、又系儿女姻亲。均例应回避。惟该弁等、皆由乡勇入伍。熟悉地方情形。且营弁向由总督考核。桂吉、向思钊、俱著准其仍留本缺供职。但不得擢署提标之缺。如将来升至守备。再令照例回避。该部知道。　　

○又谕、琦善奏、查明德州垫修墩房。藩司漏未估销。又将应须赔修工程。滥发银两。请于原办错误藩司名下著赔一摺。德州府应修墩房。共估工料银七千六百六十一两零。经前署知州贵格、垫款修竣。委员验收。造册请领。前任藩司和舜武、广庆、辗转延搁。未为估销。迨覆查所修墩房。未逾固限。坍塌四处。广庆并未责令贵格赔修。辄于司库曹工项下。给发银一千六百两。饬令承修。办理实属错误。所有贵格垫修工料银七千六百六十一两零、按部准销实数。著落和舜武、广庆、名下。各半分赔。解交山东藩库。除将广庆滥发赔修银一千六百两。及贵格清查案内未完银二千五百八十八两零。又未入清查捐款银一千三百七十一两零。分别扣收归款外。余银发交贵格具领。　　

○又谕、琦善奏、道员捐赈银两。擅动库项散放。请著落追缴等语。已故道员汪玉林、前在山东粮道任内。擅动库银二千两解放捐款。前任藩司朱锡爵、率行议准。于后任粮道养廉内。按年难扣归款。以致帑项久悬。实属错谬。此项银两。除汪玉林业经摊银九十三两零。扣还贮库外。其余未缴银一千九百六两零。即在该故员汪玉林家属名下追缴。著安徽巡抚、勒限半年。照数著追。解交山东粮道库归款。毋任藉词宕延。如实在追不足数。即著滥行拟准摊廉之前任藩司朱锡爵赔缴。以清库项。　　

○谕军机大臣等、琦善奏、莒州、日照、二处。商力积疲。每致歇业。自嘉庆二十二年。派令向行沂水、蒙阴两县、票地商人代运昌即刘宝簵、认充兼办。上年莒州盐务。又复误运歇业。其日照商夥。亦俱私自散归。经该抚移咨盐政。另佥新商接充。盐政福森、与运司库珠隆阿、因佥派殷商。及另行招商、筹给运本款项等事。意见不同。稽延时日。迄今莒州、日照二处。半载有余。无商接办等语。莒州、日照等处。与江南海州、赣榆、地界毗连。向为私枭出没之所。现在该州县引地。半年之久。无商办运。居民淡食堪虞。私枭即可藉此日益充斥。其有关于地方鹾务者甚钜。不可不亟为筹办。著阿尔邦阿、会同琦善、查明筹给商人运本。究应于何项内动用。迅速佥派妥商。分赴莒州、日照、赶紧设巡办运。力加整顿。如纲首商人。仍前任意延玩。即指名参革治罪。以肃鹾政。又据琦善另片奏、沂水县缉私经费。向由纲商捐解运库。给发弁兵。遇有捐解迟玩。先由县库垫支。现当该县核算交代。统计历任知县垫发银六千二百四十六两零。商人延不完缴。运司又不实力催解。垫款虚悬。著阿尔邦阿、督饬运司。将该县册报垫支银两。覆加确核。严比商人。勒限三个月。照数完解归款。如逾限完不足数。将该商参革。责令历任运司分赔。以清库项。将此谕知琦善、并传谕阿尔邦阿知之。　　

