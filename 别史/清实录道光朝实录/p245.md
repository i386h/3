<!-- { "loadSidebar": true } -->
○戊戌。谕内阁、朕伯仪亲王于本月十五日八十寿辰。宜懋恩施。以昭惇叙。除届期另行颁赏外。所有前借王俸未扣银二万八千两。著全免扣缴。贝勒绵志之子奕絪、奕彩、俱著加恩赏给二品顶带。用示朕笃念懿亲至意。　　

○移湖北提标中营左哨经制外委、驻随州双河集。拨郧阳、施南、武昌、汉阳、各营兵二十名添防。从总督李鸿宾请也。　　

○己亥。上临故科尔沁郡王追赠亲王衔和硕额驸索特纳木多布斋、园居赐奠。　　

○谕内阁、科尔沁郡王追赠亲王衔和硕额驸索特纳木多布斋、勤慎趋公。年方壮盛。侍朕左右。诸无不合。不料患病匆遽。突然溘逝。实为震悼。本日朕亲临赐奠。因思其所遗幼女二人。情景凄恻。尤深忱惜。除前已降旨加恩外。著再赏给广储司银二千两。交玛呢巴达喇代为经理。添补伊家属养赡之需。以示朕眷念藩封、有加无已至意。　　

○又谕、松廷等奏、四川广法寺堪布喇嘛嘉木扬雅木丕勒、现届三年期满。拣选得堪布罗布藏当吹、堪以派往。著照所请、即饬令前往换班。嘉木扬雅木丕勒、著即令其回藏。无庸赴京当差。　　

○谕军机大臣等、据松廷等奏、哲孟雄部长屡次恳请到卓木地方避暑、及来藏瞻礼一摺。哲孟雄部长前因其来藏礼佛。每次辄多妄请。经文干等具奏。当经降旨、定以八年。准其来藏一次。未至八年。即行斥驳。兹据松廷等奏、该部长因达赖喇嘛坐床后。屡次恳请瞻礼。惟现距该部长前次来藏之期。仅止四年。本应斥驳。姑念达赖喇嘛坐床。系属吉祥善事。该部长近年遵奉谕旨。尚属安静。此番恳请出于至诚。著加恩准其暂来一次。不准另有乞请。仍遵前定章程。再届八年。方准前来。如未届年限。复行渎请。该驻藏大臣严行斥驳。以示限制。至该部长每年赴卓木地方避暑。虽系从前常有之事。达赖喇嘛等并不拦阻。但卓木曲批。乃唐古特境地。该部长系自行前来。今若明降谕旨、准其每年在帕克哩以外居住数月。该处系藏外一小部落。素尚恭顺。又有驻防官兵、及帕克哩营官等稽察防范。或不致别滋事端。第外夷贪鄙性成。安保其日久不妄生觊觎。若附近别部落纷纷效尤。又将何以处之。边圉紧要。不可不防其渐。松廷等率请奉旨后咨明转饬遵照。令该部长开报人数。准其前来避暑。殊属不合。著不准行。松廷等惟当告知噶勒丹锡哷图萨玛第巴克什、班禅额尔德尼。哲孟雄部长每年来至藏界地方避暑。相沿已久。此时若严行驱逐。亦非字小之道。应由伊等体察情形。或照从前容其暂住。过时即催令回巢。该驻藏大臣等仍随时查察。毋许该部长在藏境逗留。并严饬驻防及帕克哩管官等、不时防范稽察。以靖边徼。将此谕令知之。　　

○贷山西太原驻防兵丁等一年饷银。修理兵房。　　

○免山西右玉、平鲁、二县节年灾歉缺额丁银。　　

○庚子。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

大清宣宗效天符运立中体正至文圣武智勇仁慈俭勤孝敏成皇帝实录卷之八十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。七月。辛丑。上诣绮春园问皇太后安。　　

○谕内阁、讷尔经额奏、通筹军船接运情形。议请展限一摺。本年东省接运南粮。前经琦善奏准、展至七月十五日为止。傥再过期。即令原船长运抵通。兹据讷尔经额查明、江省剥运各帮米船、现在尚有未入东境者。计算程途。断不能于限内一律赶到。著照所请、准其再行推展半月。以本年七月底为止。所有江省运到之米。先由豫东军船接运。随兑随行。毋任停延。其续剥米石、再交封雇民船接运。仍赶紧严催首进帮船回空。接运江广漕粮。务使本年全漕早抵通仓。不许稍有迟误。至回空限期既紧。归次受兑。亦关紧要。著该护抚随时察看情形。妥速办理。　　

○谕军机大臣等、据程含章奏、前任臬司王惟询自缢身死。查访通省大小官员等、皆称不闻黄鸣杰与委员有抑勒逼迫之事。伊子王毓瑄、及伊亲属、皆不输服。请添派赵慎畛会同审办等语。王惟询以臬司大员。辄因审案遽尔轻生。其情节原有可疑。朕特交程含章、督同臬司祁＜?土贡＞、秉公讯办。该抚仰承委任。自应不避嫌怨。平情鞫讯。若因王毓瑄等皆不输服。恐其结案后控告。辄请添派赵慎畛会审。浙江系总督兼辖省分。可图卸责。设无总督兼辖省分。又将令何人分谤。况赵慎畛来浙阅兵、尚无定期。傥闽省另有他事留滞。将此案悬至何时始行奏结。至徐蔡氏命案。据该抚奏称、研审四十余日。徐敦诚坚供并无谋勒情事。实系自缢。岂此案亦须赵慎畛抵浙会同研鞫耶。该抚等非意存推诿。即自揣力有不敌。殊属非是。程含章、祁＜?土贡＞、俱著传旨严行申饬。该抚务即督同祁＜?土贡＞、将此案虚衷研鞫。勿徇人言。勿存成见。期得确情。据实具奏。若稍存畏难避怨之心。则是不胜巡抚之任。不能仰承恩遇矣。懔之慎之。将此谕知程含章、并瑜谕祁＜?土贡＞知之。　　

○以湖北荆宜施道兴科、为四川按察使。　　

○予故休致工部尚书初彭龄、祭葬如例。　　

○壬寅。谕军机大臣等、嵩孚奏、酌议折漕济工章程一摺。据称湖南距海甚远。又无赴海商船。应俟江浙督抚妥议。至改徵折色一节。弊窦丛生。奉行稍有不善。必致滋生事端。请仍令粮户完纳本色。照市价易银。解赴工次等语。海运事宜。现令琦善等、委员前赴上海筹议。仅能运米一百五十万石。至浙省不能出口。已降旨令其仍由河运抵通。各省军船。来年势不能不筹及河海并运。所有徵收折色。既据该抚察看情形。难免扰累。本年湖南漕粮。著仍令粮户完纳本色。惟民间既交本色。再由州县卖米易银。殊属不成政体。所奏著毋庸议。现在高堰石工。已砌至八分有余。清水已蓄至一丈一尺九寸。前经降旨、令琦善等及早修复。俾灰浆渐老。蓄足清水。期复敌黄济运旧规。该抚仍随时咨查琦善严烺等、傥情形或有阻滞。即设法存贮该省。俟下年搭运。该抚所奏停运各章程。此时俱著毋庸办理。将此谕令知之。　　

○以乌喇特扎萨克镇国公巴图鄂齐尔、为乌兰察布正盟长。　　

○缓徵河南安阳、汤阴、内黄、临漳、四县被水村庄新旧额赋。　　

○癸卯。以刑部右侍郎昇寅、兼正红旗汉军副都统。　　

○以翰林院侍读学士许邦光、充日讲起居注官。　　

○以浙江绍后、杭三、二帮丁力疲乏。准本年应赔霉变米石。分三限带交。　　

○旌表守正捐躯直隶束鹿县民李全根女玲姐。陕西西乡县民萧明新女长女。　　

○甲辰。上幸万寿山。诣广润祠拈香。　　

○谕内阁、惇亲王应罚王俸职任俸。除节次加恩宽免外。为数尚多。日用未免支绌。所有惇亲王历次应罚王俸职任俸、未完银一万五千二百七十两。俱著加恩全行宽免。　　

○又谕、张井等奏、抢护拦黄民堰新生险工一摺。豫省武陟县地方、拦黄民堰。情形最为险要。本年六月间对岸骤长新滩。挑溜北注。以致刷滩逼堰。经该署河督率属抢镶新埽八段。河势旋由上首坐湾、改向南厓行走。官工民堰。皆得化险为平。览奏曷胜忻悦。惟秋汛方长。该署河督、仍应加意筹防。以期有备无患。据称现在勘估、于今春新帮堰工以下、旧戗顶上、加高顺长。并于工尾滩面、估筑戗坝挑坝各一道。其抢镶新埽八段。上下空档。仍令扎攩护。无庸镶工。著即照所估。妥为办理。所有正杂料物。恐转运官工。缓不济急。著该署河督迅速分饬厅县。勒限购运。毋致稍有疏虞。　　

○谕军机大臣等、李鸿宾等奏、筹议约束粮船水手章程一摺。据称湖北额设粮船一百八十只。每届兑米开行之际。头舵水手。悉由各船旗丁雇觅。责成卫所运弁、查开姓名籍贯。赍交粮道厅员查核。取具十船连环保结。各帮水手。向听弁丁约束。并无立教敛钱树党索值情事。惟水手良莠不齐。仍当议定章程。逐层纠察。嗣后各帮头舵水手。未雇之先。由旗丁详慎选募。既雇之后。由运弁取结确查。水手应得雇值。按程支给。无许刁难需索。其运弁失察、及县营弹压、分别赏罚各章程。俱著照该督等所议。妥为办理。无得日久生玩。视为具文。至所奏本年漕粮请仍徵本色。由州县易银解工。漕船全帮停运。应减去水手一千八十名等语。前据琦善等奏、海运事宜。尽江省漕船、由海船起运者。不过一百五六十万石。其各省漕粮。仍须筹画河运。已谕令琦善等修复高堰石工。收蓄清水。以期河海并运。该督等应遵前旨。本年漕粮。仍按额徵收本色。随时咨查琦善严烺等、办理河湖各工情形。如清水足资敌黄。仍应照常起运。所奏漕帮停运。减去水手各事宜。此时俱毋庸筹办。将此谕令知之。　　

○署河东河道总督张井奏、拦黄民堰。本非官工。不惟修筑之费。历年递加。无所底止。且增培无已。滩面愈高。愈为可虑。自应熟放淤。使内滩淤高。则拦黄民堰。可以弃而不守。得旨、与水争地。原非善策。补救目前。不思远图。又岂实力办公之所为。详细勘估。妥议会奏。　　

○以湖广督标中军副将珠尔杭阿、为宜昌镇总兵官。　　

○旌表守正捐躯江西安福县民刘配申妻杨氏。　　

○乙巳。谕内阁、前因礼部奏、四川华阳成都二县。轮考恩贡舛错。降旨交该部查明、办理错误之学政。始自何年何人。兹据奏称、自乾隆年间、初次办理恩贡。即属错误。念历年久远。官非一任。其舛错并非始自近年。所有现任四川学政吴杰、及历任学政。俱著免其议处。　　

