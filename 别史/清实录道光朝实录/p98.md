<!-- { "loadSidebar": true } -->
○以镶白旗蒙古都统索特纳木多布斋、署正红旗满洲都统。户部左侍郎果齐斯欢、署左翼前锋统领。　　

○筑直隶清苑县大激店村护道灰土泊岸。从总督颜检请也。　　

○乙巳。钦差都察院左都御史王鼎、刑部左侍郎玉麟、奏审范澍控案情形。得旨、范澍控案奏结后。即回河南。将两次廷寄暨原摺。逐一明白查究。务要水落石出。据实奏办。勿致有不实不尽之处。　　

○丙午。谕内阁、姚文田奏、教官乡试请仍照例考送一摺。教官愿就本省乡试者。例应与生员一同考送。嗣后无论候补现任。著仍由学政普律考送。以归画一。　　

○又谕、刑部奏、酌议煤窰锅伙章程。著直隶总督派员前赴西山一带查勘。共有煤窰若干处。有无关门连夏锅伙。严申例禁。妥为办理。并著顺天府府尹查看该部所议四条。是否有益可行。据实具奏。寻奏、一、严禁连夏锅伙及私殴私埋。违者以凶恶棍徒论。知情故纵。照藏匿罪人律治罪。一、严禁擡弃病人。违者照夫匠在工役之所有病、官司不给医药救疗律。匿报之家。照地界内有死人、不申报官司、辄移他处律。分别惩办。一、移宛平县丞、驻门头村。责令弹压稽查。三年期满。有无事端。分别奖励参劾。至发给官票及缮造牌册。事属纷扰。应无庸议。从之。　　

○又谕、黎世序等奏、睢宁等处民人强抢工料。偷穵堤工。请将该知县等摘去顶带等语。此案沈华锡等、于官办物料。胆敢率众强抢。意存阻挠开坝。其陈家浦四坝堤工。并有民人两次偷穵。藐法已极。可恶之至。著即严拏务获。从重惩办。署睢宁县知县冯立嵘、阜宁县知县贺云举、均有协防之责。不能先事约束。又不将要犯立时拏获。实属疏懈。俱著摘去顶带。勒令缉拏各犯。该二员如有别项情弊。并著查明据实参奏。毋稍徇隐。　　

○江南河道总督黎世序奏报、伏汛黄运两河。同时盛涨。各处工程抢护平稳。得旨、览奏欣慰之至。已交伏汛。在在均宜留心。以期永卫民生而庆安澜也。又奏、徐城北岸展挑河道。于五月初九日。因水长溜大。乘机启放。大溜全归新河。冲刷甚为通畅。新旧两河。已合并为一。河面宽有一百二十余丈。向来河流逼束之病。为之顿除。查徐城以下邳睢各工。已与往年盛涨相等。徐城以上丰萧两厅。比去年盛涨尚小三尺余寸。是徐城河道宽展。畅达下注。实有明验。批、天神护佑。故能如此顺利。加以卿等公忠自矢。办理得宜。览奏曷胜欣感。　　

○河南巡抚姚祖同奏报、新乡、获嘉、辉、虞城、四县被雹。损伤田禾。得旨、明白查勘。据实奏闻。　　

○丁未。上临故定亲王绵恩第赐奠。　　

○谕内阁、定亲王绵恩、孝友性成。忠勤懋著。自少至老。叠蒙列圣隆眷。益谨慎自持。数十年如一日。本日朕亲临赐奠。悲忱实深。特颁御制诗章。并仰体我皇祖高宗纯皇帝、暨皇考仁宗睿皇帝、眷顾恩意。用广锡类之仁。益笃懿亲之典。其子贝勒奕绍、于百日孝满后。仍著承袭亲王。该衙门不必带领引见。所有应行事宜。著该衙门察例具奏。并派满洲军机章京。将本日谕旨及御制赐奠诗。赍交奕绍、载铨、于王灵帏前焚化。至殡送之前一日。朕仍亲往赐奠。以示眷念宗亲有加无已之至意。　　

○又谕、朕闻刑部审讯已革御史常赓滥责酿命一案。将案内皂役唐七、刑讯致弊。该犯为此案要证。各犯罪名出入攸关。自应听候案犯传齐。细心推鞫。乃前任御史李德立、尚未解京。而要证唐七、先已因刑毙命。即有生供。亦难凭信。设李德立等因该犯已故。恃无质对。狡不承认。又将凭何定案。刑部堂官。俱著传旨申饬。承审此案司员。并著全行撤退。交部议处。另派贤员。平心审办。不得专事刑求。以成信谳。　　

○又谕、颜检奏、知府因病告休、请旨简放一摺。直隶永平府知府员缺。著王开云补授。至永平府系例应请旨之缺。自当奏明候朕简放。该督率将直隶各项候补知府人员。一律开单随摺声请。殊属非是。嗣后各省遇有请旨简放之缺。不准将在省候补人员开单具奏。以杜弊混。　　

○又谕、颜检奏、直隶历次因差摊捐未归银两、请分限勒追一摺。所议是。直隶省历次因差摊捐银两。库项攸关。不能概予豁免。惟年分既久。官多事故。骤难照数追缴。自应宽以年限。著照该督所请。自乾隆四十五年起。至嘉庆二十三年止。未经摊还银四十九万五千七百七两零。除在直隶及升调他省现任各员。仍勒限六年完解外。其缘事已离直隶各员。即归于现任接摊。同嘉庆二十五年八月。及道光元年三月。两次大差。借动司库银一十七万二千两零。俱以道光三年为始。分作十六年摊扣归款。仍每年报部查核。嗣后遇有承办差使。即或例支不敷。该督务随时奏明。毋得仍前滥借分摊。以重拏项。该部知道。　　

○又谕、孙尔准奏、查明采买颜料例价并未勒扣、并将办理迟延之知县声明积压缘由各一摺。前据御史孙贯一奏、安徽采办颜料迟延。请严禁司书勒扣包揽。并令接办州县。坐扣杂税地丁银两。赴苏采买。当经降旨、交孙尔准督同该藩司查明覆奏。兹据奏称、各州县承办颜料。所领正价协贴各银。均系按数给发。并无亏短克扣。亦无司书包办情弊。自应仍照旧章办理。毋庸坐扣杂税地丁。致涉纷更。嗣后著该抚饬令藩司于委员赴库领银时。务须当面弹兑。按数点放。如查有克扣需索等弊。立即严参究办。仍按照部定章程。依限起解。不得再有迟逾。其从前办理迟延各员。均属有因。俱著加恩免其议处。该省承办颜料。现已得有生息津贴。无可诿延。傥仍积压稽迟。即行据实严参。毋稍徇隐。　　

○戊申。谕内阁、问刑各衙门审断案件。于提讯犯证时。理应虚衷研鞫。期于无枉无纵。始成信谳。乃本年数月之内。有已革西城御史滥押欠案刘姓、受责自尽一案。又有西城吏目将释回刺匪郑三、私拷毙命一案。又有步军统领衙门管押民妇李氏自缢一案。又有民妇韩杨氏在都虞司自缢一案。昨刑部审讯已革御史常赓滥责酿命之案。又将案内皂役唐七刑讯致毙。总由承审各员。不能平情听断。以致应讯人证。非因熬刑毙命。即疏于防范。乘间轻生。如唐七等犯。俱罪不至死。乃案情尚未讯明。而罪人已先毕命。大失明慎用刑之意。嗣后问刑各衙门。必当一秉虚公。平心审办。毋得专事刑求。致滋冤抑。并严查狱吏等需索淩逼之弊。亦不可因有此旨。意存宽纵。任听犯供狡展。不能审出实情。草率定案。务期宽严得中。则保全民命实多。而断狱亦归明允矣。将此通谕知之。　　

○谕军机大臣等、前据庆保等奏、闽省摊捐各款、酌拟请删请留一摺。当交户部查核具奏。兹据户部奏称、摊扣军需养廉。该督原奏、未将摊扣银两、划清归款与不归款之分。其未解并已解银两。亦未将缘何未解。缘何动用情节。逐一声明。其从前剿捕蔡逆案内。钱折银两。核与原报不符等语。著该督等按款查明报部。至未扣银一百九十九万余两。并著确查。如系应行归款之项。即照旧摊扣。若系闲款不在支销之内。即行奏明请豁。以省滋累。至钱局加买耗铜价值等顶。系该省奏明自行捐廉归款之款。自不应作正开销。且前项应捐银两。迄今十有余年。因何尚有未捐银四万五千余两。著该督等查明每年摊扣若干。按年册报。以凭查核。又缉匪垫用银两。关税项下生息存款拨抵一款。自二十年以后。未据该省报销。并著该督等据实声覆。报部核办。将此谕令知之。　　

○己酉。上诣皇太后宫问安。　　

○谕内阁、前交热河道嵩龄、会同喀喇沁王满珠巴咱尔、审讯建昌县民人郭好仁等、控告布里讷什、展地增租一案。现已有旨令满珠巴咱尔来京。著交廉善督同嵩龄秉公审讯定拟具奏。　　

○命户部左侍郎果齐斯欢、为国史馆清文总校官。　　

○庚戌。谕内阁、普恭等奏、查明抱养民人为嗣分别办理一摺。江宁京口驻防八旗满洲蒙古。自首抱养民人之子为嗣者。江宁佐领一员。兵一百十五名。共一百六户。通计家口五百五十名口。经该将军等查照乾隆二十一年成案。及现在奏定章程。分别办理。内养育兵二十三名。请拨入步营一体当差。及身而止。文举人文生员各一名。武生一名。请革退钱粮。归入民籍。一体乡会试。其现在领食洲租养赡者。仍请照例支食。俟该领户身故后。将其眷口裁撤。均著照所请行。其京口查出佐领一员。防御一员。兵二百六十七名。共二百七户。通计家口一千二百九十五名口。其已经入仕及现食钱粮之人。一切事宜。均即照江宁现办章程办理。其拟陪佐领曾经记名之防御一员。著咨部销除记名。以防御本任及身而止。至色楞额等四名。查无确据。即照例革退钱粮。归入民籍。此外江宁京口。曾经出征并未打仗之后裔。即令一体及身而止。其曾经出征打仗受伤之后裔八名。江宁京口驻防。并无汉军旗分。著准其作为另户旗人。该将军等即逐款分晰造册。咨报部旗。以凭查核。所有自首之佐领安福、明阿纳、二员。所管佐领事务。著照所议。委令防御代管。即以安福等充当防御差使。江宁候补笔帖式、达哈纳、现当马甲。著俟补缺后停其升转。仍一体及身而止。并严饬八旗协领等。随时查察。实力奉行。以期经久无弊。　　

○辛亥。谕内阁、户部议覆署河东河道总督严烺等奏、请于例拨防险银两外。循例添拨银三十万两。以裕工需。著照所议。准其在河南藩库徵存地丁项下动拨银三十万两。另款存贮备用。至此项豫备抢险银两。嘉庆二十三年以前。均添拨银二十万两。自二十四年续请添拨之后。即每年援以为例。概请添拨银三十万两。黄河水势。长落靡常。原应察看情形。豫为筹备。然需用之数。亦当岁有盈绌。何以增添之后。辄即作为常额。其奏请添拨摺内。仅称例拨银两。将次用罄。并未将动用数目切实声明。恐启浮冒之渐。著该署河督等、将豫拨帑项。撙节动用。严饬厅员核实支销。总期工归实用。帑不虚糜。嗣后请拨工需摺内。务将已用银数切实声叙。以凭稽核。　　

○新授长芦盐政延丰、以病解任。命福森仍为长芦盐政。　　

○旌表守正捐躯直隶望都县生员韩学士妻王氏。　　

