<!-- { "loadSidebar": true } -->
○谕军机大臣等、长龄等奏、卡外官兵先后撤回。杨遇春等带领酌撤远省官兵起行。并审办贼目。饬拏逆首情形一摺。官兵出卡追捕张逆。日久未获。早应撤令回营。以节无益之费。现据什克南将助逆之布噜特大头目集阳伯克拏获。解营审办。讯系张逆紧要贼目。该伯克库布特、既经此次奖谕。令其设法捦拏逆首。拔达克山伯克密勒雅尔、亦经长龄等奖其来使。仍令捦渠立功。懋膺封赏。固可期其认真出力。其喀什噶尔回子多列特胡达巴尔底、自愿以家属为质。往拏张逆。亦尚可信。惟此时祇应令伊等自行设法捦献。无须兵力。如能得有报获逆首确信。再酌量派兵接应。护解来营。尚无不可。至带兵大员哈哴阿等、前已降旨分别施恩。伊犁领队大臣硕隆武、因上年带领伊犁官兵行走迟缓。本应革职治罪。从宽责令图功自赎。此次随同出力。功过仅足相抵。仍遵前旨。无庸给予议叙。再前经武隆阿带往之山东开复知县章寅、续经程含章参奏该员亏短库项。降旨革职拏问。现在曾否解往山东。如尚未起解。即著长龄等迅速派员押解前往。归案审办。又从逆伯克博巴克、为张格尔亲信羽党。既带叛回窜出卡外。复由霍罕逃出。纠约零匪二千余人。往寻张逆。经官兵在塔里克达巴罕地方截拏。复敢迎拒。伤我官兵。将来生捦该逆时。即著派员押解来京。尽法惩治。以彰国宪。再据御史钱仪吉奏称、此次南路办理善后。非增驻兵丁。不足以壮军威。而官兵既多。难尽取给于回部。自应仿照北路。开设屯田。喀什噶尔之东大河沿一带。傍乌兰乌苏河岸。多有旧时沟渠遗迹。且由此至阿克苏。又是捷径。可否于所调各兵内。择其曾在伊犁、乌噜木齐、屯工种地者。酌留数百名。于大河沿一带分筑数保。使之居住。俟交春令。逐渐开垦。所收粮石。分贮喀什噶尔、及阿克苏两城。或于巴尔楚克地方建置仓廒。尤为适中之地。南北声势。亦足联络等语。官兵留驻各城。较前增多。自应豫筹经久之策。以供兵糈。该御史所奏屯田裕饷。不为无见。第开垦新荒。急切难以奏效。前经该将军饬查叛产。为数甚多。现在曾否清厘。将来即以查出叛产。酌留熟悉屯工种地兵丁。分领耕种。再将官荒地亩。逐渐开垦。未始非边备之一策。惟议及屯田。必须先筹水道。其大河沿等处地方。是否旧有沟渠遗址。此外能否另筹引水灌田沟洫。著长龄等详勘妥议。奏明办理。将此由六百里谕知长龄、杨芳、并谕武隆阿、诚端、苏清阿、知之。　　

○大学士扬威将军长龄等奏、前蒙豁免回疆八城上年本年粮石贡赋。查和阗回众。前已交布二万匹。请准作为道光八年正供。伊犁现需布匹购换哈萨克牲畜。即发交运往应用。报闻。　　

○江南河道总督张井等奏、黄河水势接长。两岸各工抢护平稳。仍加慎筹防。报闻。又奏、现在节过寒露。涨水渐消。外南顺黄坝志桩。存水三丈七尺九寸。此后来源渐减。潮信亦小。更可畅消。洪泽湖高堰志桩。自初五至十五。又消水五寸。仍存一丈五尺二寸。山盱智坝及礼义二河。已先后堵闭。惟存仁字一河过水。俟察看湖水续消。立即趱堵。不任湖潴过于洩耗。批、如来春不能敌黄济运。惟汝等是问。随时参酌。懔之。　　

○赏巴林扎萨克郡王那木济勒旺楚克、三眼花翎。　　

○己酉。上御正直和平殿。勾到四川情实罪犯。停决斩犯三十六人。绞犯十四人。余九十三人予勾。　　

○谕军机大臣等、据贺长龄奏、临清营揭获逆帖一案。现访获临清州人徐庆龙、查对笔迹相符。讯据供认原稿系毛金一所作。在苏立中命馆写帖。尚有麻汝清即李三阳、马□马骉即马闯三、并李太吉等商量书写。俟来年二三月间。赴天津王老茂即王盛三家。商议兴教举事等语。徐庆龙一犯。现既查访形迹可疑。当堂书写信字。又与揭帖字迹比对相符。默写帖内词语。虽不能全行记忆。而紧要情节。俱能默写。其为逆帖正犯。似无疑义。惟所供起意及商同书写情节。多有不实不尽。必须根究明确。以期无枉无纵。现已降旨令那彦成饬属将麻汝清即李三阳等四犯。迅速拏解赴东。归案审办。该护抚当一面饬拏供出各犯。一面督同委员等隔别严鞫。务得实情。按律定拟具奏。将此谕知琦善、并谕贺长龄知之。　　

○又谕、据贺长龄奏、临清营揭获逆帖一案。现访获形迹可疑之临清州人徐庆龙。当堂令书写信字。比对笔迹相符。默写帖内紧要情节无讹。讯据供称与在彼卖□之直隶庆云县人毛金一即毛淩云、商谋所为。尚有直隶清河县之麻汝清即李三阳、威县之李太吉、庆云县之马□马骉即马闯三等。商量书写。原稿系毛金一收存。经该护抚等诘讯李太吉之名。何以明为宣露。又据供李太吉即毛金一。因麻汝清腹有红记。以红源为教名。遂商同该犯等推麻汝清为教首。此时不能兴教滋事。俊来年二三月间。赴天津县王老茂即王盛三家。商议兴教举事等语。该犯书写信字。比对逆帖。笔迹相符。惟所供起意商谋写帖情由。尚多疑窦。是否诡捏姓名。意存狡展。必须拏获麻汝清、毛金一、马□马骉、王盛三等。根究明确。以成信谳。现经该护抚咨会密拏。著那彦成即饬属查照山东所咨年貌住址。按名拏获。迅速派委妥员。解往山东。归案审办。将此谕令知之。　　

○以拏获匪犯出力。予山东商河县知县董锡龄等、升用加衔有差。革缉捕怠玩馆陶县知县张琦、顶带。　　

○建浙江海宁州石塘、并坦水桩石。从署巡抚刘彬士请也。　　

○庚戌。上御正直和平殿。勾到广西福建陕甘情实罪犯。停决广西斩犯十二人。福建斩犯五人。绞犯二人。陕甘官犯一人。斩犯十六人。绞犯九人。余七十二人予勾。　　

○谕内阁、奕颢、博启图、俱系甫到将军任所。本年年班。俱著毋庸前来。禄成亦著毋庸来京陛见。仍遵前降谕旨。于次年年班来京。　　

○辛亥。谕军机大臣等、本日据卢坤奏、查探口外情形。秋成丰稔。现在杨威将军长龄、饬委阿克苏阿奇木爱玛特、在该城采买二麦。此外各城。当亦可买。至各路官兵未撤者尚多。就近买粮。固可大省运费。但究竟能买若干。将来驻兵若干。刻下未接大营及阿克苏确信。尚难悬计。其乌噜木齐粮石。必应照常趋运。断不敢因有采买之说。稍事耽延。俟长龄等劄知到日。即会同鄂山确核具奏等语。本年回疆秋成大稔。若就近采买。较之乌噜木齐计程三十余站。所省实多。阿克苏既可买运。此外各城。当亦有可买之处。惟念足食尤须便民。军兴以来。西四城既疮痍未复。东四城亦供亿寖繁。著长龄留心察看。并饬各城办事大臣随时体察情形。可买则买。应少买则少买。傥不可买则竟不必买。总须按照时价。公平采买。断不可以苛派扰累回子。别滋事端。此次现调官兵。计三万六千余名。其满汉马步官兵进剿者。共二万一千九百五十余名。朕自五月内。节次降旨撤兵。迄今五月有余。统计长龄等节次奏报、共撤官兵一万零七十七名。计未撤者尚多。何迟缓一至于此。虚糜粮饷。伊于胡底。速撤一日。即早省一日之用。著即次第凯撤。以节劳费。至长龄等前奏、西四城甫经克复。请留兵八千以资镇抚。当经降旨准行。朕思兵贵精不贵多。且多留一兵。即多一兵之费。著长龄悉心斟酌。能于八千之中。再省二三千更好。其各城应派若干。羔著派定。据实奏闻。毋再迟延。此外一切善后事宜。应办者甚多。长龄均未奏到。该将军所司何事。岂特朕一一指示。遵照办理耶。逆首弋获无期。布置一切。均须周密。方能有备无患。朕心悬万里。即速奏闻。以慰廑注。将此由六百里谕知长龄、并谕鄂山、卢坤、知之。　　

○壬子。上还圆明园。　　

○诣绮春园问皇太后安。　　

○以孝穆皇后梓宫奉移宝华峪陵寝。前期遣官告祭天。地。太庙。社稷。　　

○遣官告祭奉先殿。　　

○谕军机大臣等、本日蒋攸铦由驿驰奏、来春新漕兼筹海运。豫备盘坝一摺。朕详加披阅。虽沥陈不得已筹备情形。究非为国家经久之计。以本年河湖情形而论。现在黄高于清。节逾霜降。自可日见消落。明年本可不用海运。惟据奏商船踊跃承揽。将此雇齐。总可一次运竣。应办事宜。次第整备。朕姑勉从所请。至盘坝之议。断断不能允行。所有苏松常镇太仓四府一州已用海运。则明岁军船渡黄者。已少十分之四。自可腾出河身以治河。若不讲求经久之法。苟且目前。以盘坝为得计。试思军船盘坝。与河身何涉。岂河道即能从此宽深。复漕河之旧耶。万一明年河道仍复如是。势必道光九年仍行海运。仍用盘坝。从此遂为定例。更属不成事体。该督亟亟陈请。并不实心为国。总为自已站脚。回护前非地步。即如前降谕旨。本令该督会同张井等议奏。该督并不会同。率先单衔具奏。哓哓渎辩。其为一已卸责。已可概见。所奏面嘱张井、潘锡恩、悉心审度。明年能否启坝。或全数倒塘。或必可灌放一两塘。少留数帮军船。切实定议一节。朕此时若降旨询问张井等、亦必扶同照蒋攸铦所议具奏。何足为据。所称少留数帮军船。尤属非是。江广运粮。正复不少。若竟不能渡黄。留此数帮军船。亦复何济于事。所奏实属自相矛盾。总之本年回空军船。著仍遵前旨。即饬令全行归次。一帮不许暂留。明春总要开坝。照常行走。将原船渡黄北上。即万不得已。亦祇准用倒塘灌放之法。其盘坝之议。毋许再渎。至虑江广船到稍迟。或遇黄水盛涨。自可遵照上年谕旨。飞饬有漕各督抚及漕运总督。所有明年起运南粮。并湖南省尾帮。务须早兑早开。于四月二十日以前。赶抵御坝。夏至以前。全数渡黄。毋许稍误期限。经此次训谕之后。朕言不再。总要河漕俱顺。渐复旧规。傥来春重运不能渡黄。责有攸归。朕惟该督等是问。将此谕令知之。　　

○礼部奏、十月初十日。皇太后圣寿节应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○署河东河道总督严烺奏、下北厅兰阳汛十一十三等堡。抢工平稳。得旨嘉奖。抢埽受伤兵丁曹魁、王学德、以额外外委拔补。　　

○旌表守正捐躯直隶献县民冉明侄女彩姐。　　

○加给陕西略阳县被水村庄贫民一月口粮。　　

○癸丑。上御洞明堂。勾到奉天湖广浙江情实罪犯。停决奉天官犯一人。斩犯二人。绞犯一人。湖广斩犯二十四人。绞犯十一人。浙江斩犯十人。绞犯一人。余八十一人予勾。　　

○以孝穆皇后梓宫奉移宝华峪陵寝。前期命皇长子奕纬、行祖奠礼。王以下大臣官员随行礼。　　

