<!-- { "loadSidebar": true } -->
○敖汉扎萨克郡王达尔玛济尔第等三人、苏尼特扎萨克郡王齐旺扎布、喀尔喀扎萨克郡王托克托瑚图噜等九人、扎萨克贝勒布木色楞等二人、土默特扎萨克贝勒济克默特扎布、茂明安贝勒达木丕勒等二人、翁牛特扎萨克镇国公乌呢济尔噶勒、阿拉善镇国公德勒格尔布彦、科尔沁辅国公巴图等二人、青海扎萨克辅国公达玛林扎布等二人、附在察哈尔旗下辅国公桑噜布多尔济等二人、喀喇沁多罗额驸巴勒丹蕴丹等四人、土尔扈特二等台吉诺尔布策林等三人、附在察哈尔旗下和硕特四等台吉多尔济锡喇布、赛哩木三品阿奇木伯克玉素普等三人、阿克苏伊什罕伯克色提巴尔底等四人、布古尔四品伊什罕伯克色提等四人、乌什五品阿奇木伯克哈莫特等二人、库尔勒五品商伯克阿布都克勒木等二人、伊犁五品噶杂纳齐伯克额依莫尔等二人、土司明正宣慰司甲木参多结等三十八人、于西华门外瞻觐。　　

○暹罗国使臣呸雅唆滑里巡段呵叭腊车突等四人、于西苑门外瞻觐。　　

○甲申。以前任阿勒楚喀副都统精钦保、署正红旗蒙古副都统。　　

○乙酉。孝庄文皇后忌辰。遣官祭昭西陵。　　

○上诣慈宁宫。寿康宫前殿行礼。后殿问皇太后安。　　

○谕内阁、恭修孝东陵隆恩殿。并琉璃花门泊岸等工。著派贵庆、李宗昉、前往敬谨详晰查勘具奏。　　

○又谕、那彦成奏、厅员亏短税银。解部审办。并筹议稽考章程一摺。直隶多伦诺尔同知裕昆、亏短税银。据禀数目。与户工二部参追银数不符。著即解交刑部。派富俊、卢荫溥、会同刑部审办。此项税银。向系该同知径自解部。以致无所稽考。著照所议、嗣后多伦诺尔同知经徵水旱木税杂税。饬令该员按季造册。报明藩司暨总督衙门查考。俟一年期满。将徵收银两、统限一月内详由藩司一律请给咨批。勒令全数解部。掣批备查。仍由司详请核题报销。俾年清年款。不致积压虚悬。傥有迟延亏缺。随时查明参办。该部知道。　　

○以承办回疆军需报销完竣。予户部员外郎恒文等升叙有差。　　

○丙戌。谕内阁、章嘉呼图克图习学经艺。甚属优长。且掌印数年。办理一切事务悉臻妥协。昨由理藩院转奏、据该呼图克图呈称请假回伊游牧验看新寺工程。顺途省视伊母一摺。已准所请。惟念伊母年已七十余岁。该呼图克图理宜归牧省视。著加恩赏给呼图克图之母佛一龛。御书福字一纸。寿字一纸。如意一柄。栅瑚数珠一串。大卷五丝缎袍褂料两套。?四色。交呼图克图赍往。颁给伊母。用示朕推恩至意。　　

○又谕、新调乌噜木齐都统成格。著赏戴花翎。驰驿前往。嗣后新放西北两路将军大臣等奉旨后。著仍照旧例赏戴花翎。驰驿前赴新任。　　

○修浙江东西塘石埽工程。从巡抚刘彬士请也。上以岁暮祫祭太庙。自是日始。斋戒三日。　　

○丁亥。以察哈尔副都统福克精阿、为都统。实授壁昌叶尔羌办事大臣。　　

○戊子。以岁暮祫祭。遣官祭太庙中殿。后殿。　　

○皇三子奕继薨。　　

○命苏尼特扎萨克郡王齐囗扎布、喀尔喀扎萨克郡王托克托瑚图噜、在乾清门行走。　　

○赏科尔沁卓哩克图亲王巴图、喀尔喀扎萨克图汗玛呢巴咱尔、紫缰、茂明安贝勒达木丕勒、双眼花翎。　　

○己丑。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○遣官祭太岁之神。　　

○谕内阁、扎隆阿等奏、请筹备经费等语。喀什噶尔岁需经费。向由甘肃省豫年拨用。道路窎远。拨解动须半载。该处地处极边。自应豫筹银款。以资储备。据该大臣等查明。道光十年系闰四月。除已调经费外。应就九年十年分连闰应徵赋钱提出补用。并照例按成搭放。实抵出已调经费银一万八千五百一十一两零。又军需存賸、及善后经费银一万九千四百七十六两零。并抽收茶税至停止日止。共银六千三百一十五两。统计银四万四千三百二两零。又徵收八年半岁赋钱未经搭放、连存賸九年十年赋钱、共计三千三百四十九千零。著照所请、将此项银钱。作为备用银款。另行封贮。不准寻常动用。以备缓急之需。俟下届应调经费时。再将十一年岁入赋钱核除减调。其西回城每年所用经费。嗣后著归各城自行奏调。以符旧制。该部知道。　　

○以拏获盗犯。予甘肃道员双兴等议叙。知县永铨等开复原官。　　

○缓徵江苏上元、江宁、江浦、山阳、句容、六合、阜宁、清河、桃源、安东、盐城、甘泉、兴化、江都、仪徵、高邮、泰、东台、宝应、铜山、丰、沛、萧、砀山、邳、宿迁、睢宁、海、沭阳、赣榆、三十州县。淮安。大河、扬州、徐州、四卫积歉田亩旧欠正杂银米有差。　　

○贷江苏驻劄灾区京口等营兵丁一季粮饷。　　

○浚江苏丹徒、丹阳、二县运河。从护巡抚梁章钜请也。　　

○朝鲜国使臣柳相祚等六人、于午门外瞻觐。　　

○庚寅。上御保和殿。筵宴朝正外藩。科尔沁、敖汉、苏尼特、扎噜特、土默特、茂明安、郭尔罗斯、翁牛特、喀喇沁、喀尔喀、阿拉善、青海、土尔扈特、绰罗斯、赛哩木、阿克苏、布古尔、乌什、库尔勒、伊犁、王贝勒贝子公额驸台吉塔布囊伯克土司并朝鲜暹罗国使臣等随文武大臣。依次就坐。诸乐并作。上进酒。召左翼科尔沁扎萨克卓哩克图亲王巴图、郡王多克默特敖汉扎萨克郡王达尔玛济尔第、郡王干咱巴拉、苏尼特扎萨克郡王齐旺扎布、右翼喀尔喀土谢图汗雅淩泰、车臣汗阿尔塔什达、扎萨克图汗玛尼巴咱尔、扎萨克亲王车登巴咱尔、车林多尔济、扎萨克郡王托克托瑚图噜、至御座前。赐酒成礼。　　

○命喀尔喀扎萨克亲王车林多尔济、在御前行走。　　

○以伊犁领队大臣塔斯哈、为喀什噶尔帮办大臣。喀什噶尔帮办大臣额尔古伦、为伊犁领队大臣。　　

○以喀喇沙尔屯田丰收。予员弁议叙。赏兵丁一月盐菜银。　　

○是年。旌表孝子、江苏等省杨师曾等二十名。孝义、陕西杨俸等二名。孝女、江苏等省程玉如等四口。孝妇、江苏等省赵顾氏等四口。守节合例、满洲图他布妻郭乌尔氏等一百十七口。蒙古清山妻马佳氏等三十五口。汉军李泰妻康氏等四十口。内务府得善妻朱氏等十六口。各省驻防扎迎阿妻关氏等一百九十三口。奉天等省辛清妻鲁氏等一千三百十三口。夫亡殉节、直隶等省王训之妻刘氏等五十二口。未婚守志、八旗海义聘妻瓜尔佳氏一口。汉军秀三聘妻李氏一口。荆州驻防官禄聘妻伊尔根觉罗氏一口。江苏等省程三恒聘妻倪氏等四十三口。百岁寿民妇、江苏等省傅濂等三十二名口。六世同居、湖北胡廷瑞一家。五世同堂、直隶等省杨茂发等六十一家。各给银建坊如例。　　

○一产三男、山东等省贯景然等六家。　　

○会计天下民数谷数。直隶等省通共大小男妇三万九千五十万六百五十名口。存仓米谷三千三百八十万六千一百六十石一斗三升八合六勺。

大清宣宗效天符运立中体正至文圣武智勇仁慈俭勤孝敏成皇帝实录卷之一百六十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。春。正月。辛卯朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿行礼。　　

○御乾清宫。赐皇子亲藩等宴。　　

○命科尔沁郡王多克默特、敖汉扎萨克郡王达尔玛济尔第、在乾清门行走。　　

○癸巳。高宗纯皇帝忌辰。遣官祭裕陵。　　

○上诣奉先殿。寿皇殿行礼。　　

○甲午。上御紫光阁。赐蒙古王贝勒贝子公额驸台吉及外藩使臣等宴。并赏赉有差。　　

○命科尔沁卓哩克图亲王巴图、在御前行走。土默特扎萨克贝勒济克默特扎布、在紫禁城内骑马。　　

○贷直隶沧、盐山、二州县上年被水被旱村庄仓谷。　　

○给江苏沛县上年被水灾民一月口粮。　　

○给安徽盱眙、凤阳、灵壁、泗、天长、五河、六州县并屯坐各卫上年被水被旱军民一月口粮。　　

○乙未。谕内阁、正月十六日正大光明殿入廷臣宴之大臣等。皆在廊下谢坐谢宴。著为令。　　

○丙申。上诣皇太后宫问安。　　

○谕内阁、乌里雅苏台参赞大臣车林多尔济、现赴任所。道路遥远。著加恩准其驰驿前往。　　

○又谕、理藩院议覆庆山奏、请将三达克多尔济补放土尔扈特正盟长一摺。三达克多尔济、系现任副盟长。庆山前因具奏沙喇扣肯之子车林多尔济承袭贝子摺内。祇将沙喇扣肯吁恳之词。代为请旨。并未将应升副盟长之处声明。已属非是。且道光四年。经巴琫阿具奏三达克多尔济尚未出痘。兹未查明。遽行奏请将三达克多尔济驿送京师。亦属不合。庆山著交部议处。其正盟长员缺。即著三达克多尔济补授。所遗副盟长员缺。著车林多尔济补授。　　

○展缓山东阳信、濮、菏泽、范、朝城、观城、乐陵、滨、利津、海丰、沾化、济宁、鱼台、茌平、恩、夏津、齐河、长清、章邱、十九州县并德州、临清、二卫上年被水被旱被雹被虫村庄本年额赋及漕河盐课银。　　

○贷甘肃皋兰、狄道、西和、宁、永昌、秦、秦安、清水、礼、两当、泾、崇信、灵台、镇原、十四州县上年被水被旱灾民银谷。　　

○丁酉。世祖章皇帝忌辰。遣官祭孝陵。　　

○戊戌。命奉天府府尹兴科来京。以山西按察使乌尔恭额。为奉天府府尹。　　

○上以次辛祈谷于上帝。自是日始。斋戒三日。　　

○己亥。享太庙。遣惠郡王绵愉、恭代行礼。　　

○遣官祭太岁之神。　　

○庚子。上诣南郊斋宫斋宿。　　

○修湖北省会江岸并添建石坝。从总督嵩孚请也。　　

