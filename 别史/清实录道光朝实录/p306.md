<!-- { "loadSidebar": true } -->
道光六年。丙戌。八月。庚午。谕内阁、那彦成奏、被水淹浸仓谷。分别出借售变豁免著赔一摺。直隶成安县地方。夏间猝被漳河漫水下注。仓谷间被淹浸。前据该督饬令搬运晒晾。兹盘量确数具奏。除常平仓盘出乾谷照数加谨收贮外。其受潮晒乾谷二千八百五十二石。被浸难以久贮。著照所请饬该县照依时值变价。秋后易买好谷还仓。不准派买派卖。社义二仓乾谷二千七百三十六石五斗。并义仓受潮晒乾谷一千四百五十六石。共谷四千一百九十二石五斗。内以一千二百石作为耔种。二千九百九十二石五斗作为口粮。均匀出借。秋后查看收成分数。分别加免息谷。催追还仓。至常社义三仓霉变谷九百一十四石五斗。系因晒晾不善所致。著落该县照数赔交。秋后买补还仓。不准以价作抵。其折耗谷一千四百八十七石三斗零。猝被水冲。致有损失。加恩准其豁免。仍于奏销案内分别核实造报。至该县原设仓廒。地本咸鹻。贮米易致霉变。且在最洼之处。被水后率多坍塌。著另择高爽之地。照数移建。该部知道。　　

○又谕、据兵部奏、原任贵州安义镇总兵马骥、由原籍西安遣人呈请从征剿捕逆回。现在带兵并不乏人。马骥著在籍守制。所请不准行。　　

○又谕、卓尔珲保奏、伊现带黑龙江官兵前往军营。恳请由西安满营拣派能识汉字堪备差委弁兵十数名。带同前往一摺。卓尔珲保所带黑龙江官兵内。自有能识汉字堪备差委之人。何必又由西安拣派多人。卓尔珲保仅带数人前往足矣。毋许过十人之数。仍将所带人员职名。咨送兵部。以备查核。　　

○以海运蒇事。风帆稳利。命理藩院尚书穆彰阿、恭诣天津天后宫。风神庙。海神庙。祀谢。并颁风神庙御书扁额由功昭利济。　　

○旌表守正捐躯四川汉州民蒲怀德妻刘氏。　　

○辛未。秋分。夕月于西郊。遣惇亲王绵恺、恭代行礼。　　

○谕内阁、据御史杨殿邦奏、风闻吉林官兵在途不法。请饬查办等语。著派耆英驰往邦均店一带。查明吉林头起官兵。如有沿途打抢典铺酒店。并擅入民家强奸妇女。致酿人命之事。即行据实严参惩办。　　

○又谕、昨据禄成奏、续派黑龙江官兵五百名。已调副都统德海豫备带领前往军营一摺。朕已降旨禄成。令将此起兵丁。著派阿勒罕保带领前往。所有由黑龙江沿途前进。既有总管等官照料。即毋庸德海前来矣。惟念德海系本省副都统。带领该处兵丁。易于约束。著晋昌侦探德海现抵何处。即将此旨宣示。仍著德海领此官兵五百名。严加管束。妥速来京。俟到京时。交代阿勒罕保后。德海再回本任。将此旨令禄成知之。　　

○又谕、成格奏、修理营房。开单汇奏一摺。现在军务河工。同时并举。各直省如遇紧要工程。刻不可缓。原不必因经费有常。概从节省。至一切可缓工程。自应暂行停止。今该署督所奏肇庆府属高要县塘汛营房工程。并非必不可缓之工。均著暂缓兴办。该部知道。　　

○又谕、龚守正现出学差。汤金钊著在上书房行走。授大阿哥读。　　

○谕军机大臣等、孙尔准奏、彰化匪徒。现已办有头绪。日前赴大甲查办一摺。览奏颇慰朕怀。此次台湾匪徒滋事。始因盗匪李通挟粤民黄文润家格杀盗夥之嫌。欲图报复。并非分类械斗。迨至匪徒乘机造谣煽惑。抢掠粤民。逃至淡水。再图勾结报复。而闽人亦集众互斗。始成分类之势。该地方文武官员。若能即时前往查拏惩办。不过一寻常纠斗之案。何至蔓延一厅两邑。使良民惨遭荼毒。现据该督查明漳泉良善之家。收留粤人。多方保护。直至贼匪敛戢。始行送出归庄者。不计其数。是尤为并非分类之明证。该镇蔡万龄、该府陈俊千、办理迟缓之咎。实所难辞。蔡遇龄业已革职。陈俊千著即查明参奏。基余地方文武员弁。著于全案办竣时。将各员功过。分别据实具奏。现在彰境安堵。淡水械斗。亦已止息。而匪徒查拏未净。仍恐其潜匿内山。复相勾结。其中港地方。被扰难民。甚于彰化。情形尤为可悯。亟须妥为抚恤。该督即饬委员督同淡水同知。妥速抚谕。务令一律归田。查明户口。给发赈银。盖寮栖止。无使一夫失所。逃匿余匪。当饬文武员弁。分路摉捕净尽。勿得稍留遗孽。至淡属铜锣湾。及附近之三湾地方。既为匪徒出没之区。即当乘此兵力。严拏惩办。免致贻患闾阎。该督务体察情形。将现在应办机宜。及将来善后诸事。妥协经理。勉副委任。其另片奏、首先捦获匪犯李通之千总关桂、及协同摉捕之千总周兆麟、俱为奋勉。关桂著赏加守备衔。并赏戴蓝翎。周兆麟著赏戴蓝翎。以示鼓励。将此由四百里谕令知之。　　

○又谕、据庆廉奏、随同参将王鸿仪出征之明伯克色里克到城供称、都齐特台防堵官兵两起。一系乌什派往。一系叶尔羌换防官兵。俱已打仗阵殁。伊被贼缚去。乘机脱逃。在贼营时。听得张格尔分派布噜特头目二人。带领七百人。由巴什雅哈玛卡伦前来。进取乌什。又据果良额、达淩阿奏、逆回每扑城池。必先绕路焚掠军台。使道路梗塞。库车至阿克苏一路台站。先须顾及。除前此请留兵一千名外。复于乌噜木齐官兵内拨出四百名。在拜城军台驻劄巡查。兹领队大臣多贵、带领三起官兵七百员名。已到库车。令其协同防堵。达淩阿带领官兵六百余员名。驰赴阿克苏等语。乌什所属巴什雅哈玛卡伦。系通喀城捷径要隘。且乌什与阿克苏辅车相依。前因兵力单弱。不敷防堵。已降旨令杨遇春于出口官兵内酌拨数百名前往。以资调遣。此时该城情形。恐分拨数百名。尚不敷用。已谕知长清、达淩阿、将阿克苏已到各路官兵内先行酌拨。此时统计伊犁乌噜木齐两处官兵六千余名。除留库车及分赴乌什外。合之阿克苏前存官兵不过四千余名。著杨遇春即飞饬胡超、李士林、将所带甘州官兵。星驰赴阿克苏。并催令齐慎、杨芳、兼程前进。会集阿克苏。杨遇春亦当督兵兼程驰往。一面飞催所调各路官兵。迅速进发。勿稍延滞。现在库车已前后留兵一千四百名。足敷防守。并谕知多贵、在彼帮同守卫。其余续到官兵。即饬齐赴阿克苏。无得再行截留。该署督亦即转饬该大臣等。总以慎守要隘保护城池为急。勿令多分兵力。转有挫损也。将此由六百里加紧谕令知之。　　

○又谕、庆廉奏、阿察他克台官兵送到随同参将王鸿仪出征之明伯克色里克到城。报称逆裔张格尔分派布噜特头目。带领七百人。由巴什雅哈玛进取乌什。存城官兵不满三百。势难抵御等语。色里克供内有被贼捦缚。求伯克爱里什、向贼头阿浑说情。始行放脱之语。色里克既经被贼捦缚。何以一经说情。遽行放脱。其所称派布噜特头目进取乌什。安知非该逆裔散布谣言。冀图摇惑。惟巴什雅哈玛卡伦。系通喀什噶尔捷径要路。布噜特各部落游牧迤北山内。该城官兵单弱。实不足以资防堵。前已谕知杨遇春、于出口官兵内酌拨数百名。并谕知长清等、或由阿克苏先行拨往。现在乌什情形吃紧。复谕知长清、达淩阿、于已到阿克苏各路官兵内先行酌拨一千名。并分派大员一人带领。迅赴乌什。帮同堵御。该大臣务当安抚回众布噜特。密为防范。督率兵弁。婴城固守。不可不慎之又慎也。将此由六百里加紧谕令知之。　　

○又谕、据果良额等奏、库车至阿克苏一路台站。先须顾及。于前此请留兵一千名内。派赴寨拉里克兵五百名。沙雅尔回城兵三百名。库车城内兵二百名。复于乌噜木齐官兵内拨出四百名。在拜城军台驻劄等语。库车要隘。军台卡伦。原应分而防守。惟保护城池。尤为紧要。亦不可多分兵力。致形单弱。现计所留官兵一千四百名。合之原有存城兵。已有一千七百余名。足敷分拨。并著多贵留驻库车。帮同防守。自可无虞。其所带官兵七百余员名。及以后续到大兵。总令齐赴阿克苏。以备杨遇春到来相机进剿。不得再行截留。该大臣当安抚回众。保守城池及要隘地方。无得稍有疏虞。将此由六百里加紧谕知果良额、并谕多贵知之。　　

○又谕、据庆廉奏、阿察他克台官兵送到随同王鸿仪出征之明伯克色里克、讯据供称都齐特台防堵官兵。俱已阵殁。伊被贼捆缚。乘机逃回。被缚时见贼分两股。一打叶尔羌官兵。一围王鸿仪官兵。叶尔羌官兵俱已阵殁。王鸿仪营盘尚在。贼头阿浑留下二百人。其余往洋阿里克去。又听说张格尔派布噜特头目二人。带兵七百名。由巴什雅哈玛卡伦去取乌什。两面夹攻等语。巴什雅哈玛卡伦。系通喀什噶尔捷径要隘。乌什与阿克苏辅车相依。现在该处兵力单弱。不敷防堵。前已谕知杨遇春、于出口官兵内酌拨数百名。或由阿克苏先行拨往。以资调遣。现在乌什情形紧要。数百名尚不敷用。著长清、达淩阿、即于已到阿克苏、各路官兵内。先行酌拨一千名。分派大员一人带领。迅速前往帮同堵御。现已飞饬杨遇春、催令带领甘州官兵之胡超、李士林、星驰赴阿克苏。并飞催齐慎速往阿克苏会同办理。所留官兵。可敷分拨。一俟杨遇春督兵到彼。再行相机进剿。至派赴都齐特防堵官兵两起内。一系参将王鸿仪所带乌什兵三百名。其叶尔羌官兵一起。自系岳振太所带前往叶尔羌换防兵丁九十余名。此次既据贼称俱经阵殁。是否即叶尔羌换防之兵。曾否实已阵殁。著长清等查实具奏。再据色里克供内。有被贼捦缚。系求阿克苏巴吉格尔伯克爱里什、向贼头阿浑说情。始行放脱。则爱里什之通贼。已可概见。此时爱里什是否仍在阿克苏帮同防守。抑竟已从贼前去。如尚在该城。长清等当访查明确。设法拘禁。以免勾结。将此由六百里加紧谕令知之。　　

