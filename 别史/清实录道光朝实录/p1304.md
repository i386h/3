<!-- { "loadSidebar": true } -->
○军机大臣议准、钦差侍郎柏葰等奏查勘盛京山场。详拟善后章程六条。一、叆江西岸。添设卡伦三座。以资稽查。一、每年统巡官出边巡查。应分春秋二季。以归核实。一、每届三年春季。请令盛京副都统、酌带官兵巡查一次。统巡官毋庸派往。一、统巡官出边。应令先知照朝鲜国地方官会哨。如无搭盖窝棚处所。该国地方官具文。由统巡官申报将军。以备稽核。一、各边门严禁出入。其采薓刨夫、及运粮人等、出边时共有若干名。按名填注。进关时仍逐名勾稽。以防弊混。一、三道浪头。为山犯偷运木植必由之路。应于该处酌添官兵。严密堵缉。得旨、盛京沿江一带。地广山深。流民最易溷迹。查察稍有未至。即难净尽根株。嗣后每届三年巡查边卡。著由盛京将军开列该将军、五部侍郎、副都统衔名。候朕简派一员前往。并著吉林将军于每年统巡官出边巡查时一体派员、责令认真清厘。庶不致此拏彼窜。清查后俱著自行据实具奏。以专责成而靖边圉。余依议。　　

○署两江总督陆建瀛奏、甄别才具平庸之正署知县于浚等四员。分别降革。得旨、各属仍当随时留心甄核。　　

○山西太原镇总兵官祥麟、奏报任事。得旨、实力整饬。认真训练。勉之。　　

○以翰林院侍读胜保、青麟、侍讲沈兆霖、司经局洗马奎章、翰林院编修皂保、充日讲起居注官。　　

○礼部议准、湖南巡抚陆费瑔疏报、采访溆浦县贞节妇女严翟氏等七十口。请建总坊旌表。从之。　　

○甲辰。以太常寺卿恒毓、为通政使司通政使。　　

○乙巳。杭州将军桂轮、因病解任。调江宁将军奕兴、为杭州将军。实授裕瑞江宁将军。　　

○赏福建、江西、丙午科乡试年老诸生黄益龄等三名举人副榜有差。　　

○丙午。上诣绮春园问皇太后安。　　

○命御前侍卫玉明、在乾清门侍卫上行走。贝子奕格、在御前行走。　　

○以火器营翼长乌兰泰、为广州满洲副都统。　　

○丁未。以太常寺卿何桂清、翰林院侍讲学士曾国藩、为内阁学士。兼礼部侍郎衔。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百四十三

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。六月。戊申朔。谕内阁、前据都察院奏、山东民人禚方溪等、呈控贼匪白昼抄抢毙命等案。当有旨交崇恩饬属严拏惩办。兹据奏称、此案先据该府县会同江苏邳州等州县、获犯郭从善等十三名。惟首犯李贯五在逃。从犯亦尚有未获。仍著该抚严檄该府县、将首犯并各逸犯按名缉拏。尽法究办。毋许一名漏网。以惩凶恶而靖闾阎。　　

○己酉。察哈尔都统裕诚等奏、出口考验军政之便。将各该处兵丁抢箭技艺军器牧青官马校阅查点。并抽查军台。下部知之。　　

○庚戌。命户部右侍郎朱凤标、鸿胪寺卿书元、敬谨查勘东陵工程。　　

○辛亥。谕军机大臣等、前据刘韵珂等奏、投首洋盗于发营安插后。俱能认真缉捕。请免改发以资驱策一摺。当交军机大臣会同刑部等衙门议奏。兹据穆彰阿等酌核情形。请将庄通等分发闽浙水师各营安插。已如该督等所奏、依议行矣。此事原系变通办理。惟庄通等曾经入洋为盗。贷其一死。究非安分之徒。目下虽悔罪投诚。难保其不复萌故智。嗣后惟当责成该管各官、于水师各营按营酌量均匀安插。该督仍随时加意访察。如果始终奋勇。不敢妄为。自可准其补伍食粮。以收爪牙之效。傥查有犷悍难驯。不安本分。或未能勤慎当差。自当分别轻重。小惩大戒。断不可稍涉迁就。致贻后患。是为至要。将此谕令知之。　　

○大学士、军机大臣、会同吏部议奏、繙译进士转入翰詹章程九条。一、每科繙译中式进士引见。简用庶吉士。下科散馆。按本科覆试一二等者授职编修。三等授职检讨。作为内班。论俸升用俸同者以等第名次为先后遇。考试翰詹之年。仍令专考繙译。一、翰林院满洲侍读侍讲、第二缺。詹事府满洲右中允、右赞善俱作为繙译专缺。至侍讲学士以上缺出不分文进士与繙译出身。将应升人员。通行开列请简。一、满洲庶子缺出轮用内班。不分文进士与繙译出身。将应升人员。一体升用。至用过二次后。即升用外班文进士举人出身人员一次。一、满洲洗马缺出。先用文进士一人。次用繙译。一人俱先尽内班。再用外班。一、应用外班繙译各缺。侍读、侍讲、洗马、由满蒙员外郎、副理事官、内阁侍读、考补中允、由主事、钦天监监副、宗人府经历、都察院都事经历、大理寺寺丞、太常寺寺丞、光禄寺署正、考补赞善、由小京官、及笔帖式、考补。由吏部咨取各衙门繙译进士举人出身各官。奏请考试。派阅卷大臣拟定名次。引见记名后。注册按名序补。先尽进士。次用举人。如考取人员尚未补竣。以后繙译编检有人。仍先尽内班升用。一、改用繙译之侍读、侍讲、中允、赞善、及以繙译间用之洗马。各缺。现在繙译内班外班庶吉士俱无人。应请由繙译进士举人出身之应升各官考补。先用进士。次用举人。以后内班有人。仍先尽内班升用外班亦先尽庶吉士出身人员。再用考取之人。至繙译侍读、此次考补后下次缺出。即以繙译侍讲转补。一繙译侍读、侍讲、洗马、中允、缺出。以本衙门应升之外班中允、赞善、与考取在前应转翰詹各员。统较科分名次升用。一、改用繙译各缺轮用外班。如考取无人请以文进士抵补。文进士无人以文举人抵补。此后再遇繙译缺出。如繙译有人仍专以繙译出身人员补用。一、现拟改设繙译专缺。如内班无人。仍用外班。其有庶吉士出身者。仍按科分名次拟补。毋庸拣选。如无庶吉士出身人员。即将应升之进士举人出身各员。奏请拣选。每缺拣选二三人候简。至考试蒙古繙译进士以主事用者。签分六部、理藩院、太仆寺行走。奏留后遇有题选缺出。酌量补用。从之。　　

○壬子。旌表守正捐躯直隶滦州民王可生女普姐。　　

○癸丑。上诣绮春园问皇太后安。　　

○谕内阁、德诚等奏、南粮帮船脱空。请旨饬催等语。南粮泗州前帮等船。节节脱空。其在后之凤中常等帮。尚无过关信息。现已节近大暑。即使衔尾北来。亦不为早。若再阻滞稽延。将来必至有误回空。所关非浅著直隶总督、山东巡抚迅查各帮船在何处逗留。果否实系浅阻。抑系无故耽延。即责成各该道府、督饬该管州县、于河道淤浅处所。认真挑穵。添拨济运。并严饬沿河员弁、昼夜催趱。遴委勤干之员。协同督催。务令跟踪前进。无使一帮脱空。俾得依限抵通。以利漕行而重积贮。　　

○甲寅。云南临元镇总兵官尚安、因病解任。以前任腾越镇总兵官李能臣、为临元镇总兵官。　　

○乙卯。户部议准、陕甘总督布彦泰疏报、靖远县开垦旱地四顷二十七亩有奇。照例升科。从之。　　

○丙辰。前任云南提督汪道诚、以年老休致。　　

○丁巳。谕内阁沈拱辰奏、徵完引课。并未完商欠请勒限严追一摺。长芦应徵道光二十五年商课奏销。业经展限半年。乃引商冯恩绶等、仍不依限完交。尚有拖欠。实属玩误。著即照议勒限二十日。上紧追完。傥再逾限未清。即著参革监追。查抄治罪。　　

○引见新科繙译进士。得旨、桂丰、广凤、勒尔精阿、伍忠阿、俱著以庶吉士用。佛尔果春、昆玉、祥成、伊济斯浑赛卜哲讷、舒庆、锦祥、俱著以六部主事用。　　

○长芦盐政沈拱辰奏、办理招商认运情形。除永平府各属及广平肥乡两县。前已奏明试办官运外查天津府属之青县、盐山、庆云、亦俱官为运销。此外各岸。屡催纲总选保。并出示招徕。因认运寥寥。复于招认之中。稍示变通之法。不论引数多寡。年分久暂。或认或租各从其便。其认办官租引地者须另完官租银两。课款较多。遵照部议。将旧商积欠各课。及原借帑本。一概免其承认。如认办商置引地。无须另完官租。令其量议价值。抵认帑本积欠。俾现年帑息。不致尽成悬宕。而旧商欠项。亦得稍轻。现除陆续接认。计尚空悬引地四十余处。容再督催纲总。妥为劝导次第招充。或再酌归官运。或委员运盐至总汇地方。饬令各州县招集水贩。领买运销。以期引不久悬课归有著。得旨、认真努力。务挽颓波。　　

○命浙江布政使存兴、留京以三四品京堂候补。以四川按察使刘喜海、为浙江布政使。陕西督粮道张集馨、为四川按察使。　　

○举行本年军政侍卫处、銮仪卫、满洲蒙古各旗营。卓异官一百二十七员。年老官二十四员。有疾官三十一员。才力不及官七员。分别议叙处分如例。　　

○添建广东高要县琴沙炮台。并虎门广济墟兵卡汛房。从总督耆英等请也。　　

○戊午。谕军机大臣等、耆英等奏＜?口英＞夷近日情形。所有租地建房等事。现经委员觅定地方。妥为商办。并责成地方文武及绅士等。劝谕居民。俾各相安等语。此次夷船突入省河。香港夷兵加增。并有铸造炮子火箭及演习炮车等事。该夷自加练习。或意图蚕食诸国。亦意中事。但传闻岂可尽信。必应加意筹防。著该督等仍督饬地方官、密为筹画。层层布置。并密饬水陆各营。共备不虞。既不可过事张皇。尤不得少疏防范。将此谕令知之。　　

○理藩院奏、据住京俄罗斯达喇嘛佟正笏、呈请在塔尔巴哈台、伊犁、喀什噶尔、三处通商。查例载俄罗斯除在恰克图地方交易外。所有霍尼迈拉呼卡伦。俱不准通商。所请与例不符。且各该处距中国较远。人烟稀少。内地商人。断不肯跋涉前往。于该国实无裨益。应札行该馆监督。传谕该达喇嘛转行知照。从之。　　

