<!-- { "loadSidebar": true } -->
○又谕、御史周炳绪奏、广西各属外来游民。请饬清查编入保甲一摺。广西地处边隅。时有广东湖广等处游民。在彼租山重地。往往窝藏匪徒。致滋会匪盗劫重案。为害闾阎。不可不立法防范。著苏成额严饬各府州县。并苗疆土司。将现在外来种山民人。开载户口。详纪年貌籍贯。公举诚实客长。令其约束。一体编入保甲。由地方官随时稽察。毋许书差需索。并严禁里保私租山地。搭盖土房。使奸匪无所容留。至湖广江南上年被水难民。有流至广西者。著该抚一并饬查。妥为安抚。勿使失所。如有奸宄溷迹。一经查出。立即按律惩办。以靖地方。　　

○又谕、存华奏、查出吉林凯撤官兵。私带幼孩出关一摺。凯旋官兵。携带子女。屡经降旨申禁。带兵大员。自应宣示律令。饬谕该管官兵。恪守科条。不特军营难民。不准私自携回。即沿途经过地方。亦不得稍滋扰累。乃吉林委协领色普青额、不惟不能约束官兵。且竟自行携带。现经已海关查出色普青额、所带高孝一名。骁骑校委参领扎隆阿、所带周景成一名。兵丁庚音苏、所带李四儿一名。并不知姓名兵丁所带杜兴元、王小一儿二名。均于直隶境内私带出关。且有教令私越边墙之事。必应严行惩办已据该副都统将高孝等五名解京。著交刑部严切根究。是否自愿随往。抑该官兵等逼勒诱骗。务得确情。按律惩办。其携带杜兴元、王小一儿、之兵丁。究系何人。著博启图即饬色普清额查讯确实。奏明办理。在后行走吉林黑龙江官兵。尚有数起。并著带兵大员。及沿途地方官。严行晓谕稽察。勿得阳奉阴违。自干咎戾。　　

○癸巳。上诣皇太后宫问安。　　

○以直隶缉获积窝盗贼多名。予知州张良志等优叙有差。　　

○甲午。上御瀛台勤政殿。赐蒙古王贝勒贝子公额驸台吉及外藩使臣呼图克图喇嘛等宴。并赏赉有差。　　

○阅冰技。　　

○以协办大学士理藩院尚书富俊、户部尚书王鼎、礼部尚书汤金钊、户部左侍郎顾皋、右侍郎李宗昉、充经筵讲官。　　

○以詹事府詹事陈用光、充文渊阁直阁事。少詹事鄂木顺额、署文渊阁直阁事。　　

○赏御前大臣土默特扎萨克贝子固伦额驸玛呢巴达喇、肩舆。　　

○赏喀尔喀扎萨克图汗玛呢巴咱尔、三眼花翎。　　

○乙未。谕内阁、奕颢等奏、审拟已革署知府被控索赃一摺。此案已革前署锦州府知府奉天府治中吴昆、勒令钱铺开写凭帖。因该铺户等出言顶撞。辄行掌责。发县羁押。虽于郭元鼎等贿求开释。未遽允准。仍授意张洪。转告铺户。帮助告病知府德荫盘费。致郭元鼎等从中诈骗多赃。实属糊涂错谬。若照律拟以杖徒。未免轻纵。著发往军台效力赎罪。以示惩儆。　　

○又谕、奕颢等奏、审拟通判向铺户借钱办差。并佐领典史劝修庙宇一摺。此案解任岫岩通判吴琪、向各铺户借钱备办差务。差竣归还。讯系照旧章办理。尚无科派勒借情事。惟借用钱文。并未署立券约。载明利息。亦无领项清还凭据。致滋物议。实属办理不善。著交部议处。解任锦州驻防佐领扎勒翰、与锦县典史俞一清。听从爱明阿等。向绅士商民劝捐修庙。虽讯无勒派侵肥情弊。究属不合。俱著交部察议。　　

○又谕、奕颢奏、查明偷穵鹿窖各案年分一摺。围场偷穵鹿窖。前经降旨令奕颢查明历任将军在任月日。据实具奏。兹据奏称、道光元二三五等年办理偷穵各案。业经拏获治罪。无庸置议外。惟讯明现获各犯。供出六年四月间。所穵鹿窖。该统巡大员。及守卡各官。未经查出呈报。所有六年夏季、七年春季、失察之统巡大员。并该边门武职章京等。查取各职名。交部分别议处。至六年四月间。偷穵鹿窖。系前任将军晋昌、副都统安福、任内之事。虽经派员查出破案。究属疏忽。俱著交部议处。　　

○谕军机大臣等、韩文绮奏、赣州拏获会匪多名。饬臬司前往查办一摺。此案赣州民黄百幅等。均系添弟会内匪犯。胆敢传徒骗钱。自称为安远公。并起获长方三角各木印、及花帖等件。不法已极。该抚因犯证众多。不能概行提省。并恐余犯闻风远扬。饬臬司兴科前往督办。务将在逃夥党。购线密拏。并严讯该犯等。木印作何行用黄百幅因何有安远公名号。是否该犯自称。抑另有首犯给与。其余夥党。有无称号及聚众滋事等情。务令水落石出。查拏净尽。早绝根株。毋许一名漏网。尤不可过于张皇。致吏胥等藉端滋扰。拖累无辜。转致别生事端。将此谕令知之。　　

○命仓场侍郎福绵、来京候旨。调兵部右侍郎松廷、为仓场侍郎。盛京工部侍郎保昌、为兵部右侍郎。未到任前。仍以内阁学士福勒洪阿署理。　　

○丙申。孝庄文皇后忌辰。遣官祭昭西陵。　　

○谕内阁、德英阿奏、伊犁随征南路绿营官兵。借支行装等项银两。请饬部照例核销等语。上年跟随长龄前往前路出征之绿营官兵八十余员名。支过赏银。经部核令减半借给。惟上年伊犁派往带领民遣壮勇之绿营官兵。业经准其全支。此项赏借银九百余两。事同一例。著加恩准其核销。照例于凯撤回营后。分年扣还。该部知道。　　

○谕军机大臣等、那彦成奏、途次传闻有张逆遣使投诚之说。俟到彼访察实在情形。相机办理。并称禁止大黄茶叶。严禁于卡伦。不若查察于各城等语。本月初二日。据长龄等奏、探知张逆闻大兵陆续撤回。分遣回子。向各爱曼借兵借粮。意欲仍来抢占喀什噶尔。旋据阿坦台等、禀知张逆潜逃彼处。已经月余因跟随尚有二百余人。不敢捦拏。现在哄伊搬至伊里斯满底处。离卡仅八九百里。再来禀知。前往掩拏。显借投禀为名。探听官兵消息。该督所闻张逆投诚之说。自系道路讹传。该逆等狼子野心。诡诈是其惯技。那彦成到彼。纵该逆实有投诚之意。总当就计诱捦。相机妥办。断不可堕其奸谋。至严禁大黄茶叶。原可制外夷之死命。然必须稽察严密。勿使偷漏。又必须妥议章程。方免扰累。该督现已咨商各城。应如何核定斤两数目。禁止官吏诈索。务期斟酌详尽。既不可有名无实。致为外夷所窃笑。尤不可使商民回众。稍形滋扰方为妥善。再另片奏、请带提督齐慎、及游击来兆元等、前往差委。前曾降旨令齐慎于回籍治丧百日后。来京陛见。该督已于途次晤及。准其就近带往。甘肃大靖营游击米兆元、陕西靖远营都司向荣、俱准其带往差遣。其陕甘两省各营千把外委兵丁内。如有向来实在得力者。准其酌带数员名前往。不可过多。该督行走甚速。遇有可以趱程之处。仍当加紧遄行。以慰廑盼。再京师于本月二十三日。竟日大雪。五寸有余。实近来所罕遇。仰见天心佑助。普迓春禧。伫望卿成此大功也。将此由五里谕令知之。　　

○以二品顶带署都察院左副都御史诚端、为盛京工部侍郎。　　

○以内阁学士容照、兼正白旗蒙古副都统。　　

○以伊犁应解内地马匹无误。佐领达春布等、下部议叙。赏额鲁特兵丁一月盐菜银。　　

○以伊犁屯田丰收。予员弁议叙赏兵丁一月盐菜银。　　

○上以岁暮祫祭太庙。自是日始。斋戒三日。　　

○丁酉。以工部尚书穆彰阿、署步军统领。户部左侍郎敬徵、署管理钱法堂事务。工部左侍郎奕经、为对引大臣。　　

○戊戌。以岁暮祫祭。遣官祭太庙中殿。后殿。　　

○谕军机大臣等、长龄等奏、查探张逆情形。及请留带兵大员。并建筑叶尔羌英吉沙尔城垣衙署。议覆善后事宜各摺。览奏俱悉。现在张逆窘迫情形。祇系传闻一面之词。不可深信。釜底游魂。难保其不死灰复然。潜来窥伺。该将军等惟当饬各路防兵。随时加意防范。傥有可乘之机。诱之使来。务即就地歼捦。勿留遗孽。惟不可轻率出卡。堕其奸计。亦不可务为镇静。有失机宜。至达尔瓦斯所禀。张逆前此闻信折窜未能缚献情由。真伪虽不足信。惟既遣使远来。该将军乘机招致。尚无不可。前此准留吉林黑龙江官兵。已降旨令哈哴阿折回。与阿勒罕保分带。其现留伊犁官兵。管带当不乏人。祥云保著不准留营。仍令回京。总兵成玉、昨复降旨令其回任。和阗领队大臣富盛阿、著赏给副都统衔。以凭支食廉俸盐菜。喀什噶尔四品商伯克员缺。著照所请、以作霍尔顶补授。其议覆松筠所奏各款内。酌抽棉花税银、调剂台站回户一条。所驳甚是。其余各条。俟那彦成到彼。通盘妥筹。至建筑叶尔羌英吉沙尔城垣衙署兵房。非喀什噶尔情形可比。何不修复故城。另费周章耶。将此由五百里谕令知之。　　

○又谕、据长龄等奏、探询张逆仍在阿坦台处居住。势甚窘迫。各处防范周密。如该逆穷迫力竭。拚死前来。正好诱进卡内。痛加剿办否则明春确探贼情。知会达淩阿等。由乌什前来。两路进兵。设法兜捦等语。张逆以釜底游魂。穷促情形。原可想见。惟传闻之词。亦难遽信。已谕知长龄等、饬各路官兵。加意防范。不可轻率出卡。亦不可坐失机宜。惟所奏建筑叶尔羌英吉沙尔两处城垣衙署。一移叶尔羌旧城之西。须建衙署仓库兵房八百四十余间。一移英吉沙尔旧城之北。须建衙署兵房三百余间。此二处祇因隔住回城一隅。迥非喀什噶尔改建昭忠祠、不敷居住者可比。何不修复故城。必须另费周章。该将军等现因严寒未能工作。先派员采运木植。著那彦成经过该二城时。悉心察看情形。如非必不得已。无庸经议更张。又据议覆松筠前奏善后事宜各条内。酌收商民棉花税银、调剂台站回户一款。所驳甚是。其屯田裁兵各款。前已交该督到彼酌筹。是否可行。另行妥议具奏。将此由五百里谕令知之。　　

○命科尔沁扎萨克土谢图亲王诺尔布林沁子喇特纳噶尔毕、在乾清门行走。　　

○己亥。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后陵寝。　　

○遣官祭端慧皇太子园寝。　　

○遣官祭太岁之神。　　

○吏部右侍郎江苏学政辛从益、因病解任。调工部右侍郎白镕、为吏部右侍郎。以内阁学士申启贤、为工部右侍郎。兼管钱法堂事务。　　

○命内阁学士朱方增、提督江苏学政。　　

○朝鲜国使臣宋冕载等三人、于午门外瞻觐。　　

