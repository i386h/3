<!-- { "loadSidebar": true } -->
道光二年。壬午。九月。壬申朔。谕军机大臣等、孙玉庭等奏报、根究教匪余党、督饬查拏以靖地方一摺。此次安徽阜颍地方。教匪由豫窜入滋事。孙玉庭等飞饬文武各员弁。剿捕妥速。前屡经降旨。令其饬属提讯现获各犯。根究余党。悉数摉捦。兹据奏称、除续获陈悦等男妇三十余名口外。有自行投首之杨奉一名。经该臬司惠显等、提犯研鞫。究出该犯杨奉、往来逆犯家中。辗转纠人。其所供在逃各犯。均有姓名住址。业经按名拏获房二等十七犯。内韩献忠一犯。曾为逆匪书写帅字令旗。并伪书圣旨二字。计未获止有二十八名。现在上紧缉捕等语。览奏欣慰。此案驻颍文武各员弁、先后获犯不下二百余人。其零匪在逃者。已属无几。自不难捕获净尽。该督等、现令府县会督文武。设法缉拏。并出示晓谕习教愚民。许其改悔投首免罪。以安舆情。孙玉庭办理此事。总当翦除稂莠。净绝根株。固不可迹涉张皇。拖累无辜。断不可意存宽纵。致有漏网。至孙玉庭以河防紧要。自应于闱务事竣。驰赴清江。督属防护。毋庸赴颍。孙尔准现已由江北凤阳一带、驰往颍州。著即督同司道等、将各犯提勘。分别赶紧究办。长途押解。务令小心防范。毋使稍有疏虞。是为至要。将此各谕令知之。　　

○又谕、阮元奏、暹罗国王、遣使呈进例贡。并遣使臣豫期恭赍贡品、候祝来年万寿一摺。暹罗国本年届例贡之期。该国王如期遣使入贡并因癸未年朕万寿庆辰。遣使敬赍表文方物、进京恭候祝嘏。情词恳切。实属出于悃诚。所有该国王例贡。准其于本年呈进。该督等将赍进例贡使臣、委员伴送起程。令于本年内到京。其赍进万寿贡之使臣。亦著该督等酌量派员护送。于明年七月内到京。届期呈进。所有该国正副贡船。准其于本年底先行回国。该督等即传谕该国王遵照可也。将此谕令知之。　　

○以剿捕河南窜匪出力。赏安徽署颍州府知府刘珊、花翎。外委吕秉悦、千总。监生陈开文、外委。　　

○添备河南十三厅秸料二千垛。山东曹河粮河二厅秸料五百垛。从署河道总督严烺请也。　　

○癸酉。谕内阁、前因顺天府属被灾州县较多。当降旨、令总管内务府大臣、查明此次随往谒陵备差应用车辆。酌量裁减。兹据内务府查明开单具奏。各处随往备差司员应用车辆。减去一百十四辆。内廷需用车辆。节省七十八辆。共减省车一百九十二辆。著即照所请、行知顺天府办理。朕轸念民艰。于差役之中。时寓矜恤之意。该府尹等自应仰体朕心。实力奉行。即饬各州县照此次减定车辆数目备办。此外浮派车辆。已派者按名发还。未派者毋许添派。并著通行晓谕。认真稽查。如各州县阳奉阴违。书役仍复藉差撞骗。勒派病民。即据实严参惩办。傥办理不善。一经告发。或被人揭参。定将该府尹等一并治罪。决不宽恕。　　

○浙江衢州镇总兵官塔青阿、因病解任。调江南徐州镇总兵官刘廷斌、为衢州镇总兵官。以江南河标副将邢洛书、为徐州镇总兵官。　　

○归化城副都统年德、因病解任。以荆州协领伊星阿、为归化城副都统。　　

○宁夏将军格布舍、奏请陛见。允之。　　

○以副都统卓尔珲保、署宁夏将军。　　

○予故守护昌陵侍郎阿明阿、祭葬如例。　　

○甲戌。上御懋勤殿。勾到新疆、云南、贵州、广东、广西、本年情实罪犯。停决新疆斩犯二人。绞犯一人。贵州绞犯一人。广东斩犯二人。余七十人予勾。　　

○谕军机大臣等、晋昌奏请年班进京一摺。向例盛京、吉林、黑龙江、三省将军。每年应轮替一员、进京陛见。兹据该将军奏明请旨。晋昌、本年由京赴任。松箖、亦于春间来京陛见。所有本年年班。晋昌、松箖、俱著毋庸前来。晋昌著于明年届期来京。即自明年为始。以后该将军等、仍照例轮替一员前来可也。至另片奏称、三陵总管宝轮等。均于嘉庆二十四年、先后到任。扣至道光四年。依次五年期满。即应回京供职。似可无庸轮派年班进京等语。三陵总管。向无更换年限。是以每年轮派一员进京。前于嘉庆二十三年、钦奉谕旨。该总管等五年期满。即行奏请更换。其轮派年班进京之处。著永远停止。将此谕令知之。　　

○以扰累汉民。革四川泸州属九姓长官土司任清职。　　

○赏四川重遇鹰扬武举黄万年、守备衔。　　

○拨通仓米十万石。赈直隶被水州县灾民。　　

○乙亥。上御乾清门听政。　　

○谕内阁、前因成亲王染患痰证。步履未便。特降旨、令其无庸常川进内。在家静养。兹复据奏尚未就痊。坐食全俸。寝食不安。恳请赏给半俸。朕心深为廑念。成亲王、仍著给予全俸。俾得安心调摄。以冀速痊。　　

○又谕、和桂等奏、请通饬有漕省分、徵兑漕粮。务须一律乾洁一摺。本年江南、浙江、二省漕米抵通。颜色多有黑黯。漕粮为天庾正供。自应一律乾圆洁净。方资久贮。若将潮嫩发变之米充数。如青腰白脐、及颜色不鲜亮者。年积年多。势必易成红朽。著通谕有漕省分各督抚。严饬州县。于收漕时亲自验明米色。毋许仅委书役人等任意滥收。傥刁劣绅士。恃强勒交丑米。立即严拏究办。仍著该管各粮道。于兑漕时严禁旗丁、不得勒掯索取帮贴。通同将丑米兑运收舱。致有霉变。嗣后漕船抵通时。除沿途失风受湿米石、验明先行搭放外。其验出不堪收贮者。该仓场侍郎等、即奏明驳回。交该省督抚查明。分别赔换。以备积贮而重仓储。　　

○谕军机大臣等、御史程矞采奏、豫省教匪朱麻子等、由新蔡纠众窜入阜阳滋事。若非颍属匪徒勾结。该犯等何敢轻入其乡。查颍州强悍成风。为匪党逋逃渊薮。向有捻匪私枭。虽非习教传徒。声势最易联络。风闻艾亭集在阜阳县西南。距城一百六十里。捻匪最多。即朱麻子等犯窜匿之所。艾亭集北十五里有马家店。为马姓盘踞之区。素不安分。盗首马皮显、即马二。系该处捻头。夥党殆难数计。县西十里为桃花店。又西南约二十里为韦家寨。约百里许为地里城。该处捻匪盐枭、成群结党。最为地方之害。又该县方家集以南。即河南息县新蔡交界处所。巨窝大盗、伏处潜藏。与捻匪肆行抢劫。南汝光一带客店。往来行旅。晨宵不敢放行。此外如颍属霍邱县之三河尖。与阜阳接壤。三河尖之南十里为临水镇。与豫境毗连。临水镇有著名土豪李复白一名。业经获案。尚有李天定、李振邦、二犯。日久未获。若不早拏。恐习教之徒伏而未动者、与捻匪互相纠结滋事等语。皖豫两省毗连处所。向有捻匪私枭。党羽甚多。声势最易联络。节经地方官查拏惩办。总未净尽。如该御史所奏马皮显、李天定、李振邦、等犯。扰害闾阎。必须及早捕获。现当摉查余匪之时。该省文武员弁、分布要隘。会同堵拏。该处为捻匪出没之区。不难就地查缉、以净根株。著孙玉庭、孙尔准、程祖洛、严饬地方官。不分畛域。密速按名掩捕。毋任远扬漏网。仍须不动声色。不可稍涉张皇、别滋事端。总期匪徒净尽。大夥悉就歼除。固不可株累无辜。亦毋许仅捕零星土百充数。务俾民闲安堵。即土棍亦不戢自消。方合思患豫防之道。将此各谕令知之。　　

○命太仆寺卿张鳞、太常寺少卿明安泰、驰往直隶东光县审案。　　

○以詹事府詹事史致俨、为内阁学士。兼礼部侍郎衔。　　

○以广东惠州协副将爱新保、为福建建宁镇总兵官。　　

○成都将军呢玛善等奏、提督桂涵、带兵剿办果洛克番贼、连获胜仗情形。得旨奖赉。予伤亡兵丁赏恤如例。　　

○丙子。上诣皇太后宫问安。　　

○谕大学士领侍卫内大臣长龄等、现在文孚、福克津等。派出武会试入闱。伊等领侍卫内大臣进班之处。著内大臣替进。嗣后领侍卫内大臣内、如遇外差。即著照此进班。　　

○以新授西宁办事大臣廉敬、亲老。命留京。调喀什噶尔参赞大臣武隆阿、为西宁办事大臣。赏喀什噶尔帮办大臣秀堃、三等侍卫。为参赞大臣。调乌什办事大臣徐锟、为喀什噶尔帮办大臣。　　

○上书房行走右春坊右赞善朱珔、亲老乞养。允之。　　

○添设云南永北营苗力、大水井、巴喇、三汛。裁崀峨一汛。移于阿哵咧地方。拨永北右军存城内把总一员。左军顺州北山关二汛内外委二员。左右两军所属蒗蕖等汛兵一百名。鹤丽镇标兵一百名。分布各汛。从总督史致光请也。　　

○修江西丰城县被水冲缺堤工。从巡抚阿霖请也。　　

○丁丑。赏前任热河都统庆惠、蓝翎侍卫。为乌什办事大臣。　　

○以陕西署褒城县知县赵廷俊、独力捐修城工。下部议叙。　　

○戊寅。谕内阁、前据山西巡抚奏、平遥县民刘漋显疑奸。商同刘灵霄、纠邀严石则等、杀死伊妻张氏。并姚尤则一案。经刑部题驳。以严石则等、将姚尤则擡进屋内砍毙后。割落头颅。为时已久。张氏目睹情形。何以直至姚尤则杀毙后。始行声喊欲逃。且严石则等供词。有只道奸情是真之语。如果确凿。则严石则等、系听从本夫杀奸。例止拟杖。罪名悬殊。请交该抚另行审拟。旋据该抚覆奏、访得此案。系刘灵霄起意谋杀。将该犯改照谋杀造意律拟斩。刘漋显、改照加功律拟绞。严石则、李城光、二犯。仍照加功律拟绞。经刑部查与原题情节迥异。案关谋毙二命。拟抵四命。首从生死罪名出入甚钜。不得凭案犯反覆无据之词。率定爰书。致成冤狱。如果覆审案情。毫无疑窦。原不妨更改罪名。惟核其情节。较原题更属支离。不得遂为信谳。著邱树棠再行亲提审讯。虚衷研鞫。将刑部所驳情节。逐层根究。总期情真罪当。毋得稍存回护。俟覆到之日。再交刑部核议具奏。寻奏、刘灵霄、刘漋显、均请仍照原拟。至严石则、李城光、与刘漋显素无认识。辄听信刘灵霄、希图酬谢。帮同将姚尤则刘张氏杀毙。若照本夫杀奸案内余人一律拟杖。实属情浮于法。如依平人谋杀加功问拟绞候。又未免无所区别。请于谋杀人从而加功绞监候罪上、量减一等。拟杖一百。流三千里。下部议、从之。　　

○以西安协领禄明、为青州副都统。　　

○己卯。遣官祭历代帝王庙。　　

○谕内阁、四川平武县贡生唐开兰、以该省学政、已将该生作为恩贡。又复催提贡单、改作岁贡等情呈控。著交蒋攸铦、查明该生补廪出贡年分名次先后。该学政办理有无错误。据实具奏。至该生所呈迩言一策。本日未据都察院奏递。著即于明日呈览。嗣后该衙门应奏控案。遇有此等陈进事件。无论有无违悖字样。俱著一并封奏。　　

