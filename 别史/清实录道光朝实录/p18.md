<!-- { "loadSidebar": true } -->
○赏前任福建台湾镇总兵官武隆阿、副都统衔。为喀什噶尔参赞大臣。调三等侍卫哈密帮办大臣秀堃、为喀什噶尔帮办大臣。赏河南道御史永明额、副都统衔。为阿克苏办事大臣。　　

○贷甘肃渭源、秦、清水、两当、泾、崇信、灵台、镇原、灵、徽、十州县灾民两月口粮。并缓徵灵、狄道、灵台、河、镇原、五州县新旧额赋。　　

○丁卯。谕军机大臣等、本年六月二十七日。御史鲁垂绅、请查办江西销盐分数。劾参盐道胡稷、因循废弛一摺。当经皇考仁宗睿皇帝降旨交孙玉庭、延丰、查办。嗣于七月二十八日。孙玉庭等奏、已遴员驰往江西。会同署盐道许理城详查。尚未据查明具奏。兹又据参奏、胡稷回任后。势必将捏报畅销之处。设法弥缝。又于已革都司徐富国禀报盐店送给规费一案。辗转袒护隐瞒。并纵容管门家丁金三、盘踞署外。与书吏串通舞弊等语。著交孙玉庭、瑺弼、延丰、会同严查该盐道胡稷所报畅销引课。是否相符。有无藉官运私情弊。并将徐富国所禀收受规费。及袒护盐店。纵容家人各情节。逐一彻底根究。据实参奏。不可稍涉瞻徇。原摺著钞寄阅看。将此谕知孙玉庭、瑺弼、并传谕延丰知之。　　

○又谕、有人参奏、山东巡抚奏调十二州县内。朝城一缺。系九月部选。十月引见。尚未到东。其开缺在该抚奏请拣员之先。部选实缺之杭喻义。系曾任州县。拏获盗案之员。既未到省面见。何以便称人地未宜。且该抚奏请钜野、郯城、莒州、三员。亦系试署。则引见发往实缺之员。亦可俟其到任。试看能否。何以明知部选有人。豫请调补。又所请试署莒州知州纵家鸾一员。系因署滕县任内。于民人杨德宽殴伤李端身死一案。相验不实。又不能审出实情。经该抚参奏。部议降三级调用。奉旨送部引见之员。何以不待引见。竟豫为保请。前次奏准无论合例与否。原摺寻常参罚已结案件。有碍升迁之例。予以宽假。至于特旨引见之员。应俟奉旨后。方可酌量奏请。何以被参之案未结。保荐之章已至。且闻纵家鸾系捐纳出身。初署地方。即于人命案件相验不实。又不能审出实情。所称才具明干。亦未确凿等语。东省吏治。废弛已久。曹沂两属州县。尤为难治。前据钱臻奏、请将实缺人员撤任。遴员奏请调补。朕以地方亟资整顿。一切不掣其肘。破格施恩。允其所请。该抚自不得稍存私意。今既有人参奏。所参各情节。该抚何以不行详查。遽行奏请调补。著将原摺钞寄阅看。钱臻即行明白回奏。不可稍涉含混。将此谕令知之。　　

○军机大臣等、会同御前大臣议奏。将南郊大祀减存翊卫官兵。再行敬谨酌核。分别应减应撤。并请将神乐署裁减官六员、兵一百八十名、照旧添设。拨出官四员。兵一百名。移设西天门至昭亨门站道。从之。　　

○上以冬至祀天于圜丘。自是日始。斋戒三日。　　

○戊辰。试中式武举春英等三十七人于太和殿前。　　

○命江苏巡抚陈桂生、湖南巡抚李尧栋、来京。以广东布政使魏元煜、为江苏巡抚。湖南布政使左辅、为巡抚。　　


大清宣宗效天符运立中体正至文圣武智勇仁慈俭勤孝敏成皇帝实录卷之九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

嘉庆二十五年。庚辰。十一月。己巳。上诣南郊斋宫斋宿。　　

○直隶总督方受畴奏、遵旨相度各河淀水势。查直隶境内。雍正年间兴修营田水利。著有成效。嗣因水旱不齐。民间无力培筑。仍改陆种。亟应择水有来源去路之处。量为垦复。得旨、此事莫作虚文看。到京时当面再降谕旨。　　

○两江总督孙玉庭等奏、束清御黄各坝抛填碎石。著有成效。堪以敌黄济运。报闻。　　

○命成亲王永瑆、庄亲王绵课、在内廷行走。　　

○以江西按察使程祖洛、为湖南布政使。顺天府府尹汪如渊、为广东布政使。　　

○庚午。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑睿皇后陵寝。　　

○遣官祭孝穆皇后暂安园寝。　　

○遣官祭端慧皇太子园寝。　　

○诣皇太后宫问安。　　

○礼部奏准。冬至令节。照乾隆元年二年之例。次日皇太后宫停止行礼。仍进庆贺表文。　　

○以通政使司副使申启贤为顺天府府尹。福建台湾道叶世倬、为江西按察使。　　

○裁贵州兴义府归化厅属土外委、土守备、苗缺。从巡抚明山请也。　　

○辛未。上诣时应宫拈香。　　

○御紫光阁。阅中式武举马步射。　　

○谕军机大臣等、据吴璥等奏、大坝口门。逐渐收窄。河冰漂淌。现仍设法进筑。续得丈尺。兹引河将次全完各情形一摺。仪封大工东西两坝。截至本月十二日止。续进三十八丈。连前已共得一百七十一丈。尚存口门二十五丈。其引河挑工。统计已得十分之九。工届垂成。惟现在金门日渐收窄。水深溜急。又值天气严寒。河冰骤下。吴璥等尤当加倍慎重。督饬在工员弁。时刻留心保护。步步追压坚实。期于月内依限合龙。毋得草率迟玩。其南北两岸堤工。务于开放引河以前。饬令该厅汛员弁。昼夜防守。保护万全。至引河挑工。即照所奏。先令姚祖同驰往严催赶办。勒限完工。俟开放引河前。再令张文浩督同叶观潮。前往各工段。逐一验收。务期宽深如式。一经启放。循流顺轨。永保安澜。将此由四百里谕令知之。　　

○礼部奏准。仁宗睿皇帝。孝淑睿皇后。升祔太庙。恭进玉册玉宝。请旨另造一分。恭送盛京太庙尊藏。又加上孝敬宪皇后。孝圣宪皇后。高宗纯皇帝。孝贤纯皇后。孝仪纯皇后。尊谥册宝。亦应于盛京太庙各恭进一分。其玉册由京重造。玉宝照例在盛京敬谨改镌。所有原奉玉册五分。请派往之王大臣恭请回京。尊藏太庙。　　

○调叶尔羌办事大臣长庆、为哈密帮办大臣。以正黄旗满洲副都统穆通阿、为叶尔羌办事大臣。　　

○以天气严寒。赏观德殿值宿章京侍卫银币。兵丁一月钱粮。　　

○壬申。上诣观德殿几筵前供奠。　　

○御箭亭。阅中式武举技勇。　　

○御乾清宫。引见中式武举。亲定甲乙。赐一甲昌伊苏、李凤和、富成、三人。武进士及第。二甲菩萨保等四人。武进士出身。三甲戴恩等三十人。同武进士出身。　　

○谕内阁、武科规制。于马步射之外。试以开弓舞刀掇石。以验技勇。由来已久。嗣于嘉庆十八年。议令满洲蒙古旗人与汉军汉人一体应试。满洲蒙古旧例。祇试马步射硬弓。遂将舞刀一事。一律停止。今思技勇内既向有舞刀一项。满洲蒙古士子。自应一体练习。亦不迫以时日。著自道光三年为始。凡满洲蒙古汉军汉人之应童试者。俱仍试以舞刀。至五年乡试。六年会试。均已娴熟。一体考试。以复旧规。　　

○又谕、吏部奏、请开馆纂修则例。摺内声明官员缘事处分。有因公因私之别。因公者不必尽属公罪。因私者不必尽属私罪。请于例内各条下添注。凡注明公罪而案情系属营私者。仍照私罪定议。所奏殊未明晰。部颁律令。原示人以信守。公罪私罪。判然攸分。断不容稍有牵混。即如失察疏防。事属因公。徇饰讳匿。迹涉营私。自应各科各罪。岂得以注明公罪之条。仍照私罪定议。复予书吏以高下其手之柄。著吏部堂官督率该司员等。将应修则例。悉心确核。删其烦苛。其所注公罪私罪。务令判若列眉。俾援引时确有遵守。不得互相淆混。仍启弊端。　　

○又谕、本日吏部奏、请暂停考试竹笔字誊录官。既称时值严寒。难以缮写。何以先行定期知照军机处。奏请钦命试题。逮试题业经奏请。该部又复具奏停考。太觉率意。吏部堂官。著交都察院察议。承办之司员。交都察院议处。其竹笔字誊录官。著于明年春融再行考试。　　

○命镶蓝旗蒙古副都统巴哈布、管理火器营官兵。　　

○旌表逼嫁捐躯镶黄旗满洲闲散幅康妻那拉氏。　　

○癸酉。谕军机大臣等、本日英和等奏、据民人庞德恭、密首李昂等邪教惑众。谋为不轨情事。并呈出李昂家所藏枪法书本。此案所控李昂精于数学。从前滑县滋事。李昂与张汉才等常通书信。并李昂自造药箭软甲。一切兵器。俱已完备。又有即墨县人周神童子。能腾云驾雾。本年九月二十日。必有动手作乱者。进城谋官劫库。四五人即能成事各情。其言颇觉怪诞。但事关谋逆重情。不可不查明虚实。著钱臻即督同琦善。遴派精细员弁。密赴泰安县。按照呈内所开村庄住址。确切查访。并查起李昂家有无药箭软甲兵器等件。如其事属实。必当从严究办。不可稍存姑息。致令漏网。若事无影响。亦不可扰累无辜。激成事端。即究明庞德恭因何诬陷情由。照例治罪。原摺。原呈及枪法书一本。俱著发给阅看。将此谕令知之。　　

○以都察院左都御史松筠、为热河都统。热河都统诚安、为都察院左都御史。　　

○命江宁将军本智、来京。调广州将军八十六、为江宁将军。以镶红旗汉军都统孟住、为广州将军。　　

○甲戌。谕内阁、昌陵圣德神功碑。清汉字二统。所需石料。著乌尔恭阿等豫期敬谨采办。一经采得。即将丈尺式样。先行具奏。　　

○以都察院左都御史诚安、为镶红旗汉军都统。工部右侍郎文孚、为都察院左都御史。调刑部左侍郎那清安、为工部右侍郎。理藩院右侍郎那彦宝为刑部左侍郎。以太常寺少卿常英、为理藩院右侍郎。候补四品京堂成书、为太常寺少卿。　　

○调正白旗蒙古副都统色克精额、为正黄旗满洲副都统。以头等侍卫噶布唐阿、为正白旗蒙古副都统。　　

○以故云南户撤长官司赖兴祚子有位、袭职。　　

○以故西藏达格鲁克族百户诺尔布扬批子琼噶、袭职。　　

○添建广东三水县芦包汛大塘墟卡房。拨前山营外委一员、兵二十名、移驻。从总督阮元请也。　　

○乙亥。上诣皇太后宫问安。　　

