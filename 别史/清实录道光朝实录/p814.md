<!-- { "loadSidebar": true } -->
○又谕、前据御史蔡子璧参奏、山西赵城逆匪滋事。文武各官。畏缩不前。当降旨交廉敬、赵盛奎、严密访查。据实具奏。兹据查明分别定拟。所有此案已革赵城县经制外委李大法、协防外委李万幅、于贼匪昏夜越入之时。往捕受伤。随赴附近村庄。纠人摉捕。与弃城失陷者不同。惟该革弁等平日既疏于防范。临时又不能捕捦。情节较重。李大法、李万幅、均著发往新疆充当苦差。以示惩儆。撤任赵城县典史章际清、职司缉捕。不能先事豫防。致贼匪戕官劫狱。本应科以守备不设之罪。惟因赶护受伤。复招集绅士摉获要犯多名。贼匪旋即逃散。情尚可原。章际清著即行革职。杖一百。徒三年。即在犯事地方定地充徒。到配折责安置。据供亲老丁单。无庸查办留养。参将白凤池、经该镇派赴赵城剿捕。辄在洪洞县帮同守城。又藉词沿路捕贼。行走迟缓。实属轻重失宜。耿秉瓒带兵较多。启程稍晚。惟不迅速督兵进发。亦属迟缓。白凤池著交部严加议处。耿秉瓒著交部议处。灵石县知县祥玉、于防守事宜。尚无贻误。其县属妇女。畏惧潜逃。讯非因伊眷属暂避所致。亦无抛掷子女之事。惟于伊子将眷属送往暂避。未及查禁。亦殊不合。祥玉著交部议处。太原镇总兵台费音、虽无带兵退回平阳。致赶会人畏惧投河情事。惟不权衡事体之缓急。自行提兵速往。又于所派之参将白凤池等、行走迟缓。未即查明究办。咎实难辞。台费音著交部议处。巡抚鄂顺安办理逆案。尚为妥速认真。惟于典史章际清畏贼逃匿。外委李大法等受伤败走。仅止先行撤任收禁。未即查讯参办。且于白凤池等兵行迟缓。亦未详察。鄂顺安著一并交部议处。　　

○给湖南华容、安乡、二县并岳州卫被旱军民一月口粮。　　

○癸丑。上诣绮春园问皇太后安。　　

○谕内阁、前据巡城御史承光等奏、被窃事主家人章二供词不符。当交刑部验讯。兹据李振祜奏、该城原奏内。称章二并无刀伤情形。刑部验明。伤系铁片。该坊官显有规避朦详情事等语。京师为辇毂重地。理宜一律肃清。偶有窃盗之案。该巡城御史自应严饬司坊各官。一面验讯明确。一面严缉正贼。务获究办。乃近来外城地面。盗贼颇多。有报无获。是该司坊官捕务废弛。已可概见。甚至案情稍重。关系处分者。一经事主呈报。并不缉拏贼犯。追究赃物下落。辄指为装点捏报。舍贼匪而专究事主。铺户居民。往往畏累隐忍。被窃不报。无怪盗风日炽。肆行无忌。著通饬五城御史、各宜勤明奉职。所属司坊各官。务须振刷精神。认真缉捕。遇有窃盗案件。迅即究明据实详报。总期有案必获。庶奸宄敛戢。不致扰累闾阎。傥查有规避处分。朦混具详。专向事主根求。竟置正贼于不问。即著都察院堂官据实严参。毋稍徇纵。以儆怠玩而肃捕务。　　

○除直隶涿州水冲沙压田二十四亩额赋。　　

○谕军机大臣等、祥康奏、佐领揭控副都统并协领等官通同舞弊一摺。此案佐领博卿阿所控各款。如果实有其事。均属大干法纪。不可不彻底根究。世袭佐领博卿阿、副都统倭楞泰、协领伊勒当阿、参领伊淩阿、拉林罢废员岳淩阿、现改名复充本处骁骑校之乌永阿、已满监督忠辅、现改名补放笔帖式帮办主事之永辅、俱著解任。交祥康亲提人证卷宗。秉公审讯。按律定拟具奏。该将军甫经到任。无所用其回护。既经朕特旨派令查办。即与钦差无异。惟当破除情面。一秉至公。将该佐领所指各款。督率随带司员。逐一确查。认真根究。务期水落石出。以成信谳。不准稍有徇隐。致滋枉纵。方为不□委任。将此谕令知之。寻奏、讯明博卿阿所控倭楞泰等收受变卖戥头薓银等款属实。倭楞泰、伊淩阿、请发往伊犁效力赎罪。博卿阿稔知倭楞泰等一切弊端。扶同徇隐。挟嫌列控各款。多系事不干己。居心狡诈。革职不足示惩。请发往乌噜木齐效力赎罪。余分别定拟。下部议。从之。　　

○浙江巡抚乌尔恭额覆奏、纹银出洋。本干例禁。近奉部议。黄金白银。概定出洋治罪之例。惟洋银一项。未便一并禁绝客商携带。从之。　　

○礼部左侍郎陈用光、因病解任。调吏部左侍郎杜堮、为礼部左侍郎。以服阕侍郎申启贤、为吏部左侍郎。仍兼署都察院左都御史。　　

○云南腾越镇总兵官怀唐阿、因病解任。以江南江宁城守协副将长喜、为腾越镇总兵官。　　

○拨安徽司库银一万两。发商生息。为下塘集移驻同知衙门缉捕经费。从巡抚邓廷桢请也。　　

○修浙江海盐县石塘。从巡抚乌尔恭额请也。　　

○修安徽当涂县圩堤。从巡抚邓廷桢请也。　　

○乙卯。上诣大高殿行礼。　　

○还宫。　　

○以山西赵城县捐助剿匪军饷。予候选县丞王敬烈等议叙有差。　　

○除江苏娄县捐置义冢田四十一亩有奇额赋。　　

○以祭社稷坛。自是日始。斋戒三日。　　

○丙辰。孝慎皇后殡宫月祭。遣官行礼。

大清宣宗效天符运立中体正至文圣武智勇仁慈俭勤孝敏成皇帝实录卷之二百七十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。八月。丁巳朔。祭先师孔子。遣大学士文孚行礼。　　

○谕内阁、前据御史岳镇南奏、通州东关沿河一带。有凤中镇江等帮粮船。彼此互殴。伤毙数命之事。又武清县河西务地方。有身背衣包二人。在河岸被水手五六人、拦路抢劫银钱布匹等物。当降旨令仓场侍郎、直隶总督、查明具奏。兹据该侍郎暨该督等先后覆奏、查明各帮。并无在通州东关互殴滋事。武清县河西务地方。亦无水手拦路抢劫之案。所奏相符。惟武清县既经详报客民陈忠等五人。在该县大张庄道上。被贼七八人拒抢银钱衣物一案。该督当严饬该地方官弁勒限缉拏。务获究办。至各粮船水手。多系犷悍性成。难保不沿途滋事。仍须谆饬催漕文武各员弁。及沿河地方官。一体认真访查。不得因此次查无其事。稍形疏懈。以安行旅而速漕运。　　

○谕军机大臣等、前据程祖洛奏、闽浙洋面。时有盗劫案件。并有积盗曾武未获。委员管带扮商兵船。设法诱缉。当即谕令将该犯曾武务期必获。迄今数月。尚未据该督等报获。朕闻该犯曾武、凶恶最著。现在闽浙洋面。聚集多船。出没伺劫。大为民害。若不及早拏办。必致酿成巨案。著程祖洛、魏元烺、乌尔恭额、即督饬闽浙两省水陆文武员弁。严密访查。逐段巡逻。不分畛域。协力堵拏。务俾该盗匪遁迹无所。期在必获。断不可养痈贻患也。将此各谕令知之。　　

○又谕、伊里布奏、革员被参列款禀讦一摺。已有旨派赵盛奎驰驿前往会同伊里布审讯矣。此案已革同知王应模、前在署黎平府任内交代。据接任署知府黎靖、查出短交银六千五百六十余两。仓谷四千五百三十石。乃不将所短之银。系何款项。分晰开报。迨经调省会算。惟称交收清楚。屡饬提银。亦未报解。因恐有私议通融情弊。续行奏参。乃该参员经改收司监。复胪列禀词亲供。向该督递申。所称短交银谷二款。先交银五千七百余两。在省结算。又陆续交张锳转交清楚。取有收信。黎靖亦造册结报。藩司不能分晰款项。格外苛求。延宕含混。将其详揭。禀内复又讦及黔省仓谷。有绌无赢。大路州县。价谷全无。并永宁等属交代短缺。设法弥缝。派及津贴。而于署开泰县候补知州刘椿交代一案。指称巡抚裕泰、与该牧之祖最称莫逆。是以照应等语。案关亏短仓库钱粮。交代轇轕。并各州县仓谷短缺虚悬。该参员王应模复于被劾后列款讦控。且牵指该省巡抚藩司大员瞻徇偏袒。虚实均应彻底根究。著赵盛奎接奉此旨。无论行抵何处。即驰赴贵州。会同伊里布秉公审讯。其现在随带司员三人内。著酌带二人前往。余著交廉敬带同回京。该侍郎等务将此案人证卷宗。提集省垣。逐加审讯。务得确情。其王应模所短银谷。是侵是那。各系何款。黎靖有无造报册结。王应模所称前后交清。及张锳给与收信。是否实有其银。抑系互相私议通融。张锳有无从中偏袒。黔省仓储。是否有绌无赢。价谷有无虚悬。各属州县交代。有无实亏弥缝等事。均应破除情面。逐加体访。务得实据。不得因王应模业经参革。迁就了事。方为不负委任。将此各谕令知之。寻奏、逐仓盘查。并皆实贮。谷价亦未虚悬。王应模以亏空被参。肆行抵饰。讯明自认虚诬。拟发往新疆效力赎罪。下部议。从之。　　

○福建布政使郑祖琛、以亲老乞养。允之。以前任江宁布政使贺长龄、为福建布政使。　　

○福建金门镇总兵官窦振彪、因病赏假。以福宁镇总兵官陈步云、署金门镇总兵官。　　

○戊午。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○以正红旗汉军副都统常德、兼署镶黄旗满洲副都统。　　

○己未。秋分。夕月于西郊。遣定亲王奕绍、恭代行礼。　　

○遣官祭文昌帝君庙。　　

○谕内阁、本年八月。孝穆皇后梓宫。孝慎皇后梓宫。奉移至龙泉峪。所有沿途芦殿内。步军统领衙门应行豫备激桶差使。前派赛尚阿督率照料。著改派礼部尚书恩铭。　　

○又谕、前据凯音布等奏、察哈尔总管缺出。请将张家口蒙古协领、一体拣选。当交兵部核议。经该部议准具奏。复降旨著凯音布等查明、张家口是否尚有满洲协领。派在印房行走之员。再行具奏。兹据奏称、张家口驻防。向设满洲协领二员。历经派在印房等处行走办事。请嗣后将察哈尔总管专用蒙古人员之例。略为变通等语。察哈尔总管。专办察哈尔八旗蒙古事务。向例遇有缺出。由该都统于该处蒙古人员内。拣选保送。其在京八旗蒙古人员。由该管大臣保送。值年旗拣选带领引见。候旨补放。旧例相沿。办理已久。若将张家口满洲蒙古协领人员。一体拣选。则察哈尔应选人员。未免向隅。殊失抚驭蒙古之道。嗣后遇有察哈尔总管缺出。著仍遵旧例办理。　　

