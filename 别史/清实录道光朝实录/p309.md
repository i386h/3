<!-- { "loadSidebar": true } -->
道光六年。丙戌。九月。己卯朔。给贵州松桃厅被水屯军谷石。　　

○庚辰。上诣绮春园问皇太后安。　　

○御勤政殿听政。　　

○谕内阁、此次遣往军营之副都统安福、阿勒罕保、著加恩每人各赏银一百两。总管二员、副总管一员、协领二员、佐领九员、每人著各赏银四十两。防御二员、六品官一员、六品荫生一员、骁骑校九员、每人著各赏银三十两。所赏银两。由广储司给发。所有续调吉林黑龙江带兵官员。俟到京之日。著俱照此赏给。　　

○户部尚书黄钺、因病解任。以署工部左侍郎王鼎、为户部尚书。　　

○以前任福建布政使惠显、为太仆寺卿。　　

○予回疆阵亡侍卫伯庆、章京法里那、委协领穆腾额、锡伯章京苏勒通阿、索伦骁骑校特克绅布、前锋校舒通额、笔帖式纳苏铿额、景毓、参将刘发恒、守备伍开江、千总都友周、把总谈禄、外委李文彦、马鹏、祭葬世职。兵丁木通阿等一百三名、赏恤如例。　　

○予广东福建出洋淹毙千总林桂芳、庄贵宝、祭葬恤荫。兵丁何汉彰等四十七名、水手苏田等六名、福建甘肃阵亡马兵陈得保等七名、并湖北巡江淹毙兵丁马清标、赏恤有差。　　

○予云南解铜淹毙知县吕梦飞、祭葬恤荫如例。　　

○辛巳。上幸南苑。　　

○谕内阁、此案经纪于丰、总办收卸北仓米石。先因催卸滞漕紧急。加添露囤。空留廒座。嗣因催收豫省碾运粟米。限期迫促。辄乘机收受船户多赃。朦混收贮。以致粟米贮仓后霉变。情殊可恶。仅予按律拟徒。不足示惩。于丰著杖一百流三千里。与帮办经纪罪应满徒之刘长庾、杨学黾、吴辉宣、均不准留养。前任仓场侍郎申启贤、督办收米。是其专责。乃于卸贮滞漕各经纪空留廒座。并卸贮碾运粟米各经纪得赃朦收。毫无闻见。其咎甚重。本应交部严议。姑念该侍郎前与百春筹办海运事宜。尚属妥善。百春、业已赏加一级。申启贤著从宽降一级调用。河南陕州知州杨兆李、押运粟米。包装包卸。已属不合。复失察各船户米石受潮。贿嘱经纪。著与协运之典史李蟠、交部分别议处。霉变米石。除各经纪耗米业经户部议抵外。余著户部查明数目。照例分别议赔。逸犯各船户。讯明各经纪均不知姓名。既据杨兆李供明船户名册。现在河南藩司署内。著程祖洛就近查缉惩办。　　

○又谕、多隆武著加恩赏给大卷八丝缎一匹。小卷五丝缎一匹。无庸前赴南苑谢恩。　　

○谕军机大臣等、长清等奏、会商筹办防剿。及和阗失守情形一摺。阿克苏浑巴什河一带贼匪。前经额尔古伦击败窜回。现复探明洋阿里克、又有贼厝屯聚。自系该逆等随处勾结。复来窥伺。该处沿河一带及各要隘地方。必须分布周密。加意防堵。现在阿克苏已到各路官兵。及各处换防兵弁。据奏除分派各处外。存城兵祇一千七百余员名。前已有旨饬催甘州带兵副将胡超等。督兵速赴该城。听候调遣。自可克期赶到。达淩阿当侦探贼踪。应剿则带兵迎击。如觉兵力尚单。不能制胜。则帮同长清严密防守。慎勿轻敌穷追。致堕贼人奸计。是为至要。巴哈布所带土尔扈特兵一千名。前经降旨令其旋回。各防本境。此时既已赶到。如遵照前旨。带兵折回则已。若尚在该城。即著暂留协同防堵。俟长龄、杨遇春到彼。再令旋回。至伊犁官兵二千名内。前经派往乌什五百名。现据奏在阿克苏祇一千名。其余五百名。是否尚未到齐。抑派赴他处堵御。未经声明。著查明详悉具奏。现在各阗业已失守。据兵丁王相泰供词。系因内变所致。阿克苏回子众多。更当加意防范。善为驾驭。以后大兵陆续云集。兵威可以震慑。再能遇事令其怀畏。自不致心生反覆也。至达淩阿另片奏、现在情形。惟有保护阿克苏、乌什、库车三城。并阿克苏迤东台站等语。所见甚是。此时逆贼既随处勾结。和阗已失。必又窥及他城。前据色里克俱有差派布噜特往取乌什之供。其库车有通和阗小路。马知不潜往煽诱。长清等当多设侦探。查访奸细。一面传谕庆廉、果良额、留心防范侦缉。总以遵照前旨。保守东四城为要。专待大兵会集。长龄、杨遇春、有一人赶到。再行相机进剿。将此由六百里谕知长清、达淩阿、并谕巴哈布、庆廉、果良额、及祥云保、多贵知之。　　

○又谕、鄂山奏、固原提督扬芳、甘肃提督齐慎、俱赴军营带兵。堪州提督事务。请以现署固原提督西安镇总兵德克登额改署。其固原提督请调何占鳌署理等语。前因甘省控制新疆。地方紧要。不可无大员镇守。节经降旨令杨遇春于杨芳、齐慎、二员中。酌派一员回任。嗣因齐慎先抵哈密。吁恳随同堵剿。并据杨遇春奏、杨芳业已出关。是以俱令前往。其固原河州地方。回民杂处。俱关紧要。已据杨遇春奏明德克登额、署固原提督。德克金布回河州本任。兹据鄂山奏请调署各缺。自系为慎重地方起见。惟古北口与固原相距辽远。到任需时。且直隶提督亦关紧要。前经降旨派特依顺保、为阿克苏办事大臣。现在达淩阿业已到彼。齐慎、杨遇春、亦不日可到。计特依顺保月内尚未出关。已有旨令署甘州提督印务。其现署固原提督西安镇总兵德克登额、著鄂山留心察看。是否胜任。即行奏闻。至宁夏镇总兵史善载、调赴军营。即著靖远协副将富桑阿署理可也。将此由六百里谕令知之。　　

○署陕甘总督鄂山奏、筹办现在军需情形。得旨、诸凡与卢坤妥商办理。一切军需。断不许稍有迟误。更不可稍存推诿之意。勉之又勉。无负委任。　　

○是日。驻跸新衙门行宫。翼日如之。　　

○壬午。上行围。　　

○谕军机大臣等、奕颢等奏、审讯土默特喇嘛蕴敦、控告护卫布音德勒格尔、挟讎毙命一案。及多布当巴勒呈控该护卫怂恿该王扰害不法等款。据该王供认大半属实。惟回旗时打用黄伞。系属布音德勒格尔妄传。因醉未经阻止。至布音德勒格尔强灌依什赞布醉死。先不知情。经盟长处派官兵拘拏。恐其受罪。始则贿嘱放回。继又给照纵逃。请从重治罪等语。此案该四子王回旗时打用黄伞。固属布音德勒格尔妄传。惟此伞是否该王自制。或系借用现成物件。著奕颢等查明黄伞来历及现在下落。调验明确。至依什赞布因醉摇手。布音德勒格尔左手拧其右耳。右手取樽强灌一杯。何遽于次日即死。究竟是否酒中寘毒。必须彻底根究。未便因尸兄证佐。皆无确切指证。置而不问。著奕颢等再行严讯确情。并查明该王是否知情故纵。俟奏到时再降谕旨。至该王续被呈控欺占副章京齐登多尔济之媳。及勒拨台吉达尔济属下人户等款。均须布音德勒格尔、及其妻拉木到案。著奕颢等派拨官兵。协同盟长。勒限严拏。并勒令该王交出。违者加倍治罪。将此谕令知之。　　

○癸未。上行围。　　

○谕军机大臣等、长龄奏、前调兵力不敷分拨。请添调西安满兵二千名。塔尔巴哈台厂马五千匹。并查探布噜特阿坦台汰劣克。并未进卡助逆等语。现在贼氛日炽。原须厚集兵力。一鼓歼除。前据杨遇春奏、请续调官兵一万一百名。内已有西安满兵一千名。业经奏报起程。今该将军复请添调。除已调一千名外。准其续调一千名。即令副都统卓尔珲保、管带前进。无庸等候带领黑龙江官兵。其请调塔尔巴哈台厂马五千匹。已据该将军咨会彦德挑备。著即传谕该彦赞务拣膘壮之马。分起速解阿克苏。勿得迟误。此时回疆西四城。虽有英吉沙尔、叶尔羌、失守之信。然皆出自贼供。尚未可遽信。惟昨据长清奏、兵丁王相泰自和阗逃回。供系该城阿奇木私约所属回城伯克齐来取城。以致被陷。深堪痛恨。已谕知长清、达淩阿等。总以保守东四城为要。专候该将军等到彼相机进剿。现据查探汰劣克等并未入卡助逆。可见上年巴彦巴图、贪功妄杀汰劣克家属多人。致该布噜特纠众报复。与朕采访众论相符。前经降旨令该将军详查确实。或汰劣克可以稍从末减。今既查明该布噜特并未进卡滋扰。正可剀切晓谕。以上年巴彦巴图贪功轻出卡伦。妄杀汰劣克家属多命。现经奏明大皇帝。已洞鉴汰劣克冤抑。使巴彦巴图尚在。必当以贪功妄杀重治其罪。汰劣克虽有擅杀巴彦巴图之罪。念其全家被杀。情有可原。今又查明该布噜特等并未进卡助逆。特颁恩旨。不究其己往罪状。从宽原宥。汰劣克等再能纠合部落。效顺天朝。在卡外堵御。若张格尔窜逸出卡。即拏获缚献。定当量其功绩。奏明加以封爵。并赏银十万两。尔布噜特等当审察顺逆。勿为张格尔所愚。以致自取罪戾。有干天讨也。如此明白宣示。俾布噜特从逆者咸知自新。不从逆者坚其效顺之悃。与我进兵机宜。当为有益。刻计所调大兵。前后已有三万余名。本日又据武隆阿奏、请添调四川兵三千名。是兵力不为不厚。将来分路进剿。另敷分派。惟该逆裔所恃者惟布噜特。汰劣克阿坦台既未助逆。则帮同滋扰者。谅必无多。现虽勾结回子甚众。然回性反覆无常。前见逆裔鸱张。群思从逆。迨知我大兵云集。声威壮盛。未必不反而归降。彼时逆裔计无所出。必又以卡外为逋逃薮。该将军当与杨遇春遵照前旨。早为筹画。断其归路。以期大加惩创。歼厥渠魁。勿致窜逸为要。此时一面晓谕布噜特。固可期其得力。仍当密加防范。不可堕其狡计。是为至要。又另片奏调道员办理粮饷。前此鄂山已奏调陕西盐道查廷华等赴甘帮办。前任甘凉道英启、亦随卢坤前往肃州。今阿克苏需员办理后路粮饷。已另谕鄂山于英启到甘时。即饬令速赴阿克苏。交该将军差遣。至关内外军火粮饷。已屡谕鄂山、卢坤、恒敬、英惠、宽为筹备。源源接济。自可无虞短绌也。又另摺奏、拟补伊犁两满营四部落初次出征官兵额缺。除请补协领等官。另降清字谕旨准行外。兵丁等缺。著即挑补足额。其续行退回额鲁特营佐领赛吉尔胡等三员。各部落兵七十七名。系另由布噜特游牧陆续逃回。较之额尔古伦等、赴阿克苏城戴罪自赎者不同。著照所请、一并革退。先行枷号两月。限满之日。酌加鞭责。不准复挑差使。再有逃回者。即照此办理。又据另片奏、降补防御札克桑阿、熟谙外夷情形。著准其越级升补协领。带往阿克苏随营差遣。将此由六百里加紧谕知长龄、并谕德英阿知之。　　

