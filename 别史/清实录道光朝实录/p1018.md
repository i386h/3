<!-- { "loadSidebar": true } -->
○谕内阁、现在军务紧要。一切公文。必须迅速按期递送。本日据兵部奏参差官韩扬曾、于本月初七日领送闽浙两省夹板公文。至次日方递到良乡县接送。实属玩误。韩扬曾著即革退差官。仍交兵部议处。嗣后如遇此等紧要公文。傥有稍误期限者。著将该差官从严参办。以重邮政。　　

○又谕、前因春佑奏、中书科传补供事。有情托弊端。当降旨交隆文等查办。并将中书万通等解任审讯。兹据讯明该中书等实无情托弊端。惟万通、郭翘前后回堂舛错。致滋疑窦。徐宗勉于同乡供事沈钰应补额缺。不细心商酌。辄负气不行画稿。亦属不知远嫌。中书科中书万通、郭翘候补中书徐宗勉、均著交部照例议处。春佑所奏不实。著交部察议。　　

○又谕、卓秉恬等奏、请将入官地亩拨充经费。著准其将昌平州良乡县入官地亩历年租息。以一半赏给京城金台书院普济堂育婴堂三处。添补经费并修理房舍之用。以一半赏给昌平良乡两州县本处书院。为脩脯膏火之资。即由顺天府暨该州县自行核实经理。以垂久远。仍咨户部立案。免其造册报销。　　

○以故土尔扈特扎萨克贝子车林多尔济弟乌尔图纳逊、袭爵。　　

○己亥。孝全皇后梓宫前月祭。命皇子行礼。　　

○谕内阁、前据长喜奏、夷船驶至乍浦海口。该副都统率兵堵御。当降旨令查明具奏。兹据奇明保等奏称、夷船被击后。退窜外洋。现已哨探无踪。并查明满汉兵丁伤毙六名请恤等语。所有前次堵御夷船伤毙兵丁。著咨部照例议恤。　　

○谕军机大臣等、本日据奇明保等驰奏、夷船退出乍浦海洋一摺。览奏均悉。据奏该处炮台海汛。现已加高培厚。安设枪炮。共计官兵一千七百余员名。乡勇一千五百名。即有匪船续至。足资防堵等语。所办尚属周妥。前有旨令奇明保回省防御。一面知会恒兴前赴乍浦。计此时均已接奉。遵旨办理矣。现在匪船虽退。守御仍宜严固。奇明保著仍遵前旨。折回杭州省城。恒兴著暂驻乍浦。会同长喜妥为防守。傥有夷船续至。我兵备御已严。祇须协力堵御。俟其舍舟登陆。方可奋击痛剿。将此由四百里谕知奇明保、并恒兴、长喜、知之。　　

○又谕、据朱树奏、漕标所辖之青口一处。坐落赣榆县地方。为商贾出入要区。现在浙省洋面不靖。应行一体巡防等语。朱树现在督运来通。该处徵调防堵各事宜。著责成裕谦一手经理。将此谕令知之。　　

○旌表守正捐躯福建福清县民林世捷女雅宋。　　

○准江西饶州帮遭风漂失米石。分限买补。　　

○庚子。谕内阁、前据刘谊奏、湖北襄阳府属之南漳县。于五月内传有讹言。居民纷纷逃避等语。当降旨令周天爵等严密查访。兹据该督等查明。系因丁家集窝户熊添碌、畏拏逃窜。妄布谣言。遂致以讹传讹。由近及远。现在浮言早息。乡民俱各安堵如常。所有造谣之熊添碌一犯。著该督等饬令该管道府上紧勒拏。务获究办。寻总督裕泰奏、熊添碌窝留秦秃子成等行窃。被拏奔窜。秦秃子成等逢人拦问。诡称逃避反乱。乡民信以为实。纷纷迁徙。延及七八州县。熊添碌、秦秃子成、俱经监毙。余分别定拟流徒笞杖。下部议。从之。　　

○谕军机大臣等、本日据邓廷桢驰奏、由闽赴浙。已另降谕旨。令其折回闽省矣。又另片奏、定海失守之后。探闻该夷于城内张榜招商。销售鸦片等语。逆夷明目张胆。抗违禁令。深堪痛恨。惟既占据城池。正可兜捦痛剿。据邓廷桢奏称、夷船二十余只。聚泊港口。势类负嵎。内地师船恐难骤近。必须改造坚实大船。多配兵丁炮火。间道而进。一拥登山等情。但泉州商人私信所称。恐未尽确。如果该夷占据定海。我兵竭力攻打。朕意分兵两路。一路烧毁船只。断其归路。一路攻复定海。聚而歼旃。庶足伸天讨而靖海氛。惟夷情诡诈百出。海洋风汛靡常。著伊里布于到浙后相机审势。妥为筹办。务须同万全。确有把握。一切剿办机宜。随地随时。谋定后动。朕亦不为遥制也。邓廷桢摺片。著钞给阅看将此由五百里谕令知之。　　

○又谕、此次＜?口英＞咭唎沿海内犯。攻陷定海。现已调兵云集自可即日翦除。惟致寇根由传闻各异有云绝其贸易有云烧其鸦片。究竟启衅实情。未能确切。著伊里布于到浙后密行查访或拏获夷匪。讯取生供。或侦探贼情。得其实据。该大臣由协办大学士云贵总督调任两江。今复授以钦差大臣关防。专办浙江军务。受恩深重。且于从前办理夷务。并未涉手无所用其回护。著悉心访察。务得确情。据实具奏。将此谕令知之。　　

○又谕、前因浙江有＜?口英＞夷滋扰。降旨令沿海将军督抚等先事豫筹。巡察防堵。已据直隶山东江苏各省。将备防事宜陆续奏到盛京为根本重地。朕心尤为廑注。该处港汊。何处可进大船。该省洋面。何处最关紧要。著耆英确切查明。先行奏闻。至现在作何筹办。固不可先事张皇。亦不得不豫为准备。以致临事周章。如果夷船驶至盛京。该将军即督属堵御。相机办理。将此谕令知之。　　

○又谕、据琦善奏、驰赴天津海口。亲督筹备。并豫调兵丁。驻集防堵。其宁河等处海口。亦一体防御等语。所办尚属周妥。著该督督饬所属。严密防范。临时仍相机办理。如该夷船驶至海口。果无桀骜情形。不必遽行开枪开炮。傥有投递禀帖情事。无论夷字汉字。即将原禀进呈。将此谕令知之。　　

○又谕、本日据邓廷桢驰奏、＜?口英＞夷兵船驶入浙洋滋事。定海城池失陷。请由闽赴浙。会督剿办等语。前因闽省海口紧要。已有旨令邓廷桢毋庸前往。现派伊里布驰往浙江督办。提督余步云想早领兵前往。该督接奉前旨。谅已折回闽省。务当督率将弁。于闽省近海口岸。认真防堵。以期有备无患。至台湾孤悬海外。防堵事宜。尤应准备。著该督飞饬该镇道等遵奉前旨。与前任提督王得禄同心协力。加意严防。毋稍疏懈。将此由五百里谕令知之。　　

○礼部奏、八月初十日万寿节应行礼仪。得旨、照例行礼。停止筵宴。　　

○旌表守正捐躯四川灌县民胡月伦媳魏氏。　　

○辛丑。上诣绮春园问皇太后安。　　

○谕军机大臣等、本日据都察院奏、莱阳县捐职从九品刘牧、呈控串诈不遂。殴逼父命一案。已明降谕旨交托浑布会同刘绎审办矣。此案控关知县勒捐。蠹役索贿。淩虐无辜毙命。如果属实。殊干法纪。著托浑布、刘绎、悉心研究。务得实情。按律惩办。以肃吏治而惩奸蠹。将此各谕令知之。寻奏、莱阳县知县姚澧、以该县歉收。劝谕绅士捐赈。刘牧之父刘登、愿捐制钱一百千。并非抑勒。嗣刘登因与县民梁瑞挟嫌诬控。传案管押。刘牧赴县击鼓。经该县讯明申饬。押令出署。差役朱兴等乘机吓诈。得贿释放。刘登在押畏罪。愁急自缢。姚澧疏于防范。应请交部议处。朱兴等分别问拟军徒。下部议。从之。　　

○壬寅。谕内阁、我朝纲纪肃清。内廷太监。断不准干预外事。此案狄文学听从族侄狄景和、向顺天学政潘锡恩宅内索诈。该犯身充太监胆敢私至大臣宅内挟制讹诈。污蔑二品大员。法所难宽。狄文学著改为斩监候。入于本年朝审情实。已革武生狄景和、以传闻无据之词。怂令狄文学挟制图诈。情罪较重。著改发边远充军。到配折责安置。生员王鸿烈、听嘱誊写名单。添入银数。虽讯无商同讹诈情事。究属冒昧。著即斥革。不准纳赎。　　

○癸卯。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○上至观德殿孝全皇后梓宫前奠酒。　　

○幸圆明园。　　

○谕内阁、僧格林沁奏参、并未查道之护军统领一摺。音登额年已衰迈。毋庸交部议处。即以原品休致。　　

○以工部左侍郎文蔚、兼镶红旗护军统领。礼部右侍郎萨迎阿、兼镶红旗汉军副都统。　　

○调正红旗蒙古副都统中山、为镶白旗满洲副都统。以乾清门侍卫庆兴、为正红旗蒙古副都统。调塔尔巴哈台参赞大臣湍多布、为伊犁参赞大臣。以呼伦贝尔总管华山泰、为塔尔巴哈台参赞大臣　　


大清宣宗效天府运立中体正至文圣武智勇仁慈俭勤孝敏成皇帝实录卷之三百三十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十年。庚子。七月。甲辰谕内阁、本日据祁寯藻、黄爵滋、邓廷桢、吴文镕等连衔奏请筹议海防拣选水师将领一摺著照所请。嗣后参将游击都司守备等官。如有实在熟习洋面情形。勇敢有为者著各直省督抚专摺保举。并于摺内注明该员出力实迹候旨简用。至战船以资利涉。火炮以备攻坚必应平日修造妥协。临时方可得力该督抚等有统辖水师之责谅已先事豫筹。办理悉臻坚固。更应督率将弁加意修理。以备不虞。况战船每岁报销修费。而炮位分置各海口。现据陆续奏报。位置咸宜全在各该督抚认真查察。随时分别验勘。战船则驾驶轻灵。火炮则施放有准。稍有敝坏之处。即著赶紧修理。毋稍懈弛正不在纷纷添造也。　　

○又谕、德春等奏、前任厅员应赔工程。延不兴修。以致倒塌益甚。请严行饬催一摺。通州石坝号房。为堆贮验卸漕粮之所因上年多有坍塌。查系前任坐粮厅敬文、厉同勋、承修之工。自应赶紧赔修。以重仓贮。著镶白旗满洲都统、江苏巡抚、勒令敬文、励同勋、迅速来通。估工购料。限于九月内兴工。赔修完整。如厉同勋未回本籍。即由江苏巡抚传该革员家属。讯明现在何省。飞咨该督抚勒令兼程来京。会同赔修。傥再迟延致误。即行严参究办。　　

