<!-- { "loadSidebar": true } -->
○又谕、前据御史石景芬奏、直隶冀州知州赵庭椿、藉团练乡勇为名。按户勒派等情。当交讷尔经额查办。兹据查明该州召募土兵。系照原禀章程办理。并无按户挑派三丁抽二。勒索滋扰情弊。惟因乡地陈奎聚阻挠顶撞。辄用旧有加重木枷枷号。虽非违例私制刑具。究有应得之咎。赵庭椿著交部议处。　　

○以通政使司副使刘谊。为宗人府府丞。　　

○以捐修喀什噶尔城垣仓廒等工。赏六品伯克密尔阿比提买斯瓦特等蓝翎。余升用加衔有差。　　

○己卯。上诣皇太后宫问安。　　

○谕内阁、富勒敦泰奏、筹款归补防堵官兵口粮等项银两一摺。山海关续次防堵官兵借拨税务盈余银一万五千两。除支过口粮脚价等项。尚存银二十一百四十二两零。著交山海关监督归款。其支过银一万二千八百五十七两零。著准其将前次发商生息一半归款银两暂停归补。先还借拨税务盈余银两。按年尽数扣还。解交该监督查明。以清借项。其发商生息归本停扣银两。俟借款归补完竣后。仍照原案按月扣还。所有续次支过口粮等项银数。俱著据实造册报部核销。　　

○又谕、奕经等奏、请将革员暂行开复顶带等语。四川已革广元营游击梁有才、现带屯土官兵由浙江撤回归伍。准其暂行开复游击顶带。带兵回营。以次弹压。所有该革员浮开船价一案。著俟归伍后仍由宝兴讯明办理。寻奏、梁有才所带弁兵。现已归伍。浮索船价一案。业经参革。应毋庸议。仍摘顶带。下部知之。　　

○谕军机大臣等、达洪阿等奏、相度地势。渐次撤兵。并请将各起逆案动用道库银两。并入防夷案内造报等语。台湾两年以来。剿办各起逆案。动用道库备贮经费。本应专案报销。据达洪阿等奏、多与防夷事务牵涉。难以分晰造报。著照所请、准其并入防夷案内一体造报。所有各口雇募设守之乡勇水勇人等。准其相度形势。渐次裁撤。仍应加意巡防。期于有备无患。将此谕令知之。　　

○修湖北潜江县护城堤工。从总督裕泰请也。　　

○缓徵福建长汀、上杭、二县及峰市县丞所属被水灾区额赋。给房屋修费及口粮。　　

○庚辰。孝惠章皇后忌辰。遣官祭孝东陵。　　

○谕内阁、前据耆英奏、续查上海宝山失守各员。请分别降革议处等语。当降旨交该部议奏。兹据吏部按例定拟具奏。宝山县知县周恭寿。系守土之员。署主簿金文焕。分应协防。典史胡长庚。失守监狱。均著照例革职。上海县县丞庆仁。主簿李国璜。先经奉委离境。与同城失守者有间。著照部议降三级调用。无庸查级议抵。李国璜无三级可降。著即革职。其周恭寿应得罪名。著刑部核议具奏。以上各员。均不准其留办善后事宜。至兼辖上海宝山之知府知州。并同城之佐贰官。及吴淞司巡检。应议各职名。著该督一并查明咨部另议。　　

○又谕、前据怡良等将福建厦门防堵不力之文武各员据实参奏。当降旨交该部议奏。兹据吏部按例定拟具奏。前任兴泉永道刘耀椿。厦门同知顾教忠。同安县知县盛朝辅。石浔司巡检金光耀。均著照部议革职。厦门地方虽无城池。顾教忠以专防同知。较之兼辖道员。及并未驻劄之地方官。责守较重。应如何治罪之处。著刑部核议具奏。该管泉州府知府。亦有应得之咎。著怡良等查取职名。咨部另议。　　

○谕军机大臣等、裕泰奏、拟造防江战船一摺。据奏湖北省所辖岷江迤长二千余里。设有宜昌镇标及荆州汉阳各水师营。战船不能载炮。现拟制造开浪船。绘图呈览。朕详加披阅。制造之法。未能尽善。即如摇橹之人。显露在外。令人一望而知。先受其害。上面尖顶人字罩篷。用竹排钉。炮手人等即伏其下。断不能遮蔽枪炮。且船上祇安橹八枝。炮八位。断难抵御夷船。若以为捕盗之船。则盗船率多轻便。以我长六丈之师船。追赶彼船。势难得力。现有广东匠役何礼贵。能造火轮及各式战船。已饬令前赴湖北。交该督面加询问。兹先发去广东所进造船图说二分。该督接奉后即行钞录存查。原图说遇便封缴。俟何礼贵到时。该督酌量何项战船利于长江驾驶。即令何礼贵就海船式□□羕。量为变通。务期木料坚实。机关灵捷。方能适用。至何礼贵栖为夷人造船之人。此时既为我用。不便以罪人羁禁。惟令其安心服役。密为看管。勿令与外人交接。或至乘间脱逃。是为至要。至所请海疆造船。免其调取楚省木植之处。览奏已悉。将此谕令知之。　　

○又谕、造船匠役何礼贵。现在谕令李星沅于赴陕之便。带至河南地方。转送湖北。著鄂顺安饬属探明该抚经过河南境内时。即派委妥员。将何礼贵送至湖北省城。交与裕泰听候差使。务饬接送之员。沿途妥为照料。毋稍疏虞。将此谕令知之。　　

○辛巳。谕内阁、兵部奏、阵亡之瓦寺土守备哈克里一员。据四川总督宝兴咨称、实系空衔。并未管理屯务。请将议给世职之处注销等语。自系照例办理。惟念该弁虽系空衔。其临阵捐躯。忠勇之忱。与实缺者同堪悯恻。哈克里著仍照实缺例给子世职。以示朕破格施恩。激励将士之意。所有多给恤赏银一百两。亦著毋庸扣减。其造册错误各员。并著免其查取职名议处。　　

○命署漕运总督工部尚书廖鸿荃来京。以署太常寺少卿李湘棻。署漕运总督。　　

○以故云南赵州属定西岭土巡检李泰源弟硕源。袭职。　　

○命留海疆经费及续捐银二十二万六千两。暂贮南河河库备用。　　

○壬午。上诣大高殿行礼。　　

○谕内阁、本年届应军政之期。兵部将在京之都统、护军统领、副都统、右翼总兵、銮仪使、内务府护军统领。在外之驻防将军、都统、副都统、领队大臣、提督、总兵。分晰开缮履历清单进呈。朕详加披阅。内镶黄旗汉军副都统苏隆阿、内务府镶黄旗护军统领福桑阿、福州副都统额勒锦、年力就衰。正黄旗蒙古副都统玖泰、正黄旗汉军副都统伦忠、镶蓝旗汉军副都统喀拉春、人甚平庸。均著以原品休致。余著照旧供职。其造册迟延之广西提督达里保、湖南永州镇总兵英俊、著交部议处。浙江提督李廷钰、福建台湾镇总兵达洪阿、杭州将军特依顺、副都统恒兴、并古城等处领队大臣造册迟延。均属有因。著加恩免其议处。广东碣石镇总兵李贤、琼州镇总兵鲍起豹、高州镇总兵赵承德、该三员履历均未依限报部。是否由军营甫经撤防。著两广总督查明送部。照例办理。　　

○又谕、周天爵奏、请将溺职苟免之卫守备革职拏问一摺。镇江卫守备耿国荣。于夷匪攻破城池后。未能致命殉节。乃迟至半月有余。复又携眷出城。以致钱粮案卷均被遗失。所供在署固守。及后被掳掠之处。必有不实不尽。耿国荣著即革职拏问。交江苏巡抚提同书吏人等严切讯究。并将被掠钱粮查明确数。损毁案卷共有若干。按律定拟具奏。　　

○又谕、法丰阿奏、遵查喇嘛安静悔过一摺。前因干珠尔巴诺们汗。违例私开牧场。降旨革去该诺们汗封号。饬回游牧。并令该大臣察看能否改过。于一年后奏明请旨。兹据奏称、该喇嘛回牧后。一年以来。实在安静悔过。毫无违犯。干珠尔巴、著施恩准其开复。　　

○调察哈尔副都统敬＜?穆-禾攵＞、为福州副都统。镶白旗汉军副都统阿彦泰、为察哈尔副都统。　　

○以正红旗满洲参领海禄、为正黄旗蒙古副都统。兵部右侍郎惟勤、兼正黄旗汉军副都统。　　

○命和硕额驸恩醇、在散秩大臣上行走。　　

○予江苏睢宁县明总兵官周遇吉、建立专祠。官为祭祀。从巡抚程矞采请也。　　

○科尔沁卓哩克图亲王巴图等五人、乌珠穆沁扎萨克车臣亲王彭苏克纳木济勒、喀喇沁扎萨克都楞郡王色伯克多尔济等二人、奈曼扎萨克郡王阿宛都瓦第扎布、苏尼特扎萨克郡王布尔呢锡哩等二人、阿巴噶扎萨克郡王阿尔塔什第、扎赉特扎萨克贝勒额外侍郎拉木棍布扎布、阿巴哈纳尔扎萨克贝子伊达木扎布、喀尔喀扎萨克贝子德勒克多尔济、敖汉头等台吉布彦德勒格哷固鲁克齐、巴林二等台吉扎勒沁扎布、于神武门内瞻觐。　　

○癸未。谕内阁、镶黄旗满洲都统奏、革任轻车都尉原缺。应如何承袭之处请旨一摺。都司德堃。因在浙省接仗退散。发往新疆。例不准伊子承袭。惟其立职之原任湖南提督海淩阿。曾因剿杀逆猺赵金陇等阵亡。深堪悯恻。而其别房又不应承袭。设以德堃获罪。不准伊子承袭。则念及海淩阿阵亡之处。朕心深为不忍。著加恩将所遗一等轻车都尉。饬令该旗仍行拣选德堃之子。带领引见。用示朕轸念荩臣至意。　　

○谕军机大臣等、有人奏、广东香山、新会、顺德、高要等县。盗犯横行无忌。地方官置若罔闻。请饬查办等语。著祁＜?土贡＞、梁宝常、按照摺内指出各案。严切查明。据实参奏。并严饬各该地方官上紧缉拏。按律惩办。以安商民。毋任讳饰消弭。将此谕令知之。寻奏、遵查各案。该州县尚无消弭事情。惟粤东素多盗匪。入春以来。稍为敛迹。惟有认真缉捕。举行团练。以靖地方。得旨、严行督缉。不可懈驰。勉之。　　

○以正蓝旗护军参领萨炳阿、为镶黄旗汉军副都统。伊犁领队大臣长清、为镶白旗汉军副都统。调镶蓝旗蒙古副都统维禄、为镶蓝旗汉军副都统。以头等侍卫齐克唐阿、为镶蓝旗蒙古副都统。　　

○以镶黄旗汉军副都统刘钲、署正白旗蒙古副都统。　　

○给浙江鄞、镇海、两县被兵灾民三月口粮。蠲缓大嵩。清泉。龙头。穿长。石堰。鸣鹤。芦沥。鲍郎。海砂。玉泉。黄湾。十一场及坐落江苏远浦。青村。横浦。浦东。下砂头二三等场。新旧额课有差。　　

○甲申。上诣皇太后宫问安。　　

○命新授正黄旗蒙古副都统海禄、仍回参领本任。以呼伦贝尔总管丰伸、为正黄旗蒙古副都统。　　

○以缉获贼犯。予索伦营总管佛尔金布优叙。赏哈萨克阿哈拉克齐阿吉蓝翎。六品顶带。　　

○予故湖北郧阳府知府陈天泽、陕西汉中府知府郭维暹、署四川江油县知县王统、署河南虞城县知县周振之、入祀名宦祠。江苏故户部主事潘世璜、江西故四川合州知州纪大奎、山西故广西永淳县知县常煜、福建故侯官县训导林锡龄、河南故温县监生原恂、入祀乡贤祠。从总督宝兴、富呢扬阿、巡抚赵炳言、鄂顺安、程矞采、吴文镕、梁萼涵、刘鸿翱请也。　　

○乙酉。上御乾清门听政。　　

