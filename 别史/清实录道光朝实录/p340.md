<!-- { "loadSidebar": true } -->
○谕内阁、嵩孚奏、请将帮船应扣借款银两。准予展缓一摺。湖北省本年起运新漕。必得赶紧渡黄。无误定限。各帮丁有前借应扣各款。若同时并扣。丁力未免竭蹷。兹据该督查明、奏恳量加调剂。著照所请、准将原限四年扣还、每船分借备带接济银五十八两零。又盘坝接运、每船应扣津贴银二十一两零。均予递缓一年。自道光七年冬起。查照各总数、分作四年扣还。其原限两年扣还、回空阻守河北每船借领银十两。亦准缓至道光七年冬起。仍照原限分作两年扣还。又道光五年盘坝接运报销案内、江南总局垫发过闸用费修艌二项。每船应扣银一十三两零。亦著展缓一年。于本年冬间全数扣解。不准再请递缓。　　

○朝鲜国王李玜、遣使表贺万寿。冬至。元旦三大节。并贡方物赏赉筵宴如例。　　

○琉球国王尚灏、遣使表贡方物。赏赉筵宴如例。　　

○缓湖北监利县穵河压废田亩应徵银米。　　

○己亥。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○谕内阁、本年系应行查阅直隶、山西、陕西、甘肃、四川、营伍之期。直隶著即派那彦成、山西著即派福绵、四川著即派戴三锡、逐一查阅。务各认真简校。如查有训练不精。军实不齐者。即将废弛之将弁、据实劾参。毋得视为具文。其陕西、甘肃、二省官兵。现在调赴回疆军营较多。著照例暂停。俟大军凯旋。再行派员查阅。　　

○又谕、正白旗汉军挑放马甲等缺。战兵袁得淩、所报户口。与原册不符。该署佐领印务章京广顺等、毫无觉察。经该都统等查问时、广顺复长跪求免。著交部严加议处。失于稽查之骁骑校徐昭、族长金祚、俱著交部议处。该管参领兴泰、副参领双泰、俱著交部察议。至各旗挑缺。例有御史稽查。此次查旗御史。因公不到。未免视为具文。嗣后各旗挑缺之日。该御史务须前往认真稽查。以符定例。　　

○以故一等子王觐垣子镛、袭爵。　　

○庚子。谕军机大臣等、辛从益奏、漕务积弊情形一摺。前据陶澍奏、严禁衿棍包漕。横索漕规。当经降旨饬令力加整顿。不便不肖官吏婪索病民。亦不容衿棍把持。藉端讦告。并著学政查察生员拖欠较多、有心抗粮者。停其考试。俟完清后补考。有仍前纵恣者。查明斥革审办。原期办理两得其平。庶可官民相安。刁风渐息。前降谕旨甚明。兹据该学政奏称、州县固应调剂。若竟准浮收。必滋流弊。官委权于书役。自浮折全数交官外。又必图肥己橐。不满所欲。必不给与印串。官既浮收。吏又朘削。受累不堪。遂致上控。控漕之人。未必尽包漕之人。又凡遇控漕。必先押回本州县勒追。恐善良之户。无从申雪。地方官操纵在手。恨其上控。倍加抑勒。既满其苛浮之数。又逼令具结自诬。否则竟不斛收。仍科以抗粮之罪。是徒逼粮户以浮交。而无审办之实等语。各州县兑漕需费。势不能不藉资津贴。祇期足敷办公之用。并非准其任意增添。前谕该抚督同藩司、将收漕章程分别酌定。毋许浮多。并严禁道府需索漕规。及上司同僚挜交幕友长随等弊。原期肃清漕政。不使各州县得以藉口。该抚惟当遵照前旨。将收漕章程。酌中定制。各州县历年办理成规。无难查察。不得因此次业经奏明有案。遂至肆意横徵。逐年增长。如有格外新增者。立即严参惩办。不可稍事姑息。至书役贪得无厌。尤宜严加惩创。遇有私行勒掯、恣意讹索、不给粮串者。必应从严治罪。并将失察及徇纵之地方官。分别参处。其告漕之人。前谕该抚查其有无抗欠。是否粮户。如恃符刁抗。或米未交清。或原告藏匿潜逃。均即提拏惩办。非谓正身粮户。横被抑勒者。概不听其申诉。该抚遇告漕之案。自应先行查明是否正身粮户。有无刁抗。该州县是否任意加增。分别办理。其米未交清、押回本州县勒追者。仍饬该州县、照常一律徵收。不得挟嫌倍加抑勒。及逼认诬告抗粮之罪。如有前项情弊。亦即据实严参。傥实系大户及生监等包揽刁抗、藉端妄控者。仍遵前旨从重惩办。至该学政奏称、近日太仓镇洋青浦绅士、各公呈漕书蓄养打手。专殴控漕之人。恐亦不尽无因。并著该抚严行查访。随时究办。总之立法贵在得中。不可稍形偏重。书役之积弊。责成各地方官查禁。地方官之贪墨。责成该抚纠参。刁生之抗玩滋事。责成该学政约束惩治。各宜秉公办理。均不得存徇庇回护之见。庶几衿棍蠹吏。各知敛戢。则漕政自可肃清也。将此各谕令知之。　　

○壬寅。谕内阁、李鸿宾等奏参、玩视盗劫重案之卸署县令。请革审一摺。广东前署英德县事、陵水县知县杨骅、于盗劫轮奸重案。仅以临时行强详报。并不将轮奸重情。据实声叙。迨经获犯。又以行窃拒捕。朦混详办。并将强劫情节。全行更易。几致凶徒漏网。该署县改供捏详。有房讳饰。杨骅、著即革职。交该督抚提同全案人证。严讯确情。按律分别定拟具奏。寻奏、讯明吴溃倡二、纠劫轮奸。按律问拟斩枭。听纠之刘亚壬等、拟斩立决。事主王尚掀、因妻女被奸。有关颜面。原报匿未声叙。已革知县杨骅、率以流徒定案。照失出律拟徒。下部议。从之。　　

○癸卯。上幸静明园。诣龙神庙拈香。　　

○以故喀尔喀土谢图汗扎萨克多罗郡王达克丹多尔济子拉素咙巴咱尔、袭爵。　　

○泰宁镇总兵官永明额、因病解任。以兵部右侍郎武忠额、为泰宁镇总兵官。　　

○兼总管内务府大臣。内阁学士驻藏办事大臣松廷、为兵部右侍郎。科布多参赞大臣巴琫阿、为正白旗汉军副都统。　　

○予故休致察哈尔都统庆溥、祭葬如例。　　

○甲辰。上诣绮春园问皇太后安。　　

○乙巳。孝仪纯皇后忌辰。遣官祭裕陵。　　

○上诣大高殿行礼。　　

○还宫。　　

○谕内阁、嵩溥奏、酌议办理匪徒章程一摺。前据御史但明伦奏、筹办黔省党匪。当交嵩溥派委妥干员弁。严密查拏。并会同邻省、设法协缉。兹据奏黔省民苗杂处。外来无籍游民。勾结土棍滋事。该匪往来踪迹靡定。若仅于邻省接壤地方分投查拏。必至闻风远遁等语。匪徒形迹诡秘。总当严饬各该管文武协力查拏。如系文员访闻。即知照武营协力会拏。若武弁侦知缉获。即移交文员认真审办。不可稍分畛域。各存意见。该抚仍明立劝惩章程。无得委员分投查拏。徒滋纷扰。转致无益有损。著照所请、除各州县地方、侦有匪徒踪迹、立即迅速查拏外。其远乡僻壤。民人即责成乡约保长。苗人即责成土弁寨头。实力稽查。遇有为匪窝匪。立时密报拏究。如能随同缉捕。量加奖赏。傥失于查察。或竟有受贿隐匿。勾串容留情事。即分别斥革治罪。该抚仍咨会四川云南湖南广西各督抚。于邻近要隘地方。一体派拨兵役协拏。以防窜逸。至地方官于匪徒抢窃滋扰等案。玩不拏办。即著严参勒缉。如拏获外来匪徒。视其案情轻重。分别记功议叙。所请嗣后黔省办理抢窃等案。如有帽顶大五小五名号。除犯该死罪、仍照例从重科断外。其犯该军流徒罪。无论为首为从。均于本罪上加一等治罪。若罪止枷杖。著于枷责后、锁系铁杆一枝。其有闻拏投首、及事未发而自首者。照例分别减免。傥减免后复犯。不准再首。各于所犯本罪上加一等。军流徒罪。分别发配安置。杖罪折责发落。仍系带铁杆。若平日无犯法实迹。而横行乡曲。有帽顶大五小五名目。照例仅予枷责。不足示惩。著每名锁系铁杆一枝。定限一年。如能改悔。准予释放。若不悛改。再系一年。傥始终怙恶。即照棍徒扰害例、分别严办。如乡保等挟嫌诬指。兵役受贿徇纵。著一并加等治罪。仍令该地方官每办系带铁杆一案。报明臬司督抚。并按季报部查核。总须实力奉行。严示惩劝。不可徒托空言。虚应故事也。　　

○谕军机大臣等、陶澍奏、京口漕船浅滞。亲赴镇江趱办一摺。本年起运南粮。曾经降旨令有漕督抚、早兑早开。于四月二十日以前。赶抵御坝。五月初旬。全数渡黄。无许稍误期限。兹据奏自徒阳运河开坝后、计渡江军船二百数十只。因西风大作。江水消耗。以致漕行浅阻。即已近江口之船。亦难逆风对渡。至横闸出江之路。该抚上年曾经奏及。朕以漕船由运河行走。较为稳妥。令该抚察看情形。相机筹办。现在该抚查闸门内外。水势亦浅。设法疏通。其内河停滞各船。饬地方官加用天关地牛挽曳。又另片奏、正拜摺间。西风已息。渐转南风。潮水灌入口门。顿增一尺有余。再得风转东南。即可乘潮放渡等语。可喜之至。该抚当乘此风转潮旺。催令军船衔尾渡江。不许稍有脱帮。傥江水复形消耗。必须由横闸出江。著该抚相机办理。尤应倍加妥慎。毋稍疏虞。总须遵照前旨。于四月二十日以前。全抵御坝。愈早愈妙。断不可误渡黄期限。是为至要。将此谕令知之。　　

○上以祭社稷坛。自是日始。斋戒三日。　　

○丙午。谕军机大臣等、昨据李鸿宾奏、高州镇总兵李廷扬、不洽兵情。不协舆论。并未分晰指实。该总兵或挑拔不公。或宽严失当。以致兵情不洽。或性情乖谬。或操守不谨。以致舆论不协。均不难访察得实。著该督再行详细确查。据实密奏。将此谕令知之。　　

○以拏获邻境巨盗。准福建署沙县知县陈炳极、送部引见。　


大清宣宗效天符运立中体正至文圣武智勇仁慈俭勤孝敏成皇帝实录卷之一百十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。二月。丁未朔。以恭修景陵隆恩殿。先期遣官告祭景陵。及后土之神。　　

○祭先师孔子。遣大学士蒋攸铦行礼。　　

○以内阁学士钟昌、署兵部右侍郎。　　

○以前任安徽寿春镇总兵官果勒明阿、为头等侍卫。在大门上行走。　　

○戊申。祭大社。大稷。上亲诣行礼。　　

