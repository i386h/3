<!-- { "loadSidebar": true } -->
○又谕、陶澍等奏、请借项挑穵宿州运粮河道。分年摊徵归款一摺。安徽宿州运粮河道。承洩江苏河南两省各邑山湖下注之水。北高南洼。每逢汛水涨发。附近田庐。辄多淹漫。据该督等委员确切查勘。应将运粮河加挑宽深。并去尾闾滩嘴陡湾。更于城河南北多添桥孔。俾引众水畅流入浍。共需土方工价银二万五千七百二两零。著准其在于司库存贮正项银内借给兴办。所借银两。著分限六年。于该州民田内按数摊徵还款。该督等即饬令乘时妥速兴办。毋许草率偷减。以资宣洩而卫民生。该部知道。　　

○又谕、耆英等奏、查出门领门吏等私将官房借人居住。自应从严惩办。阜成门城门领雅淩阿、门吏善成保、俱著革职。以示惩儆。其私将官房借给旗人居住之门甲门军巴达拉等四十一名。著鞭责发落。私将官房借与民人居住之门甲门军广顺等五名。著鞭责革退。同民人李二等、均杖八十。加枷号两个月。在该门示众。失察之正阳门城门领富亮、德山宣武门城门领哈丰阿、扎勒绷阿、朝阳门城门领德升、萨勒炳阿、阜成门城门领东亮、德胜门城门领和明额、珠林太、安定门城门领德泰、双安、俱著交部议处。左翼翼尉兴泰、副翼尉秋前保、委翼尉蓝庆、右翼翼尉伊拉清阿、副翼尉图萨布、委翼尉苏鲁礼、俱著交部察议。嗣后各门官房。著步军统领等随时派员稽查。不拘次数。务须认真查察。毋稍疏懈。有无容留他人栖止之处。统于年终具奏一次。傥该官兵等胆敢仍前借人居住。一经查出。即行严参治罪。　　

○命礼部左侍郎桂龄、御前侍卫奕纪、乾清门侍卫倭什讷、恭诣东陵。查看红桩。　　

○甲辰。遣官祭贤良祠。　　

○旌表守正捐躯直隶大名县民刘黑妻李氏。　　

○修浙江东西两塘石塘柴埽各工。从巡抚富呢扬阿请也。　　

○乙己。谕内阁、此案宗室兴达、因王六向伊索欠争闹。纠同回民马二等、将王六殴伤身死。现据刑部会同宗人府讯明尸亲邻证等供俱相符。惟传讯兴达。忽认忽翻。供情闪烁。著革去奉恩将军世职。即提同人证研审确情。按律定拟。其在逃之马二满子、著严饬该坊查拏务获。归案审办。寻奏、讯明兴达殴伤王六身死属实。请革去宗室。拟绞监候。由宗人府圈禁。从之。　　

○谕军机大臣等、据御史达镛奏、新疆换防章程。宜筹经久。请饬加变通一摺。内称新疆喀什噶尔各城。旧设防兵六千余名。自上年奏准添兵以来。统计满汉官兵一万数千名。除满洲兵由伊犁乌噜木齐调拨外。余则均由陕甘轮派。此项防兵。虽出自各营原额。然往来盐菜口粮、军装马乾、长支借支以及坐粮等项。较之在营当差。所需几倍。以关内关外两处钱粮计之。是费二万余人之饷。始得一万余人之用。陕甘营汛各处分防。均资弹压。今西路轮换之兵。既比旧制加增。而本省存营之兵。又需百分裁二。若值换防之期。后班已去。前班未来。此时各汛额兵。岂不更少。至于防所营兵。均于两省均分。无论远道奔驰。不无疲敝。即尽称精锐。而到防不过数年。于回疆地势夷情。岂能谙悉。此项防兵。可不必年年由内地轮换。查上届军兴出力之民勇。曾经各城奏报。此辈既经行阵。又悉回情。若使充兵。自当踊跃。再伊犁满洲营。近年曾以生齿日繁。请增甲兵。未经议准。而新例驻防余丁。又准挑补绿营。若将伊黎镇属抽拨一两营前往南路驻防。较之关内。稍省行粮。且本有旗人可补空缺。既属两便。亦可常行。若前项抵补陕甘防兵。尚有未足。似应就目下防兵及征兵中择其年壮技娴。现无老亲及家有次丁者。派充驻防。以上应食名粮。查有每年换防之往来车马盐菜口粮等款。似可抵发。若有不敷。再由原营裁拨。仍将该兵家属。官为资送到防。数年之后。各有室家。一切差操。勇于自卫。其得力必倍于客兵。如果善后事竣。西路无须多兵。该处地饶土旷。不难散遣归农。惟是资送兵丁家口。创行之始。为费必多。然较之频年轮派。似属一劳永逸。至陕甘营分既不换防。则现在所有万余分坐粮。除拨补防所外。尚可存留本省。挑补兵丁。以实营伍等语。该御史所奏、系因更换防兵糜费。酌清变通。以为经久之计。是否可行。著长龄、杨遇春、体察情形。悉心筹议。长龄现在阿克苏暂驻。俟有旨饬令回京时。道经甘肃。与杨遇春面商妥筹。再行据实具奏。将此各谕令知之。　　

○旌表逼嫁捐躯河南鄢陵县民赵鸣岐妻丁氏。　　

○丙午。遣官祭历代帝王庙。　　

○谕内阁、户部奏、浙江省漕白二十一帮。借支司道各库银两。积欠至五十余万两之多。节经该抚奏定限期。分年完缴。自应赶紧扣清。乃该省于甫经定限之案。即请分限带销。并于甫经分限之款。又请递年展缓。徒悬坐扣之名。并无归补之实。似此年复一年。伊于胡底。著该抚迅将各帮积欠银五十余万两。详查案据。严行整饬。务遵奏定限期。照数完缴。并自年为始。不许再行藉词调剂。奏请展缓。以杜各旗丁等侥幸觊觎之渐。俾欠款不致悬宕。以清帑项。　　

○谕军机大臣等、御史范承祖奏、掘棺重案。延不究办一摺。据称江苏吴县孔传铦旧有坟地。系前明工部侍郎孔镛赐茔。于道光八年被坟丁钱锦云等、掘毁右边附葬九棺之地。盗卖与杨何等姓。孔传铦赴县呈控后。同县差金鑅即林双、查明圹板骨殖。抛弃池中。并据地保潘凤山亲见王胜玉等在池内盗取圹板四块。扛擡欲卖。当时喝退。即将圹板交现年地保金士元看明收管等情报县。乃该县任意耽延。不为严究。叠控苏州府。皆批县查办。又控藩臬衙门。皆批府查办。该府并不审问。亦不催结等语。案关盗掘九棺。必应迅速惩办。以儆凶徒。该地方官何得任意延搁。以致五年之久。尚未讯结。著陶澍等查明、如果属实。即行严究确情。按律定拟具奏。将此谕令知之。寻奏、讯明钱锦云等、虽无毁掘抛弃情事。惟将孔传铦等茔旁山地。卖与杨何两姓。占卖显然。又于被控后将石板撩弃。屡审不承。讼延数载。应照例问拟杖枷。历任府县行提人证未到。均非延不审办。应请免议。下部议。从之。　　

○旌表守正捐躯山西赵城县民高鳖娃妻关氏。　　

○除安徽无为州沙压卫地七顷二十三亩额赋。　　

○丁未。上诣绮春园问皇太后安。　　

○谕内阁、陶澍等奏、撤任知府县营。不胜繁要之任。请分别改简勒休一摺。前因要犯庄午可拒捕脱逃。降旨将该府县营摘去顶带。撤任勒限缉拏。该员等于未经奉旨之先。即协同印委各员。将庄午可等犯全行拏获。尚知愧奋。自应免其参革。惟常州地方。事本殷繁。士习民风。亟宜及时整顿。该员等才难治剧。未便仍留本任。致有贻误。常州府知府恒泰、武进县知县程士伟、俱著送部引见。再降谕旨。常州营游击珠尔恭阿、不谙营务。畏葸无能。著即勒令休致。该部知道。　　

○又谕、程祖洛奏、漕粮米色。未能一律乾洁一摺。江苏苏松等属应徵熟田漕粮。因上年雨水过多。受伤较重。该省地土卑湿。积潦之余。仓廒又未能十分乾燥。春气发生。上郁下蒸。米质发热。在所不免。且恐长途盘运。经霉过夏。再受损伤。势难久贮。著该部即知照仓场。本年苏松各属运到熟田漕粮。即另廒收贮。先行搭放。　　

○以江苏苏松常镇道属上年被水减缓。库款短绌。贷司库银五万两。协济各帮运费。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。三月。戊申朔。旌表守正捐躯河南邓州民杨浩女小女。　　

○己酉。上诣大高殿行礼。　　

○还宫。　　

○谕内阁、湖南提督海淩阿、因江华县逆猺赵金陇聚众滋事。率同宝庆协副将马韬、带领官兵进剿。行至池塘墟地方。官兵奋勇争先。杀贼无数。该匪放枪抵御。马韬被伤坠马阵亡。海淩阿冲入贼群剿杀。因山径崎岖。雨水路滑坠马。亦被戕害。此次该提督等虽未探明贼情。遽行迎剿。不免轻进。惟此等鬼蜮逆猺。竟伤提督大员。深堪发指。海淩阿等究系为国捐躯。尽心王事。朕心实为悼惜。允宜立沛殊恩。以酬忠荩。海淩阿、马韬、应得恤典。著兵部察例具奏。并查明该员等子嗣。奏请恩施。仍著卢坤等确查该员等是何旗籍。迅即派委妥员。送柩旋回。至被害之游击王国华、守备吴鉴。及伤亡兵丁。著卢坤等咨部一并照例赐恤。用示朕嘉奖忠贞至意。　　

