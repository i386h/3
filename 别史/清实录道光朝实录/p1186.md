<!-- { "loadSidebar": true } -->
○己未。谕内阁、禧恩奏、查勘各海口善后事宜。校阅兵勇枪箭技艺。并演放新旧炮位一摺。金州现已移驻副都统。所有原设及抽拨兵额八百六十二名。不敷防守。著准其于熊岳额兵九百五十名内。酌拨兵一百三十八名。遇有熊岳甲兵缺出。即在原驻金州满洲汉军佐领下均匀挑补。其应支饷银。及随缺租银。均照前次抽拨章程办理。至盖州之望海寨西套各海口。及云连岛海口。或为海舶必经之路。或为船只停泊之所。现已移驻城守尉。而额兵仅止三百八十名。尚觉单薄。准其在于熊岳官兵内。择其附近盖州者。酌拨防御三员。骁骑校二员。甲兵一百二十名。饬赴盖州差操。听候调遣。至熊岳副都统衙门。原设印务笔帖式二员。准其由该副都统酌带一员。赴金州办理文案。仍留一员。作为熊岳防守尉衙门办事笔帖式。其金州城守尉衙门笔帖式。即令随同金州协领办事。盖州防守尉衙门笔帖式。令其随同盖州城守尉当差。毋庸另行更调。其距城较远之各海口。仍著该将军严饬该旗民地方各官。认真讲求团练。不得稍生懈忽。　　

○庚申上诣绮春园问皇太后安。　　

○仓场侍郎毛树棠、因病赏假。以礼部右侍郎杨殿邦、署仓场侍郎。　　

○辛酉。谕内阁、工部奏、议驳广东军需报销一摺。广东省军需报销。前经祁＜?土贡＞等奏、请照浙江成案。于例价之外。酌加四成。经部核驳。嗣据该督复请将各项价值。斟酌缓急。量为区分。奏恳俯准报销。复批令该部再行议奏。兹据该部奏称、江浙物价腾贵。事属有因。广东情形。大相悬远。何得以事同一律。希冀浮销。所有奏请加价之处。著不准行。该督即查照奏准成案。速将制造各项军械。用过工料银两数目。分晰造报核销。毋稍迟误。　　

○以国子监祭酒吴钟骏、为詹事府詹事。　　

○壬戌。谕内阁、失察漕书雕造漕督关防。及千总钤记之前任漕运总督朱树、著改为革职留任。前署漕运总督周天爵、著改为降四级留任。不准抵销。现署漕运总督李湘棻、于漕书雕造印信。已经行用。亦有失察之咎。惟系自行查出。所有部议降二级留任之处。著加恩宽免。　　

○癸亥。旌表守正捐躯安徽阜阳县民妇张李氏女俊姐。河南光山县民陈大妻张氏。　　

○甲子。上诣大高殿行礼。　　

○还宫。　　

○以夏至祭地于方泽。自是日始。斋戒三日。　　

○乙丑。孝恭仁皇后忌辰。遣官祭景陵。　　

○孝试应开列试差满汉二品以下京堂各官于上书房。　　

○丙寅。谕内阁、富呢扬阿奏、官兵剿捕贼番。续获胜仗一摺。贼番窜匿克克乌苏一带。经该督分饬提镇。各路摉捕。总兵徐华清、副将站柱、带领官兵追击。在只黑底俄博地方接仗。先后歼毙贼番二百余人。堕落山涧跌毙者无算。余贼分投奔窜。所办甚好。徐华清、站柱、先行交部从优议叙。所有此次出力各员。著该督查明酌量保奏。候朕施恩。其落涧伤亡之马兵邱必西、著该部照例议恤。　　

○丁卯。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○谕内阁、僧格林沁等奏、碾造火药。失火烘毙兵丁。请将翼长等交部严加议处。满洲外火器营。配造火药。碾内火发。烧毁药房三间。火药三十余斤。烘毙兵丁八名。烘伤兵丁十名。该翼长等未能小心防范。咎无可辞。翼长乌兰泰、哈芬泰、均著交部严加议处。管理火器营大臣僧格林沁、哈哴阿、中山、巴清德、扎勒罕泰、著一并交部议处。所有烘毙兵丁八名。每名赏给银一百两。以示矜恤。此项银两。即著僧格林沁等及翼长按成罚赔赏给。　　

○戊辰。谕内阁、德勒克多尔济等奏、请将越境之喇嘛噶勒桑索特巴等、解往楚尔海图卡伦备质一摺。此案喇嘛噶勒桑索特巴、越境至俄罗斯地方。指称念经治病。收受财物。殊属不安本分。俟与案内人证质审明确。当秉公照例办理示儆。俾外夷倾心诚服。　　

○闽浙总督怡良因病解任。以浙江巡抚刘韵珂、为闽浙总督。调湖南巡抚吴其浚、为浙江巡抚。以江宁布政使陆费瑔、为湖南巡抚。山东按察使崇恩、为江宁布政使。　　

○缓徵山东邹平、临邑、平原、馆陶、长山、德平、恩、陵、德、聊城、堂邑、茌平、清平、冠、高唐、齐东、朝城、十七州县暨德州、东昌、二卫被水被旱被风被霜庄屯新旧正杂额赋。　　

○己巳。谕内阁、祁＜?土贡＞等奏、访获诈称差遣。诓骗夷人银物各匪犯。审明定拟一摺。此案匪徒涂燮。商同叶声。假冒顶带。捏称巡抚差遣。向澳门口□佛口□兰哂夷人撞骗银物。非寻常诓骗内地民人可比。涂燮、叶声、均著发往新疆。酌拨种地当差。黄春、张升、知情随往。得受谢资。均属为从。著杖一百徒三年。至配所折责四十板。涂燮、张升、据供亲老丁单。均著不准查办。该县营文武各员弁。于该犯等甫经诓骗。即行访获究办。所有失察处分。著加恩免议。　　

○以山东盐运使方涛、为接察使。　　

○命陕甘总督富呢扬阿、拨银一万四千三百七两。解往喀喇沙尔。备道光二十五年经费。　　

○庚午。谕内阁、禧恩奏、修铸神机等炮一百位。著准其于船规项下。先行借用银一万两。核实备办工料。即由该将军督饬监造。所借银两。准其由该将军暨奉天府衙门文武各员。捐廉分年归款。届时由该将军奏请派员验收。再行分交各城存贮演放。以资适用。并免其造册报销。　　

○谕军机大臣等、禧恩奏、试验新铸炮位。分别勒令赔修一摺。盛京新铸炮位。经该将军等逐一演放。适用致远者。不过六成。其余四成。未能一律精纯。尚堪应用。惟其中有炮身裂缝。内膛不平。难以演放者。共炮六位。著勒令承办各员赔铸修理。即照所议。如数改铸。仍俟试放妥协。方准验收。所需工费钱粮。不准开销。将此谕令知之。　　

○辛未。谕内阁、铁麟等奏、请动项修补帐房。并请领驮运军装脚费一摺。察哈尔八旗官兵。工年调往天津防堵。所带帐房。现经该都统等查明均有曹□少霉。其往返载运军装。必须雇觅驼只。亦属实在情形。自应量加体恤。所有此次该官兵等修补帐房及驮运军装脚费。共银四千七十一两零。准其在于该衙门八旗官兵生息项下照数动给。该都统等、即严饬该总管等。将该官兵应修帐房。赶紧修补完整。并将放过银两。于年终造册咨部核销。　　

○以翰林院编修龚宝莲、为云南乡试正考官。段大章、为副考官。编修龙元僖、为贵州乡试正考官。山西道御史王桂、为副考官。　　

○壬申。谕内阁、裕泰奏、请将认真练习民壮之知县交部议叙等语。各州县设立民壮。原应勤加训练。以资捍卫。兹据该督奏称、湖南省保靖、永顺、二县民壮。施放鸟枪。并一切技艺。俱极整齐纯熟。该二县地处苗疆。该县等于例设民壮外。复能添募。认真教演。尚属尽心公事。保靖县知县黄其表。署永顺县知县长沙县县丞方寿康。均著交部议叙。该督仍饬令该县等不时训练。务使益成精锐。毋得始勤终怠。以致有名无实。其南北两省各州县。并著饬令一律办理。　　

○福建漳州镇总兵官张元直、因病解任。以前任台湾镇总兵官保芝琳、为漳州镇总兵官。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百九十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十三年。癸卯。六月。癸酉朔。　　

○甲戌。上诣绮春园问皇太后安。　　

○谕内阁、前据壁昌奏称、署松江府知府事海门厅同知王绍复、于夷船两犯郡城。乃能先事豫筹。阖城危而获安。请免查议。当交该部议奏。兹据该部奏称、该署府于上海是其兼辖。县城失守。咎有应得。未便因其保护郡城。遽从宽免。惟究与同城之知府有间。王绍复著照部议即行革职。免其治罪。其应取知州佐贰等官职名。该署督迅即开送。以凭查议。　　

○谕军机大臣等、据户兵二部会议外省马乾章程。请令江苏安徽江西浙江福建湖北湖南广东广西等九省。各按各省。于现需数目。遵减半章程。暂行裁减一半。将乾银存贮藩库。按季造报听拨。仍请饬下各督抚将军都统。各就所管绿营旗营。分别形势险易。酌量留裁。将减半数目。均匀分配。又据许乃普奏、历次裁减马匹。乾银仍行支领。南省地不产马。去口较远。一遇短绌。猝难买补。民户无可通融。营弁有所藉口。请饬将军督抚提镇体察情形。详议具奏各等语。著江苏安徽江西浙江福建湖北湖南广东广西各督抚。会同将军副都统提镇。各就地方情形。悉心筹议。据实具奏。可减则减。可留则留。不必拘定减半数目。务须实力撙节。而于操防亦无贻误是为至要。原摺二件著钞给阅看。将此各谕令知之。寻覆奏、江宁将军所属裁马四百匹。福州将军所属裁马一百六十匹。杭州将军所属裁马二百八十匹。广州将军所属裁例马二百二十二匹。兵丁马二十匹。福建裁马九百六十匹。广东裁马三百五十五匹。广西裁马一百三十七匹。余均不便裁减。下部议。从之。　　

○以江苏钱价过贱。命宝苏局减卯鼓铸。从巡抚孙善宝请也。　　

○乙亥。谕内阁、德春等奏、委员解铜抵通。据报在途有沉溺铜斤情事。请饬部传询一摺。云南委员张应扬。解运辛丑年正运铜斤。于抵通后。报称在湖北归州地方。沉溺铜六万六百五十余斤。并未将地方官印结呈验。所报沉溺情形。是否属实。著户部即将该员就近传询。据实核办。寻奏、查明该员实系遭风。尚无捏报。惟未遵奏定章程。另取地方官印结。赍赴仓场衙门呈验。究属疏忽。请交部议处。从之。　　

