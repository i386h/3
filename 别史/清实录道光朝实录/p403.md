<!-- { "loadSidebar": true } -->
○丙寅。谕内阁、杨国桢奏、估挑汤河故道、并酌开引渠疏洩积水一摺。豫省汤河、伏道河、并广润陂上游之羑河。新惠等河。向皆朝宗于卫。因故道久被湮塞。不特广润陂停淤积潦。兼受羑惠等河有源之水。无从宣洩。频年漫溢。淹及民田。经该抚委员详加筹勘。穷源竟委。因势利导。悉令畅流入卫。不致再有泛滥。为一劳永勉之计。其一应开穵引渠、挑复故道。共估需银三万八千七百三十余两。著照所请。准其援照漳工成案。借动司库徵存睢工加价银两。照估兴办。仍于安阳、汤阴、内黄、三县地粮内。各就所用银数。酌议分年摊徵还款。该抚即督饬该道府等。率属实力妥办。务于大汛前一律完竣。核实验收报销。　　

○又谕、多贵奏、请将出力之委员加以鼓励、留防办公一摺。乌什委员郭效仪、前因随办粮运出力。以未入流归部即选。兹据该大臣以该员现已期满。仍请留于乌什帮办。以资熟手。惟于留办期满后。即准以府经历县丞不论双单月遇缺即补。未免过优。郭效仪著准其留于该处。俟再满二年。免补本班。以府经历县丞归部即选。　　

○云贵总督阮元等、奏贺平定回疆。得旨、此皆仰荷天祖加佑。成此大功。朕初愿未敢豫期者也。从此与天下臣民。共庆昇平。时存保大定功之念。深戒穷兵黩武之心。惟有日加儆惕耳。　　

○贷直隶开、元城、大名、南乐、清丰、广平、六州县上年歉收贫民口粮。　　

○丁卯。上诣大高殿行礼。　　

○还宫。　　

○赏喀尔喀扎萨克郡王多尔济喇布丹、三眼花翎。　　

○以孟夏时享太庙。自是日始。斋戒三日。　　

○戊辰。谕内阁、蕴端多尔济之子多尔济喇布丹等。前随伊父驻劄库伦多年。俱堪造就。多尔济喇布丹、著加恩仍在乾清门行走。多尔济帕拉木。著赏给头等侍卫。仍在乾清门行走。多尔济旺楚克。著赏给二等侍卫。在大门上行走。伊等俱著留京当差。多尔济纳木凯、著赏给头等侍卫遣往库伦。交伦布多尔济、令其学习印房一切事务。用示朕追忆蒙古耆臣、特沛恩施至意。　　

○又谕、长清奏、阿克苏收发军需粮饷。请统归兰州总局报销一摺。此次军需动拨粮饷。前经户部奏准、由兰州、肃州、两局支拨者。总归兰州总局报销。其由各城动支本处银粮。即令自行咨部核销。兹据长清奏、阿克苏支发各款。与各粮台均有牵涉。各官兵支领盐粮等项。先后参差不齐。款目繁多。必须会同粮员查核。现在各粮台委员。均已携带案卷进省。未便令其复至塞外。筹办报销。且各城分办册籍。一时未能汇总报部。将来往返驳查。徒稽时日。自系实在情形。所有阿克苏动用军需银两。著准其统归兰州总局汇造报销。以昭核实。　　

○又谕、长清奏、查出叛产、变价充公。并确勘回户私垦地亩等语。阿克苏从逆伯克鄂斯。满等逆产。据长清饬令该阿奇木伯克、逐细查出地亩八十一段。房屋四百四十间。果园五十七处。准其变价存公。俟那彦成垤彼查勘阿克苏增筑城垣。应行兴办。即将此项变价银两。作为修筑城工之用。至阿克苏各回庄私垦地亩。自应核实勘办。著严饬该委员、及阿奇木伯克等。务妥为履勘。据实查报。断不准稍滋扰累。　　

○谕军机大臣等、逆回到京。礼宜献俘。现定于五月十一日。行献俘礼。著哈哴阿等、约计行程。务于五月初十日。押解到京为要。将此谕令知之。　　

○以本年乡试。考试应开列试差人员。于乾清宫。　　

○封浙江太湖神徐贲、为广济伯。邹溪庙神裴肃、为显应伯。从巡抚刘彬士请也。　　

○己巳。谕内阁、向例翰林院每逢值日。将修撰编检等官。轮班带领引见。嗣经改为每届恩科正科乡试之年。轮班带领一次。朕思考试试差人员。既经吏部带领引见。何必又须翰林院轮班带领。嗣后著将简放试差年分。轮班引见之例停止。　　

○礼部奏玉牒告成。得旨、照康熙五十四年之例。在宫中恭览。不必升殿。　　

○赏休致浙江提督萧福禄半俸。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百三十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。夏。四月。庚午朔。享太庙。上亲诣行礼。　　

○以福建台湾水师副将邵永福为浙江温州镇总兵官。　　

○以常雩祀天于圜丘。自是日始。斋戒三日。　　

○壬申。上诣南郊斋宫斋宿。　　

○谕内阁、韩文绮奏、动支闲款银两。设船缉匪一摺。江西南赣等府。每有匪徒出没。现经该督抚将旧定章程。量为变通另立巡船。按县长年派委员弁。梭织巡查。所用巡船。请将乾隆五十一年拨给南昌等五县船只变价充公。另设坚固巡船四十只。自省城起。上至赣州、下达饶州所属之余干县止。上下梭巡。每船估造费银八十两。共需银三千二百两。查有藩库报部闲款内、义宁州寺产租息一项。原系发给巡船工食、及营船修费之用。并不报拨。现在节年积存银三千三百两。著准其动支建造。其试用委员薪水等项。每年共需银九千六百余两。另备犒赏银一千两。除粮盐并赣南各道、每年共损银五千两外。著每年于盐务。公费项下。动支银五千六百两、以备支用。嗣后该抚务当按照新定章程。督饬所属。认真巡缉。实力奉行。勿致日久生懈。如有巡缉不力之员。即著随时严参惩办。该部知道。　　

○又谕、韩文绮奏、查出永新县历任那垫无著民欠。酌拟追赔归款一摺。江西永新县历任各员。于无著民欠。不早设法清厘。又不据实揭报。以致辗转那垫。递相交抵。本属咎有应得。但念官非一任。事阅多年。姑著从宽免其治罪。所有前项那缺银二万三千四百四十七两零。著于历任经徵那抵各员名下。按在任月日追赔。数在一千两以上者限六个月。一千两以下者限三个月。在省之员。以奉旨之日起限。离省人员。以咨明旗籍准咨之日起限。逾限不完。现任人员。革职治罪。参革病故人员。照例知府分赔五成。巡道藩司各分赔二成。巡抚分赔一成。其短交捐杂各款银三千九百八十七两。亦均系应解之项。原欠各员。率多参革病故。无可追缴。若责令现任摊补。又启那移之渐。著一并于各上司名下分赔归款。傥经此次查办之后。再有不实力催徵。仍任疲顽之户拖欠。及捏报那掩。即严参惩处不贷。该部知道。　　

○命工部尚书穆彰阿、在南书房行走。　　

○宁夏副都统安楚拉。因病休致。赏食全俸。　　

○以缉捕奋勉。赏山东知县吴梯、夏建谟、知州衔。余升叙有差。　　

○修浙江海宁、仁和、二州县东西海塘坦水柴埽各工。从巡抚刘彬士请也。　　

○癸酉。常雩祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○甲戌。谕内阁、刘彬士奏甄别知县摺内。请将饶芝以教职改用等语。定例各省知县到任后。该督抚于半年限内。察看才力不及。准其奏请改教。若已逾半年。即以原品休致。浙江分水县知县饶芝、前于嘉庆二十五年题补海盐县知县。经前任浙江巡抚帅承瀛。以该员才不胜任。奏准撤回酌量另补。嗣于道光二年题补分水县知县。现据刘彬士奏称。该员办事迟钝。才欠开展。请以教职改用。饶芝到任已阅七年之久。与改教之例不符。著勒令休致。刘彬士未将饶芝履历据实声叙。率请以教职改用。著交部察议。嗣后各督抚于应行甄别人员。务当遵照定例分别改教勒休。并将该员得缺到任年月。详细声明。勿许稍有含混。以严考核。　　

○乙亥。谕内阁、讷尔经额奏、盘验浙江各帮米色未能纯净、押令筛搧一摺。据称查验浙省米色虽较柔嫩、质粒尚乾。惟有未经砻净及粞碎之米夹入。当经责成各帮弁丁雇夫赶紧筛搧。计共筛出粞碎饱稻灰土。共一万六千一百四十四石零。讯据弁丁供称。实因兑运期迫。恐致误漕。是以出结兑收。此项节出米石。若专令弁丁著赔。置经徵之员于不问。该弁丁等未免向隅。且州县不知儆畏。于漕务大有关系。著照所请、准其按照筛出数目。著令县帮各按成数划半分赔。以昭平允。其应赔米石为数稍多。该丁等力难一时购买。如将行月等米拨抵。转恐沿途食用不敷。若俟今冬起运时。饬令各县帮照数买备好米。随船运北交纳。不准稍有延宕。所有筛出粞碎饱稻等项。即著粮道领回变价、分给各帮抵。补筛搧人工费用。浙江粮道尹世衡办理未善。著交部议处。如嗣后仍不认真督率各县筛搧。再有搀杂等弊。必将该粮道重惩不贷。浙江巡抚刘彬士、著传旨申饬。下届收漕。务须留心妥办。如米色仍不纯净。定将该抚一并议处。其经徵领运各员弁、俱著查取职名。交部分别议处。至该省米色除去搀杂。质粒均乾。尚非不可久贮。无庸先行搭放。著仓场侍郎查核办理。此后有漕各督抚、及漕运总督、务须严饬粮道。督率各州县选择米色。一律纯洁。秉公兑运。毋许稍有弊混。致弁丁有所藉口。各弁丁等尤须认真受兑。不得恃有州县分赔。贪图贴费。含混出结。转致疏于晒晾。该督抚漕督仍当随时查察。如有前项弊端。即行据实严参惩办。该部知道。　　

