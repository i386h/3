<!-- { "loadSidebar": true } -->
○钦差户部尚书王鼎等奏、会筹两淮盐务。拟定章程十五条。一、两淮杂费。除养廉兵饷水脚部饭等项。作正开销。此外普济育婴书院义学等项。亦从其旧。惟各堂董事。滥厕多名。与书楼务本堂孝廉堂等处。岁需银二十余万两。应和裁汰。其各衙门公费及盐政运司书役辛工纸饭。并乏商月摺等项。岁需银八十余万两。应加删除。再汉口各岸商。按引抽捐各衙门公费。定为每引捐银四钱。永不加增。各费共减银一百十余万两。科则成本。可以稍轻。一、运商请引。先向有窝之家。出价买单。然后赴司纳课。窝家辗转私售。以一纸虚根。先正课而享厚利。致商本加重。昂价病民。惟相沿已懰。姑留根名。每纲每外。酌给银一钱二分。嗣后请引。按纲给单。不准豫请数纲。一、领运旧例。名目过多。致运司衙门书吏。多至十九房。商人办运请引文书。辗转至十一次。盐务大小衙门。节节稽查。有名无实。徒为需索陋规之具。应交运司查明删并。一、商课入库。不分正杂。笼统动支。迨遇紧饷。百计凑解。有豫纳减纳贴色贴息印本抵课等弊。俱应查禁。将正项贮库候解。并听部拨。杂费另贮外库。不许将正项那垫、及商人干预。一、淮南设有总商。筹办通纲公事。应择各商内公正醇谨、行监最多者数人。为办事之商。至办公一项。照减定额数指领。不准立总商名目。一、庚寅纲引。现已冬杪。尚未行运。己丑仍余积引三分。辛卯即应开纲。岂能一年行三纲之盐。请于道光十一年正月。即开辛卯本纲。其庚寅己丑积引。随时带销。另款存拨。遇畅销提纲时。仍补销以符原额。一、淮南北商欠。若按纲带徵。仍致套搭。占碍新纲。应分别停缓。俟课款充裕时归补。内惟帑本利息一项。仍在新纲引内摊徵。一、收盐桶秤。旧有定制。请由运司烙发。不准私制。责成场官随时稽查。运司于运河要道北桥处所。亲莅抽秤。如格外重斤。将秤验各官参撤。一、运盐不脚。埠头串同商夥。从中勒扣。船户意图带私。甘心忍受。且有出钱买装者。应将例价照实核发。各船挨次编号。连环保结。傥仍蹈故习。查出严办。该埠保一并治罪。一、盐船遭险。例有津贴。并准批补沈失之盐。免其输课。近以守轮待售。时日迁延。船户盗卖后。凿沈空船。运商利有津贴批补。且可分装多船。越轮先售。遂相效尤。应停其津贴。准其补运。不准免课。一、仪徵河道淤阻。应勘估挑浚。即以挑出之土。培筑泰堤。俾速转运。以轻商本。一运盐向自仪徵运至汉口折回。转售于各岸。往返脚费加重。致引地为江船粮船各私所隐占。应饬盐道查明各口岸每年额销引若干。将水程豫为给发。佥商运赴该处。俾水贩就近领卖。水程照例汇缴。以免越运转折。一、船至汉西两岸。大商薓价。封轮挨卖。守候既久。百弊丛生。汉岸滞盐不下二千万砠。应派公正之员。驻守汉岸。会同盐道办理散轮事宜。不许再有整轮。以免滞销。一、盐务之官。有与商人联姻换帖者。俱令回避。各场分司大使。应照州县之例。察看人地。随时调换。至湖北盐道督销切过。应归兼辖盐务之总督考核。会同该省督抚具奏。以专责成。一、淮北湖运各岸。委员销不及半。积盐无商收买。各灶吁求调剂。应先行筹款。收买灶盐。以济口食。其盐存贮各场。俟来年秋单发运时。查照销滞各岸。委员领运。售盐缴价。以还原本。得旨、均著照所议办理。该部知道。　　

○湖南巡抚程祖洛覆奏、遵查晃州厅地方。原系湖南芷江县所属。未设厅治以前。版籍既多歧冒。户口钱粮。亦难保无混淆。所以厅治一设。士民藉称不便。纷纷呈控。当确切查明、以原查时住址田庐坟墓。分别隶楚隶黔为断。报闻。　　

○以捐修湖北潜江县堤工。予知县陈天泽升用。　　

○丙午。以礼部尚书耆英、充经筵讲官。　　

○贷江苏苏州、松江、镇江、太仓、四府州属驻劄毗连灾区各营兵丁银米。　　

○是日。辛卯年立春。顺天府进士牛春山宝座。　　

○丁未。上御瀛台勤政殿。赐蒙古王贝勒贝子公额驸台吉及外藩使臣呼图克图等宴。并赏赉有差。　　

○阅冰技。　　

○谕内阁、奉皇太后懿旨。睦贵人晋封为睦嫔。所有应行事宜。著各该衙门察例具奏。　　

○两广总督李鸿宾覆奏、＜?口英＞咭唎大班口□盼口□师、颇知悔惧。已运铜炮回船。番妇亦回澳门。该国现已查知上年口□盼口□师屡次递禀。妄希更改贸易旧章。强令各船延不进口。夷货多遭霉烂。业将口□盼口□师撤回。另选人来粤更换。惟有随时稽察。严切晓谕。务令恪遵禁令。共安交易之常。报闻。命乌珠穆沁扎萨克车臣亲王多尔济济克默特纳木济勒、科尔沁扎萨克冰图郡王林沁扎勒赞、在乾清门行走。赏阿拉善贝子职衔囊都布苏咙、双眼花翎。　　

○戊申。谕军机大臣等、据户部奏、此次回疆军务。历届奏拨过部库银二百万两。甘肃封贮银一百六十万两。各省地丁盐课关税等银四百四十万两。共银八百万两。均经陆续起程。解交甘肃转解。又驮运军火等项。需用驼只。据各处采买雇备及蒙古王公等呈进。计报部有案者。共驼四万一百七十余只。亦经分起解赴应用。现在二城之围已解。请饬管理粮饷大臣分别核办等语。著杨遇春等即查明各省所拨银两。按照应支款项数目。拨解借支。如有盈余。俱著截留甘肃藩库。至驼只一项。是否均须应用。亦著核实酌办。其雇觅者。分别饬还留备。其采买呈进者。分别停止截留。以省脚价餧养之费。将此谕知杨遇春、鄂山、并传谕颜伯焘知之。　　

○都察院奏、请嗣后关闭钱铺、果于限内将钱全数给发者。照例免罪。其有仅付数成。不按原数给发者。逾限不能完给。仍交刑部。按其所折成数。减等治罪。如止完一二成。不准减等。傥有坊役棍徒包揽。代为开发者。从重治罪。并将不查拏之司坊官咨参议处。从之。　　

○以科布多屯田丰收。予员弁议叙。兵丁赏赉有差。　　

○己酉。孝庄文皇后忌辰。遣官祭昭西陵。　　

○上诣慈宁宫。寿康宫前殿行礼。后殿问皇太后安。　　

○谕内阁、朕于明年二月十八日启銮。二十二日祇谒西陵。二十三日节届清明。朕恭诣昌陵。行敷土礼。并诣隆恩殿行大飨礼。二十六日旋跸圆明园。所有应行典礼。著各该衙门敬谨豫备。　　

○又谕、禧恩等奏、銮仪卫衙门恩利银库滋生银两。典置地亩。本年应收直隶租解及节年拖欠银两。除已解交外。尚欠银十七万二千三百四十三两零。此项租银。系该衙门办公之需。自应按年徵解。不得任意拖欠。著那彦成严饬各州县。将历年新旧拖欠租银。迅速徵解归款。毋许再有延宕。　　

○庚戌。谕内阁、托津等奏、查明胡培翚具呈剖辩各款一摺。此案吏部核办捐纳房司员处分。严议议处。均系遵旨办理。并非无所区别。候选七品京官胡培翚、以前在捐纳房任内曾立防弊章程。并以失察假照。与窜稿处分有殊。部议降调。具呈剖辩。现经托津等查明。窜稿之弊。至道光八年九月初十日而止。尚在该员九年正月禀立章程之先。林德先之假捐破案。系由周载控告。亦非由胡培翚举发。至窜稿之弊。蔡绳祖等原供、均称系托查案书吏偷出稿件。将假捐之名窜入。非尽作于署内。且窜稿与假照。舞弊者均系捐纳房书吏。司员失察。亦无署内署外之分。其所称曾将多年积蠹桑培元斥革。书吏稍知儆畏。查核原案。桑培元系云南司贴写。不应在捐纳房充役。将其逐出。不许复充。与书吏在捐纳房舞弊无涉。又称在广东云南二司。承办南粮雇船盘运及积余铜本各稿内、核实主驳。钩稽节省。并查出遗漏银款。亦与本案无涉。该员于八年十月派兼捐纳房。如果假照之弊。实由伊严定章程而破。或任内并无失察漏查清白册结。则藉词剖辩。尚属有因。乃在任一年。先事既未能豫防。任内又漫无觉察。吏部议以降二级调用。实属咎所应得。毫无屈抑。该员辄复具呈申诉。似此被议之员哓哓置辩。相率效尤。尚复成何事体。胡培翚著于补官日罚俸一年。以示惩儆。　　

○谕军机大臣等、前据杨怿曾等奏、查明河南睢州等十二州县悬款银两。除已提解外。尚未埽数补完。当降旨令该抚等即饬按限归补。兹据杨国桢奏、睢州等十二州县。共应补银二十万两零。本年四月。已完过银九万五百两。年底又续完银二万九千八百二十二两零。均照限清解。续又查出已故确山县知县何因纶、有悬抵未补银。一万九千余两。事同一律。亦应遵照勒限提补。岁内已完银二千两。以上共十三州县。计届限均可弥补全清等语。此项亏短银两。日久虚悬。殊非慎重仓库之道。现据该抚查明十三州县除已守外。尚未完银十万两零。著杨国桢督同藩司林则徐。严饬各该州县。速即按限归补。毋许再有延宕。其已完银两。必须实存藩库。照数确收。不得因此项系外省自行筹办。向不咨部。致有影射虚捏情弊。仍于帑项无裨。该抚等务当实力稽查。如有前项弊端。立即指参严办。毋稍姑容。傥有心徇隐。经朕派员查出。或别经发觉。惟杨国桢、林则徐、是问。将此谕知杨国桢、并传谕林则徐知之。　　

○展缓浙江帮丁应扣还运库县库银。　　

○上以岁暮祫祭太庙。自是日始。斋戒三日。　　

○辛亥。谕内阁、文孚等参奏、蓝瓴侍卫彭元庆。告假回籍。丁忧服满。不即来京当差。辄由河南前赴甘肃。投效军营。实属冒昧妄为。彭元庆著交部严加议处。杨国桢于该侍卫行抵河南。并不催令进京。率将该员投效军营之处。转咨陕甘总督。任意越俎。亦属不合。著交部议处。　　

