<!-- { "loadSidebar": true } -->
○谕军机大臣等、张井奏、扬河厅永安汛十四堡漫口。合龙稳固。并拟接堵马棚湾。及筹备空运行走各情形一摺。江南扬河厅永安汛十四堡漫口。据该河督奏、据委员及扬河厅营禀称、加紧赶办。已于八月二十四日午刻合龙。该河督已飞饬加镶压土。跟浇后戗。套行重硪。此处漫口既经合龙。务须加意赶紧培筑十分坚实。断不可稍涉浮松。致有意外之虞。至马棚湾漫口。据该河督奏拟就西堤两头石工作为坝基向湖中越堵。较有把握。仍于正河内、两头各筑拦坝一道则马棚湾口门。已包在河湖之外。再为补还东堤。于钱粮大可节省。惟西堤甫经涸出。堤身本窄。残缺复多。必须赶紧一律填平。并将两坝头酌量帮宽。以为堆料积土之地。所需正杂各料。早经发办。不日可齐。该处四面皆水。须于数里十数里之外。绕越挑土。雇船装载。现亦分投赶积。约九月初旬。即可兴举等语。著即赶紧兴工堵筑。如能赶于空运之前。堵闭全完。则军船便可照常行走。傥船至而工尚未毕。自应循旧绕湖。计程不过三十余里。所有由运入湖、由湖入运各处。并湖中行舟之路。该河督已亲往探量。毫无阻碍。现在湖河水势高下无多。且湖中有桩有船。处处维系。可无他虞。惟下游运河。自永高交界。至高邮城北三元阁一带。因逼近马棚湾。河水奔赴缺口。致形江涩。现亦专委海安同知朱楹。煞坝估挑。勒限半月完工。总当督饬所属。赶紧妥办。俾粮艘畅行。不可有误归次期限。是为至要。现在堵筑两处漫口。经费支绌。所需钱粮。该河督务当加意撙节。认真稽核。不可稍有浮冒。致干重咎。另片奏、高堰志桩。现存水一丈四尺一寸。所有山盱仁义礼三河。俟信坝事竣。即当赶紧堵合。以节湖潴等语。现在空运经临。如能将御黄坝启放。则漕船行走。较为迅速。著该河督体察情形。酌量办理具奏。将此谕令知之。　　

○命前任浙江布政使庆善、以四五品京堂候补。　　

○辛亥。上诣绮春园问皇太后安。　　

○以浙江瑞安协副将黄建功、为广东琼州镇总兵官。广东阳江镇总兵官常遇恩、因病解任。以香山协副将余得彪、为阳江镇总兵官。　　

○壬子。谕军机大臣等、寄谕两江总督陶澍、湖南总督卢坤、江苏巡抚程祖洛、安徽巡抚邓廷桢、江西巡抚吴光悦、湖北巡抚杨怿曾、湖南巡抚吴荣光。毛式郇奏、沿途目睹灾民情形。请豫谋抚绥一摺。本年江苏等省。被灾较重。叠经降旨。谕令各该督抚妥为抚恤。自必实力奉行。无使一夫失所。兹据毛式郇奏、经过江南徐州府被水之区。以灵壁、凤阳、为重。自凤阳县之王庄驿至濠梁驿。村庄民田。均在水中。临淮以南。又有积水。至湖北黄梅县界。水势更大。旱路水深二丈余。与大江相连百余里。入江西地界。德化、德安建昌等县。水灾俱重。沿途灾民。络绎不绝。携持幼弱。愁苦难堪。驿路未经。概可想见。严冬将届。转徙无依。势必至良善者无以全生。刁悍者横行滋事。尤当豫为筹画。加意抚绥。著各该督抚、督饬司道府厅州县等、激发天良。尽心赈恤。俾寒冬衣食有资。均沾实惠。用副朕轸念灾黎之至意。将此各谕令知之。　　

○又谕、顾莼奏、请变通盐法一摺。据称分地销盐。仍从商办。则私枭总不能禁止。缘盐之买于场灶。官有例价。私贩则价重于官。官盐有课。私贩无课。无课则价轻。加以吏弁与之交通。关津从而卖放。虽有缉私之名。而无缉私之效。惟在变通盐法。使之各遂其生。莫善于课归场灶。人人皆可为商。不分官买私买。价归于一。可杜偷漏之弊。任其所之。则地远而价贵者。人争趋之。其价必平。虽偏僻之地。亦不至有涝食之虞。此法既行。可养无数贫民。即可化无数莠民。则保全者尤大。前此诸臣、议以为窒碍难行者。其一以灶丁皆贫民。难责以起课。今若盐归丁卖。何患其贫。其一以池镝半系灶产。悉令垣商经理。以已业听命于人。情所不愿。今既不设官商。其意正与之相合。其一以课额为数甚多。盐场微员。不能任此巨帑。今两淮盐务。改归两江总督管理。运使等官。督率分办。事无掣肘。他省有盐之所。皆设官如旧。何至不能胜任等语。整顿盐务。总要畅销裕课。方为明效。兹据顾莼奏请变通盐法。与该督现在办理章程。良为妥善。著陶澍悉心等画。从长计议。总须于盐务实有裨益。不可稍存成见。该督既管理盐政。责无旁贷。若经理不善。咎有攸归。务宜兴利除弊。以冀盐务日有起色。方为不负委任。顾莼原摺著钞给阅看。将此谕令知之。　　

○癸丑。谕内阁、阿勒清阿奏、审明总兵被讦各款。按律定拟一摺。山西太原镇总兵李白玉、被已革外委张万洪、列款控告一案。前经降旨、将李白玉解任。交该抚提同全案人证严审。按律定拟具奏。兹据阿勒清阿奏称、该总兵身任大员。因所属千总阎庆之母生辰。送给扁额。亲往道喜。又任听伊妻与属员之母、入庙观剧。均失体制。且平阳营并未误操。辄不察虚实。先将该管参将魏光德奏参。迨魏光德将张万洪斥革。又追回原摺查销。轻率自由。种种谬妄。实属有玷官箴。李白玉著即革职。已革千总阎庆、以斥革外委后。罪犯枷杖。又复隐匿前情。更名入伍。亦属刁诈。著杖一百。虽事犯在恩赦以前。不准援免。　　

○又谕、嵩溥奏、拏获钞写逆词。纠众结会首从各犯。审明定拟办理一摺。贵州开奏县民人马绍汤等、胆敢钞写逆词。纠结多人。冀图抢劫。实属不法已极。业经该抚审明、将马绍汤、蒋倡华、马正邦三犯。分别凌迟斩决。其余所拟罪名。著刑部速议具奏。该犯等纠约夥党。尚不止此数十人。著该抚严饬所属。认真访拏。以净根株而安良善。至此案各该县会同营员。将首夥各犯。拏获究办。不致蔓延。办理迅速。功过尚足相抵。所有该管文武失察职名。俱著免其开参。　　

○又谕、前据苏成额奏、请以试用同知胡廷仪、署理湖南永顺府古丈坪抚民同知。当经降旨允准。兹据吏部查明、永顺府同知。系苗疆久任俸满即升要缺。例于应现任人员内调补。且系告病遗缺。例不准将试用人员署理。该员系捐纳度用同知。即非边地调缺。已属例不准补。遽请署理苗疆久任之缺。尤与定例不符。胡廷仪著撤回。仍归捐纳原班。照例补用。所有永顺府古丈坪同故员缺。著该抚另选合例人员调襢。苏成额原摺。未将捐纳人员专补升调所遗选缺声叙。实属含混。著交部照例议处。　　

○谕军机大臣等、寄谕两广总督李鸿宾、闽浙总督孙尔准、湖广总督卢坤、云贵总督阮元、浙江巡抚富呢扬阿、福建巡抚魏元烺、湖北巡抚杨怿曾、湖南巡抚吴荣光、广东巡抚朱桂桢、广西巡抚祁＜?土贡＞、云南巡抚伊里布。嵩溥奏、拏获钞写逆词。纠众结会首从各犯。审明定拟一摺。内称系籍隶开泰县之马绍汤、起意结拜三合会。本年正月间。伊赴广西怀远县古宜地方。在杨万有家。会遇广东船户吴老二。说及广东旧有添弟会。改名三合会。钞有会本歌诀。如遇会匪抢劫。照依书内。开口不离本、起手不离三、口号手势。如遇人问姓。先说本姓某。易姓洪匪徒知系同会之人。可以保全。马绍汤即向借钞。见会书内载有八角图形。四面几层俱有细字。图内有彪虎□寿虎□合虎□和虎

□同五字。并不认识。及长二三四五房内。有桃必达吴天成等姓名。吴老二当告知广东系属二房。名洪太宗。以红旗为号。其余各房。吴老二亦未知悉。诗内有五房留下一首诗。身上洪英少人知。有人识得亲兄弟。后来相会团圆时等句。马绍汤仅摘钞歌句会号一小本。送给吴老二钱七百文。旋回开泰。起意邀人兴会结拜。冀图劫抢。纠约马正邦等。共三十二人。并将歌词传给蒋倡华钞写。蒋倡华两次结会。同夥三十七人。均属不法已极。当将马绍汤。蒋倡华。马正邦三犯。分别凌迟斩决等语。前因御史冯赞勋奏、广东等省。有三合会名目。其党分为五房。福建为长房。广东为二房。云南为三房。湖广为四房。浙江为五房。当经降旨、交各该督抚饬属严密访查。旋据各该督抚覆奏。俱称现无此项会匪。今贵州已拏获三合会匪徒多人。并据该犯马绍汤供称、广东船户吴老二。有细字图。所载长二三四五房内。有桃必达吴天成等姓名。复告知广东系二房。名洪太宗。以红旗为号。是贵州会匪钞写逆词。系由广东传授。其余各省。亦必有传徒纠众之事。著李鸿宾等、各派妥员。认真查拏。将为首匪徒缉获。按律惩办。并散其党羽。以净根株。至嵩溥奏称、马绍汤所钞会本逆词。据供钞自广东人吴老二。当日并未问明何县籍贯。广东有阳春县。是否即词内所指阳春庙。有无洪太宗其人。杨万有既与吴老二熟识往来。恐广西地方。亦必有会党。并著李鸿宾、朱桂桢、祁＜?土贡＞派委妥员。严密访拏。无得稍涉疏懈。致贻后患。将此各谕令知之。　　

○礼部议准、江苏巡抚程祖洛疏报、采访丹徒县贞节妇女王吴氏等、二千七百九十八口。请建总坊旌表。从之。　　

○除安徽贵池县坍没田四十二亩有奇额赋。　　

○缓徵陕西葭、绥德、二州被雹村庄下忙额赋及前贷耔种银。　　

○甲寅。上幸静明园。诣龙王庙拈香。　　

○谕内阁、朕因江南河务灾赈事宜。关系紧要。特派彰阿、朱士彦、驰驿前往查办。并面谕察访办理河工及灾赈各员。有不能称职者。据实参奏。兹据奏、淮海道现署河库道沈惇彝、在河工最久。沾染习气最深。言语虚浮。难望其实心任事。又捐升道员之原任宿南通判范玉琨、现在河督署中襄办幕务。声名本属平常。恐于公事无裨等语。沈惇彝、范玉琨、俱著勒令休致。范玉琨著不准仍在河工作幕。并著陶澍访查。傥敢在工逗留。即行严惩办。　　

○又谕、杨遇春奏、请将革员罗汉保、准其出仕应试等语。革员罗汉保、伊父曾充长随。已经褫革。即使出力勤劳。祇应杨遇春酌量给予奖赏。若令其出仕应试。则凡属仆隶人等。皆得与身家清白者。同登仕籍。何以区别流品。该督所请。著不准行。并传旨申饬。　　

○以承办军需出力。予甘肃道员程德润等、议叙有差。　　

○拨浙江等省银一百二十万两。解往南河。豫购来年岁料。从河道总督张井等请也。　　

○乙卯。遣官祭都城隍之神。　　

