<!-- { "loadSidebar": true } -->
○谕内阁、给事中程德润奏、请饬丁忧官员。遵例回籍守制一摺。我朝孝治天下。凡属丁忧人员。非有重大事务。从不夺情起用。回籍到籍。俱有例限。迟逾逗留。悉干吏议。原欲求忠臣于孝子之门。俾为人后者。皆得庐墓祭埽。遂其乌鸟私情。若如该给事中所奏。近日丁忧官员。多不回籍守制。每藉口营葬无资。向督抚大吏干谒求助。各省皆然。而有洋商盐商地方尤甚。非授意属吏。即勒派商人。纷至沓来。争先恐后。实有关于人心风俗。更或于丁忧后投效河工军营者。尤属违例。均应一体查禁。著直省各督抚查明现在丁忧官员。无故不即回籍。逗留他省。俱著饬令回籍守制。有不遵功令者。即据实参奏。傥相率徇隐。别经发觉。必当将该督抚一并交部严议示惩。以崇孝治而维风化。　　

○除直隶易州水冲沙压地九顷四十四亩有奇额赋。　　

○乙卯。上诣雍和宫行礼。火神庙拈香。　　

○谕军机大臣等、本日戴均元递摺谢恩。朕披阅之余。弥深谨注。著发去御书福字一方。寿字一方。珊瑚豆大荷包一对。小荷包四个。俾迓新祺。以昭宠眷。戴均元接奉后。具摺谢恩。不必专遣家丁进京。即著交韩文绮奏事之便。代为赍递。将此谕令知之。　　

○又谕、前因各城办事大臣。俱经简放。是以降旨令长龄回京供职。旋因武隆阿患病。复降旨令长龄暂缓来京。如已起程。即赶紧折回喀什噶尔。并因长龄偶患脾泻。复令那彦成作为钦差大臣。会同长龄办理一切善后事宜。兹据长龄奏、四城虽复。众志未定。该逆窜至托古斯托罗地方。难保不复萌故智。请暂留军营督办等语。所奏甚是。长龄著仍遵前旨。在喀什噶尔办理一切。其扬威将军印信。即著留彼钤用。那彦成到彼尚需时日。其一切善后事宜。应办即办。不必等候。至张逆现窜阿坦台汰劣克爱曼。距乌什较近。前已降旨令达淩阿折回。赴乌什驻劄。会同多贵督兵严防。并著长龄移咨德英阿。遣协领前赴哈萨克阿布拉。谕令协力截拏。傥接据卡外探报。即速奏闻。将此由五百里谕令知之。　　

○丙辰。谕内阁、英惠奏、停止粮运。并裁撤军台兵丁马匹一摺。现在大兵凯撤。回疆各城。就近可以采买粮石。乌噜木齐运出之粮。分贮阿克苏库车二城。足资接济。著将各该处粮运即行停止。镇迪道汤鼐、吐鲁番领队大臣赓音岱、著于粮运完竣后。各回本任。至所设军需局。报销款目纷繁。查核钩稽。应须专员经理。著英惠遴派委员。将运过粮石数目以及运价。分晰车运驼运。分别准驳。据实开造。毋许稍有浮冒。其自乌噜木齐至吐鲁番。哈密至喀喇沙尔。共十九台。添设之马匹兵丁。亦即全行裁撤。以节糜费。该部知道。　　

○以土谢图汗、赛因诺颜、孳生驼只。均逾定额。喀尔喀扎萨克亲王车林多尔济、扎萨克辅国公齐旺多尔济、下部议叙。赏赉兵丁如例。　　

○以乌噜木齐上年承办粮运出力。协领多隆武等下部议叙。赏参将刘金海蓝翎。　　

○予乌噜木齐承办粮运病故同知凤鸣、赏恤如军营例。　　

○户部议准、署浙江巡抚刘彬士疏报、江山县开垦地一顷十二亩有奇。遂昌县二十顷五十六亩有奇。照例升科。从之。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百三十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。十一月。丁巳。上诣皇太后宫问安。　　

○命喀什噶尔阿奇木伯克郡王阿布哩敦、更名阿克拉依都。　　

○戊午。谕内阁、托津等议覆长龄等奏、试垦大河拐屯田、及裁撤卡伦侍卫、改设绿营备弁一摺。驻兵屯田。自古备边之良策。现在回疆西四城虽经戡定。而逆首仍窜逸稽诛。尚须多留防兵。豫筹粮饷。据长龄等奏、喀什噶尔大河拐一带。有空地一百余里。来春令原设回兵。先行试垦。如有成效。陆续添设屯兵。以岁获粮石。供支兵饷。惟所称该处地势较高。必须筑坝引水。是否水源甚旺。足资灌溉。其下游回户田亩。能否不虞阻遏。著那彦成于到彼后。再行详勘筹办。务期经久无弊。方为妥善。至所请减裁直省额兵粮饷马乾。抵补留防兵饷。似尚可行。其回户私垦田亩。约略定赋。恐滋流弊。以上二节。并著那彦成体察情形。斟酌妥善。据实具奏。至额设守卡侍卫三十员。俱由京营挑派前往。远道更换。于回疆情形。俱未熟悉。所带各卡兵丁。非所素辖。难资约束。尚系实情。著照所议、将额设侍卫悉行裁汰。即于留防官兵内遴派得力员弁。分驻防守。并于大小卡伦。酌加兵额。以期周密。其应加兵若干、及如何分布巡防稽查弊窦之处。亦著那彦成妥为筹议。奏明办理。　　

○又谕、奕颢奏、查明围场情形。并参办失察员弁。请更定私入围场偷牲伐木条例一摺。盛京防御乌金保、不遵该将军晓示。辄雇倩炮手台丁。随围捕牲。殊属不合。著交部议处。大荒沟卡官骁骑校淩保、所管围场内鹿只甚稀。且有贼匪搭盖窝棚。实属疏玩。著即照溺职例革职。失察偷穵鹿窖之守卡官。非寻常疏防可比。著该将军查明饬取各该员职名。送部分别严加议处。至私入围场。旧例罪名本重。嗣因从轻改定。致奸匪毫无忌惮。著刑部将越边私入围场薓山偷牲砍树、及刨穵鹿窖贩卖茸角各犯。应如何严定科条。悉心妥议具奏。寻议、嗣后私入木兰等处围场、及南苑偷窃菜蔬柴草野鸡等项者。初犯、枷号一个月。再犯、枷号两个月。三犯、枷号三个月。满日各杖一百。若盗砍木植、偷打牲畜者。初犯、杖一百徒三年。再犯、三犯、及虽系初犯、而偷窃木植至五百斤以上、牲畜至十只以上。或身为财主、雇倩多人者。改发极边足四千里充军。为后及偷窃未得者。各照为首及已得减一等。贩卖者又减一等。旗人销除旗档。照民人一体办理。兵丁俱先插箭游示。加一等治罪。受贿故纵者。与犯同罪。失察者杖一百。再犯、折责革伍。该管员弁失于觉察者。交部议处。察哈尔及扎萨克旗下蒙古。私入围场。盗砍木植。偷打牲畜。亦照此例办理。蒙古人犯应拟徒罪者。照例折枷。应充军者。发遣湖广福建江西浙江江南交驿充当苦差。以上盗围场人犯。均面刺盗围场字样。偷盗未得之犯。均面剌私入围场字样。其每年有无贼犯偷入围场之处。该总管于五月内、热河亦于六月内、循例具奏。从之。　　

○又谕、新疆各城办理印房等处事务章京。向由在京各衙门保送。边远地方。关系紧要。额设员缺无多必须年壮才明。方足以资助理。乃各衙门保送之员。往往以衰庸者塞责。昨日吏部以塔尔巴哈台章京员缺。将太仆寺等衙门所保之员外郎常斌等六员带领引见。除清长一员、已经简放外。其余五员。察其年力才具。均难胜任。著即撤销。不准复送。嗣后遇有新疆员缺。各该堂官豫遴选年力富强素能办事者。咨送吏部带领引见。不得任其滥竽充数。如该员果能办事勤奋出力。年满更换时。著该处办事大臣据实保奏。回京之日。由该部带领引见。量予鼓励。傥不称职。亦即随时甄别惩处。勿得姑容贻误。该部知道。　　

○谕军机大臣等、据奕颢等奏、奉天旗民私造私藏乌枪。请予限半年。令其赴官吴缴。核给例价。勿使隐匿。其应备守御鸟枪。报明地方官。发给执照。编号注册。不准私造。所需收缴鸟枪例价银两。即由薓余项下动支。核实报销。请饬吉林将军一体遵办等语。奉天所属地方。近年流寓民人甚多。往往私藏鸟枪。越边偷打牲畜。肆无忌惮。自应严行禁止。至各旗闲散壮丁。学习武备。是其本务。东三省近山居住旗人。向赖打牲为业。是以鸟枪一项。未经禁止。若因流民偷打牲畜。并将旗人所藏鸟枪。一概查缴。日久各旗丁壮。必不能学习鸟枪。皆成无用。岂不因噎废食。所关匪细。何念不及此。应如何酌定章程办理之处。著奕颢、博启图等、会同妥议具奏。奏到再降谕旨。将此各谕令知之。　　

○又谕、奕颢奏、查明围场情形一摺。所奏详明。积弊皆出。可嘉之至。已明降谕旨。将失察员弁惩处。并饬刑部妥议私入围场薓山罪犯科条矣。至围场以南。前已查出鹿窖二百余处。兹复在嵌石岭以北。查出九百余处。统计一千一百余处。获犯一百一十余起之多。前任将军。可称木偶。究竟起自何时。不难向现获各犯。切实严究。著奕颢等根讯明确。并查明历任将军在任月日。据实具奏。至原设卡伦。是否皆系要隘。该将军于来年春融后。亲往周历查勘。应如何那改布置。悉心酌议。奏明办理。其奉天围场。与吉林围场毗连。奸徒趋利若骛。积弊自亦难免。除另降谕旨、令博启图一体拏禁外。著该将军出示晓谕。申明例禁。毋得复罹法网。俾围场薓山。一律肃清。将此谕令知之。　　

○又谕、据奕颢奏、查明围场积弊情形。历次查出私穵鹿窖一千一百余处。拏获打牲砍木偷薓人犯一百一十余起之多。废弛已极。亟应严行饬禁。奉天围场。与吉林围场毗连。刨窖偷牲等弊。恐亦不免。原设卡伦。是否稽察周密。有无此等弊窦。著博启图不动声色。细加察访。明年春融后。亲往周历履勘。如有前项弊端。即当查拏惩办。据实具奏。勿稍徇隐。将此谕令知之。　　

○己未。直隶布政使屠之申奏谢护总督恩。得旨、畿辅重地。在在均关紧要。汝在直省有年。情形自是熟悉。毋苟且。毋自满。用人行政。尤不可瞻徇旧日交游。致滋物议。如能清正持躬。公平率下。封疆钜任。克称厥职。何虞不承恩眷也。否则朕惟执法从事。决不宽贷。慎勉为加以懔畏可也。毋忽。　　

○庚申。上诣宣仁庙。凝和庙。拈香。　　

○命钦差大臣那彦成子内阁学士容照、随往喀什噶尔差遣委用。　　

○赏随往喀什噶尔侍卫舒伦保等银两有差。　　

○免江苏宿迁县骆马湖滩地被水租钱。　　

○辛酉。命嗣后黑龙江等处年满释回太监。俱著当差三年无过。再给加赏银五钱。著为例。　　

