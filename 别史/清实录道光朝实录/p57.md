<!-- { "loadSidebar": true } -->
○以前任广东巡抚康绍镛、署礼部左侍郎。　　

○调贵州镇远镇总兵官哈丰阿、为浙江处州镇总兵官。以贵州清江协副将璩嘉骥、为镇远镇总兵官。　　

○以访获私设盐关枭犯、予南河候补布政司理问万承紫等、升叙有差。　　

○免奉天岫岩等城兵丁借欠米石。　　

○乙卯。谕军机大臣等、方受畴覆奏、访缉邪教莠民一摺。据称现在委员前赴天津河间暨各府属。分投严密访查。有无习教惑众匪徒。及一切教会名目。俟该委员结报后。再饬臬司阿霖亲赴各属。覆加访察等语。莠民习教传徒。原恐其结党成群。日久滋事。该督现已委员分投查访。如仅系一二无知愚民。看香学好。惑众敛钱。则该委员会同地方官。尽可查拏究办。傥人数众多。该委员等力不能办。则当密行禀报。始令臬司阿霖前往督率办理。以除邪慝。若委员等结报并无立会奸民巨案。遽令臬司大员。周历各州县覆加查访。不特仆从人等沿途骚扰。且各处传闻。转恐起人疑骇。此事方受畴当斟酌事理重轻。分别妥办。不可姑息养奸。亦不可张皇滋扰也。将此谕令知之。　　

○又谕、前因建昌县民妇胡马氏、控告伊夫已故守备胡廷良身死不明。降旨交方受畴亲提审办。兹据方受畴奏、讯取众供。佥称胡廷良实因坠马跌伤致死。胡马氏坚称伊夫身死时指甲发青。口鼻流血。实系中毒。情愿具结开检。该督现遴委候补知州秦承霈。带领仵作。前赴建昌开检。仵作人等检验尸伤。往往有受贿减增之弊。著庆惠就近饬知热河道、承德府、督同建昌县、暨该委员、传集人证。秉公开检。是否中毒。抑系跌毙。务令检验确实。不可任令书吏仵作有串捏情弊。验明后由该道府委员等报明方受畴、审讯定拟。以成信谳。将此谕令知之。寻讯诬。坐如律。　　

○又谕、魏元煜奏、七月分雨水田禾情形一摺。据称江镇扬三府属。夏间高阜被旱之区。因秋雨又稀。补种杂粮。未能一律长发。淮徐海三府州属。低洼地亩。旧有积水。复于七月间大雨频仍。河湖涨溢。未能疏消涸复。秋收不免歉薄等语。江南六府州属地方。间被水旱。该抚现已派员分查。著饬知各委员认真确勘。是否成灾。如有应需抚恤之处。该抚即行据实奏闻。分别办理。勿得稍有讳饰。将此谕令知之。　　

○贷江苏宝苏局四年工料。　　

○丙辰。上诣皇太后宫问安。　　

○命吏部尚书松筠、署礼部左侍郎康绍镛、驰往浙江查办事件。　　

○以户部尚书英和、署吏部尚书。　　

○以大学士伯麟、署镶蓝旗满洲都统。正黄旗蒙古都统阿那保、署镶黄旗蒙古都统。　　

○改铸湖南绥宁营中军守备条记。从总督陈若霖请也。　　

○丁巳。以恭修福陵隆恩殿成。遣官告祭如仪。　　

○遣官祭都城隍之神。　　

○命内阁侍读学士荣庆、翰林院侍读穆馨阿、编修邹植行、修撰蒋立镛、每日一员。以次听候召见。　　

○赏喀什噶尔阿奇木伯克迈玛萨依特移眷银。　　

○予喀尔喀贝勒索诺木多布沁故母喇穆托布、绰罗斯旗贝子赓音苏故母博尔济吉特氏、祭一次。　　

○戊午。谕内阁、西林布等奏、世袭公爵回子。请在原籍学习当差。著照所请。阿布都莫敏、准其在和阗学习当差。如果始终奋勉。以该处六品伯克酌量补用。　　

○浙江巡抚帅承瀛奏、委员查办江闽两省禁山毗连浙界。得旨、明白查看具奏。不可因现无事端。即存将就含混之意。以致贻患将来。认真实力而行。　　

○江西学政王宗诚奏、江西省本年旸雨应时。和甘肇瑞。三四月间二麦已属丰收。兹届西成。早稻登场。更极丰稔。且阖省皆然。据本地士民云。舂出米粒。饱绽结实。较曩来大熟之年。更为过之。仰赖圣德感孚。共享恬熙之福。粮价益减。民情踊跃欢欣。得旨、汝在上书房行走时。朕看汝尚朴诚。今览此奏则大不然。抑渐染外官习气耶。地方旸雨应时。稼穑登丰。乃上天佑民。我君臣宜共相敬感。以期永荷天庥。不宜出此侈谈无理之论。且矫情颂扬朕德。尤属近谄。嗣后不应若是。懔之。　　

○以銮仪卫掌所事冠军使高孝埙、为銮仪使。　　

○以剿捕云南永北厅夷匪完竣。赏知州雷文枚、陈鉴、双恒、王栻、花翎。知州伍文熺等、蓝翎。余升叙有差。　　

○修浙江东西两塘柴埽盘头坦水各工。从巡抚帅承瀛请也。　　

○己未。刑部奏、将钦奉恩诏未经援免犯妇各案。分别准驳。及拟改缓决。下军机大臣大学士都察院大理寺议行。　　

○命河南按察使斌良来京。以江南江安粮道祥德、为河南按察使。　　

○筑湖北当阳县关帝陵石堤。并修葺祠宇。从总督陈若霖请也。　　

○庚申。上诣大高殿行礼。　　

○辛酉。上诣皇太后宫问安。　　

○严禁州县佐杂滥差虐民。谕内阁、国家为民设官。自督抚以至州县。皆以教养黎元为责。能使民安居乐业。不受追呼之扰。不罹刑罚之冤。即可渐臻上理。乃近日地方官实心爱民者少。其贪酷之吏。则任胥役为爪牙。视斯民如鱼肉。以致佐杂微员。亦复擅受民词。滥差横索。逮至酿成命案。州县先从而袒护。上司复加以瞻徇。抑勒弥缝。草菅人命。此皆朕之赤子。任其横行荼毒。言之深堪痛恨。著各省督抚严饬所属地方官。慎守牧民之意。以子惠为心。以廉平为政。遇有狱讼。衡情剖断。禁止佐杂官擅受滥差。其有不遵功令。敢肆苛虐者。一经访闻。立即据实严参。执法惩办。务使守令交勉循良。闾阎共安耕凿。吏治清而民生遂。用副朕惠鲜怀保之意。将此通谕知之。　　

○命睿亲王端恩、郑亲王乌尔恭阿、兼十五善射大臣。　　

○壬戌。谕军机大臣等、寄谕直隶总督方受畴、朕闻保定府同知姚嗣懋。向在差局总办差务。派拨不公。以致各委员等啧有烦言。嗣后春秋差务。总不许再派姚嗣懋办理。以息物议。将此谕令知之。　　

○浙江巡抚帅承瀛奏、酌定两浙盐务章程。一、运使各官毋庸改复旧制。一、巡抚兼管盐政。毋庸另给养廉。一、灶课钱粮。仍由场员徵解。一、正引未经销竣。不准请配余引。余照一项。亦应永远停止。一、缺销引盐。改拨畅地销售。其课项如拨销之地重于绌销。即照拨销重地完纳。如有改拨轻地代销者。亦应令仍照重地完交。以符原额。一、卯摺月报。应将银引细数。及商名课则等项。逐一填注。按卯按月由库官造册申送盐政综核。一、严查奸商加斤夹带。以及灌包飞渡、一程两运等弊。一、禁革掣规供应等弊。一、按照旧例夏冬两季掣验。一、杭嘉绍松四所。每所酌留甲商一名。以资办公。嗣后不得再行增设。其在外详充之经巡等商。亦应慎选。毋任冗滥。下军机大臣等议行。　　

○癸亥。颁发湖北当阳县关帝陵御书扁额。曰、声灵如在。　　

○大学士戴均元等奏、律载回民结夥三人以上执持凶器之案。除致弊人命拟抵外。其余纠夥共殴之犯。发云贵两广极边烟瘴充军。如结夥虽在三人以上。而俱徒手争殴。并无执持凶器者。于军罪上减一等。杖一百。徒三年。结夥在十人以上者。虽无执持凶器。但殴伤人。仍照三人以上执持凶器例。又例载豫省南阳汝宁陈州光州所属。及安徽颍州府属。遇有凶徒结夥三人以上执持凶器伤人之案。俱照回民定拟。盖回民与南阳等处人民。性皆桀骜。动辄纠众。故定例并严。惟必须预谋结夥。方依本例分别问拟。若猝然争斗。虽数至三人。并非预谋纠约。即不得滥引此例。并请于律例各本条内详晰添注。从之。　　

○安徽巡抚张师诚奏、皖省间有时疫。饬属施药救济。得旨、地方时疫流行。随时即应奏闻。何迟至两月之久。盖阅上谕、京师有施棺散药之举。又知朕已闻南方有此时气。故为此奏以塞责耳。嗣后务当尽心民瘼。据实办理。勿蹈諐尤。慎之。　　

○以湖南按察使嵩溥、为广西布政使。直隶热河道常德、为湖南按察使。　　

○贷奉天府府尹薓余银。修理衙署。　　

○赏安徽宿、灵壁、泗、三州县被水灾民口粮。　　

○甲子。以防堵云南夷匪。予四川知县黄嶰谷等、并出力各土司、升叙有差。　　

○缓徵甘肃河、狄道、金、靖远、灵、宁夏、宁朔、平罗、平番、九州县被旱被雹被水村庄新旧钱粮草束厂租。贷皋兰、渭源、安定、会宁、岷、五州县及红水县丞所属灾民一月口粮。并缓徵新旧钱粮草束。　　

○命五城于冬春二季设厂煮赈。　　

○乙丑。上诣皇太后宫问安。　　

○顺天府以宗室乡试中额请。得旨、取中八名。　　

○以故三等公布彦达赉子锡敏、袭爵。　　

○丙寅。贷直隶天津府司库银。修理衙署。　　

○浚陕西泾阳县龙洞渠。从巡抚朱勋请也。　　

○丁卯。谕内阁、据阮元奏、潮桥商力疲乏。恳请将捐款展缓。并暂拨运本。专办疲埠悬引。当交户部核议具奏。兹据查明广东盐务。潮桥商力素疲。转输不继。本系实在情形。著加恩将潮商应缴垫解捐输款内。己未届限。自道光二年为始。分作十六年完缴。其嘉应等八疲埠悬引无商。向由现商代拆行销。力难兼顾。并准其于运库盐本项下。拨银七万两。交潮州运同选商设局专办。自道光二年起。分作五年归款。如有挂欠。即著落该运同赔交。仍设法召募殷商。以期年清年款。勿再拖延。　　

○予故入八分辅国公布兰泰、祭葬如例。　　

○戊辰。谕军机大臣等、阮元奏、暹罗国王遣使进香。并恭贺登极一摺。上年十二月内。据赵慎畛奏、越南国王遣使进香。当经降旨。以仁宗睿皇帝梓宫。已定于本年三月奉移山陵。计该使臣到京。已在永远奉安之后。不及恭荐。谕令该国王不必遣使远来进香。其庆贺登极方物。亦毋庸呈递。今暹罗国使臣进香。更在期年以后。外国使臣。向无带赴山陵叩谒之例。且二十七月之内。亦不举行筵宴。著阮元即传知该国使臣。无庸来京。所有呈进仪物方物。即著该使臣赍回。其应如何赏给饭食。著饬属照例妥为豫备。并面谕该使臣。朕于外藩。俱系一视同仁。越南使臣既不令其赴京进香。该国使臣亦应停其来京。免致远涉。以示体恤。并颂发敕书。交该督发交该使臣赍回。该督仍行文该国王。一体遵照可也。将此谕令知之。　　

○湖南巡抚左辅奏、严禁漕务积弊。得旨、所奏俱悉。但须实力而行。认真查办。不可徒作空谈。与漕务终无实济。日久仍复百弊丛生。慎勉为之。　　

○命右庶子隆文、给事中春和、王家相、福定、御史恒麟、赓惠、陈继义、郑家麟、编修姚元之、吴振棫、检讨李惺、何辉绶、每日一员。以次听候召见。　　

