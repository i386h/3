<!-- { "loadSidebar": true } -->
○以仁宗睿皇帝实录告成。赐监修总裁等官宴于礼部。并赏鞍马银币有差。　　

○以安徽凤阳、颍州、泗、三府州属距省窎远。命嗣后遣军流徒人犯。由该管道就近审转。限期处分。照臬司例。从协办大学士总督孙玉庭请也。　　

○旌表守正捐躯山西安邑县民裴四幅妻解氏。修江苏华亭县戚家墩等处土塘。从协办大学士总督孙玉庭请也。　　

○辛未。旌表逼嫁捐躯四川合江县民汪殿杰黎氏。　　

○壬申。上诣绮春园问皇太后安。　　

○旌表守正被戕山西介休县民冀汉经妹三心则。　　

○修浙江宁波府镇海县石塘。从巡抚帅承瀛请也。　　

○癸酉。上幸静明园。诣龙神庙拈香。　　

○甲戌。以甘霖渥沛。上诣黑龙潭报谢。命庆郡王绵慜、诣觉生寺、皇长子奕纬、惇亲王绵恺、瑞亲王绵忻、定亲王奕绍、分诣天神坛、地祇坛、太岁坛、宣仁庙、报谢。　　

○增辑祭堂子典礼。谕内阁、堂子祭天。典礼甚重。现在礼部纂辑通礼。著于吉礼中南郊北郊大祀之后。谨增致祭堂子之礼。以昭明备。至太庙社稷坛谢福胙之礼。俱仍照旧礼行。　　

○又谕、那彦成奏、边远各省提镇、请酌展入觐年分一摺。各省提镇大员。每届三年。奏请陛见。原与督抚无异。朕于召对时。察其才具。兼可询风土民情。其本任派员署理。不致遽旷职守。该员等三年一次。何致遂形赔累。且该提镇于奏请陛见时。朕本随时酌量批示。原非概令其仆仆道途也。所请展限入觐之处。著不准行。　　

○又谕、孙玉庭奏、审拟已革副将摉查私盐。枪毙人命一摺。此案已革副将满德坤、因回空帮船水手罗克泰等、夹带私盐。不服盘查。聚众拒捕。喝令放枪抵御。致伤毙四命。并带伤无辜一人。举动殊属轻率。自不得以律应勿论。即予开复。若遽行革职。亦觉过重。且该革员曾经出师。著有微劳。满德坤著加恩降为千总。饬回原籍附近营分当差。以观后效。千总德魁、失于约束。参将吉祥保、不能协力捦捕。阻止放枪。亦属不合。均著交部议处。　　

○又谕、嵩孚奏、补扣军需三成养廉、恳请免扣一摺。湖南省平苗军需案内。摊捐三成养廉未完银两。前经户部奏准豁免。于奉文准豁之日停止摊扣。该省于奉文查办时。即行停扣。仍令查明应扣之数。补行扣缴。兹据该抚奏称、自嘉庆二十五年十月停扣起。至本年二月奉文准豁之日止。应补扣银九万八千六百余两。此项银两。即在豁免五十二万一千七百余两之内。同属无关归补。前因叠经驳查。稽迟三载。并非各属积压拖延。若令接续补缴。则同一准免之项。办理两歧。且应扣各员。多有离楚及罢官身故者。势难纷纷咨追。亦未便就现任各员扣解。致令藉词赔累。著照所请、除清查续筹弥补未完银七万九千五百五十两零。仍著按数扣缴外。所有未完三成军需银九万八千六百余两。加恩一并免其补扣。该部知道。　　

○修直隶河间县南八里铺大桥。从总督蒋攸铦请也。　　

○修江宁省城石右寺所沙洲大圩。从协办大学士总督孙玉庭请也。　　

○乙亥。遣官祭关帝庙。　　

○谕内阁、孙玉庭等奏、查明京口协领支借官兵俸仓米石情形一摺。此案协领哈尔哈善等、因官兵拮据。先经禀请副都统借支两月钱粮未准。嗣因官兵岁暮窘迫。自行备文移商丹徒县。借支俸仓米一月折钱散放。尚非有心专擅。惟究未经禀明。左翼蒙古协领哈尔哈善、右翼蒙古协领全亮、俱著交部议处。佐领浓荫额、于各佐领及众兵皆愿借支折价后。独禀索换本色。且于除日催迫行文。已属任性。经孙玉庭等面询。犹复饰非文过。著交部严加议处。署丹徒县知县王台、接准营移。目击窘迫情形。不能不为借济。又因仓储不敢擅动。商准照旬报市价。暂于附贮捐杂项下借支折色。其未即时详禀。实属有因。办理亦与例相符。惟具禀已在副都统奏参之后。著交部察议。至各佐领下官兵、共借支一月俸仓米三千一百九十一石零。现当青黄不接之时。众官兵力不能支。著照所请、援照江宁旗营之例。于本年正月应领俸饷起。分作十个月扣还。其浓荫额佐领下官兵未领折价。亦一体散给。按月扣还。以归画一。　　

○修盛京南塔西塔等工。从礼部侍郎昇寅请也。　　

○给湖北黄梅、广济、江陵、监利、四县、及蕲州卫、被水倒塌民房修费。　　

○丙子。谕内阁、此次考验世职官员。作为一等之男爵春永、兴保、轻车都尉鹏寿、扎禄强阿。著赏给三等侍卫。云骑尉德顺、清安、乌勒钦保、著赏给蓝翎侍卫。　　

○丁丑。以故云南平彝县属土县丞海沛元子朝宗、袭职。　　

○戊寅。谕内阁、向例皇太后万寿圣节。告祭奉先殿。并太庙后殿。典礼綦重。自道光元年以来。钦天监于祭祀册内。未将告祭日期。敬谨载入。实属疏漏。钦天监堂官。著交部议处。礼部于钦天监初次送到祀册。未能即时详查驳正。亦有不合。现经据实检举。所有该部堂官。著加恩改为交部察议。嗣后皇太后万寿圣节。应行告祭太庙后殿之处。著钦天监载入祀册。礼部于通礼中一并增载。永远遵行。　　

○谕军机大臣等、本日御史郎葆辰奏、请饬查棚民保甲。以重地方。据称会典内载乾隆四年。户部议准江南、福建、浙江、各府州县内棚民。照保甲例编排户口。近闻浙江江苏安徽等省州县。凡深山穷谷之区。棚民蔓衍殆遍。租典山地。垦种山薯。大半皆温台一带沿海之人。其声气相通。傥有奸宄藏匿。不可不豫为防范等语。向来各省地方有棚民土著山民。往往以种植麻靛煽铁造纸等项。藉资生计。其外来无业游民。前赴该处工作者。亦一体编入保甲。选立保长甲长。专司巡察。责成州县官据册稽查。诚以该棚民等、良莠不齐。往来靡定。若任其占踞山场。不加约束。势必愈聚愈多。无从究诘。是以照例编排。立法极为周密。惟行之日久。懈弛相沿。自应亟为整顿。著各该督抚等、严饬该府州县、将棚民逐细查察。按十户设立甲长。每年递换门牌。随时抽验。禁止匪类潜匿。勾串滋事。如查有不安本分。斗彳□良健讼之徒。立即严拏示惩。务当实力奉行。不可视为具文。并不准书役藉端扰累。以靖地方。将此谕令知之。　　

○修福建福宁镇左营战船。从巡抚孙尔准请也。　　

○己卯。皇后千秋节。宫内行礼如仪。停止筵宴。及在外公主福晋命妇行礼。　　

○予浙江办灾出力知县杨德恒等、捐资助赈绅士马国棠等、升用加衔有差。　　

○修浙江上虞县吕家埠等处柴土塘堤。从巡抚帅承瀛请也。　　

○户部议准、浙江巡抚帅承瀛疏报。仁和、石堰、鸣鹤等场。开垦地二百九顷三十七亩有奇。照例升科。从之。　　

○免贵州官兵出师四川借支银。　　

○庚辰。上诣绮春园问皇太后安。　　

○谕内阁、博启图等奏、仓场办事需员、请将记名仓监督咨取委用等语。仓场为漕粮总汇。所有承办稿案。稽察催提。俱需员经理。著准其于记名仓监督人员内。咨取满汉各二员。酌量委用。遇有仓监督缺出。仍按次轮补。补用一员。再行咨取一员。俾得习练当差。于仓务自有裨益。此项人员。如遇京察年分。著即与实缺监督比较优劣。分别黜陟。以示劝惩。并著加恩每员岁给养廉银二百两。即在坐粮厅茶果项下支给。以资办公。俟补实缺监督后。再行支给三百两养廉。该部知道。　　

○又谕、富俊等奏、覆议抽收薓余银两。及双城堡粜卖仓粮时价各情形一摺。吉林薓务。近年揽头刨夫。均形苦累。前经富俊请援照嘉庆初年薓余银两。每两酌减抽收。降旨交该将军于到任后。察看该处情形。详晰具奏。兹据该将军等奏、请酌减票张。恳免抽银抵补。其抽收薓余银两。分别余薓旺盛短少年分。酌量抽收等语。著交部核议具奏。至双城堡因连年丰收谷贱。现在应粜仓谷七千余石。据该将军等查明阿勒楚喀谷价。每仓石合银四钱五分。请照例每石减价银一钱。以三钱五分就近在阿勒楚喀双城堡一带出粜。合之时价较为轻减。著照所议办理。即责成该副都统收齐粜价归款。报部查核。　　

○又谕、前因松筠等奏、双城堡砍伐木植。请在凉水泉迤东一带。划界安卡。作为砍木地址。当经降旨交富俊确勘议奏。兹据该将军查明凉水泉迤东舒兰霍伦二河口、至拉林河沿馒头顶子等处。均可安设卡伦。著照所请、凉水泉派伯都讷官一员。兵八名。安卡伦一处。霍林河至拉林河馒头顶子。派阿勒楚喀官二员。兵十六名。安卡伦二处。周围穵立封堆为界。以界北为双城堡砍木地方。并给与屯丁照票。准砍细小木植。不得以票给民人代砍。并不准私砍大木。仍责成该副都统饬令坐卡员弁。随时稽察。傥有民人偷砍木植。立即严拏治罪。至将来砍出空地。著拨给乌拉所属包衣旗兵垦种。以资津贴。该部知道。　　

○又谕、御史程矞采奏、五城停止饭厂。请将赏拨余米。分给栖流所。以养老弱流民一摺。本年京城内外赴厂就食流民甚众。现在顺天府五城饭厂。已届停止。除年力强壮。力能佣趁耕作者。不准留滞京城外。其实系老弱流民。势难各回乡里。若任其在京觅食。糊口无资。情形殊为可悯。据该御史奏称、各城俱于栖流所筹画经费。暂为收养。并派觅空房使之居住。请将五城十厂。前经赏拨未领余米一千五百石。分给五城栖流所。每城各领三百石。照放赈之例。大口五合。小口减半。逐日分别散给。著即交各巡抚科道等、饬属领米散放。并将该流民等籍贯姓名。询明注册。给予戳记签牌。随时稽查。妥为经理。务期实惠及民。毋许假手书役吏胥。致有侵渔克扣之弊。并著都察院堂官。不时前往查察。如有弊端。立即严参惩办。无稍徇隐。　　

○山西巡抚邱树棠奏、遵将承审阎思虎案内之府州县各员解京。并自请交部严议。得旨、刑部定案时。再降谕旨。此案初结时。未能详核。已属草率。及奉旨交审后。何以又不亲提人犯。秉公昭白。乃一味疲玩。任听此等不堪之府州县。昏墨欺朦。丧良回护。几将贞白之烈女。埋憾九京。凶淫之恶棍。幸免刑章。天理人心。不可问矣。若吕锡龄者。早应罢黜。何得反畀以要缺。思及此。皆因朕无知人之明。用此等不识人之大吏。使下民动辄含冤。实深惭惧愤懑也。　　

○辛巳。吏部奏、官员为生祖母治丧。请仍照旧例。无论嫡祖母是否现在。概令治丧一年。许其离任。从之。　　

○修山东抚标左右二营。及济南城守营、额设军械。并置买桃源营新设营分教场基地。从署巡抚琦善请也。　　

