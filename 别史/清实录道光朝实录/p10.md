<!-- { "loadSidebar": true } -->
○改铸湖南长安营中军守备经管军火兵马钱粮条记。从总督张映汉请也。　　

○缓徵奉天锦州府属被灾村屯正折豆石有差。　　

○丙子。谕内阁、陈桂生奏、江海关茶贩一项。税额攸关。请仍照例输税放行等语。商贩茶叶不准出口。原防其夹带通洋。既据该抚查明茶商船只。由江海关北赴山东奉天等省。于南洋沙线。不能熟悉。难以偷越。且有例给关牌税单。互相稽查。非南往粤省商贩可比。著准其仍照海关则例。输税放行。该抚务饬该管道员。认真稽查。给予关牌税单。并行知所往口岸。查验相符。方准销售。仍于单内盖用戳记。给令回销。毋得稍有透漏。　　

○命前任安徽按察使邹翰、以员外郎用。　　

○旌表守正捐躯直隶丰润县民李发妻洪氏。四川眉州民郑元泰妻周氏。　　

○户部议准、山西巡抚成格疏报、宁远厅属郑亲王牧厂、续垦地亩五十四顷二十二亩有奇。照例升科。从之。　　

○丁丑。上诣观德殿几筵前供奠。　　

○诣景仁宫问皇太后安。　　

○谕内阁、昌陵工程。现交乌尔恭阿等承办。一切工料银两。即著乌尔恭阿等核实估计。敬谨兴修。总期工归实用。帑不虚糜。所有请派在京大臣勘估之处。殊可不必。俟工程办竣。再行奏明。派员前往查验。　　

○又谕、军机大臣会同宗人府、刑部、审拟豫亲王裕兴、强奸使女寅格、自缢身死一案。国家法令。王公与庶民所共。强奸己成。致毙人命。罪犯至重。裕兴身系宗室。袭封亲王。乃不自爱惜。恣意妄为。大干法纪。若从末减。则齐民犯此者。又将何以治之。且当国服未除。亲丧未满之日。而裕兴辄动于恶。不忠不孝。罪孰大焉。朕不得已。不能不执法惩创。著照永锡等所拟。裕兴即革去王爵。交宗人府折圈空室。三年期满释放。余俱照拟完结。其承袭豫亲王。著交宗人府照例办理。　　

○缓徵甘肃中卫、宁夏、宁朔、平罗、大通、五县被水被雹庄堡、新旧钱粮。并抚恤中卫、宁夏、宁朔、平罗、四县冲塌房屋、淹毙牲畜各户。　　

○戊寅。上诣观德殿几筵前行月祭礼。　　

○谕内阁、朕长女、著追封为端悯固伦公主。该衙门照例办理。　　

○又谕、董教增奏、火药局失火。轰毁局房。伤毙兵民一摺。浙江宁波府。提标右营火药局。因舂配火药。迸出火星。各臼火发。轰毁房屋。兵民轰毙三十一名。受伤者四十八名。情殊可悯。著该督抚查明。照例分别恤赏。至制造火药。理宜小心防范。此次伤毙多命。非寻常疏忽可比。所有同城专管兼统各员弁。著该督抚查取职名。咨部分别议处。被焚房间。并著赔修。　　

○是日。上居永思殿苫次。　　

○己卯。上诣观德殿几筵前供奠。　　

○诣景仁宫问皇太后安。　　

○谕内阁、新疆军台遣戍大员内。麒麟保、贵庆、讷尔松阿、秀宁、舒当阿、俱著加恩释回。德泰、著仍遵皇考前旨。再留六年奏请。张五纬、富纶、著再留三年奏请。　　

○又谕各直省督抚。所有两司道府州县。以及营伍员弁内。如有实在才德兼优。认真办事者。著出具切实考语。密摺保奏。历任后除公罪不论外。若作奸犯科。身罹私罪。惟该保之督抚是问。如有贪婪不法。以刻为明。或年老昏愦。不能办事者。亦著据实参奏。不可任其尸禄。有害生民。尔督抚等。均受皇考深恩。简用封疆大吏。宜各矢公忠。为国为民。慎勿虚应故事。以副朕整饬官方。任贤去邪之至意。　　

○又谕、宗人府永远圈禁宗室觉罗内、敏云、舒喜、俱著加恩释放。图克坦、裕瑞、景祚、硕海、俱著照旧圈禁。　　

○直隶总督方受畴奏、追缴官亏章程。除已缴外。未完银九十三万余两。请分限勒追。现任、五千两以下。限一年。五千两以上。限二年。一万两以上。限三年。二万两以上。限四年。三万两以上。限五年。逾限不完。及完不足数。无论现任候补、及丁忧事故、已回旗籍。均参革监追。查抄作抵。不敷银两。限一年全完免罪。不完、照例治罪。其升任道府者。紧限一半。试用、候补、丁忧、告病者。展限一半。病故降革等官。子孙有现任知县以上者。即照现任限。如子孙系候补州县以下等官。及未经出仕。亦展限一半。若身故产绝。子孙并无出仕。实在无可著追者。归入无著弥补。从之。　　

○添备直隶永定河工秸料一百八十万束。从总督方受畴请也。　　

○庚辰。孝慈高皇后忌辰。遣官祭福陵。　　

○谕军机大臣等、本日据刑部奏、安徽泾县民人徐玉麟、呈控伊族兄徐飞陇、被县民章立托、挟嫌图杀身死。委员诬审反坐一案。已明降谕旨。交孙玉庭审办矣。此案徐飞陇、在该县八门口地方。带伤身死。案悬四载。经尸子两次京控。发回审办。前据吴邦庆审出做伤图赖等情。奏请将知县清凝革职。归案研讯。今徐玉麟复来京呈控。身怀冤状。在刑部门外。自戕毙命。未能讯取生供。徐飞陇系徐玉麟无服族兄。被人杀害。徐玉麟即挺身出控。甚至以身相殉。其情节实属可疑。著孙玉庭即就近提集犯证卷宗。秉公详慎推鞫。如吴邦庆现在所讯情节未确。即行据实平反。按律究办。不可因吴邦庆系属同官。稍存回护。案关人命。罪名出入悬殊。务须究出实情。俾两造各无异词。以成信谳。将此谕令知之。　　

○又谕、本日据都察院奏、直隶龙门县廪生王瑞。呈控勒敛殃民一案。已有旨交方受畴审办矣。此案该县官吏等。每年科派民间草束。勒折钱文。经王瑞之父王恭辰历控。延宕一年之久。将原告严押。仍未究办。地方官于科敛扰累等情。一经小民呈诉。承审官辄意存回护。延不审办。实为向来陋习。著该督即亲提此案。秉公严审。彻底根究。如该官吏实有科派病民。及委员等意存袒护情事。即据实严参。不可稍涉回护。傥该督仍复袒庇属员。致有屈抑。审结之后。再经控诉。朕查出情弊。定将该督严惩不贷。将此谕令知之。　　

○加赈河南仪封、兰阳、睢、柘城、鹿邑、杞、祥符、七厅州县被水灾民。并蠲缓仪封、兰阳、睢、柘城、鹿邑、杞、宁陵、淮宁、太康、九厅州县被水各村庄新旧额赋有差。给坍塌房屋修费。　　

○辛巳。上诣观德殿几筵前供奠。　　

○谕军机大臣等、近有人参奏、两淮运使浏澐。人本卑庸。性耽安逸。日惟高卧。鹾政全无整顿。信用长随茅二。赃私累万。在苏开当。冒滥捐职。曾被控优伶朦捐。该运使名为逐出。实则暗令管事。以致商怨沸腾。又苏州府景宽。年己就衰。公务不理。常在属员署中挟妓饮博。日行案件。皆令委员李枫代办。请托招摇。近为孙玉庭访闻。饬令李枫不准再入府署。该府仍不悛改。又候补道洪燝。目不识丁。性成贪妄。上年署盐道时。于富商马姓被控服中狎饮一案。听嘱滥押诸生刑讯。几至罢考。该督仅止撤回道篆。将原案朦结。仍留候补。人心不服等语。刘澐、景宽、洪燝、三人俱现官江省。既被人参劾。著交孙玉庭秉公查办。如所参款迹。查有确据。即行据实参奏。孙玉庭经朕特派。不可稍存回护。即从前曾经失察此事。但能秉公查办。朕断不追论前非。加以咎责也。原摺著钞寄阅看。将此谕令知之。　　

○调山东登州镇总兵官刘清、为曹州镇总兵官。曹州镇总兵官杨逢春、为登州镇总兵官。　　

○壬午。孝敬宪皇后忌辰。遣官祭泰陵。　　

○谕内阁、提督杨遇春、屡著劳绩。忠悃可嘉。著加恩赏加太子少保衔。并赏戴双眼花翎。　　

○守护东陵镇国公果勒丰阿等奏、陵寝应修新旧各工。请交本年查勘岁修大臣敬谨勘估。分别缓急次第办理。以昭敬慎。下所司知之。　　

○河南巡抚姚祖同奏、仪封口门堵筑事宜。关系重大。遵旨帮同办理。拟俟合龙后。再行回省。报闻。　　

○以翰林院侍讲学士顾莼、侍读德遐、右春坊右赞善廖鸿荃、充日讲起居注官。　　

○署河东河道总督张文浩等、奏报秋汛安澜。赏张文浩三品顶带。兼右副都御史衔。河南巡抚姚祖同、下部议叙。出力员弁。升叙有差。　　

○癸未。上诣观德殿几筵前供奠。　　

○诣景仁宫问皇太后安。　　

○谕内阁、军机大臣议覆御史王家相条奏、革除漕弊一摺。漕务积弊。首在浮收。而州县之浮收。则以津贴旗丁帮费为词。旗丁之勒索。又以沿途需费、及遭运各衙门规礼为词。今欲革除浮收。必先禁止帮费。帮费既禁。则不能不讲恤丁之法。著通饬有漕省分各督抚。及漕运总督、仓场侍郎。各除私意。共矢公忠。将所属官弁吏役等。平日需索漕项陋规。查明悉行裁革。其运丁如何调剂。帮费如何查禁。州县浮收勒折。如何限制杜绝之处。通盘筹画。务使丁力足以办运。漕弊永远革除。悉心会商。妥议具奏。　　

○又谕、特依顺保奏参赛因诺颜部落、现视公务之盟长。规避差使之扎萨克官员一摺。盟长有承办之责。理宜严饬扎萨克官员。奋勉当差。兹据该将军奏称派委官兵。饬缉贼匪。经赛因诺颜盟长王德木楚克扎布等。所派贡楚克扎布等。竟未按期前来。任意推诿报病。实属怠惰之至。德木楚克扎布等。并未详查。即行改派。殊属姑容。赛因诺颜盟长王德木楚克扎布、副将军王绰克索木扎布、副盟长王车林多尔济。参赞贝勒贡楚克扎布、扎萨克贡楚克扎布、棍布多尔济、图萨拉克齐、棍布扎布、章京巴图等。均著交部分别议处。　　

○赏广宁门外普济堂煮赈小米三百石。　　

大清宣宗效天符运立中体正至文圣武智勇仁慈俭勤孝敏成皇帝实录卷之六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

嘉庆二十五年。庚辰。冬。十月。甲申朔。享太庙。遣礼亲王麟趾、恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑睿皇后陵寝。　　

○遣官祭皇后暂安园寝。　　

○遣官祭端慧皇太子园寝。　　

○颁道光元年时宪书。　　

