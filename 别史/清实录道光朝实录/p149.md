<!-- { "loadSidebar": true } -->
○庚寅。谕军机大臣等、程国仁奏、访闻贵州黎平府下江厅属。有生苖与红苖挟讐械斗。杀毙多命之事。现在分饬妥员驰往查办等语。苖民彼此讐杀。必有起衅根由。此案乌吉寨红苖。租种加叶寨生苖山地争闹。先经生苖将红苖吴老扣杀毙。红苖往向讲理。复被生苖纠殴。率众焚烧红苖乌腊乌吉等寨多处。该抚查办此事。切不可过于张皇。务将首从各犯。严密缉拏到案。详究互斗确情。剖断平允。使两造之心。自然折服。若稍有不公。恐该苖民等冤抑莫伸。仍复逞其犷悍。滋生事端。殊失绥靖边陲之道。据该抚奏称、查明遵义协都司杨昌礼、熟习苖情。且晓苖语。已饬调该员随同道府、分赴苖寨。明切晓谕。断不可矜张以滋纷扰。亦不可疏纵以贻后患。著即饬知该委员等实力拏究。相机妥办可也。其于苗人讐杀多命重案延不禀报之下江通判陈五色、著先行革职。留于地方协缉。俟凶犯有无弋获。再行照例办理。将此谕令知之。　　

○右翼前锋统领绵誉、因病给假。以御前侍卫安福、署右翼前锋统领。　　

○旌表守正捐躯直隶青县民李楠如妻王氏　　

○辛卯。孝恭仁皇后忌辰。遣官祭景陵。　　

○谕内阁、给事中孙贯一奏、严诬坐以靖刁风一摺。外省京控之案。发交各该督抚审讯。其实有冤抑者。固当立予平反。若刁民光棍。诬陷善良。一经审明。亦必按律惩办。以儆健讼。总在问刑之官。据实秉公。细心研鞫。俾无枉无纵。即足以成信谳。若如该给事中所称、承审官畏其翻覆。率多迁就。以致原告肆奸牟利。拖累株连。经年不结。请将妄控各案。不必俟有情愿坐诬甘结。即地加等治罪。是不守律例。武断从严。殊非狱讼持平之道。至胥吏奴仆。诬告本官家主。律有明条。乃以为官员有事。无论是非曲直。一概深文周内。以符严旨。反将诬告者开脱释放。果系何人何事。如确有依据。曷不指实直陈。岂容以影响之谈。空言悬拟。该给事中意在止刁风。息健讼。断狱务得其平。不可拖累无辜。所论原是。惟案欲速结。不顾法律。任意从严。未免书生偏见。罔知政体矣。著毋庸议。　　

○云南普洱镇总兵官王万清、奏报到任谢恩。得旨、洁己奉公。整饬营伍。务令边陲永臻静谧。勉之慎之。　　

○奉天府府丞兼学政程同文、因病解任。以太仆寺少卿彭浚、为奉天府府丞、兼提督学政。　　

○壬辰。上御勤政殿听政。　　

○谕内阁、刑部为刑名总汇。办理案件。平反出入。原宜慎重以昭明允。本日据给事中孙贯一条奏摺内所称、皆系空言。耸人听闻。毫无实据侍郎奎照、系英和之子。经朕擢用为刑部堂官。其遇步军统领衙门过部之案。俱属公事。如该衙门原叙犯供有误。应须驳正者。即援情驳正。于步军统领衙门例无处分。何所用其回护。况审办各案。必须各堂官意见相符。方能定谳。岂有各堂官均成木偶。而任奎照一人作主之理。该给事中如果确有见闻。或刑部办理某案错误。未经平反。抑或奎照少年高兴。任性妄为。实有回护步军统领之事。该给事中即应据实参奏。朕必立加惩治决不姑宽。若但云以子驳父。情理所无。则是以私心待人。朕不能因该给事中纸上空谈。以无为有。遂至偏听也。所奏著毋庸议。　　

○又谕、刑部奏、查讯候补县丞常庆、呈控上驷院办事官员舞弊一案。请派员分往各圈。确查马匹等项。有无亏短各情弊。并请旨饬查该院应用豆石麸草银两数目。及兵部八旗有无借用马匹情事。据实查覆。以凭究办等语。著军机大臣开列文武各员名单进呈。候朕派出后。于二十五日辰刻。同时分赴十八圈。确查马匹等项。有无亏短疲瘦。暨私养充数情弊。并将马匹有无烙印之处。一并查明。于次日各行据实覆奏。至该圈额设马匹等项数目。每年应支豆石麸草银两若干。其放青月分。是否照常支领马乾。并该院年终查马之时。兵部八旗。果否通融借用。著总管内务府大臣。逐一查明。据实覆奏。　　

○又谕、据绵志等奏、世管佐领宜庆、现在出缺。族中并无袭替之人。其母张氏呈请将伊侄张煦年过继为嗣。核与条例相符。著准其过继承祧。其承袭之世管佐领。著改为公中佐领。由该旗照例拣选、带领引见。嗣后有世职旗人。如过继本族为嗣。方准其承袭世职。其以另户异姓亲属之人过继为嗣者。不准承袭。著八旗都统等、一体遵照办理。　　

○陕西巡抚卢坤奏报、查阅营伍起程日期。得旨、关中形胜之地。山林深邃。兼以南山宽广。最易藏奸。故武备断不可稍形废弛。无事则足壮声威。有发则克期蒇事。汝受朕特达之知。畀以重任。务要时时勉励。整饬戎行。永保封疆静谧。是所深望也。其慎勉之。　　

○命御前侍卫哈哴阿等、分诣十八圈。确查马匹。　　

○癸巳。谕内阁、孙玉庭等奏、清理宿迁县骆马湖官民滩地。分别蓄草收租。酌定章程一摺。骆马湖滩地亩。居民垦种。势难复赋升科。该督等按现在承种业户。丈明顷亩。官给印照。分别地之高下。酌取租耔。计每年共可缴租钱二万一千二百九十七千零。著照所议、即自道光三年为始。由该地方官造具花名亩数清册。于麦熟后启徵。勒限六个月收清。缴贮河库。拨充准徐两府地方公用。该督等自此次奏定章程。务当核实办理。不准越占开垦。及私筑圩岸。有妨水道。违者坐罪。如该地方官有惰徵侵收、捏完作欠情弊。察出分别参处。其淮徐两府详拨动用各项。尤当严加稽核。毋许稍有浮冒。此外别属不得援以为例。该督等仍将动存实数。于年底奏报一次。免其逐案造销。至另片奏称、徐州镇中右两营畜牧滩地。兵民杂处。易启争端。请于民草地内、划出七十顷租价。由县徵解该营、觅租空地畜牧。毋庸划给地亩。其占种骆马官湖地亩之户。分别上中下等差。从道光元年起。酌追花息充公。至河库垫发勘丈员役银两。及宿迁县垫用银两。均于酌追花息内、易银归补。俱著照所议行。　　

○谕军机大臣等、前据琦善奏、蔺家山坝。宣洩微山湖水。向由江省经管启闭。请于盛涨之时。东省一面咨会。一面先行委员启放。以免耽延时日。经朕降旨交孙玉庭等悉心筹度。据实具奏。兹该督等覆加查勘。奏称微山湖水、关系东南两省济运。而蓄洩机宜。则责成东河。是以启闭蔺家山坝。听东河知会办理。惟启放时必须先行盘筑裹头。酌留口门八丈。俾下游河道。足资容纳。若口门过宽。恐全河倾注。有碍民。田等语。著琦善遵照此旨、嗣后如遇微湖盛涨。东境一面咨会。即委员启放蔺家山坝。仍照上年办法。先行盘筑裹头。酌定口门宽长。勿令出槽漫溢。该抚务当随时相机妥办。期于运道民生。两有裨益。方为至善。毋任工员等意存畛域。动多窒碍也。将此各谕令知之。　　

○以宋儒程颐后裔秀实、袭五经博士。　　

○以拏获盗犯四川知县罗德严、下部议叙。　　

○以查办江苏骆马湖滩地出力。予候选通判陈裴之等、补用有差。　　

○旌表守正捐躯直隶深州民于四呢妻呼氏。　　

○修造四川懋功厅所属、并汶川县桥船。从总督陈若霖请也。　　

○甲午。谕内阁、前据刑部奏、查讯候补县丞常庆、呈控上驷院办事官员舞弊一摺。当经派员分往各圈。确查马匹有无亏短。据实覆奏。兹据哈哴阿等、于本月二十五日、同时分赴十八圈。确查马匹等项。尚无亏短疲瘦情弊。所有哈哴阿等覆奏各摺。俱著交刑部查阅。并将常庆因何妄称亏短。讯明据实具奏。其阿勒精阿、因德永呈递甘结。将常庆原呈发还。并未咨送内务府查例办理。著刑部将摺内各情节。再向常庆确讯。所有阿勒精阿自请议处之处。俟刑部定案时。再降谕旨。　　

○湖南布政使景谦、以护理巡抚谢恩。得旨、察吏安民。是汝之责。勉为好官。无负委任。又奏、严禁汉奸潜入苗疆。盘剥滋事。批、此语甚是。务要随时严查。不可徒作空言也。　　

○乙未。上幸万寿山。诣广润祠拈香。　　

○谕内阁、绵岫等奏参。疏防被窃之该班防御。请解任提讯一摺。览奏甚属惊异。陵寝重地。理宜昼夜看守传筹。用昭敬慎。岂可有踰垣窃盗之事。本月二十日。裕陵东西琉璃门、头停后坡檐瓦上、竟失去镀金铜帽钉四十个。该班之官员兵丁人等。不知所司何事。甚属可恶。所有是夜该班之防御栋柱、石柱、即著革职审讯。其披甲人十名。亦俱著革退。归案严审。绵岫等鞫讯数日。尚未得有端倪。其平日漫不经心。已可概见。著即派委干员。上紧躧缉。并饬石门理事通判、遵化州知州、马兰镇营弁等、一体勒限严缉。设法查拏正贼务获。按律定拟具奏。毋许一名漏网。若日久不得正贼。徒累无辜。绵岫等恐不能当此重咎。所失铜帽钉多件。一时不能销毁。售卖必有其地。踪迹亦易摉寻。不可专在是夜该班之官兵人等内磨炼也。其失察各员、除总管世倬患病告假、毋庸议外。该管翼长阿尔京阿、著交兵部严加议处。绵岫、永康、嵩年、俱著交宗人府吏部分别议处。以示惩儆。　　

○以谕、那彦成奏、酌支西宁防兵行装分例一摺。西宁口外新设换防官兵。前经该督奏明按年更换。除沿途应需盐菜车辆等项、并官员借支俸银、均照新疆换防旧例办理外。所有兵丁行装一项。该处气候较寒。尚无兵房栖止。每兵一名。著准其暂给银五两。俾御寒有资。以示体恤。俟兵房修建完竣。仍照旧支银三两。附入新疆防兵案内、一并报销。该部知道。　　

○直隶总督蒋攸铦奏报麦收分数。得旨、今岁直隶麦收不丰。惟有仰叨天慈。夏秋之间。得以雨旸时若。西成有庆。是所切望也。又奏、顺天各属雨泽已透。惟省南及河间、天津、正定、尚未一律沾足。批、畿南一带。望泽甚殷。一俟甘霖渥沛。即行奏报。以慰廑怀。其未经播种之区。是否应须调剂。据实查奏。　　

