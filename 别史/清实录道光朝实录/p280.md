<!-- { "loadSidebar": true } -->
○庚子。谕内阁、海运现已陆续到津。沙船余米不下十万余石。前经降旨。照南粮余米例。听天津民人照市价收买。兹据英和奏、沙船宜令速归。赶运二次米石。恐该商等希图贱价售买。观望不前。请由部动用银二十万两。官为收买。著顺天府即派委妥员。赴部领银。分起解往天津暂存道库并著穆彰阿等于正米收竣后。即传谕江南委员。如有船户愿卖余米。听该处民人照市价收买。傥该处不能销售。即动项照市价官为收买其价银由江南委员。转发船户。毋得假手吏胥致启勒掯短发诸弊。俾沙船得以早归。无误二次接运。　　

○又谕、曾燠奏、引盐加斤。请再展限一摺。淮盐每引例重三百六十四斤。节经奏明援案每引加盐十斤。以三年为限。兹届甲申纲业已限满。据该盐政奏称、近年商力拮据。灶产未丰。办运成本。一切较前昂贵。若即停止加斤。未免更形竭蹷。自系实在情形。加恩著照所请、准将每引加盐十斤之限。再展三年。至丁亥纲为止以纾商力。该部知道。　　

○又谕、陈中孚奏、轻纵水手复赴运船滋事。请查明究办等语。粮船水手强悍性成。竟有已获递籍。仍复回帮逞凶。皆由该州县惮于关查。率行完案。甚至帮弁回护处分。帮丁又复惧其重来扰累。业经访拏。不敢指实。以致正犯轻纵。现在各省新运开行。空帮亦接续南下。尤不可不严密防范。著沿途督抚河臣及各镇。严饬地方文武员弁、于催漕之便。随时查察。如再有水手滋事。即照新例从重办理。仍将轻纵之员弁严参惩处。总期认真弹压。毋致滋生事端。以靖奸顽而肃漕政。　　

○礼部以宗室会试中额请。得旨、取中四名。　　

○以陕西潼商道岳良、为安徽按察使。　　

○贷山西灵邱路被歉兵丁仓谷。　　

○展缓安徽庐州卫各帮旗丁应缴借赎屯田库项。　　

○辛丑。谕内阁、武隆阿奏、清厘藩库款项一摺。东省司库正杂各项。款目浩繁。日久致多轇轕。现经逐款清厘。将拨正归公应存应追及借支未还各数目。分别开单呈览。内司库借支正项充公附贮各款。共未还银二十二万一百七十三两零。计正项银九万二千六百八十八两零充公银一千三百八十八两零。附贮银一十二万六千九十六两零。自应分别是否滥借。有无归著核实办理。所有正项银内借支嘉庆十六七年岁抢修工程。并代募泉夫等银四万二千二百九十六两零。又附贮银内借支嘉庆十四五六等年岁抢修、并吏部饭食等银四万六千八百十两零。俱系例准动支各该年地丁耗羡之项。彼时因本款不敷暂行借动。嗣豁免民欠。无可徵还。与滥借无著者不同。著照所请、均准于节年地丁耗羡项下分别作正开销。动支还款。其前任藩司吴俊等应赔借支口粮等银一万一千七百七十六两零。系应还附贮谷价之项。今已豁免。亦著准其作正开销。将来买谷。另行动项办理。其余未还正款充公银五万一千七百八十一两零。附贮银六万七千五百九两零。及提解节省银两。尚未尽归无著。均与各州县盘查豁免各案。互相牵涉。著统归彼案。将年款彻底清厘。勒限查造。如有实在无著者。再行分别著落赔缴。此外尚有观城等州县领过历年买补缺谷不敷价值。动支节年地丁银二千四百三十七两零。或经部驳删。未经登覆。或事竣之后。延未报销。今已年久。著即于原领之员名下勒追归款。如有事故无著及追不足数即于该管上司名下追赔。以清帑项。经此次清厘之后。著该藩司即另立专款库簿。一切收支银两。无论正杂附贮。各归各款。均不准笼统借动。除盘查参案核定之款。仍应照案划抵外。余俱一领一解。不准辗转拨抵。毋致日久又滋牵混。至前项清库人员现令留署帮办清厘盘查年款所需薪水。均准于缉捕生息银内动支。与清库所支之项。概免报销。该部知道。　　

○先是直隶总督那彦成奏、直隶界连山东河南二省。匪徒出没无常。必有窝家藏匿。兵役包庇。请严定盗贼窝主治罪条例。并酌改兵役包庇窝主专条下刑部议。至是奏、直隶一省除强盗窝主应拟死罪者。从重办理外。其有窝藏强盗。按名数多寡。分别发近边极边充军。兵役勾通盗贼。坐地分赃。于应得各本罪上加一等定拟。俟该省盗风稍息。再行奏复旧例。从之。　　

○缓徵直隶开、元城、大名、南乐、清丰、东明、长垣、七州县歉收新旧额赋。　　

○壬寅。谕内阁、杨遇春等奏、审办偷渡番贼一摺。河北番贼自悉数驱逐后。仍有偷渡抢劫之案。均经随时拏获于审明后立行正法。兹据该署督等奏称、拏获偷渡番贼却什布加一名请照历次成案办理。是否业经正法。未据声叙明晰。如该犯尚在羁禁。著该署督等即委员监视处决仍枭首传示河南察罕诺们汗旗地方以昭炯戒该部知道。　　

○改四川雅州府学训导、为雅安县学训导从总督戴三锡请也。　　

○予福建出洋淹毙外委陈连高、刘高山、祭葬恤荫。兵丁宋贵等一百九十三名。赏恤如例。　　

○以买补张家口军台倒毙牲畜。贷扎哈苏台等十八站官兵一年钱粮。察罕托洛亥等五站兵丁半年钱粮。　　

○癸卯。谕内阁、张井奏、湖河并形短绌。现在设法办理。并请饬禁丁舵水手藉故停泊一摺。东省上年各湖存水未能如志近时泉源又复微弱。自应通计熟筹。严司启闭。以资接济。现经张井筹议。先尽北路水势铺灌后。将上年回空军船并塘打放催令衔尾南下。将来盘坝重运北来。著陈中孚通饬各帮。均须连樯前进。不准一只脱空。亦不许藉故齐帮停泊。其装卸货载如有可以停卸之处。准其暂泊以示体恤。傥水浅河窄。后有跟帮。即不准停泊装卸致碍船行。若遇水浅起剥先卸随带货物不得遽起米石。以免折耗。并著河东河道总督、于本年重运过竣后即筑作朱姬庄拦、河大坝收蓄湖水。必须迟至九月间。将湖水收足。再启坝放令回空南下。其先期折回空船。暂令在长河守候同时南旋总期节省湖潴。以备来年重运。　　

○旌表守正捐躯云南陆凉州民赵复沅妻李氏。　　

○修山东鱼台、滕县、东平州、寿东等汛运河土石坝工。从河道总督张井请也。　　

○甲辰。上诣绮春园问皇太后安。　　

○谕内阁、戴三锡奏、起运楠柏二木并恳免解桅杉槁木。借拨价运银两一摺。川省采办各工程处需用木植。经前任总督陈若霖奏明、采获楠木围径减小。当经降旨准其解运验收。兹据该督奏。采获柏木五根。实因限于物产。且须修削见圆。不能符合原取之数。自系实在情形。著俟该省运到时。交承修工程处。即照现获尺寸验收其桅杉槁木。性本松浮。长途经年浮泡。一经乾燥。必致愈形损裂。既经江苏省办运敷用。川省著免其解运以节糜费。至采办楠木。需银七万数千两。柏木需银五万数千两。运工需费五万两。共银十八万两。著照所请、借拨文职截旷养廉银四万两。盐茶耗羡银八万两。余银六万两。暂行借拨正项。其所借银两。应于知县以上各官养廉内扣收归款。本年春季。该省业将采办灯杆木案内借项扣完著接续摊扣一成。逐款清还毋庸造报开销至木植运抵江南。设值剥运漕粮之际。应如何妥筹运送并著江南山东直隶漕河各督抚。转饬经过地方一体照料催趱。以昭慎重而期妥速。又另片奏、打箭炉同知王钟钫、委办前项木植领运赴工。甚为出力。如沿途保护妥协。著俟差竣后。交该部带领引见。该部知道。　　

○又谕、张井奏、豫省兰仪等处。河底增淤。请饬疏浚等语。豫省之南岸兰仪、北岸曹考两厅。河底自入春以来。淤垫尤甚。中泓水势。仅深五六七尺。自应设法疏治。著严烺即将兰仪等厅受病最甚之处。于大汛以前赶紧疏浚毋稍延缓并著通饬各道。将堤项所存土牛一律摊筑子堰。以期有备无患。其武陟县拦黄堰放淤工程。著照张井所奏。妥为办理。　　

○谕军机大臣等、张井奏、即日赴江会勘。商办黄河改道事宜一摺。张井前次改河避险之议。深得因势利导机宜。特降谕旨。将该河督调任南河。冀收速效。张井一经履任即无旁贷必须将筑堤开河一切事宜。遵照前旨。会同琦善亲往履勘。迅速估计兴办现距大汛尚远。总期于六七月间开放新河。启除御黄坝方为妥善。傥万分赶办不及。亦须详勘定议。一俟节交霜降后。即克期兴工。该河督等务当和衷共济。商筹周妥。勉副委任。将此谕知张井、并谕琦善、知之。　　

○移福建闽安营都司一员。千总一员。拨兵丁二百名。驻琅琦岛从总督孙尔准。请也。　　

○乙巳。上幸万寿山。诣广润祠拈香。　　

○谕内阁、那清安奏、审拟驿站司员擅离职守一摺。喜峰口管理驿站司员理藩院员外郎诚格勒、不遵部行时刻率行封印。已属不合。又借用驿马。擅离任所。虽据该都统讯明。因患病赴三屯营庙内暂住养病。尚非虚捏。实属糊涂错谬。诚格勒著交部严加议处。驿站笔帖式倭兴阿、于诚格勒不遵部行时刻封印。始而容隐旋因诚格勒不将关防移交代理。辄一并禀揭。复于质讯时任意狡执。实属谬妄。著一并交部议处。该二员俱即撤回。听候部议。所有喜峰口驿站事务。著理藩院照例拣员前往管理。　　

○礼部以会试中额请、得旨。满洲取中九名。蒙古取中四名。汉军取中六名直隶取中二十三名奉天取中二名。山东取中二十名。山西取中十二名。河南取中十二名。陕甘取中十名。江苏取中二十名。安徽取中十五名。浙江取中二十四名。江西取中二十名。湖北取中十二名。湖南取中十名。福建取中十三名。台湾取中一名。广东取中十名。广西取中七名。四川取中九名。云南取中十一名。贵州取中七名。　　

○旌表守正捐躯河南偃师县民丁约妻史氏。　　

○丙午。以拏获捻匪出力予河南知县马懿遇缺升用。　　

○旌表守正捐躯直隶安肃县民王玉太女姐儿。　　

○丁未。谕内阁、御史王世绂奏、宝坻县引河南岸残缺堤堰等工。请一并修筑一摺。前据那彦成奏、动项疏筑堤河各工。请将宝坻县青龙湾引河北岸残缺堤堰坑塘。官为修筑。兹据该御史奏、该县青龙湾引河南岸缺口不少。与北岸同。惟里数稍减。核计土方。有减无增。著那彦成确查该县青龙湾引河南岸。自八道沽起。至东淀庄南之苇坝止。是否应行一律兴修据实覆奏。　　

○戊申。上御含辉楼骑射。并阅皇子及侍卫骑射。　　

○山西巡抚福绵奏、请将山西商捐销价息银五万两生息。为修筑盐池渠堰之用。从之。　　

○铸给陕西改设阳平关营都司、移驻佛坪营守备关防条记。从署总督鄂山请也。　　

○己酉。上御勤政殿听政。　　

