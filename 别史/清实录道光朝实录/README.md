<!-- { "loadSidebar": true } -->
大清宣宗效天符运立中体正至文圣武智勇仁慈俭勤孝敏成皇帝实录卷之一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

宣宗效天符运立中体正至文圣武智勇仁慈俭勤孝敏成皇帝讳旻宁仁宗受天兴运敷化绥猷崇文经武光裕孝恭勤俭端敏英哲睿皇帝第二子也。母孝淑端和仁庄慈懿敦裕光天佑圣睿皇后喜塔腊氏。原任总管内务府大臣副都统追封承恩公和尔经额之女。性秉徽柔。德昭敬慎。事仁宗睿皇帝克勤内治。懋著坤仪。毓圣储祥。以乾隆四十七年壬寅八月初十日寅时诞上于撷芳殿中所。上生有圣德。神智内充。天表挺奇。宸仪协度。颀身隆准。玉理珠衡。自六龄就傅。聪明天亶。目下十行。维时编修秦承业、检讨万承风、先后侍学。经史融贯。奎藻日新。迨学问已成。犹复时敏修来。与礼部右侍郎汪廷珍、暨翰林院侍读学士徐颋、朝夕讲论。圣业益精。幼神武。智勇天锡。乾隆辛亥秋。侍高宗纯皇帝行围威逊格尔。引弓获鹿。喜动天颜。黄褶翠翎。宠赉优渥。御制诗。尧年避暑奉慈宁桦室安居聪敬听。老我策骢尚武服。幼孙中鹿赐花翎。是宜志事成七律。所喜争先早二龄。盖高宗以十二岁时木兰从狝。初围得熊。上则初围得鹿。年甫十龄也。诗又云。家法永遵绵奕叶。承天恩贶慎仪刑。则期勖之意深矣。嘉庆元年丙辰冬十一月乙丑。赐成大婚礼。是为孝穆成皇后。越甲申。仁宗奉高宗幸中所。进膳。上捧觞上寿。鞠＜?月卺＞承欢。两朝恩眷。日加隆焉。四年己未四月初十日。仁宗遵密建家法。亲书上名。缄藏鐍匣。默体先志。慎简元良。由是寿皇展拜、则命随行。裕陵敷土、则命恭代。隐然以神器攸归。面稽列圣。寅承对越。胥寓深心。上天性纯孝。晨昏问视。养志无违。自丁巳春。当孝淑睿皇后大事。悲深罔极。擗踊逾恒。仁宗俯鉴肫诚。每值忌辰及清明中元冬至、必命躬亲行礼。用遂孝思。上孺慕衔哀。屡形章句。数十年如一日焉。自密定储贰后。仁宗保爱弥至。屏窥测。杜猜疑。用意深远。见于毓庆宫题咏者不啻再三。而长夏延凉。则有瀛台读书之命。仲春肄武。则有南苑习围之命。以及经筵听讲。紫阁程材。乃武乃文。心传若揭。至于郊坛之祈报。陵庙之荐享。时复主鬯代行。灵承景福。十三年戊辰正月孝穆成皇后升遐。特命座罩用金黄色。等威区别。垂为令典。是年十二月。复赐成大婚礼。是为孝慎成皇后。旧制举行狝典。皇子扈跸木兰。癸酉九月。因阴雨减围。上奉命先期还京。而逆匪犯阙之变作。上丕扬圣武。立平大难。偕皇三子绵恺、飞章行在。奏言、本月十五日午刻。子臣等在书房。闻各处太监关门。总管常永贵等获贼二名。将近未刻。以为无事。商同至储秀宫给子臣皇母请安。闻有贼越墙从内右门西边入。子臣实出无奈。大胆差人至所内、取进撒袋鸟枪腰刀。惟时外兵未进。不料五六贼在养心门对面南墙外膳房房上、从西大墙欲向北窜。子臣手足失措。大胆在宫内放枪。将一贼打坠。又有两三贼仍在墙上。一贼手执白旗。似有指挥。子臣复将执旗贼打坠。余者方不敢上墙。子臣复至储秀宫奏明。请子臣皇母放心。切嘱子臣三弟、不许稍离左右。子臣至西长街西厂一带防查。绵志、奕绍、成亲王、仪亲王、内务府大臣、先后带领官兵进内。子臣嘱令将内膳房摉捕。复得贼二人。并派谙达侍卫在储秀宫东长街、以防不然。子臣皇母、同贵妃等位、及子臣等、并九公主、仰赖皇父威福。均皆平安。伏祈圣心宽慰。时仁宗旋跸白涧行宫。中途得奏。批答云。欣慰览之。即有恩旨。遂封上为智亲王。增俸银万二千两。号所御枪曰威烈。谕内阁曰。旻宁系内廷皇子。一闻有警。自用枪击毙二贼。余始纷纷潜匿。实属有胆有识。乃旻宁奏称大胆无奈。词语谨饬。殊觉过当。朕垂泪览之。可嘉之处。笔不能宣。宫庭内地。奉有祖考神御。皇后现亦在宫。旻宁身先捍卫。获保安全。实属忠孝兼备。朕于在廷臣工。有功必赏。今皇子能如此忠勇自效。岂容稍靳恩施。此大公之内。内外诸臣。当共知感知奋也。上既戡乱禁中。功在社稷。而圣德渊冲。不自满假。谢恩奏言、事在仓促。又无御贼之人。势不由己。幸叨天祖皇父皇母鸿福。却贼无事。子臣年幼无知。于事后愈思愈恐。所有恩纶奖谕之处。子臣有何谋何勇。实不敢当。若论忠孝二字。臣子之所当然。至矣哉。有大能谦。不矜不伐。圣人之功。超迈前古。圣人之量。亦夐越寻常矣。上宅心澹定。珍奇玩好之物。略不关怀。定省余闲。日与诗书相砥砺。仁宗课以词翰。或呈进歌颂。或赓和天章。日衍月增。积成巨帙。养正书屋诗文集四十卷。麟麟炳炳。极宇宙之大观。养正书屋者。仁宗受玺初元。御书赐上园居之额也。勉以育德。示以圣功。帝王之学备焉。上祗奉训诲。身体力行。著主敬存诚勤学改过四箴以自励。临御后。移璇题于寝殿。前言敬绎。顾諟弗忘。盖圣学钦承。用志终身之慕如此。二十三年戊寅。仁宗东巡盛京。展谒三陵。命上随侍行礼。瞻仰太祖太宗所贻法物。俾知缔造维艰。守成匪易。复御制大礼庆成记。首述高宗密建隆恩。即继以承先猷而启后嗣。殆微示付托得人、克绳祖武之意。迨至庚辰七月。山庄颁诏。率土归心。天人翕从。符应昭著。用以寅绍丕基。锡天下臣庶无疆之福焉。惟上躬神圣之姿。仁孝智勇。深以学问。而高宗以宸章宠锡肇其机。仁宗以蒙养诒谋端其本。故能诞膺多祜。圣圣相承。文德武功。深仁厚泽。锡庆垂裕。于万斯年。谨就两朝实录。暨圣制诗文诸集。条次御极以前事实。敬胪卷端。嘉庆二十五年。庚辰。秋。七月。乙卯朔。　　

○己卯。仁宗睿皇帝宾天。时驾幸滦阳。上与瑞亲王绵忻、随扈行在。先一日戊寅。圣躬不豫。上侍疾烟波致爽殿。吁天虔祷。问视弥谨。是日。仁宗疾大渐。召御前大臣赛冲阿、索特纳木多布斋、军机大臣托津、戴均元、卢荫溥、文孚、总管内务府大臣禧恩、和世泰、公启鐍匣。宣示御书嘉庆四年四月初十日卯初立皇太子旻宁朱谕一纸。戌刻。仁宗崩。上稽颡大恸。擗踊无算。恭视小殓毕。扈从诸臣、遵奉朱笔遗旨。请上即正尊位。上号恸仆地。良久方起。　　

○庚辰。上翦发成服。亲王以下文武大臣官员俱成服。各按位次。齐集举哀。上哀恸深至。自己卯戌时及今晡。哭不停声。竟日水浆不入口。群臣伏地环跪。恳上节哀。上悲恸不能自已。左右皆弗忍仰视。　　

○上以依清旷东直房为倚庐。席地寝苫。每日朝夕。诣几筵前。上香二次。供膳三次。自是日至启奠以前有常礼。哭必尽哀。　　

○谕军机大臣等、皇考大行皇帝临御天下二十五年。深仁厚泽。普洽寰区。今巡幸滦阳。遽焉龙驭上宾。朕抢地呼天。攀号莫及。梓宫为万世閟藏之器。此间并无合制良材。朕心益觉难安。京城原有豫为储备者。著留京王大臣、内务府大臣、即派委妥员。设法运送前来。饬令昼夜行走。能早一刻。务赶紧一刻。即将帮盖底拆开。用毡包裹。俟到此间。再行合成。均无不可。总以迅速为要。万勿刻迟。再朕三弟、五弟、俱应速来叩谒几筵。著令其乘车前来。但青车恐不能妥速。著留京王大臣即备妥速车辆。豫备乘坐。以便刻期起程。将此由六百里加紧谕令知之。　　

○又谕、皇考大行皇帝龙驭上宾。朕抢地呼天。攀号莫及。即日恭奉梓宫回京。沿途芦殿并桥梁道路。著方受畴即速豫为筹备。该督受皇考深恩。务尽心妥办。万不可草率迟误。是为至要。　　

○命肃亲王永锡、惇郡王绵恺、大学士托津、戴均元、吏部尚书英和、户部尚书卢荫溥、工部尚书苏楞额、户部左侍郎文孚、右侍郎禧恩、内务府大臣和世泰、恭理丧仪。永锡、英和、苏楞额、仍在京办理一应事宜。俱无庸前赴行在。　　

○命礼部左侍郎那清安、右侍郎汤金钊、工部左侍郎穆彰阿、右侍郎陆以庄、管理太常寺事兵部右侍郎哈凝阿、内阁学士色克精额、太常寺卿明志、光禄寺卿齐布森、少卿张鳞、速来热河襄办丧事。　　

○命内务府大臣和世泰、带领首领太监人等驰驿前赴圆明园。　　

○是日。军机大臣等传知在京王公百官、于得信日一体成服。宫内如之。　　

○辛巳。谕内阁、朕缵承大统。母后应尊为皇太后。所有应行典礼。该衙门敬谨查例具奏。　　

○又谕、著派吉伦泰带领太监二名。驰驿回京至圆明园。著苏楞额、阿克当阿、传知总管太监。奏明皇太后、令吉伦泰面叩请安。　　

○又谕、朕弟惇郡王绵恺、著晋封为惇亲王。绵愉、著封为惠郡王。　　

○又谕、惇亲王功课甚＜??闲＞。王以衔不必在上书房行走。著回本衙门专办部务。徐颋著充惇亲王侍读。　　

○又谕、给事中喻士藩奏、请禁粮船私设教师。行凶滋扰一摺。据称本年六月浙江帮船、有在通州康家沟聚众殴毙一人打伤二人之案。著交漕运总督查明此案起衅情节。曾否拏获正凶。按律办理。至船中防贼器械。除违禁之鸟枪等项外。其余亦不能概行查禁。但不得设立教师名目。传徒多人。滋生事端。著漕运总督妥议章程。奏定通饬帮船。俾知遵守。寻奏、正凶余兆德等俱已拏获。防夜器具。准用木棍等类。粮船开行后。责成押运道厅及领运备弁。随时访查究办。报闻。　　

○谕军机大臣等、仪亲王、成亲王、皆朕之伯。恭闻皇考大行皇帝大事。必皆逾情悲感。但俱已年高。勉加节抑。不必远道来迎。均即在京祗候。恭接梓宫。再朕初承大统。苫块之际。知虑烦瞀。仪亲王、成亲王、有应行陈善纳诲之处。当启牖朕衷。毋有所隐。将此谕令知之。　　

