<!-- { "loadSidebar": true } -->
○御同乐园。赐皇子、及内廷王公大臣蒙古王、贝勒、朝鲜国使臣等食。　　

○祭先师孔子。遣大学士长龄行礼。　　

○谕内阁、陶澍奏、筹补灾缺兵粮。以济支放一摺。江宁各属。每年额编司仓漕屯等米。为旗营月支兵粮之需。兹据该抚查明道光七年分。上元、江宁、江浦、六合等四县。秋禾被水歉收缓缺米石。请于上元等县带徵各年还漕米内、援案拨解济用。著照所请、所有上元、江宁、江浦、六合四县因灾缓缺应解道光七年省仓漕屯等米四千二百九十六石零。准其于上元、江宁、六合等县徵完各年漕屯等米四千七百五十石零内、按数拨解省仓。以资支放。除动拨之外。所余米石。著存俟下届派帮搭运。再上年淮扬各属歉收、缓缺漕标河标各营、道光八年夏秋二季兵米一千四百二十三石零。著准其就近在于海州山阳二州县、徵存道光六年还漕米内、分别支给。就俟徵完道光七年灾缺米款。按数还漕搭运。该部知道。　　

○谕军机大臣等、据陶澍奏、本年湖水盛涨。启放三河及智信两坝后。扬河临湖西堤。节节掣通。东堤仅出水一尺余寸、至二尺余寸不等。现将车逻坝、南关坝、中坝、次第启放。以资宣洩。开坝后、高邮及下游各属田禾。不免淹浸。恐民居亦多被水。已饬扬州府速赴查勘。设法疏消等语。高邮河湖长冰。久逾定则。前据张井等奏、因高邮琢下游各属、田禾芃茂。各坝迟开数日。即可收获。现于七月初八日。开放车逻坝后。南关坝、中坝、亦次第启放。高邮及下游各属田禾。是否已经刈获。抑竟被淹浸。该督现赴清江浦防河。当可就便亲往察看。如有应行抚恤之处。著即筹商妥办。勿令被水居民。一夫失所。至现在洪泽湖水涨盛。堰盱石工。情形危险。虽经该河督等督饬所属。保护平稳。而秋汛正长。必须加意防范。此时黄河水势消长若何。如能即启御坝。不但黄水资其刷涤。而湖水大加减洩。堰盱石工。亦不致有他虞。即日回空船只。陆续南下。断不可令其日久守候。著将攸铦。与张井。潘锡恩。察看情形。迅将御黄坝拆启。俾粮艘及早归次。河湖各工。亦可兼资其益也。将此谕知蒋攸铦。并谕张井。潘锡恩知之。　　

○戊寅。太祖高皇帝忌辰。遣官祭福陵。　　

○谕内阁、凯音布等奏、散卷科道办理不善。请旨交议。并自请议处一摺。本年顺天乡试士子入场。偶值骤雨。拥挤擦损试卷。至三百余本之多。虽经照数换给。该给事中等专司点名散卷。办理不善。实难辞咎。苏泰、廖敦行、俱著交部议处。凯音布、何淩汉、未能先事豫筹。著一并交部议处。　　

○以归化城副都统富尔嵩阿、署绥远城将军。　　

○予故奉恩辅国公晋昌、祭葬如例。　　

○己卯。谕军机大臣等、前因甘肃军需总局报销未竣。命鄂山暂留该省督办。计今数月。如稽核均已就绪。著将其余事宜。交藩司颜伯焘、督同局员妥办。即回陕西巡抚本任。将此谕令知之。　　

○宁夏将军英和、因病解任。以热河都统昇寅、为宁夏将军。广东巡抚成格、为热河都统。调山西巡抚卢坤。为广东巡抚。以陕西布政使徐炘、为山西巡抚。前任云南布政使史谱、为陕西布政使。　　

○命山西按察使戴聪来京。以贵州贵东道乌尔恭额、为山西按察使。　　

○庚辰。上诣安佑宫行礼。　　

○壬午。秋分。夕月于西郊。遣顺承郡王春山行礼。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百四十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。八月。癸未。上诣绮春园问皇太后安。　　

○遣官祭昭忠祠。　　

○谕内阁、奕绘奏、办理宗学事务。与同管之乌尔恭阿意见不合。著乌尔恭阿明白回奏。寻奏上、得旨、大学士军机大臣查明具奏。　　

○以工部尚书王引之、署户部尚书。　　

○甲申。谕内阁、朕此次恭谒东陵。西陵。启銮后。著派定亲王奕绍、大学士托津、协办大学士尚书富俊、尚书陈若霖、留京办事。　　

○又谕、屠之申奏、查明浙江帮船水手互殴毙命情形。请将现获犯证解部审讯一摺。浙江嘉兴白粮帮。与台州前帮水手。互相争斗。各有杀伤。现经该护督饬属拏获犯证研讯。均不能供指起衅根由、与实在正凶。该帮运弁耳目切近。断不能诿为不知。前经降旨令讷尔经额查明严参。著该漕督即饬该管运弁等将起事情由、及逞凶正犯。查访明确。迅速严拏务获。解部审讯。严办示惩。所有现获滋事水手林秉礼等。并受伤各犯及应讯人证。先行解交刑部审讯。至浙江嘉兴帮船水手。前因械斗。曾经惩办。何以仍未稍知儆戒。该水手各立教名。是否传习邪教。抑系各树党羽。所称老官。是何名色。著刑部就现获各犯。严究教首。指名饬拏。尽法惩治。以儆凶顽。　　

○谕军机大臣等、直隶开州地方。前因该州缉拏盗犯。已将季考等拏获。押解回州。中途停歇。经逸盗季丙寅。纠邀数十人夺犯。拒伤兵役。二犯九伤。实属目无法纪。现经该护督饬属拏获夥犯。究讯季丙寅下落。据供有开州人郑四、现在甘肃兰州。季丙寅逃往依附躲避。业据该州张良志、派役带同眼目前往躧缉。并经屠之申咨会甘肃查拏。著杨遇春即饬所属查拏郑四。根究季丙寅踪迹。严缉务获。并饬各属一体访拏。无任远扬漏网。将此谕令知之。　　

○命军机大臣穆彰阿、无庸兼内务府大臣。以马兰镇总兵官宝兴、为总管内务府大臣。福建漳州镇总兵官黄文煜、为马兰镇总兵官。服阕总兵官唐文淑、为漳州镇总兵官。　　

○命御前侍卫载铨、往奠故喀喇沁亲王衔郡王满珠巴咱尔茶酒。赏银一千两。　　

○免回疆军营夺获应缴马匹。从陕甘总督杨遇春请也。　　

○乙酉。上奉皇太后幸狮子林。进膳。　　

○谕内阁、李鸿宾奏参、办理不善之运同。请暂行革职究追一摺。广东潮桥盐务。欠解未完杂款银项。现据该督查明。自嘉庆二十三年起。至道光六年止。积至一十七万九千余两之多。七年及本年银款。未届奏销。尚难确核。该运同杨绍庭、在任十余年。果能实力督销。何至接续拖延。积成钜欠。其为办理不善。咎实难辞。潮州盐运同杨绍庭。著暂行革职。交该督提同商人逐款查核。是否商欠。有无侵那。讯究勒以重库款而免延宕。　　

○又谕、李鸿宾等奏、请裁撤内河桨快船只一船。广东陆丰海丰二县。向设有巡河桨快船只。兹据该督等查明该二县内河淤窄。船只久停无用。应行裁撤。著照所请、所有碣石镇碣字第一第二号额设内河平底桨船二只。碣字第五第六号入额内河快哨船二只。著即全行裁去。其驾船兵丁撤回。另行派防台汛。并将前船估变旧料价银。造册咨部。该部知道。　　

○又谕、本日镶白旗满洲、将承袭骑都尉舒尔哈善之子德成额、德平阿、带领引见。朕已加恩著德成额承袭骑都尉矣。舒尔哈善、前因剿歼逆匪。在军营阵亡。甚属可悯。伊次子马甲德平阿、著再加恩赏给本地领催委官。用示朕追念宣力臣仆之至意。　　

○谕军机大臣等、李鸿宾等奏称、口□佛＜?口兰＞哂国夷人十四名。并福建客民十二名。同搭福建厦门绿头船。自越南国开行放洋。于六月二十三日。驶至老万山外洋寄碇。福建客民。转雇渔船。先到澳门。该绿头船舵工水手。于二十四日夜。将夷人杀死十二名。另有二名凫水逃走。一名已经淹毙。一名遇救得生。逃生澳门禀报。现将搭船之福建客民李生等十二名查获。讯据供称、该绿头船主名刘亚五。现住厦门。并不在船。其船上代管之人名吴捆舵水林亚享等约五十余人。该船尾刊刻源荣二字等语。该夷人被害处所。虽在黑水夷洋。并非滨海营县所辖。惟该夷雇觅内地船只。竟被舵水人等中途谋害。殊有关于国体。闽粤洋面毗连。该匪船乘风迅驶。或潜回原籍。或弃船窜匿。总不出两省海洋地面。著李鸿宾督饬水师提镇。严饬出洋舟师并陆路营县。一体迅速查拏务获。无任远扬漏网。仍严饬水师官弁于洋面地方。随时实力巡察。无致再滋事端。现已究出该商梢姓名及船尾书写字样。经李鸿宾等咨会闽省截拏。著孙尔准一面饬属查拏船主刘亚五。根究该管事舵水人等姓名下落。按名悉数捦拏。一面督饬水师将弁于海洋及滨海营县。一体盘诘截拏。务在必获。勿稍疏纵。将此谕令知之。　　

○又谕、惠显等覆奏、查明推依博特、即前藏界外拉达克部落。曾据该部长禀称、拏获逃至彼处逆回一百余名等语。拉达克部落。在藏属堆噶尔本边外。距叶尔羌较近。该头目敦诺普纳莫扎尔。因逆回窜入其境。即行拏获。遣人随同差员将该犯等解交。实属恭顺可嘉。该部长敦诺普纳莫扎尔著加恩赏给五品顶带花翎。并赏大缎二匹。小头目萨莫、著加恩赏给金顶蓝翎。并赏宫?二匹。所需?缎。均由该处赏需项下颁给。并著惠显等传旨嘉奖。俾知感奋。至所禀拏获逆回一百余名。仅解交二十四名。是否前禀不实。抑该部落尚有匿存余匪。惠显等已派员确查。俟覆到时即行据实具奏。将此谕令知之。寻奏、据该部长夷禀、译称前次押送逆回。实止五十七名。余四十五名。系避难良夷。释放回籍。除已解交二十四名。并先后病故十九名外。应续交回犯萨领景等十四名。现已起解。报闻。　　

○仓场侍郎松廷等奏参、大通桥监督办运犀延。恐逾回空例限。得旨、监督保淳、宋传曾、俱著摘去顶带。仓场侍郎松廷、朱桂桢、督催不力。均著交部察议。　　

○以都察院左都御史那清安、署正红旗汉军都统。理藩院右侍郎那丹珠、兼镶黄旗蒙古副都统镶白旗满洲副都统绵偲、署正白旗蒙古副都统。　　

○旌表守正捐躯河南唐县民李平志女李氏。山东冠县民赵来有媳刘氏。　　

○缓徵直隶沧、盐山、青、三州县被水灶户额课。　　

○丙戌。上诣绮春园问皇太后安。　　

