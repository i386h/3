<!-- { "loadSidebar": true } -->
○己丑。谕内阁、东南两河。每岁另案工程奏销银数。曾降旨饬工部按照开报销册。逐款勾稽。开具简明总数。于年终汇奏一次。该河督自应遵照办理。兹据该部查明东河原阳两汛。动用本款银四万四千三百八十八两零。未曾列入比较。办理殊未画一。嗣后无论动用何款。著一律归入比较。其余賸防料。如来年本工动用。即行报部查核。毋得含混参差。以昭核实。至南河比较清单。迟至上年封印时。始行奏到。致令年内未能核办。殊属延玩。嗣后务照定例。于霜降后迅速具奏。无再迟逾。以符定限。　　

○以新授密云副都统世泰、为云南腾越镇总兵官。腾越镇总兵官特依顺、为密云副都统。　　

○庚寅。上诣南郊斋宫斋宿。　　

○修湖北武昌府沿江石岸。钟祥县刘公庵何家潭二处老堤。潜江县城外土堤。从总督讷尔经额等请也。　　

○辛卯。祈谷于上帝。上亲诣行礼。　　

○幸圆明园。　　

○诣绮春园问皇太后安。　　

○壬辰。上御正大光明殿。赐亲藩等宴。　　

○谕内阁、前据御史黄仲容参奏、广东署普宁县知县汤聘三等勒索肇衅等款。当交恩铭等查办。嗣据该御史以谳案不实。续行参奏。复交朱士彦等前往查办。兹据奏称、查明前办涂洋原卷内。该乡匪徒方阿太、纠同方阿＜?艹好＞等、抢夺陈顺利牛只被控。拒捕伤差。非因械斗起衅。此案续经官兵拏获匪犯多名。已经正法及被格杀监毙应拟死罪人犯至一百八十一名之多。所谓真凶者。又系何人。汤聘三代理普宁任内。并未赴省。查无辞署之事。是所参该员酿衅推卸之处。均属子虚。其澄海县知县张文化纵酒废公一案。所云半年之内。抢劫四十余起。查张文化任内被劫六案。俱经获犯。窃案获犯九起。未获十起。俱经申报有案。该御史所称四十余起案未申报。又未指明各事主姓名。无凭讯究。至贡生蔡芳家被劫一案。现在承缉接缉。按限处分。并有续获之犯。岂能谓之悬案不办。又余姓在途被害一案。并非张文化任内之事。现已将正凶缉获解省审办。陈文思家被劫一案。业经该督等查明获犯审办。所有该御史原参各款。著毋庸议。　　

○又谕、前因御史李绍昉参奏、广东候补通判朱橒兄弟盘踞把持各款。曾有旨令恩铭等查办。嗣据恩铭等将大概情形查奏。未经结案。复降旨令朱士彦到粤后。将摺内所指各情。秉公彻底根究。兹据该尚书等查明、朱橒初本游幕粤东。报捐通判。仍分发该省试用。当猺匪滋事。随营办理军需。实非恳求上官。并无奏请升官、经部议驳之事。其兄弟等实无盘踞把持。朋比招摇。亦无夸张声势。威福自专实迹。所有朱橒等被参各款。著毋庸议。　　

○以署吏部尚书朱士彦、为兵部尚书。未到京前。以吏部左侍郎卓秉恬署理。　　

○赏和硕特贝子车丹多尔济、双眼花翎。　　

○予故兵部尚书王宗诚祭葬。　　

○癸巳。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○御山高水长。赐王公大臣蒙古王贝勒贝子公额驸台吉、及外藩使臣等食。　　

○谕内阁、奕彩已承嗣庆郡王绵慜。前有旨加恩令其承袭郡王。毋庸带领引见。因念绵悌、绵性、系朕叔庆僖亲王之子。朕敬仰体皇考友于之谊。允宜渥沛恩施。晋加一等。绵悌、著加恩封为不入八分镇国公。绵性、著加恩封为不入八公辅国公。绵悌、绵性。务当仰体朕意。慎勉趋公。以副朕笃念懿亲、成全造就至意。毋忽。　　

○缓扣湖广荆州、荆左、荆右、沔阳、岳州、五卫积歉帮丁借造剥船银。　　

○甲午。上御正大光明殿。赐大学士尚书等宴。　　

○乙未。谕军机大臣等、本日据经额布奏、匪徒倡立邪教。聚众赴县营典史衙署滋闹。戕毙委官。开监放犯。闻捕窜逃。已获犯二十余名。现委署臬司驰往督捕。此案教匪马刚、在潍县境内徐忻家窝藏。既经该县林士骏访闻查拏。何以并不小心防范。致令匪犯男女三四十人。各持刀械。至千总县丞典史并县署滋闹。扎伤数人。并将委员候补从九品吕文山戕毙。并□□夭韭□开监门。放犯逸出。究竟其教始自何年。教首何人。起意滋事之犯。是否已在现获马刚等之内。受伤实有几人。所放监犯若干名数。是否均已拏获。著经额布据实查明。严切审究。务尽根株。毋令一人漏网。以伸国法而快人心。其被戕委员候补从九品吕文山、著查明咨部照例赐恤。将此谕令知之。　　

○命庆郡王奕彩、在御前行走。　　

○命山西布政使杨殿邦、留京。以三四品京堂候补。以江西按察使陈继昌、为山西布政使。长芦盐运使管遹群、为江西按察使。　　

○丙申。谕军机大臣等、据邓廷桢奏称、＜?口英＞咭唎国公司散局以后。大班不来。上年十一月内。该国特派远职来粤。总管本国前来贸易之商贾水手等语。该国来船络绎。自应钤束得人。以期绥静。今该夷既领有公书文凭。派令经管商梢事务。虽与向派大班名目不同。其为钤束则一。著准其依照从前大班来粤章程。至省照料。并饬令粤海关监督。给领红牌进省。以后住澳住省。一切循照旧章。不准逾期逗留。致开盘踞之渐。该督等正可藉此责成该夷小心弹压。不准干预滋事。仍应密饬该管文武及洋商等。随时认真访察。傥该夷越分妄为。或有勾结汉奸。营私骫法情事。立即驱逐回国。以绝弊源。将此谕令知之。　　

○修江西丰城县土石堤工。并建闸埽。从巡抚陈銮请也。　　

○丁酉。上御山高水长。赐王公大臣蒙古王贝勒贝子公额驸台吉、及外藩使臣等食。　　

○谕内阁、经额布奏参、失察邪教之文武员弁。请旨革职。并将该管知府摘去顶带勒缉一摺。山东潍县教匪马刚等聚众滋事。直入县营各署。戕毙委官。开监放犯。伤毙多人。该地方文武各员。实属溺职无能。虽据该抚奏称、先后拏获马刚等三十四名。歼毙及自戕者六名。而在逃匪犯尚多。难容此等劣员。因循贻误。潍县知县林士骏、专汛千总王英魁、潍县县丞陈葆清、典史董璜书、俱著革职。莱州府知府何辉绶、著摘去顶带。仍严饬缉拏匪犯。以示惩儆。　　

○又谕、经额布奏、请将知州交部严议等语。胶州逼近潍境。现虽匪犯拏获多名。本境亦应设法堵缉。该知州戴屺、径自进省。并无紧要事件。实属玩视公务。著交部严加议处。　　

○谕军机大臣等、经额布奏、续获潍县教匪滋事案内匪犯多名。并查明杀伤人数。亲往督办一摺。潍县匪徒滋事。当经经额布派委署臬司宝清、会同登莱青道吴振棫、莱州营参将张土□几、带领马步兵一百名。围捕讯办。复饬参将福升、带领马步兵五十名随后进发。并撰告示张贴。安抚居民。兼恐该匪等于滋事畏拏之后。在附近各处游奕窥伺。飞札防堵缉拏。沿海各处设有渡船渔船之处。加意伺察。使匪徒不能浮海窜逃。以期跟踪按名获办。该抚布置甚好。且因潍县距省较远。轻骑减从。亲自驰往督办。所见是。当潍县匪徒起事之初。该县禀报含混。现既据莱州府知府何辉绶禀报、查明地方安静。仓库亦未损失。续获匪犯王卓等十二名。女犯王刘氏等五名。并在王刘氏家起获腰刀三十四把。并查明被戕被伤名数。匪徒滋事时。并有穿戴黄红衣帽者。所创系添柱教各等语。此案匪徒倡立邪教。穿戴黄红衣帽。直入县营各署。戕毙委员。开监放犯。究竟因何起意。何人下手戕官。杀伤多人。创教始自何年。何人为首。所获之马刚。是否即系此案首犯。腰刀何处打造。何以地方官毫无觉察。著详晰查明。此外有无党羽匿迹潜踪。及私造兵器。务即摉除净尽。以绝根株。无得任其蔓延。致贻后患。是为至要。将此谕令知之。　　

○直隶总督琦善等奏、查禁畿辅私藏鸟枪章程四条。一、发价收买。每杆给银二两。令民间按限缴呈。一、严禁私造。查明制造几家。令匠人出具甘结。一、编列字号。以便稽查。直隶环山滨海。或所必需。惟每户止许一杆。报官呈验。錾刻姓名。编号立册。一、明定功过。以昭劝惩。州县收缴鸟枪。以多寡定功过。限内收存三十杆以上者。记功一次。不及十杆者。记过二次。得旨、著照所议办理遵行。琦善等仍当督饬所属认真妥办。不可日久视为具文。尤当严禁胥役藉端扰累。总期弊端渐除。地方安谧。默化凶徒强悍之气。潜消愚民玩法之心。至口北道所属之张家口等三厅。多系蒙古。著毋庸查禁。其民间削木镶铁。藉图防暴。并非浑铁铸成。亦著毋庸查缴。以免滋扰而靖闾阎。　　

○修直隶永定河两岸堤工。从总督琦善请也。　　

○戊戌。上请绮春园问皇太后安。　　

○己亥。孝穆皇后忌辰。遣官祭陵寝。　　

○湖南巡抚裕泰覆奏、遵旨访拏湘乡县恶棍陈连五父子等、严行审讯。得旨、除莠安良。地方大吏之急务。原不待条奏饬行。然后办理。今既奉旨查缉。若再因循苟且。回护属员。或一任劣员朦蔽。自问能无愧乎。懔之。　　

○调甘肃肃州镇总兵官窦德、为喀什噶尔换防总兵官。以二等侍卫珠克登、为肃州镇总兵官。　　

○庚子。谕内阁、三载考绩。乃激扬大典。满汉诸臣。有能实心实力。克称厥职者。自当甄叙。平庸不能胜任者。亦难姑容。兹届京察之期。吏部将京外诸臣开单题奏。朕详加酌核。大学士长龄、宣力多年。年登八十。而精神强健。大学士潘世恩、穆彰阿、协办大学士王鼎、克勤克敬。不愧赞襄。吏部尚书汤金钊、品学醇正。奉使公明。刑部尚书史致俨。精力如常。刑名详慎。协办大学士直隶总督琦善、办事认真。营伍整饬。陕甘总督瑚松额、不露锋铓。细心任事。云贵总督伊里布、熟习边务。镇抚得宜。江南河道总督麟庆、修防无误。获保安澜。俱著加恩交部议叙。内阁学士桂森、粗率无能。不堪造就。著以二等侍卫降补。盛京工部侍郎奕泽、才具平庸。不胜侍郎之任。著以头等侍卫降补。湖广总督讷尔经额、两省文武。是其统辖。乃么＜?麻骨＞小丑。日久不获。既失察于前。复玩泄于后。实属无能。著降补湖南巡抚。再予限一年、缉拏蓝正樽务获。以观后效。余著照旧供职。至两江总督陶澍、办事勇敢。但盐务尚未大见起色。闽浙总督钟祥、精明沉细。两广总督邓廷桢、才学俱可。山西巡抚申启贤、办事实心。皆履任未久。诸臣务当清慎持躬。公勤莅事。朕有厚望焉。　　

○以銮仪卫冠军使祥厚、为镶红旗蒙古副都统。　　

○以江苏巡抚林则徐、为湖广总督。调江西巡抚陈銮、为江苏巡抚。湖南巡抚裕泰、为江西巡抚。　　

