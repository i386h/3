<!-- { "loadSidebar": true } -->
○又谕、已革海运仓监督雅隆阿、及解任监督吉升阿、于花户等放豆舞弊。先向挑斥。迨得钱后。即任听开放。全不稽察。致该花户等肆行无忌。情节较重。若仅照律问拟准徒。尚觉轻纵。吉升阿著即革职。与雅隆阿均发往伊犁效力赎罪。解任监督何元瀛、讯不知私放豆石情事。惟不能认真查察。又得受花户钱文。何元瀛著即革职。发往军台效力赎罪。雅隆阿等、俱俟完赃后。即行起解。不准免罪。已革监督曹松龄、讯无通同舞弊情事。其受赃较少。著照例拟徒。完赃后准其免罪。解任仓场侍郎和桂、张映汉、于该监督禀有受潮豆石。辄令坐粮厅帮给该仓银二百两。以为挑晾之费。已属乖谬。又于该仓花户私放新豆。至一万五千余石之多。毫无闻见。迨侍卫处不肯承领豆石。经查仓给事中查出。又不速奏究办。实属昏瞆。本应照部议革职。姑念尚无通同隐饰情弊。和桂、张映汉著加恩以六部主事用。前任坐粮厅百春、现任坐粮厅赵植庭、讯明收交海运仓豆石。实系乾洁。所给该仓银两。亦系仓场侍郎主见。惟听从出银。究有不合。百春、赵植庭、俱著交部议处。该仓霉变豆石。并著落该侍郎及该监督花户等。按成分赔。　　

○又谕、据巡视南城御史隆勋等奏称、浙江武进士杨銮、候选进京。崇文门税局吏役。辄敢计箱索贿。且以十二两之税。勒罚至数百两之多。迨探知杨銮赴城控告。始行照例收税放行。虽赃未入手。实属目无法纪。著将本月十九二十两日税局值班书役等。交刑部研讯确情。定拟具奏。　　

○实授博启图、颜检、仓场侍郎。转礼部右侍郎舒英、为左侍郎。调理藩院右侍郎明志、为礼部右侍郎。以内阁学士色克精额、为理藩院右侍郎。调工部右侍郎顾皋、为户部右侍郎。兼管钱法堂事务。兵部左侍郎顾德庆、为工部右侍郎。兼管钱法堂事务。转兵部右侍郎朱士彦、为左侍郎。以都察院左副都御史贾允升、为兵部右侍郎。　　

○以镶红旗汉军副都统音登额、为镶红旗护军统领。　　

○调正红旗汉军副都统富僧德、为正蓝旗满洲副都统。以乾清门侍卫那苏巴图、为正红旗汉军副都统。　　

○以都察院左都御史陆以庄、充经筵讲官。　　

○戊午。谕内阁、松筠于盛京养息牧、大淩河、二处牧厂。不便试垦之地。固执前见。率行渎奏。并自请赴盛京会勘筹办。实为越俎荒谬。部议降二级调用。本属咎有应得。姑念其究系因公。松筠著加恩改为降二级留任。不准抵销。　　

○又谕、韩文绮奏、采办节省银两、请免扣解一摺。江苏省每年京员采办纸张等项价脚。向在司库地丁内扣出节省银两。造册报部拨用。嗣自乾隆四十七年起。至嘉庆二十三年。历次委员解部。或造册报拨。办理本未画一。兹据该抚查明、嘉庆二十四年至道光三年。所扣节省银两。为数较多。势难搭解。若委员专解。运费无出。现在苏省库贮需用甚多。未便仍前扣出起解。著照所请、将采办纸张节省银三万三千八百八两零。准其从嘉庆二十四年起。免令扣解。统归地丁报拨。以归简易而裕经费。该部知道。　　

○贵州按察使祥德、因病解任。调湖北按察使宋如林、为贵州按察使。以浙江盐运使王惟询、为湖北按察使。　　

○贷江苏苏州松江常州镇江太仓五府州、驻劄灾区各营兵丁银米。　　

○己未。孝庄文皇后忌辰。遣官祭昭西陵。　　

○上诣慈宁宫寿康宫前殿行礼。后殿问皇太后安。　　

○谕内阁、奉皇太后懿旨、明年元旦令节。王公大臣等、著免其在慈宁门外行礼。　　

○又谕、蒋攸铦覆奏、酌议添运奉天粟米一摺。前据御史程邦宪奏、直隶灾区较广。请照嘉庆年间成案。于奉天省存仓粮米。再行酌拨。或在附近海口采买。嗣据伦图善等、请于海城县采买高粱十万石。锦县采买粟米五万石备拨。当令该督雇备船只。派员领运。兹据该督查明、船只无多。傥因采买粟米。将海船全行雇用。必致商贩无船装运。米价日昂。著照所请、所有采买粟米五万石。著俟各船起卸完竣。于明春开冻后。照例给票。分起前往。迅速装运。此项粟米。已不及凑作展赈之用。惟该省展赈后。或市价未能平减。即随时体察情形。酌量平粜。其高粱一项。直省既乏海船装载。又难久贮。且缓不及时。所有前议采买海城县高粱十万石之处。著即行停止。该部知道。　　

○又谕、据禧恩等奏称、銮仪卫地租银两。本年直隶总督解到银六千一百六十六两零。尚欠银一万五百四十四两零。并节年旧欠银十四万三千五百二十九两零。办公实有不敷。内有大兴县、每年应自行解交银四百八十两零。已历十三年之久。屡催未解。尤属玩延。著蒋攸铦、卢荫溥、申启贤、将本年节年新旧积欠。及大兴县年久未解各款。严行查办完解。毋得再有迟逾。　　

○又谕、户部奏、湖南省平苗军需案内。除动用司库封贮。及各府分贮银两。已于捐监项下。全数拨补外。其动用部拨军需之款。应摊捐三成养廉扣缴。尚未完银五十二万一千七百余两。查明只应入册报拨。无关归补。著照福建直隶河南等省成案。加恩准其一体豁免。该部即行文该抚。于此次奉文准豁之日。停止摊扣。该省于奉文查办豁免时。即行停扣。与奏案不符。仍著查明应扣之数。补行扣缴。至清查续筹弥补银两。系属仓库定款。应行归补。与入册报拨者不同。所有该省未完银七万九千五百五十两零。著按数扣缴。归还原款。　　

○吏部奏、酌改铨选则例四条。一、笔帖式掌稿年满奏留。遇有升缺。仍与各项笔帖式等一律选题。不得与候补主事较俸。一、考试盛京各省驻防笔帖式。试卷进呈后。应由吏科封固。钤印送部。到部限三个月奏派覆校。不得迟逾。一、进士分发直省即用知县。如补题调要缺。应酌量才具。分晰声明。不必按甲第名次挨补。一、盐运司经历、改归盐大使补用人员。应以改捐银两上库之日。作为到省日期。不得仍以从前到省之日计算。报可。　　

○修湖北黄梅县属漫溃堤塍。从总督李鸿宾请也。　　

○庚申。谕内阁、陶澍奏、保举副将堪胜总兵一摺。前因陆路总兵。简放乏人。降旨令各该督抚、于所辖副将内。保奏送部以备录用。兹据该抚奏称、安徽省现任安庆营副将长喜、堪胜陆路总兵。请俟历俸三年。再行送部。长喜系于道光元年六月内补授该协副将。莅任仅逾两载。遽膺专阃之寄。未免过骤。此奏不可行。长喜无庸送部引见。　　

○谕军机大臣等、琦善奏、访获临清州等处邪教、饬委臬司驰往拏获六十余名、讯出妄易姓名、伪封官职各逆情一摺。查拏甚属认真。可嘉之至。此案马进忠、学习乾卦教。并有坤卦旗帜。传徒惑众。谋为不轨。已据该署抚派委臬司讷尔经额、驰往临清。会同各员弁获犯。讯出大慨情形。该犯等肆意谋逆。徒党必多。其始称数十人。继称百余人。迨后又称人数众多。不能记忆。且称所捐米石。不过虚写簿内。并非实捐。供词殊为狡展。不可不严切根究。讷尔经额、已明降谕旨仍留山东臬司之任。著琦善即前赴临清。督同该署臬司提集人犯。隔别审讯。详细研求。务得根柢。并究明教内余党。共有若干人。得其姓名住址。严密缉拏。归案审办。此时该犯等供词。尚无指实。断不可草率了结。亦不可过事张皇。其如何谋逆。约在何时何地。果得有紧要确据。由驿具奏。马进忠虽体气软弱。未便刑求。必须设法研鞫。以期水落石出。切勿使现犯隐匿重情。夥犯幸逃法网。致将来余孽复萌。重为地方之害也。将此谕令知之。　　

○命调任安徽按察使讷尔经额、仍留山东按察使任。调新授山东按察使刘斯嵋、为安徽按察使。　　

○赏土尔扈特郡王那木扎勒车登、三眼花翎。　　

○上以岁暮、祫祭太庙。自是日始。斋戒三日。　　

○辛酉。谕内阁、回子阿布都哈里、从前曾经赏给原任大学士傅恒使令。今平定回疆。已越多年。各回子王公等、俱极恭顺出力。著加恩将阿布都哈里、及伊子博巴克阿布都色默特、伊孙阿锡木、俱著赏给马甲钱粮。入于正白旗蒙古当差。　　

○命四川总督陈若霖、来京。四川布政使戴三锡、以二品顶带署总督。调直隶布政使陆言、为四川布政使。以直隶按察使福绵、为布政使。通永道董淳、为按察使。　　

○以成都副都统苏冲阿、署成都将军。　　

○壬戌。以岁暮袷祭。遣官祭太庙中殿。后殿。　　

○癸亥。袷祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○遣官祭太岁之神。　　

○朝鲜国使臣洪义浩等三人、于午门外瞻觐。　　

○甲子。上御保和殿。筵宴朝正外藩。科尔沁、喀喇沁、敖汉、翁牛特、苏尼特、四子、扎赉特、土默特、茂明安、巴林、阿巴哈纳尔、鄂尔多斯、郭尔罗斯、扎噜特、阿拉善、土尔扈特、哈密、喀尔喀、青海、绰罗斯、王贝勒贝子公额驸台吉等、及朝鲜缅甸国正副使等、随文武大臣。依次就坐。诸乐并作。上进酒。召左翼科尔沁扎萨克卓哩克图亲王噶勒藏栋罗布、喀喇沁扎、萨克亲王衔都楞郡王和硕额驸满珠巴咱尔、科尔沁郡王多克默特、敖汉扎萨克郡王达尔玛济尔第、敖汉郡王干咱巴拉、翁牛特扎萨克郡王喇特纳济哩第、土默特扎萨克贝勒济克默特扎布、郭尔罗斯扎萨克镇国公固噜扎布、喀喇沁扎萨克辅国公额外侍郎玛哈巴拉、右翼喀尔喀车臣汗阿尔塔什达、阿拉善扎萨克亲王玛哈巴拉、喀尔喀扎萨克亲王车林多尔济、喀尔喀扎萨克郡王蕴端多尔济、土尔扈特扎萨克郡王那木扎勒车登、喀尔喀扎萨克贝子伦布多尔济、喀喇沁贝勒托恩多、科尔沁贝子济克默特、土默特扎萨克贝子固伦额驸玛呢巴达喇、回部哈密扎萨克郡王衔贝勒伯锡尔、郡王衔贝勒哈迪尔、至御座前赐酒成礼。　　

○谕内阁、伦图善等奏、采买拨运直隶粮米。约需银数。请饬部筹拨。前据蒋攸铦奏、酌议添运奉天粮米情形。已降旨于锦县采买粟米五万石。其海城县采买高粱十万石之处。业经停止。现在锦县海口粟米。每仓石价银不足三两。通计采买五万石。约需价银十三万两。据伦图善等查明盛京库贮。不敷动支。著户部即行筹拨银十三万两。迅速解交盛京。以便发价采买。无误直隶拨运。　　

