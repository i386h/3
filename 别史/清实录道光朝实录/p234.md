<!-- { "loadSidebar": true } -->
○庚午。命协办大学士英和、为正使。礼部左侍郎汪守和、为副使。持节赍册宝、晋封全妃钮祜禄氏为全贵妃。册文曰。朕惟筴衍泰元。敷锡溥六宫之惠。仪彰坤顺。宣勤流九御之徽。宜贲彝章。式昭令典。咨尔全妃钮祜禄氏。肃雝播誉。端谨持躬。嘉佐职于瑶筐。椒涂赞化。荷升华于镠简。萱惟颁恩。兹仰承皇太后懿旨。晋封尔为全贵妃。申之册命。尔其祉福懋膺。长奉宸轩而延祜。恪恭允著。克襄壸掖以垂型。钦哉。　　

○命礼部尚书汪廷珍、为正使。右侍郎刘彬士、为副使。持节赍册印、晋封祥嫔钮祜禄氏为祥妃。册文曰。朕惟椒庭表范。柔嘉襄内职之勤。兰掖绥祺。端肃赞中宫之化。徽仪聿著。荣宠载颁。咨尔祥嫔钮祜禄氏。簪珥勖虔。珩璜纳顺。史箴协度。宣蕙问以扬芬。嫔德修型。侍萱闱而笃庆。兹仰承皇太后懿旨。晋封尔为祥妃。申之册命。尔其克迓蕃厘。用助睢麟之治。祗膺茂典。弥昭翚翟之光。钦哉。　　

○命礼部左侍郎舒英、为正使。兵部右侍郎奕经、为副使。持节赍册、晋封珍贵人赫舍哩氏为珍嫔。册文曰。朕惟椒涂起化。六宫佐中壸之勤。芝检承恩。九室备内官之选。隆仪聿举。宠命攸颁。咨尔珍贵人赫舍哩氏。端恪修型。柔嘉秉式。展功绪而劳襄机杼。兰殿叨华。表德容而度饬珩璜。萱闱锡庆。兹仰承皇太后懿旨。晋封尔为珍嫔。申之册命。尔其鸾章祗领。迓蕃祉以长膺。翟采荣增。励芳规而益懋。钦哉。　　

○辛未。谕内阁、已革笔帖式祥麟、前在库伦当差。辄赴街市游荡。已属有玷官箴。复因被领催诺敏殴打。疑系员外郎海清阿唆使。赴署嚷闹。并踢倒门扇。将堂上官物碰落。任性妄为。情殊可恶。刑部按律拟以满流。照例折枷。尚觉轻纵。祥麟著即实发。该部查明应配地方。照例办理。　　

○又谕、据理藩院奏、永库尔忠病故。所遗辅国公爵。或令伊子二等塔布囊拉旺哩克森承袭。抑或降等令其承袭一等塔布囊。请旨一摺。永库尔忠、在御前乾清门效力行走多年。加恩著仍赏给伊子拉旺哩克森承袭辅国公爵。此系朕轸念勋旧蒙古臣仆之殊恩。毋许为令。　　

○以浙江布政使伊里布、为陕西巡抚。未到任前。以布政使鄂山护理。调江苏布政使继昌、为浙江布政使。以江苏按察使贺长龄。为布政使。山东运河道庆善、为江苏按察使。　　

○旌表守正捐躯陕西长安县民王文裕妻孙氏。　　

○壬申。谕内阁、魏元煜等奏、修砌堰盱石工。派员专往督催等语。高堰山盱二厅湖堤石工。及石后补筑堤堰土工。为收蓄湖水、抵御盛涨、最要工段。据该督等称采办甎石各料。渐可到工。夏至汛水未涨以前。砌足十层之外。再赶砌一二层。更资高稳。所办甚是。现在檄调来工之原任江苏臬司林则徐等、均已先后到工。著即责成林则徐、陈云、邹锡淳三员。分段督修。认真办理。务于大汛以前。如式完竣。俾修砌益臻巩固。工程获保无虞。以资捍御而卫民生。　　

○谕军机大臣等、本日据琦善覆奏、封雇商船。解往江省接运。并酌拟雇运章程六条。朕详加披阅。内雇备船只。未到江南之前。酌给口粮。作正开销。仍以船只之大小。定口粮之多寡。所封船只。免纳船料。傥无需接运漕粮。仍照定例徵输。雇定船只。发给印照。委员押交。以免沿途拦截。并添缆绳器具等项。应令江南酌给银两。赶紧制备。以免迟误。至豫备船只。设无须接运。所有舵工水手。由东省支过口粮。仍准开销。以示体恤。俱著照所议办理。其封雇船只。押赴江南。准带货物一条。自系为回空船不敷应用起见。但此次剥运粮米。需船较多。自应以速为贵。若准其带货。船身笨重。行走既恐濡滞。交卸又必耽延。诚恐缓不济急。该抚所奏。是否可行。著孙玉庭等会筹妥议。即知照该抚办理。又另片奏、此次雇觅民船剥运。漕船既可由江归次。旗丁余米。尽有敷余。或即用以津贴船户。或由孙玉庭等另行筹备等语。此次民船接运。必需口食稍敷。庶揽载更形踊跃。沿途亦易于抚驭。惟漕船余米。是否足资津贴。疲丁不至苦累。著孙玉庭等一并筹议。必使民船足敷食用。运丁不形拮据。方为妥善。琦善原奏章程六条。著钞给阅看。将此谕知孙玉庭等、并谕琦善知之。　　

○癸酉。上御勤政殿听政。　　

○以奉宸苑卿容照、为内阁学士。兼礼部侍郎衔。詹事府少詹事钟昌、为詹事。　　

○以乾清门侍卫桂轮、为奉宸苑卿。　　

○以祷雨灵应。赐封湖南长沙县李真人育万广济神号。从巡抚嵩孚请也。　　

○甲戌。孝端文皇后忌辰。遣官祭昭陵。　　

○谕内阁、嵩孚奏、漕船在江遇风沈失。赶紧捞抢。查明办理一摺。湖南荆右等卫军船。行至巴陵临湘地方。陡遇暴风。沉溺米石船只。淹毙人口。情殊可悯。据该抚委员查勘。实大江险要处所。人力难施。亦无盗卖情弊。援案恳恩办理。除荆右卫旗丁张兴祖等二船。及岳州卫旗丁王三一船。业经全行抢获。修艌完固。并其余戽救船只。抢获米石。分洒装运趱进外。所有荆右卫旗丁小张马儿、岳州卫旗丁杨逢春等二船。及饶逢大兴等十船。漂失米共五千六百八十二石零。著加恩免其赔补。由该省另行筹办。分年搭运。其沈坏船只。亦准官为修造。淹毙人口。该抚即查明照例分别赏恤。该部知道。　　

○内务府奏、拏获偷窃敬事房库物件之太监。审明定拟。得旨、此案普明身充匠役。胆敢同太监范二顺、偷窃敬事房库贮物件、至二十余次之多。照例准徒五年。殊觉情浮于法。即照内务府所拟。发往吉林。充当苦差。仍加枷号一个月。太监张进朝、究竟是伊呈报。尚可从宽。著照拟折责四十板。至失察范二顺夥窃库贮之宁寿宫总管赵进玉、张福善、其咎较重。著罚月银四个月。首领太监。著罚月银六个月。至乾清宫总管太监等、俱在内围居住。该库坐落地方。究系外围。所有罚月银之处。著加恩宽免。敬事房首领太监等、系其专责。未便因在内围居住。概予宽免。著改为罚月银两个月。以示惩儆。　　

○贷湖北驻劄歉区安陆、德安、荆门营、荆州水师营、提标后营仓谷。　　

○以山西粮价增昂。平粜浮山、吉、浑源、广灵、山阴、应、宁远、右玉、高平、阳城、陵川、沁水、辽、和顺、榆社、河曲、安邑、夏、芮城、河津等二十州县仓谷。并缓徵阳曲、太原、榆次、徐沟、岢岚、宁武、静乐、平陆、芮城、闻喜、霍、灵石、五台、十三州县应还仓谷。　　

○乙亥。上奉皇太后幸同乐园。进膳。　　

○谕军机大臣等、前经降旨、令豫东两省。雇备西河船只。以备南漕未渡军船盘坝接运。本日据御史张铭奏称、山东运粮军船。原分闸里闸外。合计各帮。共有八百余只。此时交卸回空。闸外德州等帮。早经归次。济宁等帮。谅亦陆续抵次。直待本年九十月间。始行受兑新漕。与其雇用民船。何若调用军船。计其剥运南粮。往返程期。不致有误本年受兑。并称军船厂口铺垫。交收看守。具有章程。头舵水手。素受约束。既用官船剥运。民船仍可装载贩运。不致失业等语。琦善前于接奉谕旨后。已据覆奏派员前往曹单及台庄夏镇等处。封雇民船。豫省能否如数雇备西河船只。尚未据程祖洛覆奏。若如该御史所奏、以归次军船。调往江境备用。岂不较封雇商船为省便。第东省闸内外军船。曾否全行归次。未归次者。何时可以调齐备用。其豫省军船。共有若干。能否调往剥运。约计接运往返程期。是否不致有误新漕受兑。著琦善、程祖洛、再行悉心筹画。如果事属可行。并无窒碍。即将调用军船。及应给口粮食米一切章程。议议由驿速奏。御史张铭摺。著钞给阅看。再本月初十日英和所奏之摺。亦著一并钞给阅看。将此由四百里各谕令知之。　　

○丙子。上诣大高殿行礼。　　

○还宫。　　

○丁丑。上御太和殿视朝。王以下文武升转各官谢恩。　　

○幸圆明园。　　

○戊寅。以广西上年歉收。暂缓买补拨运东省谷石。　　

○己卯。上幸静明园。诣龙神庙拈香。　　

○命两淮盐政曾燠留任。　　

○庚辰。予福建出洋淹毙兵丁许继等二名。落水受伤把总林瑞凤、兵丁张锦等二十四名。分别恤赏如例。　　

○辛巳。上诣绮春园问皇太后安。　　

○谕内阁、御史姚庆元奏、太平仓新收稄米。未经眼同验收。请覆加盘量一摺。各仓由通运京米石。应先期知照查仓御史稽核入仓。何以太平仓所收稄米。于已经收贮后。始报查仓御史。著仓场侍郎。即行派员将该仓方字廒新收稄米二千六百六十九石零。覆加盘量。有无短绌。如查有情弊。即将该仓书吏花户等送部究办。嗣后由通转运各仓米石。著大通桥监督、于定期起运前数日。先行移知该仓监督、豫报查仓御史前往验收。以重仓储。　　

○又谕、苏明阿奏、请更定额铸年分一摺。黔省贵阳大定二府炉座。前因滇厂产铜不旺。积压迟运。以致累年停炉。兹据该抚查明。现在存局铜斤。仅敷本年额铸。并无补买之铜。势难加卯鼓铸。恳请删除停炉年分。核实办理。著照所请、准其将贵阳大定二局。收存嘉庆二十四年铜铅。作为道光五年正额供铸。俟采办嘉庆二十五年滇铜运到。即为道光六年正额供铸。此后年卯依次接算。俾年款相符。毋得再有积压。该部知道。　　

○壬午。谕内阁、永芹奏、查明乌什盘量仓贮。委员与粮员所报数目。盈亏互异。严讯定拟一摺。此案富纶于佐领珠升阿报盈粮石。改派笔帖式福克锦布接盘。复报亏短。另交粮员桂芬查核。又不通盘核算。率报亏短。富纶并不究其盈亏互异之由。即行具奏。现据查明乌什仓粮正额。并无亏短。珠升阿盘出盈余小麦四百三十一石属实。而桂芬仅据筛出净粮一万二千五百五十石零。报亏粮四十九石七斗零。呈请赔补。实属有意含混。除富纶已经革职发遣外。已革粮饷章京桂芬、著照所议、解赴乌什。交该处办事大臣责令如数追赔完缴。再行咨解回京。笔帖式福克锦布、含混少报。著即革职。解回原旗收管。余著照所议办理。该部知道。　　

○以翰林院侍讲学士穆馨阿、充日讲起居注官。　　

