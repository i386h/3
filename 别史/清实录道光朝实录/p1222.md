<!-- { "loadSidebar": true } -->
○庚辰。谕内阁、前因各省扣存藩库应解部库之款。久未报解。曾降旨著各该督抚等统限三个月解部交纳。兹据户部奏称、各该省共应解银六十六万九千四百三十五两零。现已限期届满。其业经解部。及已报起解尚未到部者。共银五万五千七百六十余两零。尚有银六十一万三千六百六十余两。仍未完解。请旨饬催。此项银两。均已扣存藩库。自应遵照奏定限期。全数解部。何以迟至限满。报解仍复寥寥。实属延玩。著各该督抚等严饬司道。认真赶办。将应解部库银两。迅即委员起解赴部交纳。并将起程日期。先行咨部查核。如再迟逾。著即将延不解交各员。据实奏参。毋稍徇隐。以示惩儆。　　

○辛巳。以太仆寺少卿程庭桂、为光禄寺卿。　　

○户部议准、广西巡抚周之琦疏报、北流县大牛岭设厂开采铁矿。从之。　　

○壬午。以四川重庆镇总兵官托明阿、为提督。　　

○培修直隶天津、静海、青、沧、南皮、交河、东光、吴桥、景、九州县堤工。并浚沧州减河。加筑石坝海墁。从总督讷尔经额请也。　　

○旌表守正捐躯安徽定远县民妇忽杨氏。　　

○礼部议准、河南巡抚鄂顺安疏报、采访桐柏县节妇马郑氏等九口。请建总坊旌表。江苏巡抚孙善宝疏报、江都甘泉二县贞节妇女洪于氏等九十口。请于恤嫠局中刊石旌表。宝应县贞节妇女刘氏等六十七口。请列入前建总坊旌表。从之。　　

○癸未。谕军机大臣等、现在湖北粮道邱煌、有应行查询事件。著惠吉传旨即饬令该员迅速来京。听候传问。其督运事务。或即派总运之员接办。抑或另行派员办理之处。著惠吉一并具奏。将此谕令知之。　　

○又谕、前据壁昌奏、江广各帮漕船行抵龙江关。查验木税窒碍情形。当降旨将该监督瑞长交部严加议处。并令来京听候部议矣。兹据瑞长奏、湖北漕船违例带木越关。无凭查验。所奏各情节。与壁昌前奏互异。著该署督即将该省漕船如何不候查验。径行越关各情节。确切查明。据实具奏。毋得稍存回护。致有不实不尽。瑞长原摺。著钞给阅看。将此谕令知之。寻奏、查湖北漕船停泊二套沟七日之久。屡次咨请查验。该监督不肯往验。咨明漕督饬令开行。始敢前进。并非不候查验。径行越关。下军机大臣知之。　　

○又谕、据都察院奏、江西民人范守诚、呈控洋商违例抽银。并呈递洋行议簿各件一摺。粤东茶商纳课。例有定额。若如该民人所控。洋行私增各款至百余倍。该商等叠次控告。俱被洋商伍怡和等朦混。事关违例私抽银两。必应彻底究办。况有议簿可凭。著该督等督同该监督等提集各行商。悉心详鞫。务期水落石出。不准稍有徇庇。以惩商蠹而清国课。该民人呈递议簿等件五本。著发交该督等阅看。将此谕令耆英、程矞采、并传谕文丰、黄恩彤、知之。寻奏、查洋商抽提行用羡余。弥补夷欠。系照乾隆年间旧定章程禀经粤海关监督批准。与茶商无涉。讯明范守诚以不干己事捏告。复诈称职官。按律拟发近边充军。下部议。从之。　　

○以前任浙江温州镇总兵官德年、为四川重庆镇总兵官。　　

○甲申。旌表守正捐躯直隶香河县民贺开富妻叶氏。　　

○乙酉。上诣绮春园问皇太后安。　　

○谕内阁、德春等奏、请饬催南粮跟帮速运等语。本年南粮北来。未能跟踪到坝。京仓现当盘放。仅止四仓受米。转运维艰。刻下甫经兑收。即难应手。恐在后各帮沿途稽滞。必致延误。著漕运总督、山东巡抚、直隶总督、严饬押运各员。及沿河文武员弁。上紧提催。务令跟帮前进。飞挽抵通。以供验卸。毋使一帮脱空。致滋贻误。　　

○谕军机大臣等、御史刘良驹奏、请推广票盐一摺。淮北票盐。试行有效。淮南事同一律。现在官引滞销。积疲已甚。亦宜设法变通。以期便民裕课。著壁昌详察情形。统筹全局。是否可以仿照淮北现办章程、改行票盐之处。悉心妥议具奏。另片奏、票盐章程。骤难遍及。请先于上下江食岸试行。然后推及于江西湖广。即著壁昌咨行该督抚。各就该处地方情形熟商定议。以冀推行渐广。有益全纲。至近来银贵钱贱。为各省通病。该御史所奏银钱兼收、就近拨解之处。是否可行。亦著壁昌等一并详议奏办。原摺片俱钞给阅看。将此谕令知之。寻奏、淮南淮北情形悬殊。未便轻为试行。至银钱兼收。就近拨解南河。运钱水脚。较之解银。所费奚啻十倍。且恐行之日久。应纳之课。尽行交钱。则应解京外饷银。将何分解。亦未便轻议变通。从之。　　

○丙戌。上御勤政殿听政。　　

○谕内阁、鄂顺安奏、请借款修筑各工防护省城一摺。现在黄水未归故道。转瞬大汛将临。河南省城重地。自宜豫筹防护。据该抚估筑拦黄埝盖坝各一道。并添筑格堤等工。除拨用工料、并动用城工捐项存钱外。尚需钱十二万余千。准其在大工捐输局内暂行借动。以济急需。俟城工捐输催齐。即行解还。如有不敷。另筹归款。　　

○以光禄寺卿瑞常、詹事府少詹事张芾、为内阁学士兼礼部侍郎衔。大理寺卿福济、为都察院左副都御史。　　

○以翰林院检讨李临驯、为湖南乡试正考官。刑部主事乔晋芳、为副考官。翰林院编修钱振伦、为四川乡试正考官。汤云松、为副考官。　　

○丁亥。旌表守正被戕四川卭县民但泳才母刘氏。　　

○戊子。谕内阁、布彦泰奏、被劾降补之员。捏词挟制。请旨惩办一摺。前因惠远城协领伊龄阿、办事错误。不遵训饬。经该将军据实参奏。曾有旨将该员以防御降补。兹据奏称、该员于被劾后。挟忿寻衅。屡向该将军借端挟制。并敢以绝无影响之事。捏词耸听。又复添砌具呈。自相矛盾。迨经派员讯究。该员仍任意咆哮。所讯情节。置若罔闻。竟敢恃强毁墙逸出。种种情形。为众目所共睹。狂妄刁恶。莫此为甚。属员挟制上司。目无法纪。此风断不可长。伊龄阿著即革职。发往叶尔羌。交奕经严加管束。以为逞刁妄讦者戒。　　

○以故土尔扈特扎萨克辅国公巴彦克什克子满积多尔济、袭爵。　　

○以故奉国将军硕景子惠兴、降袭奉恩将军。　　

○己丑。孝恭仁皇后忌辰。遣官祭景陵。　　

○庚寅。赏哈密办事大臣瑞元、二等侍卫。为驻藏帮办大臣。以驻藏帮办大臣钟方、为哈密办事大臣。　　

○辛卯。谕军机大臣等、海枚奏、履勘官荒地亩。堪以开垦一摺。据称伊拉里克一带荒地。约可垦者有十万余亩。请令就近回子开垦耕种。俟有成效。再行照例量为升科等语。此项荒地。是否可以开垦。于蒙古生计有无妨碍。著布彦泰派委妥员。随同惟勤前往该处查勘情形。据实具奏。将此谕令知之。　　

○又谕、本日据都察院奏、浙江民人潘庭益、呈控柯昌虎纠同柯景兰等杀毙弟侄二命。复枪伤伊族六人。捦去伊侄。叠控巡抚臬司。尚未获犯。该管汛弁郑金墀、与该营周署备等、讹去会营钱五十千。柯其全与周署备素好。未拏一凶等情。案关纠众讎杀。营弁索赃。虚实均应彻底根究。著梁宝常认真严讯。务得确情。按律定拟具奏。并饬缉拏各凶犯务获究办。毋许一名漏网。将此谕令知之。寻奏、署守备周飞熊、外委郑金墀、讯无讹诈情事。柯潘两姓。系因争占山场互殴。各犯均已拏获。按律拟结。下部议。从之。　　

○以办赈出力。予湖北知府夏廷桢等优叙有差。　　

○壬辰。以委散秩大臣景庆、为内阁学士兼礼部侍郎衔。　　

○癸巳。上诣绮春园问皇太后安。　　

○甲午。谕军机大臣等、有人奏、山西太原府属居民。往往无故被人暗中翦割辫发。太谷榆次一带尤多。请饬查拏等语。邪教惑人。行踪诡秘最为地方之害。著梁萼涵遴委干员。严密查访。如有其事。务须获犯惩治。净绝根株。不得任听该地方官规避处分。稍有讳饰。原摺钞给阅看。将此谕令知之。　　

○乙未。以右春坊右庶子朱凤标、充日讲起居注官。　　

○礼部议准、江苏巡抚孙善宝疏报、采访高邮州贞节妇女赵房氏等五百九十二口。湖北巡抚赵炳言疏报、安陆县汪王氏等三百九十五口。各请建总坊旌表。从之。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百六

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十四年。甲辰。六月。丙申朔。谕军机大臣等、前因河北道出缺。当经降旨以龚庆祥补授。因思河北修守事宜。关系紧要。该道龚庆祥是否能胜此任。著钟祥留心察看。据实具奏。不准稍有瞻徇。将此谕令知之。寻奏、龚庆祥才具堪以胜任。报闻。　　

○丁酉。谕内阁、讷尔经额奏、永定河水漫溢驰往勘办一摺。永定河南七工五号堤身。因连日大雨。水势侧注。以致蛰塌十余丈。该道厅各员。未能加意抢护。实属疏于防范。永定河道张起鹓、三角淀通判翟宫槐、南七工东安县主簿王锡震、均著革职留任。翟宫槐王锡震并著摘去顶带。责令随同该道赶紧设法堵合直隶总督讷尔经额、未能先事豫防。亦著交部议处。该督即驰往工次。查勘督办。并著查明被淹村庄。妥为抚恤。毋任一夫失所。至此次添办料物。并堵筑漫口经费。准其将清河道库积存滹沱河息银。动拨三万两解交永定河道库以供支发。事竣核实报销。　　

○修浙江仁和、海宁、二州县东西二塘柴埽盘头从巡抚梁宝常请也。　　

○戊戌。谕内阁、候选主事赵长龄、在籍道员潘仕成、均著交耆英差遣委用。　　

