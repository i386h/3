<!-- { "loadSidebar": true } -->
○修热河围庭内外墙垣。从总管定详请也。　　

○戊辰。上御太和殿传胪。赐中式武举一甲李相清、崔连魁、丁麟兆、三人武进士及第。二甲张琴堂等五人武进士出身。三甲周自超等二十三人同武进士出身。　　

○谕内阁、河工要务。全在冬勘春修。每年豫发岁料银两。饬交工员乘时购备。将料垛土牛堆积如式。该河督向于霜清水落之后。前往沿河详验。以杜架空浮松之弊。并将应办春工周历履勘。悉心核估。一交春令。次第兴修。克期竣事。再行亲往验收。查明料物用存确数。以备伏秋两汛之需。即遇有险工陡出。备料足资应手。是以鲜有失事。朕闻自嘉庆年间以来。各河督等习于安逸。往往不于霜降后逐段亲诣勘验。以致工员前将虚贮花堆、克扣偷减诸弊。视为固然。甚或有估办春工时。辄以不应修而修。转将应修处所。暗留为大汛抢险地步。以便藉另案工程。事起仓猝。易滋侵冒。著各该河督等于例届冬勘、及次年工竣时。务须亲历河干。详加勘验。料垛必禁其虚松。工程必期其坚实。各宜不惮勤劳。力除结习。并严饬通工员弁。既不得藉公帑以肥私橐。尤须惩奸胥而斥劣幕。如有敢蹈前辙。仍踵积弊者。即当随时严参惩办。勿稍宽贷。　　

○谕军机大臣等、据英惠奏、阿克苏官兵到齐后。每月需粮一万五千石。现有之车驼。不敷运供。暂雇民车添用。总须口内调拨驼二万只。如数协济。方能拨运无误。计运粮一万五千石。需用运价十余万两。加以各属运粮到城。脚价及人工。在在需费。前准解到银二十万两。除阿克苏调去五万。实收银十五万两。又于商民汇兑银十一万五千两。共收到银二十六万五千两。实不敷支发。所调驼只。尚未接准咨覆。请拨之项。所到无几。余亦未准起解日期等语。乌噜木齐存粮充裕。自以全由该处运往库车较便。惟距阿克苏尚有三十余站。需用驼只甚多。前经降旨饬令鄂山等通盘筹画。究须若干。方敷转运。自已熟商妥议。前此杨遇春奏请打造车四千辆。该署督等奏于山陕两省采买驼只。及阿拉善王所进。共有驼九千只。此外乌里雅苏台及伊犁两处牧厂调拨驼只。即或不能如数。总可量为协济。现在英惠已运过粮二万石。其折回驼脚。亦可供间起运送之用。军需以粮运为大宗。既须全由乌噜木齐供运。则口内转运他项军需。运脚无多。一俟兵差全数过竣。即可将他项驮载车辆。拨归乌噜木齐添资应用。总之转运往返。必须筹计撙节。亦不可迟延短绌。著鄂山、卢坤、熟商核算。乌噜木齐运往阿克苏之粮。现供兵食者一月。存贮者一月。拨运在途者一月。周而复始。就近用驼若干只。飞咨英惠照办。一面速催山陕两省。将所买所进驼只。即陆续起解趱行。以资应手。至乌噜木齐转运兵粮。最关紧要。祇有镇迪道汤鼐一人在彼。恐不足以资襄办。并著鄂山等遴派明干大员驰往。帮同该都统妥慎办理。其张文浩、朱锡爵、二人。祇准帮办文案。一切经手钱粮之事。俱不准委用。再喀喇沙尔库车、二处粮台。前经该署督等派委瑞庆、赵宜暄、二员分驻管理。恐或呼应不灵。著巴哈布、那彦宝、果良额、各于所管地界。督同筹办。该二处如能备车驼若干。将乌噜木齐所运之粮。接运若干石。即可省乌噜木齐长运之驼。再回运后起粮石。如该二处粮可采买。虽价值稍昂。约计由该处运往阿克苏运价较省。以节省运价之有余。补采买价值之不足。自亦不相上下。著巴哈布等察看情形。能否随地购办。就近运往。或祇可雇备车驼。稍分转运。总期添车驼一具。即省乌噜木齐长运车驼一具。添运粮一石。即省乌噜木齐运粮一石。方为妥善。前经英惠所调饷银。该署督等当遵照前旨。源源接济。无误要需。该都统亦当将阿克苏应用粮石。合计本月支食、及存贮在营、起运在途者。共有三月之粮。庶不致有误兵糈。而运脚亦少可节省。各宜勉竭心力。用副委任。懔之慎之。将此由五百里合谕令知之。　　

○己巳。上诣皇太后宫问安。　　

○御懋勤殿。勾到奉天湖广情实罪犯。停决奉天斩犯三人。绞犯二人。湖广斩犯三十五人。绞犯十二人。余六十六人予勾。　　

○谕内阁、本日勾到奉天省有宗室忠安一起。因邵兴梆不准在伊寓内赌博。忠安辄带领幅添才等持械前往。将邵兴梆拉至院内。用棍打伤。又用小刀连戳。并喝令持械乱殴毙命。照例问拟绞候。经宗人府呈进黄册。归入情实。实属法无可贷。惟念忠安究系宗支。著交晋昌将该犯带往伊祖父坟院内监视勒毙。如该处并无该犯祖茔即著在狱中勒毙。以为宗室凶横者戒。　　

○又谕、鄂山奏、提督现丁父忧。甘肃提督齐慎、久历戎行。素称勇干。现已驰抵阿克苏。随同长龄等剿办逆回。当军务吃紧之时。骤难更换。齐慎受恩深重。亦必不肯以私情废公。遽请回籍。著仍留军营带兵进剿。无庸开缺。俟军务告竣。再令回籍。补行守制。所有甘肃提督印务。仍著特依顺保署理。　　

○又谕、鄂山奏、请加增采买满营兵粮一摺。甘肃宁夏满营岁需兵马粮料。向在宁夏、宁朔、二县仓贮粮内估支。如有不敷。准其添派采买。自行具奏。兹据奏宁夏满营应需道光七年兵粮。共六万五千二百四十余石。该二县旧贮新徵之粮。除支放及缓徵外。所存无几。且系有闰之年。若照部定采买之数。实属不敷。著照所请、所有该处满营明岁兵粮。准其照数添买。以资兵食。仍俟该二县仓贮充裕。再行遵照部定章程办理。该部知道。　　

○谕军机大臣等、庆廉奏惩办续获逆匪一摺。所奏均悉。阿察他克地方。经庆廉分派祥云保所带官兵五百名。在该处扎营防守。近来伊勒都已无贼踪。深慰廑注。其密差赵洲等查拏逆匪十七名。讯系纠约迎投、见贼匪遁窜潜回之犯。业经于审明后正法。办理甚属妥协。至密探卡外二百余里之爱受曼布噜特。俱各安静游牧。并经庆廉勤恳化导。布噜特比库图鲁克噶尔察等、均知义愤。请带领本部落布噜特出卡打仗。深堪嘉奖。庆廉当谕以现在大兵云集。尔等将卡隘把守。远近巡探。如拏获寻常奸细。自当加以赏赉。傥能拏获滋事大头目。必当奏闻大皇帝优加封赏。万一大兵由草地行走。经过布噜特游牧。俱各安堵无恐。如此剀切晓谕。务令该布噜特等实心恭顺。为我藩篱。庆廉仍当督率官兵严密防守。安抚回众。以副委任。其另摺奏、乌什备差马二百匹。现经被抢及在都齐特阵殁之马。除拨补厂牧官马五十六匹外。尚亏马一百零二匹。请赶紧采买。著准其动用库存经费银两。照例价买补。拴槽餧养。俟凯撤后仍照常牧放。将此由五百里谕令知之。　　

○署伊犁将军德英阿奏、操演兵丁。并严查屯田回子。得旨、所奏均悉。务要随时认真操练。必期有勇知方。不可徒充兵额。尽是无用之人。懔之勉之。至稽查奸细。抚驭回众。尤现时之急务。断不可或有疏忽不妥之处。一力勉之。以副委任。　　

○添备直隶永定河工秸料二百二十万束。从总督那彦成请也。　　

○庚午。上奉皇太后幸瀛台进膳。　　

○御乾清门听政。　　

○谕内阁、嵩孚等奏、遵议巡缉洞庭湖面章程一摺。湖南洞庭湖为黔粤江汉通衢。全在地方文武员弁实力巡查。可期宵小敛迹。前据御史贺熙龄奏请仍复旧规。委员巡缉。当经降旨令该督等查明具奏。兹据奏称、湖面辽阔。委员势难周遍。且恐地方各官恃有委员稽查。转致观望懈弛。著照所议、按照界址。责成濒湖州县营汛。各于所辖段内督率兵役。认真巡缉。订期会哨。无分畛域。互相堵拏。不得委卸。其能缉获邻境贼盗。按罪名轻重。分别记功议叙。境内遇有窃劫之案。不能立时捕获。照例参处。稍有讳匿。严参惩办。并饬洞庭营水师游击、岳州营水师守备、常川梭织。巡查督缉。该督等随时遴委干员。前往密加访察。仍当督饬该文武员弁认真奉行。毋得有名无实。以致日久生懈。徒成具文。　　

○又谕、康绍镛奏、两淮运库欠解匣费银两。请饬催解还一摺。两淮运库欠解湖南盐道库匣费银两、及先后酌拨汉岸各商应解缴银两。屡经该省傕提。未据解缴。现在该道库借拨司库银两。无款归还。其酌减公费一款。亦无项移解。且一切养廉膏火饭食等项。皆应按期支给。需用甚殷。著两淮盐政速饬该运司、将应解湖南省道光五六两年正带匣费共银一十七万二千七百六十一两零。如数动拨。派员赶紧解往。如本款无银。著由运库筹款先行拨解。以供支发。并著该盐政饬令汉岸各商、将已拨未解银七万一千余两。即行解还。无得迟缓。其奏展历年应解匣费银三十万五千余两。及以后每年额解匣费。均须按年起解。毋许再有延宕。该部知道。　　

○又谕、伊里布奏参、承运粤铜迟延之知县、请摘去项带。勒限运交。并将后任运到次年铜斤。先行拨发一摺。滇省应运道光四年分粤铜。除蒙自县金钗厂、已照数办运交收。其易门县万宝厂、应解正耗余铜一十万七千三百斤零。委员李耀瑚、承办。迟至年龄。尚未运交清款。殊属延玩。易门县解任知县李耀瑚、著先行摘去顶带。勒限本年十一月。将铜斤全数运粤交兑。傥仍逾限未交。即著严参惩办。至粤省派员接运四年铜斤。已抵该省。未便令其久候。著将万宝厂续运到五年分粤铜。先行拨作四年之项。并同金钗厂运存四年铜斤。交该委员领运回粤。俟李耀瑚将误运之铜运到。即拨还五年之款。免致有误鼓铸。该部知道。　　

○谕军机大臣等、福绵奏、各属已办驼一千余只。先拨驼一千只。解往肃州。共余驼只。仍饬上紧购备一摺。现由乌噜木齐转运粮石。需用驼只甚多。即将各处所调所买所进驼只。全数解往。尚恐不敷轮转。此时阿克苏大兵云集。兵糈至为紧要。乌里雅苏台相距遥远。恐不能如期速解。且该牧厂孳生驼只。未必尽皆膘壮。若解不足数。则辗转又延时日。著福绵仍遵前旨。一面饬属赶紧购备。分起解往。一面咨商鄂山等、俟其通盘筹计。究竟需驼若干。再定确数。勿得观望。致滋延误。将此由五百里谕令知之。　　

○除直隶广昌县水冲沙压地二十六顷二十二亩有奇额赋。　　

○辛未。皇次子奕纲生。　　

