<!-- { "loadSidebar": true } -->
○又谕、本日奕山由五百里驰奏、路遇贼匪连获胜仗一摺。叶尔羌所属科科热依瓦特地方。有贼匪数万。在该处屯劄。该参赞督领官兵。赶紧前进。正行走间。马步贼匪数万蜂拥前来。枪炮并发。势甚凶猛。该参赞将马步队分为三路。中路提督成玉、率领步队施放连环擡炮。贼匪不能进前。分左右来冲。复经左翼领队锡喇布等、右翼领队忠泰、毓书等、率领马队擡炮枪箭并发。贼匪披靡败走。我兵向前追赶。贼匪左右伏兵来冲。复分兵迎击。贼匪力不能支。随即窜逸。追至科科热依瓦特地方。贼匪复整队来迎。我兵奋勇向击。自午至申。贼匪枪炮不继。又复溃散。先后生捦贼匪八十余人。伤毙不计其数。获枪炮刀矛旗纛驼马帐房无数。并获大炮一尊。该匪蚁聚数万余人。经该参赞等督率兵勇。奋力前击。一日三战。以少胜多。奋勇可嘉。朕心欣慰之至。奕山、著赏给二等镇国将军。赏戴双眼花翎。并赏给喜字玉搬指一个。白玉翎管一个。仍交部从优议叙。提督成玉、著赏戴双眼花翎。并赏给乌勒兴额巴图鲁名号。领队锡喇布、著赏给呼尔敦巴图鲁名号。忠泰、著赏给齐琛巴图鲁名号。领队毓书、著赏给头等侍卫。均著交部从优议叙。协领西喇那、吉鲁木图、固呢杭阿、并在事尤为出力员弁。著该参赞查明保奏。候朕施恩。至署阿克苏办事大臣扎拉芬泰、办理粮台。源源滚运。应需军火口粮、一切无误。亦著加恩赏戴花翎。仍交部从优议叙。　　

○谕军机大臣等、据奕山驰奏、行抵叶尔羌。督兵迅速前进。又路遇贼匪连获胜仗各一摺。另片奏、拏获喀什噶尔送信回子。讯取供词等语。又据吉明等奏、添派进征官兵。及留防东路台站。又贼攻营盘。官兵极力抵御。适大兵驰至。随同获胜各一摺。览奏欣慰之至。此次奕山、由叶尔羌督兵前进。路遇贼匪数万人。连获胜仗。捦斩甚多。奋勇可嘉。已特颁恩旨。将奕山等优加懋赏矣。贼势甚众。经中途剿击。以少胜多。贼胆已落。著奕山乘机进剿。务须恪遵叠次谕旨。督率兵勇。出奇制胜。总宜设法断其归路。毋令首逆潜逃。致贻后患。傥首逆业经就捦。或已确实歼毙。即遵前旨由八百里驰奏。以慰朕念。至从逆回众。自应悉数歼除。其安分良回。必宜加意抚绥。俾无失所。断不可妄加杀戮。致令玉石俱焚。是为至要。其拏获喀什噶尔所属地方回子巴海一名。既据讯由开明阿等遣与叶尔羌送信。业经赏给顶翎银两。即著解交吉明、查明办理。至贼众围攻科科热依瓦特营盘。经游击花沙布等极力抵御。所有出力员弁。著查明保奏。伤亡弁兵。查明咨部议恤。其由贼队内逃出叶尔羌回子一名。据供贼匪分为两路来攻。著吉明等密饬防堵官兵。随时侦探。加意严防。傥有贼匪窜入。即行相机剿击。毋稍疏虞。余均著照所拟办理。将此由六百里加紧各谕令知之。　　

○以西安驻防军政年逾六十官二十七员、精力未衰。命留任。　　

○己巳。谕内阁、前据耆英奏、广东平海营官兵技艺生疏。声明将该营备弁停升。勒限操演。兹据奏称、教演一年期满。抽调校阅。枪箭技艺。较前俱有起色。该备弁等于一年之内。将官兵练习改观。尚知愧奋。著准其照常升转。以示激劝。　　

○谕军机大臣等、刘韵珂奏、福州厦门夷情安帖。现办情形等语。夷人入内地。应至处所。前经申明条约。议定界址。不准稍有踰越。兹＜?口英＞夷有至福建连江县所属地方打鸟雀之事。又有花旗夷人叠次进城。租住房屋庙宇。虽经该委员等阻止。惟该夷等踰界游行。究属有违成约。并恐各居民无端肇衅。致酿事端。且恐有匪徒假冒滋事。如广东人陈恭伦者。均不可不防其渐。著耆英谕知各该夷酋、传谕各口领事人等。严行约束。该夷人毋得擅违界址。任意游行。务须恪遵成约。永杜衅端。刘韵珂原片。著钞给阅看。将此谕令知之。　　

○又谕、前据陆费瑔奏、湖南新宁县属。与广西全州交界之黄坡峒地方。有猺人雷再浩等、纠党结会。希图抢掠。逞凶抗拒。曾经降旨饬令陆费瑔派兵兜拏。并令郑祖琛饬属一体堵缉。兹复据郑祖琛奏、湖南新宁县属会匪、扰及全州所属各村庄。肆行焚掠。抗拒官兵。实属罪大恶极。若不迅速剿捕。必至蔓延滋事。该抚现已调派文武员弁兵丁。前往迅速剿御。并于要隘处所派兵防堵。饬委按察使冯德馨、前往督办。马殿甲、著即督饬将弁协力堵拏。一体严行防范。该抚仍察看情形。如未能迅速扑灭。亦著亲往督办。并著湖南巡抚陆费瑔、严饬文武员弁一体堵缉。合力摉捕。务期立尽根株。毋许一名漏网。是为至要。余俱照所拟办理。将此各谕令知之。　　

○又谕、有人奏、湖南盗贼横行。省城南门内萃升钱铺。被贼劫银九百余两。犯无一获。又另片奏、告病回籍之前任太常寺卿唐鉴、船泊湘阴县。被贼劫银六百余两及金器等物。并有拒伤事主及跟役之事。正贼亦未弋获各等语。省城重地。贼众胆敢肆行。湘阴逼近洞庭。尤为盗贼易于藏匿之地。著裕泰、陆费瑔、严饬所属严密查拏。务在有犯必惩。毋得玩纵贻患。以靖地方而安行旅。是为至要。原摺片著钞给阅看。将此各谕令知之。寻奏、钱铺被劫。已据该县获贼黄金连等三名。估赃一百九两。其湘阴县案犯。亦据该县拏获另案盗犯黄二作。究出此案夥党王亚远等姓名。咨移湖北将正盗真赃获破。惟尚有逸犯未获。现复严饬克日全获究办。得旨、上紧缉拏。不准疏懈。　　

○以热河军政年逾六十官十九员、精力未衰。命留任。　　

○庚午。谕内阁、奕山奏、大兵复获胜仗。贼匪分窜。英吉沙尔城垣解围一摺。英吉沙尔城垣。久被贼匪围绕。文报不通。经奕山于科科热依瓦特地方连获胜仗后。督率官兵。长驱直进。驰至距英吉沙尔三十余里地方。忽有贼匪数千人。自山后突出。该参赞饬令提督成玉、率领官兵。一同向击。枪炮齐施。该贼匪被击。伤毙不计其数。余匪逃窜。复经领队锡喇布等、带领马队追赶。直至英吉沙尔城西沙梁。贼匪向西窜逸。官兵进城。该参赞等乘胜长驱。重围立解。殊为可喜。奕山著加恩赏给喜字白玉搬指一个。喜字白玉翎管一个。黄辫珊瑚豆大荷包一对。小荷包二个。并交部从优议叙。奕山之子三等侍卫载鷟、著加恩赏挑乾清门。提督成玉、领队西喇布、忠泰、毓书、均著加恩各赏给白玉搬指一个。白玉翎管一个。俱交部从优议叙。忠泰、并著加恩赏挑乾清门。各协领并在事尤为出力员弁。著奕山查明保奏。候朕施恩。　　

○谕军机大臣等、昨有旨将甘肃镇迪道明谊、简放山西臬司。该员现在办理粮台事务。著布彦泰饬知。俟军务完竣后。再行具摺请觐。将此谕令知之。　　

○辛未。上命皇四子奕詝行初定礼。　　

○缓徵湖北汉阳、咸宁、嘉鱼、蒲圻、汉川、沔阳、黄梅、钟祥、京山、潜山、天门、应城、江陵、公安、石首、监利、松滋、枝江、黄陂、孝感、潜江、荆门、江夏、黄冈、云梦、广济、蕲水、二十七州县及屯坐各卫被水被旱村庄新旧额赋。　　

○壬申。上诣绮春园问皇太后安。　　

○谕内阁、廉敬等奏、乍丫大小喇嘛震慑天威。退还侵占地方。情愿当差。出具永不翻悔甘结。地方平静。驿路疏通。并分别革黜治罪结案一摺。此案乍丫大小喇嘛挟嫌残杀。争控不休。甚至阻滞官兵。梗塞道路。经廉敬、琦善等、遵旨专派番目等前往该处。按照敕书经典。严行查讯。该大小喇嘛等咸知省悟。情愿痛改前非。出具甘结。当将占据地土退还。各头目分别定罪。俾各恭顺当差。不至仍前抗违。所办妥协。可嘉之至。所有前此派令查办此案之四川委员宣瑛、姚莹、于投递夷禀。辄用汉文札饬。以致得所藉口。办理本属疏略。均著交部议处。此后各呼图克图遇有事件。迳禀驻藏大臣核办。不准文武员弁干预。即呼图克图出缺。亦毋庸另委代办。其头目祇准择人。不得互相袭充。以息争讼而杜夤缘。余著照所拟办理。至另片奏、派往查办此案奋勉出力之噶布伦汪曲结布、前已赏戴花翎。给予二等台吉。著再准承袭一次。德尔格特二品顶带土司达木齐夺尔结策淩拉木结、著赏戴花翎。其大头人江卡格勒、著赏给五品顶带、花翎。商卓特巴噶桑曲敦、著赏给达尔汉堪布虚衔。荣及其身。唐古特二等台吉坚参欧柱硕第巴觉尔结、六品江达营官策垫伦珠、六品作岗营官江巴克珠、均著以应升之缺尽先升用。以昭激劝。　　

○直隶总督讷尔经额奏省城得雪情形。得旨、京师亦于是日微飘雪霰。不成分寸。朕甚殷望也。又奏、开州等州县堵捕豫东两省匪徒。尚属严密。批、如有窜入者。不准一名兔脱。第一防其暗相勾结。　　

○癸酉。谕内阁、本日据奕山驰奏、喀什噶尔贼匪分窜。城垣解围。并收复回城一摺。该参赞于两次击散贼匪后。督兵由英吉沙尔前进。未到喀什噶尔。即探知该贼匪先已闻风窜逸。尽数逃散出卡。官兵整旅入城。现在摉查回庄余匪等语。此次回匪入卡滋事。本系乌合之众。喀什噶尔虽被围困。并未逼近城垣。经奕山等督兵赴援。两次击散贼匪。卡内肃清。剿办尚为迅速。奕山等屡经降旨加恩。所有先后出力各员弁。著查明据实保奏。至喀什噶尔城本坚固。当贼匪入卡滋事时。该城大臣开明阿等坐拥重兵。先事既失防范。临时又复退衄。所统满洲绿营官兵临阵推诿。致误事机。及至城垣被围。存城官兵。尚有三千余名之多。未能遣兵出城冲击。坐守待援。一筹莫展。庸懦无能。实属可恨。开明阿、丰伸泰、著即解任。由奕山派委妥员。解交布彦泰严审确情。定拟具奏。喀什噶尔办事领队大臣。著毓书暂署。换防总兵。著锡喇布暂署。一切善后事宜。并著奕山会同吉明、舒兴阿、毓书等、酌量妥办。奕山著俟事竣。再回叶尔羌参赞大臣本任。　　

○又谕、现在大兵克捷。二城解围。布彦泰著仍回陕甘总督本任。文庆著无庸前往署理。前颁定西将军印信。著布彦泰遇便恭缴。该督带往肃州弁兵。均著撤回归伍。所有军需局务。著即督饬经手各员核实报销。毋稍冒滥。　　

