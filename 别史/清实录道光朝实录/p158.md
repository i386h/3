<!-- { "loadSidebar": true } -->
○甲午。谕内阁、蒋攸铦奏、被灾最重各州县。酌量煮赈。并请将大赈提早一月一摺。直隶省被灾各州县。据该督原报续报。统计被水之区。已有一百零八府厅州县。内通、武清、宝坻、香河、霸、保定、文安、大城、固安、永清、东安、宛平、雄、高阳、安、新安、河间、任邱、天津、青、静海、二十一州县情形最重。均系上年灾歉之区。亟应筹议抚恤。前经降旨准截留漕米四十万石。此时尚未卸贮北仓。兹该督议放折色。以期糊口有资。加恩著照所请、于抚恤后大赈前。各就地方情形。分别煮赈摘赈。妥为办理俟漕粮截卸后。即饬酌量分拨速运赶办。如运米往返需时处所。仍拨给银两。摘赈一月口粮。散放折色。其有米已运回。设厂煮赈。于散放大赈日。暂行停止。至大赈著提早一月。于十月内一并散放。所有米折银两。按照成案。每石一两四钱。俾灾黎早沾实惠。毋令一夫失所。再据奏各州县领运米石。例销脚价不敷。准其在拨给经费银两内借拨。核明给领。俟指捐之项扣有成数。再行归还原款。该部知道。　　

○又谕、前据孙玉庭等奏、中屯营官洲取息济丁。请免召变升科。当交户部查核具奏。兹据查明与归公召变定例不符。且从前议准该省裕兴州济丁之案。及现据该督等声明烈山营新涨滩地。系充疲快贴费。均已缴价升科。此案遽行请免。亦属歧异。若将来遇有江海新涨。纷纷效尤。易启欺朦之弊。所有中屯营官洲芦草泥滩二十五顷余亩。著该督抚查照例案。一律缴价升科。以昭核实而归画一。其承办勘丈并未报部之历任各官。系在恩诏以前。著免其查议。　　

○又谕、户部议覆陶澍奏、安徽省原报请豁银米各项。除业经准免。及例不准豁之摊扣部借养廉银两外。其查有案据恩诏以前者。共银五万一千三十三两零。米七百六十四石零。俱著准其豁免。此外查无案据银四万四千六百七十两零。著不准其豁免。至续查请豁银七十七万三千六十七两零。钱八百九十七串零。米麦豆一万九千七石零。该省查报既在恩诏以后。仍令该抚妥筹追补。以重帑项。　　

○又谕、吉林等处行放薓票。屡经酌减张数。兹据户部查奏、本年薓票。除阿勒楚喀足额外。其余吉林四城。竟俱短放缺额。总由经手各员办理不善所致。该将军等督率承办。尤当严饬管局员弁。遵照奏定章程。实力散放。认真查验。如有夹带情弊。随即严参惩办。不可稍涉宽纵。务期年清年额。以肃薓务。所有本年短放薓票之承办各员。及不行查催之将军副都统。俱著交兵部照例议处。　　

○谕军机大臣等、蒋攸铦奏、赈米不敷。请拨奉天省存仓粟米。以资备用一摺。本年直隶省保定等处。雨水过多。其被灾最重之区。大赈前后。必须设厂摘赈煮赈。以济民困。前经降旨截留漕米四十万石备赈。尚属不敷分拨。兹据蒋攸铦援照嘉庆十八年成案。请拨奉天省存仓粟米二十万石或十五万石备用。著晋昌、明兴阿、即查盛京现在存仓粟米共有若干。如仓贮丰裕。著酌量分拨直隶。或二十万石。或十五万石。以济赈需。事关灾赈。晋昌等一面奏闻。即一面将米石运至海口。迅速知照直隶总督。派员领载。毋稍迟误。将此谕令知之。　　

○旌表守正捐躯江西鄱阳县民徐庭弼妻范氏。　　

○除盛京铁岭县镶黄旗界水冲沙压地二顷四十亩额赋。　　

○乙未。上诣大高殿行礼。　　

○还宫。　　

○谕内阁、韩文绮奏、被水地方。急宜豫筹民食一摺。本年江苏省江宁、苏州、松江、太仓、各府州属被水较重。米价渐昂。民食攸关。必须豫为筹备。著照所请、准其将上游客贩米船。来至江宁、苏州、松江、太仓四府州属售卖者。由各关照例给票免税。责令到境之日。将票呈送地方官钤印给还。回空销号。并饬令被灾各州厅县赴司借领银两。于邻省成熟地方采买米石。运回粜卖。其绅商富户有情愿出资辘轳转运者。一体由地方官给照办理。俟米多价平。各关仍照常徵税。各州县停止采买。并将领买米石。易银解还司库归款。该抚务严饬承办之员妥为经理。如有书役藉端滋弊。即严行惩办。　　

○又谕、晋昌等奏、水师营空闲房间。酌拟折变留居一摺。盛京金州旅顺海口。从前设立水师兵丁舵工水手六百名。每名给予官房二间。共一千二百间。遇有坍塌渗漏。均系该兵等捐饷修补。兹据该将军等查明该处营兵。现在携眷居住之兵。仅有一百八名。余皆只身合夥居住。祇占用官房三百八十间。再以堪住官房二十间。作为官兵办事公所。足敷应用。此外八百间。俱属曹□少朽损坏。空闲无用。若每年仍令兵丁捐饷修理。殊形苦累。著照所请、将原设官房一千二百间。择其整齐者酌留四百间。俾资栖止。其余著拆毁减价估变银两。解交盛京户部银库查收存贮。该部知道。　　

○又谕、英惠奏、巴里坤厂马亏缺。请将串同隐匿之总兵游击革职拏问一摺。此案河州镇总兵张拱辰、前于济木萨营革兵牛吉洲、控告该营将弁舞弊案内。讯出该镇有私调济木萨厂马匹。解赴巴里坤东厂之事。当经降旨解任质审。兹据英惠奏称该镇前任巴里坤总兵时。串同游击富克精阿、亏空正额厂马五千七百八十一匹之多。并抑勒接任之员不准禀报。请旨革审。张拱辰与富克精阿、于该厂亏缺马匹。通同一气。匿饰迁延。难保无授意分肥情弊。必应从严究办。所有现调河州镇总兵前任巴里坤总兵张拱辰、现任中营游击前署镇标左营游击富克精阿、俱著革职拏问。该厂牧弁杨成、王延泰、李瓆、杨贵、万英等、著一并革职。交该都统提集人证。详细研讯。据实具奏。毋稍徇隐。　　

○建山东单县桃源二营添设参将守备衙署。暨库房兵房。并桃源营演武厅。从署巡抚琦善请也。　　

○修山东寿张县运河西岸五里铺等处埝工。从署巡抚琦善请也。　　

○给江苏上元、江宁、句容、高淳、长洲、元和、吴、吴江、震泽、常熟、昭文、昆山、新阳、太湖、青浦、太仓、镇洋、十七厅州县被水灾民一月口粮。并动碾仓谷以资接济。　　

○上以祭社稷坛。自是日始。斋戒三日。　　

○丙申。谕内阁、户部议覆程祖洛奏、豫省摊扣养廉五成军需银两。可否准予豁免。此项应摊川楚三成、卫安二成军需。事非经手。人非同案。核与豁免条款相符。且所摊之项。系每年咨部报拨。并非应归藩库支销。所有该省未摊银共四百六十九万七千三百六十七两零。除奉文以前应扣银两外。俱著加恩一体豁免。其未入拨银十四万五百二十两零。著该抚入于道光三年冬拨册内造报。已摊未完银五万七千九百四十八两零。仍分别著追完缴。至卫案已摊解司银二万六千二百十八两零。亦著入于本年冬拨册内造报。其已摊未完银八百九十五两零。一并严催完缴。统俟各属归补完竣。专案报部。并将未奉部文停扣以前应扣银数。查明报部。以归核实。　　

○又谕、嵩年奏、续获理藏铜帽钉正贼一摺。此案张廷系窃铜帽钉正贼。经嵩年派委营弁在深州缉获。所办甚好。除线目人等著嵩年自行酌赏外。所有左营外委把总王永、及前次拏获陈黑子之外委把总李赞亨、缉捕均属勤能。俱著加恩以应升之缺升用。以示鼓励。张廷著即迅速解交刑部。归案审讯。其逸犯傻李、杜常贵、仍著严缉务获解部审办。毋任远扬漏网。　　

○命长芦盐政阿尔邦阿留任。


清宣宗效天符运立中体正至文圣武智勇仁慈俭勤孝敏成皇帝实录卷之五十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。八月。丁酉朔。祭先师孔子。遣大学士戴均元行礼。　　

○谕内阁蒋攸铦奏请再截留江西漕粮一摺。本年直隶各属被水之处较多。业经降旨截留漕米四十万石。并拨运奉天粟米以资赈济。兹据蒋攸铦奏称灾区日增。恐米石不敷支放。再请筹拨。著漕运总督迅将九江后帮在前军船。及吉安抚州二帮船粮米。饬令全行截卸天津北仓。豫备拨用。毋稍延误。　　

○又谕、程含章奏、江西本年续造直隶杨村剥船请展缓解交一摺。江西省分造直隶杨村续增剥船。原限于本年秋间解交一百七十八只。据该抚查明限期已届实系赶办不及。著准其将本年秋间应解船一百七十八只。同明春应解船五十六只。一并于本年冬间赶造齐全。明春即行解交直隶。以济剥运。该部知道。　　

○戊戌。祭大社。大稷。上亲诣行礼。　　

○谕内阁、严烺等奏、会勘武陟县沁河漫口情形、亟筹兴堵一摺。本年暑雨较多。山水骤发。沁河南岸原马棚。及北岸小刘村。均有漫口。现经盘护裹头。并赶筑拦河坝。惟下游淤高。亟须择要抽沟。该河督等即遴委妥员。将应挑引河沟工勘估。俟料物积有成数。赶紧兴堵。务于寒露后蒇工。不得延误。除麻斤仍照例价外。并著查照成案。秸料每斤给例加价银二厘。挑工土方。每方给例加价银三钱。工竣核实造报。此项工程。例应民筑民修。惟河北叠被水灾。民力拮据。所有此次堵筑小刘村。及原马棚漫口各经费。著先由司库拨发。加恩照嘉庆二十三年成案。例价作正开销。加价仍摊徵归款。该部知道。　　

○又谕、本日据吏兵二部奏、请酌定失察鸦片烟条例。鸦片烟一项。流毒甚炽。总由地方官查拏不力所致。向来地方官。祇有严参贿纵之例。并无议处失察之条。且止查禁海口洋船。而于民间私熬烟斤。未经议及。条例尚未周备。嗣后如有洋船夹带鸦片烟进口。并奸民私种罂粟。煎熬烟膏。开设烟馆。文职地方官及巡查委员。如能自行拏获究办。免其议处。其有得规故纵者。仍照旧例革职。若止系失于觉察。按其烟斤多寡。一百斤以上者。该管大员罚俸一年。一千斤以上者。降一级留任。五千斤以上者。降一级调用。武职失察处分。亦照文职画一办理。其文武官拏获烟斤议叙。均著照旧例行。至滇省迤西迤东一带。将罂粟花熬为鸦片。必须严行禁止。著该督抚严饬地方官晓谕居民。概不准私种罂粟。以净根株。　　

