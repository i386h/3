<!-- { "loadSidebar": true } -->
○谕军机大臣等、御史刘谊奏、湖北汉水滨江堤塍。连被冲决。该处士民在籍呈请建立闸坝。请饬查办理一摺。据称湖北所属之安陆府。滨临汉江。向有堤塍一道。为京山等县保障。近年连遭溃决。汉水泛溢。沿河两滩。日渐淤垫。堤塍内外居民。均受其害。该处士民。由地方官呈请建立闸坝。挑浚河道。以洩水势。由钟祥之海子湖、郑家桥、直接京山之卢家塞、永乐河、天门县河、入三台湖、出涢口、仍会汉水以达于江。其卢家塞以下。向俱疏通。惟钟祥所属河道。不无淤塞。疏浚亦易为力。一切经费。该县向有筹备生息银两。存贮藩库。专为该县堤塍而设。现积有十余万两。即动用此项银两。不必别筹款项等语。安陆府滨江堤塍。冲决被害。若如该御史所奏、建立闸坝。挑浚河道。不惟下游免冲突之患。上游亦无淹浸之虞。著讷尔经额、尹济源、遴派明朝道府大员。详加查勘。并查明钟祥县是否向有此项筹备生息银两存贮藩库。积存若干两。及建立闸坝应如何估计兴工。悉心妥议。据实具奏。将此谕令知之。寻奏、查传具呈士民。令其指出所请建闸之处。即系董家垱溃堤之处。自董家垱至永乐河一百三十五里。间有河形。断续不接。又自永乐河至三台湖。旧河仅宽数丈。祇可宣洩溪流。断难分消汉水。就使开穵宽畅。而三台湖不能容纳。仍由涢口递达入江。其间湖河交错。稍有阻滞。必致汛滥四溢。是建闸疏河。实与下游大有妨碍。至钟祥县筹备堤工银。系归司库经管。自乾隆五十六年发商生息。前后共收过银十一万三千三百余两。除动支外。现在实存二千余两。均有三咨案据可凭。该处堤塍。岁修所需夫工。或别筹款项生息。或令受益业民。摊交工费。应另议章程办理。其应堵筑之溃口。并下游王家店险工一段。均须挽筑月堤。估需银一万五千四百余两。请将现存本工息银二千余两。尽数动用。不敷银两。在于别案堤河生息款内。先行凑发。报闻。　　

○调镶白旗汉军副都统巴雅尔、为镶蓝旗蒙古副都统。镶蓝旗蒙古副都统关福、为镶白旗汉军副都统。　　

○丙戌。大高殿调坛祈雪。上亲诣行礼。　　

○以贵州巡抚史谱、为光禄寺卿。刑部右侍郎裕泰、为贵州巡抚。调盛京工部侍郎恩特亨额、为刑部右侍郎。以奉天府府尹乌尔恭额、为盛京工部侍郎。兼管奉天府府尹事。云南按察使图明额、为奉天府府尹。长芦盐运使钱宝琛、为云南按察使。　　

○以陕西按察使李羲文、为四川布政使。广西右江道莫尔赓阿、为陕西按察使。　　

○裁东河荥泽县北岸主簿、汲县县丞、堂邑县永通闸闸官、三缺。从河道总督吴邦庆请也。　　

○修山东运河、泇河、二厅堤闸。从河道总督吴邦庆请也。　　

○丁亥。谕军机大臣等、孝顺岱奏、查明科布多屯田牛只积余情形。请酌定章程办理一摺。据称科布多现存抵补倒毙余牛。请即照依市价全数变价。银两入库存贮。以备偏灾买补牛只动用之款。官为经理。分晰造册报部查核。并严饬办理屯务之员。妥为牧放。于每年领出例倒牛只。择其口轻者抵补足额。将口老耐耕作者择出报验。另厂牧放等语。此项积余牛只。历届办理。总期于农务耕牛。及该官兵等均有裨益。兹据奏通盘等画。另行分别定拟章程。惟系更改旧章。与历届办理成案不符。著该将军体察情形。是否可行。悉心详查妥议具奏。将此谕令知之。　　

○以正黄旗满洲副都统奕纪、兼署正白旗满洲副都统。　　

○热河都统贵庆、因病解任。调察哈尔都统武忠额、为热河都统。以刑部左侍郎凯音布、署察哈尔都统。理藩院右侍郎赛尚阿、署刑部左侍郎。兵部左侍郎铁麟、署仓场侍郎。　　

○戊子。予江西故太仆寺卿卢浙、入祀乡贤祠。从总督陶澍等请也。　　

○修浙江海塘。并筑挑水坝。从巡抚富呢扬阿请也。　　

○己丑。谕内阁、前据御史刘谊奏、请严定直省州县亏缺章程。当降旨交该部议奏。兹据该部详查定例。及道光七年奏定章程。立法已为周密。该御史所奏。著毋庸议。至各直省所参亏缺之案。往往参之于事故离任之后。并揭参于在任之日。殊于经费大有关系。著通谕直省各督抚、嗣后州县仓库无亏。即责成知府照例出结。造册详报。仍令不时盘查。一有亏缺。立即揭参。傥通同徇隐。不行据实揭报。即查照定例从严参办。并著各督抚藩司核实盘查。认真整顿。傥属员有亏那情弊。该督抚藩司意存徇庇。不行递实参劾。一经科道指参。或别经发觉。必将该督抚等从重惩处。决不宽贷。　　

○引见各衙门保送御史人员。得旨、何其兴、蔡子璧、文柱、刘万程、俱著记名以御史用。　　

○以翰林院侍讲毛树棠、署日讲起居注官。　　

○命正黄旗蒙古都统奕颢、正红旗蒙古都统敬徵、吏部左侍郎杜堮、在紫禁城内骑马。　　

○庚寅。上诣宣仁庙。凝和庙。　　

○拈香。　　

○辛卯。上诣寿康宫前殿行礼。后殿问皇太后安。　　

○仪郡王绵志、因病请开所管各缺。允之。　　

○改铸福建台湾水师副将关防。台湾府知府印信。斗六门县丞条记。从巡抚魏元烺请也。　　

○礼部议准、安徽巡抚邓廷桢疏报、采访宿松县贞节妇女汪杨氏等一千四百五十四口。请建总坊旌表。从之。　　

○壬辰。两江总督陶澍等奏、审明穵堤首犯陈端、押赴桃源县龙窝汛地方正法。下部知之。　　

○以协缉穵堤首犯。予安徽知府胡调元等议叙。　　

○癸巳。旌表守正捐躯四川中江县民周添誉姊二妹。　　

○甲午。谕内阁、麟庆奏、查明运河厅宿汛西岸堤坡。偷种菜蔬一案。分别拟议。并酌定章程一摺。此案民人马文举、因堤坡受雨冲淋。地被压入。私占坡脚种菜。非寻常侵占官地可比。马文举、著于本律杖八十上酌加枷号两个月。即枷示运河厅宿汛西岸。满日责放。以示惩儆。撤任把总蒋永、协防刘鹤年、讯无受贿故纵情弊。究属失察。现已开缺。著罚令充当苦差。俟三汛安澜后酌量降补。再黄河大堤滩地。向以里四外六丈量。共宽十丈。归官栽种柳草。以护堤根。其河北运河堤堰。则内外滩地。多系民业。自应划分官民界限。以重堤防。著仿照黄河大堤留宽十丈之例。减定为留宽二丈。将河北之运河、中河、两厅所属运河两岸。自堤根起内外各留宽一丈。其应完钱粮数目。由地方官查核分别豁免。禁止耕种。归官栽植柳株。非特可以护堤根。并可备河工采料之用。经此次定立章程之后。该署河督总须实力奉行。断不可有名无实。业著责令汛员随时稽查。如再有侵越盗种者。拏解地方官审办。傥有隐匿不报。及弁兵自行偷种者。一经查出。将该管官严参示惩。　　

○乙未。孝慎皇后殡宫月祭。遣官行礼。　　

○谕军机大臣等、有人奏、江汉修防事宜一摺。据称楚北堤工。有官徵土方绅士领修者。有民间自为修理者。有官督民修者。俱不能无弊。而惟官督民修之弊为尤甚。不若改为官修以专责成。至既改为官修后。必应定考课之法。请仿照河工经历三汛后。督修承修官。应如何分别劝惩。严定章程。每年由道府核实结报督抚具奏。并请将同知通判等官事务较简者。酌改为江汉二防厅员。所属州县中有堤工较长者。令其分段管理。一切修防事宜。及三汛考课。均照州县之例。又楚北堤工并不豫备土牛。应于每年勘估时。即将土牛一并估计。向例所纳芦课。改徵柴束。以济工用。并每三里设堤正堤夫。饬令巡防。又宜相度情形。于内面近堤本有河港者。因而开通之。原可分洩之支河、疏沦之。其溃堤难堵者、顺势利导之。务使水分其势。不致壅遏为患各等语。湖北频年水灾。下游各省均受其患。必应及早修防。永资保护。著讷尔经额等将所奏四条。与该省现在情形。悉心体察。详细妥议具奏。务期水利民生。均有裨益。将此各谕令知之。寻奏、民修堤工。概改为官修。按地徵费。情同加赋。书吏浮派苛索。草率偷减。均不能免。于堤工实为窒碍。堆筑土牛。应归现在奏办培筑堤工案内。一律赶办。有堤之处。并非皆有芦课。改徵柴束。运赴工所。须筹脚价。应毋庸议。虎渡支河。已于本年正月兴挑。调弦口一河。亦拟次第疏瀹。江汉支河。及洞庭湖港汊。应俟勘齐筹办。险要处所。应令试用佐杂、候补备弁、分段巡防。毋庸另改厅员。报闻。　　

○又谕、据给事中金应麟奏、浙江海塘工程紧要。亟宜厘剔弊端。大要有二。一在随报随修。该塘遇有坍损。工员详报。上司多不即时勘估。及至愈刷愈宽。万不得已。始行查勘。亦祇以原报之丈尺为经。自此详请领银。又复迟迟给发。其辗转冲刷。核与原报丈尺更属悬殊。遂至工员以原估之银。弥补续坍之数。不得不将就了事。一在实领实用。工员领银之时。藩运两司以至巡道衙门。均有规费。领银到手。复又假手门丁胥吏。包与工头。除各项克扣已去十分之半。而工员之希图自肥。更无底数。宜其草率偷减。尺寸不符。工程日坏等语。浙江海塘。现经该抚奏请动项兴修。所有该给事中奏称厘剔弊端二款。是否切中时弊。著即查明妥议具奏。将此谕令知之。寻奏、塘工戗护。或时值大汛。或事系大工。须俟奏明动款兴修。并非勘估迟延。至额修银内每两酌扣三分。原系以公济公。备随时抢筑柴坝之用。此外实无丝毫克扣。报闻。　　

