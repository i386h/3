<!-- { "loadSidebar": true } -->
○谕内阁、此案佟铠、王庆贤、盛福伸、亏短库项。业据盛福伸于限内完赃。其佟铠、王庆贤、未完银两。查系盛福伸先行借用。现经盛福伸家属措缴银三千五百两。该部因尚有未措银一千五百两。请将该三犯一并勒限半年监追。固为慎重库项起见。惟该犯等居心狡诈。安知不因赃未全完。希冀逗留。若再勒限监追。转得遂其拖延之计。所有已措银三千五百两。即著热河总管照数收明具奏。未措银一千五百两。著免其追缴。盛福伸、佟铠均著照原拟发往黑龙江充当苦差。王庆贤、亦照原拟发往伊犁充当苦差。　　

○庚寅。谕内阁、此案盛福伸、佟铠、王庆贤、亏短库项。昨据刑部具奏。已降旨将该犯等分别发遣。惟刑部摺内出语。仅云限满不完。永远监追。并不将原拟发遣伊犁黑龙江等情。分晰陈明请旨。在该犯等居心狡诈。自以赃未全完。希冀逗留。刑部并未细心核察。遽议永远监追。适以遂其拖延之奸。是该部堂司各官。办理此案。俱有朦混之意。著交部分别议处。文庆系原审定拟之人。昨召见时奏对失实。著一并交部议处。　　

○又谕、裕祥前在乾清门行走。因品行不堪。身体软弱。特旨逐出乾清门。今领侍卫内大臣仁寿等复将该员保举侍卫什长。带领引见。殊属非是。仁寿、奕纪、均著交该衙门察议。其侍卫什长员缺。著该大臣等另选堪补人员。带领引见。　　

○蠲缓安徽望江、东流、铜陵、五河、桐城、无为、泗、贵池、怀宁、宿松、当涂、繁昌、和、含山、寿、凤阳、怀远、凤台、青阳、巢、定远、盱眙、天长、建德、霍邱、潜山、太湖、建平、阜阳、合肥、太和、颍上、三十二州县被水灾区新旧正杂额赋有差。赈望江、东流、铜陵、五河、桐城、无为、泗、贵池、宿松、当涂、繁昌、十一州县及屯坐各卫军民。并给一月口粮。　　

○辛卯。上诣绮春园问皇太后安。　　

○命古城领队大臣海龄、哈密办事大臣赓福、驻藏大臣关圣保、伊犁领队大臣巴里善、来京。赏降调大理寺卿全庆、头等侍卫。为古城领队大臣。以镶白旗汉军副都统德全、为哈密办事大臣。驻藏帮办大臣孟保、为驻藏大臣。正白旗汉军副都统海朴、为驻藏帮办大臣。乾清门头等侍卫开明阿、为伊犁领队大臣。　　

○以催趱回空军船出力。予漕标千总翁际平等、议叙。　　

○免江苏上元县坍折芦地三十五顷七十一亩有奇额课。　　

○壬辰。上诣安佑宫行礼。　　

○御洞明堂。勾到山东直隶热河情实罪犯。停决山东斩犯六人。绞犯一人直隶斩犯五人。绞犯二人。热河斩犯一人。余六十六人予勾。　　

○谕内阁、前据署两江总督陈銮、署江苏巡抚裕谦、江苏学政祁寯藻奏、请饬下儒臣、敬谨推阐圣谕广训内。黜异端以崇正学一条。拟撰有韵之文。颁发各省。当经降旨著翰林院敬谨拟撰。兹据掌院学士等进呈四言韵文一篇。候朕钦定。朕详加披阅。足以阐明圣训。启迪愚蒙。著礼部即颁行各直省学政。恭书刊刻。遍颁乡塾。俾民间童年诵习。激发良知。涵育薰陶。风俗蒸蒸日上。朕实有厚望焉。　　

○又谕、魏元烺奏、试习炮阵等语。闽省为滨海岩疆重地。武备甚关紧要。现经该署督详细讲求。据称炮阵能合众志为一心。统全军如一伍。并将阵式操法。分晰陈奏。著即照所请、勤加训练。以枪炮为先。刀矛弓箭次之。无论营分大小。兵数多寡。总须认真练习。毋得视为具文。现在省提两标。先行试练。以为之倡。傥有成效。著即通饬各镇、如式教演务使该弁兵等有勇知方。悉成劲旅。以肃营伍而重操防。　　

○以翰林院侍讲锡麟、充日讲起居注官。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百二十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十九年。己亥。十一月。癸巳朔。旌表守正捐躯广东顺德县民杨学礼女会珍。　　

○减免直隶隆平、宁晋、安、新安、文安、五州县积水地亩额赋有差。　　

○甲午。谕内阁、前降旨将越南国二年一贡。改为四年遣使朝贡一交。以昭体恤。兹据礼部奏称、该国王以四年例贡。品数应否照旧遵办。咨部请示。该部请照两贡并进之数。减半呈进。并拟单呈览。越南国向例每届四年。两贡并进。今既改为四年一贡。所进贡物。自应减去一次。其旧例两贡并进之处。著即停止。用示朕绥怀藩服之意。该部即遵谕行。　　

○乙未。谕内阁、前据户部奏、嘉庆四年。江西省清查案内。亏项未完银七万五百余两。当降旨令该抚饬催缴解。兹据钱宝琛奏称、该省现有那垫银五十四万六千三百余两。著落现任各官、分限十年摊补。若将前项银两。责令同时并捐。恐不肖之员。藉口赔累。侵公朘民等语。著照所请、所有清查案内未完银七万五百余两。准其俟那垫银两照数补完后。再行接续归补。以清悬款。该部知道。　　

○蠲缓江西南昌、新建、丰城、进贤、青江、新淦、庐陵、泰和、万安、鄱阳、余干、星子、都昌、建昌、德安、瑞昌、湖口、彭泽、德化、新喻、峡江、吉水、安义、二十三县被水村庄新旧额赋有差。给德化、德安、瑞昌、湖口、澎泽、星子、建昌、七县灾民一月口粮。　　

○丙申。谕内阁、本年各直省办理秋审人犯。经刑部由实改缓者。河南一起。由缓改实者。四川五起。秋谳大典。自应虚衷研鞫。详审核定。该督抚及臬司等办理秋审。未能慎重详核。致失出多案。并有失入之案。俱著交部查明分别议处。嗣后各直省督抚督率臬司。务宜折衷至当。断不可有心刻核。亦不得故从轻减。总期毋枉毋纵。各得其平。以副朕执法用中至意。　　

○又谕、御史善奎奏、请整饬营务一摺。据奏八旗各营附近之处。多有回民开设印局。重利放债。引诱赌博。旗人受其诓骗。钱粮不能顾家。稍不遂意。结党成群。踵门威吓等语。回民放债诱赌。致旗人生计日绌。固应严行禁止。但八旗兵丁。果能专心本务。不染浇风。即有引诱匪徒。何至受其侵削。著步军统领衙门、顺天府、五城、于各旗营附近处所。一体严查。遇有回民开局诱赌之事。拏获究办。并通饬管理旗营各大臣、转饬所属。约束兵丁。娴骑射以讲武。敦节俭以厚生。俾各有勇知方。崇实务本。用副朕惠养旗人至意。将此通谕知之。　　

○又谕、御史陈岱霖奏、请查究差役匪徒互相勾结一摺。各直省衙门差役。与地方匪徒朋比为奸。全在州县官随时惩办。若如该御史所奏、近日直隶等省、差役匪徒勾结滋事之案。层见叠出。总由州县官废弛已久。平时漫无觉察。有事又回护处分。甚或那改案情。删减人数。种种滋弊。以致该役等有恃无恐。小则诈赃威吓。大则结党横行。殊于地方大有关系。著直省各督抚、饬属严密访查。认真拏究。如有阘茸不职之员。纵匪养奸。即著严行参办。毋稍姑容。傥意存徇庇。致酿事端。将来别经发觉。惟该督抚等是问。将此通谕知之。　　

○蠲缓山西保德、兴、河曲、应、偏关、神池、五寨、岢岚、八州县被旱被霜被水被雹村庄新旧额赋有差。给保德、兴、河曲、应、四州县灾民一月口粮。加赈保德州灾民一月。　　

○戊戌。上诣绮春园问皇太后安。　　

○谕军机大臣等、御史骆秉章奏、广东韶州设立东西二关。凡往江西浙江江南等省。则由东关稽查。往湖南湖北河南等省。则由西关稽查。现在奸商马姓、夹带烟土。由南雄直度大庾岭。系由韶关偷度。恐该关吏役等、有得规故纵情弊。并闻向来奸商。有以鸦片烟冒作玻璃片报税。请饬查究等语。现当查拏鸦片吃紧之时。各处关口。尤须认真盘验。著林则徐、邓廷桢、怡良、确切查明。如有吏役包庇、及冒称别物报税等弊。即行从严惩办。务使根株永断。锢弊悉除。是为至要。将此各谕令知之。寻奏、查南韶连道杨九畹等、拏获烟匪区老三等九十三名。烟土烟膏五千四百六十两有奇。历经汇奏在案。派员密访。并无马老兆其人。关上查税。皆以铁捍戳探。该道亲自看视。现亦无捏报玻璃偷带烟土情事。得旨、随时认真查办。切勿一查了事也。　　

○命吏部右侍郎恩桂、大理寺少卿何汝霖、驰赴福建查办事件。　　

○命礼部右侍郎黄爵滋、驰赴山海关查办事件。　　

○己亥。上御洞明堂。勾到朝审情实罪犯。停决斩犯一人。余五人予勾。　　

○谕军机大臣等、传谕山海关监督景福。前据刑部奏、提讯临榆县民姚思瑞、呈控协领德淩阿、为监督宗室奕毓、关说那借银两各款一案。供情狡执。当经降旨将德淩阿革职。交该部严究。并著直隶总督、转饬该县及该监督、将应讯人证。弋获解部。现在此案已派侍郎黄爵滋、驰驿前赴查办。所有案内应讯人证。弋获后、著毋庸解部。即著该监督将此案人证暂行收禁。册籍封固。俟钦差到时查办。　　

○以故赛因诺颜贝子哈斯巴咱尔子布木达尔、袭爵。　　

○以内阁学士端华、署正黄旗护军统领。　　

○以工部右侍郎松峻、署京营左翼总兵。　　

○缓徵两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴、十四场被水歉区新旧额赋。　　

○庚子。谕内阁、昨日正蓝旗将拟补护军参领人员。带领引见。副护军参领广禄、箭射无准。著罚俸一年。该护军统领扎拉罕泰、著交部照例议处。　　

○又谕、御史陈光亨奏、请将捐赈绅民从优议叙。现据吏部议称、本有从优之条。有加无已。恐漫无限制。著毋庸议。至所称外省捐办工程。有勒捐罚捐等弊。本干例禁。著各直省督抚、仍遵旧章。严加访察。务于所属府厅州县、剀切晓谕。概不准有勒捐罚捐等弊。如别经发觉。定行惩处不贷。　　

