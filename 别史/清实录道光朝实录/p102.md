<!-- { "loadSidebar": true } -->
○大学士军机大臣曹振镛等、议覆两淮盐政曾燠议奏御史条陈盐务情形。一、立限一年清查库贮。其历年积引悬欠。自应归入清查案内。遵照定限。核明办理。其商领办公不得再有冒滥掩饰。嗣后须俟一纲之引全销。方准造报全完傥报销与实销不符。严参究办一切赶纳豫纳名目。永远革除。至每纲科则例载每引正课银八钱三分零、至一两七分零不等。今称每引五两内外。是竟加至四倍。应令再加裁节。可减至若干。查明具奏。一、轮规应封应散。就该盐政现奏、上年既未畅销则是散轮无效。但非目击情形。难以悬拟。请仍饬两江两湖督臣。会同该盐政通盘筹计。自散轮后。较封轮时究竟畅销与否。各商是否一律情愿封轮。妥议奏明请旨。一、灶盐火伏。场员果能稽查严密。不准丝毫透漏。则私贩自无从盗卖。应令该盐政、严饬场员随时认真防范。至缉私章程。请饬令各该督抚实力稽查。并令漕督转饬沿途文武员弁。将回空粮船夹带私盐。一并严摉净尽。一、淮商办公银两。定每年酌留银七十万两。核计从前酌留一百二十万两内。裁去玉贡银五十万两。适符前数。此后止准酌减。不得再加。所有各商加带银二十万两。并场坝黑费名色一律革除。一、淮南溱潼、海安、子盐委员、淮北永丰坝委员、差使紧要。自可毋庸裁撤。至现任人员出差。准其以试用人员署缺。一、首总名目。永远革除。足以杜商人专擅之弊。至已革首总黄潆泰、浮领溢借。至百数十万自应严办追缴。从之。　　

○修浙江萧山县海塘。从巡抚帅承瀛请也。　　

○丙子。上临故定恭亲王绵恩第赐奠。　　

○以上驷院卿阿尔邦阿、为长芦盐政。淮关监督阿勒精阿、为上驷院卿。　　

○改礼部仪制司满洲选缺郎中一缺为题缺。从尚书穆克登额等请也。　　

○丁丑。谕内阁、琦善奏、已革沾化县知县谭潆等、浮冒赈恤银米一案。臬司杨健等、虽失察于前。尚能彻底根究于后。请宽免议处等语。此案谭潆、朱世廉、浮开赈恤银米。臬司杨健、前在济东道任内。与署济东道惠吉、先后派委抽查。于谭潆等报多放少之处。曾经具禀。而于朱世廉增加户口虚数。未能查出。现始据该臬司等、讯明浮冒属实。民间偶遇偏灾。自应确实查明。妥为安抚。乃谭潆等、浮冒开报。该臬司等任内未能即时查出。究属疏忽。姑念其据实究办。不稍回护。杨健、惠吉、俱著加恩交部察议。　　

○又谕、琦善奏、已革阳谷县知县郝兆钰、前在惠民县任内。解过司库银二千两。历任藩司俱未查明。率行充公。请追赔归款等语。藩库为钱粮总汇。各属解到银两。既经兑收。何得因查无著落。私行动用。现据该抚验明银面字样。及解银月日。确系郝兆钰所解之银。该革员现欠交正项银二千两、著准其作抵。此项银两。司库既无闲款可补。著即在前任藩司和舜武、广庆、岳龄安、名下追赔归款。就近报拨。　　

○谕军机大臣等、本日姚祖同奏称、彰德府安阳县境内。五月二十八日漳河暴涨。合河口民埝。冲缺二十余丈。六月初十日。冯宿村民埝。冲缺一百余丈。大溜全掣。分为二股。一股由正东高利、太保等村。转向东北入卫。一股向正北分流。直达直隶。大名境内一带村庄。现被水围。虽人口尚无损伤。情形孔迫等语。著颜检、即派委妥员。前往查勘。将被水各区。妥为安抚。如有应行赈恤之处。迅速查明。据实具奏。毋得稍有讳饰。将此谕令知之。　　

○又谕、琦善奏、武城县卫河东岸、民堰漫口、现在堵办情形。据称六月十七日。风雨交加。河水陡涨。大堤口卫河东岸民堰。漫缺十七丈。现饬藩司、先于司库发银三千两。派署济东道鲁垂绅、并调熟谙河工之员。确实查勘堵筑等语。现在南粮重运过竣。正河水势充盈。与回空漕船无碍。惟东岸下游。系恩县一带民田庐舍攸关。亟应及早堵合。严烺远在豫省。不能兼顾。著琦善、即饬该厅县等、迅速盘做裹头。用船抵护。毋任再有刷宽。并著该署道确实查勘。督催料物。赶紧抢筑。照例借帑兴修。摊徵还款。其恩县一带。著即另派妥员。驰往查勘。将被水村庄。妥为安抚。毋令一夫失所。如有被水较重。应行调剂之处。该抚即迅速奏明。候朕降旨施恩。毋稍讳饰。再刻下卫水深至一丈五尺。汶高卫水。仅止七寸。若再加增长。临口不免扪阻。并著饬令该署道、就近相度形势。豫筹宣洩。务令回空各帮。及早入闸南下。毋令阻滞。此为至要。将此谕令知之。　　

○又谕、据姚祖同奏、原武县堤南被水。办理抚恤一摺。河南原武县滩居民人。值黄水漫滩下注。四面皆水。该处新筑原阳越堤。复塌去一百余丈。不惟越堤以外之村庄、均被水围。即越堤以内之村庄、亦遭淹浸。该处民人。觅船济渡。仓猝无所栖止。情形实为可悯。该抚前已派员前往。会同该县、扎筏雇船。分投济渡。并先散蓆片□□磨饼。按给口粮。俾得栖托糊口。共用银一千三百两。著即准其报销。惟此时水渐消退。滩地晚秋杂豆等项。不无损伤。所有被水村庄。尚须分别调剂。至马营东坝尾塌开。黄水进入内塘。武陟县大一富二等里村庄庐舍。虽未被淹。而田亩均在缕堤以外。田禾皆有损坏。汤阴等县、亦间有田亩被淹处所。均著该抚派委干员。确查履勘。分别被灾轻重情形。据实奏明办理。毋稍讳饰捏混。其另片奏、漳河水势暴涨。冲决民埝。大溜掣分二股等语。漳水出槽漫滩。冲缺民埝两处。其冯宿村一处。多至一百余丈。溜势北趋。竟至正河淤塞。绵亘四十余里。田禾被淹。尤恐于运道有碍。该抚已派委道府、亲往查勘。应如何疏导堵筑之处。著即行确切查明。核实勘估。并赶紧筹款经理。务须克期堵合。无误运道。俾民生早臻安定。是为至要。其大名境内村庄、水围情形孔迫。已降旨令颜检将被灾居民。妥为安抚。该处与豫境毗连。拯济困穷。总宜不分畛域。著该抚速委贤员。确查被水之区。无论豫省及直隶村民。俱著一体抚恤。务令贫民均沾实惠。不致一夫失所。以示朕轸念灾黎至意。将此谕令知之。　　

○吏部以大学士长龄、应定何殿阁请。得旨、著为文华殿大学士。　　

○以会典清书办竣。予提调官阿廉等、议叙有差。　　

○己卯。上诣皇太后宫问安。　　

○谕内阁、户部议驳安徽省官垫民欠银两。不应援案请豁。各直省应行豁免款项。俱当定以案据年月限制。核实稽查。方免辗转捏报之弊。此次安徽省奏报垫完民欠。从前并未奏明有案。若概予豁免。恐各省纷纷奏请。必致不肖州县。心存冀幸。任意侵那。不可不防其渐。所有该省垫完民欠银、四十一万余两。俱系该抚孙尔准、藩司陶澍、未经到任以前之事。无所用其回护。著该抚督同藩司核实查明。分别立限严追。如经手各员。仍藉词悬宕。即著据实查参。以重库项。　　

○湖北提督何占鳌奏、操演章程。楚省旧存炮位。仅督标镇标宜昌镇施南协。尚有子母鸟矶等炮。其余多系沉重。殊非行营利器。拟照前在汉南操演之过山鸟炮。亦令各营添造。操练连环准头。以扬武威而成劲旅。报可。　　

○庚辰。谕内阁、晋昌奏、边外科尔沁蒙古、私招流民开垦地亩情形一摺。盛京法库边外。科尔沁达尔汉王、宾图王、二旗界内。向有蒙古招留流民。耕种地亩。并开设铺店生理。前经松箖委员勘办。兹据晋昌查明该处旗界内。因土著蒙古、贪图租粮。陆续私招流民。给荒开垦。现在民人已有二百余户。垦成熟地。已有二千余晌。若按名拘解审办。未免多滋纷扰。即一概驱逐。亦恐流离失所。著照该将军所请、准其将查出建垦房地。遴派妥干大员。会同该王等、按段履勘。穵立地界封堆。毋任再有侵越。并造具民户花名细册。就近责成昌图通判、编立甲社。随时稽察管理。务使民户与蒙古人等相安。不致藉端生事。至该王旗界内、应否容留外旗蒙古。开种地亩。及失察私留民人开地之蒙古王公等、应行议处。并私招民户之地东王公贝勒台吉阿勒巴图等、如何惩办之处。著该盟长咨报理藩院查核办理。　　

○又谕、晋昌奏、查明缘事发遣之宗室觉罗到配年分。开单呈览。宗室绵传、前因告假私自出京滋事。到戍十五年。敏学、因在街争殴。逞凶不法。到戍十三年。绵墉、因门领阻伊在海漫上焚烧纸钱。辄将门甲殴踢多伤。到戍九年。达尔欢、因醉遗失物件。向酒铺索取钱文。到戍五年。均著加恩准其宽免。宗室裕瑞、失察曹纶习教从逆。复于戍所买有夫之妇为妾。奕导、在街游荡。并于母孝百日期内、奸宿土倡。宜平、与教习同往宿倡。觉罗吉椿、身充狱官。辄书写无名字帖。詈骂狱犯。此四犯情节较重。均不准宽免。　　

○谕军机大臣等、晋昌奏、躧获黄松树株。筹议砍运事宜一摺。据称嘉庆十一年。采办工用木植。查照乾隆年间旧章。系由直隶总督拨船转运。此次躧获树株一百四十件。俟明岁春融。上紧运至岫岩大孤山海口。请循照旧例。仍由直隶拨船载运等语。此项黄松木植。为紧要工需。著颜检于明岁春融时。拨雇商船。派委妥员。押赴岫岩大孤山海口。迅速载运工次。以备应用。将此谕令知之。　　

○以陕西道御史杨希铨、为河南乡试正考官。翰林院编修许乃普、为副考官。国子监祭酒何淩汉、为山东乡试正考官。翰林院编修牛鉴、为副考官。山西道御史龚绶、为山西乡试正考官。翰林院编修吴文镕、为副考官。　　

○辛巳。上御懋勤殿。勾到广东、广西、奉天、上年情实罪犯。停决广东斩犯二人。绞犯四人。广西斩犯一人。奉天斩犯二人。余七十五人予勾。　　

○修陕西鄜州文庙。并明伦堂各处房屋牌坊。从署巡抚文孚请也。　　

○壬午。孝懿仁皇后忌辰。遣官祭景陵。　　

○谕内阁、实录馆恭纂皇考仁宗睿皇帝实录。于嘉庆十四年十月初六日万寿圣节。御太和殿受贺。误书皇子行礼。乾清宫赐宴。误列皇孙入宴。实属疏忽。总纂周系英、著交部议处。其未经看出之总裁等、除文孚、王鼎、杜堮、现在出差。免其交议外。余著加恩改为察议。纂修李昭美、系据内外记注。恭载入书。其错误尚属有因。著免其议处。　　

○免仓场花户等应赔银。　　

○癸未。户部议奏、黑龙江布特哈、世职人员。请仍遵嘉庆八年谕旨。初次承袭。准食半俸。二次承袭。不支俸禄。其各处无饷打牲丁呈贡貂皮。有无赏项。均照旧章。无庸议增。从之。　　

○旌表守正捐躯山东聊城县民谭启增妻申氏。　　

○甲申。上诣皇太后宫问安。　　

