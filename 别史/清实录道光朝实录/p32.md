<!-- { "loadSidebar": true } -->
○谕军机大臣等、德英阿奏、滇省永北厅夷匪滋事。派拨官兵。前往抚恤防堵缘由一摺。云南永北厅属此□力＜?此夕＞猓夷犭□罢夷。聚众滋事前据庆保奏到后。已降旨令蒋攸铦派调将弁。驰赴会理州一带。督同沿边营汛防堵兹据德英阿奏、盐源县会理州地方。有难民纷纷逃至境内已饬调官弁。一面抚恤难民一面拨兵前往边境堵御。此时蒋攸铦计巳旋省著即会同督率。相机办理会理、盐源在在与永北接壤。难民既可逃避前来。即贼夷亦难保不越境滋扰。现在滇省兵势已集该省兵练进剿之时。川省尤应防范周密。不可使逆夷一名窜入。以便就地扑灭。其逃至川境难民。妥为安抚。勿令失所。至梅依老十一犯。系川省夷人。在滇煽惑夷众。即将该家属一并查拏究办。毋任漏网。德英阿接奉谕旨。著在川省暂住。帮同督办。俟此事完竣后。再行起程来京陛见可也。将此由四百里谕令知之。　　

○谕总管内务府大臣、嗣后每逢巡幸。沿途监放柴炭。及管理随营披甲人等。著随扈总管内务府大臣等、一同管理。毋庸奏派。　　

○吏部奏、遵旨严议调任福建巡抚韩克均具题本内。于仁宗睿皇帝六旬万寿。书写太上皇帝。非寻常错误可比。应照溺职例革职。得旨、韩克均著加恩改为革职留任。　　

○山东巡抚钱臻奏、遵旨督同藩司。详核历次清查。东省向系有为之地。自积年疲敝风气日形浇薄。以目下情形而论。似宜先培根本。使官知爱民。民知敬官。然后次第为理。得旨、果能如此。何事之有。恐汝亦不过作此空谈耳。又批、办理此事。总在实心实力。前所降旨甚明。同徐炘妥为查办。务期水落石出。不可稍有不实不尽之处。即前任抚藩。亦不可曲加回护。慎勉力行。毋忽。　　

○命韩林院编修程恩泽、祁寯藻、在南书房行走。　　

○除直隶安、隆平、宁晋、新河、南宫、五州县被水冲刷地三千一百八十九顷有奇额赋。减徵隆平、宁晋、三县被水较轻地一千七十顷有奇额赋之半。　



大清宣宗效天符运立中体正至文圣武智勇仁慈俭勤孝敏成皇帝实录卷之十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。三月。辛亥朔。祭先农之神。遣顺承郡王伦柱行礼。　　

○谕内阁、钦天监奏、本年四月初一日、日月合璧。五星联珠。朕惟悬象著明。肇先七政。史册所载。高阳氏时、五星聚于营室。汉代聚于东井。宋世聚于奎。皆纪为难逢之瑞。第日月五星。丽天而行。本有常度。即同明共贯。亦祇会逢其适。可以推测而知。我朝列圣相承。雍正乾隆嘉庆年间、天章屡耀。仰承昊佑。景运隆长。兹朕初元、复遘嘉会。敬惟事天之道。遇儆则当思修省。徵祥惟益励寅恭。朕嗣统以来。兢兢业业。犹恐弗及。何敢矜言符瑞。稍启侈心。古云。国家以贤才为宝。丰年为瑞。惟当夙夜孜孜。与内外臣工。共图上理。期于政通人和。薄海群生。咸登康阜。以丕扬我列祖无疆之庥。仰副我皇考付托之重。斯愿克遂。其为休应。孰有大于是者乎。此事不必宣付史馆。用示朕崇实黜浮至意。　　

○命前任湖南按察使敦良、以四品京堂候补。　　

○旌表守正捐躯江苏如皋县民陈宏远妻孙氏。　　

○壬子。谕内阁、朕于本月十一日。恭送皇考仁宗睿皇帝梓宫奉安山陵。启銮后。著派庄亲王绵课、大学士戴均元、协办大学士尚书伯麟、尚书英和、留京办事。　　

○黑龙江将军奕颢等奏参领运接济口粮。擅行代卖之佐领等官。请革职解任严审。得旨、佐领台清阿、著革职。副总管托克托恩、骁骑校车登、著解任。交该将军等提同案内人证、秉公严讯定拟具奏。毋稍宽纵。副都统色玉慎、因何不行查办。此时毋庸先交部议处。著查明于定案时、一并参奏。　　

○改铸山东济宁州知州印信。从巡抚钱臻请也。　　

○旌表守正捐躯广西义宁县民周岳金妻于氏。　　

○修湖北荆州府黑窰厂等处江堤。从巡抚毓岱请也。　　

○癸丑。上诣皇太后宫问安。　　

○御紫光阁。阅挑选侍卫马步射。　　

○遣官祭历代帝王庙。　　

○谕内阁、阮元奏、酌拨广东商捐公用银两、津贴广西捕费一摺。粤西案犯繁多。缉捕经费不敷。系属实在情形。该督奏请酌筹津贴。著照所请、将粤东洋商捐输公用存款内、拨银二万两。交粤西盐道库存贮。遇有拏解会匪盗匪。及获解大起案犯。即于此内动支津贴。年终详明该督抚查核。毋庸咨部报销。　　

○以前任江宁将军八十六、署正蓝旗汉军都统。　　

○命前任湖北布政使麟祥、以三品京堂候补。　　

○以仁宗睿皇帝梓宫奉安山陵。免经过之宛平、良乡、涿、房山、涞水、易、六州县本年旗租。并赏给平毁麦田耔种银。　　

○甲寅。清明节。上诣奉先殿。寿皇殿。行礼。　　

○诣观德殿几筵前。行清明大祭礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑睿皇后陵寝。　　

○遣官祭孝穆皇后暂安园寝。　　

○遣官祭端慧皇太子园寝。　　

○以山西岢岚、兴、大同、陵川、榆社、和顺、河津、忻、定襄、萨拉齐、十厅州县上年歉收。粮价增昂。命粜贷仓谷。并缓阳曲、太原、榆次、徐沟、岢岚、岳阳、孝义、宁武、静乐、夏、平陆、芮城、霍、灵石、十四州县应买节年动缺谷石。　　

○乙卯。以恭上孝淑睿皇后尊谥。先期、遣官祭天。地太庙社稷仁宗睿皇帝几筵。　　

○上诣雍和宫行礼。火神庙拈香。　　

○临故庆僖亲王永璘暂安处赐奠。　　

○谕军机大臣等、德英阿等奏、滇省永北厅夷匪滋事添兵协堵、并抚恤难民一摺。云南永北厅属野夷滋事。地方与四川会理盐源两处、境壤毗连。德英阿等、前已饬派镇道酌带兵弁、前往堵御。现在蒋攸铦回省。复酌调官兵、驰往防守。该省所派文武官员。均各得力。已将金沙江打冲河渡船撤去。派兵于盐源边界。梭织巡查。并谕令沿边民夷。聚团筑寨。严密堵截。所办俱妥。览奏稍释廑念。第滇省兵练、正当进剿之时。恐该匪等、被剿情急。四散奔逃。或杂匿难民之中。阑入川境。尤当加意防范。德英阿、昨已有旨谕令暂留川省。蒋攸铦等、务督饬该镇道将弁等。实力防堵。一有夷逆窜入。即就地捦捕。勿任窜逸。其难民逃至者当妥为抚恤安插。至官兵盐菜口粮。并酌给难民银两。均准其动支给发。该督当督率撙节办理。事竣核实报销可也。将此由五百里谕令知之。　　

○赏已革内阁学士敬徵、三等侍卫。　　

○丙辰。谕内阁、各省官员应免赔项。该督抚自应饬属查明。汇总造册。咨部核办。本日据户部奏、山东省应造豁免赔项册籍。已属迟延舛错。又于总兵刘清、应免赔项。专摺具奏。事涉参差。请将该抚等分别交议。而钱臻又将前任道员胡祖福、应免之项。专摺奏到。似此纷纷奏请。并不汇总咨部。实不足以昭画一。钱臻及造册迟延舛错承办各员、暨率行具详之藩司、著一并交部分别议处。其胡祖福应免军需米石变价不敷赔项。著交户部汇总核办。　　

○命前任广西按察使章凯、以原品休致。　　

○修山东先贤冉子、甯武子祠。从巡抚钱臻请也。　　

○丁巳。以恭修福陵隆恩殿。先期遣官告祭福陵。及后土之神。　　

○上御太和门。恭阅孝淑睿皇后册宝。行礼毕。遣官恭送陵寝。　　

○祭先蚕之神。遣王福晋行礼。　　

○谕内阁、毓岱奏、湖北宝武局缺铸卯钱、请免补铸一摺。著照所请、湖北省嘉庆二十二年三卯一尾卯、及二十三四五等三年卯额。缺铸钱文。俱准其停免补铸。其现在买运嘉庆二十二三两年铜斤。即作为道光元二两年正铸之用。以归核实。　　

○先是德胜门城上木植被窃。经步军统领奏交刑部审办。寻刑部奏、正贼未获。请先将溺职失察各员、分别议处。得旨、此案著派留京王大臣。会同刑部认真究办。务将正贼讯明缉获。按律定拟具奏。又谕、朕承皇考付托之重。一切事务。必以实心实力办理。况如今上下相蒙。几成锢习。在在弊窦丛生。遇事若不认真究办。水落石出。仍蹈因循疲玩之习。朕甚惧焉。即如此案原非紧要之事。乃刑部审讯多日。并不能究出正贼。分别惩办。若一味刑求。致滋冤滥。固属不可。亦不应苟且了事。含糊定谳。至所称交该旗严行管束。俟获正贼质对之语。无非一片空谈。将谁欺耶。所有刑部堂官。著交部先行议处。　　

○戊午。以仁宗睿皇帝梓宫奉移山陵。前期三日。遣官告祭天。地。太庙。社稷。　　

○上诣皇太后宫问安。　　

○谕内阁、山陵大差。梓宫经过道路。宜较常时倍加整肃。向来管道官兵。于乘舆未到之前。尚知严行禁约。迨经过后。即任听车马驰驱。不复拦阻。著传谕此次派出管道大臣。督率官兵等、于朕经过站班后、仍各在该管段落驻守。敬谨稽查。梓宫经行道路。概不准随扈执事员役。车马践踏。如有疏纵。或经人参奏。或由朕查知。惟管道大臣是问。至梓宫经过之后。尚须豫备恭奉神牌黄舆回京。并著方受畴饬知该地方官、一体管束。并勤加修治。以昭严肃。　　

○又谕、松筠奏、审拟热河道与朝阳县知县、互相禀揭一摺。此案热河道玉彰、率发印札。饬属雇备车马。以致丁役藉端喧扰。其扣项修理执事。及抵扣采买兵米津贴银两。均属不合。玉彰著即革职。朝阳县知县福克金布、于上司过境时、豫备公馆。致送席面。固属违例。但其咎较玉彰为轻。著革职赏给热河披甲。效力赎罪。　　

○又谕、那清安等奏、审明王履泰等、挟妓饮酒、分别定拟一摺。此案已革知府王履泰、于国服期年内。传唤女档。进署唱曲。干犯禁令。事发后、复串供诿卸。实属谬妄狡诈。著即发往黑龙江充当苦差。已革同知陆有恒、叠次随同听曲饮酒。著发往军台效力赎罪。　　

