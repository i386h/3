<!-- { "loadSidebar": true } -->
○谕军机大臣等、本日据吴其浚由驿驰奏、武冈州高沙市地方痞徒。阻米出境。纠众戕官等语。湖南署武冈州知州徐光弼、因查拏痞徒被戕。署州同师鸣凤、亦受重伤。现在该抚带兵驰往督捕。永州镇总兵英俊、亦已派兵前往。提督长春、著察看情形。如必须拨兵会剿。迅速办理。务将首从各犯。设法查拏。以伸国法。至武冈州果连各属。山径丛杂。附近猺疆。难保不此拏彼窜。业据该抚飞饬各属。并咨照广西巡抚。饬属协同兜拏。毋令勾结蔓延。是为至要。所有匪徒曾如炷等、是否即系正犯。其起衅根由。是否因该州缉拏阻米出境匪徒一案。抑另有别情。该州弁兵并未受伤。是否观望不救。抑系闻风逃避。均著确切查明。据实具奏。将此由五百里谕知吴其浚、并谕令长春、英俊、知之。　　

○丙子。谕军机大臣等、有人奏、豫省盗匪劫夺行旅。请饬设法捦捕一摺。据称四月内。有陕西渭南令俞姓家属。行至河南庙沟地方。突来贼匪数十人。明火持械。撞开店开。将银两衣物。劫掠罄尽。出门放炮而去。又有现任知府之家眷。行至河南陕州地面。被盗多人。劫去箱只银两等语。豫省为行旅往来要路。岂容盗匪肆行劫掠。若如所奏各案。是该省地方官捕务废弛。以致贼盗横行。尚复成何事体。著鄂顺安严饬所属。确探贼踪。将首要各犯。全数弋获。尽法惩治。不准一名漏网。傥不肖州县。及该管汛弁。仍前玩泄。不行实力查拏即著指名严参。毋得稍事姑容。将地谕令知之。寻奏、俞姓被劫一案。先经陕州禀报。并据缉获首要各犯十九名。分别问拟。至知府家眷被劫。委员密访。实无其事。报闻。　　

○丁丑。谕内阁、户部奏、请饬催云南暨有漕各省延未入拨银款。并直隶福建二省应解应拨银两。豫省应行报拨正款。并应解部库杂款银两各一摺。各直省应行报解报拨银两。必须年清年款。庶库项不致虚悬。岂容任意耽延。屡催罔应。著各该督抚等即查照户部单开各款。严饬所属。实力催解。毋得再有延宕。以重款项而裕度支。　　

○戊寅。谕内阁、富呢扬阿奏、官兵分剿番贼。连获胜仗。河北地方渐就肃清一摺。番贼自上次在只黑底俄博地方。被官兵击散后。零股余匪。在多漋沟脑加木麻里木等处山坳。伏匿抗拒。经总兵徐华清等简带精兵。分路剿捕。前后歼毙贼番五百余人。堕崖落水者不计其数。余匪闻风逃匿。该督现驻四棵树地方。相度机宜。督饬各提镇在河北地方摉捕。以靖边隅。办理尚属妥速。所有在事出力各员弁。著富呢扬阿查明据实保奏。候朕施恩。凉州镇标中营经制外委何进宝。首先抢上山梁。致被贼匪戕害。著该部照例赐恤。阵亡兵丁一名。著一并议恤。　　

○谕军机大臣等、本日据富呢扬阿奏、官兵分剿番贼。连获胜仗。已明降谕旨。分别保奏议恤矣。又片奏、玉舒拉布寺百长喇嘛、尼牙木错族百长化拉等、派兵在边境防守。协同剿捕。又有德勒克族番则巴错洛、愿带属番。协同防捕自效等语。番族等闻野番窜至。自行防范。应准其协同剿捕。至则巴错洛、久在曲玛瘴地方潜住。今闻大兵剿捕贼番。自带番兵。恳请效力。该督请即令该番追剿。以夷制夷。所奏不为无见。惟番性反覆靡常。饥附饱扬。是其惯技。将来或因剿捕立功。别有恳求。亦未可定。该督惟当斟酌情形。固不可遽行拒绝。尤不可因借资番力。俾该番藉口邀恩。现在野番逃赴玛庆雪山。道路险远。粮运维艰。我兵断不值穷追深入。该督仍当遵照节次所降谕旨。但令贼番畏慑兵威。便可酌量撤兵。以节军饷而辑边圉。将此谕知富呢扬阿、周悦胜、并传谕徐华清、站柱、知之。　　

○又谕、昨据吴其浚驰奏、武冈州匪徒阻米出境。纠众戕官。带兵亲往督捕。已有旨令该抚饬属协力兜拏。毋令勾结蔓延矣。本日据裕泰奏、总兵英俊、已驰往武冈州会拏究办一摺。览奏均悉。此等匪徒。不法已极。必应迅速捦拏惩究。庶免奔窜勾结。日久稽诛。著裕泰察看情形。如吴其浚到彼后。业已捕获净尽。该督即无庸前往。傥办理尚未完结。必须该督亲往督办。即著驰赴武冈妥速商办。并究明起衅根由。按律惩治。以儆凶顽而靖地方。将此由四百里谕令知之。　　

○己卯。礼部议准、安徽巡抚程楙采疏报、采访宁国县贞节妇女程吕氏等六百六口。护山东巡抚王笃疏报、德平县夏董氏等三十九口。各请建总坊旌表。从之。　　

○仓场侍郎毛树棠、因病解任。实授杨殿邦仓场侍郎。以内阁学士季芝昌、为礼部右侍郎。　　

○庚辰。上诣绮春园问皇太后安。　　

○谕内阁、都察院奏、历任查库御史。到任月日。案卷不齐。恳请饬查等语。历任查库御史。无论实任署事。其到任月日。参罚攸关。必应逐一查明办理。何得遽称文案不齐。无凭查考。著管库大臣会同都察院。再行确切查核。移知吏部。张得稍有舛错遗漏。　　

○展缓浙江海宁、嘉兴、秀水、嘉善、海盐、平湖、石门、桐乡、慈溪、奉化、象山、十一州县及嘉湖卫、被灾被兵庄屯旧欠额赋。　　

○辛巳。谕内阁、李星沅奏、抚标拨增兵额。请留添外委一摺。陕西省抚标。现在拨添兵数。较从前原额多至一倍有余。据该抚奏称、原议添设员弁。不敷管束。著准其将西安镇标所裁经制外委四员。酌留三员。添设抚标中左右三营。并将所裁额外外委六员。酌留四员。添设中左两营各一员。右营二员。以资教演。该部知道。　　

○壬午。以翰林院编修翁同书、为广东乡试正考官。邓尔恒、为副考官。修撰李承霖、为广西乡试正考官。户部郎中钟保、为副考官。大理寺卿博迪苏、为福建乡试正考官。翰林院编修徐相、为副考官。　　

○癸未。谕内阁、壁昌等奏、淮商捐输操防经费一摺。淮南商人包振兴等、情愿自壬寅纲起。每纲公捐银三万两。按引完缴。以济公需。著赏收。该商等情殷报效。好义可嘉。著该署督等开列名单具奏。候朕施恩。此项银两。即作为常年操练水师兵丁津贴之用。免其造册报销。该部知道。　　

○谕军机大臣等、壁昌等奏、淮南商人情殷报效。请自壬寅纲起。每纲公捐银三万两。按引完缴以备支用等语。业经降旨赏收。此项商捐银两。该署督等拟作为常年操练水师兵丁津贴之需。自宜计及经久。方为尽善。或将一半发商生息。一半备常年津贴之用。数年之后。息银足敷津贴。款项更觉充余。著壁昌等筹议具奏。将此谕令知之。　　

○又谕、上年发交耆英演炮图说原本一册。重订演炮图说一册。小铜炮及炮架式□□羕四匣。令其按式铸造。嗣据奏称、将择定之式。各制一具。查照演炮图说试演妥当。再行如式成造。并将演炮图说刊刻颁行等语。此时计已制造如式。著壁昌即将前项发去演炮图说。及小铜炮并炮架式□

□羕等件。遇便委员解送缴回。将此谕令知之。　　

○甲申。谕军机大臣等、耆英奏、行抵粤东。体察夷情。极为恭顺。现在会同筹议饷税等语。税饷章程。必须通盘筹画。五处皆归一律。不可稍有参差。所称拟将正税及归公规费。议定数目。归作一条编徵。分款解支。例外浮费。无庸过事摉求。并严饬行栈胥吏。毋许需索等语。现当酌定税则之初。此事尤宜斟酌尽善。该大臣务当会同祁＜?土贡＞等悉心筹度。因势利导。总期于民隐夷情。两无窒碍。方为不负委任。将此谕令知之。　　

○展缓江西帮丁应扣上年借支天津道库剥价等银。　　

○乙酉。谕军机大臣等、潘锡恩奏、筹议萧工漫口。应俟霜后兴筑一摺。现交伏汛。水势涌激。难以进占。兼之新料登场。总在白露以后。届时方能采办。著照所请、准其于七八月间先购料物。一面挑穵夫工以上引河。兴筑坝基。俟回空军船过竣。再行择日进占。所有应需物料。务期次第豫筹购买。勿致临时短缺贻误要工。是为至要。将此谕令知之。　　

○丙戌。上诣绮春园问皇太后安。　　

○旌表守正捐躯山东平度州民戴恩鸿婢女海棠。　　

○丁亥。谕内阁、理藩院奏、议驳车林多尔济等审拟损坏已故王成棍扎布棺木。盗窃尸首人犯车博克扎布等一摺。已故王成棍扎布。从前宣力有年。其坟墓自应加意妥为看守。上年十二月间。据车登巴咱尔奏、伊曾祖尸骸被伤。朕闻之深为不忍。当降旨交车林多尔济等、务将头骨迅速寻获。并将恶贼严行根究。从重治罪。乃该参赞大臣等至今尚未寻获头骨。惟草率含混办理。朕心殊为忿懑。著桂轮、车林多尔济、乐斌等、严催该旗。多派干练妥员。务期迅速寻获头骨。以全尸骸。另行提集案内人众。彻底审讯。以成信谳。傥稍意存袒护。朕决不轻贷。所有失察此案应行议处之该扎萨克等员。亦于审明具奏摺内。一并分别议罪。寻奏、讯明喇嘛车博克扎布。因妄意供奉贵人头颅。可获吉祥。辄私至王坟。窃取头骨回家。旋因屡次被人窥破。复携至山内掩藏。越数日往寻不获。迄今尚无下落。请将该喇嘛照蒙古律先行斩立决。仍派员访寻。以全王尸。失察之该管扎萨克。交本盟长分别办理。下部议。从之。　　

○戊子。谕内阁、果勒明阿等奏、查验散秩大臣病已痊愈一摺。阿勒台乌梁海散秩大臣达尔玛阿扎拉。前因久病撤任。勒限调理。现据验明该员病已痊愈。堪以办事。达尔玛阿扎拉。著准其回任。俟该处所属年班之便。仍著随同进京补行引见。该部知道。　　

○己丑。谕内阁、户部奏、请饬催直省各官部借未完养廉银两一摺。各官在部借支养廉银两。自应按限扣追。岂容日久拖延。兹据该部查明。自嘉庆十年起。至道光二十一年止。所有各至省借过养廉。除本年续报扣完外。尚未完银二十九万四千九十两零。经该部每岁饬催而完数寥寥。实属任意玩延。著各该督抚都统府尹等。务即遵照汇题各款。分别应扣应摊。并历年未完银两。埽数扣清。即行造册报部拨用。如有应扣不扣。仍前拖欠。即行查明参办。　　

