<!-- { "loadSidebar": true } -->
○两广总督李鸿宾等奏、遵议严禁官银出洋、及私货人口章程。一、例载洋商人等、将银两私运夷船出口者。照例治罪。嗣后行商找给夷人货价。有搀用官银者。一经查出。无论银数多寡。尽行充公。仍将行商照私运例治罪。一、例载内地银两。偷运出洋。各口员弁丁役人等、扶同隐漏者。查出从严究办。嗣后查获船载赴洋官银。先交地方官讯明。在何处起获。除重赏查拏之人外。所有该船经过之上游各口员弁丁役。照扶同隐漏例究治。一、行中小夥。及地方不法匪徒。将官银偷运出口。惟责成各关口员弁、大关巡船巡洋舟师。及地方文武。于各夷船将次回国之时。加倍严查。遇有私载官银。立即拏解。并究是来历。分别惩治。傥系由洋行中发出。将该商加等治罪。仍将经过各口未能查获之员弁兵役。从重究惩。一、夷船到粤。与各行贸易。以货易货。不能数适相准。如有数行均应找给夷商银两。必同赴粤海关监督衙门联名出具并无搀和官银甘结。夷人收银后。傥经员役查出官银。即将找付官银之行商。严行治罪。联结各行商。亦一体治罪。一、香山县澳门地方。向许内地民人。与各国夷商交易。与省城皆归行商者不同。难以逐一稽查。现责成澳门同知。督率县丞。随时稽查。凡与夷人买物。不许使用官银。亦不许将银换给夷人。违者即行拘拏治罪。如该同知县丞、漫无查察。别经发觉。即行严参。一、番银可折官银九成四五。嗣后夷商如有以七八成低色番银。勒买货物。许内地卖货商人、呈报到官。由官送交该国大班。从重究惩。傥隐忍收受。一经查出。将所收低色番银。概行充公。仍将该商照例治罪。一、贩卖鸦片。罪有明条。久经设法查拏。现在严饬巡洋舟师、及地方文武。严密巡查。傥有民船拢近夷船。立即拏解究办。以防代运。至夷船进口。仍饬沿途守口员弁。逐一严查。傥带有鸦片等。物即时飞禀查办。如稍隐匿。从重惩处。得旨览奏均属周妥。实力奉行。日久无懈为要。　　

○前任广东琼州镇总兵官张兆麟、以老病休致。　　

○庚子。谕内阁、御史宋劭谷奏、河工核减应缴银款。请饬随案报追。以清帑项一摺。定例办工员弁。有未完核减等银。勒限全完。如逾限不完。即停其升补。分别查参。现据该御史奏称、南河清查各员缴项。自道光元年至七年止。共欠至四十八万三千余两之多。皆由该河督等于核减应追之款。当时俱未经报部。无可稽查。亦无定限处分。以致工员任意亏欠。直至清查后。始造册送部行追。各员皆久经离任。即现在服官南河者。亦无多人。是此项银两。大半竟成亏缺。日积月累。愈欠愈多。漏卮之出。何所底止。嗣后南河及东河承办工程。所有工料银数多寡。著该河督饬令各该道、逐案确切勘明。凡有核减应追款项。即随工程题咨各案报部。照例起限著追。如有逾限不完者。即著分别查参惩办。不得以垫发为词。致滋弊混。　　

○吏部奏、遵议办事谬妄管理街道事务江南道御史安明、应照溺职例革职。掌福建道御史沈巍皆、并左都御史那清安、均照例罚俸。得旨、安明著照部议革职。沈巍皆与安明意见不合。阻止不从。不赴都察院公署陈明。辄赴那清安等私宅诉说。不胜御史之任。著以六部员外郎用。仍罚俸九个月。那清安不将该御史等。传至公署查办。乃令安明至其家询问。著改为罚俸一年。俱不准其抵销。　　

○辛丑。谕内阁、朕恭奉皇太后安舆。前诣盛京。祗谒祖陵。著改于八月十九日启銮。　　

○又谕、朕召见武隆阿、询及喀什噶尔军务情形。伊奏对时词多掩饰。特令御前大臣、军机大臣、公同询问。据称伊在军营。闻张格尔复来卡外窥伺。曾向长龄言及。欲行前往。长龄向其阻止。伊云尚可勉力督带马队。武隆阿前于大兵进剿。打仗三次。旋即患病。至张格尔复行进卡时。伊尚不能乘骑。安能督带队。其派令黑帽回子截拏张逆。本系长龄在彼公商定议。出示晓谕。乃伊在朕前。口称系伊指派。实属有心含混。不知愧惧。且于陕甘凯撤征兵一事。又复办理不善。武隆阿著降为头等侍卫。在大门上行走。伊子侍卫庆安。著逐出乾清门。亦在大门上行走。以示惩儆。　　

○命陕西道御史邵甲名。提督湖南学政。　　

○以浙江按察使周之琦、为广西布政使。两淮盐运使王定柱、为浙江按察使。　　

○壬寅。孝懿仁皇后忌辰。遣官祭景陵。　　

○调镶蓝旗满洲副都统敬徵、为正红旗满洲副都统。正白旗汉军副都统桂轮、为镶蓝旗满洲副都统。正黄旗蒙古副都统乐善、为正白旗汉军副都统。以署正红旗蒙古副都统安福。为正黄旗蒙古副都统。　　

○癸卯。礼部奏、八月初十日。万寿节应行礼仪。得旨照例行礼。停止筵宴。　　

○甲辰。陕西提督杨芳奏报、回任接印日期。得旨整饬营伍。训练兵丁。皆汝能为之事。精益求精。断不可稍有疏懈。再杨发、田大武、务认真管教。俾日后均成有用之人。　　

○除甘肃安西州水冲地二百一十九顷八十一亩有奇额赋。　　

○乙巳。上诣绮春园问皇太后安。　　

○谕内阁、阮元等奏、知县捐升直隶州知州。请留于滇省、以资熟手等语。云南宝宁县知县周诵芬、前经捐升直隶州知州。例应离任。兹据该督等、以该员在滇多年。熟悉边务。且拏获要犯陶月三。并协获从犯多名。缉捕实为出力。周诵芬著准其留于云南。以直隶州知州补用。其应捐过班分发银两。即令就近解交云南藩库。兑收报部。朕因云南系边疆重地。该员久任边缺。熟悉情形。且拏获要犯。缉捕勤能。是以加恩允照所请。他省不得援以为例。　　

○以功臣馆编纂昭忠祠列传清汉书成。予收掌校对官。及誊录供事等。议叙有差。　　

○丙午。上御勤政殿听政。　　

○谕军机大臣等、本日据都察院奏、江西万安县民黄远青等、控告匪徒朱光简等、结会传徒。聚众劫杀一案。已明降谕旨。交该督审办矣。据该民人控称、匪首朱光简等、歃血拜盟。名添弟会。传徒惑众。威逼乡民。曾经该县民人宋幅良。控县究办。乃县差朱亮等、入会包庇。以致肆行无忌。嗣经该府委员。会营缉拏匪犯二十余名。并获有五色令旗。及逆书等件。余犯俱被朱亮洩令纵逸。已获之犯。该县复陆续释放。上年复有拒捕之案。并在良口地方。劫杀伊弟黄金达。灭尸无踪。又劫杀伊弟黄金盛。俱系火枪等伤。该县拘获谢羽鸿等六犯。并不讯究等语。事关匪徒结盟。聚会传徒。纠众劫杀抢掠。胥役入党包庇。必应彻底根究。著该督密速查访。如果属实。即从严惩办。以靖奸宄而安闾阎。将此谕令知之。　　

○刑部奏、遵议大学士两江总督蒋攸铦奏、审拟安徽建德县参劾典史秦学建罪名。尚觉情浮于法。请改拟极边充军。得旨、此案已革安徽建德县典史秦学建、因被劾挟嫌。辄捏砌知县陈葵、赃私各款。并罗织数十人之多。妄行揭控。经该督审明所控重情。均属虚诬。于诬告律上加等。拟发附近充军尚觉情浮于法。著照部议。改为发极边足四千里充军。虽事犯在恩诏以前。情节较重。不准援减。解任建德县知县陈葵、因恐误漕。擅碾仓谷垫兑。事虽未成。究系那移在先。又违例以散役拨充禁卒。并折给老民棉肉银两。复于被水冲没之处。将报呈隐匿不申。均属办理错谬。著即革职。解任建德县城守把总汪涛、系专司缉捕之员。乃入局监修县志。实属越俎。著即斥革。　　

○又奏、缉拏私酒。请定劝惩章程。嗣后崇文门宣课司衙门。拏获偷运私酒人犯。核计隐匿正课税银在五十两以上、罪应拟徒、一百两以上。罪应拟流者。咨送刑部审办。其罪止拟杖者。由崇文门自行拟结。所获之酒。照例入官。官弁兵役。知情故纵者。与犯同罪。受贿者、计赃以枉法从重论。失察者、兵役责革。官弁交部议处。从之。　　

○大学士两江总督蒋攸铦奏、查勘镇江府属徒阳运河。两岸积土。岁久坚实。无虞倾卸。请俟经费充裕。再行挑除。每年冬底挑捞。仍责成该管府、严督工员。认真稽察。报闻。　　

○以詹事府詹事德厚、光禄寺卿吴椿、为大理寺卿。　　

○以督修江苏镇江府练湖闸座工竣。赏知府赵光禄道衔。　　

○丁未。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○予甘肃阵亡千总杨世兰、外委杨著明、祭葬世职。兵丁徐尚达等十名赏恤如例。　　

○除陕西武功县水冲地三顷八十八亩有奇额赋。　　

○戊申。谕内阁、朕本年前诣盛京。恭谒祖陵。前经降旨。严饬随从官员。不准收受馈送。地方官不得藉端科派。所有随带太监。及各项匠役人等。应行杜绝苛求之处。业经禧恩等议定稽察章程。并罪名条款。该大臣等当认真严查。以期弊绝风清。内外整肃。惟向来地方官往往藉办差为名。向各州县苛派。以供开销。并有指称内廷各项支应款目者。显系藉端影射。其情最为可恶。试思例应行支之项。豫有明文。其按日支放者。均载在条款。乃州县官明知例外需索。情愿私行给与者。不过藉此为开销地步。此等恶习。必应严行查禁。著顺天府尹、直隶总督、盛京将军、奉天府尹等。严饬所属各州县。此次跸路经过地方。如太监等、有指称各项款目需索之事。准其禀明该管大臣。据实奏闻。从严究办。傥该州县私行给与。著该管大臣等严行参究。除接受之太监照新例治罪外。将该州县官照交结内侍例治罪。其失于查察之该管大臣。交部议处。决不稍有宽贷。　　

○又谕、英惠奏、请拨官兵恤赏银两一摺。乌噜木齐满汉各营。议恤官兵应领葬祭恤赏银一十四万四千九百四十六两。据该都统查明镇迪道库。现无备贮间款。可以支垫。著杨遇春即行筹拨。如数饬解。俾得早为给领。以示矜恤。又另片奏、凯撤官兵。应行供支盐菜等项。共约需银十五万两。除由兰州局拨银三万两外。尚约需银十二万两。该厅县等因官兵过境。不容刻缓。所有供支。皆系随时垫发。其那拨各项。为难久悬。自应筹款先行归补。著杨遇春一并迅速照数筹拨。饬妥员解往。该部知道。　　

○己酉。上幸静明园。诣龙神庙拈香。　　

○谕内阁、朕此次恭谒祖陵。驻跸盛京。所有盛京、吉林、黑龙江等处、应行引见。及补行引见之大计、军政、卓异、文武官员。著交行在吏兵二部。就近在盛京带领引见。　　

