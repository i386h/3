<!-- { "loadSidebar": true } -->
道光二年。壬午。五月。己丑。谕内阁、兵部议驳徐锟奏、请添设西安驻防养育兵丁。所驳甚是。各省驻防兵丁粮饷。本有定额。该将军辄请添设无米养育兵一百二十名。将节年房地租所余钱文。交商生息。作为月粮。并动拨马厂地租项下养赡孤寡口粮。分给兵丁。转不免此赢彼绌。且各项钱文。仅足敷兵丁每年月给粮饷之需。遇闰仍无所出。该处驻防于嘉庆年间、曾议添无米养育兵额。今甫届十余年。又复奏请。若各省纷纷效尤。势难一概增添。徐锟率行渎奏。著交部察议。　　

○又谕、琦善奏、河厅获解烧料人犯。讯由兵役妄拏教供。该厅员复以问官受嘱等情抵制。请解任质讯等语。曹州府粮河通判方传谷、著解任。交琦善督同臬司杨健、亲提全案人证。秉公审讯明确。务成信谳。分别定拟具奏。　　

○又谕、前有旨令庆惠来京听候部议。现在廉善尚未起程。庆惠著暂缓交卸。俟廉善到任后再行来京。　　

○又谕、那彦宝业经补放科布多参赞大臣。所遗员缺。主事绷武布、著赏给三等侍卫。作为吐鲁番领队大臣。照例驰驿前往。绷武布到任。长庆将彼处事务交代后。再回哈密本任。　　

○谕军机大臣等、据琦善奏、请将粮河通判方传谷解任质讯一摺。已明降谕旨、交琦善督同杨健审讯矣。此案该通判方传谷所获烧料人犯。经该委员等讯系兵役妄拏。并究出该厅役陶发祥、与革役邓怀正挟有夙嫌。教令崔二诬扳主使。该通判既闻邓怀正、在单县典史衙门贿嘱延搁。又贿令崔二翻供。及该县乡宦周鸣銮、信托曹州府照应情事。何以不早行禀揭。迨各犯供认妄拏教供属实。该通判已具有犯供确切案无疑窦亲供。复以前情向承审道员面禀。是否有信嘱贿串别情。必须研究明确。以成信谳。如果讯有贿嘱翻供、及承审知府偏听周鸣銮札托情弊。即当据实参办。傥该通判以无据之词。妄希抵制。亦当按例惩办。以肃官常。不可稍有偏纵。将此谕知琦善、并传谕杨健知之。　　

○闽浙总督庆保等奏、浙江省历久封禁之南田地方。拟专委大员。选带员弁周历查勘。酌核办理。得旨、此系必应办理之事。查覆后悉心妥议。务期经久无弊。方为至善。　　

○以都察院左都御史那清安、管咸安宫事。　　

○降不胜专阃之四川松潘镇总兵官苏勒当阿、为副将。调贵州威宁镇总兵官唐文淑、为松潘镇总兵官。以江宁城守协副将恩特赫、为威宁镇总兵官。　　

○庚寅。皇后千秋节。宫内行礼如仪。停止筵宴、及在外公主福晋命妇行礼。　　

○谕军机大臣等、本日都察院奏、直隶高邑县知县范澍、遣告本州挟嫌注考、并派调属县马匹一案。已明降谕旨、交王鼎等审讯矣。据该县呈称赵州知州李景梅、因挟嫌出考不公。且以势力公派属县代雇马匹。并不发价。前经禀揭被参解任候讯。今差人将从前马差禀札呈明等语。著王鼎等于审结朱成勋控案后。即由河南驰赴直隶省城。秉公研讯。按律定拟具奏。将此谕令知之。　　

○署河东河道总督严烺奏、现驻马营坝候姚祖同会勘筹议拦沁归黄之法。得旨、东河是汝之专责。必须悉心酌议。虑及万全。方为不负委任。若稍迁就。则大失朕望也。详慎而行。　　

○以翰林院编修祁寯藻、为广东乡试正考官。吏部主事程德润、为副考官。兵科给事中许乃济、为广西乡试正考官。翰林院编修陈澐、为副考官。侍讲学士沈维鐈、为福建乡试正考官。编修周之桢、为副考官。　　

○展缓河南原武、兰阳、仪封、杞、延津、封邱、武陟、荥泽、安阳、汤阴、临漳、内黄、浚、永城、十四厅县各灾村、及被灾较重之睢州、节年旧欠额赋有差。并缓祥符、陈留、杞、中牟、兰阳、仪封、荥泽、睢、汲、获嘉、延津、封邱、武陟、原武、阳武、洛阳、十六厅州县沙压堤占水占地亩新旧钱漕并滩租等项。　　

○辛卯。以正黄旗蒙古副都统富尔嵩阿、为京营右翼总兵。命毋庸管火器营事。以正红旗汉军副都统奕礼、正蓝旗汉军副都统噶布唐阿、为火器营进班大臣。　　

○吏部右侍郎佛柱、以疾乞解任。允之。　　

○顺天前任江西崇仁县知县雷鐏、重遇鹿鸣。赏六品顶带。　　

○壬辰。上诣皇太后宫问安。　　

○谕内阁、御史任伯寅奏、良乡县衙役藉差拦截车辆。需索钱文等语。良乡一带。为畿辅往来通衢。遇有差务。衙役人等藉端讹索。自应严行查禁。以安行旅。著顺天府府尹随时访查。如该县有截拏车辆、及衙役索诈钱文舞弊情事。即将该县据实严参究办。毋稍徇隐。　　

○钦差都察院左都御史王鼎等奏、审讯朱成勋呈控陈留县知县赵锦堂给赈不实一案。该县承办灾赈。于所属境南保韩堈集各村庄。并未亲往查勘。其以银折钱。究属违例。且将该保赈银交捕役分送。致有遗漏。未便以尚无侵扣别情。稍从轻纵。应将赵锦堂请旨革职。发往军台效力赎罪。不准援免。从之。　　

○缓徵陕西岐山县被雹村庄本年额赋。并借给耔种。　　

○癸巳。谕内阁、庆惠前任马兰镇总兵。年分最久。于贼犯盗砍树株。汛弁得贿包庇。漫无觉察。负恩溺职。其咎甚重。徐锟前任古北口提督。有稽察防范之责。乃该犯等行窃贿纵年分。均系其任内之事。其咎亦无可宽。现经兵部议以俱照溺职例革职。实属罪所应得。惟庆惠年力正壮。若竟予罢斥。伊转得家居安逸。不足示惩。庆惠著赏给拜唐阿。在上虞备用处当差。以赎前愆。徐锟亦著加恩赏给蓝翎侍卫。前往乌什。作为办事大臣。换巴哈布回京。不必来京请训。俟赛冲阿到任后。即由西安起程。前赴新任。以观后效。恩铭失察之咎。固无可辞。惟究因伊获犯破案。著加恩降为三品顶带。署理吏部右侍郎。仍带降二级留任。杨芳到任未久。著加恩改为降一级留任。　　

○又谕、徐锟缘事部议奏请革职。经朕曲加恩施。赏伊蓝翎侍卫。前往乌什换班。除另降谕旨外。西安将军职任紧要。赛冲阿著以御前大臣、领侍卫内大臣、补授西安将军。赛冲阿到任。徐锟交代后。即由该处前往乌什。更换巴哈布。　　

○又谕、兵部议处徐锟率行奏添养育兵。请照妄行条奏例、降一级调用。著该部照例注册。　　

○以宗人府宗令庄郡王绵课、总理健锐营事。　　

○以理藩院尚书禧恩、署镶黄旗领侍卫内大臣。调镶黄旗汉军都统奕绍、为正红旗满洲都统。以署正黄旗汉军都统那清安、为镶黄旗汉军都统。刑部尚书那彦成、署正黄旗汉军都统。　　

○旌表守正捐躯江苏海门厅民妇范卞氏女范氏。　　

○蠲缓直隶沧、南皮、盐山、庆云、青、五州县并严镇、海丰、二场上年被水灶地额赋有差。　　

○甲午。以大学士托津、为阅兵大臣。工部尚书文孚、管总理行营大臣事。　　

○予福建出洋遇贼伤亡外委朱雄、祭葬恤荫。兵丁谢江等三名赏恤如例。　　

○予广东出洋淹毙兵丁李荣光、甘肃捦贼伤亡兵丁张法、赏恤如阵亡例。　　

○旌表守正捐躯河南武安县民张全喜祖母张氏。　　

○贷陕西盐道司库银。脩理衙署。　　

○乙未。谕内阁、颜检等奏、请豫造续增官剥船只一摺。直隶杨村起运漕米。前因原设剥船不敷轮转。奏准续增官剥船一千只。由江广等省承造。解送直隶应用。现届十年满料。自应先将曹□少朽剥船。豫行造送。著江西湖北湖南等三省。豫造新船三百只。务于明春解送直隶。以备顶补。其余剥船。俟派员验挑后。再行续造。所有豫造船只。共需银七万五千两。即著江广等省动用正款。俟直隶验挑后。查明应造剥船若干只。将垫用料价、并油艌工食银两。一并奏明办理。其通州、天津、武清、文安等四州县。经管续增剥船。上年守冻时碰散沉溺满料船六十五只。著该督等饬令赔缴料价。报部核办。该部知道。　　

○丙申。孝恭仁皇后忌辰。遣官祭景陵。　　

○护江西巡抚邓廷桢奏报丰城清江二县被水情形。得旨、认真查勘。如有应行抚恤者。即行具奏。不许讳饰。　　

○甘肃布政使卢坤奏报粮价及四月得雨情形。并陇西、伏羌、静宁、宁州、安化等州县。有被水被雹被霜村庄。得旨、陇西等五州县是否成灾。明白查勘。据实奏闻。毋稍讳饰。　　

○丁酉。上诣皇太后宫问安。　　

○谕军机大臣等、严烺等奏、会筹马营挑坝抛护碎石工程。请俟霜降后察看河流形势。再行详慎定议等语。拦沁归黄。为全河最要机宜。其马营挑坝抛护碎石。是否大溜顶冲。足资抵御。抑系与水争地。有溜行不畅之患。均不可不详筹熟计。现届大汛伊迩。自当以防汛为先务之急。著缓至霜降后。再行察看河流埽坝有无更动之处。和衷商搉。筹画万全。务期大堤克资保卫。河流悉臻畅顺。于全河大局。有利无弊。永庆安澜。不可稍存回护迁就之见。方为不负委任也。将此谕令知之。　　

○定三旗侍卫銮仪卫章京轮用营员例。兵部奏、议覆领侍卫内大臣庄郡王绵课等、请三旗侍卫銮仪卫章京。每年用满洲蒙古汉军副将一缺。满洲蒙古参将一缺。满洲蒙古都司一缺。按照原定月分咨取。第一次用侍卫处镶黄旗人员。第二次用侍卫处正黄旗人员。第三次用侍卫处正白旗人员。第四次用銮仪卫章京人员。作为四班轮用。应如所请。惟侍卫处尚有正红、镶白、镶红、正蓝、镶蓝、五旗人员分入三旗当差者。自必入于三旗人员内、一体拣选咨送。应令侍卫处详细声明该员履历报部。俟命下纂入中枢政考。从之。　　

○署河东河道总督严烺奏、遵旨查明上年新筑荥原、原阳、两越堤。前河臣因各该处滩面沟槽错杂。黄水漫滩灌入。恐致掣动大溜。是以圈筑越堤二道以资跨压。抵御涨水。实为有益无患。报闻。　　

○以古城领队大臣多福、为都察院左副都御史。　　

○旌表守正捐躯山东聊城县民殷成顺妻李氏。　　

○戊戌。谕内阁、弘善奏、请旨拨给守护陵寝太监等地亩一摺。著照所请、准其于易州知州申报入官地亩内、拨出十五亩赏给。　　

○又谕、朱勋著解任。先行交部严加议处。即在陕西省城。听候文孚等传讯。邓廷桢亦著解任。交阿霖派员迅速押赴陕西质审。　　

○又谕、喀喇沙尔办事大臣明叙、夷务处章京常兴、俱著解任。交庆祥提同明叙家人王姓、一并归案质讯。　　

