<!-- { "loadSidebar": true } -->
○又谕、惠吉等奏、征兵不遵派遣。干犯号令一摺。本日已明降谕旨。将胡超交部严加议处。并令查明管兵之将弁、及为首哗噪之兵丁。分别严参惩办矣。惟念西宁卡外。天气严寒。转瞬大雪封山。我兵既难深入。来岁春融后。应如何豫调官兵。相机进剿之处。该督务当通盘筹画。悉心妥议具奏。总期痛加追剿。毋致再有滋扰。方为尽善。至另片所称胡超等撤兵归伍情形。该提镇等现经摉缉之区。虽称已无贼踪。第红崖高台营县地方。尚据报有贼番抢掠牲畜、伤掳民人之案。自应责令署肃州镇总兵恒安、西宁镇总兵站柱、督令官兵、赶往前后夹剿。即或巴思洞一带、山丛路歧。亦当另行取道。设法兜捕。胡超现既撤出。应令即由口内大路、就近赶往。一体会剿。俾臻捷速。其扎勒杭阿一员。现无派遣事宜。即令督饬弁兵。实力巡防。毋稍疏懈。该督仍体察情形。严饬各该提镇于追剿严防。两无贻误。是为至要。将此谕令知之。　　

○命西宁办事大臣德兴来京。以副都统衔达洪阿、为西宁办事大臣。　　

○以查拏会匪出力。予广东同知李敦业等升叙有差。　　

○丙寅。上诣绮春园问皇太后安。　　

○谕内阁、程矞采奏参、营员藉差需索。阻滞回空。请旨革职一摺。直隶郑家口营游击管德声、于帮船抵境。例应查盐。辄敢任意扣留。需索使费。实属贪鄙。仅予革职。不足蔽辜。管德声前已另案撤任。著即革职。交讷尔经额严行审讯。按律定拟具奏。　　

○凉州副都统文祥、因病解任。调镶红旗汉军副都统兴泰、为凉州副都统。　　

○丁卯。谕内阁、本年十月。恭上皇太后徽号。应进奏书册宝。朕于初二日御太和殿恭阅。初五日在绮春园恭进奏书。初六日在绮春园恭进册宝。著钦天监敬谨选择吉时具奏。其恭进册宝时。朕亲率王公百官行礼。该部即敬谨遵照。具仪以闻。　　

○戊辰。谕内阁、前据御史乌淩阿奏参、长芦鹾务悬课舞弊各款。当交讷尔经额、普琳、详查究办。兹据查明覆奏。徵收引课。均有卷簿可稽。并无虚出通关之事。运司交代。系按限办理。应解甘饷。已分限起程。该运同仍驻天津。差委较便。并非自便身图。其官亲幕友。亦访无素行不谨、与商人往来酬应之事。该御史所奏。著无庸议。运同陈鉴、现在告病。著即准其开缺。　　

○又谕、叶长春等奏、台湾属县猝被风雨。动款急赈一摺。台湾府境。于六月初旬。大雨连宵。飓风间作。台湾等县海口。淹毙居民三千余人。殊堪悯恻。已据该镇道碾谷提银。赴各乡分别赈济。凤山县阿公店、间有失所之人。由该县抚恤。著刘韵珂派委妥员。详细查明被灾轻重。妥速经理。所请动用仓谷银两。是否足敷赈济。务使海澨穷民。不致一夫失所。其该县倒塌城垣衙署营汛监仓等所、及近山近海田园。有无冲压情形。著饬该镇道确勘迅详。核实办理。　　

○己巳。谕内阁、前因已革诺们汗呈词内、控及驻藏大臣琦善。当将译出呈词。交文庆等秉公查奏。兹据逐款查明。琦善到藏时。接见该已革诺们汗等。系挨次给坐。嗣因查出不法各情。拟即奏办。始不准其接见。至琦善赴达赖喇嘛处时。并无不恭之处。其发摺时。均照向例拜发。讯据钟方、孟保、博勒光武、及在藏把总外委通事等。所供均属相符。至该已革诺们汗点放所管戴琫噶布伦等。琦善常言所放不是一节。所控尤系虚词。全无凭证。显系该已革诺们汗挟该大臣参办之嫌。捏词抵制。现据该尚书等确查呈控各情。均属全虚。著毋庸议。　　

○以工部左侍郎罗文俊、知武举。工部右侍郎周祖培、为武会试正考官。翰林院侍讲学士孙铭恩、为副考官。　　

○庚午。遣官祭历代帝王庙。　　

○谕内阁、前据惠吉等奏、胡超统带官兵。出卡捕贼。乃肃州镇官兵。胆敢同时哗噪。不肯入山。胡超不能约束。致使干犯号令。当交部严加议处。兹据该部照溺职例、议以革职。实属咎所应得。姑念该提督甫经到任。与久膺专阃、不能整肃戎行者有间。胡超著加恩改为革职留任。八年无过。方准开复。以观后效。　　

○辛未。户部议准、直隶总督讷尔经额疏报、平山县开垦地五十六亩有奇。照例升科。从之。　　

○壬申。上诣绮春园问皇太后安。　　

○甲戌。兵部以武会试中额请。得旨、满洲取中三名。汉军取中六名。直隶取中十五名。奉天取中一名。山东取中四名。山西取中二名。河南取中十二名。陕甘取中二名。江苏取中一名。安徽取中二名。浙江取中二名。江西取中五名。湖北取中二名。湖南取中一名。福建取中二名。广东取中二名。广西取中一名。四川取中一名。云南取中一名。贵州取中一名。　　

○以兵部左侍郎瑞常、兼镶红旗汉军副都统。正黄旗汉军印务参领景淳、署正黄旗蒙古副都统。　　

○乙亥。礼部议准、河南巡抚鄂顺安疏报、采访新蔡县节妇郭马氏等三十四口。请建总坊旌表。从之。　　

○丙子。谕内阁、前据奕经等奏、察哈里克、坎帕尔、两回庄。当英吉沙尔滋事之时。经贼匪纠约。并无一人从贼。当经谕令查明该两庄应完赋税数目。候朕加恩。兹据麟魁等查明开单呈览。该两庄回户同心守义。实堪嘉尚。允宜特沛恩施。所有应完道光二十六二十七两年赋税各项。均著加恩豁免。该大臣等即行宣示。以昭奖劝。　　

○赏甘肃凉州镇总兵官长年、头等侍卫。在大门上行走。以湖南永顺协副将惠庆、为凉州镇总兵官。　　

○命陕甘总督惠吉、拨银六万四千八百五十一两有奇。解赴叶尔羌、巴尔楚克、拨银八万九千四百六十六两有奇。解赴喀什噶尔、英吉沙尔。备道光二十七年经费。　　

○以喀什噶尔旧贮鸟枪、年久残缺。改造擡枪。从领队大臣开明阿请也。　　

○丁丑。户部议准、广西巡抚周之琦疏报、天保县开垦田十三＜?土韦＞有奇。照例升科。从之。　　

○戊寅。以拏获邻境盗犯。予山东同知汪承镛、以知府升用。　　

○己卯。上诣绮春园问皇太后安。　　

○谕内阁、漕粮为天庾正供。节经降旨、令有漕各省督抚严饬所属。早兑早开。克期渡黄。毋稍延误。乃近年重运漕船。不能如期抵坝。以致到通归次兑受新漕。节节耽延。总缘各该督抚、不肯破除情面。实力催趱所致。上年军船回空。无须倒塘灌放。犹未能十分迅速。况本年因中河桃汛漫口。绕越北行。已耽延十有余日。继又因运河浅阻。剥运抵通。更形迟滞。若不赶紧催趱。及早归次。傥误新漕受兑。关系匪轻。现已节届霜降。水势渐消。著漕运总督、及沿途各督抚、分饬所属。严行催趱。务使连樯南下。衔尾遄行。不准片刻停留。庶几以速补迟。如期归次。来年新漕。尤当赶紧办理。按限兑开。统限于四月初十日以前。全数趱至清江。克期抵坝。以便渡黄北上。无许稍有延误。傥意存怠玩。视为具文。仍致临事周章。有逾例限。定将该漕督、及各该督抚严行惩处。决不宽贷。将此通谕知之。　　

○庚辰。谕内阁、前据布彦泰等奏参、抚民同知庆辰、延搁盗杀重案。业已降旨撤任。并因印房章京现在赴京候选同知塔那泰、不行督催。一并饬部于该员到京时、即行解回伊犁备质。兹据奏称、查明庆辰任内逾限未结奏咨各案。尚有十三起之多。实属昏庸疲玩。庆辰著交部严加议处。塔那泰于庆辰迟延案件。并不随时督催。以致久逾例限。非寻常疏忽可比。并著交部议处。布彦泰业经自行查出。所请交部议处之处。著加恩宽免。　　

○谕军机大臣等、梁宝常奏、匪徒聚众抗官。现在调兵剿办情形一摺。浙江奉化县匪徒张名渊等、于该县考试时。聚众阻闹。挟制完粮减价。经该道等前往弹压。辄敢抗拒官兵。形同叛逆。实属目无法纪。现经该抚饬委署臬司蔡琼、带兵前往查办。并据提督詹功显、选派参将百胜、带兵前赴该处相机剿办。该县山海交错。难保该匪徒等不勾结他处贼匪。附合成群。藉图抢掳。自当厚集兵力。赶紧扑灭。著梁宝常带印、会同詹功显、星夜驰往查办。并准就近酌调得力镇将前往。以备差遣。务将为首各要犯张名渊等、悉数捦获。毋许一名漏网。至该县王济、因何办理不善。激成事端。该府李汝霖、于有事之时。遽尔告病。显有规避情事。并著确切查明。据实参办。毋稍徇隐。将此由四百里谕令知之。　　

○又谕、德兴奏、遵查西宁镇营孳生马匹实数、暨上年官兵剿捕番贼情形一摺。览奏均悉。西宁办事大臣。前已降旨著达洪阿补授。并著德兴来京当差。此次所请清查甘州等提镇牧放马匹。应否亲往之处。著德兴毋庸前往。将此谕令知之。　　

○辛巳。谕内阁、梁萼涵奏、请将劣迹多端之举人斥革审办一摺。此案大挑教职举人卢文和、不知安分。辄敢恃符扰害。劣迹多端。情类棍徒。著即斥革究办。以为恃符玩法者戒。寻奏、已革绛州举人卢文和、合依诈赃至一百二十两以上律拟流。惟该犯事犯到官。在清刑恩旨以前。应请减流为徒。下部议。寻议、查该犯情节较重。应不准其援减。从之。　　

○赏湖南甲辰科乡试年老诸生罗青云等副榜。　　

○壬午。上御勤政殿听政。　　

○以太仆寺少卿何桂清、为光禄寺卿。通政使司副使罗惇衍、为太仆寺卿。　　

○癸未。谕内阁、本年十月初二日。朕恭阅奏书册宝。所有法驾卤簿。著毋庸陈设。中和清乐。照旧豫备。　　

○又谕、德勒克多尔济等奏、前因恰克图迤北一带地方。俄罗斯城内失火。请将赶赴彼城救火之前任恰克图部员鼓励等因一摺。前任恰克图部员色克通额、前于俄罗斯城内失火。伊即带领多人。帮同将火扑灭。尚知二国和睦之谊。色克通额、著交部议叙。其随往帮同救火之民人。著交德勒克多尔济、成凯、酌量鼓励。　　

