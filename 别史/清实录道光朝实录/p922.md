<!-- { "loadSidebar": true } -->
○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○遣官祭太岁之神。　　

○癸酉上御保和殿。筵宴朝正外藩。科尔沁、巴林、喀喇沁、奈曼、敖汉、浩齐特、阿巴噶、杜尔伯特、鄂尔多斯、乌喇特、翁牛特、郭尔罗斯、苏尼特、阿拉善、喀尔喀、察哈尔、青海土默特、绰罗斯、回部王贝勒贝子公额驸台吉及廓尔喀、朝鲜、暹罗国使臣、随文武大臣、依次就坐。诸乐并作上进酒。召左翼科尔沁扎萨克土谢图亲王诺尔布林沁、卓哩克图亲王巴图、扎萨克冰图郡王林沁扎勒赞、郡王多克默特、巴林扎萨克郡王那木济勒旺楚克、奈曼扎萨克郡王阿宛都瓦第扎布、科尔沁扎萨克贝子济克默特、土默特扎萨克贝子德勒克色楞、右翼喀尔喀土谢图汗车林多尔济、扎萨克亲王车登巴咱尔、阿拉善扎萨克亲王囊都布苏咙、喀喇沁扎萨克都楞郡王色伯克多尔济、敖汉郡王干咱巴拉、阿巴噶郡王萨尔济勒多尔济、浩齐特扎萨克郡王吹精扎布、库伦帮办大臣上学习行走喀尔喀扎萨克贝子德勒克多尔济、至御座前。赐酒成礼。　　

○是年。旌表孝子、江苏等省丁邦球等三十五名。孝友、福州驻防协领文哲一名。福建王俊华等二名。孝义、顺天等省李灿等六名。孝女江苏等省徐阆琪等九口。孝妇、江苏等省姜夏氏等九口。守节合例满洲定保妻周佳氏等一百二十口。蒙古德泰妻富氏等二十四口。汉军敖尔布四儿妻陈氏等二十九口。内务府岐山妻赵氏等七口。各省驻防侯喜德妻江氏等二百七口。奉天等省钱儒基妻周氏等一千六百十四口。夫亡殉节、江苏等省王叔基聘妻赵淑英等四十口未婚守志满洲塔启聘妻孙氏一口。顺天等省丁良说聘妻孙氏等四十一口。百岁寿民妇、江西等省花梅彩等四十名口。五世同堂。直隶等省张兴学等四十三家。各给银建坊如例。　　

○一产三男。四川等省李富全等五家　　

○会计天下民数谷数。直隶等省通共大小男妇四万五百九十二万三千一百七十四名口。存仓米谷三千三十五万三百一十五石九斗四升四合七勺。


大清宣宗效天符运立中体正至文圣武智勇仁慈俭勤孝敏成皇帝实录卷之三百五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十八年。戊戌。春。正月。甲戌朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣、诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐亲藩等宴。　　

○谕内阁、贝子绵偲、逮事皇祖高宗纯皇帝。近支宗室。昔日同朕在上书房读书者。现在祇伊一人。著加恩晋封多罗贝勒。用示朕追怀曩昔、笃念宗亲至意。　　

○命都察院左都御史奎照、户部左侍郎文庆、在军机大臣上行走。　　

○乙亥。谕内阁、大学士公长龄、由部曹荷蒙皇考仁宗睿皇帝简膺外任。洊历封圻。朕御极后特任纶扉。令在军机大臣上行走。从前乾隆嘉庆年间。屡经出师。著有劳绩。道光六年。逆回滋事。复带兵申讨。克复四城。生捦首逆。懋著伟功。年来管理部院事务。详慎勤能。克尽厥职。中外扬历。无愧赞襄。上年因病陈请开缺。未允所请。朕特亲临视疾。谕令安心调理。昨因八十生辰。念其宣力多年。晋封为一等威勇公。赏赉叠施。面加温谕。方冀春融调理就痊。用资倚畀。兹闻溘逝。实深震悼。著加恩入祀贤良祠。赏给陀罗经被。并佛一尊。经一册。烟壶搬指各件。派奕纪带领侍卫十员。即日前往奠醊。朕于本月初三日亲临赐奠。并赏给广储司库银二千五百两。经理丧事。任内一切处分。悉予开复。应得恤典。该部察例具奏。其一等公爵、著桂轮百日孝满后承袭。毋庸俟年终办理。用示朕轸怀耆旧、恩赉有加至意。寻予祭葬。谥文襄。　　

○以吏部尚书奕经、管户部三库事。兵部尚书禧恩、管理藩院事。　　

○以礼部尚书奕纪、为镶黄旗领侍卫内大臣。　　

○调正红旗蒙古都统仁寿、为正红旗满洲都统。以叶尔羌参赞大臣恩特亨额、为正红旗蒙古都统。未到任前。以惠郡王绵愉署理。　　

○以贝勒绵偲、署镶白旗汉军都统。　　

○缓徵山东历城、章邱、齐河、禹城、长清、德、德平、平原、泰安、肥城、东平、惠民、阳信、海丰、乐陵、商河、沾化、观成、东阿、邹、泗水、滕、阳谷、濮、聊城、茌平、莘、馆陶、临清、邱、夏津、济宁、鱼台、三十三州县并德州、东昌、临清、三卫上年被旱被水庄屯本年上忙额赋。暨杂项钱粮。　　

○贷甘肃皋兰、陇西、安定、岷、洮州、平凉、固原、隆德、华亭、宁、正宁、灵台、中卫、十三厅州县及东乐县丞所属上年灾歉贫民口粮耔种。　　

○丙子。高宗纯皇帝忌辰。遣官祭裕陵。上诣奉先殿。寿皇殿。行礼。　　

○临故大学士威勇公长龄第赐奠。赏其孙麟庆员外郎。　　

○谕内阁、朕于三月十六日由圆明园启銮。二十日祗谒西陵。礼成后。于二十三日驻跸南苑。二十八日回圆明园。所有应行事宜。著各该衙门照例敬谨豫备。　　

○丁丑。上诣大高殿行礼。　　

○幸圆明园。　　

○奉皇太后居绮春园。　　

○诣安佑宫行礼。　　

○戊寅。缓徵直隶阜城、邢台、交河、景、故城、吴桥、东光、宁津、青、静海、沧、南皮、盐山、庆云、平乡、钜鹿、内邱、任、永年、邯鄂、广平、曲周、磁、大名、清丰、南宫、新河、枣强、武邑、柏乡、隆平、宁晋、武强、安平、宝坻、蓟、宁河、蔚、宣化、怀安、西宁、四十一州县上年灾歉村庄新旧额赋。　　

○贷山西平定、吉、荣河、洪洞、河曲、五州县上年被旱被雹被水灾民仓谷。　　

○己卯。上诣绮春园问皇太后安。　　

○谕内阁、文庆等奏、遵旨查明热河会计司未据报销银两。请分别追缴。并将现存银两酌定章程等语。所有会计司现存银五万六百八两零。著自道光十九年为始。抵放官兵俸饷。无庸由户部支领。仍于年终咨报户部内务府备核。俟抵放将次完竣。即由热河总管豫行咨明户部。除会计司余存银两、及每年徵收银四千四百六十六两零全行抵放外。其余银两。仍由户部支领。以重款项而归核实。　　

○又谕、文庆等奏、酌撤热河园庭内外官兵。并查明庙宇情形一摺。热河园庭等处陈设。业经归并。其看管官兵。自应酌撤。著即如数酌留裁减。至该官兵等应食随缺地亩、及折租银两。均著照此次奏定章程妥办。毋庸另给闲田。以归画一。其所裁官兵支食俸饷若干之处。仍著该总管各按每名月食银数。册报户部。即行扣除。　　

○谕军机大臣等、本日据文庆、耆英奏、遵旨查勘热河园庭房间。酌议归并陈设章程。朕详加披阅。所议尚属周妥。惟文津阁所贮书籍浩繁。该处房间坍塌。未便久置。致成曹□少朽。著耆英、福泰、相度房间高爽之地。不必拘定一处。妥为分置。勿任残缺散失。其芳园居库贮银十三万一千两。据文庆等议称发交热河地方。按年生息。但该处果否有殷实商人。该道饬办此事。果能按年交款。不致日久累商。渐成拖欠。著耆英等体察情形。据实具奏。至喇嘛庙钱粮。前经理藩院于道光十四年奏定。遇有该喇嘛缺出。即行裁汰。现已随时裁撤。惟日久难保无虚报捏饰、冒名顶领等弊。亦著核实查明。认真妥办。将此谕知耆英、并传谕福泰知之。　　

○廓尔喀额尔德尼王、热遵达尔毕噶尔玛萨野、遣使呈贡方物。赐敕褎奖。赏赉如例。　　

○庚辰。世祖章皇帝忌辰。遣官祭孝陵。　　

○谕内阁、朕于三月十六日自圆明园恭奉皇太后启銮。祗谒西陵。礼成后。皇太后于二十三日回绮春园。朕于二十三日驻跸南苑。二十八日回圆明园。　　

○谕军机大臣等、本日据邓廷桢等片奏、徐广即赤沙广、王振高、梁忠即梁恩升、均系派委缉捕之弁。效用得力。获案甚多。请免置议。饬令仍回各该处缉捕等语。粤省走私匪徒。若无眼线。恐难摉剔根株。既据该督等查明该弁等并无开设窰口等弊确据。自应通权达变。俾收实效。徐广等著免其置议。仍回各该处缉捕。该督等随时认真稽察。如果该弁等奋勉当差。公事毫无贻误。则舍短取长。未始不可收指臂之效。若稍有不法情事。自恃为缉捕得力。致滋弊窦。即当从严惩办。毋稍姑容。将此谕令知之。　　

○以工部尚书敬徵、充经筵讲官。户部右侍郎裕诚、署经筵讲官。　　

○以内阁学士柏葰、充文渊阁直阁事。　　

○辛巳。享太庙。遣睿亲王仁寿、恭代行礼。　　

○遣官祭太岁之神。　　

○壬午。谕内阁、前据伊里布奏、请裁减江宁站船。当经该部咨交两江总督查明办理。兹据陶澍奏称、江宁为九省通津。设立站船。与陆路车马无异。一切往来差使。赖以应付。并非专应滇铜。若因节省水脚等项银二千四百余两。辄将站船裁汰。遇有紧要差使。必至掣肘等语。该督系为慎重水邮起见。著照所议、所有江宁站船一项。仍照旧章办理。至每运船只舵水人等。著责成管解运员并协运各员、沿途督押。随时约束。毋许藉端滋事。以肃铜运而杜扰累。该部知道。　　

