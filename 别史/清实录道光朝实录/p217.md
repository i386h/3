<!-- { "loadSidebar": true } -->
○又谕、前据赵慎畛奏、台湾营弁。请照海疆久任之例。计俸升补。当交兵部议奏。兹据奏称、驻台守备以上。久停更调。而千把总以下。仍系纷纷更换。于海疆情形。未能周知。不足以资约束。嗣后台湾千总、把总、外委、额外外委等弁。三年期满。俱著毋庸调回内地。其留台分别保题升补。之处。均著照所议行。至该督奏请千总俸满。先加升衔。未免过优。且留台将备等。向无此例。亦觉两歧。所请著不准行。该处营员。现虽更定章程。而班兵仍照旧三年更换。惟兵丁内亦有由台招募土著入伍者。一经著有劳绩。不得不加以甄拔。若年久拔补渐多。则营弁半属台地之人。易滋流弊。殊非杜渐防微之道。著该督等遇有千把外委等缺。仍按嘉庆九年兵部奏定章程。凡由台募兵丁甄拔。并招募台地土著兵丁。均不得过十分之一。以符定额。　　

○癸卯。谕内阁、本年南河黄水。自交冬令以后。因来源甚旺。节次长落靡常。清水不能畅注。所有回空帮船。停阻河北。至数月之久。张文浩专司河务。理应先事豫筹。妥为设法。乃漫不经心。致令各帮不能挽渡。设使阻滞至今。则贻误漕运之处。该河督自问当得何罪。虽前据孙玉庭等奏报、本月初四日军船业已全数渡黄。然较之常年归次受兑之期。已属迟延。是其办理不善。咎无可辞。张文浩著交部议处。孙玉庭兼辖河务。未能相机筹办。亦有不合。并著交部察议。　　

○吏部议覆、协办大学士直隶总督蒋攸铦等、奏改热河各员调缺条例。热河道。承德府。三年撤回。请拣内地旗员道府对调。如不得人。请旨简放。撤回之员。引见另候简用。承德府属州县。请拣内地理事抚民同知通判、及旗员州县升调。如不得人。以拣发旗员拣补。若拣发无人。由部拣选曾任实缺旗员。引见补放。三年彻回。分别补用。其州判县丞巡检等、仍照旧例拣调。亦三年撤回。分别补用。以上各员。拣调后。如不胜任。随时撤回。年满时或有重大案情未结。暂停更替。从之。　　

○浚江苏砀山、萧、两县减水河道。修砀山县申公堤。从大学士总督孙玉庭请也。　　

○甲辰。上诣大高殿祈雪坛行礼。　　

○拨湖北藩库银二千五百两。协济荆州驻防兵丁不敷赏项。　　

○乙巳。上诣皇太后宫问安。　　

○谕内阁、蒋攸铦奏、查明承种蒙古地亩各户。恃符拖欠。请酌定章程。以惩刁劣等语。所议甚是。直隶口外承德府、并所属各州县蒙古地亩。向系外省流民寄居承种。该民人等因年久入籍考试。往往恃符逞强。并有外省外府、潜赴口外顶冒应试者。一经获售。即入籍该处。联为一气。以致应纳粮租。历年拖欠。迨地方官讯追。又复任意抗延。不可不严行整饬。嗣后凡承种蒙古地亩。如有拖欠粮租。在官告追未结者。本人及子孙、不准应试。如系生员举人。亦不准应乡会试。均暂行扣除。每届考试之年。责成各该地方官。豫期详明顺天学政、并直隶总督衙门查核。其应会试者。亦详咨礼部查照。俟粮租完清后。仍准照旧赴考。如有假捏改名顶冒等弊。责成教官随时查察。据实详办。傥教官与廪保生员。徇隐不举。即行照例参革严惩。以除积习而儆刁风。　　

○又谕、蒋攸铦奏、覆查难垦荒地。并清厘积欠旗租、旗地租则、一摺。直隶官荒地亩。前因卢浙奏请查丈。召垦升科。降旨令该督等确加查勘。兹据奏称、此项地亩。除从前报升、及勘明可垦试垦各地外。尚有七万余顷。地本硗瘠。积久成荒。实无地利可收。亦且无从召佃。即有呈请认垦。多系牟利棍徒。希图影射霸占。并非认垦新荒。若复纷纷查丈。徒滋烦扰。自属实在情形。著仍遵前旨。免其立限召垦。责成地方官随时查察。一有可垦之处。劝令认佃报升。并饬该管道府、就近访查。如私垦私徵。立即严行参办。毋许属员等朦混隐匿。致启弊窦。其历年积欠旗租。著将官亏民欠。逐细钩稽。此内官亏吏蚀数目。照例参追著赔。并查明实在民欠若干。及租则过重之地若干。分别减免。妥行覆议具奏。至入官旗地花利。积年并无徵解之项。著查有已徵未解者。专案责令该州县赔交。其实在未徵之租。著加恩将嘉庆二十五年恩诏以前历年花利。免其补徵。所有应完恩诏以后花利。俱著分年补徵。并已定租额者。将应完新租。尽数徵解。不准拖欠。其未定租额者。著俟定议后、一律启徵。毋许再有延宕。该部知道。　　

○御前大臣索特纳木多布斋等奏、本年不看善扑人等贯跤。应否照例仍给皮袄银两。得旨、照例赏给。　　

○浙江处州镇总兵官哈丰阿奏、训练兵丁条约十则。一、训忠。士农工商。自食其力。一挑营伍。合家即有钱粮养赡。又得红白赏费。若平日偷安。临阵退缩。便是不忠。天理不容。即军法不赦。一、训守法。既为兵丁。须知王法。不可包娼窝赌。接交匪类。欺扰良民。或分守汛塘堆卡。当诘奸缉贼。不可收受陋规。私卖军火。偶调出师。懔遵号令。行走则鸡犬不惊。入村则秋毫无犯。一、训和睦。同营之人。非亲即友。若欺弱淩幼。情性乖张。人人怨恨。出师之日。寒暑疾病。谁来看顾。生死交关。无人帮助。虽悔何及。故必平素亲爱。临阵时生死相依。守战相助。共成一团和气。不待战而自胜矣。一、训节俭。当兵钱粮几何。稍不俭省。饥寒交至。更可恨者。钱粮到手。攒饮聚赌。顷刻已空。致令合家受饿。于心何忍。要想此钱粮是百姓脂膏。国家恩泽。养活家口。乃能专心防练。如此一想。自然不敢滥费。一、练心。当入伍时。就宜想做名将。先把心志立定。勤习技艺。及至临阵。又知感激报效。毫不畏缩。何攻不克。一、练胆。见事不明。则胆不壮。虽身高力大。亦无用处。当知除暴安良。系分内事。且本领高强。有何怕惧。如此一想。胆自壮矣。一、练身。身不练。则耳目不聪明。手足不灵快。军营中耳听号令。眼看旂帜。夜间看灯火。旂指东则往东。指西则往西。耳目既专。手足自灵。又常学登山、过水、跑路、纵跳。有不健勇强壮者乎。一、练技艺。枪炮弓箭。军中利器。先练准头。后练灵快。贼多占踞山巅。想来犯营。必从低处潜来。须练仰击仰射低打抵射之法。又贼人散聚躲闪。须练左右变换之法。练习既精。互相传授。自然人人精熟。一、汛防。兵丁分驻。各有专管地方。如贼匪潜匿。须禀汛弁拏送。行踪诡秘人等。应送汛弁诘问。不可疏纵。公文随到随递。不许托人代递。一、缉捕。侦有窃匪。禀明备弁。移会严拏。若过往贼匪。亦即拏交惩治。掏包翦绺。实力查拏。毋许暗通消息。得钱卖放。得旨、实力奉行。日久无懈方好。　　

○以守护昌陵贝子绵清、署领侍卫内大臣。　　

○以南河防汛出力。予淮扬道沈学廉等、议叙升补有差。　　

○丙午。铸给湖北改设郧阳府分防督捕同知关防。钟祥、谷城、房、三县所属四巡检印信。从巡抚杨懋恬请也。　　

○除直隶东明县水冲沙压地一顷八十七亩有奇额赋。　　

○丁未。谕内阁、吏部奏、议处江南河道总督张文浩等。请分别革职降调等语。本年回空各帮船。在河北停阻。至数月之久。张文浩综理南河。于一切修防。是其专责。乃并不随时查勘。豫为设法妥筹。以致延误漕行。所司何事。其办理错谬之处。即照部议革职。实属咎所应得。惟念自前月二十日以后。清水畅顺。帮船陆续开放。业已全数趱渡。幸未贻误。该河督之罪。尚可稍从末减。张文浩著拔去花翎。降为三品顶带。仍留河督之任。以观后效。该河督务当激发天良。董率工员。将紧要处所。及早赶紧疏挑。俾皆通畅。傥明岁重运经临。复有淤浅阻滞之事。必当从重治罪。不能再邀宽贷。孙玉庭系兼辖河务。未能常川驻工督办。咎尚可原。第以大学士节制两江。既知张文浩办理不善。乃不早为参奏。意存徇隐。咎实在此。著加恩改为降三级留任。不准抵销。　　

○又谕、晋昌等奏、动用闲款银两。分年修竣各工。据实奏销一摺。盛京应修桥道沟池、衙署房间等工。前经降旨。将查封木植变值。作为闲款。以济工用。兹据该将军等奏称、广宁属界老边等处。添修木桥、叠道、土坝、开穵沟渠等工。共估工料银一万二千五百三十四两零。内除支领旧有商捐生息银两外。动用木植闲款银七千九百四两零。挑修省城内地沟、城濠、七十二池等工。共估工料银一万七百七十四两零。修理将军衙门屋宇。共估工料银一万四百三十七两零。验收各工。已陆续如式修竣。并无偷减情弊。俱照原估实用实销。造册咨送工部查核。据实奏销。著即将衙署房间。移咨盛京工部。各依修竣年分。照例起限保固。以归核实。此项闲款银两。除各工动用外。賸存银六十七两零。著照历年私木变价之例。咨送盛京工部。作为岁修之用。　　

○谕军机大臣等、富纶奏、委佐领珠升阿、筛扬仓贮小麦完竣。有粮饷局主事职衔桂芬、以小麦实亏四十九石零。请勒限追补。又珠升阿禀称、盘量各廒。实赢余小麦四百三十一石。互相禀揭等语。著交永芹即派明干司员一人。前赴乌什署理粮饷局事。彻底盘量贮麦。毋稍掩饰。并提到桂芬、珠升阿、二员。秉公审讯。究明是赢是亏。据实具奏。又据奏乌什沙土卡伦开齐外巴克塔大山地方。及库库尔巴克塔两处。向俱设有鄂博。派满兵、回子、防守。查系例不应设立之处。请裁撤安设于城北大山口。派拨兵丁驻守。以重边防。著永芹详加查勘。将富纶所奏设立鄂博各处。是可否以议裁。并移置城北大山口。果否于稽查防范。均有裨益。务宜体察情形。妥为筹议具奏。将此谕令知之。　　

○戊申。谕内阁、黄鸣杰奏、案经检验。原告未能输服。请再行覆检一摺。此按前据御史吴恩韶、以徐蔡氏被谋身死。该府县以自缢完案等情参奏。当交帅承瀛严讯。兹据该署抚奏称、叠经委审。并将徐蔡氏尸身。两次检验。伤痕尚未明晰。尸亲始终坚执。案关生死出入。非三次覆检。无以定真伤而成信谳。著交新任臬司王惟询、于到任后即督同前朱会检之明干守令。及现调隔省之谙练仵作。亲提覆检明确。仍著该署抚督率该臬司、虚衷研讯。务得实情。按律定拟具奏。毋稍含混。　　

○己酉。礼部奏、定例节妇三十岁以内守节。如未逾五十身故。必守节已届十五年者。方准旌表。今安徽已故民妇王杨氏。守节十三年。例不准旌。惟节妇贞女。情事略同。乾隆三十六年题准、旌表已故贞女。不拘年限。应请嗣后已故节妇。改照现存节妇二十年例限之半。已及十年者旌。从之。　　

○以先贤颛孙子后裔树勋、袭五经博士。　　
