<!-- { "loadSidebar": true } -->
○谕军机大臣等、据鄂顺安奏、廓尔喀国人呈递表章。译系该国王因哲孟雄部落、侵占该国疆界。请示办理。又夷人热拉杂阿帮里表章内称、该国王听信谗言。将伊祖官职革去。伊父无辜被杀。求照伊祖官职。赏伊承充。并将该国王苦累百姓。现有头目人等私议将地土交与披楞掌管等语。抚驭外夷之道。惟在慎守边防。持以镇静。即偶有夷人控诉之案。祇可晓谕以天朝法度。尔外国之事。从不过问。遣人送出卡外。况既无该国王印记。正好驳斥。乃辄称该夷人以平民擅递封章。妄希官职。本应钞录原禀。扎饬该国王治以应得之罪。又恐该国王斥其赴诉。再加凌虐等语。是鄂顺安欲以内地例文。科断外夷。太不晓事。著交部严加议处。关圣保接奉此旨。无论行抵何处。迅即兼程前进。亲赴边界体察情形。并随时派人密加探听。傥该夷人等蛮触相争。该大臣等惟当严饬所属汉番官兵。慎守卡伦。严密防范。不准一人擅出边界。致酿事端。是为至要。将此谕令知之。寻吏部奏、鄂顺安照例降调。得旨、著照部议降四级调用。带所降之级。仍留该处效力。暂停开缺。　　

○又谕、兴德等奏、巴尔楚克协兵丁散放火药。猝被烧毙一摺。已明降谕旨。将该管副将马连升、游击玉文、交部分别议处矣。据该大臣等奏称、额外外委方廉等领出火药三篓。因火药结块。未能取出。兵丁刘吉义用刀穵取。不料篓内火药然著。烧毙外委兵丁三十九名。又有受伤者十三名等情。火药结块。事所常有。何以用刀穵取。便至然著。即使火药偶尔被然。该兵等何以攒聚一处。遂至伤毙如许之多。情节支离。殊难凭信。著廉敬、奕山、确加查勘。是否该兵丁等实因散放火药。猝被伤毙。抑或另有别故。据实查明具奏。毋得稍有讳饰。将此谕令知之。寻奏、散放中营等营火药。经本管官传唤枪炮手兵丁。围站篓旁。按名散给。因火药年久坚结。兵丁刘吉义用刀穵戳。不料药性暴发。致伤多命。该管官未能先事豫防。请照例议处。仍罚赔被烧火药以示惩儆。报闻。　　

○辛未。上诣皇太后宫问安。　　

○谕内阁、前因御史朱成烈奏、查拏粮船滋事水手。宜先清其巢穴。当降旨交漕运总督、及有漕各省督抚、妥议具奏。兹据恩特亨额奏称、粮船水手沿途滋事皆由沿河集镇捕役河快。素与水手声气相通。其间亦有老安潘安等教之人。溷迹充当。为之巢穴。地方官查拏匪徒。不能不责成河快捕役。本年各省拏获匪类数百人。该营汛兵丁等缉获者居多。而捕役河快报获者甚少等语。此项快捕。既充在官人役。又复窝匪护奸。私相勾结。实为帮中隐患。不可不严行查办。著直隶山东江苏浙江各督抚严饬沿河所属河厅州县。严密访查。如有此等习教之人。充当快捕。以及偏僻地方之庙宇坊肆。有设立经堂。窝留匪类之处。一经访实。即著严拏究办。并慎选诚实妥练之人。充当沿河保甲快捕。仍取具保甲人等不敢容留匪类切结。地方官加具印结。申送该省督抚、及该漕督衙门备案。并著该漕督于督运经过时。留心查察。傥该地方文武员弁查办不力。致有前项情弊。即著该漕督会同该督抚严行参办。余著照所议办理。自此次明定章程。务当实力稽查奉行无懈。不可日久视为具文。以肃漕务而杜奸萌。　　

○谕军机大臣等、昨据朱士彦等、将卢尹氏控案大概情形、查讯具奏。当降旨令赛尚阿明白回奏。本日据奏称、卢应翔嘱令伊兄卢应耀、探听叶利氏案情一函。似当日阅看信函呈底包内。曾有此件等语。此案阳金城禀讦换信翻案。据称赛尚阿当日曾将此字面交珠尔杭阿附卷备案。今闻卢应翔设法向书吏另换一字。附在卷内。以致随带司员。援以为证。不可不彻底根究。著该尚书等提同阳金城、白让卿、及珠尔杭阿等悉心研鞫。务得确据。傥讯明实有抽换卷宗等弊。即行据实参办。毋稍宽纵。至罗应魁即罗星垣、为叶利氏案内最要人证。现既拏获到案。并经叶胜当堂认明。正可从此追究。以期水落石出。阳金城、白让卿、家丁。现经随赴粤省。并咨解到案。著该尚书等亲提严讯。并檄调该员等前次审案时文武巡捕各官。及案内应讯人证。仍遵前旨秉公严究。有无得受苞苴情事。据实具奏。至此案如有应行革职研讯人员。著该尚书等一面具奏。一面即将该员等革职严究。赛尚阿原摺著钞给阅看。将此谕令知之。　　

○以吏部尚书奕经、礼部尚书吴椿、理藩院尚书奕纪、礼部左侍郎色克精额、充经筵讲官。　　

○壬申。上幸瀛台。阅冰技。　　

○御勤政殿。赐蒙古王、贝勒、贝子、公、琉球国使臣、章嘉呼图克图等宴。并赏赉有差。　　

○谕军机大臣等、昨日召见湖南绥靖镇总兵明海。询其年岁。现已六十五岁。绥靖镇总兵员缺紧要。该员是否尚能胜任。著讷尔经额详细察看。裕泰近在同省。耳目较近。该员是否精神尚能照料。著随时查看。据实具奏。毋稍徇隐。将此各谕令知之。寻奏、接晤明海。询以营务。甚为熟悉。精神尚属强固。实堪胜任。报闻。　　

○赏科尔沁郡王索特纳木伦布木、三眼花翎。命在乾清门行走。　　

○命土尔扈特扎萨克亲王鞥克济尔噶勒、和硕特扎萨克贝子车登多尔济、在乾清门行走。　　

○赏鄂尔多斯扎萨克郡王图们济尔噶勒、青海扎萨克郡王车凌端多布、喀尔喀扎萨克郡王拉苏咙巴咱尔、三眼花翎。土默特扎萨克贝勒那逊鄂勒哲依。敖汉贝子诺尔布桑、双眼花翎。科尔沁辅国公巴图、伊克明安辅国公乌尔图纳逊花翎。　　

○赏御前行走扎萨克图汗玛呢巴咱尔、黄缰。科尔沁郡王多克默特、紫缰。　　

○赏乾清门行走翁牛特扎萨克郡王喇特纳济哩第子头等台吉布尔纳巴达喇、郭尔罗斯扎萨克镇国公扬赞巴拉子二等台吉喇锡巴勒巴尔花翎。　　

○阿克苏赛哩木三品阿奇木伯克阿里依等二人。喀喇沙尔布古尔四品伊什罕伯克托胡达等二人。库车沙雅尔四品伊什罕伯克阿克伯克等二人和阗五品采铅伯克爱拜都拉等二人喀什噶尔塔什密里克五品阿奇木伯克阿布都尔锡特等二人。叶尔羌五品帕提沙布伯克伊布喇依木等四人。伊犁五品顶带六品都观伯克巴克咱特。朝鲜国使臣申在植等三人。琉球国使臣向大烋等二人。于西苑门外瞻觐。　　

○缓扣浙江帮丁留南余米变价抵还县库银。　　

○癸酉。谕内阁、各省遇有请旨简放之缺。不准将在省候补人员开单具奏。所降谕旨。早经吏部通行各省。自应遵照办理。魏元烺前于泉州府知府出缺辄以海疆紧要。开单请简。既违定例。又与前降谕旨不符。陈凤翰著即撤回。仍留该省。遇有应补缺出。照例补用。魏元烺著交部议处。　　

○以山西按察使庆林、为奉天府府尹。奉天府府尹图明额、为山西按察使。安徽按察使周天爵、为陕西布政使。广西右江道徐宝森、为安徽按察使。　　

○赏阿克苏赛哩木三品阿奇木伯克阿里依、叶尔羌五品帕提沙布伯克伊布喇依木、花翎。喀什噶尔塔什密里克五品阿奇木伯克阿布都尔锡特、四品顶带。　　

○甲戌。孝庄文皇后忌辰。遣官祭昭西陵。上诣寿康宫前殿行礼。后殿问皇太后安。　　

○谕内阁、钟祥等奏、请将擅受民词之典史。及不行即时揭报之知县。分别革职解任等语。此案福建连江县典史杨应元、于民人黄缔庆被控吞欠钱文。辄敢违例擅受。滥行拘押。该县知县龙光辅、并不即时揭报。迨举人黄广居与该典史禀控互殴。又不确切查明。且该知县典史原禀所称。暨福州府等现在查讯情形。彼此互异。自应彻底根究。杨应元著革职。龙光辅著解任。并将举人黄广居斥革。交该督等亲提全案人证。严讯确情。分别按律办理。寻奏、讯明黄广居并无率众殴毁。亦无被丁役喝殴受伤情事。该典史擅受滥押。知县龙光辅时值下乡。回署不即揭报。嗣又误信县役禀词。实属率混。请分别革职议处。黄广居恃符藐玩。业已斥革。应毋庸议。下部议。从之。　　

○又谕、钟祥等奏、请将被控勒诈当商之知县典史、革职审问一摺。典铺所以便民。该地方官理宜禁绝棍徒索诈滋扰。乃朱维翰等身为县令。辄敢遣丁强当勒借。以致典史效尤。不可不严行究办。现署福建永定县事试用通判熊道钤、永定县典史沈成、著一并先行革职。交该督等提同参革知县朱维翰、并案内应讯人证。彻底质究。从严惩办。寻奏、讯明朱维翰及熊道钤各因批解钱粮紧急。无银垫解。先后用印封书箱。向部民谢元泰当铺押借银两。朱维翰兼受程仪番银六十圆。已革典史沈成因购线拏犯。亦向谢元泰强索番银四十圆。均请按律问拟杖流。下部议。从之。　　

○以伊犁屯田丰收。予员弁议叙赏兵丁一月盐菜银。　　

○以经理赈粜出力予山东同知易焕暄等、升叙有差。　　

○缓徵福建台湾县被旱村庄额赋。　　

○以岁暮祫祭太庙。自是日始。斋戒三日。　　

○乙亥。谕内阁、御史黄乐之奏、请整饬捕务。严缉匪徒一摺。京师城厢内外。理宜肃清。营兵坊捕果能认真巡防。互相查缉。何至有匪徒窃贼。扰害地方。若如该御史所奏、近日官民住宅窃案叠出。时届岁暮。正阳门外及菜市口一带地方。多有沿街抢夺之事。即东城内之大市街隆福寺等处。买卖商民。亦多被掠。其附近之堆拨弁兵。并不过问。殊属不成事体。著步军统领衙门巡城科道。责成营员坊官督率兵役。不分昼夜。迭为巡缉。所有城厢内外地方。通行逻察遇有宵小盗窃。及白昼抢掠匪徒。随时拏究从严惩办。不得以现值封印。稍耽安逸。致滋疏纵。以戢奸宄而靖闾阎。　　

○又谕、容照奏、宝华峪拆下之铜管扇。应交何处等语。宝华峪工程。现经全行拆竣。所有拆下铜管扇九件。著交总理工程处运送来京。　　

○丙子。以岁暮裕祭。遣官祭太庙中殿。后殿。　　

○谕内阁、德楞额奏、帮办台吉那噶克噶布藏等呈禀、访出察罕诺们汗呼毕勒罕。呈请具奏一摺。番子确锡锡勇之子桑济阿勒巴图额尔克完布之子班第。既经那噶克噶布藏等访出。著将伊等名送藏。归入金奔巴瓶内掣定一名。作为呼毕勒罕。　　

○命青海扎萨克郡王车凌端多布、在乾清门行走。　　

○赏旧土尔扈特扎萨克贝勒巴雅尔莽鼐、双眼花翎。喀尔喀扎萨克辅国公索诺木达尔济花翎。　　

○丁丑。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○遣官祭太岁之神。　　

