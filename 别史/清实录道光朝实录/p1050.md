<!-- { "loadSidebar": true } -->
○谕军机大臣等、本日据杨芳驰奏、抵粤日期。防守情形一摺。据奏老城尚属完厚。士卒协力防守。分段援应。可保无虞等语。览奏稍纾忧念。现在前后调赴粤东官兵。已有一万六千余名。长春、段永福等、所带之兵。不及十分之三。计后此赴粤之兵。日内必有续到。可不至有城大兵单之虑。现在逆船驶进内河。即属深入重地。若能抄出夷船背后。断其归路。前后夹攻。可期一鼓作气。聚而歼旃。著杨芳、阿精阿、怡良、郭继昌、相度机宜。和衷商议。傥续到之兵。足敷调遣。遇有可乘之机。断不可拘泥专俟奕山等到省。然后剿办。兵贵神速。杨芳自知。若稍存观望。坐失事机。岂不大负委任。所奏豫备竹排木桶。迎烧贼船。及设法购致水勇。悬赏杀贼等事。均著照所议妥速办理。杨芳久历戎行。受恩深重。阿精阿、怡良、郭继昌、均有守土之责。务须同心合力。妥议熟商。应守则守。可战即战。一切剿办机宜。朕亦不为遥制也。将此由六百里加紧各谕令知之。　　

○又谕、裕谦奏、请悬赏招募水勇。以散汉奸。并准各国夷人。一体杀贼请赏等语。逆夷在粤。大肆猖獗。现已调集各兵。令奕山等迅加进剿。想该将军等到粤。自可一鼓成捦。歼兹丑类。惟所调各路官兵。长于陆战。至出洋烧击攻剿或不如水勇之得力。兹据裕谦奏、请悬立赏格。出示招募。可补兵力之不及。著奕山等即行设法招募。务令悉为我用。以散奸党而消贼焰。其另片奏、请于悬赏告示内。声叙各国夷人。一体准其杀贼请赏。是否可行并著奕山等酌量办理。裕谦摺片二件。均著钞给阅看。将此各谕令知之。　　

○又谕、本日据杨芳驰奏、抵粤日期。现在防守可期无虞等语。览奏稍纾忧念。前有旨令该将军等无分昼夜。兼程前进。如遇赴粤官兵。即著带同前往。计已奉到遵行矣。现在贼船驶进内河。离省止二十余里。虽据杨芳奏称防守无虞。情形究属吃重。著该将军等仍遵前旨。星夜遄行。遇有赴粤之兵。即催令先赴广东。俾资防剿。毋任片刻逗留。致有贻误。杨芳摺著钞给阅看。再前据裕谦奏、请饬将军参赞将粤省情形随时知会等语。著奕山等到粤后。随时钞录剿办情形。知会浙江。将此由六百里加紧各谕令知之。　　

○又谕、本日据裕谦驰奏、查探逆夷情形。豫筹防守一摺据称夷船二十余只。停泊定海外洋。现在广东不准通商。难保不窜回定海。已拨兵四千八百余名炮五十位等语。所办尚好。惟策应之兵。最为要著。著即会同余步云先事豫筹。密为调度。毋致临事周章。该大臣奏建筑土城。雇募水勇。均属缓不济急。必须安设大炮。请于闽省酌借等情。已谕知颜伯焘等妥筹酌办。惟闽省沿海地方亦关紧要。该处新铸炮位。能否多余足敷借拨尚难悬定。据奏闽省委员炮匠已至镇海虽制造尚需时日可免往返拨运之劳著该大臣迅即饬令该委员等赶紧铸造。毋误事机其修城雇募各事宜仍著随时赶紧筹办次第举行。不得以一奏了事。再该大臣前奏请饬粤省知会情形等语。本日已谕知奕山等矣。将此由五百里谕令知之。　　

○又谕前据裕谦奏参、升任甘肃藩司周开麒托故推诿。当降旨令其开缺。交部严加议处。仍留浙江差委。该部议上时。自必照议革职。惟现在定海办理各事宜。是否必须该员经理。并该员能否得力之处。著裕谦确切查明。据实具奏。再降谕旨。将此谕令知之。　　

○又谕、本日据裕谦奏、定海需用大炮。请借闽省炮位一摺。据奏闽省旧炮本多。复有新铸大炮。请酌拨八千斤六千斤大炮各数位。备带合膛铁弹各数百粒。迅速解赴定海。其工料价值。由浙江军需局拨还。俾续铸补数等语。现在夷船停泊定海外洋。自应豫筹防守。惟闽省沿海地方。亦关紧要。著颜伯焘、吴文镕、体察闽省现在情形。如新旧各炮。准备本省防堵之外。实有多余。足敷借拨。即照裕谦所请。如数借给。不得稍存畛域之见。傥仅敷本省之用。不能再有赢余。著一面据实具奏。一面知照裕谦。毋致顾此失彼。是为至要。将此由五百里谕令知之。寻奏、查闽省新旧炮位。早经分设上下游各府。及台湾澎湖等处。前准裕谦咨借。已据实咨覆。报闻。　　

○又谕、裕谦奏、敬陈沿海情形一摺。据称＜?口英＞逆所恃。惟船与炮。夷船吃水甚深。不畏风浪而畏礁浅。濒海各城外有浅滩十数里。便不能驶近。若该逆改换三板小船。祇可装载二三十人。便不敢远离大船。一经登岸。不难歼捦。至于数千斤大炮。祇可施于深水外洋。不能施于近岸之内洋。内洋施放。亦止一二千斤及数百斤之炮。较官炮略远一二里。然亦止及数里以内。实无远及十余里之事。滩距岸远。船不能近。炮即不能及。再沿海洋面。水中沙线。千条万缕。南洋多石岛之明险。北洋多沙线之暗险。夷船畏暗险。甚于明险。并非处处堪虞。港港可入等语。著沿海各将军督抚、通饬所属县营遍历本属洋面。测量水势浅深。滩岸远近。沙线险易。何处小舟可通。而重载大船不能到。何处内地大船可通。而外洋大号夷船不能到。以及港岸口门。距大洋若干里。水深若干丈。城池距岸距滩距洋若干里。险陷暗礁若干处。一一试探。分别最要次要。何处应安兵炮防守。何处应令地方居民自为团练防守。何处无庸防守。一面修理军械。操练兵丁。筹备粮饷。制造铅弹火药。整饬塘汛驿站。以期有备无患。仍著随时侦探。先行晓谕沿海各处居民。如有夷船入境。严禁淡水食物接济。如敢故行接济者。即枭首示众。逆船若驶近口岸。相度炮力能及。再行开炮轰击。傥铤而走险。或入浅滩。或登陆岸。即著大加剿洗。该将军等务各酌量情形。分别妥办。勿涉张皇。亦毋稍贻误。是为至要。将此各谕令知之。　　

○以礼部尚书龚守正、兼署工部尚书。　　

○以福建。金门镇总兵官窦振彪、为广东水师提督。　　

○以成都将军标中军副将琦忠、为湖南镇筸镇总兵官。　　

○改派工部尚书廖鸿荃、会同兵部右侍郎端华、敬谨承修永陵启运殿。及盛京清宁宫凤凰楼各工。　　

○赏故吏部尚书朱士彦子百行、百谷、举人。百城、百梅、副榜。　　

○乙酉。谕内阁、讷尔经额奏、请将办理失当之知府。及冒昧妄拏之外委。分别察议斥革等语。此案已革道员廖均、与形迹可疑之谭林同行。现当盘诘奸宄严紧之时。自应详加查讯。经汛弁拏获送府。该府于质讯后。仍复并请提省。均无不合。河间府知府哈忠阿、著加恩免其交部察议。富庄驿经制外委赵德元、亦著免其斥革。谭林著递回寄籍。查明有无不法情事。照例核办。至廖均供称欲图投效军营。即属不安本分。著即递回原籍。交该地方官严加管束。毋许出外滋事。　　

○又谕、色克精额奏、请将特符庇玩之呼图克图等、分别严议察议等语。此案达喇嘛等违例私开牧地。经该将军查办。该呼图克图反行护庇。狡展不服听断。实属有意抗违。多伦诺尔昭干珠尔巴诺们汗呼图克图、著交该衙门严加议处。内齐托音呼图克图、于该将军查传之喇嘛。叠次催提。不即送案。亦属玩延。著交该衙门察议。　　

○又谕、此案护军德明、胆敢纠同韩七十儿潜入禁城。行窃库银。韩七十儿明知内库重地。辄听纠肆窃多赃。情罪均重。德明著即处绞。韩七十儿依议应绞。著监候秋后处决。护军巴罕太、虽讯不知德明行窃情事。惟因与素识。辄纵令擅入禁城。护军奇车布、于德明寄放多赃。知情不首。巴罕太、奇车布、著革去护军。照拟杖六十。徒一年。该犯等情节较重。均著实发热河充当苦差。不准照例折枷。以示惩儆。　　

○谕军机大臣等、本日据阿精阿等驰奏、防守省垣情形一摺。据奏逆夷攻破乌涌。连樯驶入。逼近省城。现将存城满汉官兵分布严防。并于炮械之外。多备灰石。以备攻击等语。览奏均悉。昨据杨芳奏省城可期无虞。降旨令该大臣与该将军等相机商办。由六百里加紧寄发。计已接奉在先。著阿精阿遵照昨旨。与杨芳、怡良等、和衷商酌。严密防范。省垣关系紧要。毋任稍有疏虞。仍饬属严查汉奸。以防勾结。将此由四百里谕令知之。　　

○又谕、据扎拉芬泰奏、续获山西平定州民李芝、携带钞来夷檄符书碑文。请旨饬交刑部严讯一摺。李芝一犯。著产耆英会同盛京刑部、奉天府尹、亲提严讯。其李芝供出之宋帼宝、何玉林、张玉昆、三犯。即著耆英迅派干员按名拏获。归案审讯。确切根究来历。扎拉芬泰原摺。及李芝供词。并所钞夷檄夷供一本。碑文一纸。均著发给阅看。将此密谕知之。寻奏、讯明李芝携带夷书。虽无传播煽惑别情。实属不安本分。应照私藏妖书不送官律。拟杖徒。递回原籍。张玉昆钞存治病符咒。并未行用。应与收藏谶纬碑文之何玉林、照收藏禁书律拟杖。宋帼宝听从铺东指使。并不识夷书字句。应请免议。下部议。从之。　　

○直隶总督讷尔经额覆奏、遵查直隶抄产入官地二千二百一顷有零。除英和入官地一百五十五顷零。向由内务府庄头承揽交租。嗣因庄头革退。仍俟内务府挑派给领交租外。其余岁徵租银。系为八旗兵丁年赏。及新满洲官兵地租银两。并恩赏大名镇营公费之用。如一律变价。应由部另拨筹补。下部议。寻议、查前项地亩。为每岁经费之所必需。如一律变价。岂能同时售出。每岁少徵银三万数千两。户部亦无筹备之款。且以该督所报顷数核计。所获有限。于事无济。而久经入官徵租地亩。忽行勘变。吏役转得从中滋扰。未便议行。从之。　　

○以广东顺德协副将杨登俊、为福建金门镇总兵官。　　


大清宣宗效天府运立中体正至文圣武智勇仁慈俭勤孝敏成皇帝实录卷之三百四十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。三月。丙戌朔。谕内阁、琦忠、韩振先、前有旨令其折回本任。现在无论行抵何处。著即驰驿改赴广东。交奕山等差遣委用。　　

