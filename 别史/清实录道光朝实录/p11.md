<!-- { "loadSidebar": true } -->
○盛京将军松箖等奏报、抚民厅等处续赈米石。循照前办章程。散放折价。报闻。　　

○乙酉。谕军机大臣等、仪封大工。前于九月十七日、开工兴办。现在已逾半月。吴璥等如何督饬办理情形。尚未据续行奏到。所估引河一百三十三分。前据称即可普律插金□欣。此时兴挑已有几成。至口门两坝基、镶筑坚实后。即应接进埽占。日内天气和暖。吴璥等当督率在工官弁兵夫、奋勉赶紧堵筑。早蒇大工。吴璥等接奉此旨。即将现在办工情形。先行具奏。嗣后每届十日。即奏报一次。均由四百里驿递。将此由四百里谕令知之。　　

○裁各省陈设器玩等贡。　　

○停止本年仰山洼合操。　　

○丙戌。上诣观德殿几筵前供奠。　　

○谕内阁、稽查三库御史。系近年所设。是否有益。并著军机大臣、会同都察院议奏。寻议、户部三库事务。向由江南道御史、轮往稽察。嘉庆二十年。御史柏清额奏、以并无专员经理。未足以昭慎重。请每库各派御史一员。眼同收放。经户部议准后。奉旨稽查三库科道。著每库派满汉各一员。嗣后照此办理。今若将稽察三库御史裁撤。势必仍归江南御史、轮往稽察。诚恐事无专责。稽察难周。三库请仍派满汉科道各一员稽察。按年更换。以专责成而昭慎重。报可。　　

○伊犁将军庆祥奏、准斌静等钞摺移知。余匪业已歼捦殆尽。其首犯张格尔、苏兰奇等。似不能再有勾结。可期速获。如果实系穷蹙窜匿。或应力捦。或应诱取。现已飞咨斌静等、查访明确。相机妥办。报闻。　　

○以杜尔伯特贝勒贡楚克扎布、为副盟长。　　

○裁稽察军机处御史。　　

○复侍卫处年例赏银一万两旧制。　　

○给奉天抚民厅、并广宁属被灾旗民一月口粮。　　

○丁亥。上诣景仁宫问皇太后安。　　

○谕内阁、朕恭阅皇祖高宗纯皇帝实录。内载雍正十三年十一月奉圣谕。朕闻外省百姓。有生计稍裕之家。每遇丧葬之事。多务虚文。侈靡过费。其甚者、至招集亲朋。开筵剧饮。谓之闹丧。且有于停丧处所。连日演戏。举殡之时。又复在途扮演杂剧者。从来事亲之道。生事死祭。皆必以礼。得为而不为。与不得为而为之者。均为非孝。况当哀痛迫切之时。而顾聚集亲朋。饮酒演剧。相习成风。恬不知怪。非惟于礼不合。抑亦于情何忍。甚有关于风俗人心。不可不严行禁止等因。钦此。仰见我皇祖崇俭去奢。风世励俗之至意。近日京师及外省风气。竞尚浮夸。亦不独丧葬一事为然。国家定制。凡婚葬祭祀。官员士庶。各有一定规制。若以侈靡互相矜诩。动致非礼僭越。记云。丧具称家之有无。以一事之趋于习尚。荡费资产。不念生计。甚至务虚文而蹈侈踰。其有关于风俗人心者甚大。亟宜严申禁令。以挽结习。著步军统领、及直省督抚。各饬所属。将民间婚丧等事。悉照会典所载规条刊发。遍行晓谕。务令祗遵。不得习尚浮华。有违定制。仍著该管各衙门、随时稽察。如有不遵例制者。严行究办。以副朕敦本务实至意。　　

○又谕、本日降旨、派出守护昌陵大臣。内尚书景安、苏楞额、并无过失。因念伊二人俱年近八旬。若仍令办理部务。恐精神不能周到。或致因公获咎。转非保全之道。伊二人俱受皇考深恩。俾得依侍桥山。藉伸忱悃。想伊等自必知感也。　　

○又谕、武英殿刊刻各馆书籍。交原馆校对。有迟至十余年未经办竣者。实属延缓。其应如何限期之处。著军机大臣详查核议具奏。寻奏、嗣后武英殿写样交原馆校对者。书百卷、以半年为限。武英殿修改误字。一千字、以二十日为限。迟逾分别参处。又方略馆订正辽金元三史。校勘难于速竣。请勒限于道光二年校竣。送武英殿。从之。　　

○命领侍卫内大臣景安、尚书苏楞额、李奕畴、都统扎拉芬、庆溥、散秩大臣棍布扎布、西拉布、侍郎阿明阿、叶绍楏、副都统永祚、富英阿、守护昌陵。　　

○蠲缓山东邹平、惠民、滨、利津、蒲台、邹、滕、峄、兰山、郯城、恩、濮、博兴、乐安、寿光、济宁、金乡、鱼台、寿张、范、聊城、茌平、莘、馆陶、临清、海阳、二十六州县场灶卫所被水被雹新旧钱粮盐漕额赋。　　

○戊子。谕内阁、孙工庭奏、审拟阻开河坝。藉命挟制各犯一摺。河工设立闸坝。以备宣洩盛涨。其减水所注。下游不免淹浸。在小民保护田禾。利于缓启。而河防大局。设有迟误。以致上游漫决。则所关更钜。地方官平日总当以爱民为心。至事关缓急。则官操其柄。小民岂得逞刁挟制。肆意阻挠。此案陆汉芸等。因开放南关坝。辄敢纠众夤夜拥入官署。藉命诬赖。实属目无法纪。陆汉芸、秦大绶、均著照所拟、从重发极边足四千里充军。不得援免。余俱照所拟、分别办理。其相验不实之知县周右、胡棠、著交部照例议处。　　

○调吏部尚书英和、为户部尚书。理藩院尚书那彦成、为吏部尚书。礼部尚书穆克登额、为工部尚书。以都察院左都御史普恭、为礼部尚书。总管内务府大臣和世泰、为理藩院尚书。都察院左副都御史松筠、为左都御史。　　

○命驻藏办事大臣玉麟、库伦办事大臣布彦图、回京。赏已革河南巡抚文干、副都统衔。为驻藏办事大臣。已革山东布政使广庆、二等侍卫。为库伦办事大臣。　　

○以奉宸苑卿长申、为总管内务府大臣。　　

○以吏部尚书那彦成、兼镶黄旗蒙古都统。贝勒奕绍、为镶黄旗汉军都统。调镶红旗汉军副都统额勒经额、为正黄旗蒙古副都统。正蓝旗蒙古副都统全善保、为镶红旗汉军副都统。　　

○命御前行走额驸玛呢巴达喇、管火器营事。　　

○两江总督孙玉庭、江南河道总督黎世序、奏报秋汛安澜。均下部议叙。出力员弁、升叙有差。　　

○己丑。上以大行皇帝诞辰。诣观德殿、率王公大臣官员行礼。复诣几筵前供奠。　　

○以故追封郡王贝勒绵勤孙镇国将军载锐、袭封贝勒。　　

○命礼部尚书普恭、兼管乐部太常寺鸿胪寺事。　　

○调镶蓝旗满洲都统和瑛、为正蓝旗满洲都统。镶蓝旗汉军都统晋昌、为镶蓝旗满洲都统。以贝勒绵志、为镶蓝旗汉军都统。调镶红旗汉军副都统全善保、为正蓝旗蒙古副都统。正蓝旗蒙古副都统朱毓瑞、为镶红旗汉军副都统。　　

○庚寅。谕内阁、富兰、海盛奏、请轮流进京叩谒梓宫一摺。朕昨曾降谕旨。所有外任大臣等。俱毋庸奏请进京叩谒梓宫。即宜敬谨遵照。今富兰等、竟不念地方事件紧要。惟称察哈尔地方、距京较近。奏恳轮流叩谒梓宫。殊属错误。傥外省各员。纷纷如此奏请。成何事体。富兰等所奏、不准行。仍将伊等申饬。　　

○谕军机大臣等、吴璥等奏、现在赶办各工。期于十一月内合龙。惟前拨饷银不敷。请再行拨银六十万两。并前此巳拨未收各款。速行解工应用。已照所请、交户部速行筹拨矣。大工用款。前据张文浩等、请拨银四百五十万两。兹又据奏请续拨。朕即如数准行。此后吴璥等、自不得藉口款项不敷。停工待饷。其所称十一月内合龙。非由朕刻期催督。乃吴璥等酌看情形。自行约计。彼时不得以天气严寒为词。又思展限。吴璥等惟当激发天良。认真办理。引河必须挑穵深通。进占必须步步坚实。于迅速之中。加意慎重。将来大工如期告竣。一律巩固。方为无负委任。如办理草率。致有贻误。或不能依限蒇工。朕必将吴璥等治罪不贷。勉之慎之。将此由四百里谕令知之。　　

○又谕、近有人条奏、山东兖州、曹州、沂州三府。与直隶大名、开州各属。及河南之彰德、卫辉、怀庆三府。壤地毗连。历来民风剽悍。邪教甚多。嘉庆十八年。匪徒滋事。大兵剿戮之后。伏匿宵小。恐根株难尽。地方官严查保甲。其乡保邻约。或系同党。或惧攀诬。往往不肯举发。州县官即有闻知。或规避处分。畏难苟安。且山东兖州以南。毗连江南徐州。而徐州又与安徽庐凤各府接壤。向为盐枭匪徒窝聚。又有掖刀手等名目。请于直隶大名等府、添设提督一员。专辖畿南各属。山东曹州镇、添兵或一千名。或一千五百名。河南彰德、卫辉二府、地方冲要。添兵或一千名。或一千五百名。其弁兵就各省筹拨等语。直隶提督。向驻古北口。距畿南较远。大名原设有副将一员。是否足资防缉。若添设提督一员。共应增将弁兵丁若干名。嘉庆二十一年。天津添设水师总兵。该处现驻劄水陆总兵二员。可否一员移驻大名。又河间一带、应否再设专阃大员。以资弹压。其山东曹州设总兵以后。现在本标兵丁。是否已足操防。能与徐州、河北二镇、声势联络。河南彰德、卫辉、两府额兵。应否照依所奏增添。均于何处可以抽拨。著方受畴、钱臻、姚祖同、详查妥议具奏。　　

○军机大臣等奏、会议条陈河务积弊四条。一、支用河银。道厅均有克扣。丁胥经手。复层层剥削。兼之验收、报销、供帐、浮费百出。帑金实用在工者。不过十之六七。请敕下河督、饬属洁己奉公。于应修工程、或委员覆勘。或亲加勘验。禁绝浮费。有弊立参。一、堤岸溃坏。或因汛期水涨。邻堤官役、欲保己堤。伺决他处。或夫役利于有事。百计阴坏。惟在河督饬员督役、昼夜守防。如有懈弛。严加惩办。一、岁办物料。例于安澜后、豫先估计。采办堆贮。以备工需。河兵每岁种柳百株。以护堤根。并供埽用。乃河员朦混虚冒。以少报多。丁役惰于树艺。柳株日见稀少。以致抢险乏料。不得不停工以待。加价采买。请敕下河督、责成河员认真经理。购料则严查架空之弊。种柳则勤加培护。遇有交代。核实点验。如有虚冒缺少。参办示惩。一、筑堤旧例。虚土一尺。筑成六寸。行硪一遍。其歧缝处、用夯坚筑。新旧交界处、又用铁柱层层夯硪。总以锥试不漏为断。上年马营坝所筑堤工。俱用虚土堆成。恐难经久。请敕下河督、通饬员弁。将新旧各堤。如式坚筑。照法验收。务期一律巩固。得旨、河防关系国计民生。至为重大。若工银则克扣虚浮。物料则偷减缺少。该河员等、又复奉行不力。培护堤根。易致懈弛。修筑夯硪。不能如式。安能使堤工巩固。捍御洪流。著江南、河东、两河道总督。遵照所议、申明例禁。各率各属道将厅营。湔除锢习。实力修守。如有前项弊端。即随时严参惩办。总期工归实用。帑不虚糜。工程永庆安澜。以卫民生而纾国计。　　

○旌表守正被戕奉天广宁县民商庭惠妻张氏。　　

○辛卯。上诣景仁宫问皇太后安。　　

○壬辰。上诣观德殿几筵前供奠。　　

○以吐鲁番屯田丰收。予员弁议叙。赏兵丁一月盐菜银。　　

