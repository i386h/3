<!-- { "loadSidebar": true } -->
○乙亥。谕内阁、御史杨九畹奏、请重仓储职守、以杜弊端一摺。京通各仓监督。有管理粮储约束花户之责。各衙门自宜遴选精明干练之员。秉公保送。俾资整顿。嗣后各该衙门保送仓监督。不许将京察三等人员。滥行保送。一经查出。必治以应得之咎。至各仓毗连墙围。傥有倾圯。原应赶紧修筑。以昭慎重。如该御史所奏。将各墙一律加筑高峻。徒滋糜费。无益仓储。著无庸议。其各仓土米。停止发坊粜卖。随时节扬。作为正米搭放一条。著交户部会同仓场衙门、核议具奏。　　

○又谕、赵慎畛等奏、遵查闽海关徵收关税情形一摺。前因军机大臣、会同户工二部议奏。徵收关税、及分赔章程。令各督抚妥议具奏。兹据赵慎畛等、查明闽海关历年徵收税银。均系按数收足。著仍照旧办理。毋庸另议章程。至税课如有绌收。若各按各任赔补。月分衰旺不同。仍照旧例。全年通计。按日匀摊。俾免偏枯。其余各关口。每年额徵税银。如有盈余。尽收尽报。所有丁胥人等。大加裁汰。毋许稍滋弊端。该督等仍随时密加访察。傥有徵多报少。藉词勒索情事。即行严参惩办。遇有税额绌收。即著经徵之员赔补。以归核实。该部知道。　　

○命广西巡抚成格、来京。为刑部左侍郎。以江西布政使嵩溥、署广西巡抚。　　

○调正蓝旗蒙古副都统全善保、为正蓝旗满洲副都统。以镶黄旗满洲参领霍忠武、为正蓝旗蒙古副都统。　　

○赏还故刑部侍郎廉善、都统衔。予祭葬如例。　　

○除直隶天津县筑堰占用官地七亩有奇租银。抚恤琉球国遭风难夷如例。　　

○丙子。上诣雍和宫行礼。　　

○以病痊巡抚毓岱、为广西巡抚　　

○丁丑。圣祖仁皇帝忌辰。遣官祭景陵。　　

○上诣寿皇殿行礼。关帝庙拈香。　　

○谕内阁、朕本日进神武门。有正黄旗三等侍卫富僧保、叩阍当交御前大臣、军机大臣、讯问。据供伊指俸向山西民人侯宗善、借京钱七百千文。因无力当差。将俸银俸米。全数给与。其马银马钱。欲令让出。侯宗善不依。所以情急叩阍等语。富僧保系三等侍卫。遇巡幸各处。有管辖地面之责。辄敢以钱债细故。自行叩阍。实属目无法纪。富僧保著革职。传齐本日值班三旗侍卫环视。重责四十板。即行发往伊犁。充当苦差。以示惩儆。　　

○河南巡抚程祖洛奏、请修理驻防满营兵丁官房。于司库岁修惠济河银内。赏借一年钱粮银二万四百两。自道光四年为始。分作八年。在各兵应得钱粮内扣还。其不敷银六千三百七十余两。由该兵丁等自行补足。从之。　　

○修河南滑县及卫辉府城垣。从巡抚程祖洛请也。　　

○戊寅。上诣皇太后宫问安。　　

○谕内阁、本月二十二日。庆贺长至。福晋命妇、诣皇太后前行礼之处。著停止。　　

○缓徵江苏高淳、吴江、常熟、昭文、昆山、奉贤、上海、南汇、青浦、川沙、宜兴、荆溪、太仓、镇洋、宝山、震泽、新阳、十七厅州县暨苏州、镇海、金山、太仓、四卫被水军民新旧额赋有差。　　

○除江苏靖江县滨水坍折田十六顷六十八亩有奇额赋。　　

○己卯。谕内阁、赵慎畛等奏、噶玛兰新辟田亩科则。请再确勘核定。分别酌办一摺。台湾噶玛兰、自嘉庆十六年奏准开辟后。委员勘丈。共田园七千五十甲零。原议每田一甲。徵租六石。每园一甲。徵租四石。经户部议驳。行令查照叛产成案。分别徵收。迄今额徵科则。尚未议定。十七年后。陆续启徵之租。俱未入册报销。兹据该督等查明、前次委员。系用绳牵丈核算弓口。约计实在开垦、止五千七百余甲。内原垦田地。尚属有收。续垦田园。率皆硗薄。且甫经开垦。尚须农民自费工本。兼之沙土浮松。溪水泛溢。实系限于地势。不能分则定赋。至官荒由民升垦。亦与叛产不同。此时不特租额不能议加。即亩分尚有短缺。如照部议增租。民力实有难支。著照所请、噶玛兰田园。截至本年为止。除水冲沙压不计外。再行确切覆勘。垦熟田园。实有若干。按地土之肥瘠。定租额之多寡。该督等即饬该道府、督同委员会该厅、履亩勘丈。取造册结报升。其历年租谷。即造册报部核销。毋许丝毫隐匿。如所垦田地。将来渐就丰腴。即随时议加租额。以昭核实。　　

○又谕、每年兵丁等所借库银。应扣十二月并明年正月之银。向俱展限。此二年间。直省雨水过多。诸物昂贵。著加恩交户部将明年二月三月应扣兵丁等库银。亦著展限。次年仍照旧办理。　　

○贷热河歉收围场兵丁银五千两。采买米石。　　

○庚辰。谕内阁、李鸿宾奏、遵查湖北武昌荆州二关徵税情形一摺。湖北省武昌厂关、荆州钞关、据李鸿宾查明、历系按照各口岸所过商船多寡。酌派丁役巡查。著饬令荆宜施道、武昌府、实心经理。严行约束丁胥人等。毋许横徵婪索。如查有纵容舞弊、勒索侵渔、亏课累商等事。即行严参惩办。毋稍徇隐。至经徵税课。月分衰旺不同。若将短少之项。按年匀摊。则暂任人员。恃有分赔之例。必致以多报少。侵吞诿卸。著仍照旧章。遇有短缺。各按在任月日。核算赔缴。以免偏枯而昭核实。　　

○谕军机大臣等、蒋攸铦奏、支放大赈、并抚恤等银数目一摺。直隶各属。本年大赈银两。据蒋攸铦派员确勘灾区。由藩库全行给发。饬属如期开厂散放。统计通州等七十七州县。需用大赈。并抚恤摘赈。暨散赏口粮银一百四十万五千三百余两。除动支原拨赈饷银一百二十万两外。复拨用恩赏经费银十五万两。及造船经费银五万两。并上年灾赈案内。余賸银二万余两。一并凑拨。足敷支用。该督务严饬有赈地方官及委员、始终认真稽察。统于本月望前放竣。至应拨永定河堵筑漫工银十五万两。既经赈案拨用。著于已徵水利生息银八万两。就款支销。其借动司库银七万两。即于本年应徵水利生息银两。徵解归款。毋庸复于经费项下拨还。以免支绌。借动造船经费银五万两。亦著于徵收本年水利生息银内。徵起归还。此次直隶办理大赈。节经拨发帑银。至一百八十万两之多。恩施已为优厚。该督惟当通盘筹画。既不使灾黎失所。亦不得多糜帑项。国家度支出入。岁有常经若不从长计较。则库款安能源源接济。此后勿仅为目前补苴之计。再有希冀也。又另片奏、各属交代续亏、分别勒追等语。直隶省查办清厘。已逾两年。而扣解银数甚少。现经汇总核定。何以该藩司所造清册。尚有不甚明晰之处。似此款项混淆。致应交各员。任意迟延。殊属非是。该督务饬藩司确切稽核。逐细详晰开载。毋任轇轕。并勒令各该员依限完缴以重帑项。将此谕令知之。　　

○陕甘总督那彦成六十生辰。赏御书扁额、福寿字、并珍玩文绮。　　

○辛巳。理藩院奏、查讯库伦客民渠士佶等、呈控该处章京一案。请饬交乌里雅苏台将军办理。得旨、此案库伦客民渠士佶等、呈控该处章京尚安泰、同蒙古官员。驱逐商民。烧毁房屋等情。该民人等、藉索欠为名。在库伦章京处。请领小票。建造房屋。显系该扎萨克纵容属下容留。以图赊取货物。迨蒙古积欠日多。怂恿该旗、报官驱逐。焚烧房屋。此皆该旗办理不善所致。该办事大臣等、并未详查嘉庆八年筹议章程妥办。率饬章京、会同蒙古官员驱逐。拆毁房屋。所办亦属草率。著交果勒丰阿、带同明干司员。驰往库伦。详查旧制办理。并查现在民人。是否康熙年间留住。抑系新添。应否驱逐。其房屋应否拆毁。再民人驱逐后。作何归著。一并妥议具奏。原告渠士佶等、该部照例解往备质。　　

○命礼部左侍郎博启图、为国史馆清文总校官。　　

○壬午。谕内阁、前据内务府查奏、热河庄头应交银米。向系隔年压徵。本年被水歉收。该总管等、辄奏请缓徵。系属违例。经朕降旨、谕令明白回奏。兹嘉禄等奏称、历来徵收粮米。均遵成例照办。此次因庄头完纳不敷。量为调剂。系援照乾隆六十年间庄头应永等成案。奏恳恩施。是该总管等办理此事。尚无情弊。所有热河庄头等应交差米。著仍遵照前旨。准其缓徵三分。限来年秋成后带徵补仓。以示体恤。至前奏摺内。未将应永等旧案。声叙明晰。又不先行呈报内务府查核。实属疏漏。嘉禄、普成、俱著交内务府议处。　　

○谕军机大臣等、庆祥奏请土尔扈特汗策登多尔济之母、率领二子。于明年春季。由喀喇沙尔起程。自备资斧。前赴热河瞻觐。并进京叩章嘉呼图克图等语。土尔扈特汗母喇什丕勒、人甚明白。伊子策登多尔济、二岁袭汗。办理正盟长事数年。土尔扈特等。均极安静。游牧事务。亦皆妥协。朕甚嘉焉。今喇什丕勒、出于至诚。率领伊子瞻觐。尤堪嘉尚。惟由喀喇沙尔前赴热河。复由京绕行。往来将及一载。且策登多尔济、哷恩臣多尔济均属年幼。不但苦于远行。游牧亦办事乏人。朕心殊觉不安。著寄知庆祥、将朕眷怀。善谕喇什丕勒知之。俟策登布尔济、哷恩臣多尔济、及岁时。再来瞻觐。彼时喇什丕勒、仍留游牧办事。不必随同伊子前来。　　

○改铸广东揭阳县分驻棉湖县丞条记。从巡抚陈中孚请也。　　

○旌表守正被戕山西代州民段双考妻杨氏。　　

○上以冬至祀天于圜丘。自是日始。斋戒三日。　　

○癸未。谕军机大臣等、本日据原任广东水师提督沈烜、呈递遗摺。已明降谕旨。照提督例赐恤矣。其封套上写内二件。实止遗摺一件。是否该提督家人误写。抑系另有一件。未经封入。伊摺尾称具摺呈请浙江巡抚帅承瀛转递。著该抚即查明该提督送到遗摺。是否止有一件。并因何错误缘由。据实覆奏。将此谕令知之。　　

○予故广东水师提督沈烜、祭葬如例。谥勤毅。　　

○修浙江山阴、会稽、萧山、余姚、上虞、五县柴土篓石塘工。从巡抚帅承瀛请也。　　

○贷甘肃皋兰、陇西、伏羌、通渭、漳、静宁、隆德、安化、平罗、秦、秦安、清水、礼、泾、崇信、灵台、十六州县被灾贫民口粮。　　

○抚恤琉球国遭风难夷如例。　　

○甲申。上诣南郊斋宫斋宿。　　

○缓徵山东临清等处被灾引地新旧票课及加价银。　　

○乙酉。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

