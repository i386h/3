<!-- { "loadSidebar": true } -->
○谕内阁、庆祥奏、查访喀什噶尔官兵出卡失利实在情形一摺。前据永芹奏巴彦巴图带兵出卡剿贼。被害情形。朕即疑其所奏未尽确实。当降旨交庆祥密加查访。兹据查明张格尔、于七月间至萨雅克部落居住。跟随仅十八人。经该阿奇木迈玛萨依特、带同贸易回子、及小布噜特等禀报。永芹即令巴彦巴图带兵二百名。以查卡伦为名。前往摉拏。行至都尔伯津地方。将汰劣克及伊属下人等之家口男女大小百余名。全行杀害。询知张格尔已于前五六日潜匿拜巴哈什处。汰劣克带同众布噜特追围官兵。力战一夜。剿杀布噜特百余人。官兵多有阵亡。巴彦巴图旋因臂中枪伤。自刎身死。是张格尔穷蹙余生。甚好机会。转致措置乖方。重损声威。实堪痛恨。永芹身为参赞。既已调度失宜。又复奏事不实。若使其身尚在。必当革职拏问。按军法治罪。前已降旨将永芹革去都统。不足蔽辜。其子绵焕、绵星、俱著革去辅国将军。二等侍卫。降为奉恩将军。永不准挑选别项差使。以为贻误军务者戒。巴彦巴图轻率出卡。妄杀多人。转致逆夷张格尔先期窜匿。罪有应得。姑念其被围受伤。事急捐躯。究系殁于王事。尚堪怜悯。著加恩仍留都统衔。及加赏世职。其余应得恤典。著概行停止。　　

○谕军机大臣等、庆祥奏、详察俄罗斯建房地方。实在边界之内。请仍行文萨纳特衙门询问一摺。此事前据庆祥奏到。已令撰拟檄谕、由理藩院行知萨纳特衙门查询。嗣据松筠、托津、先后具奏。皆以哈喇塔拉、是否系哈萨克境界。无凭查考。若行文询问。恐生枝节。有关国体为词。降旨复令庆祥体察情形。相机妥办。兹据庆祥奏、哈喇塔拉、系我朝厘定疆界。立有鄂博地方。距俄罗斯境界甚远。今竟越哈萨克境数千里。至哈喇塔拉地方盖房。若不行禁止。将来渐侵及卡伦。于地方大有关系。并将原奉谕旨、议覆奏摺、及舆图摘绘图说呈阅。是该处既不与俄罗斯毗连。亦右哈萨克境内。确有可据。自应仍照前旨、由理藩院行文查询。俟其如何回覆。再行斟酌办理。现计长龄尚未到京。庆祥一俟英惠到彼署理将军。即当交卸前往喀什噶尔筹办逆夷事宜。著将俄罗斯侵界之事。应如何豫为防范办理之处。详悉札致长龄、相机筹酌尽善。总期不失国体。永绝边衅。方为周妥。其喀什噶尔应办事宜。长龄亦当遵照前旨、如有所见。即札致庆祥妥协办理。务期罪人斯得。明正典刑。方为不负委任也。将此由四百里各谕令知之。　　

○又谕、据庆祥奏、现查张格尔在托古斯托罗地方阿坦台家居住。汰劣克、拜巴哈什、玛达特等、俱附近居住。霍卓巴尔迪、带二百余人往霍罕去。已谕令迈玛萨依特、查探进兵路径。并令晓谕效顺之布噜特、设法捦献。藉兵威使之合力。悬重赏使之乐从。各节筹画。悉合机宜。自当如此办理。惟赏项所需。将来若能将首逆张格尔缚献。或将汰劣克、拜巴哈什、玛达特等缚献。俱应准其作正开销。其所奏阿奇木迈玛萨依特、尚能抚驭回众。办事亦能认真。张格尔于七月间至萨雅克部落汰劣克处居住。跟随仅十八人。系迈玛萨依特、带同贸易回子及小布噜特等禀报。是该阿奇木之尽心效力。似属可信。但所禀报张格尔跟随仅十八人。尚须详查确实。朕闻巴彦巴图之轻出卡伦。系有以张格尔此次穷蹙前来投诚为言者。永芹始商令巴彦巴图带兵前往。以致堕其奸计。是当时造言之人。即系内外潜通消息之奸细。必应查访明确。密拏惩治。著庆祥于到喀什噶尔后。再行密加访察。究系保人倡为此说。据实奏明办理。勿得稍涉颟顸。将此由四百里谕令知之。　　

○赏河南等省乡试年老诸生徐修道等五十六名举人副榜有差。　　

○旌表守正捐躯河南祥符县民王添幅妻潘氏。　　

○丙寅。修广东博罗县常平仓。从总督阮元请也。　　

○赐高年顶带三万七千三百四十五人。　　

○命刑部将缓决三次以上人犯。减等发落。　　

○丁卯。河东河道总督张井奏、熟筹漕运。慎节湖潴。得旨、所奏俱悉。随时留心妥办。断不可有误漕行。　　

○以故一等公丰昇额孙巴雅尔绰克托、袭爵。　　

○修河南陈留等十五县墩营仓监。从巡抚程祖洛请也。　　

○拨湖南司库银八千两。为新漕盘坝剥运费。　　


大清宣宗效天符运立中体正至文圣武智勇仁慈俭勤孝敏成皇帝实录卷之九十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。十二月。戊辰。谕内阁、向例城上安设堆拨。并看守马道栅栏。责成八旗都统副都统等按次稽查。立法本为周密。无如日久玩生。每多弊混。殊不足以昭慎重。嗣后各城大楼九座。马道口十八处。角楼四座。马道口八座。中心台十五座。马道口三十处。著责成八旗满洲蒙古汉军、按期均匀分段看守。凡两旗分界、及一旗所辖、应派堆拨官兵。准其照数酌派。仍照向例满洲蒙古汉军轮派参领一员。在城住宿。派往兵丁。务择老成安静之人。由各该旗核定人数。交内务府制备腰牌发给。至马道栅栏。如果稽查严密。闲人不能混入。城上自然肃清。所有城下栅栏、城门马道、及中心台、角楼、马道口。即责成城门领及派出之步军校认真管辖。如有通同朦混情事。即严行参办示惩。至查城应行开列都统副都统衔名。无论兼管何项差使。均著全行开列。候朕点出八员。分左右翼管理。每届三年。由值年旗奏请更换。其掌管锁钥及官兵接班换班。并应添参领等官轮流巡查各章程。俱著照议办理。该都统等随时整顿。总期官有专司。兵归实用。勿得日久视为具文。　　

○以故一等男恒福子奎丰、袭爵。　　

○以故云南楚雄县属土县丞杨天泽子熙、袭职。　　

○修塔尔巴哈台城垣监狱。从参赞大臣彦德请也。　　

○己巳。谕内阁、朕恭阅皇祖高皇纯皇帝实录。内载乾隆三十八年三月奉上谕、此次进剿大小金川。由京派往之满洲额鲁特。各省汉兵。皆知勇往。经将军等保举。惟成都派出之满兵。不但不能超众奋勉。亦无堪保一等者。徒有满兵之名。成何事体。国家养兵。不惜数千万之费。然亦不能养此无用之人。现在军前之成都满兵应得款项。不准照京师满兵给与。并将伊等以前所得各项。俱照汉兵支给。其多领之项。俟人功告竣陆续坐扣。庶驻防兵丁知所惩儆等因。钦此。仰见我皇祖整饬戎行垂诫谆谆至意。国家修明武备。原期折冲敌忾。况八旗兵丁。素称劲旅。尤不可因承平日久。稍弛训练。现在外省驻防兵丁。散处各省。恐不免习于柔懦。未能精锐。夫兵可百年不用。不可一日不备。若平时坐糜廪糈。迨一经遣调。仍不足备干城之选。岂整军经武之意乎。著通谕各省将军、都统、副都统、城守尉、各将所管驻防兵丁。勤加操练。如有弓马生疏。及各技艺不能合式者。即当随时严行惩戒。务期有勇知方。咸成劲旅。经此次饬谕之后。仍敢因循玩愒。遇有调遣。不能得力者。惟该将军等是问。不稍宽贷。　　

○又谕、镶黄旗满洲奏、新袭公爵巴雅尔绰克托、从前所袭一等子爵。或令巴雅尔绰克托本身兼带。或将伊弟兆那苏图、巴雅济尔哈、带领引见承袭之处。请旨一摺。此一等子爵。系因丰昇额前在军营出力。特恩加赏。著将巴雅尔绰克托所袭一等子爵。即加恩赏给兆那苏图承袭。仍令在工部员外郎上行走。其巴雅尔绰克托、前系三等侍卫。今既承袭公爵。著加恩赏给头等侍卫。在大门上行走。　　

○谕军机大臣等、长龄奏、请赴喀什噶尔、会同庆祥商办逆夷事宜一摺。前因永芹难胜参赞之任。降旨将庆祥补授喀什噶尔参赞。长龄补授伊犁将军。现在喀什噶尔应行筹办各事。庆祥到彼、俟该将军到伊犁后。自必商酌办理。该将军勿庸前往。朕阅长龄此次所奏。与庆祥意见相同。惟当遵照前旨。如有意见所到之处。将一切机宜。札致该参赞斟酌妥办。务期计出万全。永安边徼。至俄罗斯在哈喇塔拉盖房一事。正须该将军豫为防范筹办。昨据庆祥奏、哈喇塔拉系在鄂博以内。若不行禁止。渐侵及卡伦。大有关系。已照所请仍行文萨纳特衙门查询。并令庆祥将一切应办事宜。札致该将军相机筹酌。长龄到任后。即当经理妥善。无使外夷轻视。亦不致启边衅。方为不负委任。所有檄谕萨纳特衙门文稿。著钞寄阅看。将此由五百里谕令知之。　　

○浙江巡抚程含章奏、请将旗丁积欠借款、停息展扣。从之。　　

○以故三等伯瑞保子松山、袭爵。　　

○免山东章邱、邹平、二县被水村庄带徵旧赋。　　

○庚午。上御乾清门听政。　　

