<!-- { "loadSidebar": true } -->
○又谕、帅承瀛奏、浙省温州等府茶船、请仍由海道贩运一摺。上年江海关出口茶船。经孙玉庭等查明、船身与闽广浙省之船、可以利涉深洋者不同。舵水人等、亦不谙南洋沙线。势难逾越。因降旨准其出口、北赴山东天津奉天等处。其向由内河行走输税者。照旧禁止出洋。不容紊越。兹帅承瀛复以浙省温州土产粗茶。向由平阳江口出海。进乍浦口。运赴苏州。定海县岁产春茶。亦由海运至乍浦。转售苏州。自饬禁海运以后。均从内河行走。盘费浩繁。未免生计维艰。恳请仍由海道贩运。浙省毗连闽粤。洋面辽阔。稽察难周。虽据该抚奏称、提验查对。各口岸均有稽核。恐日久懈弛。茶船出口后。该商民等贪图厚利。任意驶赴南洋。私售外夷。并守口员弁得规徇纵。任令携带违禁货物。致滋偷漏。其流弊实不可胜言。所有该抚奏请由海贩运之处。著不准行。温州定海各茶船。仍著由内河行走。以昭禁令而重海防。　　

○谕军机大臣等、颜检奏、永定河水势叠涨、添下新埽等工一摺。本年伏秋汛内。永定河两岸各汛。叠生险工。经该督严饬道厅员弁、竭力抢护。添下新埽四十七段。自足以资抵御。惟南六工堤身坐蛰。急应镶筑两坝。挑穵引河。前据该督奏明、估需动拨银两。已降旨准行矣。此时距霜降尚有二十余日。趁此新料登场。该督务当督率道厅等、购备料物。及时兴工堵筑。以期迅速合龙。不可耽延时日。致误事机。是为至要。将此谕令知之。　　

○命大理寺少卿程同文、为奉天府府丞、兼学政。工部左侍郎周系英、提督江苏学政。内阁学士徐颋、提督安徽学政。礼部左侍郎李宗昉、提督江西学政。翰林院侍讲学士沈维鐈、提督福建学政。编修吴慈鹤、提督河南学政。侍读学士何淩汉、提督山东学政。侍讲邹植行、提督山西学政。编修张岳崧、提督陕甘学政。编修李浩、提督湖北学政。编修沈巍皆、提督湖南学政。山东道御史吴杰、提督四川学政。翰林院编修祝庆蕃、提督广西学政。顺天学政毛式郇、浙江学政杜堮、广东学政白镕、云南学政陈鸿、贵州学政钱宝琛、均留任。　　

○抚恤琉球国遭风难夷如例。　　

○乙卯。谕内阁、吏部议覆御史程邦宪条奏、各省佐杂委署州县、请专案报部、及甄别实缺人员、不得仅令撤回、转致员缺久悬一摺。州县为亲民之官。地方事务所关綦要。例不准滥委佐杂人员署理。向来各督抚以佐杂委署正印。祇于季报册内声明。并不专咨报部。办理本未周备。著照所议、嗣后各督抚如有必须将佐贰委署州县者。即将委署缘由。详细声叙。随时专咨报部。以凭查核。其有违例调署委署者。除不准行外。仍将该督抚奏请议处。至现任人员。如果确有劣迹。自当即时参劾。其初任人员。亦须详加甄核。不得将本任人员撤任。日久始行参奏。致使员缺久悬。以肃吏治。江苏吴江县一缺。该督抚既以傅廷兰奏调。何以违例将专管河务之县丞王国佐、两次委令署理。傅廷兰自调任后。并未以才具不胜繁剧。随时甄别。姑容至数年之久。始行奏请改简。著将办理未协之该督抚职名。查明交部照例议处。　　

○以镶白旗蒙古都统索特纳木多布斋、为总理火器营大臣。　　

○丙辰。上诣皇太后宫问安。　　

○谕内阁、本年十一月十六日。册立皇后。应举行加上皇太后徽号典礼。所有应行事宜。著各该衙门敬谨办理。　　

○又谕、前据曾燠奏、淮北行盐、请复三并引旧章。当交户部核议具奏。兹据查明、淮北行盐章程。从前本系三引并为一包。嘉庆二十五年、改作两引并为一包。该盐政因行之年余。商力益疲。请仍复旧章。系为恤商节费起见。自应量为变通。所请三引并作一包行运之处。著照所议办理。惟包筑过大。难以抽查。该商等必于额配盐斤之外。乘间夹带余盐。著该盐政于运盐捆掣时。实力稽察。每包不准逾一千九十二斤之额。以符定制。所奏以辛巳壬午两纲、及该年应带之乙丙两纲、作为新盐。即将新盐两引、洒带残盐一引、合为一包、督商赶运一节。亦著准其新残搭运。以广行销。所有淮北自庚午起。至己卯止。实积残引四十余万。并辛巳一纲、未运二十万余引。该盐政即严饬各商速行请运。务期日就疏通。不得再有迟延积压。致干咎戾。　　

○谕军机大臣等、松箖奏、调剂双城堡屯田情形。将酌拟各款内、先行覆奏二款。请旨遵办一摺。所奏是。吉林双城堡开垦屯田。移住京旗。前经松箖查勘情形。奏请调剂。已降旨令该将军于到任后。将陈奏各条逐加详核。务期妥善。兹据该将军查明、该处中屯地亩、已经垦种之地。共六千五百余晌。应照六年升科之例。令其纳粮。惟此项地亩内。有因屯丁残废病故脱逃另补。以致已开复荒。续挑之丁。到屯未满六年。自未便令其一体完纳。著该将军详细确查。其实届六年者。著于本年秋收后按晌纳粮。余著暂行展缓。俟承种届满年限。再行照办至修盖京旗住房。原不应豫借过多。致有闲旷损坏。著照该将军所请、先按现愿移住京旗户数。修盖住房。此外均著缓办。将来京旗续有咨报移住之户。由户部知照该将军再行兴工。亦不致迟误。松箖接奉此旨。即移知富俊、遵照办理。其余各款。松箖到任后。仍遵前旨。体察情形。悉心筹酌。务俾屯丁农务、移住京旗两有裨益。方为尽善。将此谕令知之。　　

○贷土默特被灾蒙古一月口粮。　　


大清宣宗效天符运立中体正至文圣武智勇仁慈俭勤孝敏成皇帝实录卷之四十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。八月。丁巳。谕内阁、各省库贮银两。遇有动拨之款。均应随时报部。俾有稽核。前据颜检奏、本年直隶省被灾地方较多。请拨银八十万两。以备赈需。经户部议拨银三十万两。其余银五十万两。议令于该省奏准盐价生息、及实存木税河道钱粮等项银内拨用。复据该督奏、前项银两。除历年动用借支外。通盘核算。仅可凑拨银十万两。不敷之项。仍请于附近省分动拨。兹据该部核明该省奏销册造、实存司库闲款赈余等项银五十一万余两。现无报部动用之案。尽可为赈项不敷之用。是该省既有库贮银两。可以动拨。何以复请于邻省拨解。如已因公动用。即应报部核销。直隶如此。恐各省亦所不免。著通谕各督抚、嗣后务将库贮银两核实造报。有因公动用之款。即随时报部立案。俾部中按册拨用。有所稽考。傥册造应存之项。迨经指拨。又称因公动用。该部一经查明。即当严参惩办。以动库款而昭核实。　　

○谕军机大臣等、昨据颜检奏、部议赈恤银两。仅可凑拨银十万。不敷银四十万两。仍请于附近省分动拨。当饬户部速议。据奏该省盐价生息银三十五万两。通永道库木税银十二万六千余两。并河道钱粮银九万三千余两。系实存司库闲款。现无报部动用之案。地方偶遇偏灾。朕原不惜重费帑金。以资抚恤。该省既有此项银两可以动拨。何以复请于邻省拨解。傥已因公动用。何以又未报部核销。著颜检即饬该藩司、速将前项实存司库银两查明。提取备用。俟赈务完竣。即行报部核销。毋庸复于邻省筹款拨解。以归简易。将此谕令知之。　　

○给直隶霸、保定、文安、大城、永清、安肃、新城、博野、望都、祁、安、高阳、新安、无极、稿城、赵、隆平、宁晋、深、武强、饶阳、安平、二十二州县被水灾民一月口粮。并坍塌房屋修费。　　

○戊午。谕内阁、前据廉善奏、伊母患病。恳请开缺。侍亲回京就医。当经加恩允准。将成德补授热河都统。成德由京前赴热河。不过四五日即可抵任。廉善自应于成德到任交卸后。再行起程。何至迫不及待。率将印信等件存贮库内。自带印钥。沿途迎交成德。任意自为。设使前后任交代各员。纷纷效尤。成何政体。廉善因母病奏准回京就医。原系朕格外施恩。俾得遂人子侍奉私情。乃不候交代。遽行离任来京。全不以公事为重。实属胆大廉善著降为二品顶带。仍交部议处。寻议降二级调用。得旨、改为降二级留任。　　

○又谕、工部奏、左右两翼节孝节义二祠。年久倾颓。近年题准旌表。所造牌位。无可安奉。急应修葺。请旨饬催。所奏甚是。节孝等祠。为国家阐扬大典。乃任其倾圯。并不查办。废弛已极。著顺天府府尹即知照直隶总督、速饬藩司筹款。发给大兴宛平二县勘估兴修。工竣咨报该部。即将已造牌位送祠安奉。其续应成造者。亦即照数饬办。一体供设。　　

○命本年武殿试改于十月初一日以次举行。　　

○修河南汜水县城垣。从署巡抚王鼎请也。　　

○己未。上诣大高殿行礼。　　

○谕军机大臣等、长龄奏、野番一千数百人。复过河北。抢劫察罕诺们汗牲畜。并杀伤男妇十数人。现已前往赶办。并称察罕诺们汗不能抵御。亟须另筹防河事宜等语。青海野番滋事。前据长龄等奏报、大加剿戮。黄河以北。全就肃清。并筹议善后章程。赏给察罕诺们汗等银两。以资防守。彼时该督等所保人数过多。朕因其办理迅速。概予准行。并未斥驳一人。其所议章程。亦俱准令照办。乃撤兵甫经两月。该番贼复过河北抢掠。可见前次办理不善。所奏该处地方全就肃清之言。竟不可信。即此次具奏野番一千数百人。杀伤男妇十数人。亦恐不止此数。前因该蒙古等不能固守藩篱。该督以察罕诺们汗移居助勒盖一带。足资防守。每年赏给银两。置备口粮。其向年会哨之兵。即行停止。今又称察罕诺们汗不能抵御。另议防河。是长龄于此事毫无把握。致前后所奏。自相矛盾。该督现已前赴西宁。著即会同松廷、督兵妥速剿办。务期边圉迅就肃清。俾番贼知所儆惧。不敢再出滋扰。尚可稍赎前愆。傥仍办理不善。致番贼于撤兵后。又复前来肆行抢劫。扰及内地。惟该督等是问。恐不能当此重咎也。将此谕令知之。　　

