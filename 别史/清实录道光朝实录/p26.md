<!-- { "loadSidebar": true } -->
○热河都统松筠奏、蒙古全赖牲畜养生偷窃贼犯与内地有别。此次恭逢旷典释回各犯。莫非积惯匪徒。难保其不仍行劫抢偷窃有害地方。应请旨所有刑部议准恩赦援免释回者内有热河所属。扎萨克旗下蒙古窃劫各犯回旗后。傥有怙恶不悛。该旗不能管束者一经具报。仍即咨部分别发遣。以示惩儆。现在审办蒙古偷窃牲畜各犯如有应行援免者仍照蒙古例载事犯在各扎萨克所属地方遇赦不准援免之条办理。庶盗风可期渐弭于有业蒙古生计亦属有裨。得旨必应如此办理照所议行　　

○赏前任直隶天津镇总兵官李东山、头等侍卫在大门上行走。　　

○丙寅。上诣皇太后宫问安。　　

○谕军机大臣等、前据王得禄奏、巡查台湾并督缉盗匪情形。称淡水之沪尾、鸡笼、及噶玛兰一带洋面。有匪船游奕。当经降旨令王得禄查明游奕盗船共有几只。责令悉数埽除。兹据覆奏。该提督前因赴台校阅。闻淡水之沪尾、鸡笼、及噶玛兰一带偏僻洋面。有土盗船只游奕伺劫。随饬游击李天华出洋追捕。旋据李天华禀称。在噶玛兰洋面、追及匪踪。赶拢攻击过船受伤。杀贼落海。并生捦盗犯卢添赐等九名。盗船一只。该船盗首张充。跳海上岸。逃往内山潜匿。又盗首陈浅、陈齐、匪船二只。续经内地将首夥拏获等语。从前洋面不靖。比年以来。甫经肃清。忽又有盗船游奕。必应乘其初起。赶紧扑灭。方可不致滋蔓。罗凤山现已补授福建水师提督。务当督率舟师。整饬捕务。俾洋面一律安静。一有土盗立即埽除。此次盗船三只。除陈浅、陈齐、首夥已获外。其张充一犯。讯据逃往内山。必须严拏务获。以绝根株。至游击李天华在噶玛兰洋面追贼。过船受伤一节。该游击追贼时。贼船如何拒捕。该游击身受何伤。所伤轻重若何。并杀贼几人落海。著罗凤山确切查明据实具奏将此谕令知之。　　

○命前任江宁布政使恒敬以三品京堂候补。　　

○丁卯。上诣奉先殿寿皇殿。行礼。　　

○诣观德殿几筵前供奠。　　

○谕军机大臣等、据赵慎畛奏、越南国嗣阮福晈因奉到仁宗睿皇帝遗诏。拟请遣使赍递表文品仪。来京进香。又赍递表文方物。庆贺登极。并呈进辛巳年例贡等语。越南国备列藩封。虔修职贡。今该国嗣阮福皎以接奉遗诏欲遣使臣远来进香。自系出于至诚。惟是仁宗睿皇帝梓宫。已定于本年三月内奉移山陵。该国王遣使进香。核计程途。其到京已在永远奉安之后。不及恭荐。著该抚即行知该国王。令其不必遣使远来进香。其庆贺登极方物。亦无庸呈递。至应进辛巳年例贡。现当国制二十七月之内。不受朝贺。并停止宴赉。亦未便令其来京。著于下次应进例贡时。一并呈递。以示体恤远藩至意。该抚行文该国王一体遵照可也。将此谕令知之。　　

○戊辰。上御咸福宫。赐惇亲王绵恺、瑞亲王绵忻、惠郡王绵愉、食。　　

○谕内阁、孙玉庭奏、审拟泾县民徐飞陇被伤身死一案。究出正凶据实平反一摺。此案徐飞陇在该县八门口地方被伤身死。案悬数载。两经尸子京控。发交该抚审办。迄未讯明定谳。迨尸族徐玉麟来京复控。身怀冤状。在刑部门外自戕毙命。始交孙玉庭亲提审办。现据该督率同委员等提集犯证隔别研鞫。不但非章立托等挟嫌围杀。亦并非徐长发等做伤图赖。徐飞陇之因伤殒命。实系李象疑贼殴毙。该犯供吐情节。历历如绘。提到知情听嘱代为隐匿之吕斌。隔别详讯。供词亦悉相吻合。可成信谳。该督将李象依律拟绞。声明犯在赦前。应否援免。听候部议。李象一犯。斗殴杀人原非不赦之条。惟匿罪诬扳。几致酿成冤狱。情难宽宥。李象著不准援免。仵作洪椿原验尸伤。任意增减。刑书郑光旭。于该县删减供招不行禀请更正。仅拟杖责革役。未免轻纵。洪椿、郑光旭、俱著发往乌噜木齐以示惩儆。其余各犯罪名。均著照所拟办理。同知陈斌、候补知县聂绍祖、于人命重案因疑致误。率意刑求。非寻常错误可比。俱著革职发往军台效力赎罪。知县清凝、相验草率。不能审出正凶。任意将犯供删节。革职不足蔽辜。亦著发往军台效力赎罪。知府申瑶、会审要案。一任同官刑求逼供。不能救正。著交部严加议处。前任臬司嵩孚、邹翰、均未能审出实情。俱著交部议处。前任巡抚吴邦庆、于交审要案。不能督属虚衷研鞫。率信做伤图赖情节入奏著交部严加议处。孙玉庭审办此案。不辞劳瘁不避嫌怨。使数年不白之冤。一旦昭雪。卒成信谳。可嘉之至。著交部从优议叙。　　

○以审徐飞陇一案。各员研鞫勤能。知府余霈元、梁兰滋送部引见。余议叙有差。　　

○己巳。谕内阁、据恭理丧仪王大臣等合词奏恳奉移仁宗睿皇帝梓宫。请朕仍循旧仪步送至景山东门一摺。朕受皇考高厚深恩。瞻依罔极。即照前旨步送至阜成门外。亦岂足以尽哀恋之忱。且朕年力方强。虽积哀之余。自揣精力步履。尚不至过形劳瘁。今王大臣等。谆词吁恳。若依所请、祇送至景山东门而止。朕心实所难安。惟念从前奉移皇祖高宗纯皇帝梓宫时。皇考躬亲步送至东安门外。敬溯旧仪。朕亦不敢过礼。此次奉移皇考梓宫。朕当步送至地安门外。跪俟灵轝经过再由间道先赴大营祗候跪迎。藉以少申哀慕。王大臣等不可再行渎请。　　

○又谕、左辅奏边民籍隶两歧请一律拨归原籍一摺。湖南新设直隶晃州厅管理地方钱粮词讼。其所属士子自应俱归晃州考试。该厅邓姓一族前曾冒考黔省思州。兹查明田园庐墓俱在晃州。所有邓姓阖族之人。与各姓冒籍贵州入学中式。并报捐贡监职员。凡现居厅治者。无论年分久暂、均著改归晃州厅原籍管理。以杜歧冒而归画一。　　

○两淮盐政延丰奏、刊刻仁宗睿皇帝钦定明鉴完竣。遵奉朱谕。敬备陈设本四十部赏本一百二十部。板片留存运库以广流传。报闻。　　

○修浙江杭州满城坍损城垣营楼从巡抚陈若霖请也。　　

○庚午。谕军机大臣等、据成龄、陈若霖奏、会议办理浙江漕务一摺。浙省漕额较多。其徵漕之杭嘉湖三府州县。与江苏接壤。其漕弊大约相似。今欲返积重之势。先当去其已甚。乃可徐议革除。如该漕督等所奏帮费未能尽裁沿途陋规未能尽革。淳收未能尽去在此时亦祇能如此办理。均即照所议旗丁帮费准其津贴银三钱四钱。不得有逾四钱之数。其从前调剂钱米兑费加兑峰尖样米各名目。俱永远裁革沿途陋规。总须照旧有之数。实加删减。至少亦须裁去十之三四州县收漕。每石余米二斗五升。无分绅士农民。概以八折交收。此外不得浮加颗粒。此缘积弊已深。一时不能骤革。不得已且示以限制。该漕督等当饬令实力遵行。不可阳奉阴违。仍期递年量减。渐符旧制。在州县。责成该抚督率粮道知府等认真稽察。在途责成该漕督董率粮道运官等严饬遵办。如有例外多索之事。各据实严参惩办。勿稍瞻徇。将此谕令知之。　　

○命前任江苏巡抚陈桂生、以三品京堂候补。　　

○免云南各铜厂民欠无著工本银。　　

○辛未。上诣皇太后宫问安。　　

○谕内阁、长龄奏、陕甘两省绿营马兵较多请酌改步兵一摺。前经降旨饬令各督抚详察地方情形。酌裁兵额。兹据长龄查明陕甘两省。额设兵九万五千五百余名内有马兵三万六千三百三十五名。较各省多逾数倍且陕甘山岭崎岖。马兵不如步兵得力。请将马兵裁减十分之一。共三千六百三十名。俱以步兵改补统限一年办竣。著即照所议办理。所有节省银七万余两。即于每岁估拨案内照数扣除。至该省绿营红白赏恤银两。向系动用正项。仍著照旧支销。以省更张。该部知道。　　

○命云南开化镇总兵官伊昌阿来京以四川懋功协副将苏勒当阿、为开化镇总兵官。　　

○壬申上诣观德殿几筵前供奠。　　

○谕内阁、本年系应行查阅广东广西浙江福建营伍之期。广东广西著即派阮元、浙江福建著即派庆保、务各认真查阅。如有训练不精军实不齐者即将废弛之将弁据实劾参。毋得视为具文。　　

○谕军机大臣等、朕闻江苏省仓库亏空之多。较他省为尤甚。魏元煜系新任巡抚无所用其回护。必须将从前实在亏数。详查明确。勿令仍前隐混。惟查办之法。总在责成两藩司于该州县应解司库款项逐一勾稽。其有缺解者。即从此根究致亏之由如实有侵蚀入已贪污狼籍者必当据实参办。审明立寘重典。使贪墨者知所儆戒。而廉洁有守者。亦不致代人受累。克自树立。其实系因公那垫情罪得已者。应如何设法调剂。使帑项不致虚悬。魏元煜务即督同藩司额特布、杨懋恬秉公确核。或应执法。或应著追或应弥补。自行酌定。于何时办理完善。不得似前此他省清查仅开明亏数。以一奏塞责。迁延时日。终至有名无实。既清其源。必节其流。此后凡有新亏者接任之员于交代时一经揭报。立即严参按律究办。不得稍存姑息。以杜漏卮。经此次查办之后。傥仍未尽确实。将来别经发觉则惟该抚及该藩司是问将此谕令知之。　　

○又谕、李鸿宾简任安徽巡抚朕于召见时。即面谕于到任后查办该省亏空。安省仓库钱粮闻亏数甚多。该抚当督同藩司张师诚将旧亏实在数目逐案详查该州县于何案解不足数。即究其致亏之由。如实有侵蚀入已贪污狼籍者。必当据实参办。审明寘之重典使贪墨者知所儆戒而廉洁自守者亦不致代人受累。克自树立。其实系因公那垫情非得已者。应如何设法调剂使帑项不致虚悬该抚与该藩司秉公确核。或应执法或应著追或应弥补。酌定限期。于何时可以办理完善。不得似从前他省清查。仅开明亏数。以一奏塞责。迁延时日。终至有名无实。此后如有新亏。责成接任之员。据实揭报。逐案严参。庶其源既清。其流亦节。经此次饬查之后。傥仍前隐混。漏卮不塞。将来别经发觉。惟该抚及该藩司是问。将此谕令知之。　　

○又谕、帅承瀛简任浙江巡抚。朕召见时。曾面谕于到任后查办该省亏空。浙省仓库。不甚敝坏。前任巡抚曾奏明将旧亏银谷。业已弥补全完。但恐前此清查之数。尚未确实或有续行亏缺者。其已经弥补银谷。是否均归实贮。著帅承瀛督同新任藩司详查确核。如有隐匿者。查明何任何员。据实参办。不得稍有含混。其已补者。如有不实。亦即据实具奏。不可代人受过。此后如有新亏。严饬接任之员。于交代时据实揭报。逐案参办以节其流经此次查办之后傥仍未尽确实。则惟该抚及该藩司是问将此谕令知之。　　

