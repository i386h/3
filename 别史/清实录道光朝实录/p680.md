<!-- { "loadSidebar": true } -->
○又谕、本日据程祖洛奏、台湾兵粮、及福建省城、漳泉二府民食兵糈。均虞缺乏。前经奏明委员赴浙江江西各采买米十万石。或借拨仓谷碾运。而浙省因去年被水。今夏缺雨。八月间又风雨为灾。各州县多请碾谷平粜。诚恐存贮无多。难以如数拨运。不得不豫为筹备等语。著富呢扬阿、在浙江沿海州县本年漕米内截留十万石。派员迅速解运。其采买碾拨。究竟可得若干。并著竭力筹办。尽数解往以资接济。将此附报便谕令知之。　　

○以故三等侯英惠子文厚、二等男李兴爵子维德、三等男达兴阿子长寿、各袭爵。以广东剿捕土盗猺匪出力。赏道员杨殿邦、游击刘际昌、花翎。千总杨愈将蓝翎。余加衔升补议叙有差。　　

○以科布多屯田丰收。予员弁议叙。兵丁赏赉有差。　　

○予广东出洋淹毙守备冯耀宗等祭葬恤荫。　　

○准云南东川钱局。仍复卯额鼓铸。从总督阮元等请也。　　

○庚申。上诣皇太后宫问安。　　

○谕内阁、裕诚等奏、勤炉停限将满。请豫筹铜斤一摺。宝源局勤炉停铸期限。于明年四月届满。二月内即应开铸。而现在局库存铜一百十万余斤。仅敷明年六月发给八月分之用。在途各运。已届年底。尚在川楚江西地面。势难于明年八月以前。到局接济。若不复开勤炉。既无别款搭放兵饷。若照限满复开。又恐铜斤不敷。其应如何筹济之处。著户部速议具奏。并著沿途各督抚专派妥员。严催各运员赶紧趱行。将入境出境日期。先期报部查核。无许藉词阻风守水。耽延程限。致误鼓铸而干重咎。　　

○又谕、前派达三往热河查勘旱河工程。回京覆命时。奏称热河看园兵丁。生计拮据。恳请赏给一年口粮。俟伊奏准后。再给信热河总管松龄奏请等语。若以兵丁生计而论。该处满洲绿营。事同一律。岂有专赏看园兵丁之理。况热河地方。并非达三职任所司。似此任意妄为。冒昧越俎。迹近专擅。实从来所未有。姑念年已衰迈。老悖糊涂。免其交部严议。著降为四品顶带休致。　　

○谕军机大臣等、据耆英等奏、直隶保定府新安县民马金宝、杨溥、来京呈诉。新安县为九河下游。堤长亘百余里。必须专员就近照料。以资保卫。今新安县知县员缺裁汰。归并安州知州及州判兼管。离堤较远。设遇河水涨发。照料难周。百姓纳粮往返。至七八十里不等。盗贼争讼。无专员弹压。武举辛来熊、生员高玉衡、先后同乡民千余人。赴保定府暨总督衙门具呈。均未准理。现在阖邑乡民。愿捐谷三千石。恳请复设知县等语。直隶新安县知县员缺。前经该督奏准裁汰。该民人呈诉种种不便。是否实在情形。著穆彰阿于湖北河南查办事竣旋京时。顺道查勘明确。据实具奏。该民人已明降谕旨。饬令回籍听候查办。将此谕令知之。　　

○举行本年军政。吉林将军所属卓异官四员。骑射平常官六员。年老官一员。江宁将军所属卓异官三员。年老官一员。有疾官一员。杭州将军所属卓异官二员。荆州将军所属卓异官二员。广州将军所属卓异官二员。热河都统所属卓异官二员。年老官二员。察哈尔都统所属卓异官三员。不谨官二员。罢软官三员。年老官二员。有疾官一员。青州副都统所属卓异官一员。河南巡抚所属卓异官一员。年老官一员。分别议叙处分如例。　　

○以故四川成绵龙茂道属口外辖慢寨土百户更顿札舍子索浪吉务、云南云南县土县丞杨天锡子司铨、各袭职。　　

○辛酉。谕军机大臣等、张井奏、黄运湖河各工。本年水涨残损。请分别估办一摺。朕详加披阅。如堰盱石工。卑矮者亟应加砌。倒卸者亟应补修。其历次风掣石工。除新工应令各员赔修外。旧工必应一律修补。并将山盱旧信坝补还石工。以资济运。山盱跌损坝河。亟应分别修补改挑。并于坝下束水堤。择要加帮。补还缺口以资减涨。义河跌塘过深。现系外越堵闭。如在原处修复。来年断难竣工。勘于该河之南。礼字河之北。另挑河头一道。河尾仍达义河。来年尚可济急。扬河西岸纤堤。应于临湖一面。择要增培。酌抛碎石。再于顶上包宽数尺。该厅及扬粮厅两岸甎石土工。一律加帮补砌。以御湖浪而卫下河。里河闸工。请照旧分别估修。中运两河纤堤。应行加帮以利漕运。黄河两岸大堤。丰萧铜沛邳睢宿南北桃南北外南北山安海防十三厅。应择要加帮补筑。以防汛涨五条。据张井拟将堰盱补修风掣石工。扬河扬粮加帮东堤土工。邳北宿北桃北外北山安海防六厅培筑黄河大堤土工。剔归常年另案。于岁抢修及例拨银内动支。仍需银一百六十万两。请先拨八十万两。所奏自系应修之工。而现在经费不敷。难从所请。著朱士彦、敬徵、就近覆勘。酌量轻重缓急。具奏请旨。固不可迟误要工。亦不可致帑项措办不及。该河督摺。著钞给阅看。将此谕令知之。　　

○又谕、壁昌等奏、甘省应解喀什噶尔等四城、道光十一十二十三年生息银一万六千八百两。向由陕省营运解甘。转解口外。若陕省未经解到。甘库于积存银两内垫拨。兹据杨遇春咨称陕省生息银两。既未解到。积存项下。已准部咨入册报拨。不准请留。此外再无闲款可拨。如果各城急用。必须司库垫解。应由该大臣奏明办理等语。甘省应解各城生息银两。向系核入经费项下统调。以备添放兵丁盐菜。自应如数解运。俾免支绌。著杨遇春转饬藩司。嗣后回疆各城生息银两。一俟奏明调拨。无谕陕省曾否解到。仍由甘库积存银内垫拨。并著史谱督饬该省藩司。速将生息银两解赴甘省。以便转解各城。毋再迟逾。将此各谕令知之。　　

○礼部议准、河南巡抚杨国桢疏报、采访罗山县贞节妇女罗顾氏等二百八口。请建总坊旌表。从之。　　

○补造福建澎湖水师协标巡洋遭风击碎战船。并沈失军械。从署总督魏元烺请也。　　

○壬戌。谕内阁、周之琦奏、请拨盐务充公银两。凑买清查案内缺谷一摺。江西大庾县清查案内。应买缺谷九千二百十二石八斗零。存贮司库谷价银五千五百二十七两零。该县因例价不敷。力难赔贴。尚未领买。仓谷为储备要需。必应及早买补。准于盐务充公项下拨给银四千两。以补例价之不足。该抚即饬南安府知府李廷锡。督县承领存司银两。勒限三个月买足。派员盘验结报。毋稍迟延。此外各属与大庾情形不同。未买缺谷。即饬令领价买补。不得援以为例。　　

○实授文庆礼部右侍郎。松筠理藩院左侍郎。　　

○陕西西安镇总兵官刘凤翥、因病解任。以神木协副将刘允忠、为西安镇总兵官。　　

○以缉捕出力。予河南知县王廷栋等升补有差。　　

○展缓浙江仁和、钱塘、石门、桐乡、归安、乌程、德清、七县带徵额赋。　　

○癸亥。谕内阁、奕颢等奏、会勘永陵启运殿等处应修各工一摺。永陵启运殿前檐。柱脚沉陷。情形较重。自应照估兴修。所有恭移神牌、并动工兴工各吉日吉时。著钦天监敬谨选择。于明年四月内修理。奏明后行知工部。奏派大臣敬谨承修。　　

○赏河南等省乡试年老诸生李拔等三十二名举人副榜有差。　　

○抚恤琉球国遭风难夷如例。　　

○甲子。谕内阁、申启贤等奏、江浙漕粮。向有旗丁水手应得余米。及至抵通。又有经纪应得余米。山东河南例运小米黑豆。其旗丁水手。亦有余賸米豆。向例均准其售卖等语。此项米豆。若照市价官为收买。较之采买近省。既无搬运之烦。又省舟车之费。著仓场侍郎查明每年余米数目。除酌留旗丁水手食米外。余著全行收买。　　

○户部左侍郎兼管顺天府府尹事申启贤等奏、请将捐赈议叙。暂为变通。拟捐银二百两以上。给从九品职衔。四百两以上。给八品职衔。六百两以上。给六品职衔。其原系生监及职衔较小者。照数加衔。捐米者以市价核银。从之。　　

○命茂明安贝勒达木丕勒、在紫禁城内骑马。　　

○乙丑。上幸瀛台。御勤政殿。赐蒙古王贝勒贝子公额附台吉及外藩使臣等宴。并赏赉有差。　　

○谕内阁、御史裘元俊奏、请严禁南粮米色不纯。藉词先行搭放一摺。近年南粮抵坝。往往因米色灰暗。难以久贮。春请先行搭放。如该御史所奏有漕州县。但以折色为事。买米上兑。搀杂糠秕。旗丁等多索兑费。即行收受。甚至沿途盗卖。搀灰和水。运官卫弁。又因得受漕规。任其弊混。以致米质霉变。不堪存贮。该大吏等虑及抵通驳斥。藉称水旱不齐。米质本未饱湛。奏请将新到漕粮。先行开放。而旧粮转贮仓廒。陈陈相因。致滋红朽。于漕务仓储大有关系。不可不严行饬禁。嗣后著有漕督抚严饬各州县。徵收漕米。务须一律乾洁。该督抚不得豫为地步。奏请先行搭放。并著漕运总督严饬各粮道认真查验。无任丁弁沿途滋弊。重运抵淮。该漕督亲往盘量。遇有霉变。驳令更换。傥抵通后经仓场侍郎验出霉变米石。除饬赔补归仓外。仍将运官卫弁严参惩办。查验不实之粮道。从重议处。以肃漕政而重仓储。将此通谕知之。　　

○又谕、成格奏、千总情急自尽。请将干连之正署游击解任质讯一摺。巴里坤镇标右营千总刘生莲、自戕身死。据该尸弟刘生明供称、该千总派领恤赏银两。及置办鸟枪。回营呈交。高游击以枪不合式。不肯接收。恤赏项内。司库扣短使费。责令认赔。该千总又因前署游击王国栋、托买女子。垫用公项。以致烦闷自戕。查与该游击高玉连、署游击王国栋、覆称各情。均不相符。案关营员戕命。必应彻底根究。巴里坤中营游击高玉连、前署游击城守营都司王国栋、著一并解任。交成格提同案内人证。秉公研究。以成信谳。如惑于救生不救死之说。天可欺乎。懔之。寻奏、刘生莲所办鸟枪。实不堪用。又动亏恤赏银两。畏罪自尽。除追赔外。应免置议。高玉连、王国栋、讯无抑勒威逼。惟不能先事豫防。王国栋于该千总欲为买妾之言。未经峻拒。请交部分别议处。从之。　　

