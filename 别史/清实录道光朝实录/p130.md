<!-- { "loadSidebar": true } -->
○又谕、户部将各省逾限未覆案件。开单具奏。本年六月间。因盛京直隶等省、未结各案。久逾例限。降旨勒限。饬令逐案登覆。兹户部查明。奏催以来。已据登覆者。仅止六十三案。除四川省六案。准其展至道光三年四月内完竣外。直隶等省。尚有一百七十八案之多。实属延缓。著各该督抚、及两淮盐政等、先将办理迟延职名。分别送部核议。仍勒限两个月。将各案完结。傥再任意延宕。即将承办之员。指名严参。以惩疲玩。　　

○又谕、刑部奏、审讯已革守备徐富国、呈递封章一案。查核王鼎等所审原案。并无不实不尽。惟该革弁所供。原任江西巡抚钱臻、前署藩司赣南道汪全德、与本省商人。往来宴会一节。是否属实。著交孙玉庭、秉公查明。据实具奏。徐富国、著该部照例解往备质。寻讯诬。坐如律。　　

○陕西巡抚卢坤奏、遵旨详查蒲城、渭南、二县。徵收钱粮。尚无浮数。得旨、随时认真查察。若稍有避嫌徇隐之念。则大负特用之意矣。懔之勉之。　　

○调黑龙江将军德英阿、为绥远城将军。绥远城将军禄成、为黑龙江将军。　　

○定出口私贩骟马例。三十匹以下、杖一百。三十匹以上、加枷号一个月。四十匹以上、加枷号两个月。五十匹以上、徒一年。一百匹以上、徒二年。　　

○户部议准、长芦盐政阿尔邦阿疏报、石碑场开垦新淤灶地、二十一顷二十一亩有奇。照例升科。从之。　　

○辛酉。上御宁寿宫。赐王、公、大臣、及蒙古王、贝勒、贝子、公、额驸等食。并赏赉有差。　　

○谕内阁、各省关系紧要工程。朕原不惜帑金。随时饬令兴办。然亦宜权其轻重缓急。分别次第办理。国家经费有常。若工无钜细。同时并举。不但帑项多糜。且易滋浮冒侵蚀之弊。嗣后各省城垣衙署等工。果逾保固例限。关系紧要者。仍准该督抚、核实勘估。奏请兴修。其已逾例限。情形较轻者。不得任听属员怂恿。概请兴修。致令不肖官吏。藉端侵耗。以重帑项而昭核实。将此通谕知之。　　

○又谕、那彦成奏、甘省经徵草束处分。请酌量变通一摺。甘肃各厅州县。每年额徵草四百五十七万余束。因徵变不力。经前督臣长龄、奏请照地丁钱粮完欠分数参处。兹据该督查明。山径丛杂。硗瘠之区。产草间有不丰。完纳艰于驮载。自严定章程之后。仍不能年清年款。自系实在情形。且草束不过供餧马之需。即变价津贴公费。亦与正赋不同。所有甘省经徵草束未完处分。著改照杂项钱粮之例参处。以示区别。该督仍督饬藩司及该管道府、实力稽查。如有以完作欠。徵多报少。及变价迟延等弊。即据实严参究办。毋稍徇隐。该部知道。　　

○谕军机大臣等、颜检奏、查明清苑县放赈实在情形一摺。前因有人参奏、直隶清苑县办理赈务不善。当交该督等、秉公详查。兹据奏称、清苑县知县张范东、本年办理赈务。遵照奏定章程。勘定灾分。分别户口散放。以银易钱。核定市价。照例扣除小建。俱系督同委员监放。并不假手胥役。致滋弊端。该县此次散赈。尚无克扣侵渔等弊。似属可信。惟直隶本年被灾州县较多。朕轸念民依。恫瘝在抱。诚恐不肖官吏。侵冒克减。有名无实。著颜检、仍督同藩司陆言、随时访察。如有浮冒需索各情弊。立即严参。无许徇隐。务期实惠及民。毋令一夫失所。方为不负委任。将此谕令知之。　　

○又谕、本日晋昌奏、起运木植。请仍由岫岩大孤山海口转运。据称查嘉庆十一年。采办木植。系在边外百铃川山场。附近内河。是以由太资河、运至牛庄海口转运。此次所办木植。系在边外红土崖等处。附近外江。不通内河。必须由浑艾两江下运。经过高丽沟。至岫岩大孤山海口。船载转运。方无窒碍。若由山场运至牛庄海口。其中山岭间隔。沟涧甚多。实属纡绕难行。又查嘉庆十八年。酌拨粟米运津。即系拨派天津宁河二县船只。驶至岫岩大孤山海口。装载出口。有案可稽。此项木植、丈尺较大。由江运至海口。须俟水势深涌时。方可顺流挽运。请于明年春夏间。陆续赶运等语。奉天边外。天气偏寒。江河凝冻坚实。春融冰消较迟。若于河开时。即令商船来东守候载运木植。未免耽延时日。著晋昌、于明年春夏间。察看浑艾两江水势情形。随时严催。将木植陆续赶紧起运。不必拘定数目。先将运到若干根件。知照直隶。著颜检、委员分起拨船。仍由岫岩大孤山海口载运。以归简易。将此各谕令知之。　　

○又谕、帅承瀛奏、委员覆查南田封禁地方一摺。浙江宁波、台州、二府联界之南田地方。自前明封禁。至今四百余年。无业游民。藉采捕为名。潜往私垦。现在十有八岙。计垦户二千四百有零。已垦田一万六千七百余亩。其始由豪强占踞。招人垦种。计亩收租。名曰老本。以致愈垦愈多。此等垦户。若概行驱逐。则实在无籍可归之贫民。必虞失所。恐致别滋事端。若任其占踞潜匿。或更从而影射招邀。则纷至沓来。匪徒溷迹其中。无从辨别。人数愈众。措置愈难。该抚现饬拏著名老本苏赖一富等二十名。严行究办。并出示剀切晓谕。檄委宁波府、督同该委员等。前赴南田、复行逐岙查勘该处户口地亩。一俟得有确数。著即相机筹办。务出万全。会同赵慎畛、妥议章程具奏。俾贫民不致流离失所。而匪徒亦不致匿迹其间。方为至善。将此谕令知之。　　

○修浙江富阳县城垣、及吴公堤塘。从巡抚帅承瀛请也。　　

○壬戌。上诣大高殿行礼。　　

○奉皇太后幸北海。阅冰技。　　

○御制养正书屋诗文集序。曰。予自六岁入上书房。受诵经史。稍长。即于讲肄之暇。留意篇章。积累岁时。渐成卷帙。非欲雕琢曼词。盖陶冶性情。典学不废。藉以自励而已。庚辰秋孟。惊承大命。仰蒙皇考付托深恩。仔肩钜重。临轩以来。兢兢业业。惟虑民生之未裕。政事之未醇。用人之未当。曩昔所著。未暇整次。兹内廷诸臣。合词陈请、刊布予潜邸时养正书屋诗文集。且以我皇祖乐善堂集。皇考味余书室集。皆于御极之初。颁示海内。援请再三。却之不可。予乃推述养正之意以序之。养正书屋者。皇考受宝初元。御书以赐园居之额也。易曰。蒙以养正。圣功也。又曰。君子以果行育德。王弼注。育德者。养正之功。盖童蒙之时。天理至正。浑然无私。惟赖教者之启发。则至正之理。常保其固有而无所失。此养正必原于育德也。德既正。则见诸行事者。亦无不正。是果行又为育德之效。作圣之基所由始。即齐治均平之道所由推也。予弱冠。即蒙皇考殊眷。默定储位。而养正二字。实肇锡于纪元之始。仰见训迪深衷。所以敦勉藐躬者。至深且远。继自今。懔承统绪。敬绎前言。倍加感悚。则知天地养万物。圣人养贤以及万民。皆不外此。大哉圣人之言。岂仅为发蒙之初基云尔哉。是集始乾隆乙卯。至嘉庆庚辰。删繁去复。得诗若干首。文若干篇。付诸剞劂。用志岁月。且阐述我皇考赐额之至意。庶顾諟常存。以循守于勿替焉尔。　　

○谕内阁、惇亲王面奏、本府与瑞亲王府。分赏旗人。均系另立册档者。该府不能遍给钱粮。而本身官赏钱粮。又应止退。诚恐两无所依。不能谋生等语。著交宗人府、会同该旗、查议具奏。　　

○又谕、御史杨腾达奏、请除弊以裕民用。据称京都向年大钱一千。约小钱二三文。今腊月以来。每千竟有鹅眼铅钱翦边一二十文。民实不便等语。京师局铸官钱。原以便民利用。小钱久干例禁。岂容市侩任意搀和。致滋弊窦。不可不严行申禁。著步军统领、顺天府、五城、随时查访。如有奸民私自铸造。及夹带进城行用。著即严拏惩办。　　

○以捐修江苏沐阳县城垣。及护城堤岸。予知县张濂堂等、议叙有差。　　

○科尔沁达尔汉亲王布彦温都尔瑚等二人。苏尼特郡王喇特纳什第、浩齐特郡王贡楚克栋罗布阿噜科尔沁贝勒丹津巴勒桑、乌珠穆沁贝勒图克济扎布等三人。阿巴哈纳尔贝勒玛哈巴拉、喀尔喀贝勒沙克都尔扎布等十人。归化城土默特辅国公齐噜布。阿巴噶扎萨克头等台吉索诺木多布沁。鄂尔多斯扎萨克头等台吉色楞德济特、喀喇沁多罗额驸扎密扬多布丹等二人。杜尔伯特贝勒齐默特多尔济等二人。青海贝子喇特纳什第等二人。伊克明安扎萨克头等台吉托克托瑚、附在察哈尔旗下和硕特二等台吉密锡巴图等五人。吐鲁番二品协理旗务伯克伊斯玛依尔、沙雅尔三品阿奇木伯克伊萨克等九人和阗属策勒城四品阿奇木伯克呢雅斯等二人。叶尔羌属什拉木五品阿奇木伯克阿布拉等三人。喀什噶尔六品明伯克都那什尔、廓尔喀使臣噶箕达纳彭咱邦礼等十六人。暹罗国使臣呸雅唆挖里巡段呵排腊车突等四人。于神武门外瞻觐。　　

○癸亥。上御抚辰殿大幄次赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○甲子。谕军机大臣等、据禄成奏、归化城土默特、并回子部落游牧两界之间。有锡哷图呼图克图所属游牧一段。与察哈尔回子部落乌喇特等各蒙古交界毗连。往往有匪徒潜匿。乘间盗劫。扰害商民。满洲蒙古各卡。相距窎远。稽察难周。请于锡哷图呼图克图所属沙拉穆楞地方。择其冲要。添设卡伦二处。于该处黑徒内。每卡派格斯贵一名。黑徒十名。再于达喇嘛中轮派一名。总理其事。至坐卡人等月支盘费。请由绥远城粮饷厅库贮大青山后徵收历年余賸租银闲款内。提出银一万两。交归绥道发商生息等语。锡哷图呼图克图所属沙拉穆楞地方应否添设卡伦二处。著德英阿于到任后。覆加查勘明确。据实具奏。再降谕旨。将此谕令知之。　　

○是日。癸未年立春。顺天府进土牛春山宝座。　　

○乙丑。孝庄文皇后忌辰。遣官祭昭西陵。　　

○上诣慈宁宫。寿康宫前殿行礼。后殿问皇太后安。　　

○谕内阁、本月二十四日亥刻。内阁汉票签处。不戒于火。当经王大臣、及步军统领衙门、内务府官员、督率兵丁扑救。刻即止熄。是日值宿之内阁侯补中书鲍唐、著交部严加议处。其家人贾升、及皂役常顺、俱著交刑部审讯。所有未能先事豫防。自请议处之大学士托津、曹振镛、长龄、协办大学士英和、俱著加恩改为察议。　　

○谕军机大臣等、据松箖等奏、齐齐哈尔木城。年久倾坏。请动项修建。并查照成案。通计匠夫工价、及兵丁砍运木植饭银、应用钉铁等项价值。共估需银五千六百二十二两零。于库贮备用项下、照数动支等语。齐齐哈尔木城。是否因年久损坏。应行修建著禄成于到任后。覆加查勘明确。据实具奏。再行办理。将此谕令知之。　　

