<!-- { "loadSidebar": true } -->
○谕军机大臣等前据辑瑞奏、于阿克苏开垦荒地。酌给回户一摺。当交该部核议。兹据户部酌核具奏。开垦地亩。期于国计民生。两有裨益。阿克苏既查有可垦地十万亩。开渠引水。足资灌溉。自宜据实奏明。候旨遵办。乃该大臣未经具奏。率即饬招回户。于六月兴工。已明降谕旨。将该大臣严加议处矣。喀什噶尔等处开垦。向系招集眷户认种。此次该大臣声请毋庸招觅眷民。所奏情形果否属实。著布彦泰等确切查明。悉心核议。并著达洪阿、亲往阿克苏。将可垦之地。逐加履勘。何以与喀什噶尔情形不同。其招徕内地眷户。认地垦种。何以碍难办理之处。务当详细体察。咨商布彦泰、会同具奏。又据乌什办事大臣维禄等奏、酌拟裁屯撤兵。及续开地亩。拨给夷回耕种各情。著达洪阿于查勘阿克苏竣事后。即前赴乌什。察看情形。一并妥议具奏。辑瑞及维禄摺均钞给阅看。将此谕令知之。　　

○兵部议覆、盛京将军禧恩奏、请添设捕盗弁兵章程八条。一、奉天地方辽阔。缉捕最关紧要。应添设捕盗千总三员。把总三员。经制外委六员。虚顶外委十二员。马兵八十名。步兵一百八名。以资巡缉。一、千总把总经制外委等员。三年内未便遽请添设。而兵丁未可漫无约束。应令各厅州县。由武生中拣选家道殷实。年力富强。素无武断乡曲。包揽词讼之事各二三人。送将军考验。挑取十二名。给与虚顶外委。食马兵钱粮。管束众兵。责以捕务。一、此次添设弁兵等饷银。并缉捕犒赏。应准于发商生息项下动支。分别付给。一、千总把总等官。三年外始行设立。其三年内之空旷俸银马乾。准作为置办器械马匹之用。一、每年倒桩马匹。准照热河捕盗营之例。马匹骑操过五年者。准其领价买补。若一年倒毙者。赔银七两。二年倒毙者。赔银六两。按年递减。每年每百匹。准报倒马三十匹。于息钱赢余项下动支买补。一、弁兵红白赏恤。及修理器械兵房。配造火药。应于每年息银息钱赢余项下动支。一、弁兵房间。共计二百三十间。每间给银三十五两。应在承德县库存桥道生息项下动支。一、边外蒙古游收地方。如有盗贼藏匿。准该弁兵赴地方官领票出边缉拏。仍知照各旗蒙古协缉。如无照票。不准私行出边。以重边禁。从之。　　

○戊子。谕内阁、此次覆试武举刀力石力不符之刘英魁、闵长申、文寿、玉庆、朱连升、李德明、白云凤、俱著罚停殿试一科。所有原围监射王大臣较射大臣、著交宗人府吏兵二部照例议处。其补行覆试弓力仍不相符之武举傅廷扬、定魁、著再罚停殿试一科。　　

○肃亲王敬敏、因病乞假。以科尔沁扎萨克郡王僧格林沁、署正蓝旗满洲都统。　　

○予甘肃因公淹毙试用知县李锦芳同知衔。并祭葬恤荫。　　

○己丑。上御洞明堂。勾到福建、奉天、湖广、情实罪犯。停决湖广斩犯七人。绞犯一人。奉天斩犯二人。余八十人予勾。　　

○庚寅。上诣绮春园问皇太后安。　　

○谕内阁、禧恩奏、酌减捕打冬围兵丁一摺。盛京每岁冬间进鲜。既已裁减过半。所有捕围兵丁。自宜量为酌减。著照所请、捕围兵一千三百名自本年起。减去三百名。仍按年轮流派前锋马甲一千名。捕打贡鲜。以资操练。　　

○以通政使司通政使和淳、为都察院左副都御史。　　

○广西右江镇总兵官阿克敦布、因病乞休。允之。　　

○旌表守正捐躯江苏赣榆县民相庭珍妻张氏。河南叶县民薛玉岑妻张氏。　　

○修福建驻防兵房。从将军敬＜?穆-禾攵＞请也。　　

○改造盛京金州水师营战船。从将军禧恩请也。　　

○辛卯。孝慈高皇后忌辰。遣官祭福陵。　　

○上诣大高殿行礼。　　

○还宫。　　

○贵州巡抚贺长龄奏、查黔省各属。并无银砂。亦无银矿可采。得旨、细心查办。不可一奏了事。　　

○旌表守正捐躯山东郯城县民王块甲妹王氏。鱼台县民强礼修女强氏。　　

○以孟冬时享太庙。自是日始。斋戒三日。　　

○壬辰。谕内阁、潘锡恩奏、查勘高邮东堤遇风漫水。现在抢堵情形一摺。据称扬河厅境高邮汛七颗柳地方东堤。被水浸泡日久。堤身坐蛰。该厅营赶筑柴坝。适遭风暴。遂致漫缺十余丈。该河督亲往督办等语。该处堤身因风漫缺。该员弁等防守不力。咎无可辞。杨河通判张用熙、扬河营守备陈耀、俱著撤任。摘去顶带。仍责令在工效力。果能依限完竣。由该河督核明具奏。傥稍延玩。即行严参。淮扬道樊师仲、河营参将卢永盛、淮扬游击李胜、俱著交部议处。潘锡恩未能先事豫防。著一并交部议处。该处堤下居民无多。虽早经迁避。并无损伤。然究属被水可悯。著即督饬该地方官。妥为抚恤。毋令一夫失所。此次堵筑缺口所用钱粮。著责令专管之厅营。全数分赔。以示惩儆。　　

○伊犁将军布彦泰奏、开垦阿齐乌苏山地。大局已成。渠道全通。现将极东之哈什河引放入渠。皆已盈科递进。水到渠成。旋又查看渠尾。则已潆洄转注。洩入乌合哩里克河。并无阻遏之处。十万余亩之地。一律灌溉。无误春耕。得旨、所办甚属可嘉。　　

○旌表守正捐躯直隶宁津县民祁朝垣女祁氏。　　

○给河南淮宁、项城、沈邱、三县灾民口粮有差。　　

○癸巳。孝敬宪皇后忌辰。遣官祭泰陵。　　

○谕内阁、萨迎阿奏、请将滥刑毙命之巡检革职拏问一摺。热河丰宁县大阁儿巡检马铦、于赌匪李停江一案。滥用刑求。以致受伤毙命。著即革职拏问。交该都统提同全案人证。确切研讯。按律定拟具奏。又另片奏称、该巡检复有擅受旗人陈兰与佟浚争控钱债一案。任性偏断。几至酿成人命等语。著即一并审明。从严惩办。寻奏、查讯李停江。因误睡热炕。致中火毒身死。究系刑伤过重所致。争控钱债一案。系陈兰自扎肚腹。希图抵赖。旋即平复。马铦、除擅受民词轻罪不议外。应照非法殴打致死律。拟杖一百徒三年。下部议。从之。



大清宣宗效天符运立中体正至文圣武智勇仁慈俭勤孝敏成皇帝实录卷之四百十

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十四年。甲辰。冬。十月。甲午朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○颁道光二十五年时宪书。　　

○试中式武举王琴堂等八十四人于太和殿前。　　

○实授张澧中、刑部右侍郎。　　

○命湖北巡抚赵炳言、来京陛见。以湖广总督裕泰、兼署巡抚。　　

○乙未。蠲缓直隶霸、永清、武清、宝坻、蓟、宁河、文安、大城、东安、高阳、安、献、阜城、任邱、景、天津、青、静海、沧、南皮、盐山、南和、平乡、钜鹿、大名、南乐、鸡泽、清丰、玉田、宁晋、隆平、南宫、磁、三十三州县被水被雹村庄新旧额赋有差。并赈霸、永清、二州县旗民。　　

○丙申。上御紫光阁。阅中式武举马步射。　　

○丁酉。上御箭亭。阅中式武举技勇。　　

○御乾清宫。引见中式武举亲定甲乙。　　

○谕内阁、载垣等奏五辂五乘。不堪陈设。请旨可否修理之处。五辂五乘。既已年久损坏。著暂缓修理。无庸陈设。　　

○谕军机大臣等、据奕山奏、查出可垦荒地。招集回户承种。并捐廉开穵渠道兴工日期一摺。和阗开垦事宜。著暂行停工候旨办理。此项荒地。是否可以开垦。其招集回户承种。日后有无流弊。该处现在有无民户可以招垦。著达洪阿于查勘阿克苏乌什两处地亩事竣后。即前赴和阗。将该大臣所指达瓦克地方详细履勘。体察情形。咨商布彦泰会同具奏。原摺著钞给阅看。将此谕令知之。　　

○湖广总督裕泰奏、查明李家埠溃口监利等州县湖河被淹尚轻。现妥为筹办。得旨、言顾行。行顾言。民为邦本。别无他谕。　　

○修湖北荆州府李家埠堤埝。从总督裕泰请也。　　

○戊戌。上诣绮春园问皇太后安。　　

○御太和殿传胪。赐中式武举一甲张殿华、钱昱、刘清江、三人武进士及第。二甲王琴堂等十人武进士出身。三甲祥保等七十一人同武进士出身。　　

○谕内阁奕山奏、查明和阗应存生息等项银两。足抵官兵经费等语。和阗应需道光二十六年官兵经费五千四百十两零。前经降旨拨解兹据奏称、和阗估存生息等项共银六千五百七十六两零。足抵二十六年官兵经费所有前调银两。著毋庸拨解。其现存普尔钱足敷二十七年经费。亦著一并停调。　　

○以访获因奸谋命重犯。予山东历城县知县吴炜升用。　　

○己亥。上诣安佑宫行礼。　　

○谕内阁、李星沅奏、陕甘驻防繙译乡试。请再展期一摺。西安宁夏繙译各生。现止九名应试。其续经送部之凉州庄浪考取繙译各生。自应一律准其合考。惟据称岁晚路遥。应试各生恐难克期而至著照所议、将试期展至来年二月十六日举行。以示体恤。　　

