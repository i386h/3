<!-- { "loadSidebar": true } -->
道光二十一年。辛丑。九月。壬子朔。谕军机大臣等、本日据刘韵珂参奏、余姚县知县舒明劝捐不善。已明降谕旨将该县革职。举人施襄等一并斥革究办矣。又据御史汪元方奏、该县刻有乐输木戳。每亩勒派大钱五十文。复将呈阻绅士押禁。以致聚众滋闹。核与刘韵珂所奏大略相同。浙省现办防堵事宜。用民之力。必须顺民之情。若州县藉端科敛。吏役舞弊侵吞。以致酿成事端。成何政体。著刘韵珂确切查明。秉公严审。固不可纵容劣衿。尤不可回护属员。致有不实不尽。将此谕令知之。寻奏、余姚县知县舒明劝捐防堵。据绅士朱文治等呈请按亩捐次。议请每亩捐钱五十文。并刊刻捐单。盖用乐输戳记。给发各捐户收执。即批准照办。并非因公科敛。所收钱文。均系公捐公用。并无侵吞情弊。其革举施襄等具呈请见。因其籍端挟制。谕差看守。禀请交办。尚无不合。惟未将按亩捐输章程。收钱数目。随禀声明。致滋藉口。办理究属非是。应请旨开复原官。交部照例议处。下部议从之。　　

○又谕、保昌等奏、防守省垣情形一摺。据奏收回厦门之后。尚有逆船数只。盘踞厦港孤峙之鼓浪屿。省城各处要隘。现已截港设伏。逆船不敢闯入等语。布置尚属周妥。仍著加意严防。无稍疏懈。前调江西兵二千名。现经裕谦裁赴浙江矣。另片奏、需用铅子二十四万斤。已咨各省督抚赶紧筹拨。但现在逆夷占据定海。浙省军务紧要。硝磺铅丸。亦在所急需。如该省足敷应用。著即分给浙省。交裕谦分贮。以备应用。该将军等酌量筹办。毋存畛域之见。将此谕令知之。　　

○癸丑。上诣绮春园问皇太后安。　　

○谕内阁、向例固伦额驸之衣服等项。俱系照贝子之例穿用。固伦额驸德木楚克扎布。著加恩赏给宝石顶带。三眼花翎。及衣服等项。均照贝子之例。　　

○又谕、浙江定海镇总兵提督衔葛云飞。处州镇总兵郑国鸿。江南寿春镇总兵王锡朋、当定海失守之时。同时阵亡。已降旨令该部照例赐恤。本日据裕谦奏、此次转战六昼夜。开放大炮。击焚逆船。惟葛云飞所练亲兵。最为得力。陆路杀贼。寿春处州官兵。均极勇敢。剿杀逆夷一千数百名。因该逆驱使闽粤汉奸。舍死登岸。众寡不敌。以致失事。现在葛云飞。郑国鸿尸身。业已从厚殡殓。王锡朋尸身。尚无著落。览奏为之堕泪。该总兵等奋勇杀贼。效命疆场。深堪悯恻。除照例赐恤外。加恩各赏银五百两。由各原籍藩库给发。并著该省督抚查明该故员子孙几人。据实具奏。葛云飞、郑国鸿、王锡朋、俟定海收复后。建立专祠。王锡朋仍于该原籍建立专祠。该故员等灵柩回籍时。并著各该地方官妥为照料。此次随同葛云飞、郑国鸿、王锡朋、阵亡将弁兵丁。除分别奏咨照例恤赏外。并著裕廉确切查明。分咨各原籍督抚。将其家属从厚抚恤。用示朕悯节昭忠。有加无已至意。　　

○又谕、裕谦奏、请将部拨解闽军需。改解浙江一摺。所有拨解福建之两淮运库银七十万两。著准其改解浙江。其福建应拨军需。著户部速议具奏。　　

○又谕、王鼎等参奏、河工疏防员弁一摺。河南祥符汛漫口失事。专辖之知府衔开封府下南河同知高步月。署下南河协备许镳。防守之祥符上汛县丞秦华曾、千总高振、外委刘让、平时未能小心防范。临事又不克迅速抢堵。以致大溜全掣。厥咎均重。著一并交部严加议处。兼辖之开归陈许道步际桐。虽于下游办工处所。闻报折回抢堵。究竟保护未稳。咎亦难辞。著交部议处。寻议上。得旨、专辖之下南河同知高步月。协备许镳。祥符上汛县丞秦华曾。千总高振。外委刘让。均著即行革职。于河干枷号一个月。满日发往新疆。充当苦差。兼辖之开归陈许道步际桐。亦著即行革职。留工效力。　　

○谕军机大臣等、王鼎奏、黄河长水递消。口门省城情形一摺。据奏祥符上汛西岸裹头埽已报镶筑。省城西北角迎溜之处。河水递落。日渐松缓。各厅废运料物。抢护应手等语。览奏均悉。仍著王鼎督饬所属。先行相度地势。挑穵引河。总期一律深通。迅即堵筑口门。进占合龙。以副委任。另片奏、河督事务纷繁。病体势难兼顾等语。现已有旨谕知朱襄。迅即赴豫。想指日节可到任。王鼎俟朱襄到后。即卸署河督篆务。会同慧成、朱襄、牛鉴、办理堵筑事宜。仍当加意调摄。以慰廑注。将此谕令知之。　　

○又谕、据王鼎等奏、酌议购料挑河章程一摺。此次祥符三十一堡漫口。宽至三百余丈。尤须广集秸料。现在该处本年所产。既属歉少。自应分途采办。著照所议。即饬令各该州县赶紧购采。至挑穵引河。总须赶在坝工以前。先期完竣。且此次工段既长。受淤较厚。自应酌分大小段落。派员承挑。饬令该管守备出具保结。并著按段守催稽察。毋许稍有徇隐。所需银两。业已饬催速解矣。至片奏历办大工。均须分设局厂。内有必不能省之需。而皆例不应销之款。既系历届皆然。著准其照扣。以资办工。如有余银。缴库存公。即有不敷。亦照成案办理。不得另立扣款名目。又片奏、请于南河调拨河兵四百名。已饬令麟庆赶紧挑选。迅速赴豫矣。总之此次大工。务当急为筹办。以冀克期合龙。是为至要。将此由四百里谕令知之。　　

○又谕、本日据王鼎等奏、河工需用甚亟。请将部拨银两。星速解工。期于九月望前到齐等语。所有应解该省银两。著讷尔经额迅即派委妥员。赴部具领。毋稍迟误。将此谕令知之。　　

○又谕、前有旨令麟庆于厅汛文员。及河营参游以下各官。遴选熟习河务者。文武各三四员。迅速赴豫办工。并饬令告病参将张兆、于病痊后赴工差遣。该河督接奉后。谅已遵照办理矣。兹据王鼎等奏、东河历办大工。因本地河兵。未能熟练。向皆调拨南河河兵。赴工襄办。请循案饬调等语。此次堵办祥符汛大工。所有桩埽镶捆进占各事宜。最关紧要。著麟庆于各厅营内。慎选精壮干练兵丁四百名。随同所调员弁。迅即赴豫。并著该员弁等沿途妥为约束。毋令稍有滋扰。将此谕令知之。　　

○又谕、前有旨将朱襄补授河东河道总督。并令接奉谕旨后。驰驿速赴新任。现当筹办堵筑吃紧之际。著朱襄谨遵前旨。速赴新任。毋稍迟延。将此谕令知之。　　

○又谕、本日据裕谦驰奏、查探定海夷情。筹备堵剿一摺。据奏夷船二十八只。散泊游奕。阻我道路。尚有船十余只。除焚毁击损外。不知去向。该逆诡诈性成。去来无定。现有逆船四只。驶进蛟门。该大臣已豫备攻剿。一有捷音。即行驰奏。所奏凤阳颍州二府乡勇。已饬太平府知府舒梦龄前往雇觅。徐州乡勇。已经麟庆招有成数。飞咨分起管带备遣。江西兵二千名。分驻策应之处。均著照所议妥为办理。新放定海镇总兵陈述祖。本系浙江副将。即著该大臣迅速饬赴军营。无庸来京请训。其新放之处州镇总兵梁胜灏、寿春镇总兵尤渤、已谕知托浑布、牛鉴、转饬该镇兼程赴浙矣。另片奏、定海县差役李彪。先被逆夷掳去。现仍带回定海。已专人前往招抚。著该大臣俟其来时。密询该逆船只多寡。炮位约有若干。现欲分窜何处。意欲何为。详细究诘。至其人是否有可用之处。著该大臣察看情形。酌量办理。现军兴之际。固须多用间谋。惟该逆既有汉奸诈为逃兵之语。亦须慎防奸细。至定海县义民徐保兄弟四人。窃负葛云飞。郑国鸿。尸身来营。有踰墙走壁之能。即著裕谦量材委用。从前三省教匪滋事之时。尽有由义勇出力。擢至大员者。署定海县舒恭受、前已有旨赐恤。如果未死。令善为调养。以备驱策。所请改拨解闽军需。业已降旨准行。其葛云飞等阵亡情形。亦明降谕旨加恩优赏矣。将此由六百里加紧谕令知之。　　

○又谕、山东文登协副将梁胜灏。昨经简授浙江处州镇总兵。河南荆子关协副将尤渤。昨经简授安徽寿春镇总兵。现当浙江军务吃紧之际。著托浑布、牛鉴、即饬知该总兵驰驿兼程。速赴浙江军营。听候裕谦差委。毋庸来京请训。将此各谕令知之。　　

○盛京将军耆英等奏、请以吉林官兵练习水战。得旨、此乃万不可行之事。不知是何意见。　　

○以詹事府詹事杨殿邦、为内阁学士。兼礼部侍郎衔。　　

○豫购河南十三厅山东二厅来年河工岁料。从大学士署河道总督王鼎请也。　　

○甲寅。上诣绮春园问皇太后安。　　

○谕内阁、兵部奏、请将王锡朋、郑国鸿、照总兵例赐恤。葛云飞可否照提督例赐恤。具奏请旨。葛云飞前经赏给提督衔。先换顶带。著即照提督例赐恤。王锡朋著战功。被害尤惨。著加恩亦照提督例赐恤。郑国鸿照总兵例赐恤。该故员本兼云骑尉世职。此次应给骑都尉世职。如何归并分袭。著该部核议具奏。至同知舒恭逐议恤之处。著该部听候谕旨遵行。　　

○谕军机大臣等、据阿勒清阿奏、平泉州知州英宝等、以该属回子地地方。被匪徒多人放火延烧二十余家。该回民先已闻知逃避。并无烧毙人口具报。经该署都统严饬缉究。迄今月余。未据报获。现派该府前往查勘等语。匪徒聚集多人。胆敢放火延烧房屋。不可不严行惩办。著桂轮迅将此案人犯即行拏获。讯明放火之人。是否系属矿匪挟嫌谋害。抑或另有别情。按律究办。至该州文武各官。既经疏防。又复观望。是否意图消弭。规避处分。并著确切查明。据实参奏。将此谕令知之。　　

○安徽巡抚程楙采覆奏、皖省产硝处所。向系官为收买。于道光十八年奏定章程。可毋另议。得旨、实力认真查办。　　

○乙卯。遣官祭都城隍之神。　　

○谕内阁、成凯等奏、吏部侵盗库银审明定拟一摺。此案九品笔帖式职衔粮饷章京恩祥。于该管吏部侵盗库银。如果仅止失察。应交吏部严加议处。如系通同舞弊。分肥入己。应即革职拏问。交刑部照例治罪。该大臣于该章京曾否通同舞弊。有无分肥入己等情。并未详悉讯明。率请交部严加治罪。原奏甚不分明。部中凭何拟议著成凯。法福哩。再行秉公严讯。务得确情。不准徇隐。按律定拟具奏。其自请议处之处。著俟奏到时再降谕旨。　　

