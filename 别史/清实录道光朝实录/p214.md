<!-- { "loadSidebar": true } -->
○壬午。谕内阁、嵩孚奏、查明局铜折耗。钱款久悬。请分别追赔归补一摺。湖南宝南钱局。近因鼓铸缺额。业经降旨。准其减搭兵饷。并加买滇铜、以资补铸。兹复据该抚奏称、从前委员已故知县陶发源、赴滇买运嘉庆十一二年铜斤。铜色低潮。至折耗十万三千八百四十余斤。适该员另案参革回籍。无可赔补。经前任藩司朱绍曾、盐道图勒斌、转据管局之长沙县知县赵文在、以折耗铜数。按钱计算。应铸钱一万三千八百四十五串有零。详准以钱一串。折银一两。定限两年。由各属捐廉。归齐补铸。嗣因捐项解交未清。尚未发给补额。历年报销。亦未据实开造。现在查明鼓铸钱文。例应铜铅配搭。前项折耗铜斤。将铅斤加入并计。除去工料钱文。实应铸正饷并牌串钱二万一千二百五十六串有零。前此酌筹归补时。仅以铜斤扣算。以致计数短少。殊属错误。自应另筹追补。著照所请。准将每年应给炉匠工料钱五千八百六十四串零。按照市价。每钱一千。折给库平银九钱。按年扣回钱文。以归应铸正饷及牌串钱实数。计共需银一万九千一百三十两零。除前议公捐银一万三千八百四十余两。并前项应配未用存局铅九万五千八百余斤。按照例定价脚。值银四千一百四十九两零。俟将来赴滇买铅。即将此项抵作应买之数。提出价银、同公捐之项。合计银一万七千九百八十余两。尚短银一千一百三十余两。即著按数分作五成。在于原议错误之局员名下、分赔三成。率行转详之藩司盐道名下、分赔二成。均勒限半年完缴归款。毋任稍延。至前议公捐银款内。已解存司库银九千一百六十余两。即按每年炉匠应支公料。陆续发交局员办理。其未完银四千六百七十余两。业据列入积欠摊捐案内。奏明立限追补。一俟追收齐全。即行按年给发。嗣后钱局报销。仍饬局员、务令据实开造。不得仍前含混。该部知道。　　

○又谕、蕴端多尔济、系属旧臣。昨朕特沛恩施。授伊为土谢图汗部落盟长。兹据蕴端多尔济奏称、伊年近六旬。且患痔疮。办理库伦办事大臣。兼理盟长事务。恐致贻误。恳恩免其管理盟长事务。伊与松长相商。由本部落内、遴选谙练人员。列名另请补放等语。尚属实情。著加恩照蕴端多尔济所请。伊既情愿与松长遴选贤能人员、办理盟长事务。著即交蕴端多尔济等、拣选二员。报部具题补放。如所放之人。此后不能办理。及有舞弊情事。朕惟蕴端多尔济等是问。慎之。　　

○又谕、蕴端多尔济等奏、哲布尊丹巴呼图克图之呼毕勒罕。恳请明年瞻觐一摺哲布尊丹巴呼图克图、至诚恳请。殊属可嘉。朕甚欣悦。惟念哲布尊丹巴呼图克图之呼毕勒罕。尚在年幼。正当学习经艺之时。明年暂且不必前往热河。俟伊应来之时。再行降旨、令其前来瞻觐。赏去黄哈达一方。蕴端多尔济等接奉时。转赏哲布尊丹巴呼图克图之呼毕勒罕。即将朕旨。明白晓谕遵行。　　

○谕军机大臣等、嵩孚等奏、访获私雕假印各犯。已明降谕旨。交该抚严讯矣。此案营书王桄桦等。串同道书谢帼铭。雇倩朱三等、私雕各营关防印信。至十三颗之多。冒领粮道库银一万七千余两。硝磺二万一千余斤藐法已极。此而不加严办。何以伸国法而儆奸邪。该犯等作奸犯科。已历十余年之久。其永州、靖州、长安、绥宁、各营关防。既已伪造。断无未经行用之理。所有冒领银两硝磺。及伪造关防。均恐不止此数。其书吏张慎度等。于王桄桦等节年假印冒领。何竟毫无见闻。显有通同分肥情弊。硝磺系营中制备火药之需该犯等冒领后。何以各该营均未按年赴司具领。其长安等营空白文领。何又入该犯等之手。且冒领硝磺二万余斤。省中爆竹店户。何至收买如许之多。必有偷漏别情。均应彻底根究。该抚接奉此旨。即亲提全案犯证。将指出各情节。严密推鞫。务期水落石出。以成信谳不可稍有疏纵。至粮道库大使黄云翔于该犯王桄桦等、伪造印文。冒领银两。皆该员行内之事。是否漫无觉察。抑竟有知情讳匿情事。亦应彻底究办。所有从前失察之历任藩司粮道。俱著俟定案时附参。将此谕令知之。寻奏、审明王桄暹身充河溪辰州等营差书。辄夥同镇筸营差书王桄桦、粮道书吏谢帼铭、雇令朱三雕刻各营关防。先后向司道库、冒支米折罚俸等银二万二百余两硝磺五万九千余斤。藐法已极。王桄暹依律拟斩立决。王桄桦绞立决。谢帼铭业已身死免议。道书张乐林、蒋冰鉴、讯无知情分肥情事。惟查出假印。畏罪不首。拟杖一百。流三千里。张慎度、听从其父张乐林、扶同隐匿。拟杖一百革役。各铺户分买硝磺。均系循例呈明。每次不过十斤。并无不合。应毋庸议。库使黄云翔、于历年假印冒领。漫无觉察。应照溺职例革职。失察之历任藩司粮道。请交部议处。冒领库项。责令分赔。至各营差弁请领款项。俱未亲身赴领。辗转倩托。以致滋生弊端。实属咎有应得。应与失察假印未能查拏之地方官。一并查取职名。咨部分别核议。下部议、从之。　　

○旌表守正捐躯河南荥阳县民朱同新妻赵氏。　　

○癸未。谕内阁、十一月初三日。冬至大祀。朕已降旨亲诣行礼。近因感寒初愈郊坛典礼重大。若勉强从事。诚恐登降仪节稍愆。转不足以申诚敬。著瑞亲王绵忻、敬谨斋戒。恭代行礼。　　

○又谕、前已降旨于十一月初五日升殿。现在应行谢恩人员无多。著暂停止。明岁届期。鸿胪寺再行照例奏请。　　

○甲申。谕内阁、嵩溥奏、查办各属仓谷一摺。江西省各属额贮常平仓谷。除报部之清查等案未买缺谷外。共应实存谷一百二十万一百九十八石零。该护抚饬属查明。南昌等十二府州所属各厅州县。缺谷自数百石、至一万余石不等。共计二十四万石有零。其致缺之由。或出借耔种。民欠未完。或历任交代。盘折霉变。作价流交。历久相沿。官非一任。现在缺数。几及额贮十分之二。若不彻底清查。及早归补。必致折耗久而愈多。且启掩饰亏那之弊。该护抚奏称、乘本年收成丰稔。严勒期限。赶紧采买。所办是。著交新任巡抚成格、即饬各府、督率该州县、将历任缺谷。乘时采买报盘。其由原交价银。系民欠钱漕作抵者。即同民欠耔种。一律严限催徵买补。自本年十月为始。缺谷一万石以上者。勒限三年。五千石以上者。勒限二年。一千石以上、至数百石者。勒限一年。埽数买补完足。该州县果能依限买完。其从前徇隐折价之咎。尚可宽免。如再逾限。不能买补足数。即著一并参办。自此次查办之后。傥再有续缺仓谷。即以侵亏例从重治罪。接任之员。徇隐收受者。一体究参。以挽积习而重仓储。其现在饬查、尚未详覆之广信饶州二府。并著严催核实查办。该部知道。　　

○谕军机大臣等、据蒋攸铦奏、前因归完积欠。议加盐价。并非因新卫河工需。有此加价之请。前项工程。系芦商自愿捐输。必豫期解到工银。方可及时兴办。若芦商藉端推诿。必致办理周章等语。直豫交界新卫河工程。前经芦商呈请捐输。转瞬春融。即应兴办。著福珠隆阿转饬该商、将愿捐工需地价银两。赶紧如数筹解。俟春融冰冸。迅速集夫开工。勒限大汛以前。一律完竣。将此传谕知之。　　

○又谕、孙玉庭等奏、赶办启放王营减坝情形一摺。据称洪湖水势。现蓄至一丈七尺以外。无可再蓄。启放祥符五瑞二闸。黄水未能速减。初七日以后。或消或长。十六十七两日。清水较高。十八日黄水复长七寸。万分焦灼。惟赶办王营减坝等语。前因军船久阻河北。所关甚钜。屡经降旨、令该督等会同设法筹办。现已盼望旬余。本日该督等奏到。朕以为自系军船可以趱渡。及阅所奏情形。仍无一帮渡黄。该督等所司何事。竟毫无把握。迟误至此。本年漕船归次。必须冬兑冬开。方可不误来年新运。朕心实为廑念。此时应如何设法赶办。朕亦不为遥制。既据该督等请开王营减坝。著即迅速相机妥协办理。务令克期启放御黄坝。督趱漕船衔尾前进。不许稍有脱帮。果能悉数渡黄。昼夜兼行。以速补迟。不致贻误。尚可少赎前愆。万一坐失机宜。现届冬至期近。转瞬河冰冻结。孙玉庭系兼辖之员。张文浩专管河务。责无旁贷。自问能当此重咎否耶。该督等一俟清水畅注。粮船顺行。即著由驿速奏。以慰谨注。将此由四百里谕令知之。　　

○协办大学士直隶总督蒋攸铦奏、青县知县李锡玠。会同营弁。传令屠户行刑。误将绞犯斩决。请解任审办。得旨、著革职严讯。又批、已作屠者。有不愚鲁者耶。看来此事若专在该屠身上吹求。必见其一误又误矣。行刑之际。县令营员。不知在何所安适也。玩视公事。以至于此。深辜职守矣。　　

○予告大学士章煦在籍卒。予祭葬。谥文简。　　

○修山东滕、峄、二汛微山湖石堤。浚上河、捕河、运河、泇河、四厅塘长各河淤浅工段。从河道总督严烺请也。　　

○乙酉。谕内阁、孙玉庭等奏、启放御黄坝口门。漕船现已趱渡一摺。据称黄水自十月十九二十等日。消落七寸。清水已高于黄水九寸。经该督等督率工员。将御黄坝启拆口门。清水畅出。回空漕船。挽出中河杨庄口门。于二十一日渡过大河前泗州后两帮。后船衔尾趱渡等语。此次南河黄水盛涨。帮船停待至两三月之久。朕心深为廑念。屡经降旨。谕令该督等妥为筹办。设法催挽各船。兹据该督等督率工员。于本月二十日。将御黄坝启拆口门。清水畅出。已挽出军船两帮。以后均衔尾趱渡。事机极为顺利。看此情形。不过十数日。即可全行渡黄。不致有误新漕。此皆仰赖河神佑护。得以迅速挽运。著发去大藏香十炷。交孙玉庭、张文浩、代朕敬谨祀谢。仰答昭贶。其本日魏元煜具奏、筹酌新漕事宜各条。所有借给旗丁银四万六千余两。已有旨准其借给。此时帮船虽已挽渡。但旗丁守候日久。著孙玉庭察看情形。如果形支绌。仍行借给。以示体恤。该督等俟帮船全数渡黄。即由驿奏闻。用慰廑注。寻奏、旗丁银两。请减半借给。从之。　　

