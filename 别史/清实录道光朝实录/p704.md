<!-- { "loadSidebar": true } -->
○谕军机大臣等、长清奏、访查喀什噶尔情形一摺。据称喀什噶尔有无业游民、滋扰回众之事。该参赞现因霍罕恳设商头、及减撤防兵各事宜。尚未完竣。一时不能分身。俟议定后。即驰赴该处查办等语。所论极是。喀什噶尔为极边要地。连年遭扰。已形拮据。亟应抚恤辑绥。以复元气。当此善后甫定。岂容奸民肆行滋扰。若无业游民。竟行诱赌诓骗。甚至索诈强占等弊。尤属为害地方。该参赞于事竣后驰赴该处。亲身巡查督办。务将宵小匪徒严拏重惩。俾回众各安农业。不致衔怨。使其心悦诚服。回情帖然。斯为绥靖边疆之道。将此谕令知之。　　

○又谕、那彦宝奏、拏获首逆松坪土司马林、并家属等。委员解省。及筹办各情形一摺。此次夷匪滋事。前经剿办。清溪一带。全境肃清。各要犯均已就获。惟首逆马林、窜往黑吗溪等处。兹据那彦宝奏、带兵前赴越巂大树堡。探知马林确在黑吗溪藏匿。该处系暖带密宣慰土司岭华封所管部落。即檄建昌镇总兵万荣、传到岭华封、谕以生捦马林、将功抵罪。该土司懔遵办理。复恐马林党羽众多。中途劫夺。派署游击马庆封等、带兵八百名。尾随防范。并派熟悉夷情兵丁五名。改装潜同岭华封派往夷人。直达黑吗溪。暗中监察。于三月二十七日。该将弁等督率岭华封、将首逆马林、并伊妻女家属共八名口。拏解到营。讯取大概供词。即于四月初三日。派委署守备向仲清、解省审办。该逆夷肆意焚杀。分扰各境。并敢伤陷官兵。设险抗拒。实属罪大恶、极。兹首逆及从逆各要犯。全经捦获。并无一名漏网。著该督即将该逆及家属等讯明。就地办理。以彰国宪而快人心。其曲曲鸟野夷。是否随同滋事。大树堡一带各夷堡余匪。尚在摉捕。已饬杨芳赶紧前往查办。迅速竣事。勿留余孽。将此由四百里谕令知之。　　

○又谕、据那彦宝奏、拏获首逆马林、并家属等。委员解省。及筹办各情形。已有旨谕令鄂山讯明。就地办理。所有首从各要犯。业已全数捦获。惟曲曲鸟野夷。是否随同滋事。著杨芳于剿办峨边夷匪时。顺道查明办理。现在越巂大树堡一带夷匪。据那彦宝探明滋事各夷堡。均系黑吗溪、恰路果果、临日河、上下甘窝、仰天窝、菩萨岗、吗呷山、大维山、西街、片马、尼母猪、西羊肠、舒凶沙得一带熟夷。乌合蚁聚。并无一定头目。计有四五千人。该匪等自知罪大恶极。掘路守险。抵死抗拒。那彦宝已派副将何占魁等、带兵分路进剿。连次克捷。惟山深林密。将士攀援崖壁而进。必须摉清一路。再剿一路。大营官兵。现驻狮子山调度策应。与各路声息相通。杨芳业经驰往川省。自必沿途侦探明确。赶赴该处大营。著即督饬将弁。痛加惩剿。摉除净尽。妥速竣事。勿留余孽。毋许稍稽时日。将此由四百里谕令知之。　　

○又谕、据那彦宝奏、清溪县全境。汉夷杂处。土地参错。夷民现受土司之累。俱愿改隶汉籍。请将清溪夷地。尽归地方官管辖。汉夷一体编联保甲。交粮纳课。毋庸再设土司等语。边夷设立土司。原为约束夷民。各安住牧。今马林、罗木则等、竟敢首先倡乱。夷民受其逼胁。乘机蠢动。肆行焚杀。自因土司权能差调。易于煽惑所致。惟改归地方管辖。必须妥策万全。方可久安长治。著鄂山、杨芳、即将此事归入善后章程内。一并妥筹办理。务须布置得宜。杜绝夷患。以绥边圉。将此附报便谕令知之。　　

○以光禄寺卿祁寯藻、为内阁学士兼礼部侍郎衔。　　

○以新授塔尔巴哈台领队大臣额勒亨额母老。命留京。以乾清门头等侍卫扎勒罕泰、为塔尔巴哈台领队大臣。　　

○以台湾守城出力。赏福建知府托浑布、同知沈钦霖、知县陈炳极、参将珠尔松阿、游击升克托布、花翎。典史张继昌等、蓝翎。余升叙有差。　　

○癸亥。谕内阁、鄂山奏、典史摭款详揭知县。牵涉营弁。并典史旋即因病出缺。请旨分别革职解任审办。此案署盐源县事试用知县郑望溪、于该县典史沈秉铨经管盐井。何得率准灶长等禀词。违例图卖卤水。假公济私。因该典史向阻。将其推殴。并勒索银两。该营把总任国珍、串同过付。并据该典史所揭各款。如果属实。大干法纪。该典史因争卖卤水。经该署县推殴之后。甘心付银。并不即时具详。事后何以又复摭款详揭。该把总身任武职。亦不应干预其事。案关营私勒索。虚实均应彻底根究。以成信谳。并该典史因病出缺有无别故。总须严讯究办。以期水落石出。不得稍从宽纵。郑望溪著先行革职。任国珍著解任。交鄂山提同沈秉铨家属。及全案人证。严审确情。按律定拟具奏。寻奏、查得该县盐井。向系正月停煎。各灶户送典史规费银三百两。上年该县绅士禀请正月开煎。以所得之钱。修建书院。该县即传沈秉铨至署向商。该典史负气走出。托把总任国珍转恳该县停煎未允。初七日。该典史自至县署。愿捐银三百两修理书院。盐井照旧停煎。该县允行各散。嗣沈秉铨因无故耗费。每怀忿憾。写成详文。欲行禀揭。嗣即病故。伊妻因贫乏起意。将伊夫写就详文。顾人至省投递。以冀断追洩忿。今郑望溪业经革职。沈秉铨病故。应无庸议。任国珍讯无串同过付情事。应饬回任。余按问如律。下部议。从之。　　

○谕军机大臣等、昨据那彦宝奏、四川清溪县夷地。请改归地方官管辖。毋庸设立土司。当经降旨交鄂山、杨芳、归入善后章程妥筹办理。兹据鄂山奏、清溪峨边两处夷户。系嘉庆十三十九等年。改土归流。既因图占因地起衅。必须详查户口。将汉夷田土划清界址。并将汉夷交涉事件。严立章程。俾公平交易。不致久而生衅。至并未滋事良夷。及甫经投首夷人。均须妥为安插。取具保结。其越巂厅熟夷。支派甚众。土司管辖堡寨。亦多逼近野夷巢穴。若将土司概行裁汰。恐无统率。必致勾串猓夷。潜出滋事。已令臬司花杰、督同地方各员周历查办等语。夷民懒于耕作。田土悉给汉民耕种。久之汉民据为己有。夷民生计日蹙。无业汉奸。勾结滋事。渐至熟夷假充黑猓。夤夜抢掠。地方官相距窎远。责令土司查缉。类多推卸野夷。为历久相沿锢习。此次夷匪滋事之始。乃藉称曲曲鸟野夷焚抢。及获犯讯明。始行据实供出。现在剿办将次完竣。必须杜绝争端。埽除积弊。务令汉夷相安。方为经久之道。著鄂山仍会同杨芳。体察情形。通盘筹画。悉心议定章程具奏。总须因地制宜。俾得久安长治。以绥边圉。将此谕令知之。　　

○又谕、前因大学士、军机大臣、会同兵部等部、核议回疆经费。请将巴尔楚克移驻叶尔羌喀什噶尔防兵各一千名。先行裁撤。各城防兵内。并请酌裁二千名。当降旨谕令长清、将巴尔楚克分驻叶尔羌喀什噶尔防兵二千名。即行裁撤。兹据长清奏称、此项官兵到防未久。旋又撤回。未免跋涉增劳。查叶尔羌和阗二城。旧设防兵一千四百余名。现届班满应须更换之期。请即在此项裁撤防兵内。尽数扣留充补。尚有应裁六百余员名。饬令此次撤回之将备分起管带。各归营伍。所办甚是。即著依议办理。至各城酌裁防兵。亦著照长清所奏、俟一二年后。察看夷情实在帖服。再行统计各城兵额。酌量奏请裁减。该参赞务当通行各城大臣、督饬训练。毋稍疏懈。总期在防官兵。有勇知方。悉成劲旅。俾一兵得收一兵之用。是为至要。将此谕令知之。　　

○又谕、穆彰阿无论行抵何处。接奉此旨。著即来京。吉地工程。已另派阿尔邦阿去。将此谕令知之。　　

○云南开化镇总兵官鹤淩阿、因病解任。以服阕总兵官托克托布、署开化镇总兵官。　　

○甲子。皇太后临视皇后疾。上跪迎于天地一家春宫门外。侍送皇太后还绮春园。　　

○御勤政殿。召读卷官入。亲阅定进呈十卷甲第。　　

○谕内阁、本日殿试新进士前十本进呈。经朕亲定。已拆弥封填写名次矣。其余二甲三甲进士卷。著原派之收掌官四员。在内阁严密关防。并著监试御史各二员。每日轮流在内稽察。不许豫先宣洩。俟二十九日。前十名进士带领引见后。再行拆阅弥封。填写金榜。其新进士朝考。著改于五月初六日。在保和殿考试。　　

○又谕、吏部奏、议处刑部堂官疏防官犯越狱一案。李相清以拟遣官犯。胆敢于刑部堂重地。越狱脱逃。该堂官等漫不经心。玩泄已极。现在该犯尚未弋获。吏部请将该堂官等均议以降三级调用。本属咎所应得。姑念一时简用乏人。所有户部尚书管理刑部事务王鼎、刑部尚书明山、戴敦元、左侍郎凯音布、史致俨、右侍郎姚元之、均著加恩改为降四级留任。不准抵销。　　

○铸给塔尔巴哈台哈萨克等佐领图记。从参赞大臣布彦泰请也。　　

○乙丑。追予贵州嘉庆二年苗疆殉难士民胡万章等七十四名口旌表如例。　　

○以安徽桐城望江等县被灾缓徵。拨建德县漕米二千九百石有奇。协济本年应解江宁驻防八旗兵糈。从巡抚邓廷桢请也。　　

○丙寅。上诣绮春园问皇太后安。　　

○谕内阁、陶澍奏、各省漕船行走迟滞。请严行催趱等语。本年系全漕之年。各省帮船。自应及早趱运。上年曾经降旨饬令有漕各省。早兑早开。总于四月初十日以前。全数趱至清江。渡黄北上。本月据恩铭等奏、请严行趱提。前已有旨饬催矣。现在御黄坝外。清高于黄。正可乘此机会。衔尾北上。兹据该督奏称、江南苏松太仓等属。碾兑不易。兼有搭运买补粮石。船多且重。势难跟接长行。浙省情形。亦复相似。江西湖南各船。经历江湖。间因风暴。未能迅速前进。漕粮为天庾正供。经过地方。不容片刻停留。著沿途各督抚严饬文武员弁。不拘帮次。遇船即提。断不准藉词延宕。务要催趱不遗余力。勒令于夏至以前全抵坝口。傥再玩延。著即据实严参惩办。毋稍怠玩。致滋贻误。懔之。　　

○旌表守正被戕直隶多伦厅民杨三堂弟媳郅氏。　　

