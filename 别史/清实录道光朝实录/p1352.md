<!-- { "loadSidebar": true } -->
○戊辰。上御洞明堂、勾到河南、山东、情实罪犯。停决河南斩犯五人。绞犯一人。山东斩犯五人。绞犯一人。余四十四人予勾。　　

○赈安徽无为、当涂、和、宿松、望江、铜陵、芜湖、繁昌、五河、怀宁、贵池、东流、桐城、灵壁、凤阳、宿、十六州县、及屯坐各卫被水灾民。给和、当涂、怀宁、五河、贵池、东流、桐城、灵壁、凤阳、宿、芜湖、巢、怀远、含山、十四州县灾民一月口粮。蠲缓巢、怀远、含山、青阳、凤台、蒙城、合肥、庐江、建德、定远、泗、建平、潜山、太湖、宣城、南陵、阜阳、颍上、霍邱、盱眙、天长、寿、亳、太和、无为、当涂、和、宿松、望江、铜陵、芜湖、繁昌、五河、怀宁、贵池、东流、桐城、灵壁、凤阳、宿、四十州县、及屯坐各卫新旧额赋有差。　　

○己巳。上诣绮春园问皇太后安。　　

○庚午。以云南永昌协副将重纶、为贵州威宁镇总兵官。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百六十一

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十八年。戊申。十一月。辛未朔。谕内阁、兵部会奏、议准变通五陵八旗挑缺一摺。著仍照旧章办理。毋庸议改。　　

○以因病告替土尔扈特亲王鞥克济尔噶勒子策林喇布坦、袭爵。　　

○以办理回疆军需出力。予印房回务章京特通阿等、升叙有差。　　

○缓徵山东济宁、阳信、乐陵、朝城、金乡、鱼台、陵、德平、商河、滋阳、宁阳、邹、滕、汶上、寿张、曹、高密、嘉祥、定陶、平度、阳谷、钜野、观城、二十三州县暨德州、东昌、临清、济宁、四卫被水被雹庄屯新旧额赋。　　

○壬申。两江总督李星沅奏、密查散赈书吏。力防冒帑渔利之弊。得旨、国计民生。为封疆大吏。当如何激发天良。卿等自知之。看严办何如耳。懔之。又奏、拏获洋盗。急宜合力兜捦。批、一力严缉。不可怠忽。　　

○广西巡抚郑祖琛奏、遵查北流等处劫案。已获犯分别严办。现在地方安堵。得旨、不可一奏了事。务要严密访缉。　　

○癸酉。谕内阁、李星沅、陆建瀛奏、筹办新漕。请仍归河运等语。漕粮本以河运为正办。现在回空军船。陆续南下。正须筹办新漕。所有苏松太三属来年起运漕白粮米。著同常州镇江等属一律仍归河运。其新运一切事宜。著该督等严饬该粮道督同县帮。循照旧章。赶紧次第办理。务期早兑早开。勿许稍有延缓。致误来年渡黄期限。　　

○蠲缓江苏上元、江宁、句容、江浦、六合、山阳、阜宁、桃源、盐城、高邮、泰、东台、江都、甘泉、仪徵、兴化、宝应、泰兴、长洲、吴、元和、吴江、震泽、常熟、昭文、昆山、新阳、华亭、奉贤、娄、金山、上海、南汇、青浦、宜兴、荆溪、丹徒、丹阳、金坛、溧阳、清河、安东、铜山、丰、沛、萧、砀山、宿迁、睢宁、太仓、镇洋、嘉定、崇明、通、如皋、武进、阳湖、无锡、金匮、江阴、海门、川沙、六十二厅州县及淮安、大河、扬州、苏州、徐州、太仓、镇海、金山、镇江、九卫被水庄屯新旧额赋有差。赈上元、江宁、句容、溧水、高淳、江浦、六合、靖江、山阳、阜宁、桃源、盐城、高邮、泰、东台、江都、甘泉、仪徵、兴化、宝应、泰兴、二十一州县暨淮安、大河、扬州、三卫被灾军民。　　

○甲戌。遣官祭先医之神。　　

○缓徵河南永城、虞城、夏邑、息、祥符、宁陵、新蔡、项城、睢、商邱、鹿邑、柘城、考城、杞、通许、密、武陟、阳武、汝阳、汤阴、洧川、陈留、尉氏、中牟、兰仪、郑、荥泽、汜水、安阳、临漳、林、武安、汲、内黄、淇、新乡、辉、获嘉、延津、滑、封邱、河内、济源、修武、孟、温、原武、淮宁、扶沟、许、五十州县被水村庄新旧额赋。　　

○乙亥。上诣绮春园问皇太后安。　　

○两江总督李星沅等奏、遵查吴淞口频年互市。上海实为要区。游匪巨蠹。溷迹为奸。诚难保其必无。密饬访查。不动声色。如有通夷唆使等弊。须得确据究办。至驭夷之道。粤东在怵以所畏而牖其明。江南在示以不疑而严为备。要在慎懔几先。静以制动。得旨、所论皆是。总要行其所无事。而又免疏略噬脐之虞。是为至要。卿与抚臣慎勉毋忽。　　

○越南国王嗣子阮福时、遣使请封。进贡方物。赏赉筵宴如例。　　

○以故越南国王阮福暶嗣子福时、袭爵。命广西按察使劳崇光往封。　　

○蠲缓两淮吕四、掘港、富安、安丰、梁垛、东台、何垛、丁溪、草堰、刘庄、伍祐、新兴、庙湾、石港、丰利、拼茶、角斜、板浦、中正、临兴、二十场被淹灶地新旧额赋有差。并赈吕四、掘港、富安、安丰、梁垛、东台、何垛、丁溪、草堰、刘庄、伍祐、新兴、庙湾、十三场灶户。　　

○越南国使臣阮亻□收等三人、于大红桥瞻觐。　　

○丙子。谕内阁、傅绳勋奏、臬署失火。请补发部文。并将臬司议处一摺。江西按察使衙门失火。延烧内房。并将本年秋审榜示原文烧毁。陆元烺不能先事豫防。著交部照例议处。被焚房屋。著落赔修。所有刑部咨覆秋审原文。即著该部迅速钞录、补发该省遵照办理。　　

○以协办大学士吏部尚书陈官俊、充上书房总师傅。　　

○展缓陕西榆林、怀远、神木、府谷、葭、五州县积歉节年带徵额赋。　　

○丁丑。命广西右江镇总兵官达三、留京另候简用。　　

○以办理云南保山军务。并摉捕余匪出力。赏同知张锦、知州李峥嵘、参将王梦麟、都司巴扬阿、怀唐阿、韦中魁、守备施嘉祥、花翎。外委萧迎春等蓝翎。余加衔升叙有差。　　

○己卯。命协办大学士耆英、为大学士。署镶黄旗蒙古都统。四川总督琦善、协办大学士。仍留总督任。　　

○命科布多参赞大臣瑞元、哈密帮办大臣安成、来京。赏户部员外郎慧成、二等侍卫。为科布多参赞大臣。内阁侍读学士麟翔、头等侍卫。为哈密帮办大臣。　　

○缓徵甘肃渭源、伏羌、陇西、西和、华亭、宁、宁夏、宁朔、灵、中卫、平罗、西宁、崇信、灵台、金、安定、会宁、平凉、静宁、固原、隆德、泾、二十二州县歉收村庄新旧额赋。　　

○蠲缓江西德化、瑞昌、湖口、进贤、余干、建昌、南昌、新建、丰城、鄱阳、万年、星子、都昌、安义、德安、彭泽、新喻、新淦、上高、新昌、二十县被水村庄新旧额赋有差。赈德化、瑞昌、湖口、进贤、四县灾民。给德化、德安、瑞昌、湖口、彭泽、南昌、新建、进贤、鄱阳、余干、星子、都昌、建昌、十三县灾民一月口粮。及房屋修费。　　

○庚辰。缓徵江苏江宁、高淳、高邮、泰、兴化、宝应、六州县歉收村庄额赋。　　

○辛巳。上御洞明堂、勾到山西、直隶、热河、情实罪犯。停决山西斩犯三人。绞犯一人。直隶斩犯三人。绞犯二人。热河斩犯二人。余五十人予勾。　　

○壬午。上诣绮春园问皇太后安。　　

○癸未。圣祖仁皇帝忌辰。遣官祭景陵。　　

○命定郡王载铨、仓场侍郎季芝昌、驰往直隶。会同总督讷尔经额、查办盐务。大学士耆英、户部右侍郎朱凤标、驰往山东。会同巡抚徐泽醇、查办盐务。　　

○以宗人府左宗人春山、为右宗正。调正蓝旗满洲都统敬敏、为镶蓝旗蒙古都统。镶白旗满洲都统僧格林沁、为正蓝旗满洲都统。以大学士耆英、为镶白旗满洲都统。　　

○命皇六子奕?、带领侍卫十员。往奠故贝勒绵偲茶酒。赏银五百两治丧。　　

○甲申。谕内阁、工部奏、应追各款。完交甚少。请旨饬催等语。各省应赔各款。皆待用要需。自应依限完解。兹据工部查明应追款项。为数甚钜。完交甚少。当此纷纷筹赈。度支孔亟之时。各直省大吏宜如何赶紧催提。力筹国计。且赔项未交。多系现任实缺人员。并非尽系无力。乃竟积习因循。屡催罔应。紧要款项。视为具文。筹国疆臣。扪心应如是耶。所有各省著赔分赔摊赔代赔溢领核减之款。著各省督抚河督于所属实缺司道府厅州县各员。无论本身应赔及代赔各项。俱著照该部所开清单。勒限催追完缴。解交就近被灾省分备赈。仍将完交数目、起解日期奏报。各该大员受恩深重。于本身赔项。更宜首先完缴。则属员赔项。亦必不催而自应。其无赔项者。于所属无所瞻徇。咸服公允。更形踊跃。或赔项过多。酌分成数。赶紧完纳。经此次训谕之后。如再仍前玩视。必将该督抚重惩。或各属员不肯实力筹解。即著指名严参。该督抚具有天良。当不至仍前玩泄也。将此通谕知之。　　

○湖南巡抚陆费瑔奏、遵议御史戴絅孙奏缉捕章程。查湖南近年盗案较稀。似毋庸另设科条。惟当遵守成法。随时密查。认真整饬。得旨、能否认真。扪心自问可也。　　

○以睿亲王仁寿、署宗人府宗令。正蓝旗满洲都统僧格林沁、署镶白旗满洲都统。正蓝旗蒙古都统特登额、署镶黄旗蒙古都统。正黄旗满洲都统赛尚阿、署镶蓝旗满洲都统。左翼前锋统领奕格、署正黄旗领侍卫内大臣。吏部尚书文庆、署管理钦天监事。工部左侍郎王广荫、署仓场侍郎。吏部右侍郎张芾、署户部右侍郎。兼管钱法堂事务。　　

○贷湖南提标、常德、洞庭、澧州、岳州、各协营驻劄灾区兵丁一月饷银。　　

