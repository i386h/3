<!-- { "loadSidebar": true } -->
○礼部议奏、朝鲜贡使来京。随带从人。例无定额。自一百七八十名至三百名不等。向无稽查约束明文。请嗣后设立门禁。各专责成。朝鲜人到馆。即责成该使臣拣派妥实从人。分别开具出馆缘由。酌定出馆人数。及出入时刻。由书状官造册。送交监督。由监督于按册给发腰牌照验外。另缮二本。分送稽查会同四译馆大臣察核。仍由该使臣严饬从人。不得在外贸易。违禁滋事。并按日轮派大通官一员。在门会同按册稽查。至内地商民。照旧责成该监督取具连环保结。给发腰牌。方准进馆交易。仍按日轮派通官大使一员。在门按册稽查。该使臣及监督帮办监督。仍不时亲自查察。并各约束所属该馆人役。不得藉端勒索。该国从人。亦不得藉词生事。如有违禁及滋事之处。查系该馆人役应议者。由礼部分别核办。如系朝鲜从人应议者。案轻交该使臣即行酌办。案重由礼部行知该国王自行办理。至内地莠民。诓骗外国。拟请照内地诓骗之案。加等严办。嗣后朝鲜使臣到京时。由礼部将加等严办事宜。出示剀切晓谕。俾共知儆畏。从之。　　

○巡视西城御史清平等奏、西城所属广安门内。向有勉善堂一所。堂内前设义学六斋。以训寒家子弟。从建六堂。收养茕独老民。又旁建二堂。收养老妇。每年冬季。施舍棉衣煤米。并自十月起、至次年三月止。开设粥厂。施济无食贫民。系已故民人蔡永清、于嘉庆初年自行捐赀。并偕众姓募捐建置。嗣后陆续增置产业。添设规条。益臻妥备。应请饬将该堂现在产业。及办理规条。详晰注册。由本城呈送都察院存案。每届年终。造具出入清册。由巡城御史核转。呈明都察院。以备查核。此后如有续行捐添之产。仍饬随时报明巡城御史。转呈都察院归案注册。庶杜觊觎侵蚀之弊。而善事可垂永久。从之。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百八十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申三月。甲申朔。修河南武陟县沁河南北两岸堤工。从巡抚桂良请也。　　

○抚恤琉球国遭风难夷如例。　　

○乙酉。上诣大高殿行礼。时应宫拈香。　　

○还宫。　　

○谕内阁、瑚松额奏、特参滥刑毙命之署州判一摺。甘肃前署阶州白马关州判候补县丞吴士敏、于地方睹匪游棍。既已获案。擅用非刑滥行拷责。致毙四命之多。实属残忍。其张石保子等四名。是否确系匪棍。抑该署州判竟有怀挟私仇。任意故勘情弊。必须彻底根究。以成信谳。吴士敏著革职拏问。交该提督同全案人证。严行审究。按律定拟具奏。寻奏、吴士敏因赌匪张石保子夺犯殴差。凶棍和二娃、候升爵、并袒子为匪之和孝、不服讯问。咆哮嫚骂。輙用木棒敲责致毙。实属任性滥刑。拟发往乌噜木齐充当苦差。下部议。从之。　　

○以前任盛京刑部侍郎特登额、署正蓝旗汉军副都统。　　

○丙戌。谕军机大臣等、据文蔚等奏、分兵剿捕博番。夺据要隘。严催迅办一摺。此次博夷出巢滋扰。经该大臣等派拨兵丁。分作东西两路。克期进剿现据策垫夺结、比喜禀报进兵甫及月余。或歼敌焚垒。夺其险要。或拓地占寨。据贼户庭虽扎布现仍负固。而前后受敌。鸟栖纳沃。仅为远窜自毙之计。是贼势现已穷蹙。自应相机攻剿。迅速蒇功。著该大臣等即饬策垫夺结、分兵驻守鲁郎。以固运道。其余全队。迅赴纳沃顶一带。设法摉捕。毋任扎布窜匿。其东路所请炮位。著即飞咨萨玛第巴克什拣选运往。交比喜收用。以资攻击。至现讯所获博番。既有扎布事急、欲窜野人国之供。务即密饬比喜豫调土兵。先将野人国界口扎断。防其奔逸。并出示晓谕。解散贼党仍严谕策垫夺结、比喜等现在深入贼境。一切行兵运粮。尤宜小心持重。不得因我兵屡胜。遂生骄逸。现当春融雪消。进兵较易。该大臣等惟当督饬所属。一鼓作气。乘胜进攻。俟炮位解到时。即行择便轰击。务期得手。毋得耽延时日。坐失机宜。策垫夺结、比喜等现在带兵分路前进。连获胜仗。甚属勇往。傥能始终奋勉。俾扎布指日授首。番众悔罪输诚。边圉得以绥靖。该大臣等择其尤为出力者。核实保奏。候朕施恩。将此谕令知之。　　

○丁亥。上耕耤。诣先农坛行礼。更服至耤田所。躬耕三推。复加一推。御观耕台。命礼亲王全龄、睿亲王仁寿、怡亲王载垣、各五推。吏部右侍郎恩桂、户部右侍郎程恩泽、礼部右侍郎卓秉恬、兵部右侍郎溥治、刑部左侍郎廉敬、工部左侍郎裕诚、都察院左副都御史功普、通政使司通政使帅承瀚、大理寺少卿毛树棠、各九推毕。顺天府府尹率农夫终亩。赏赉农夫耆老如例。　　

○诣关帝庙拈香。　　

○幸圆明园。　　

○诣绮春园问皇太后安。　　

○戊子。谕内阁、多尔济喇布坦等奏、德勒克多尔济养廉、及属下乌拉齐等拴养马匹。可否赏给之处请旨等语。德勒克多尔济、业令协同驻劄库伦大臣学习帮办事务。若仅予以盐菜银两。当差未免拮据。德勒克多尔济、著加恩每年赏给养廉银五百二十两。属下乌拉齐等拴养马匹。亦照驻劄库伦大臣一体赏给。该部知道。　　

○谕军机大臣等、裕泰奏武冈州教匪滋事。节据该道府禀报逆匪蓝正樽、于二月初六日。由新宁县径赴该州围城。势甚紧迫。该抚行至龙里县属之新安途次。得信后兼程驰往剿办等语。此案前据吴荣光等驰奏、当经降旨令讷尔经额驰抵该处。会同吴荣光、薛升督饬严拏首逆。务尽根株。此等乌合匪徒。自可立就肃清。裕泰著仍遵前旨。即在湖南省城接印任事。督同藩司调拨粮饷。妥筹办理。无庸前往剿办。又据另片奏、近闻署辰沅道常庆、镇筸镇总兵向尊化、于调剂钤束之道。未能讲求。众兵每多不服。诚恐日久滋生事端。不可不防其渐等语。所奏是。苗疆地方。全在文武各官。认真整顿。庶几闾阎安堵。边隅绥靖。著该抚于到任后留心密查。如果该镇道抚驭失宜。养成骄悍。以致激生事端。即行据实严参。毋稍徇隐。将此谕令知之。　　

○己丑。谕军机大臣等有人奏、风闻安徽凤阳关包揽客商纳税之人。名曰钞户。有张来安、李振兴、张统望、牛祥集、牛允盛、李鼎盛等名号。并不知姓名者共十余家。钞户勾通监督家丁书役。无论何项货物。并不按照税例。分别科则。一概丈量。任意高下。既不令商人亲填印簿。并不给发印单。有不投钞户纳税者。辄行多方勒索。百计留难。商人之狡黠者。暗与勾通。巧为偷漏。谨厚者受其箝制。莫可如何。近年来凤阳关税课。亦有亏赔。但知归咎于年成歉薄。商贩不前。不知半由于钞户把持。奸徒中饱。印簿既不亲填。税单又不给发。徵多报少。无可稽查。书差钞户。包庇分肥。互相固结。年复一年。必至亏赔益钜等语。各关税课。定例綦严。原以裕课通商。若如所奏、种种弊端。以致商旅裹足。税课短绌。必应严行查禁。著色卜星额密委干员。将所措之钞户。严密查拏。如有不法之处。即行究办。并饬令该关照例悬挂木榜。商人自行投税。亲填印簿。给与收税印单收执。如有钞户包纳。书役不给印单等弊。立即严拏究办。不许稍有徇纵。以裕税课而惩奸蠹。将此谕令知之。寻奏、拏获张来安等、讯无串通家丁书役偷税累商情事。惟代客商交完税课。应照违制例杖一百。并究出揽挑客货多索脚钱之刘辣孜等、按律问拟枷杖。锁系铁杆一年。下部议。从之。　　

○以大学士潘世恩、为会试正考官。协办大学士户部尚书王鼎、工部右侍郎吴杰、内阁学士王植、为副考官。　　

○命吏部尚书汤金钊、户部右侍郎文庆、驰往四川。查办事件。　　

○移建江苏镇江府正闸越闸。从总督陶澍等请也。　　

○修山东运河、泇河、捕河、上河、泉河、五厅闸坝引渠。从河道总督栗毓美请也。　　

○庚寅。上御勤政殿听政。　　

○以大学士文孚、兼署户部尚书。京营左翼总兵桂轮、护步军统领。　　

○以工部尚书何淩汉、兼署吏部尚书。总管内务府大臣敬徵、署户部右侍郎。兼管钱法堂事务。　　

○以礼部右侍郎卓秉恬、兼署吏部右侍郎。　　

○以兵部右侍郎史谱、兼署工部右侍郎。兼管钱法堂事务。　　

○以翰林院侍读学士吴文镕、为詹事府詹事。仍留顺天学政任。　　

○以前任乌里雅苏台参赞大臣禄普、署正红旗护军统领。　　

○辛卯。谕军机大臣等、讷尔经额奏、湖南衡阳县县丞朱起豫、因□欠被控不守官箴。经该督抚等于大计案内填注不谨。汇同题参。兹据该员禀称、□欠之由。实因巡抚短发解费所致。并胪列巡抚应撤不撤、应参不参等十款。呈请奏办等语。朱起豫以佐杂微员。胆敢于被参后挟恨架词。胪列多款。讦控封疆大吏。迨经提讯。又复牵扯多人。难保非意图挟制。惟既经列控。虚实均应确切查明。据实参办。著讷尔经额、裕泰、亲提人证卷宗。将该参员所指各情节。逐一确查。秉公研鞫。务得切实凭据。不得存官官相护之见。稍事含混。尤不得因吴荣光业经另案降调。意存消弭。致有不实不尽。将此谕令知之。　　

○旌表守正被戕四川大邑县民姜添喜妻牟氏。　　

○壬辰。谕内阁、嗣后凡遇应书昌陵恕妃衙门。著书作和裕皇贵妃园寝。龙泉峪平贵人园寝。著书作龙泉峪妃园寝。并著礼部通行各该处一体遵行。　　

○命翰林院修撰吴钟骏、在上书房行走。授瑞郡王奕志读。　　

○礼部左侍郎杜堮、因病解任。转右侍郎卓秉恬、为左侍郎。以内阁学士陈官俊、为礼部右侍郎。　　

○癸巳。上诣绮春园问皇太后安。　　

○祭先蚕之神。皇后亲诣行礼。　　

