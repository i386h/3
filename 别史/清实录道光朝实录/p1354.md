<!-- { "loadSidebar": true } -->
○山东巡抚徐泽醇奏、遵议御史戴絅孙奏捕务情形。随时访查妥办。得旨、果能核实认真。何患莠不除而善不安。总在封疆大吏。肯实心与否耳。朕无所谕之。而又谁不知之。看汝办理有效耶无耶。　　

○丁酉。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○谕内阁、布彦泰奏、请将追捕番贼迟延之将领。并疏防失事各员弁。分别惩处一摺。甘肃署凉州镇标中军游击陕安镇标游击牛凤山、于番贼盘踞抢掠。戕害兵丁。并不立时派兵追捕。署右营游击张承宠、奉委带兵。辄向无贼之处。虚张声势。以致贼匪远扬。均属怯懦无能。牛凤山、张承宠、均著交部严加议处。署永安营游击南川营都司连住、遇贼被劫。督击不力。署白塔营都司肃州镇标右营守备张顺、署大通县知县崔旸、疏于防范。均著交部分别议处。凉州镇总兵杨录之、据该督奏称不能振作。营务废弛。惟知沽名邀誉。著送部带领引见。仍交部议处。　　

○以前任广东潮州镇总兵官赵承德、为甘肃凉州镇总兵官。　　

○赏八旗兵丁一月钱粮。　　

○己亥。谕内阁、李星沅等奏、豫省代购粟麦。请饬停止运往等语。又据潘铎奏、采买粮食。运往江南一摺。此项采买粮食。自豫运江。原以接济江南之匮乏。既据李星沅等奏称、现办赈务。招商免税。陆续运粜。民食无虞缺乏。自可停其采运。除豫省先经采买之粟米麦二万九千石。业已运赴江南外。以后著即停止。至李星沅所称如已购备。似可尽先搭运京仓之处。仍著潘铎悉心筹画。酌盈剂虚。无使京仓稍缺。而豫省转有谷贱之虞。方称妥善。　　

○江苏布政使李僡、因病解任。以湖南按察使程焕采、为江苏布政使。广东惠潮嘉道杨文定、为湖南按察使。　　

○以办理军需出力。予广西按察司照磨李均等升叙有差。　


大清宣宗效天符运立中体正至文圣武智勇仁慈俭勤孝敏成皇帝实录卷之四百六十二

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十八年。戊申。十二月。辛丑朔。礼部奏、道光二十九年元旦应行礼仪。得旨、是。照例行礼。奉皇太后懿旨。停止筵宴。其在外公主福晋命妇进内行礼之处。并著停止。　　

○旌表遇贼捐躯江苏上海县民赵文荣妻梅氏、胡蹇儿妻何氏、何芳女何氏。　　

○壬寅。上诣皇太后宫问安。侍膳。　　

○谕内阁、刑部奏、核覆江西省致毙多命案件。请饬另行审拟等语。此案王鼎从等、与袁东幅等、因争山涉讼有嫌。一衅相因。互殴致毙多命。该前抚分别题咨。作为三案办理。难保不受该地方官朦混。故意那改月日。豫为分案地步。江西省纠众共殴之案。例有专条。若以多命重案。遽行分起完结。何以持刑罚之平。新任巡抚傅绳勋、甫经到任。无所用其回护。著亲提犯证。悉心覆审。所有案内已经拟徒发配之犯。一并提集质讯。务得实情。按律定拟具奏。寻奏、提集犯证。逐加研审。委系彼此斗不同地。先后殴不同时。究非同日同场。豫谋械斗。惟一衅相因。未便分起办理。致涉纷歧。应即并案按律拟结。下部议。从之。　　

○旌表守正捐躯山东钜野县民王尚知妻姜氏。　　

○展缓山东章邱、齐东、二县历年带徵额赋。　　

○癸卯。以直隶马兰镇总兵官倭什讷、为荆州将军。署正红旗汉军副都统庆锡、为马兰镇总兵官。兼总管内务府大臣。　　

○甲辰。以前任广西右江镇总兵官达三、署正红旗汉军副都统。　　

○乙巳。旌表守正捐躯河南孟县民白玉坤母袁氏。　　

○丙午。孝惠章皇后忌辰。遣官祭孝东陵。　　

○命于大高殿设坛祈雪。上亲诣行礼。　　

○谕军机大臣等、前召见分发河南试用知府谭盛伟、人甚平庸。询以官事。亦不明晰。此等分发之员。断不可给予差使。谅潘铎接见之后。必能斟酌也。将此谕令知之。　　

○加赈直隶通、武清、宝坻、香河、宁河、天津、静海、三河、蓟、青、盐山、庆云、丰润、玉田、十四州县灾民。并缓徵道光二十九年额赋。展缓霸、文安、大城、东安、顺义、怀柔、密云、乐亭、安、雄、河闲、献、任邱、沧、南皮、鸡泽、大名、南乐、清丰、新河、永年、邯鄂、成安、肥乡、广平、磁、二十六州县历年带徵正杂额赋。　　

○丁未。浚山东上河等四厅属运河。从河道总督钟祥等请也。　　

○戊申。谕内阁、琦善奏、藩司交代库款纠纷。恳请展限一摺。四川省藩司库款各项。多年轇轕不清。现在彻底清厘。既据该督查明。难以依限完结。著准其再行展限三个月。该督即饬该署藩司、核实钩稽。俾库贮逐款清厘。傥有亏短情事。即著查明系何任弊混。指名严参。　　

○谕军机大臣等、本日据琦善奏、藩司交代库款纠纷。垦请展限一摺。已准其展限三个月悉心核算矣。惟四川省向无积欠。何以近来库款。亦多不清。且据该督奏称、陈士枚清查数月以来。不惟查明之项。率多轇轕。其未经查清者。仍复不少等语。除饬现署藩司核实钩稽外。陈士枚在任年余。果否能胜藩司之任。有无不妥之处。著琦善据实覆奏。断不可因该员系朕特简升擢巡抚。稍涉瞻徇。将此谕令知之。寻奏、查看陈士枚非不黾勉。无如限于才识。钩稽不明。书吏得以肆其弊混。实系材仅中质。不敢稍涉徇隐。报闻。　　

○科尔沁卓哩克图亲王巴图等六人、喀尔喀土谢图汗车林多尔济等二人、阿拉善扎萨克亲王贡桑珠尔默特、巴林扎萨克郡王那木济勒旺楚克、喀喇沁扎萨克都楞郡王色伯克多尔济、敖汉郡王布彦德勒格哷固鲁克齐、阿巴噶扎萨克郡王阿尔塔什第、苏尼特扎萨克郡王布尔呢锡哩等三人、扎赉特扎萨克贝勒理藩院额外侍郎拉木棍布扎布、翁牛特扎萨克贝勒宝拜、于养心门内瞻觐。　　

○己酉。谕内阁、每年祈谷常雩冬至各大祀。朕均亲诣行礼。嗣后凡遇三大祀。仍应照旧亲诣致祭。惟斋宿一节。即遵照乾隆七年以前成宪。朕在宫内斋宿。以昭敬慎。至祭前一日。应在皇穹宇皇乾殿拈香之处。著太常寺于先期提奏请旨。　　

○以湖北竹山协副将佛隆、为广西右江镇总兵官。　　

○追予骂贼捐躯湖南湘阴县明陕西泾州知州娄锈、入祀乡贤祠。妻黄氏、从夫殉节。入祀节烈祠。从总督裕泰等请也。　　

○命陕甘总督布彦泰、拨银三万七千五百七十四两。解赴伊犁。备来年闰四月经费。　　

○贷湖南武陵、益阳、湘阴、龙阳、沅江、五县修官民堤垸银。　　

○庚戌。谕内阁、原任江南提督陈化成、为国捐躯。其被害甚烈。本日兵部将伊子带领引见。朕追念遗忠。不胜悼惜。陈化成之子陈廷芳、著遇有福建水师都司缺出。即行补用。毋庸学习。　　

○又谕、载铨等奏、遵议芦商前停引目。请准展缓年限一摺。芦商前停引目。现在未能复额。著准其展缓五年办理。不准再有推展。至前六年所停六十万引之课。统入积欠陆续归款。以纾商力。　　

○又谕、戴铨奏、查明长芦运库。已徵尚未报拨。及应解各衙门银两。先行抵解等语。长芦运库。有业已徵收。未届奏限。尚未报拨二十七年商课银八万两。著即豫解部库。其欠解二十四年商课银两。著即将徵收应解各衙门银十二万两、先行抵解部库。俟续有徵收。再行归补。　　

○又谕、布彦泰奏、遵查台站递摺迟延。请将查覆迟误之镇协议处等语。甘肃肃州镇总兵桂龄、署永固协副将李伏、署宁夏镇总兵保恒、均著先行交部照例议处。仍著该督严饬各该镇协、确查前项摺报。何处迟延。系何员任内之事。据实参奏。至凉州镇总兵杨录之、业经革职。应毋庸议。　　

○谕军机大臣等、分发云南试用知府张恩溥、系正途出身。曾膺民社。惟该员前于知府分发召见时。朕见其面颊微动。似有风疾。该员到省后。著林则徐、程矞采、留心察看该员有无风疾。果否堪胜差遣。据实覆奏。将此谕令知之。　　

○以查办匪徒出力。赏云南知府宝俊、知县吴嘉思、参将文俊、花翎。余加衔升叙有差。　　

○旌表守正捐躯河南临漳县民李春女福妮。　　

○辛亥。上御乾清门听政。　　

