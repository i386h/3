<!-- { "loadSidebar": true } -->
○乙酉。谕内阁、前因户部奏筹备库款一摺。当派宗人府大学士军机大臣会同户部妥议。兹据王大臣等议定准驳。并仍会同户部另议章程五条具奏。朕详加披阅。尚属周妥。国家承平日久。涵濡德泽。务为宽厚。渐至废弛。历久相沿。已非一日。若不大加整顿。兴利除弊。则官玩法而民受害。政事何由得举。该王大臣等所议数条。或循成宪。或顺舆情。无非就自然之利。斟酌损益。盐务乃裕课之源。生齿日繁。理应转运不竭。乃现在长芦山东盐务。疲累已极。特派定郡王载铨等分别核办。该王大臣务当博采舆论。实力讲求。除有数处已经行之有效。暂无庸更易外。其余应如何变计。俾裕国便民之处。著体察情形。悉心妥办。至各省钱粮。江苏、浙江、河南、山东、福建、四川等省。俱办清查。已立期限。惟条分缕析。造册报部。恐迟延时日。著各直省督抚赶紧先造四柱清册一分。每省各以一府为一册。统以文到之日。限八个月办齐。其短少之项。已有数目。从何支饰。各该督抚惟应迅筹弥补章程。不得轇轕耽延。终归无著。造册完竣。咨明户部。随到随即咨报军机处存记。不拘何时请旨。顺派钦差前往各府县抽查。从前亏短之数。业经设法分别弥补追赔。各该员已有应得罪名处分。朕必宽其既往。不置重典。但报部之后。水落石出。若续经钦差查出亏短。立即讯明。执法从事。决不宽贷。其八个月以内本已到限者。毋庸因此另展。所有从前奏请展限核办。原因缮造细底清册。仍应逐细办理。届期报部。以凭核对。漕粮本有折色之条。但恐州县于旧章之外。藉词增添。与其受追呼而肥劣员之橐。不若减价值而作惟正之供。著各该督抚体察各属情形。酌量应折几成。即以此银循照成案。分于北省各处丰收地方。购买米麦。或招商由海运抵津。至旧缓带徵漕粮。与本年秋收无涉。届启徵之年。无论正米耗米。尽数改徵折色。解交部库。所有一切随漕应徵给丁行月赠耗等米。及交仓席木等项。自应按照缓漕数目计算。一并改折解部。如州县借词浮折。即行严参。至河工浮冒之弊。人所共知。本年已明降谕旨。著户部存记。除例应发给银两外。丝毫不准再拨。自当懔遵。计每年所拨银两。傥力节浮费。尽敷办工。如果该厅员等于例领正价之外。并未丝毫糜帑。三汛之后。准该河督优加保举。嗣后河督处分。仍照旧例分别漫口罚俸。缺口降留办理。毋庸离任。其失事专汛厅弁。从重治罪。以专责成而杜挟制。并酌添该河督养廉以资办公。江南河道总督。共发给银一万二千两。河东河道总督。共发给银一万两。优与正所以杜其滥取。各厅员冗缺甚多。著两江总督、山东河南巡抚、会同该河督等公议裁撤。至开矿之举。以天地自然之利。还之天下。仍是藏富于民。如果地方官办理得宜。何至藉口于人众易聚难散。因噎而废食。著四川云贵两广江西各督抚于所属境内。确切查勘。广为晓谕。其余各省督抚亦著留心访查。如有苗旺之区。酌量开采。断不准畏难苟安。托词观望。傥游移不办。朕不难派员前往履勘。如果不便于民。或开采之后。弊多利少。亦准奏明停止。至于官办民办商办。其应如何统辖弹治稽查之处。朕亦不为遥制。惟在该督抚等各就地方情形。熟商妥议。定立章程具奏。总之有治人。无治法。穷变通久。全在因时制宜。综此数端。除实有不便于民者。准该督抚奏明外。其余令在必行。谅不敢莠言乱政。如果该大臣等振刷精神。痛除锢习。小廉大法。未有为其事而无其功者。即令收效稍迟。亦绝无丝毫掊克病民也。尔百寮共勉之。苟能膺朕之赏。而无干朕之法。朕甚慰焉。将此通谕中外知之。　　

○两江总督李星沅奏、遵查捕务。与御史戴絅孙所奏相同。毋庸再议。得旨、核实认真。能否克尽职守。卿等自知也。　　

○以睿亲王仁寿、署管理宗人府银库事。吏部尚书文庆、署管理武备院事。户部左侍郎柏葰、署管理奉宸苑事。　　

○贷广州驻防兵丁修理房屋饷银。　　

○丙戌。谕内阁、刘韵珂奏、查明告病总兵在任诸多废弛一摺。前任台湾镇总兵武攀凤、先因约束兵丁。失之过宽。经该督面加训饬。非惟不思策励。转复怠荒逸豫。养尊处优。直至诸务废弛。方始引疾告退。实属辜恩溺职。著交部严加议处。刘韵珂统辖两省营伍。既查明该镇有废弛规避情事。即应据实参奏。何必委曲周旋。语多秘密。转失光明正大之意。刘韵珂、并著传旨严行申饬。　　

○丁亥。上御洞明堂、勾到朝审情实罪犯。停决斩犯六人。绞犯一人。余九人予勾。　　

○谕内阁、福济、骆秉章奏、山东纲商呈出帐本。开具各前任巡抚运司收受面封、及程仪节寿银两。开单呈览等语。著交耆英、朱凤标、确切查明面封名目。果否系办公之用。据实具奏。再降谕旨。其各帐及领状。现据咨送刑部。著刑部仍封递山东。交耆英等核对。　　

○又谕。福济、骆秉章奏、遵查告病山东运司呈控一摺。据称前任山东运司韦德成患病情形。曾经经历傅岩等面禀徐泽醇。该抚至运署看视。见其精神恍惚。并自言欲行呈请开缺。藩司刘源灏并非倾陷。尚属可信。惟该运司所控挟嫌等情。必须彻底查办。告病藩司杨簧、著原籍及寄籍督抚饬令迅速来京。吏部考功司书吏、据韦德成供称系办理陕西三原县处分一案。并无名姓。著吏部查明系属何人。韦德成回京。著该旗看管。俟杨簧到日。均交刑部审明定拟具奏。其所控盐务收受面封等情。另交耆英朱凤标查明参奏。　　

○吏部以大学士耆英应定何殿阁请。得旨、著为文渊阁大学士。　　

○蠲减直隶安、隆平、天津、宁晋、文安、东安、六州县被水村庄新旧额赋有差。　　

○戊子。谕内阁、本年各直省办理秋审人犯。经刑部由缓决改情实者。吉林六起。江苏五起。该将军及该抚臬司等于秋谳大典。未能慎重详核。著交部查明分别议处。嗣后各直省将军督抚等。务当督同臬司遵照定例。酌核案情。细心究拟。断不可惑于救生不救死之说。意存宽厚。故从轻减。亦不可有心刻核。过于严峻。总期无枉无纵。各得其平。用副朕执法用中至意。将此通谕知之。　　

○江西南赣镇总兵官德坤奏、查阅营伍情形。得旨、随时认真训练。傥有所徵调。不能用命得力。汝能当此重咎耶。懔之勉之。　　

○己丑。上诣寿皇殿行礼。　　

○奉皇太后还宫。　　

○谕内阁、杨殿邦奏、遵查回空漕船脱空情形一摺。并另片奏、筹办灌塘各等语。本年漕船回空已迟。若再节节耽延。必致有误新漕受兑。前曾降旨令将脱空各帮应管员弁查参。兹据该漕督查系江西等帮猝遇暴风。沉覆多船。戽救修理。致有停待。又因洪湖洩水过甚。灌塘不能迅速。总而言之。因保护堤堰。势不能不多启各坝。李星沅、潘锡恩、系从权办理。堵坝稍迟。塘河枯涩。杨殿邦又不能不因此办理棘手。著李星沅、杨殿邦、杨以增、和衷共济。于各司其事之中。仍须会商筹办。并著迅速饬令该管文武员弁。相机筹画。设或因循贻误。致令漕船守冻。不能归次。不但将该管员弁分别治罪惩处。并将该督等严议。如果堵坝无误。漕船及早归次。朕何难格外施恩。将迟延各员弁加恩宽其处分也。懔之。　　

○以捐筑湖北安陆府堤工。予知府贾世陶等加衔升补有差。　　

○庚寅。上诣皇太后宫问安。　　

○命礼部尚书麟魁、吏部左侍郎侯桐、工部左侍郎王广荫、在紫禁城内骑马。　　

○豫购东河来年备防秸石。从河道总督钟祥请也。　　

○辛卯。上诣皇太后宫问安。　　

○壬辰。谕内阁、贝勒绵偲溘逝之日。已加恩派六阿哥带领侍卫十员即往奠醊矣。惟是眷念殷殷。情犹莫释。于发引日、著派固伦额驸德木楚克札布、前往再行赐奠。　　

○又谕、吴文镕奏、核办清查需人。请简派户部保列一等司员、赴浙帮同钩稽一摺。不但向来无此例案。且流弊甚多。断不可行。所有浙省清查事务。仍责成吴文镕遴委妥员。核实办理。该抚仍随时认真查察。傥有瞻徇等情。即行据实严参。　　

○癸巳。上诣皇太后宫问安。　　

○甲午。谕内阁、杨殿邦奏、请筹蓄清水济运一摺。又据李星沅等奏、回空漕船。全数渡黄。并现办堵筑义河。先回督署等语。本年回空军船。因塘河水耗。未能畅行。经该督等严饬该管各官设法蓄水。次第运送。现已全数渡黄。尚无贻误。所有前次帮船脱空。及办理未能迅速之漕河文武各员弁。均著免其查参。其堵坝蓄水。豫筹来春济运各事宜。据李星沅称现在赶办义河工段。著责成杨以增接手妥筹堵筑。严饬该管各官迅速办理。务令及早完工。俾资潴蓄。毋误来年重运。该漕督亦须催趱回空军船。归次受兑。勿稍耽延。　　

○谕军机大臣等、瑞元等奏、库伦来文、俄罗斯未将贼犯拏获一摺。昌吉斯台卡伦侍卫金齐贤、私给照票。被控受贿一案。曾经降旨、令库伦办事大臣行知俄罗斯、将此案抢马贼犯解审。兹据奏称、俄罗斯文称贼犯系何人属下之人。恐该夷不知案内情由。饰词搪塞。著该大臣等明白谕知。将金齐贤被控给票指引偷窃一节。逐层晓示。释其疑虑。饬令作速送出贼犯对质。以凭结案。至案内干连之哈萨克头目玛奇勒。既系外夷。又非案内紧要之犯。不值再令严拏。著该大臣等行文该处停止拏解。原摺钞给阅看。将此谕令知之。　　

○以绥远城将军成玉、为陕西固原提督。陕西固原提督托明阿、为绥远城将军。　　

○上以冬至祀天于圜丘。自是日始。斋戒三日。　　

○乙未。谕内阁、户部奏催未完借修堤费等语。湖北各州县。自道光十二年起。至二十六年止。未完借修堤费银三十七万二千四百七十余两。有无完解。未据该省分晰造报。此项既系在业民名下派徵归款。即与正项钱粮无异。何得愈借愈多。递年积压。况已将应豁免者加恩豁免。其余应徵银两。小民自必输将恐后。著湖广总督、湖北巡抚、转饬各州县、速将未完堤费银两。按限徵催起解。不准藉词展缓。如有届限未完。及以完作欠情事。即行指名严参。并将已未完数目及应徵年分。查明造册送部核办。以重帑项而归核实。　　

○以营务废弛。革福建台湾镇总兵官武攀凤职。　　

○免湖北民欠借修堤费银六十万一千七百四十七两有奇。　　

○丙申。上诣南郊斋宫斋宿。　　

