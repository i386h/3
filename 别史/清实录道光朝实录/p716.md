<!-- { "loadSidebar": true } -->
○丁丑。谕内阁、御史金应麟奏、请查禁铜船迟延积弊一摺。各省运员、领运铜斤。必须依限趱行。方可无误鼓铸。近年运京铜斤。不能源源接济。叠经降旨饬催。并令沿途各督抚、查明参奏。若如该御史所称、运员雇船装运。有全不给价。或减半给价者。辄向船户言明、任其在途逗留。讹诈商船。以偿运费。并令家丁帮同恐吓。从中分肥。凡铜船停泊处所。横篙系缆。阻碍商船。甚至将铜板掷置。指为抢去。或捏称撞损船板。勒令赔偿。商人畏之如虎。致有铜天王名号。更有不法水手。四出偷盗。商民等目睹真赃。不敢理论。迨州县偶经查询。运员即以铜斤被窃为词。反向讹诈。船户水手人等、恃有运员包庇。明目张胆。横行不法。似此种种弊端。不独獶害商民。且任意迟延。屡催罔应。必致鼓铸逾限。所关匪细。向来铜船经过地方。责成藩臬大员、实力查催。本不应任其迟滞。致滋弊窦。嗣后各督抚、遇有铜船经过该省地方。严饬藩臬两司、认真稽查。如有前项情弊。立即从严惩办。毋稍徇纵。经此次谆谕之后。该藩臬两司、傥不能破除积习。任意姑容。一经发觉。除将该运员等严行究办外。并将该藩臬一并惩处不贷。将此通谕知之。　　

○又谕、御史周开麒奏、五城近日保举过多。请防滥冒一摺。五城捕务。关系紧要。曾经降旨、令将各坊官拏获邻境逃犯奏请议叙者、必须确查本任有无承缉要案。随案声明。若无承缉未获之案。方准送部引见。近日五城屡以司坊官拏获邻境要犯奏请鼓励。且有一员而叠邀荐剡者。各该员本任缉捕、自必勤能。方有余力留心邻境。若如该御史所奏、查核五城缉捕之案。报获寥寥。间有缉获。不过赃物细微。藉以塞责。其赃数较多。情节较重者。迄无侦获。是各坊官本任缉捕、疏纵甚多。岂有才优于事、越境留心之理。即使果能越境留心。而职任废弛。即不得称为能事。似此本任之案。不能弋获。而拏获邻境要犯数名。即可侥幸保举。滥邀甄叙。若司坊各官、相率效尤。舍己芸人。于本任职司、转多旷废。殊非整饬捕务之道。嗣后五城御史、务当恪遵前旨。凡有拏获邻境要犯之员。必确核本任缉捕、并无未获之案。方准酌请鼓励。仍于摺内随案声明。傥将本任缉捕、漏不叙入。即系违例保奏。著该部概行议驳。并将该御史议处。以昭核实而杜冒滥。　　

○又谕、本月初一日。太庙孟秋时享。应行陪祀各员。除查明到班之奕泽、潘锡恩、受庆、续龄、图善、叶志诜、宗室顺平外。其内廷行走、并例不陪祀、及文武衙门是日值日进班出班、亦无庸议。其余应行陪祀不到人员。著吏部兵部都察院衙门、查取职名。照例议处。　　

○又谕、此次太庙孟秋时享。应行陪祀人员。到者甚少。据礼部奏称、派员查收职名。在门外接收七十二条。多系遣人投递。殊属不成事体。嗣后应如何查核之处。著宗人府、吏部、礼部、兵部、都察院、鸿胪寺、会同妥议章程具奏。寻奏、宗室世职章京、由宗人府于章京笔帖式内各派一员。文职、吏部派满汉司官各一员。武职、兵部派满汉司官各一员。礼部派满汉司官各一员。都察院派满汉御史各一员。率笔帖式二人。各携查斋名册。查收职名。凡应行陪祀之员。一体亲身投递。如遣人投递者。概不接收。鸿胪寺堂官、不必拘定向例东班陪祀。应分班在两边稽查。鸣赞序班等、如有不到。即行参办。次日礼部将所收职名数目、造册分送吏兵二部核对。王公世职章京、仍由宗人府缮单具奏。如查有陪祀不到者。即行参奏。若接收职名之员。瞻徇情面。不据实呈明者。亦一并参劾。至陪祀各员、如于祭日有病服等事。一面呈明查收职名各官。一面呈报本衙门。以备稽核。若查明捏词藉饰者。即照陪祀不到例参处。从之。　　

○谕军机大臣等、有人奏安徽六安州、有曾任云南寻甸州知州陈心一、捐纳出身。行止卑污。自告病回里后。与本州门丁胥役。私行往来。遇事生风。藉端讹诈。前任知州孙灵府与之订交。该员以馈送孙灵府为名。私敛富户银两。自五六百两、至数十两不等。遂致孙灵府不协舆情。经该省上司以才力不及劾参。陈心一与土棍熊姓、声势相等。不相和协。熊姓有奸通民妇之案。陈心一使人诬告熊姓抢夺妇女。已据案犯供明。而地方官以该员曾任州牧。碍于情面。并未根究等语。案关劣绅把持乡曲。出入衙门。如果属实。大干法纪。著陶澍、邓廷桢、明查暗访。如陈心一实有私敛银两馈送孙灵府之事。务令水落石出。从重惩办。以儆官邪。毋存化大为小之见。其熊姓犯奸一案。并著亲提人证卷宗。秉公严讯。务得确情。毋稍徇纵。将此各谕令知之。寻奏、查陈心一自告病后。在州署附近开设钱店。该州门丁胥役。时常在彼处交易。又每逢年节。进州署拜谒。以图体面。并无敛钱情事。素与监生熊耕易不相能。熊耕易因妇抢民妇张氏。被本夫控告。疑为陈心一主使。是以迭控不休。现已讯明。照例办理。陈心一以告病知州。开设钱店。实属行止卑行。应请革职。下部议。从之。　　

○戊寅。孝懿仁皇后忌辰。遣官祭景陵。　　

○谕内阁、奕颢等奏、请将偷打鹿茸拒捕各犯。解部严审一摺。此案贼犯张碌等、约会七十余人。议定越边偷打鹿茸。经佐领胡孙布、乌新泰、瞥见追缉。胆敢纠众抗拒官兵。殴伤职官。实属胆大恶极。该防守尉等督兵拏获。所办甚好。张碌、丁悦良、范成、于大、四犯。著即解交盛京刑部。严审明确。照例加等定拟具奏。该将军等、即严饬该地方官等驰赴各处。务将案内行凶要犯、及夥犯、按名严缉务。获。归案审办。毋任一名漏网。又另片奏、广宁防守尉伊克精额、佐领胡孙布、两月之间。拏获偷砍木植人犯十七案。私行鸟枪人犯六案。现又拏获偷打鹿茸人犯张碌等四名。尚属奋勉。伊克精额、胡孙布、著加恩交部议叙。以示鼓励。　　

○谕军机大臣等、长清奏、驰抵喀什噶尔。察看地方情形。并办理游民滋扰一摺。览奏俱悉。前此无业游民滋扰。经长清委员查办。所有为害匪徒。全行拏办。并将前次失察之官弁、分别责惩示儆。现在地方安静。贸易如常。深慰廑注。长清现无应办事件。即可回叶尔羌本任。惟喀什噶尔、地处极边。为外夷出入门户。一切兴贩商贾云集。最为冲繁紧要之区。奸民奸回、易于溷迹。今虽查办清楚。仍须不时密探卡外情形。务期确实。以防不虞。而大要尤在操防。并饬西朗阿、周悦。胜、不时教练。总须营伍整齐。技艺精熟。以期慎固边疆。有备无患。长清系叶尔羌参赞大臣。有总理八城之责。非特喀什噶尔、叶尔羌、应行操防。即英吉沙尔、和阗、巴尔楚克、乌什、阿克苏、库车、喀喇沙尔等处。均须责令办事大臣、及领队大臣等、勤加操演。刁斗相闻。首尾相应。以壮声威。庶几士尽干城。人思敌忾。断不可稍形疏懈。如有训练不精。即著长清据实严参。傥意存徇隐。此数城中、但有一城废弛。经朕访闻。不特将该城办事大臣、及领队等、严行治罪。并将长清一并严惩。决不宽贷。懔之慎之。将此谕令知之。　　

○乙卯。旌表守正捐躯安徽宿州民吴作义妻杨氏。　　

○礼部议准、山东巡抚钟祥疏报、采访济宁州贞节妇女孙赵氏等二百九十四口。请建总坊旌表。从之。　　

○修直隶保定府西关外吴家湾泊岸。从总督琦善请也。　　

○庚辰。谕内阁、恩铭等奏、江苏省江淮兴武等帮米色不纯。亲往查看情形一摺。本年江苏二进漕粮。未经起卸之兴武四等三帮。及业已起卸之江淮头等七帮。米色多欠洁净。该仓场侍郎查明、为数太多。不能遽请先行搭放。会同抽查御史监督等、查出夹杂灰黯之米、共一千七百八十六石。虽未发蒸霉变。均系灰土未净。中途遇雨。未及苫盖所致。已将承办理纪责惩。并饬各仓监督、将新收之米、五日挑晾一次。现饬坐粮厅、认真查验米色。并据查明、本年江苏省苏州松江两属、米色较次。询系上年雨水过多。受兑时不无潮嫩。以致形色灰黯。本年兑运新漕在迩。著漕运总督、有漕各省督抚、严饬各粮道。务须认真督率查验。米色有不乾洁者。先行斥驳。不得恃有筛晾交纳。复滥行兑收。如有此等情弊。即将该管粮道参处。以重仓储。　　

○又谕、户工宝泉宝源二局。鼓铸钱文。据该侍郎等、援照成案。请采买商铜。以裕鼓铸。著照所请、准其在于部库借支银六万八千两。户局暂行采买铜三十万斤。工局暂行采买铜十五万斤。俾资配铸。此项银两。由各该局、牌仰五城招商。验明铜斤成色。分别公平兑收。陆续由部库支领发给。仍令滇省将前运员沉溺铜七十余万斤。划出四十五万斤。无庸再行买补。其现在所用价银。在于运员等名下、查照定例。将应行著追归款者、即行著追报拨。应行核数豁免者、即行作正开销。造册报部查核。　　

○辛巳。上诣绮春园问皇太后安。　　

○谕内阁、瑚松额等驰奏、台湾逆匪荡平一摺。览奏欣慰之至。此案台匪滋事。始于十二年闰九月。当严冬寒烈之时。海上文报迟滞。所调官兵、或候风久泊。或遭风漂散。不能及时登岸。自瑚松额、程祖洛、先后渡台。人心镇定。督同马济胜等、摉捕余匪。和衷共济。将帅用命。复出示晓谕。散其胁从党羽。又捦获大股首并贼目多名。分别办理。全台安堵。于本年五月、全功告竣。各庄仍复旧业。官兵陆续凯撤归伍。迅速蒇功。实堪嘉尚。瑚松额、著施恩赏加太子少保衔。程祖洛、著施恩赏戴花翎。仍各交部从优议叙。以示奖励。　　

○谕军机大臣等、本日据瑚松额等驰奏、台湾逆匪荡平。余犯尽数惩办。览奏欣慰之至。已明降谕旨、施恩将瑚松额加太子少保衔。交部从优议叙矣。此时全台居民。各归各庄。安堵如常。官兵亦陆续配渡。凯撤回营。该将军现无应办之事。即由鹿仔港内渡。所有钦差关防。著交魏元烺派委妥员、赴京恭缴。该将军前已简调成都将军。现在四川剿办夷匪。曲曲鸟石圈子处所、尚未竣事。杨芳驻师立利湾。鄂山亦赴清溪越巂等处。会筹善后事宜。省垣现无大员。该将军接奉此旨。著即驰驿迅速前赴四川省城。接印任事。将此由四百里谕令知之。　　

