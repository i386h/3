<!-- { "loadSidebar": true } -->
○谕军机大臣等、据御史贺熙龄奏、淮南纲引积压太重。淮北票盐验资太盛。请亟筹变通。以防误课等语。著伊里布督同该运司彻底确查。通盘筹画。将前积两纲引目、如何设法疏通之处。据实具奏。至淮北验资。是否于淮南奏销有碍。其应如何酌量变通。及将淮南无著悬引酌归淮北之处。并著该督督同运司详筹妥议。以期有利无弊。原摺钞给阅看。将此谕令知之。寻总督牛鉴奏上。下部议。寻议、据该督奏称淮南疲乏。由于积引增多。目前先务。不能不兼顾奏销。请以淮北协贴及代纳悬引两款银六十七万余两。归入淮南正款凑报。系为赶敷正课奏销起见。尚属可行。其淮北票盐验资增多。票本增重。渐为票法之害。请停止验资。照上三届贩名引数。分别派纳。开局试行。应由该督体察情形办理。至所请辛丑至乙巳止。每纲提出六十万引。留为带销残盐地步。其不敷杂款。分派十纲带完一节。是该商等每纲实运仅止七十余万道。停运引目。几及一半之数。即使正课如额。而每纲所短杂课。尚有一百五十余万之多。杂课亦关系经费。如分派十纲带完。有妨支应。应请仍令照额引运。不得遽请减运。从之。　　

○又谕、有人奏、四川藩司刘韵珂、访得该省属吏吸烟者七十余人。以员数太多。至今尚未奏办等语。官员吸食鸦片烟。大干例禁。该藩司既经访闻。何以不行奏办著刘韵珂将查访情形。并访明员数及因何不行奏办之处不必知会宝兴。即自行据实覆奏。傥有回护。别经查出。恐不能当此重咎也。将此密谕知之。　　

○又谕、有人奏、江苏巡抚裕谦、于上年护抚时。访闻盐务吸烟官员刘曙等十余人。札交盐运使沈拱辰查办。延搁未行等语。现当查办鸦片吃紧之时。刘曙等是否吸食、及运司沈拱辰有无延搁情事。必应从严根究。著裕谦确切查明。据实具奏。毋任属员消弭纵庇。将此谕令知之。　　

○又谕、有人奏、江苏常熟县知县常恩、吴江县知县顾毓奇、奉贤县知县景昌、皆吸食鸦片。声名甚劣之员。该省仅将顾毓奇、景昌、改简。常恩现任如故等语。州县身任民牧。如果自行吸食。岂能惩办匪徒。何以该省并不从严参办。伊里布甫经到任。无所用其回护。著即严密访查。据实参处。将此谕令知之。寻署总督裕谦奏、该员等并未吸食鸦片。居官亦无劣迹。惟顾毓奇办公竭蹶。请降补府经历县丞。归部铨选。景昌性情颟顸。请勒令休致。常恩办事尚知奋勉。应毋庸议。从之。　　

○以夏至祭地于方泽。自是日始。斋戒三日。　　

○己酉。谕内阁、达明阿奏、夷人呈缴烟土等语。安集延回子热霍迈提、雅和普、巴拉特、胡达巴尔第等四名。夹带烟土进卡。一闻查禁。即全行呈缴。尚知畏法。著照例免其治罪。嗣后夷人呈缴烟土。或拏获到官。北路各城。均著解赴伊犁。交布彦泰、关福、验明销毁。南路各城。均著解赴叶尔羌。交恩特亨额、图明额、验明销毁。以专责成而昭核实。　　

○谕军机大臣等、邓廷桢覆奏、查办夷船在洋游奕一摺。览奏均悉。此种夷船。始因漳泉奸民。自用船只赴粤洋购买鸦片。继则往来熟悉。勾串汉奸以为内线。牟利售私。总因该地方官庸懦养奸。贪黩包庇。以致鸦片充斥。积重难返。现经该督饬令水师提督等开炮轰击。先后逃逸。已足震慑奸夷之胆。惟该夷等嗜利藐法。洋面行走熟悉。难保不复萌故智。多方勾引奸民。再图尝试。著邓廷桢即照筹议章程。水陆交严。无稍松懈。一面出示晓谕该夷。现在禁绝鸦片。洋面毗连内地。非该夷等船只游奕之所。自当遵懔王章。驶回本国。如抗拒不服。即开炮轰击。其由粤所运炮位。正可妥为安置。以壮声威。傥有汉奸仍前勾串作弊。立即严拏惩办。并于粤闽交界地方。多派文武员弁。梭织巡查。毋任走漏。俟派查各案完竣。该督即亲赴泉州一带。兼查明漳州所属洋面。有无夷船踪迹。认真设法防堵驱逐。以期弊端永绝。洋面肃清。是为至要。将此谕令知之。　　

○以兵科给事中周须、为湖南乡试正考官。吏部主事王桂、为副考官。翰林院编修沈兆霖、为四川乡试正考官。罗惇衍、为副考官。　　

○庚戌。谕内阁、德春等奏、南粮帮船行程逾限。请旨饬催等语。南粮首二进军船。全入东境。必须赶紧过闸北上。本年临清闸灌塘启板。逐帮积压。出闸后又复节节阻浅。纷纷逾限。现在节交夏至。若再任意耽延。起卸固多掣肘。回空尤虞阻滞。著山东巡抚河东河道总督迅饬运河道。专驻临清。筹办灌塘启放事宜。毋再任听稽迟。其临清、夏津、武城等处河道。并著饬委勤干之员。协助地方官捞浅筹剥。务令在后各帮跟踪前进。以速漕行。　　

○贵州巡抚贺长龄奏、拏获兴贩吸食鸦片并栽种罂粟人犯。及烟膏烟土烟具。得旨、所办尚好一力查缉。不准疏懈。　　

○以贵州查拏鸦片出力。予府经历梁汝舟等升用有差。　　

○辛亥。夏至。祭地于方泽。上亲诣行礼。　　

○辛圆明园。　　

○诣绮春园问皇太后安。　　

○协办大学士两江总督伊里布等奏、江苏扬通二府州属漕粮。向由扬州府粮河通判监兑。惟通判兼理河务。势难兼顾。请改委扬州府军捕同知监兑。以专责成。下部议从之。　　

○江苏巡抚裕谦奏、拏获吸食鸦片烟人犯。得旨、期于尽绝而后已。勉之。又奏、陆续拏获邻省本省积盗。并拒捕积匪窝家。照例分别惩办。批、所办好。一力勿懈。　　

○壬子。孝恭仁皇后忌辰。遣官祭景陵。　　

○山东巡抚托浑布奏、查办吸食鸦片烟人犯。得旨、一力严查惩办。　　

○调正黄旗蒙古副都统果升阿、为吉林副都统。赏降调副都统常恒、二等侍卫、为喀喇沙尔办事大臣。　　

○以开垦塔什图毕地亩出力。予前任伊犁将军奕山等议叙。赏台吉伊什罕伯克哈里咱特、散秩大臣职衔。五品商伯克楚鲁克花翎。释遣戍已革副都统倭楞泰等回旗回籍。余加衔升叙有差。　　

○癸丑。谕内阁、前据刑部议覆免死逃遣何洛奉一案。援案请照平常逃遣问拟。降旨令该部核案定拟。兹据奏称、免死盗犯。在配脱逃。审照平常逃遣问拟者。有顾守陇等四案。此案何洛奉情节不符。应仍照原拟斩决等语。何洛奉著即照该都统原拟斩决。即行正法。所有办理此案之刑部堂司各官。该部自请议处之处。著加恩宽免。嗣后新疆地方。遇有免死减等盗犯脱逃之案。仍照向例问拟。不准援照内地之案声请。以杜两歧。　　

○以镶白旗蒙古参领国勒铭阿、为正黄旗蒙古副都统。　　

○加赏二等侍卫新授喀喇沙尔办事大臣常恒、头等侍卫。　　

○缓徵山东朝城、聊城、冠、馆陶、邱、德、平原、齐河、临邑、陵、德平、堂邑、恩、高唐、清平、莘、临清、夏津、武城、十九州县并德州、东昌、临清、三卫被风被旱庄屯新旧额赋。　　

○甲寅。上幸静明园。诣龙神庙拈香。　　

○谕内阁、文冲奏、请将开支浮滥率请汇销之道员。勒令休致一摺。河工动用钱粮。全在道员撙节。率属严加稽查。方不致有虚糜。河南开归道张坦、于豫办土工验收后。辄复以无稽之工。藉称前河臣指示添估。需银至四万八千余两之多。经文冲查明所禀各工。既无前河臣饬办之案。又无各厅请修之禀。实属开支浮滥。张坦著即勒令休致。　　

○修山东运河、泇河、捕河、上河、泉河、五厅土石堤埽各工。从河道总督文冲请也。　　

○乙卯。谕内阁、载钧等奏、请饬工部办理要差一摺。此次孝全皇后奉安事宜。所有宫门内应搭芦殿平台戗桥等项。著交工部派员承办。至宫门外各项棚座。仍著载钧等查照前案。督率属员敬谨备办。　　

○又谕、杨国桢奏、请将前任四川提督张必禄、饬赴晋省教演营伍等语。该抚虽因训练兵丁起见。但以隔省废员。无故渎请调用。殊属不合。所有该抚请将该革员赴晋之处。著不准行。　　

○调浙江黄岩镇总兵官张成龙、为广东阳江镇总兵官。阳江镇总兵官何岳钟、为黄岩镇总兵官。　　

○丙辰。谕内阁、裕谦奏、拏获山东假照案内要犯。并请将奉差不慎之府经历革职一摺。此案前据托浑布奏获代办假照之东明县生员王淩云、业经降旨解往直隶交琦善审办。兹据该抚将附搭张训书船只之左舒恭、黄树魁、二犯拏获。著即委员解往直隶归案审办。江苏试用府经历张训书、著先行革职。俟左舒恭等审定后。查明是否知情。再行分别办理。　　

○江苏巡抚裕谦奏、妇女出家为尼。例虽不禁。然伤败风化。亵渎神明。深为风俗人心之害。现酌定章程。严饬各地方官。将著名淫乱、及幽僻小巷各庵。全行拆毁。令四十以上老尼妇。归并居住。三十以下幼尼。均勒令还俗。得旨、如此任劳任怨。可嘉之至。　　

○赏还三品顶带理藩院尚书赛尚阿、一品顶带。左侍郎吉伦泰、右侍郎文德和、二品顶带。　　

○缓徵江苏阜宁、沛、萧、砀山、邳、五州县暨大河、徐州、二卫歉收庄屯新旧额赋。　　

○戊午。上诣绮春园问皇太后安。　　

○修浙江钱塘县塘工。从巡抚乌尔恭额请也。　　



大清宣宗效天府运立中体正至文圣武智勇仁慈俭勤孝敏成皇帝实录卷之三百三十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

