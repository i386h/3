<!-- { "loadSidebar": true } -->
○以举行仲春经筵。遣官告祭奉先殿。传心殿。上御文华殿经筵。直讲官赛尚阿、贾桢、进讲孟子善与人同。讲毕。上宣御论曰。王者父天母地。民胞物与。以天下为一家。中国为一人。固非漫为广骛也。盖天以阴阳五行之德。化生万物。而理亦赋焉。万物各得其所赋之理。以为健顺五常之德。而性以名焉。圣人此性。常人亦此性。性无有不善。善无有不同。以同然之性。为同然之善。夫安得不廓然而大公哉。试徵诸舜。善如舜。至矣。蔑以加矣。然舜不自觉已之有善。但觉人之有善。且觉人所有之善。皆已所不能有之善。而又不可不有之善。于是日取人之善以为善。人无不乐与之为善。而人亦日趋于为善。兴仁兴让。教孝教弟。朝野上下。翕然同风。郅治之隆。端在于此。孔子曰。舜好问而好察迩言。隐恶而扬善。孟子曰。闻一善言。见一善行。若决江河。沛然莫之能御。皆善与人同之徵也。善之量弥纶天地。舜之量遂与天地准。故曰大舜。直讲官文庆、季芝昌、进讲易经君子以除戎器戒不虞。讲毕。上宣御论曰。兵者凶器。圣人不得已而用之。故大同之世。耀德不观兵。惟卖剑买牛。铸剑戟为农器。与天下共享和平之福。然狃于治安。视武事为不急之务。则适足以召奸宄而来寇兵。周王胜殷。载戢干戈。载櫜弓矢。示天下不复用兵。而周官大司马之职。特详搜苗狝狩之法。二者并行不悖。盖未尝一日废武事也。故曰兵可百年不用。不可一日不备。易象传于萃曰。君子以除戎器戒不虞。谓泽在地上。不可不思患而豫防也。且夫宵小之窃发。半由于武备之不修。如果严训练。明赏罚。娴鼓铙之用。办旂常之施。则干城腹心。悉成劲旅。彼反侧者将不戢自销。不战自屈。熙熙皞皞。同我太平。体天地好生之德。立神武不杀之功。莫大于是。故书曰。有备无患。传曰。备豫不虞。皆斯义也。礼成。上幸文渊阁。赐讲官及听讲诸臣茶。复赐宴于本仁殿。　　

○宗人府进呈新修玉牒。上诣乾清宫东暖阁行礼。恭阅。送寿皇殿东西室尊藏。　　

○以礼节娴熟。赏太常寺赞礼郎常志、五品顶带并花翎。　　

○己酉。上幸圆明园。　　

○诣绮春园问皇太后安。　　

○调兵部左侍郎赵光、为户部左侍郎。兼管三库事。仍留浙江学政任。转兵部右侍郎黄琮、为左侍郎。以内阁学士何桂清、为兵部右侍郎。仍留山东学政任。　　

○命光禄寺卿青麟、提督江苏学政。　　

○庚戌。上诣绮春园问皇太后安。　　

○工部尚书特登额、七十生辰。赏御书扁额、并珍玩文绮。　　

○辛亥。孝淑睿皇后忌辰。遣官祭昌陵。　　

○壬子。谕内阁、载铨等奏、承袭奉恩将军次数未能画一。请将军功旁支子孙。分别袭替次数一摺。向来军功王公旁支子孙承袭奉恩将军。例无分别嫡派旁支。作何袭替明文。是以或袭五次。或袭三次。办理未能画一。除从前办理两歧之处。毋庸查办外。嗣后凡承袭奉恩将军。著查明原立官之人。系军功王公余子之嫡长子。如无嫡出子。或庶长子之子孙。其后嗣子孙降等袭封之奉恩将军者。方准照例袭至五次而止。如原立官之人。系军功王公余子之余子。或庶子之余子。及有缘事削去爵职。其子孙内尚有已经考封并袭封者。自与恩封之人无间。即不得均谓之军功旁支子孙。如降等袭封至奉恩将军。或考封奉恩将军者。均照恩封之例。袭至三次而止。该衙门即照现定章程办理。并著纂入则例。永远遵行。　　

○调兵部尚书文庆、为吏部尚书。兼步军统领。礼部尚书保昌、为兵部尚书。以刑部左侍郎麟魁、为礼部尚书。　　

○以工部尚书特登额、管户部三库事。大学士宝兴、兼正黄旗汉军都统。热河都统桂良、署正白旗汉军都统。吏部左侍郎惠丰、为热河都统。　　

○赠故吏部尚书恩桂太保。予祭葬。谥文肃。赏其子常照、三等侍卫。在大门上行走。　　

○癸丑。命惇郡王奕誴祭关帝庙。　　

○以吏部尚书文庆、兼总管内务府大臣。命毋庸在军机大臣上行走。调户部右侍郎花沙纳、为吏部左侍郎。命毋庸兼总管内务府大臣。工部左侍郎阿灵阿、为户部右侍郎。兼管钱法堂事务。理藩院左侍郎恩华、为工部左侍郎。盛京工部侍郎培成、为理藩院左侍郎。以内阁学士道庆、为盛京工部侍郎。　　

○以礼部右侍郎广林、署镶红旗蒙古副都统。庆锡、为镶白旗汉军副都统。内阁学士载增、署镶黄旗满洲副都统。　　

○以江苏苏松镇总兵官陆凤翔、人地未宜降副将。以京口协副将田浩然、署苏松镇总兵官。　　

○以浙江温州镇总兵官富尔逊布、不谙水师。命以陆路总兵官候补。以瑞安协副将叶绍春、为温州镇总兵官。　　

○廓尔喀额尔德尼王苏热达热毕噶尔玛萨哈、遣使奉表请安。赐敕裦奖。赏赉如例。　　

○甲寅。遣官祭先医之神。　　

○谕内阁、李星沅等奏、候补知府审案出力。恳恩鼓励一摺。江苏候补知府钟殿选、于派审案件先后审结命盗重案计三百十四起之多。尚属出力。著加恩遇有江苏安徽合例应补知府缺出。奏请补用。以昭激劝。惟功过必须并举。赏罚乃克持平。勤能者固应保升。阘茸者岂容窃位。今钟殿选既已清厘积案多起。其积压者究系何员。岂可置之不问。仍著李星沅等按数查明。分别参办。俾昭公允。至保奏审案出力人员。必应将各任积压。及承审错误之员。一并指参。曾于道光十七年特降谕旨。距今未久。何竟漫不记忆。嗣后各该督抚等、务当恪遵前旨。秉公核实。总期劝惩并用。彰瘅兼施。庶吏治蒸蒸日上。朕实有厚望焉。将此再行通谕知之。　　

○以故奉恩将军华德子秀平、袭职。　　

○以甘肃布政使宝清、署刑部左侍郎。礼部右侍郎广林、兼署刑部右侍郎。　　

○以服阕布政使张祥河、为甘肃布政使。　　

○以镶蓝旗护军统领珠勒亨、管圆明园八旗鸟枪营事。　　

○旌表守正捐躯山东蓬莱县民甯世庆妻张氏。　　

○乙卯。孝康章皇后忌辰。遣官祭孝陵。　　

○谕军机大臣等、有人奏、潮州府知府刘浔、素有贪酷之名。前在广州府任时。有民人放火焚烧府署之案。撤任后无人租与房屋。嗣经调任潮州。该处百姓不令进城等语。似此不得民心之员。其平日官声舆论。自难逃人耳目。著全庆接奉此旨。即将该员居官行事。如何贪酷。以致众怨沸腾之处。密访详查。务使款迹明确。据实具奏。断不准稍涉瞻徇。将此密谕知之。　　

○丙辰。上诣绮春园问皇太后安。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、前据杨殿邦奏、漕标将弁会同海州地方文武。拏获海洋盗犯。就近解淮审办。兹据李星沅等奏称、该犯江广有等、与江阴县现获洋盗周金麻子等一案。姓名籍贯。多属相符。必应提同质究等语。此案洋盗江广有等。叠次行劫。并拒伤弁兵。著杨殿邦于审明后仍按名摘出。解赴苏州归案质讯。　　

○丁巳。遣官祭昭忠祠。　　

○戊午。谕内阁、桂良之女。著指与六阿哥为婚。所有应行事宜。著该衙门照例办理。　　

○又谕、前据李星沅等奏、章练塘地方移驻员弁。并添购碎石木筏一摺。当交该部议奏。兹据该部等会议具奏。江苏苏州松江二府交界地方。湖河错杂。港汊纷歧。匪徒最易出没。中有章练塘镇。切近泖湖淀山湖。处处可通舟楫。尤为盗贼渊薮。自应移驻员弁。责成认真缉捕。至建造衙署兵房等项。该处土性卑湿。房屋每易坍塌。自宜多购碎石。围砌坚实。有余即择地堆贮。以备修筑。再官兵乘船缉捕。水浅处所。践淤非其所长。亦应多备木筏。俾得代舟拦截。援应堵缉。所有章练塘移驻县丞守备等官。并抽拨兵丁及添备碎石木筏等项各事宜。均著照该部等所议办理。　　

○以捐修乌噜木齐城垣。予甘肃总兵官索文等议叙有差。　　

○己未。谕内阁、讷尔经额奏、遵查商民难以发银生息一摺。前据察哈尔都统裕诚奏、请筹拨积存息银。交商生息。当饬交讷尔经额妥议具奏。兹据该督奏称、张家口市圈商民。颇多歇业。殊乏殷实之家。所有此项银两。著毋庸发交生息。　　

○庚申。月食。　　

○春分。朝日于东郊。命皇四子奕詝恭代行礼。　　

○四川总督琦善奏、清厘藩库款项。得旨、务当认真。切防弊混。　　

○以内阁学士毓书、为镶蓝旗蒙古副都统。上驷院卿特兴额、为镶白旗护军统领。　　

○赏故镶蓝旗蒙古副都统齐克唐阿银二百两。　　

○辛酉。谕内阁、讷尔经额奏参、失察递解遣犯顶替脱逃之署知县一摺。遣犯庆芬、系屡次唆讼滋事。销除旗档。发往新疆遇赦不赦之犯。胆敢雇觅刘淀魁冒名顶替。中途脱逃。玩法已极。现经甘肃省盘出。供在直隶定兴县接递起解时。商同顶替脱逃。该县漫无觉察。非寻常疏忽可比。且恐有知情贿纵情弊。必应提同书役及原派解役人等。彻底查究。按律严办。署定兴县知县保定府同知黎极新、著先行摘去顶带。勒限一个月缉拏逃犯务获。傥限满不获。即著严参惩办。该犯庆芬、并著步军统领衙门、顺天府、五城、及各直省督抚。一体饬属严拏送部。毋任远扬。　　

○谕军机大臣等、本日据武攀凤奏、患病恳恩开缺。并请简放一摺。已降旨准其开缺回籍。并令该督派员署理台湾镇总兵矣。台湾为海疆重地。民情素称浮动。且时有匪徒窃发。非熟悉情形得力之员。不足以资控驭。著刘韵珂于闽浙两省总兵人员内。择其材力胜任者。奏请调补。或副将中有出色之员。堪膺海疆专阃之任。亦著据实保奏。候朕简用。将此谕令知之。　　

