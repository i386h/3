<!-- { "loadSidebar": true } -->
○谕军机大臣等、前据刘彬士奏、已劾富阳县典史杨贻增、以杭州府幕友陈仰山、挟嫌主使该府张允垂、摭拾空言。滥行禀揭。当降旨将张允垂解任。交该署抚督同臬司周之琦、提齐人证严讯。迄今已阅五月之久。仅据该署抚于甄别守令摺内奏称、案内人证未齐。骤难讯结。并未将大概情形奏及。此案陈仰山、是否惩恿该府张允垂禀揭。抑系该典史杨贻增、因被参妄行揭控。均应彻底根究。该署抚接奉此旨。迅即催提人证。秉公研讯。务得确情如有托情贿嘱情弊。尤当据实参奏方为不负委任毋再迟延干咎。将此谕令知之。寻奏、讯明杨贻增实系怀疑误控。按例问拟杖一百。徒三年。陈仰山以受封之员。在本郡作幕。张允垂失察徇庇。均有不合。得旨、此案陈仰山讯无借给姚步莱银两情事。惟已得受五品貤封。犹久恋幕席。致滋物议。殊属不合陈仰山所得封典。著即撤销。原任杭州府知府张允垂、讯无轻听诬揭情事。惟失察姚步莱亏空库项。因该家属以垫修仓署具禀。率准议归后任分摊。虽亏项已于交代限内补完。究属违例。张允垂著交部议处。余依议。　　

○以詹事府詹事龚守正、为内阁学士。兼礼部侍郎衔。仍留山东学政任。　　

○修浙江海盐县石塘。并建筑坦水。从署巡抚刘彬士请也。　　

○抚恤琉球国遭风难夷如例。　　

○乙未。上诣绮春园问皇太后安。　　

○谕军机大臣等、御史蒋泰阶奏、酌筹徒阳运河挑工一摺。据称徒阳运河。小挑派丹徒等四县承办。大挑则调派通省中缺分最优之十余州县协挑。大半距工迢远。又值开徵收兑。不能兼顾悉委幕友丁书此辈素未谙习工程。夫头等乘机挟制。昂价居奇。稍不遂意。纷纷鬨散。又有道府委员等百端刁难。恣其需索除由司库领银外。约计各州县赔款。多则万余金。少则七八千金。实皆幕友丁书朦混开销。委员及夫头等讹诈吞蚀。实用到工。不及十之三四。仍易停淤。万一军船由内河出江。临时搁滞关系非轻等语。徒阳运河。为江浙军船经由要路明年除苏松等四府一州。仍由海运外。浙省全帮。仍复取道运河。全在挑穵宽深。俾重运遄行无阻。著陶澍督同藩司梁章钜、蒋应如何委员办工之处。熟筹妥议。并责成该管道府尽心督办。务令工员领银。核实支销。免其赔垫。责以疏浚。俾河流通畅。粮艘得以遄行。又另片奏通州崇明一带沙地。偶然涨出。多为土豪霸占近因争地酿衅。讼案纷起。请饬各州县勘明此等沙滩。无庸纷纷查办等语。此项沙地。坍涨靡常。沙棍乘机霸占。恃强逞凶屡酿巨案。最为该省恶习。著陶澍体察该处情形。应如何息争杜讼之处。据实奏闻。该御史摺片。并著钞寄阅看。将此谕令知之。　　

○又谕、据福绵奏、接鄂山等咨会。押解送犯呵里雅一名进京。由晋行走。妥为护送。其凯撤各路官兵。内有京营东三省官兵。出陕西境后。或由山西经过。一切须及早筹备方免贻误等语。现在解京之逆犯呵里雅、已定由山西行走。著福绵派员护送。并饬沿途州县营汛各带兵役。协同小心押解至凯撤之火器健锐二营、及吉林黑龙江官兵。昨已降旨令该署督于进关时。即分为二百名一起。间四日行走。经过之陕西河南直隶奉天等省。按起应付。该署督等即遵照前旨办理。令各州县将车马轮流递送。无庸由山西行走。将此谕知鄂山、徐炘、并谕福绵知之。　　

○丙申。世宗宪皇帝忌辰。遣官祭泰陵。上诣安佑宫行礼。　　

○谕军机大臣等、前据蒋攸铦等奏、来年新漕。仍行海运盘坝。当经降旨准其海运。惟盘坝一节。彼时即不准行。其军船本系空出。准其暂留河北。以备万有一然之需。朕思海运原非良策。以今年河湖情形而论。本可不行。惟该督等既以河漕不能兼办。意在腾出河身。复以清刷黄之旧。要知清水既能刷黄。焉有不能济运之理朕因蒋攸铦到任后。或别有所见闻。抑河湖另有别情。是以暂从所请。此后并未另有所奏闻。可见伊等所以复筹海运。兼将回空军船截留河北者。意在一行海运。清水即无庸多蓄。高堰可保无虞。明春清水不能敌黄。又恃截留军船。为盘坝之用。总为自卸干系。巧占地步。祇顾目前。于国计并不通盘筹画。试问为国乎。为身乎受国厚恩任用之人。其可不秉天良耶。再此项军船截留河北。水手聚集。弹压匪易。油艌修理。诸多不便。伊等恃有此项军船。转将清水消洩过多。明年必不能敌黄济运。成何事体。总之清水多蓄固可虑。消洩太枯。亦是伊等之咎。前于张井等秋分河湖平稳摺内。批示甚明。来岁新漕。除蓟松常镇太仓。仍行海运外。其余军船。总期照常北渡。即万不得已。亦祇准用本年倒塘灌运之法。并著该督等各秉天良。体察情形。海运如可停止。仍由内河行走。即将前议撤销可也。所有本年江南首二进回空军船。俱著全行及早归次。断不准截留河北。以为盘坝之用。傥明年河道不能通畅。贻误漕运。咎有攸归。朕言出法随。决不宽贷。懔之慎之。将此谕知蒋攸铦、张井、潘锡恩、并谕讷尔经额、陶澍、知之。　　

○礼部尚书松筠等奏、恭修泰陵圣德神功碑楼。现将台面拆出。柱木等工。均有应行修理之处。得旨著仍派王引之、阿尔邦阿、前往敬谨勘估。　　

○吏部奏、候补五品京堂曾燠、因病请假回籍。得旨、曾燠著不准给假。　　

○署陕甘总督鄂山等奏、遵查军兴以来。节次拨解过阿克苏供支军营兵饷银四百万八千六百余两。前准长龄等来咨。五月以前所拨饷项。大营祇收到银二百零二万两零。其余有已由阿克苏转解、尚未运到大营者。亦有尚未解至阿克苏者。兹复飞行口外各城滚运粮台。上紧转运。并咨阿克苏于收到一起饷项。即速解往大营。以备支放仍遵旨妥为筹备。先于借拨陕甘两省藩库银八十万两内。再行酌量拨解。无误要需。报闻。　　

○仓场侍郎百春、因病解任。命山西巡抚福绵、以三品顶带为仓场侍郎。调山东巡抚卢坤、为山西巡抚。以署仓场侍郎琦善、为山东巡抚。吏部左侍郎凯音布、署仓场侍郎。　　

○丁酉。谕内阁、昨因卢坤调补山西巡抚。所遗山东巡抚。已降旨将琦善补授。琦善前在两江总督任内。办理河湖。未能妥协。当即降为二品。开缺来京。姑念河务本伊兼辖。事属因公。其前在山东巡抚任内。办事尚肯认真且年力正壮。是以弃瑕录用。仍授山东巡抚。此系朕为爱惜人才起见。琦善当益知奋勉。加倍小心。于东省吏治民风。实力实心。妥慎经理勉赎前愆。以观后效。　　

○又谕、孙尔准等奏、巡洋兵船。请酌量分别裁改一摺。台湾洋面。今昔情形不同。巡防各船必须因时制宜方资驾驶。据该督等查明、台澎水师各营原存战船内。善字号船只。过于笨重。知方两字号船只。不利深水。均于巡防不甚得力。查有白底艍船驶风折戗。最为灵便。以之追捕可期得手。请酌量分别裁改。自系实在情形。著照所请、将善字号船九只。并知方两字号船三十二只。一并裁汰。照商船白底艍式样另造三十二只。以抵知方两字号船之额。合计台澎各营战船。足敷应用。该督等即饬台湾厂道。将旧船估变。完解司库报拨。雇觅工匠赶紧估计造办。以资配缉。　　

○命部掣押空武举。再停一年。从漕运总督讷尔经额请也。　　

○戊戌。兵部等部议准、直隶总督那彦成奏、顺天府属四路厅捕盗营裁改弁兵、及各州县添设捕役事宜。一、四路捕盗营留存弁兵各三十三员名。同原设马步快役二十名。责令该同知督率巡缉京营交界地面。以佐五城捕务所不及。随时考验勤惰。分别劝惩。一、捕盗营马匹。除奏准存留一百二十二匹外。余全数裁撤。变价报解。一、酌留弁兵。俸饷仍照向例。无闰之年。请拨公费银四十三两五钱八厘。遇闰加增银四两二分四厘。每年红白赏银八十两。一、裁撤弁兵马匹。于奉文日起。统限六月。陆续全撤。一、奏准添设马快。饬令各州县在土著良民内召募足敷。于七月初一日起。给予工食。一、添设马快。岁支工食草料等银。在裁兵饷乾等银内支给。一、裁撤员弁。分别酌补。一、弁兵该管汛内。有盗窃案件。逾限不获。照例参革从之。　　

○安徽巡抚邓廷桢奏、和、无为、二州。因上年被水。缓徵江宁省仓屯米六千六百余石。现动借常平仓谷。碾米二千八百石。先行运解接济兵食报闻。　　

○展缓湖南醴陵、攸、茶陵、三州县带徵上年灾缓南漕银米。　　

○己亥。谕内阁、刑部审讯缎匹库员外郎富瑾被戕一案。提到郭春儿与汪七、质对明确。其于富瑾被戕身死之处。均供实不知情。惟此案以职官被戕。迟至七八月之久。尚未拏获正凶。殊属不成事体。著步军统领顺天府五城迅速一体严拏。务获究办。毋再宕延。　　

○刑部议驳升任协办大学士吉林将军富俊奏、民人孔学名目戕身死一案。请交该将军饬提要证。再行详究。得旨、此案孔学名自戕身死。伤至七处之多。原讯案犯供词。系因孔学名向王立索取存寄钱文。王立无钱求缓。孔学名亦未逼讨。随即走回是当时并无争斗忿迫情形。何以回窰后遽尔轻生。情节本属支离。迨经尸子孔保成来京控告交该将军审讯。即应提同案犯、及同炕睡宿各要证详究致死根由。乃调尸棺开检。因皮肉消化。无从检验。仅凭原详与王立等供词。仍照原拟奏结。现经刑部详核原验尸伤。心坎刀伤一处。肚腹左右相连六处。内一处肠污流出。纵使自戕。不应伤痕多至七处。且两臂膊仅右手腕发软。亦与心坎一伤情形不符。其同炕睡宿之高大武供内。有天亮时经钟士德叫醒。告知孔学名被刀扎伤。又黄文彩供内。有五更时见屋门已开各情节。何以原讯时不逐细究明。是种种疑窦多端。必应彻底研究。以成信谳。著新任将军博启图、将刑部指驳之处。即饬提要证钟士德、刘崇功、及应讯案内紧要犯证。详加推鞫。务期无枉无纵。按律定拟具奏。　　

○乌什办事大臣多贵奏、乌什屯工回户。岁徵大麦。前经奏准于回户内。仍徵三百石。余皆改徵小麦。查屯工每名种地二十亩。地广力单。究不能如回粮之纯净。请嗣后将回户应交大麦。亦改徵小麦。屯工应交小麦。改徵大麦。并令屯工以小麦地与回户易种交纳。得旨、依议。妥为办理。　　

○库车办事大臣那彦宝等奏、库车沙雅尔各回户。上年本年额徵粮石。已蒙豁免。明岁官兵口粮。请采买小麦三千石。大麦五百石。以备支放。从之。　　

