<!-- { "loadSidebar": true } -->
　　奏为密请圣裁区处海寇事：臣等屡接福建抚按奏报，海寇郑成功等连陷数县，围困漳州府。目下固山额真金砺等统率大兵到彼，自应旦夕扫除。但虑兵至即逃，兵回复犯，留兵戍守，措饷实难。且该省土贼处处生发，分兵防剿，又苦单弱。巨等窃察明朝崇祯年间，郑成功父郑芝龙骚扰海上，官兵屡剿无功，后招抚芝龙，海患始息。今郑成功等，较孙可旺等诸贼，根株局面，种种不同，宜敕督臣刘清泰星驰赴任，察彼情形，量我兵力，能剿即剿，当抚即抚。但此贼屡次犯顺，抚之无名。似应出自皇□洪恩，云念郑芝龙归顺有年，□□伊子□路，庶为得体。即着芝龙作书，严谕郑成功及伊弟郑鸿逵等率众归顺，宥其罪过，量授官职，仍住厦门地方。凡闽广海寇，责成防剿，仍令管理一应洋船，输纳税银，以佐该省经费。盖伊父子向擅此利，自明朝□□禁止，不若明收其说耳。成功等作贼既久，狼子野心，臣等非敢保其不叛，亦难必其就抚。但今湖南、川广处处用兵，力不暇及。且湖南之贼，或由江西，或由广东，皆可通闽。万一勾连狂逞，为祸愈大。故姑以招抚一策，先将此贼牢笼，息兵养民，察其动静，苟有反侧，仍即剪除。若责令赴京归旗，料彼不能从命，不必起其疑惧。至于颁敕往谕，未宜轻率，应赐督臣密敕一道，内开招抚成功等语，先遣才干官同郑芝龙家人到彼宣布德意。彼果真心投顺，欲得朝廷敕书为信，即以督臣密敕宣示，颇为妥便。若执迷不顺，亦不至损威伤重也。臣等自知识见浅陋，然不敢不详陈，以备釆择，仰惟皇上圣裁。为此，具本密奏。
　　--录自明清史料丁编第一本六六页。
　　三七、敕谕浙闽总督刘清泰密稿
　　皇帝敕谕总督浙江、福建等处军务兼理粮饷兵部右侍郎兼都察院右副都御史刘清泰：近日海寇郑成功等屡次骚扰沿海郡县，本应剪除。朕但思昔年大兵下闽，伊父郑芝龙首先归顺，其子弟何忍背弃父兄，独造叛逆？此必地方官不体朕意，行事乖张，成功等虽有心向化，无路上达。又见伊父归顺之后，墨勒根王令人看守防范，又不计在籍亲人，作何恩养安插，以致成功等疑惧反侧。朕又思郑芝龙既久经归顺，其子弟即我赤子，何必征剿？若成功等来归，即可用之海上，何必赴京？今已令郑芝龙作书，宣布朕之诚意，遣人往谕成功及伊弟郑鸿逵等知悉。如执迷不悟，尔即进剿。如芝龙家人回信到闽，成功、鸿逵等果发良心悔过，尔即一面奏报，一面遣才干官一、二员到彼审察归顺的实，许以赦罪授官，仍听驻劄原住地方，不必赴京。凡浙、闽、广东海寇，俱责成防剿。其往来洋船，俱着管理，稽察奸宄，输纳税课。若能擒馘海中伪藩逆渠，不吝爵赏。此朕厚待归诚大臣至意，尔当开诚推心，令彼悦服，仍详筹熟□，勿堕狡谋。故谕。
　　顺治九年十月初九日。（本日用宝，即发与亲领讫）。
　　--录自明清史料丁编第一本六七页。
　　三八、福建巡按王应元揭帖（顺治十年正月初十日到）
　　巡按福建兼管盐屯监察御史王应元为漳郡克复在即、特请铨补缺官、以资保障事：自去岁郑逆煽乱，以至于今，攻城掠邑，漳属十县相继沦没者，有漳浦、海澄、南靖、诏安、平和、长泰等六处。印官丞尉以及教职巡驿各官，或膏贼刃者有之，或受伪职者有之，或逃遁无踪者有之，虽存亡尚不可知，各有失城应得之罪。幸圣明轸念封疆，敕调固山金等诸臣统兵恢剿。于九月初十日由省城进发，闻二十六日已直抵漳境矣。军气既鼓，寇焰自息，歼逆除凶，恢复端在指日。惟是地方一复，急需才贤料理。闽省缺员甚多，不惟无可旁借之材，即权宜委署，五日京兆，率多因循苟且，无复痛痒相关之意。疮痍遗黎，残破疆土，又何堪漫不事事者一误再误乎？至于守漳道臣为一方表帅，戎务民事，皆其职掌，尤为切要。山东兖西道彭钦已经升补，而莅任无期。除海澄知县周琼见候赴任外，其见缺各官，所宜亟为除补，以安地方者也。职谨会同抚臣张合疏上请，伏乞敕下吏部，查已升已选者严催到任，未选者刻期除补，无令展限逡巡。庶残疆料理有人，而民生攸赖矣。缘系漳郡克复在即，特请铨补缺官，以资保障事理，为此除具题外，理合具揭，须至揭帖者。右具揭帖。顺治九年十月日，监察御史王应元。
　　--录自明清史料丁编第一本七二页。
　　三九、福建巡抚张学圣题本
　　钦差提督军务巡抚福建等处地方都察院右副都御史臣张学圣谨题，为大兵抵闽剿寇、粮饷供亿无额、请乞圣裁敕部议留起运钱粮、以应所需事。窃照海孽郑成功等恃众披猖，沦陷城邑，致干天讨。荷蒙皇上允督臣陈锦之请，拨发满州大兵，共张挞伐，抵闽日期，经臣会疏密奏外，第师行粮从，军中先务，一切糗■〈米侍〉军需以及料草等物，臣约略筹画，月须二万余两。前者，靖南将军陈泰等入闽恢剿之时，闽中饷额有限，留用各部钱粮之外，尚题借浙饷一十六万。今兵数虽不如前，而需费势不可缺。
　　据布政司呈称：九年分通省兵饷及搜裁各项尽行支给经制官兵外，尚且不敷，议留新增饷屯折二项；又截留盐课一项，仅足供给本省各府镇兵所需。此外礼、工二部奉旨各归各部，不敢议留。目前大兵供亿，别无他项可以搜应。随查九年分户部金花上半运银三万九千六百四十二两五钱，见在委官陈上策起解，尚有下半运银三万九千六百四十二两五钱，又颜料银三千四百六十一两一分三厘六毫，又蜡茶银七千二百八十五两九钱八分二厘八毫，又厨料银五千四百五十九两三钱五分七厘七毫一丝五忽九微四纤七秒四尘六埃一沙七漠，又本省报部钱息银二万四千六百二十一两八钱五分九厘七毫五丝，以上五项共计银八万四百七十两七钱一分三厘八毫六丝五忽九微四纤七秒四尘六埃一沙七漠，应否留用等因到臣。
　　臣思兴兵剿寇，仰藉皇上威灵，指日扫除。然恢复各邑，攻略需时。其为粮饷无米之炊，难于施巧，不得不为顾虑，计量题留应用。倘再不敷，凡查有起解户部钱粮，准臣动支，庶免捉襟见肘。其动过款项银数，俟事完一起查核报销。臣谨会同按臣王应元合疏具题，伏乞敕下该部酌议覆请行，臣等遵奉施行。缘系大兵抵闽剿寇，粮饷供亿无额，请乞圣裁，敕部议留起运钱粮，以应所需事理，未敢擅便。为此具本专差承差李廷瑞亲齎谨题请旨。顺治九年十月十八日，提督军务巡抚福建等处地方都察院右副部御史臣张学圣。
　　朱批：着速议具奏、户部知道。
　　--录自明清史料甲编第三本二九六页。
　　四○、福建巡抚张学圣题本
　　钦差提督军务巡抚福建等处地方都察院右副都御史臣张学圣谨题为恭报叛产在库银两、仰祈圣裁事：窃照闽省底定以来，革心向化者固多，而顽梗从逆者不少。幸靖南诸臣，统率大师，协力剿歼，频年剪除。然而酿祸渠魁，称戈党羽，或献馘沙场，或潜踪海岛，既犯十恶叛逆之条，应有财产籍没之例。该臣严行各该道清查，催取各属，悉将叛产银两，起解藩司。今据藩司册报：道府州县先后解到变价等银六万二千二百八十三两二钱五分八厘一毫一丝七忽一微五纤三渺，应令解部，以佐军需之万一。惟是海寇未靖。大兵见临，江浙之师，鳞集在闽，供应浩繁，点金无术，尚议题留京运，以济不敷，而前项叛产，或可存留地方，以充所需兵食，庶免一时无措议留之烦，捉襟见肘匮乏之苦，然非臣所敢必也。此外尚有未完，盖因寇氛充斥，百姓凋残，难于速售。容臣查催就绪，另行题报。除将藩司造到逆产细数文册移送户部外，谨会同按臣王应元合疏题报，伏乞敕下户部议覆上请，行臣等遵奉施行。缘系恭报叛产在库银两仰祈圣裁事理，未敢擅便，为此具本专差承差林国官亲齎，谨题请旨。顺治九年十二月二十二日，提督军务巡抚福建等处地方都察院右副都御史臣张学圣。
　　旨：户部议奏。
　　--录自明清史料己编第二本一三○页。
　　四一、户部尚书车克等残题本
　　户部尚书臣车克等谨题为恭报叛产在库银两、仰祈圣裁事：广东清吏司案呈奉本部送户科抄出福建巡抚张学圣题前事内开：窃照闽省底定以来，革心向化者固多，而顽梗从逆者不少，幸靖南诸臣统率大师，协力剿歼，频年剪除，然而酿祸渠魁，称戈党羽，或献馘沙场，或潜踪海岛，既犯十恶叛逆之条，应有财产籍没之例。该臣严行各该道清查催取，各属悉将叛产银两起解藩司。今据藩司册报道府州县先后解到变价等银六万二千二百八十三两二钱五分八厘一毫一丝七忽一微五纤三渺，应令解部，以佐军需之万一。惟京运是海寇未靖，大兵见临，江浙之师鳞集在闽，供应浩繁，点金无术，尚议题留，以济不敷，而前项叛产，或可存留地方，以充所需兵食，庶免一时无措议留之烦，捉襟见肘匮乏之苦。然非臣所敢必也。此外尚有未完，盖因寇氛充斥，百姓凋残，难于速售，容臣查催就绪，另行题报。除将藩司造到逆产细数文册移送户部外，谨会同按臣王应元合疏题报，伏乞敕下户部议覆，上（下缺）
　　朱批：依议。
　　--录自明清史料丁编第一本第五七页。


