<!-- { "loadSidebar": true } -->
　　四月甲子，以灾伤免直隶淮、扬二府、徐州税粮有差。乙丑，南京御史张翀等、给事中王纪等各奏言：淮、扬、苏、松、常、镇，应天诸郡，水灾重大，请开纳银入监、纳粟补官事例，并发各处钞关季钞及借运司积贮余银数十万两，以备赈给。户部复议，监生援例者多有碍正贡，钞关岁解供应，各有定额，俱难轻议。惟当于浒墅钞关折银内支二万五千两，两淮运司变卖盐银亦如其数，令都御史丛兰，李充嗣选委府、州、县官，验极贫下户给之。仍令军民人等，有愿纳银二十两至五十两者，授冠带义民，自正九品至正七品，散官凡四等，移南京户部印编札付四千给之。诏如议。
　　
　　六月乙丑，敕南京内外守备、参赞，并操江提督、巡抚等官练兵，沿江巡哨防御。以江洋贼作乱，从兵部议也。兵部复：“南京给事中孙懋所陈江防六事：一、南京军职数多，宜足各营把总之用。如果缺人，方许举外卫官之贤者；一、新江口官军，宜选精壮者补之。有骑射精熟者，听提督操江官加赏；一、军器自内库关领者，年久损坏。宜令操江、巡江官验之；一、战舰宜令南京兵部会工部以时修补；一、新江口有左右二河，宜先浚右河，令深广可通潮汐，左河俟年丰议处之；一、水战宜募吴越舟子教习，无事虚文。”诏如议。乙亥，准给南京文武官员四月、八月俸，俱以本色，不为例。时南京米价踊贵也。戊子，户部复巡抚苏、松等处都御史李充嗣所奏赈济事宜谓，内帑既不可发，钞关及寄库银已有常用，生员上纳事例亦难再矣。惟吏典、农民事例可暂准行三月。诏以地方灾重，其别议所以赈之。乃发南京赎罪并草场银四万一千七百两有奇，并浒墅钞关、两淮盐价之赢者。
　　
　　七月丙午，南京兵部尚书乔宇等得宸濠所移伪檄一，榜文二，具以闻。且曰：“叛贼词语凶悖，罪大恶极，实国法之所必诛，伏望速发京边官军，兼程进剿，无致滋蔓。”上以其疏留中。时南京报至，吏部尚书陆完犹谓漳素贤，恐未必反。兵部尚书王琼复奏，亦谓安庆之报，止具揭帖，而非印信文移，欲复实乃议兴兵，不知其何见也。监察御史陈察言：“江南地方水旱凶荒，其赈恤之法，前代俱有善政。乞令巡抚等官，劝民输粟，量与褒奖，及有犯奢僭等罪，罚纳米谷。”户部议复。从之。癸丑，吏部举都察院右都御史、致仕林俊为南京礼部尚书，诏别议之。
　　
　　八月壬戌，升宁波府知府寇天叙为应天府府丞。命协同漕运参将陈璠兼分守苏、松、常、镇地方。以防御宸濠故也。癸亥，发仪真、扬州各卫秋班官军守扬子江，从都御史丛兰请也。甲子，户部以大军南征宸濠，请移漕运衙门，以苏州、扬州、淮安三府正德十三年兑军米折银一十八万九百余两，运送侍郎王宪，以备缓急支用。从之。戊辰，起侍养户部右侍郎邵宝为南京礼部尚书。乙亥，升都察院右都御史邓璋为南京户部尚书。丙子，赐敕奖励南京内外守备、参赞官。初，南京兵部尚书乔宇上安庆守城之功，并言分布官军，防守沿江要塞，趣操江都御史刘玉率兵抵安庆会剿宸濠。上以宇等屡陈濠反状，又严兵备御有功，故奖之。辛巳，以水灾免苏、松、常、镇等府夏税有差。乙酉，命致仕参将石玺自率家丁赴南京，领兵擒剿江西逆贼，务收实效，以安地方。从南京兵部尚书乔宇奏也。
　　
　　九月甲寅，赐敕奖励巡抚苏、松等处都御史李充嗣。兵部言其防察叛逆，忠勤可嘉故也。先是，南京守备太监黄伟、成国公朱辅等以宸濠之变，奏请益兵。令查报军数以闻。兵部尚书王琼复议：“南京各营操备官军三万六千九百有余，不为不多，纵使三分选一，亦可得精兵一万二千，足备战守。却乃闻变张皇，连章奏请，不知朝廷平昔设置留都军马，岁费粮储百万，将何所用。虽屡命拣选各营总管官，稽延不报，罪将谁归。今宜再移南京兵部，即会南和伯方寿祥，并科道各一人，拣选精壮者，定为头拨，听候征调。力弱者次之，听当杂役。有卖放私役者，指实参究，毋得仍前稽迟失事。”得旨，如议。
　　
　　十一月辛卯，户部议：“直隶淮扬等处灾甚，请如抚、按官所奏，以加征税之三分，暂为蠲免。本年兑运粮尽许折银，无征者改拨支运，其截留运米，如军饷支给有余，尽以赈济。”从之。丙申，上南巡至徐州。辛丑，上御龙舟，自徐州顺流而下。乙巳，至淮安清江浦，幸监仓太监张阳第。时上巡幸所至，捕得鱼鸟，以分赐左右，受一脔一毛者，各献金帛为谢。至是，渔于清江浦者累日。南京及河南、山东、淮、扬等处文武官，皆以迎送车驾汇集，戎装徒行道路间，无复贵贱。江彬不时传旨号召，有所征索，旗牌官拷缚郡县长吏，不异奴隶。通判胡琮惧而自缢。南京守备、成国公朱辅见彬即长跪；总兵、镇远侯顾仕隆稍不为屈，彬怒，数窘之。彬又遣官校四出、至民家矫传上旨，索鹰犬、珍宝、古器，民惴惴不敢致诘。或稍拂之，辄捽以去。近淮三四百里间，无得免者。壬子，冬至，上在清江浦，扈从及抚按等官称贺于太监张阳第。甲寅，上至淮安府，屏侍卫，徒步入城，幸总兵官顾仕隆第。己未，上至宝应县，渔于范光湖。
　　
　　十二月辛酉，上至扬州府。先是，太监吴经至扬，选民居壮丽者改为提督府，将驻跸焉。经矫上意，取处女寡妇，民间汹汹。有女者，一夕皆适人，乘夜争门逃匿不可禁。知府蒋瑶诣经恳免。经大怒曰：“汝小官敢尔，汝头顾欲斫耶。”瑶不为动。徐曰：“小官苟逆上意，自分必死。但百姓者，朝廷之百姓，倘激生他变，恐将来责有所归。”经怒犹未解，挥使去。经密觇知寡妇及娼者家，夜半忽遣骑卒数人开城门，传呼驾至，令通衢燃炬，光如白日，经遍入其家，捽诸妇以出。有匿者，破垣毁屋，必得乃已，无一脱者，哭声振远近。寻以诸妇分送尼寺寄住，有二人愤恚不食死。瑶为具棺殓之。自是诸妇家，皆以金赎，乃得归。贫者悉收入总督府云。壬戌，上以数骑猎于府城西，遂幸上方寺。自是数出猎，以刘姬谏而止。总兵周神奉旨至泰州，搜取鹰犬。城中骚然，皆逃匿不敢出。乃括居民百余人，充猎手，东循草场，大猎三日，仅得獐兔数只。复欲猎海滨，值道潦乃止。戊寅，上阅诸妓于扬州。抚按官具宴，却之，命折价以进。癸未，上渔于仪真之新闸，因视大江，命江彬摄祭。明日幸民黄昌本家，阅太监张雄及守备马炅所选妓，以其半送舟中。乙酉，上渡江。丙戌，上至南京。
　　
　　十五年正月庚寅，上在南京。辛卯，初，左给事中徐之鸾等请裁革镇守、分守等官例外奏带人员，不听。至是，南京左卫军厉昶者殴人死，因夤缘为锦衣卫百户，贿总兵官朱洪，奏带之山海关，将为规避计。事觉，有旨执昶付南京按问，都给事中刘洙等复极论奏带之弊。兵部议复：“自今例外奏请及有避罪投托者，宜治以重罪。”上亦不听。庚戌，户部奏：“漕运议单内所载参奏军卫、有司官员例，略无等第，以致上下轻犯，粮运稽迟。请至正德十五年为始，各水次至正月终，有司无粮，军卫无船者，府、州、县管粮官、领运千、百户提问，各住俸半年，迟至三月终者，并府、州、县掌印官，领迄指挥提问，各住俸一年；其船粮不到之数，俱以三分之一为限，仍先革冠带，载罪催攒。若迟至五月者，不分多寡，又并布政司掌印管粮官，领运把总俱提问，各降二级。文职送吏部别用，军职回原卫带俸差操。以上三等，俱听监、兑官查参。其监、兑官亦令依期赴水次催兑，毋迁延误事，以后永为定规。”从之。甲寅，以水灾免直隶淮、扬二府及徐州粮草有差。
　　
　　二月己卯，发南京户部草价银一万两于守备厅，以给军需。
　　
　　四月己未，户部言：“淮、扬等府大饥，人相食。自去冬以来，以屡行赈贷，而巡抚都御史丛兰，巡按御史成英，犹以赈济不给为言。请于苏、松截留运米五十二万石内拨十万石，及轻赍银七万二千余两，凤阳、扬州贮库事例银六千一百五十两给之。”诏从其议。仍申饬所司，务加实惠于民。
　　
　　六月丁巳，上在南京，一日驾幸牛首山宿焉。诸军夜惊，左右皆不知上所在，大扰，久之乃定。传者或谓江彬将为逆矣。癸亥，大学士梁储、蒋冕言：“近南京锦衣卫重囚反狱，随捕未获。臣等窃以重囚在监，尚且逃逸。今反贼宸濠并逆党船泊江上，舳舻相衔，其助逆奸细尚多，岂无藏匿踪迹，往来窥伺，潜蓄异图者。使闻今日有反狱之变，万一因风纵火，乘机劫夺，仓卒之间，虽有强兵，无可致力。则皇上此来，栉风沐雨，涉江越湖，徒劳无益，将何以藉手而归，上以致告郊庙，下以诏谕臣民哉！伏望早回銮舆，以消未形之患。”不报。
　　
　　七月丁酉，罢南京专管操江、南和伯方寿祥，令回京带俸。以南京给事中王子漠等劾其贪利害人也。
　　
　　八月壬申，以灾伤免直隶扬、淮、徐所属州、县夏税有差。
　　
　　闰八月壬辰，上诣孝陵辞。丁酉，上自南京旋跸，是夕发龙江。辛丑，上在仪真，命都督李琮祭旗纛之神。壬寅，上渔于江口。次日，如瓜州，避雨民家。是夜宿望江楼。癸卯，上自瓜州济江，登金山，遂至镇江。幸致仕大学士杨一清第，明日复幸焉。入于书室，命一清检诸书进御。又明日饮于一清第。乐作，上分题制诗十章，赐一清。命一清亦为之。一清为诗进呈，上览毕，为易数字。是日一清厚有所献，上大悦。及驾还，凡五幸焉。又幸大学士靳贵第。时贵已卒，殡于堂上。临其柩，嗟悼之。命所从番僧为之诵经荐福，贵家亦有所献云。庚戌，上发镇江。壬子，上再宿望江楼。
　　
　　九月乙卯，上在扬州，遣都督宋彬祭旗纛之神于蕃厘观。戊午，上自扬州北还。庚申，上至宝应，复渔于范光湖。镇守太监丘得，索进贡物不得，以铁索系知府蒋瑶，窘辱备至，数日乃得释。辛酉，上驻跸淮安，都御史丛兰、总兵官顾仕隆等进贺功金牌，花红采帐。上戎服簪花，鼓骑入城，过山阳县学入焉，视廊庑肖像，移时复入教官舍，取《资治通鉴》等书以出。先是，有司治故尚书金濂第，以俟临幸，是夜止濂第。癸亥，重阳节，上在淮安，左右竞进菊花，旗牌官遂缘此责取于民，城中大扰。丙寅，上至清江浦，复幸太监张阳第。逾三日，上自泛小舟，渔于积水池。舟覆溺焉，左右大恐，争入水掖之而出，自是不豫，遂返北京。
　　
