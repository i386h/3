<!-- { "loadSidebar": true } -->
　　闰二月庚寅，资政殿大学士、正议大夫，知太原府吕惠卿知扬州，代滕元发，不拜。辛亥，右司谏苏辙言：“访闻淮南久旱，雨全未足，二麦并已枯死。浙中米价虽贱，而运河无水，客旅不至，米斗值一百七十以来，民间阙食，甚觉不易，而所在官吏并未见赈济，及奏请别作处置。臣窃见，顷立义仓至今已十年，所聚粮斛数目甚多，每遇灾伤，未尝支散一粒，民情深所不悦。臣欲乞指挥淮南官司，先将所管义仓米数随处支于阙食人户，兼将常平米减价出卖，及取问监司州县因何并不曾申请擘划，兼乞体访诸路，如有似此阙食去处，一例施行。”丁巳，诏：“今后差知应天并待制已上人，如未至上件职任，曾任正提刑已上即权，余并权发遣，其兼安抚、总管等，自依旧条。其知江宁，扬、苏州已上，并差曾任正提刑人，余并权通判已下资序权发遣，其现任提刑已上因差知州，即具历任取旨。”
　　
　　三月壬戌，诏：“诸路提点刑狱不分路，京东西路，京东东路并为京东路，淮南西路，淮南东路并为淮南路。”从司马光闰二月丙申所奏也。
　　
　　四月辛卯，龙图阁直学士、知邓州邓绾知扬州。戊戌，左司郎中张汝贤为直龙图阁，江淮等路发运副使。辛丑，复扬州高邮县为高邮军。乙巳，进士出身徐积为扬州司户参军，充楚州州学教授。用右正言王觌、御史林旦之荐也。癸丑，知江宁府王安礼言：“蒙恩移知青州，缘安石丧亡。现谋丧事，无得力子弟营办，乞终满此任。”诏如其请，仍上新差知青州，告毁之。
　　
　　五月戊午，诏：“淮南灾伤，令转运提刑狱官诸州县体量，不俟检复披诉，苗税直蠲之。”壬戌，梓州路转运副使李琮知吉州。先是臣僚言：“琮在江南、两浙、淮南，以根究逃移为名，于常赋外增税数倍，均令人户认纳。”故有是命。甲子，龙图阁直学士、提举洞霄宫张诜知苏州。既而，御史言其昏耄，罢之，仍提举洞霄宫。杨景略知扬州。壬申，尚书省言：“元丰六年，江淮等路发运司奏，兑买在京封桩阙额禁军粮米五十万石，价钱限半年上京送纳。今淮南灾伤，赈济虑有阙乏。”诏：“令淮南转运司相度本路，如阙斛斗，仰依元丰六年例。”
　　
　　六月甲午，朝散郎吴革为江东转运判官，寻罢之。先是，转运判官三员，革替齐堪而刘拯尚在任，有诏止除一员故也。甲辰，资政殿大学士、正议大夫、提举崇福宫吕惠卿落职，降为中散大夫、光禄卿，分司南京，苏州居住。以谏官苏辙等言：“惠卿奸恶，及知太原府日，违登宝位，赦敕出兵西界。”故有是命。
　　
　　七月丁丑，刑部言：“权知徐州马默昨奏都转运司指挥，凡军人偷盗本司物，并申本司，牒安抚司行刺配望看详。所犯情轻者，并给公据放还。今请如所奏，委提刑司看详，仍具放还人数犯因由以闻。”从之。甲申，右司谏苏辙言：“臣窃见，淮南春夏大旱，民间乏食，流徙道路。朝廷哀愍饥馑，发常平义仓及截留上供米以济其急。淮南之民，上赖圣泽，不至饿殍。然自六月大雨，淮水泛溢，泗、宿、毫三州大水，夏田既已不收，秋田亦复荡尽，前望来年夏麦，日月尚远，势不相接，深可忧虑。访闻现今官卖米犹有未尽，然必不能支持久远。臣欲乞朝廷及今未至阙绝之际，速行取问本路转运司，令具诸州灾伤轻重次第，现今逐州各有多少粮食可以赈济，得多少月日，如将来乏绝，合如何擘划施行，立限供报。所贵朝廷得以豫先处置，小民不至失所。”
　　
　　八月庚子，江、淮、荆、浙等路发运副使蒋之奇言：“江、淮、荆、浙六路捕到私盐，除官给盐犒赏钱外，更于犯人名下别理赏钱，并依条先以官钱代支，逐州县代支，遇转运司者甚多，无由纳足。窃计失陷不赀，以至未获犯人，先支三分充赏，比以旧法亦复太多。况旧法募赏已备，足以禁止，岂须枉费官钱，以申无益之禁。今相度欲一遵嘉祐敕告，捕私盐未获徒伴，即据获到盐数十分中，官给一分充赏。”从之。
　　
　　九月戊辰，承议郎、监察御史陈次升权提点淮南路刑狱。新权知苏州吴安持为将作少监。以安持言母老多病，从其请也。癸酉，诏林希为集贤殿修撰，知苏州。
　　
　　十月丙戌，殿中侍御史林旦为淮南路转运副使。庚寅，知汝州、正议大夫章惇知扬州。丁未，户部言：“制置发运司奏，江淮等路州县场务，旧日卖矾并据人户取便，赴官收买。后来发运司奏请并依河东体例，许令染店并杂卖铺户结保预买，一季矾货，颇有抑勒追扰之弊。欲乞令江、淮、荆、浙六路矾依旧从人户取便，赴官收买。”从之。己酉，新淮南等路发运副使吕大忠依旧陕西路转运使。
　　
　　十一月戊辰，资政殿学士、知江宁府王安礼知扬州；龙图阁待制、知宣州蔡卞知江宁府。己卯，户部言：“淮南路提刑司乞罢保正、大小保长并年终供申开收刺状、都帐。本部勘当，若系不教阅去处，即三年一造保甲簿，逐州军依旧条具帐，申本路提刑司勾考，本司更不具都帐并刺状申户部。”从之。壬午，王岩叟言：“臣于九月十四日曾论奏赈济灾伤，乞依旧法，令州县体量。不限灾伤之分数，并容借贷，不拘户民之等第，均令免息。庶几圣泽无间，以召至和，并乞契勘昨来水灾路分，先次施行。至今未蒙指挥臣访闻京东、西、淮南等路。昨被灾之民，不独下户全仰救恤，虽中等而上，今亦皆艰食，渴望接济。若不早复旧法，宽借贷之惠，深恐入春难得种粮以兴农功，岁可望而人事不足，洊成饥乏，为朝廷忧。伏望指挥检会臣前奏，早赐施行。”贴黄：“臣以谓旧法具在，不须旋行修立。惟乞更赐申敕灾伤郡县仔细体量，约度借贷，其有以现钱纽折斛斗者，乞严赐指挥必用平价，令艰急之民得沾实惠。”诏户部看详，别立新法。权发遣淮南路转运副使赵称言：“楚、海等五州水灾最甚，乞下发运司于常、润州收粜稻种十万石，以备五州来春布种，或粜或贷。”从之。
　　
　　十二月丙午，诏：“工部员外郎王古体量淮南及京东路灾伤。侍御史王岩叟言：“臣伏睹朝旨，以京东路徐州、淮阳军亦系灾伤，令淮南体量官王古亦就体量赈济。臣窃闻京东灾伤不独两处，今兖、郓之间，一邑有至老幼数百人或千人日争买糟酵充食者，未必尽是淮阳之民。臣以谓当随所在赈给之，而常平义仓所在往往不多，殆无以继，乞并委王古通一路应有饥民处体量经划赈济，使流徙之人，均被圣泽，以称陛下救灾恤患之意。”贴黄：“闻京东诸州灾伤县分犹有督纳税租欠员者，百姓益非所堪，伏望并赐指挥矜恤。”
　　
　　二年正月戊辰，诏：“自今举人程试，并许用古今诸儒之说，或出己见，勿引申、韩、释氏之书。考试官于经议、论策通定去留，毋于老、列、庄子出题。举经明行修京东、西路各五人，淮南、江南东、西路各四人，委知县当职官司同保任申监司，监司再加考察以闻，仍充本州解额，无其人则阙之。”乙亥，刑部言：“请以徐、淮阳为重法地方。”从之。
　　
　　四月甲午，监察御史韩川言：“江南西路转运副使陈向因缘缪举，移知楚州，请重谴以戒诸路。”诏陈向与小郡知州。戊戌，特降下项权宜指挥付京东，淮南路提点刑狱司应辖下州、军贼盗，并令依此施行。自前有犯即依旧法，候向去贼盗衰息日即依旧。（一、群盗警劫之处，受贼所散财物或虽不受财而为贼应和叫呼，负赃控马之类，但曾资助贼势罪不至编配者，委长吏相度情理，申牒安抚钤辖司，量度轻重远近等第编配，不得将老少、懦弱、胁从之人一例施行。如有情理大段重害，即具犯状闻奏。一、知强盗死罪受赃，依持仗窃盗法，如为典卖藏买者，各减二等。罪至徒者皆配五百里。一、强盗该凌迟处斩，如能设方略生获者，于合得赏钱上增支三分。一、重法地分强盗，现结集作过如照验见得罪至死，即先检估家产入官，以备充赏。一、重法地分强盗，事虽已发，如却自首或自死，与免没纳家产及出赏缘，坐非重法地分，免出赏准此。一、犯盗断讫，于本家门钉牌书犯状。刑名徒已上，能告获窃盗徒流二人或强盗一名，杖罪，能告获窃盗徒流一名，并免钉牌。再犯者，复钉。如迁移，即申官，随住处钉牌，不申官，杖八十。一、逃亡军人，限指挥到日两月内，于所在自首，身与放罪依旧，收管限内捉获，依首身法。一、强盗已杀人及强奸，或元犯强盗贷命，或持杖三人已上该按问，欲举自首应减者，并不在减等之例。一、州县容纵小民赌博，既输折财本遂致转为盗贼，令按察官按当职官吏。如有干小民之誉，专务宽纵，不行禁戢者，即仰奏劾施行。一、贼盗稍多处，巡检下见无马军者，许申本路安抚钤辖司，委自本司相度，特许权添差军马巡捕，不得过十人。一，巡检下兵士除士军外，但系诸营差到者，委自逐州长吏拣选少壮之人，不得用优轻一例，依名次轮差，其不得力人，亦许巡检申所属逐名替换。一、县镇寨贼盗稍多处，如把守兵士至少，许申本路安抚钤辖司，委自本司相度，特许权差不得过二十人，仍支破五分器甲。）乙巳，徐州布衣陈师道为亳州司户参军，充徐州州学教授。先是苏轼、傅尧俞，孙觉等言：“师道文词高古，度越流辈，安贫守道。若将终身，苟非其人，义不往见。过壮未仕，实为遗才，欲望圣慈，特赐录用，以奖士类。兼臣轼、臣尧俞皆曾以十科荐师道，伏乞检会前奏，一处施行。”故有是命。轼等言师道“苟非其人，义不往见”。谓章惇也。惇，前知枢密院，欲师道一来见己，则将特荐于朝，师道终不往云。
　　
　　五月丁巳，中书省言：“河北、陕西，京东、京西，淮南旧分东西、南北两路，每路置提点刑狱官一员，近已并路，以二员共领。州县阔远，遇有盗贼、刑狱公事，公移稽滞，督捕巡察不得专一。”诏分路差官及逐司差官，检法仍旧制。己巳，诏：“令学士院降敕书，奖谕知楚州程之元。”以淮南赈济所言之元究心存抚，请褒擢故也。
　　
