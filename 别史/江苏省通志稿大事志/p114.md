<!-- { "loadSidebar": true } -->
　　三月癸卯，免直隶扬州、淮安二卫府逋负户口食盐钞，以比年灾伤故也。
　　
　　四月辛未，上以南京权贵，怙势占据官私田地六万二千三百五十亩，房屋一千二百二十八间。上以田地给新调旗军之贫者，房屋召军民赁居，原系官者还官。至是襄城伯李隆等奏：“奉敕将占据田地分拨新调旗军，每人五十亩。俱自正统三年征纳子粒。请于太仆寺见在牛内，每人拨与一牛耕种为便。”从之。癸未，初，南京操守旗军、力士、校尉月粮，以营造减节，后以少保兼户部尚书黄福言仓粮足用，于是有室家者增至八斗，无者六斗。至是，襄城伯李隆复以为言。上命有家室者给一石。
　　
　　六月己巳，直隶扬州府江都县奏：“民间缺粮，已发廪赈济，俟秋成偿官。”甲戌，命淮安军民舟车非还行载货者，悉蠲其税。从监察御史隆英奏也。乙亥，直隶扬州府泰州判官王思敏奏：“洪武以来，内外见任官俱免原籍差徭。今有司差派，无异凡庶，实违旧制。”上命行在户部申明旧制行之。直隶镇江府丹徒县知县胡鉴奏：“本县岁贡芦柴，洪熙元年免半折钞。今都北京，而此皆不急之务，请罢之以苏民力。”从之。
　　
　　七月庚寅，弛直隶淮安、扬州二府所属川泽之禁。时二府岁饥，官为发廪赈济。行在刑部右侍郎何文渊奏：“仓廪之积有限，江海之利无穷，海菜之类，居民取之可以充食。乞令各处巡检司、河泊所并巡捕、守备官军，听民采取接济，毋得阻遏。”从之。壬寅，右副都御史周铨奏：“南京府军后卫仓收贮累年，乞遇收粮时，先放尽四卫仓，然后复收四卫仓，庶得仓廒陆续空闲。况各处同时粮到，支放不及，宜预给官军一季俸银，及令苏、松、常三府该纳南京粮米，暂于本处空仓收贮。”事下行在户部。言：“陆续空仓宜如其请，俸粮宜令两月预给一次，三府粮有愿折银者，送北京；愿折米者赴南京。”上从之，仍命铨复实南京仓现在及支用粮数以闻。
　　
　　八月丙寅，免直隶苏州府崇明县淹没地亩租税。己巳，命南京六品以下官俸，三分给本色米，七分折钞。杂职官，准行在官例，给本色米一石。从巡抚侍郎周忱奏请也。
　　
　　九月己丑，直隶凤阳、扬州、淮安所属州县各奏：“五月以来，霪雨连绵，洪水泛滥，二麦淹没，人民流移，当征粮草，无由办纳。”上命行在户部，遣官复实蠲之。
　　
　　十月戊辰，监察御史李在修等劾奏南京守备太监罗智、袁诚，各纵奴杀人及贩卖簰筏，恃强入关不税。其奴已为御史韩阳擒治如律，智等当坐纵容之罪。上令智等具实自明，既而伏辜，遂皆宥之。壬午，遣行在通政司右通政李畛往苏、松、常三府，将存留仓粮七十二万九千三百石有奇卖银，准折军官俸粮。癸未，行在通政使司右通政李畛言二事：一、南京六部、都察院等卫门差使官员，请加严禁，不得预差人赴龙江等驿索船。沿江差使官吏，亦不得占坐站船一两月，违者罪之。一、南京会同馆使客廪给，系龙江驿防夫支送，不利往复。乞于在京该收粮米内，量拨一二千石收贮给用。事下户部，复奏，从之。甲申，徐州广运仓大使徐丛等，先以亏折粮追陪还官已足，至是当解京治罪。奏言各卖子女赔粮，艰难已极，乞赐存恤。上命悉宥之。
　　
　　十一月庚子，停迫徐州广运仓亏折粮米。初，中官银作局副使阮汝丛奏：徐州广运仓官攒人等亏折粮米一万五千六百三石有奇。命行在户部移文追征。至是，斗级二百七十余人诉今年水灾，人民艰食，俟明年收成，将豆麦抵斗赔偿。从之。乙卯，直隶镇江府金坛县民袁济、扬州府高邮州民方珍、江都县民沈鼎等十人，各出谷一千石之上。助官赈济饥民。事闻，各赐敕奖旌劳，仍复其家。
　　
　　十二月己未，直隶淮安府奏：“邳、海二州赣榆等六县，今年旱潦，田粮征者少，乞存远运粮以备守御官军支用。”从之。丁丑，修南京通江桥东西一带江岸。
　　
　　三年正月戊戌，命修南京东门仓。
　　
　　二月己巳，直隶扬州府泰兴县言：“县顺德乡旧有三渠，引湖溉田，今渠塞收薄，田民难于输粮，乞疏之以便民。”上命巡抚侍郎曹弘理之。
　　
　　三月甲午，南京守备襄城伯李隆等奏：“今年二月二日黎明，龙江关风浪骤起，坍塌关西南岸埂约长四十余丈，坏直隶苏州府昆山等县粮船五艘，漂流粮米一千五百八十余石。”上命移文户部及巡抚侍郎周忱验实，从之。辛丑，命修南京广积、赃罚、天财、及甲、乙、丁、戊等库。
　　
　　四月乙卯，敕谕淮安、扬州二府：“去年水潦为患，清河等县民饥特甚，朝廷虽尝赈恤，比闻，尚多丐食道路，朕甚悯之。敕至即发官廪，验口赈济。凡尔长民之官，务须尽心存问，处置得所，毋因循坐视，纵容奸宄作弊，必公必勤，庶副朕恤民之心。”乙丑，直隶徐州砀山县、扬州府高邮州宝应县、淮安县各奏：去年人民乏食，已给官粟赈贷，候秋成抵斗还官。从之。
　　
　　五月壬辰，南京军器局岁造春季分军器三千七百有奇。丙午，巡按山东、两淮行在刑部右侍郎曹弘奏：“直隶淮安、扬州二府所属，去岁水患民饥，已行赈济。其间多有积水田地并无牛种者，即今征收夏税，恐逼民逃窜。乞遣官勘实，果未耕种者，蠲免税粮；有三五分成熟者，亦暂停征，俟丰岁补纳。”从之。
　　
　　六月丁巳，行在工部尚书吴中言：“应天府上元、江宁二县民匠例应二年一番赴工，有自宣德七年休番至今，犹未赴工者一千六百余人，请敕有司逮系至京治罪。”从之。
　　
　　七月癸未朔，直隶扬州府高邮州兴化县、徐州砀山县各奏今夏民缺食，已发廪赈济，俟秋成偿官。从之。丙戌，命直隶淮安、扬州二府应兑军粮于本处上纳，以民被灾伤，省其加耗故也。
　　
　　八月己未，筑高邮湖堤，长四百二十五丈。旧用土筑，遇风浪撞激辄败，间用水橛苇束蔽护，亦不经久。至是以甃砖石，复以糯米糊和灰固之，始坚致可久。辛酉，减应天府芦柴钞。乙丑，直隶淮安府邳州河决，田禾伤损。巡抚右侍郎曹弘以闻。诏令随宜修筑。乙亥，免直隶淮安、扬州等府军民所负官马，以其地水旱灾伤故也。
　　
　　九月庚戌，行在户部奏：“直隶常州府武进县民孔英，实宣圣之后。因其先世道辅嫡孙传心，仕为湖州路南浔镇儒学教谕，子孙因占籍武进，源流世系有所考验，乞如例优免差役。”从之。
　　
　　十月庚申，直隶扬州府如皋县奏：岁旱无收，人民缺食，已将预备仓粮验口赈给。具以数闻。修南京内府丙字等四库。丙寅，应天府并常州府所属州县，各奏今年夏秋不雨，田禾槁死，人民缺食，税粮纳办艰难。上命行在户部遣官复视优恤之。
　　
　　十一月丁亥，行在吏部言：“总督南京粮储、都察院右副都御史周铨三年秩满，欲行例诣行在，缘铨所掌粮储重务，未可辄离，乞令免来。”从之。庚子，修南京都察院厅。乙巳，巡抚直隶、行在工部右侍郎周忱奏：“迩来，行在户部定以苏、松、常三府正统三年夏秋税粮折纳布五万匹，解赴陕西买马，今已征足。切计水陆万里，舟车捆载之费，过于输纳之数，途路险远，无人防御，或至失所。乞敕有司水陆应付船只车辆，仍行南京差主事一员监送。”从之。
　　
　　十二月癸丑，巡抚山东、两淮、行在刑部右侍郎曹弘奏：“近命臣兼理松江盐课，访得各场去年以前共逋负盐五十三万六千九百二十余引，今年又该正额盐一十五万七千七百六十余引有奇。窃惟煮海之功，日有定数，今以数年逋负，责其一日偿之，民何以堪？乞将逋负之数，自今年为始，每年正额之外，带补一分，则民力得以少纾，国给可以暂办。”事下行在户部，复奏言：“带补之法诚为便利，但须十年以上，方可完足。即时准拟，诚虑顽民恃恩怠惰，日就迁延，请通将所逋均作六分，每年额外带补一分，六年内逋负可足。”上从之。壬戌，应天府管马通判朱昂奏：“本府孳生，陪偿等项马驹，每岁管马官吏人等驱赴太仆寺印俵，道途阻远，农务有妨。乞用北京行太仆寺例，本寺委官同兵部委官、监察御史、御马监官遍历有马地方，公同印俵，给与近地空闲人户牧养。其牡马，江南者送凤阳，江北者送徐州，俵与所属牧养，务在酌量程途，毋致劳扰，定其期限，不许耽误。选退不堪马，印依与附近军卫老幼余丁牧养。如此则民遂安生，马获实用。”上谓行在兵部臣曰：“两京事体宜归一，况便于军民，其从之。”
　　
　　闰二月癸巳，行在刑部主事刘清言：“直隶淮安等府官马，三年要二驹，陪补实难，乞蠲免为便。”事下行在兵部会议，佥谓，“马驹已有定规，若免陪补，恐奸人乘此作弊。”从之。
　　
　　三月己酉朔，巡抚直隶、行在工部右侍郎周忱奏：“应天、镇江等府、州先因亢旱，人民缺食者多，虽有预备仓稻谷，赈济不敷，请敕该部移文取勘诸处官仓量发，以苏民困，秋成还官。”从之。戊辰，南京兵仗局奏：“自宣德八年成造军器、火器共二百四十四万有奇，而工部下有司所市物料，今尚未完，乞令追完，庶不误军需。”上以民力艰食，物料未输者，不许催征。癸酉，增给南京旗军俸粮。
　　
　　四月甲辰，初，南京工部奉命修孝陵寝殿垣墙，会诏停不急之务，工部侍郎张顺与襄城伯李隆、少保兼户部尚书黄福会议罢修。事闻，上曰：“修理祖宗陵寝，可谓不急之务乎？”命械顺至京，下狱鞫之。隆、福具奏引服，其言工匠未罢，夫役暂休，皆臣等之罚。上曰：“朕以南京祖宗陵寝所在，付托尔等修守，今仍怠慢如此，论法不可容，姑记其罪。其即督工修完，敢有仍前托故延缓者，必罪不宥。”
　　
　　五月庚戌，直隶淮安府、徐州各奏，属县有蝗。上谓户部臣曰：“不速扑灭，恐遗民患。即遣人驰传令所司捕之。”
　　
　　六月戊戌，遣敕谕南京守备，襄城伯李隆、参赞机务、少保兼户部尚书黄福及五府、六部、都察院等衙门，并示以恤灾事宜，俾遵行之。
　　
