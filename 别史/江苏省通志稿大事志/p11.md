<!-- { "loadSidebar": true } -->
　　二月，辅吴将军张昭卒，帝素服临吊。自十月不雨，至于夏。魏以桓范都督徐、青二州军事。
　　
　　六年正月，诏曰：“郎吏者，宿卫之臣，古之命士，闲者所用，颇非其人。自今选三署，皆依四科，不得虚词相饰。”用胡综、顾谭议，定法，长吏不许奔丧，曰：“遭丧不奔，法非古也，盖随时之宜，以义断恩。自今以后，长吏不得奔丧废职，有犯者大辟行治。”
　　
　　十二月，赤乌集前殿，大赦，改明年为赤乌元年。诸葛恪至丹阳，移书四部属城长吏，令各保其疆界，明立部伍。其从化平民，悉令屯居。乃分内诸将，罗兵幽阻，但缮藩篱，不与交锋。俟其谷将熟，辄纵兵芟刈，使无遗种。旧谷既尽，新谷不收，平民屯居，略无所入，山民饥穷，渐出降首。恪乃复敕令曰：“山民去恶从化，皆当抚慰。徙出外县，不得嫌疑，有所拘执。”臼阳长胡伉得降民周遗，遗旧恶民，困迫暂出，伉缚送诸府。恪以伉违教，遂斩以徇。民闻伉坐执人被戮，知官惟欲出之而已，于是老幼相携而出，岁期，人数皆如本规。恪自领万人，余分给诸将。帝嘉其功，拜恪威北将军，封都乡侯，徙屯皖口。
　　
　　赤乌元年正月，侍御史奏更铸大钱一当千，以广货，帝许之。
　　
　　二月，追拜夫人步氏为皇后。
　　
　　七月，典校事吕壶坐奸伏诛。魏都督扬州诸军事满宠以年老征还。
　　
　　二年三月，遣使羊衙、郑胄、将军孙怡之辽东，击魏守将张持、高虑等，虏得男女。
　　
　　三年，诏曰：“盖君非民不立，民非谷不生。顷者以来，民多征役，岁又水旱，年谷有损。而吏不良，侵齐民，以致饥困。自今以来督军、郡守其劝治农桑，备盗贼，当农桑时扰民者，举正以闻。”
　　
　　四月，大赦，诏诸郡县治城郭，起谯楼，穿堑发渠，以备非常。
　　
　　十一月，诏开仓赈给贫民。
　　
　　十二月，使左台侍御史郗俭监凿城西南，自秦淮北抵仓城，曰运渎。魏以王凌为征东将军、都督扬州诸军事。
　　
　　四年正月，大雪。
　　
　　三月，右将军孙韶卒。
　　
　　五月，皇太子登卒，年三十三，临终上表：“进贤劝善，宽刑省赋。皇子和仁孝聪哲，德行清茂，愿早建置，以副民望。诸葛恪、张休、顾谭、谢景、范慎、华融、羊、刁元、裴钦、蒋修、虞翻，或宜廊庙，或堪将帅，此皆陛下日月所照，选置臣官，备知情素，敢以陈闻。”帝览之搉感。初葬句容，后三年移葬钟山西蒋陵，园邑、奉守。次子英嗣，封吴侯。
　　
　　闰六月，大将军、豫州牧、阳都侯诸葛瑾卒。
　　
　　十一月，诏凿东渠，名青溪，通城北堑潮沟。魏以王昶为徐州刺史。
　　
　　五年正月，立子和为皇太子，吾粲自会稽太守征为太子太傅。
　　
　　四月，旱。诏禁进献御，减太官膳。
　　
　　八月，立皇子霸为鲁王。
　　
　　九月，遣将军陆凯讨定朱厓、儋耳郡。
　　
　　六年十一月，丞相顾雍卒。是月，太子太傅阚泽卒。
　　
　　十二月，扶南国献乐。
　　
　　七年正月，以上大将军陆逊为丞相，诏领扬州牧，都督如故。
　　
　　八月，诏曰：“督将亡叛，杀其妻子，是使妻去夫、子弃父也，甚伤义教。自今勿杀之。”
　　
　　八年二月，丞相、江陵侯陆逊卒。（逊字伯言，吴人。）帝宠鲁王霸，欲废太子和。逊上书曰：“太子正统，宜有磐石之固，以副至尊，不宜动摇，生恶人心。”表三四上，帝怒，以重臣未即加法，使人责逊，逊不胜愤恚而卒。
　　
　　五月，震宫门及南津大桥。
　　
　　七月，帝游苑，观公卿射。征西将军马茂、符节令朱真、牙门将朱志、无难督虞钦等谋逆，欲劫公卿，袭帝报魏。事觉，夷三族。（茂本魏钟离长而为王凌所责，叛归吴。）
　　
　　八月，大赦。使校尉陈勋作屯田，发屯兵三万凿句容中道，至云阳西城，以通吴会船舰，号破岗渎。上下一十四埭，通会市，作邸阁。仍于方山南截淮立埭，号曰方山埭。魏以胡质为徐州刺史。
　　
　　九年九月，以骠骑大将军步骘为丞相，车骑大将军朱然为左大司马，卫将军全琮为右大司马，镇南将军吕岱为上将军，诸葛恪为大将军。时用大钱，物贵，百姓不便，诏除大钱，卑物价，收其钱，熔为器。
　　
　　十年春正月，右大司马全琮卒。春，适南宫，改为太初宫，诏移武昌材瓦。有司奏武昌宫作已二十八年，恐不堪用，请别更置。帝曰：“大禹以卑宫为美，今军事未已，所在多赋，若更通伐，妨损农业，且建业宫乃朕从京来作府舍，材柱率细，年月久远，常恐朽坏。今武昌材木自在，且用缮之。”
　　
　　十月，大赦死罪。是岁，胡人康僧会入境，置经行所，朝夕礼念，有司以闻。帝曰：“昔汉明帝感梦金人，使往西方求之，得摩滕竺法阑，来中国立经行教，今无乃是其遗类。”因引见，僧会其言佛灭度已久，惟有舍利可以求请。遂于大内立坛结静，三七日乃得之。帝崇佛教，以江东初有佛法，遂于坛所立建初寺。帝初好道术，有事仙者诸葛元尝与游处，或止石头、四望山，或游于列洲，帝重之，为方山立洞元观。
　　
　　十一年三月，太初宫成，周回五百丈，正殿曰神龙，南面开五门：正中曰公车门，东曰昇贤门、左掖门，西曰明阳门、右掖门，正东曰苍龙门，正西曰白虎门，正北曰玄武门，起临海等殿。
　　
　　四月，雨雹。
　　
　　五月，诏百司勉修所职，以匡不逮。
　　
　　秋，丞相、番禺侯步骘卒。（《陈志》在赤乌十年五月，今从《建康实录》。）
　　
　　十二年三月，左大司马、当阳侯朱然卒。
　　
　　四月丙寅，骠骑将军朱据领丞相。
　　
　　十三年八月，丹阳、句容及故鄣诸山崩，洪水溢。诏原逋责，给贷种食。
　　
　　十月，废太子和，处故鄣。赐鲁王霸死。太子太傅吾粲以谏废太子，下狱死；丞相朱据左迁宜都；郡丞中书令孙弘追赐死；无难督陈正、五营督陈象族诛；尚书仆射屈晃斥归田里，皆以谏废太子。杀杨竺，流其尸于江；又诛全寄、吴安、孙奇，皆以党霸谮和。初，会稽潘夫人有宠于帝，生少子亮，帝爱之。全公主与太子和有隙，欲豫自结，数称亮美，以其夫之兄子尚女妻之。帝以鲁王霸结朋党，以害其兄，心亦恶之，谓侍中孙峻曰：“子弟不睦，臣下分部，将有袁氏之败，为天下笑。若使一人立者，安得不乱?”废和立亮，盖始此矣。
　　
　　十一月，立子亮为皇太子。是月，遣军十万作堂邑涂塘，以淹北道。
　　
　　十二月，大赦。改明年为太元。魏以胡遵都督青、徐二州军事。
　　
　　太元元年五月，立皇后潘氏。
　　
　　八月朔，大风，江海涌溢，平地深八尺，高陵松柏斯拔。
　　
　　十一月，帝颇寤太子和之无罪，祀南郊还，得风疾，欲召和还。全公主及侍中孙峻、中书令孙弘固争之，乃止。帝以亮幼少，议所付托，孙峻荐大将军诸葛恪可付大事，帝嫌恪刚愎自用，峻曰：“当今朝臣之才，无及恪者。”乃召恪于武昌。恪将行，上大将军吕岱戒之曰：“四方多难，子每事必十思。”恪曰：“昔季文子三思而后行，夫子曰：‘再思可矣!’今君令恪十思，明恪之劣也。”岱无以答，时咸谓之失言。恪至建业，见帝于卧内，受诏床下，以大将军领太子太傅，孙弘领少傅。有司诸事，一统于恪，惟生杀大事然后以闻。为制群官百司拜揖之仪，各有品序。以会稽太守滕胤为太常。魏都督扬州、太尉王凌谋废其主芳，立楚王彪。事泄，司马懿东征，凌自杀。以诸葛诞都督扬州诸军事。
　　
　　二年正月，立故太子和为南阳王，居长沙；子奋为齐王，居武昌；子休为琅邪王，居虎林。
　　
　　二月，大赦，改元神凤。皇后潘氏殂。（会稽勾章人）后刚戾，帝疾病，使人问孙弘以吕后称制故事。左右不胜其虐，伺其昏睡缢杀之，托言中恶，后事泄，坐死者六七人。帝病困，召诸葛恪、孙弘、滕胤及将军吕据、侍中孙峻属以后事。
　　
　　四月乙未，帝殂于内殿。孙弘素与诸葛恪不平，惧为恪所治，秘不发丧，欲矫诏杀恪。孙峻以告恪，恪请弘计事，于坐中杀之，乃发丧，谥曰大皇帝。太子亮即位，改元建兴。
　　
　　闰月，以诸葛恪为太傅，滕胤为卫将军，吕岱为大司马。恪乃命罢视听、息校官、原逋责、除关税、崇恩泽，众莫不悦。恪每出入，百姓延颈，思见其状。恪不欲诸王处滨江兵马之地，乃徙齐王奋于豫章、琅邪王休于丹阳。奋不肯徙，恪遣笺劝诫，奋得笺惧，遂移南昌。
　　
　　初，大帝筑东兴两堤以遏巢湖，其后伐淮南，败以纳船，遂废不复治。十月，太傅恪会众于东兴，更作大堤。左右结山夹筑两城，各留千人，使将军全端守西城，都尉留略守东城，引军而还。（按：东关在今安徽和县。）魏镇东将军、扬州都督诸葛诞言于大将军师，简精卒攻西城，必不获，比救至可大获。时征南大将军王昶、征东将军胡遵、镇南将军毋邱俭各献征吴之策，魏廷以三征计异，诏问尚书傅嘏，嘏曰：“吴之为寇几六十年，君臣相保，吉凶共患，又丧其元帅，上下忧危，检察未详。举大众以临巨险，此为希幸，徼功先战，而后求胜，非全军之长策。惟有进军大佃，最差完牢。可诏昶、遵等择地居险，审所措置。佃作易立，坐食积谷，士不运输，畔隙时闻，讨袭速决。”司马师不从。
　　
　　十一月，胡遵、诸葛诞率众七万攻东兴。甲寅，太傅诸葛恪将兵四万，晨夜兼行救东兴。遵等敕诸军为浮桥渡，阵于堤上，分攻两城。城所在高峻，不可卒拔。恪遣将军留赞，吕据、唐咨、丁奉等为前部，恪自继之。时天寒雪，魏军会饮，见赞等兵少，不持戈戟，但兜鍪刀楯，倮身缘堤，大笑，不即严兵，赞等得便，鼓噪乱斩，魏军扰乱败走，争渡浮桥。桥坏，自投于水，更相蹈籍，没死者数万。擒故叛将韩综，斩之。走诸葛诞。获车马驴骡各数千，器械资粮山积，振旅而归。魏以毋邱俭为镇东将军、都督扬州诸军事。魏以石苞为徐州刺史。（《晋书》石苞传）
　　
　　废帝建兴元年正月，立皇后全氏，以后父全尚为右卫将军、录尚书事。
　　
