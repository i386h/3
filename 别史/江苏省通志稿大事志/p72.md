<!-- { "loadSidebar": true } -->
　　二月丙申，敌游骑至平江，同知枢密院事周望奔太湖，守臣汤东野挈家潜遁，以府印付统制官郭仲威。丁酉，金人大集城下，望及仲威皆遁。戊戌，宗弼入平江。己亥，钟相犯桃源县，知县事钱景出战，为所杀。
　　
　　三月癸卯朔，宗弼去平江府。壬子，金人入常州。丁巳，金人至镇江府，浙西制置使韩世忠已屯焦山寺以邀之，降其将铁爪鹰李选。选者，江淮宣抚司溃卒也。宗弼遣使通问，世忠亦遣使臣石皋报之，约日会战。世忠谓诸将曰：“是间形势，无如金山龙王庙者，敌必登此觇我虚实。”仍遣偏将苏德将二百卒伏庙中，又遣二百卒伏庙下，戒之曰：“闻江中鼓声，岸兵先入，庙兵继出。”敌至，果有五骑趋龙王庙，庙中之伏者先鼓而出，五骑振策以驰，仅得其二，有一人红袍玉带，既坠复跳驰而脱，诘二人者，即宗弼也。既而战数十合，世忠妻和国夫人梁氏在行间，亲执桴鼓，敌终不得济。复使致词，愿还所掠假道，世忠不从，益以名马，又不从。
　　
　　四月癸未，初，浙西制置使韩世忠与宗弼相持于黄天荡，而贝勒托云围扬州。朝廷恐守臣张绩力不能支，许还屯京口，绩不为动，敌乃趋真州。时托云军于北，宗弼军于南，世忠以海舰进泊金山下。将战，世忠预命工锻铁相连为长绠，贯以大钩，以授士之骁捷者。平旦，敌以舟噪而前，世忠分海舟为两道出其背，每缒一绠，则曳一舟而入，敌竟不得济。乃求与世忠语，世忠酬答如响，时于所佩金凤瓶传酒纵饮示之。宗弼见世忠整暇，色益沮，乃求假道甚恭，世忠曰：“是不难，但迎还两宫，复旧疆土，归服明主，足相全也。”乙酉，韩世忠及宗弼再战于江中，败绩。宗弼既为世忠所扼，欲自建康谋北归，不得去。或献谋于金人曰：“江水方涨，宜于芦场地凿大渠二十余里，上接江口，舟出江背，在世忠之上流矣。”宗弼从之，傍冶城西南隅凿渠，一夜渠成。次日早出舟，世忠大惊。金人悉趋建康，世忠尾击，败之，敌终不得济。先是，宗弼在镇江，世忠以海舟扼于江中，乘风使篷，往来如飞。宗弼谓诸将曰：“使船如使马，何以破之？”乃揭榜募人献所以破海舟之策。有福州人王某，侨居建康，教敌人于舟中载土，以平板铺之，穴船板以棹桨，俟风息则出，有风则勿出。海舟无风不可动也，以火箭射其箬篷，则不攻自破矣。一夜造火箭成，是日引舟出江，其疾如飞，天霁无风，海舟皆不能动。敌以火箭射其箬篷，火烘口曝，人乱而呼，马惊而嘶，被焚与堕江者不可胜数。所焚之舟蔽江而下，敌轻舟袭追之，统制官孙世询、严永吉皆力战而死。世忠与余军至瓜步，弃舟而陆，奔还镇江聚兵，宗弼乃得绝江遁去。
　　
　　五月丁未，宗弼自江南还屯六合县。壬子，金人焚建康府，掠人民，夺财物，自静安渡宣化而去。时宗弼屯六合县，敌之锱重自瓜步口舳舻相衔，至六合不绝。淮南宣抚司右军统制岳飞闻敌去，以所部邀击于静安，胜之。乙丑，知楚州兼管内安抚使赵立为楚州、泗州、涟水军镇抚使，兼知楚州。时宗弼自六合归，屯于楚州之九里径，欲断立粮道，立大破之。
　　
　　六月癸酉，合江南两路转运为一司。辛巳，楚州镇抚使赵立引兵攻金人孙村浦寨，不克而还。丙戌，吕颐浩为建康府路安抚大使，兼知池州，刘光世为两浙路安抚大使，兼知镇江府。
　　
　　壬辰，中书门下奏：“行在仰食者众，仓廪不丰，请委诸路漕臣及秋成和籴。”诏：“浙西以银十万两，钱十万缗籴之，储于华亭县。”
　　
　　七月庚申，昌州团练使岳飞为通、泰镇抚使，兼知泰州。用张俊荐也。
　　
　　八月庚辰，承州天长军镇抚使薛庆，及金人战于扬州城下，死之。丁亥，楚、泗等州镇抚使赵立领徐州观察使。是时，张荣在盐城县乘乱鸮张，立亲击破之。并是粮食，将经营东京。行次宝应县，承州报敌复聚兵扬州，立遂归，而完颜昌已薄城下。立慨然曰：“敌终不去，惟有死节守此城而已。”屡出兵破敌，敌围之。
　　
　　己丑诏通、泰镇抚使岳飞以所部救楚州。癸巳，两浙安抚大使刘光世畏金人之锋，不能援扬、楚，但遣统制官王德、郦琼将轻兵以出。是日，渡江与敌游兵遇，击之。
　　
　　是月，赵蠓知建康府。
　　
　　九月乙巳，诏刘光世、岳飞、赵立、王林犄角逼逐敌兵渡淮。时完颜昌围楚州已百余日，镇抚使赵立一日拥六骑出城，呼曰：“我镇抚也，首领骁将，其来接战!”南寨有二骑袭其背，立手夺二枪，敌俱坠地，夺双骑，将还，俄北寨中遣五十余骑追立，立瞋目大呼，人马俱辟易。明日，立三帜邀战，立以三骑应之。敌伏发，立中飞矢，奋身突围以出，敌益攻之。丙辰，金左监军昌犯楚州，守臣楚、泗州、涟水军镇抚使赵立死之。戊辰，金左监军昌急攻楚州，拔之。赵立家属先死于徐，以单骑入楚，得女子习书者，使读军中书记，城陷遂没。立为人木强，不知书，其忠义盖出天性，善骑射，容貌甚壮，不喜声色财货，与士卒同甘苦。每战，擐甲胄先登，众畏服，乐为用。其视敌人若仇，每言及，必啮齿而怒。常戒士卒，惟以杀金兵为言。自敌来中国，所过名城大都，多以虚声胁降，如探囊取之。惟冀州坚守逾二年，濮州城破巷战，杀伤略相当，皆为金所惮。而立威名战多功，咸出其上。是役也，敌锐意深入，会张浚出师围陕，宗弼往援之，又立以其军蔽遮江、淮，故北师亦困毙而止。议者谓立之功虽张巡、许远不能过云。是月，江东、西路安抚司复置于建康府。
　　
　　十月己未，秦桧自楚州孙村归于涟水军丁禩水寨，遂泛海赴行在。
　　
　　十一月辛亥，两浙转运副使曾纡请权增诸路卖酒钱，上等每斛增二千八百，下等增千八百，从之。丙辰，金左监军昌陷泰州。己未，金人陷通州。
　　
　　绍兴元年正月己酉，金兵攻扬州。三月二十八日，诏常州、平江府，近有淮南、京东、西等路避寇渡江流移失之民，可专委逐州知、通措置赈恤，仍依老疾贫乏不能自存人条散及，虑艰得柴薪每人每日特更给钱二十文，七岁以下减半，以大常平钱谷支拨。深虑数目不足，平江府降度牒二百道，常州道变转应副。
　　
　　四月壬午，诏江、浙诸路上供绸绢半折见缗三千，仍易轻赍赴行在。
　　
　　五月癸丑，诏斩郭仲威于平江市。先是仲威焚掠平江，故就诛之。
　　
　　六月甲申，邵青复叛，引兵趋江阴。是月，赵蠓迁，张镇知建康府。
　　
　　七月丙午，金左将军昌自宿迁北归。
　　
　　九月丁未，尚书省请下江浙，福建诸州造甲五千副，逐州令通判一员董其事，所费以上供折帛钱支。从之。
　　
　　十月己巳，浙西统制官王德以黄榜招安邵青，既而降之。
　　
　　十一月乙巳，言者论浙西科敛之害，以为均买度牒，劝谕官告下户贫民皆以困乏不支籴钱，强令输粟，号曰“均籴”；又别立一名曰“借籴”；复计顷亩，以月科敷，上下相蒙，名曰“健吏”。若今盗贼几半天下，岂天下之人皆跖之徒哉!愿诏重科敷之罪，严贪墨之法，庶几人心未叛，天命未改。诏本路漕司充实。是月，叶梦得知建康府。
　　
　　二年二月，始淮南营田司募民耕荒，顷收十五斛。及是宣谕使傅崧卿言太重，故百姓归业者少。诏捐岁输三之二，俟三年乃征之，仍赐崧卿钱五万缗，俾贷民为牛种之费。甲午，诏两浙市舶就秀州华亭县置司。
　　
　　三月辛丑，淮东提刑刑狱公事兼营田副使王实言：“根括荆州未种水田一万七千顷、陆田一万三千顷，已分给六军，趁时耕种。”从之。癸丑，诏宽两淮租税。甲寅，上策试诸路类试奏名进士于讲殿。盐官进士张九成对策曰：“臣观滨江郡县为守令者，类无远图，阳羡、惠山之民，何其被酷之深也!率敛之名，种类闳大，秋苗之外，又有苗头，苗头未已，又行八折，八折未已，又曰大姓；大姓竭矣，又曰经实；经实均矣，又曰均敷，均敷之外，名字未易数也，流离奔窜，益以无聊。臣窃谓前世中兴之主，大抵以刚德为尚，去馋节欲，远佞防奸，皆中兴之本也。今闾巷之人，皆知有父兄妻子之乐，陛下虽贵为天子，富有四海，以金国之故，使陛下冬不得温，夏不得清，昏无所定，晨无所省，每感时遇物，想惟圣心雷厉，天泪雨流，思欲扫清边境以迎二圣之车。”又曰：“阉寺闻名，国之不祥也。今此曹名字稍稍有闻，此臣之所忧也。贤士大夫宴见有时，宦官女子实居前后。有时者易疏，前后者难问。圣情荏苒，不知其非，不若使之安洒扫之役，复门户之司。凡交结往来者有禁，干预政事者必疏。陛下日御便殿，亲近儒者，讲诗书之旨趣，沦古今之成败，将见闻阉寺之言，如狐狸夜号而鸱枭昼舞也。”上感其言，擢九成第一，赐及第。
　　
　　四月戊子，尚书左仆射、同中书门下平章事兼知枢密院事吕颐浩都督江、淮、荆州诸军事，开府镇江。
　　
　　闰四月，叶梦得迁，李光地知建康府兼江东安抚使。
　　
　　五月丁卯，罢两浙转运司回易库。丁丑，初，吕颐浩总师次常州，其前军将赵延寿所部忠锐军叛，过金坛县，知县事胡思忠率射士迎敌，为所败。贼逐之至市河，思忠溺死。浙西安抚大使刘光世遣王德追叛兵。及之，尽歼其众。于是颐浩称疾不进。癸未，御史中丞沈与求言：“敌若用师，当由武昌、建康两路而来，其造海舟虑为虚声以惧我。议者多欲于明州向头设备，使敌得至向头，而已入吾腹心之地矣。臣闻海舟自京东入浙，必由泰州石港，通州料角、陈贴、通明镇等处，次至平江南北洋，次至秀州金山，次至向头。又闻料角水势湍险，一失水道，则舟必沦溺，必得沙上水手，方能转料。倘于石港、料角等处拘收水手，优给庸值而存养之，以待缓急之用，彼亦安能冲突!”诏以付都督府。既而，吕颐浩言：“料角等处去金陵辽远，缓急恐失事机，乞就委刘光世措置。”从之。甲申，户部请诸路上供丝帛并半折钱三千，如两浙例。许之。是时江、浙、湖北夔路岁额绸三十九万匹，江南、川广、湖南、两浙绢二百七十三万匹，东川、两浙、湖南绫罗绸七万匹，成都府、广西路布七十七万匹，成都府锦绮千八百余匹段皆有奇，江、淮、闽广、荆湖折帛钱盖自此始。丙戌，诏：“江东、西诸州上供丝帛，并于建康府吉州桩管，非朝旨而擅用者依军法。”
　　
