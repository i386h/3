<!-- { "loadSidebar": true } -->
　　三年，吕布复与袁术通，攻刘备，破沛城，备单身走曹操。曹操袭吕布，遇刘备于梁，进至彭城，十月屠之。广陵太守陈登率郡兵为先驱，进至下邳，布屡战不敢出，操引沂、泗灌城。十二月，布将魏续等执陈宫、高顺，率其众降。布登白门楼，兵围之急，乃下降，操并宫、顺缢杀之。是年，周瑜求袁术为居巢长，取涂东归。孙策亲自迎瑜，授建威中郎将，即与兵二千人，马五十匹。瑜年二十四，军中皆呼为周郎。以瑜恩信著于庐江，出备牛渚。吴人严白虎等，处处屯聚。吴景欲先击破严白虎等。白虎等群盗非有大志，遂引兵渡浙江，据会稽，乃攻破虎等。策自领会稽太守，以吴景为丹阳太守，朱治为吴郡太守。
　　
　　四年夏，袁绍子青州刺史袁谭迎袁术，欲从下邳北过，曹操遣刘备等邀之，复走寿春。六月，至江亭，呕血死。故广陵太守徐璆得传国玺，献之。张昭、张纮等为孙策谋主，时袁术僭号，策以书谢而遣之，遣张纮献方物。曹操欲抚纳之，表为讨逆将军，封吴侯。
　　
　　十一月，曹操遣刘备邀袁术，备遂杀徐州刺史车胄，留关羽守下邳，行太守事，身还小沛。东海贼昌霸与郡县叛操为备，备兵数万人，遣使与袁绍连兵，操遣司空长史刘岱、中郎将王忠攻之，不克。时曹操既扼袁绍而不能禁，因与孙策为好，以弟女配策小弟，复为子章取策从兄贲女为夫人。
　　
　　五年正月，曹操击刘备，破之，拔下邳。备奔冀州。
　　
　　董昭为徐州牧，寻迁。四月，广陵太守陈登治射阳，阴遣间使，以印绶与严白虎余党于会稽，图取策。策密知之，讨登至丹阳。闻曹操与袁绍相拒于官渡，将欲谋渡江迎献帝。初，吴郡太守许贡见策英杰，乃表策勇天下似项羽，请朝廷征入，不然必为后患。策微知，使人遮得其表，而召贡责之，令武士绞杀。及此，兵屯江上，因出猎，去从骑远，为贡客伏刺之，伤面创甚。召张昭等谓曰：“中国方乱，以吴越之众，三江之固，足以观成败。公等善相吾弟!”四月丙午，策卒。弟权代领其众。张昭改权服，扶上马，使出巡军。周瑜将兵赴丧，遂留吴，以中护军与长史张昭共掌众事。曹操表权为讨虏将军、会稽太守，屯吴，使丞之郡行文书事。待张昭以师傅之礼，周瑜、程普、吕范等为将帅。招延俊秀，聘求名士，鲁肃、诸葛瑾等始为宾客，分部诸将，镇抚山越，讨不从命。时吴始有会稽、吴郡、丹阳、豫章。淳于式为会稽太守。（按：江苏庐陵之地，南境得吴郡、丹阳之半，会稽今浙江，豫章，庐陵今江西。）
　　
　　八年，孙权以弟翊代吴景为丹阳太守。
　　
　　十二月，丹阳都尉妫览、郡丞戴员等杀其太守孙翊。翊妻徐氏讨杀之。孙权以从兄瑜为丹阳太守。
　　
　　十年，马超为徐州刺史。
　　
　　十一年，臧霸为徐州刺史。
　　
　　十二年，孙权太夫人吴氏卒。
　　
　　十三年十月，曹操自江陵东下，孙权遣周瑜、鲁肃率江东军与刘备击于赤壁，大败之。
　　
　　十四年，孙权居京口，刘备诣权求荆州。曹操闻权以荆州资刘备，大惧，作书不觉笔坠于地。
　　
　　十五年，孙权南郡太守都亭侯周瑜诣京口，说权进取蜀。权许之。瑜归江陵治行，卒于巴邱。
　　
　　十六年，孙权始自京口徙治秣陵。
　　
　　九月庚戌，立皇子敦为东海王。
　　
　　十七年，孙权城金陵邑，地号石头，改秣陵为建业。
　　
　　是岁初，作濡须坞于江西，以拒曹操。
　　
　　十八年初，曹操在谯，恐滨江郡县为孙权所略，欲徙令近内，问扬州别驾蒋济曰：“昔吾与袁本初对军官渡，徙燕白马民，民不得走，贼亦不敢钞。今欲徙淮南民，何如?”济曰：“是时兵弱贼强，不徙必失之。自破袁绍之后，威振天下，人情怀土，实不乐从，惧必不安。”操不从。既而，民转相惊，自九江、庐江、蕲春、广陵户十余万皆东渡江，合肥以南惟有皖城，江西遂虚。（按：九江、庐江等郡皆非今江苏地，惟广陵一郡为苏境。）
　　
　　十九年五月，孙权克皖城，获庐江太守朱光等男女数万口。克宁江表。
　　
　　二十二年春，孙权令都尉徐祥诣曹操诈降，将谋息。曹操信之，使修好结婚。
　　
　　二十三年，孙权横江将军、汉昌太守鲁肃卒于陆口。以庐江吕蒙代之。
　　
　　二十四年秋，孙权表汉天子，自率陆逊、吕蒙等西征关羽。至大桑浦，拜吕范为建武将军，领丹阳太守，封宛陵侯，使镇建业。汉天子以权为荆州牧、车骑大将军，封南昌侯。（按：建安五年后，扬州郡县在今苏境者为孙策所得。汉扬州刺史只九江、庐江两郡皆非苏境，故不录。）
　　
　　二十五年，孙权迁武昌，拜吕范建威将军，领丹阳太守，治建业，督扶州以下至海，以溧阳、怀安、宁国为奉邑。
　　
　　十月，曹丕代汉，称黄初元年，而江东犹称建安。
　　
　　●第二卷　吴
　　
　　二十六年，始置丹阳郡。自宛陵迁于建业。
　　
　　魏以吕虔为徐州刺史。
　　
　　二十七年，孙权自公安徙都鄂，更名曰武昌，称藩于魏。
　　
　　十月丁巳，魏遣太常邢贞奉策即拜孙权为吴王，加九锡。邢贞至吴，孙权受之，遣中大夫赵咨使魏谢。
　　
　　魏以曹休为征东将军领扬州刺史。
　　
　　二十八年，魏征吴侍子，不至。
　　
　　九月，魏征东大将军曹休等伐吴，出洞口。
　　
　　十一月，吴王权改元黄武，初置丞相，以阳羡侯孙劭为之。立子登为王太子。
　　
　　是年，改吴陵为西陵。诏扬州置牧，以丹阳太守吕范为扬州牧。以征东将军高瑞领丹阳太守。
　　
　　吴大帝黄武二年四月，汉主殂，使立信都尉冯熙吊之。
　　
　　十一月，汉使邓芝以马二百匹、锦千端来聘，自是聘使往来以为常。
　　
　　三年九月，魏主丕伐吴，至广陵。安东将军徐盛建计，植木衣苇，为疑城假楼。自石头至于江乘，联绵相接数百里，一夕而成。又大浮舟舰于江，时江水盛长，魏主临望，叹曰：“魏虽有武骑千群，无所用之，未可图也。”魏主御龙舟，暴风飘荡，几至覆没。停住积日，吴王不至，乃旋师。（按：今江苏境，三国时江北为魏，江南为吴，吴郡在此，应以吴为主。）
　　
　　魏以曹休为扬州牧。
　　
　　四年五月，丞相孙劭卒。
　　
　　六月，以太常顾雍为丞相，平尚书事。所选用文武将吏各随能所任，心无适莫。时访逮民间，及政职所宜，辄密以闻。若见纳用，则归之于上，不用，终不宣泄。王以此重之。
　　
　　八月，魏主以舟师自谯循涡入淮，尚书蒋济表言水道难通，不从。十月，如广陵故城，临江观兵，戍卒十余万，旌旗数百里，有渡江之志。吴人严兵固守，时大寒，冰，舟不得入江，魏主见波涛汹涌，叹曰：“固天所以限南北也。”遂归。孙韶遣将高寿等率敢死之士五百人于径路夜要魏主，魏主大惊，寿等获副车、羽盖以还。于是，战船数千皆滞不得行，议者欲就留兵屯田，蒋济以为东近湖，北临淮，若水盛时，贼易为寇，不可安屯。魏主从之。还到积湖（在今山阳），水稍尽，尽留船付济。船连延数百里中，济更凿地作四五道，蹴船令聚，豫作土屯，遏断湖水，皆引后船，一时开遏，乃得还。
　　
　　魏以王凌为扬州刺史。
　　
　　五年，丹阳、会稽、吴三郡山民复为寇，攻没属县。吴王分三郡险地为东安郡，以绥南将军全琮领太守。
　　
　　六年正月，鄱阳贼彭绮平。
　　
　　七年，东安太守全琮至郡，明赏罚、招诱降附，数年得万余人。王召全琮还牛渚，罢东安郡。
　　
　　四月，鄱阳太守周鲂伪叛，诱魏扬州牧曹休。
　　
　　八月，王至皖口，使陆逊督诸将大破曹休于石亭。
　　
　　九月，魏扬州牧长平壮侯曹休卒。满宠都督扬州。
　　
　　十二月，以扬州牧吕范为大司马，印绶未下而卒。
　　
　　是岁改合浦为珠官郡。
　　
　　黄龙元年正月，公卿百司连上表劝王正尊号，王犹谦让再三。
　　
　　四月，黄龙、凤皇见武昌、夏口，甲午，公卿再请。甲申，立坛武昌南郊，即位改元，大赦，追尊父坚为武烈皇帝，兄策为长沙桓王。立子登为皇太子，封长沙桓王子绍为吴侯。
　　
　　六月，蜀使卫尉卿陈震来庆践位，帝乃立坛与蜀使盟约：灭魏，中分天下，以豫、青、徐、幽届吴，兖、冀、并、凉属汉。其司州之土，以函谷关为界。（三辅属汉，三河属吴。）
　　
　　九月，迁都建业，因故府，不改馆。
　　
　　十月，至自武昌，城建业太初宫，居之。（《建康实录》：宫即长沙桓王故府，因以不改。今在县东北三里，晋建康城西南。）
　　
　　十一月，右长史张纮卒。
　　
　　二年，诏立国学，置都讲祭酒。遣将军卫温、诸葛直将甲士万人浮海求夷洲、亶洲。亶洲所在绝远，卒不可至，得夷洲数千人还。魏以夏侯楙都督徐、青二州军事。
　　
　　三年十二月丁卯，大赦，改明年为嘉禾元年，以会稽南始平言嘉禾生。
　　
　　嘉禾元年正月，皇子假节开府、镇军大将军建昌侯虑卒。
　　
　　六月，皇太子登自武昌留省侍。
　　
　　十月，魏辽东太守公孙渊遣宿舒等来称藩，使太常张弥、金吾许晏、将军周贺、贺达、校尉裴潜将兵一万浮海应接，并赉珍宝，九锡备物，封渊为燕王，领幽、青二州诸军事。
　　
　　二年三月，汉帝崩，魏帝率公卿举哀三日。公孙渊果反为魏，魏将田豫要击，破周贺、裴潜等于成山，渊杀张弥、许晏、贺达三人，分其部伍。
　　
　　三年五月，帝率六军亲征合肥，别使张承、孙韶等将兵往广陵、淮阳，魏主自东出拒之，帝引还。
　　
　　八月，诸葛恪以丹阳山险，民多果劲，虽前发兵，徒得外县平民而已。其余深远，莫能擒尽。屡自求为官出之，三年可得甲士四万。众议皆以为难，恪父瑾闻之，亦以事终不逮，叹曰：“恪不大兴吾家，将赤吾族也。”恪盛陈其必捷，乃拜恪抚越将军，领丹阳太守，使行其策。魏以邹岐为徐州刺史。
　　
　　九月朔旦，陨霜伤谷。是岁，复曲阿为云阳，丹徒为武进。
　　
　　四年七月，雹。魏使以马求易珠玑、翡翠、玳瑁，帝曰：“此皆孤所不用，而可得马，何苦而不听其交易。”
　　
　　五年春，铸大钱，一当五百。诏使吏民输铜，计铜畀直。设监铸之科。
　　
