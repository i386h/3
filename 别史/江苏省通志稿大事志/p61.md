<!-- { "loadSidebar": true } -->
　　七月甲午，诏两浙水灾州军，令转运、提点刑狱、提举常平司与州县当职官吏多方赈恤。丁酉，授王袞下班殿侍三班差使，监扬州税。壬丑，监察御史里行唐叔问权知真州。
　　
　　十月丙子，命太常丞、检正中书刑房公事李承之察访淮南、两浙路常平及农田水利、差役事，因便体量近降盐法发运监司及州县施行次第，有无未尽利害以闻。
　　
　　十一月壬午，诏江淮发运使举官，无得过本路转运使副所举之数。戊子，太常丞、检正中书刑房公事、察访淮南两浙路常平等事李承之言：“臣所授敕，专令体量官吏违慢，未尽察访之意。乞许臣采择能吏，随才荐举，其有绩行尤异者，具以名闻。”从之。先是，知常州晋陵县王九成言：“江阴军与臣所治接壤。今常州兼有晋陵等四邑，仅可供役。军比之州，止省通判，他官属皆同，以一县给之，宜民之困于役也。若省为县，则长吏官属皆可罢。”是月，废江阴军为县，隶常州。
　　
　　是年，钱公辅迁，田谅知扬州。
　　
　　五年正月壬寅，诏两浙察访李承之先体量本路灾伤，同监司一面擘划赈济以闻。
　　
　　二月壬子，赐两浙转运司常平谷十万石，赈济浙西水灾州军，仍募贫民兴修水利。丙辰，三司言：“福建茶，乞在京、京东、京西、淮南，陕西、河东、河北依旧禁榷外，其余路并通商贩。”从之。丁卯，诏两浙西路去岁经灾伤州军检放不尽税租，令三司权与倚阁。是月，傅尧俞知江宁。
　　
　　三月壬寅，屯田员外郎向宗旦为江南东路转运判官。
　　
　　五月甲辰，权荆湖南路提点刑狱、职方员外郎毛抗降一官，仍徙江南路。是月，废涟水、高邮军为县，以涟水隶楚州，高邮隶扬州。
　　
　　六月甲子，赐江南东路转运副使韩铎、新权提点刑狱张稚圭银绢二百，以提举开江宁府张公凸上栾家矶、马鞍山河道故也。乙丑，权盐铁副使、兵部郎中陈经知润州。
　　
　　七月，废扬州广陵县入江都。
　　
　　闰七月戊申朔，权淮南转运判官、金部员外郎蒋之奇权发遣转运副使。
　　
　　八月戊子，知华亭县张若济与光禄寺丞，赏修水利之劳也。
　　
　　九月丙辰，诏江、淮等发运司随行移用钱物，拨还三司内藏库外，支银一十万两、绢一十五万匹与陕西转运司。丁卯，诏以淮南路分东、西两路，扬、亳、宿、楚、海、泰、泗、滁、真、通十州为东路。戊辰，提举司天监沈括言：“楚州卫朴精于历术，乞令赴监参校新历。”从之，仍赐路费钱五十千。
　　
　　十月甲辰，诏：“淮南、两浙、江南如有谙晓耕种稻田农民犯罪该刺配者，除强盗情理凶恶及合配本州、邻州、沙门岛人外，并刺配熙州，候及三百人止。”是年，马仲甫再知扬州。
　　
　　六年正月丁卯，诏：“在京市易务勾当公事孙迪同两浙、淮南东路转运司制置杭州、楚州市易务利害以闻。”
　　
　　二月己卯，诏淮南转运使，自今小麦若收籴般运每斗价钱七十以上，即折纳钱。壬寅，诏两浙路提举盐事司未得劾诸州、军亏失盐课，且以课利增亏及违法重轻分三等以闻。
　　
　　三月庚午，职方员外郎张颉权发遣江、淮等路发运副使。
　　
　　四月庚寅，诏免楚州浚运盐河夫支移、折变钱五千，户下数少者许于次年敷足。辛卯，苏州言，体量民间陈说、司农寺丞郏亶请兴水利不便。诏送司农寺。是月，沈立知江宁。
　　
　　五月乙丑，提举两浙兴修水利郏亶追司农寺丞，送吏部流内铨，仍罢修两浙水利。初，亶言苏州水利，具书于图，以为环湖之地稍低，常多水。沿海之地稍高，常多旱，故古人治水之迹，纵则有浦，横则有塘，又有门、堰、泾、沥而棋布之，亶能言者总二百六十余所。今欲略循古人之法，七里为一纵浦，十里为一横塘，又因出土以为堤岸，用二千万夫，水治高田，旱治下泽，要以三年，而苏之田毕治矣。朝廷始得亶言，以为可行，遂真除司农寺丞，令提举兴修。然亶徒能言之尔，至苏兴役，民大以为扰，论议沸腾。会吕惠卿被召，言其措置乖方，又违先降朝旨，故有是命。上谓王安石曰：“亶似非妄作者，今乃如此。”又曰：“吕惠卿极以为不可修，言无土。”安石曰：“臣尝遍历苏州河，亲掘试，皆可取土，土如堑，极可用。臣始议至和塘可作，苏人皆以为笑，是时朝廷亦不施行。后来修成，约七八十里，高岸在深水之中，何尝以无土为患？”上又以为圩大不可成，车水难。安石曰：“今江南大圩至七八十里，不患难车水，但亶所为仓卒，又妄违条约尔。”
　　
　　七月乙巳，诏淮南、两浙等路各置一铸钱监，以十万缗为额，给转运司。
　　
　　八月丁丑，检正中书刑房公事沈括言：“两浙州县民多以田产诡立户名，分减雇钱夫役，冒请常平钱斛及私贩禁盐。乞依京东、淮南排定保甲，保甲一定，则诡名，漏附皆可根括，以至请纳、和买、常平钱斛、秋夏苗税及兴调夫役、捕察私盐贼盗，皆有部分。”又言；“苏、秀等州湖水耗减，泾浜多浅涸者，岁比有年，民力饶裕，易于兴工。乞至本路先计度今年一料夫役，若一料先毕，则处置规划皆有成法。又民间晓然知其为利，次年乐于趋役。”又言：“浙西诸州水患久不疏障，堤防川渎多湮废，今若一出民力，必难成功。乞下司农贷官钱，募民兴役。”从之。丙戌，知海州，太常少卿胡揆赎铜十斤，知真州，比部郎中江宽展磨勘一年。皆坐违法折纳绸绢本色，大估价钱，亏损百姓故也。
　　
　　九月戊申，淮南东路转运司言：“真、扬州民逐熟于泗洲，见赈救。”及两浙提点刑狱司言：“润州旱甚，乞发省仓，或量给度僧牒及紫衣师号敕，募人入粟，以备赈济。”诏各拨常平司粮三万石，募饥民兴修农田水利。辛酉，诏三司委官比校淮南等七路酒税课利增亏以闻。淮南等路发运使罗拯言：“两浙、淮南东路灾伤，民多流移，恐向寒益致饥殍，乞行贷恤。”诏增赐两路常平粮斛各三万石，并依戊申诏旨施行，内两浙仍令沈括提举。
　　
　　十月辛未，江淮等路发运使罗拯迁。甲戌，相度两浙路水利事沈括言：“常、润二州岁旱民饥，欲令本路计合修水利钱粮，募阙食人兴工。”从之。乙亥，诏淮南东西、两浙路灾伤州军，当职官有弛惰不职，不能存恤赈救饥民者，选官对移，仍体量事状以闻。丙戌，赐两浙、淮南东路常平米各五万石，付转运司以赈饥民。丁亥，诏常州武进、晋陵等县各增丞一员，以事剧，从转运司请也。庚寅，两浙转运盐事司乞益兵千人。诏发封府界、京东兵各五百人。时以盐法未行，盗贩者众故也。丙申，赐江南东路常平米七万石，赈济灾疫。
　　
　　十二月甲戊，诏淮南东路转运司募阙食贫民，兴修扬州江都、高邮、天长界河及古盐河。戊寅，淮南西路提点刑狱陈枢言：“两浙第五等户约百万，出役钱裁五六万缗，钱寡而所敷甚众，且第五等旧无役，请得蠲免。”诏除之。辛卯，淮南东路转运司言：“体量前江淮发运副使、度支郎中皮公弼开真州黄池河，除元定差雇夫外，有三县各曾贴夫，并死损逃亡兵夫等，仍曾委责降及别路官勾干差破人船供给，及以矾、盐等钱为公用，得替乘船五只送还入京。又借发运司纸库钱三百缗，候得职田钱偿之，而权发运万颐判押给借者已还十七千，余未偿。”诏皮公弼令永兴军路提点刑狱司、万颐令淮南东路转运司劾罪以闻。后公弼坐降一官，颐听德音释之。
　　
　　七年正月辛亥，诏：“两浙察访、转运、提点刑狱、提举司同相度，第五等户所出役钱至少，今若减放，以宽剩钱补充，如支用得足，即尽蠲之。其以家产、以税钱均出而不分等处，即截自若干贯，百以下放免以闻。”丙寅，赐江宁府常平米五万石修水利。两浙察访沈括言：“常州无锡县逃绝、诡名挟佃约五千余户，及苏州长洲县户长陪纳税有至二百余缗，已选官诣逐州根究，及虑人户隐蔽，已出榜召人告首。州县官吏能悉心究现欺弊，许令改正，更不事罪。其隐陷税苗课利人，限两月自陈，特免追毁。”从之。
　　
　　三月庚戌，两浙察访沈括言：“两浙上供帛年额九十八万，民间赔累甚多。后来发运司以移用财货为名，复增两浙预买绸绢十二万，乞罢之以宽民力。”从之。仍令两浙提点刑狱司根究配买因依劾罪以闻。诏两浙、淮南等路灾伤州军，逋负官物，权停催理。乙丑，诏：“京东西、淮南、江南、两浙等路灾伤州军，贼盗罪至死者，减死决配。”
　　
　　四月丙戌，礼部侍郎、平章事王安石罢为吏部尚书、观文殿大学士、知江宁府。诏：“监楚州市易务、著作佐郎王景彰追两官勒停，并劾违法干系官吏，命官具案闻奏。其违法所纳息钱给还，仍下杭州、广州市易务勘会违法事，许令自首改正。”以权发遣淮南东路转运副使、提举楚州市易司蒋之奇奏景彰违法来买商人物货，及虚作中来入务，立诡名籴之，白纳息市谓之“乾息”；又勒商贩不得往他郡，多为留难以阻抑之。上初令劾之，既而谓辅臣曰：“景彰违法害人，事状灼然，若不即行遣，更俟劾罪，必是迁延，无以明朝廷元立法之意，使百姓晓然开释，无所归咎，可速断遣，庶妄作小人有所忌惮。”遂责之。壬辰，检正中书刑房公事沈括言，“察访浙东温、台等州，自熙宁四年以后监司未尝巡历，州县事废弛无人点检。盖监司止在浙西乘船往来，文移旁午，指挥不一，州县莫之适从，远民无所赴诉，近郡困于将迎。欲乞以浙东、浙西及转运副使、提点刑狱、提举官六员，分为两路：杭、苏、湖、润、常、秀、睦七州为浙西路，置转运、提举于杭州，提点刑狱于润州。甲午，分京东路为东、西两路：以青、淄、潍、莱、登、密、沂、徐州、淮阳军为东路；郓、兖、齐、濮、曹、济、单州、南京为西路。丙申，诏：“闻淮南路推行新法，多有背戾，役钱则下户太重，常平惟务散多，更不出榜召人情愿，有用等第敷钱，与民极为不便。令本路监司速体量按治以闻。”又诏：“近楚州市易务监官违法，闻蒋之奇久已知之，亦尝有百姓陈诉，而之奇都不案治，宜亦体量以闻。”
　　
　　五月乙卯，淮南东路转运司言，察访司劾楚州诸县失催青苗钱官吏。楚州方旱灾，二麦未收，若劾官吏，必有追扰。诏勿劾。丙辰，诏提点淮南东路刑狱，都官员外郎晁端彦徙两浙路，殿中丞、权发遣两浙路提点刑狱卢秉徙淮南东路，权发遣淮南东路转运副使张靓徙两浙路。
　　
