<!-- { "loadSidebar": true } -->
　　十月甲申，南京国子监祭酒郭正域条议申饬监规：一曰、广搜额，以罗异材。大略谓时文不足以尽才，科目不足以得士。请下礼部，访求各州、县九流异学之士，稍如宋司马光十科例，或善推步，或诸钟律，或通阵法，或工六书，各为一科。府、州、县贡入礼部考核，分别等第，选入两京国子监。得照选贡事例，次者依旧附事例，与之全廪，一体拨选。如异日太常诸属之选，则取诸乐律科；钦天诸属之选，则取诸历象科；殿阁中书之选，取诸六书科；幕府参赞之选，取诸兵法科。则平日养之有素，而一旦求之，如探囊而取物矣；一曰、严差拨，以杜请托。南壅诸差，祖制惟有小刷历与湖差耳。后乃创立市书、问安名目，借差自便。又举人以超拨为分内，一拨之外，又超一拨，非法也。臣已出示严革二差，请著为令；一曰、申禁罚锾，以一赏罚。太学之中，所恃为赏罚者，止压班耳。不知何年许压班监生输银自赎。夫法贵一也，令贵平也，令无力者走班，而有力者输银，非平也。臣已出示严革，请著为令；一曰、勤课诵，以修职业。按太学仪节，举贡不背书，非制也。臣请科贡诸生，自本经之外，别兼一经，而新旧已未成材者，自大诰、经书而外，增大明律一条。背书之日，一体背诵，以生熟为赏罚；一曰、改历期，以向实学。夫在监者肄业，而在拨者办事，肄业者有业可肄，而历事者无事可历。乃举贡肄业，不过四月、六月，而历事辄多数月。臣请量损历事之期，积增肄业之期，以彼无用之日月，就此有用之工夫；一曰、复查押，以警游荡。按监规生员于各衙门办事者，每晚必回监，不许在外宿歇。若画酉不到及点卯不在者，痛决。夫办事即拨历也，画酉点卯则日日回监矣。近来士子，一拨之后，任意狂猖，莫敢谁何。今在历放肆者，臣已量惩一二，请著为令。见历事监生，每月月尽日，俱回监画押，稍示防范，有不简者，掣签惩治，庶监规明而人心肃矣。疏下礼部复议，以为四科所以搜异材也，然它途杂进，恐开幸滥之门；记诵所以课实学也，然章句易溺，贵有因材之诲。历期业有定规，仍旧遵行为便，历监倘有放恣，行本衙门约束为便。其余各款俱如议。
　　
　　十一月丁卯，马尚仁奏请于南京清查芦田及编审铺户。南京户部等衙门会议，以为尚仁所奏通州、如皋二处，有新涨洲田九万余亩，佃课七千六百有奇，是芦洲尽有余田，而隐占未必尽绝，少俟水落，责成司道各官，遍历地方，清查隐占，照科增课。至于编审铺行，抚、按、道、府均称不便。盖各商在芜湖等处，各有抽税，近差内监诸臣，棋布星列，剥肌椎髓，奈何又欲重征之也。且应天系圣祖旧都，开国之初，尚徙四方富户，充实其中。近闻编审，流寓之家相率思归，万一人心动摇，群家倡乱，谁执其咎？户部复请如议。上许免编派，仍以清查芦课属工曹。其沿江上下新涨洲田，命守备太监邢隆、刘朝用择委廉慎内官一员，同南京吏部芦玫司官，督令该府、州、县备查遗漏隐占，丈勘册报，照例起课。银两每年解进，不许扰害地方。
　　
　　二十八年二月庚辰，金吾左卫百户吴镇，奏抽淮、扬、常、镇等处商货船税。奉旨：南直沿江一带往来船只遗税，每年可得银八万两，有裨国用。着暨禄不妨原务，带管督率原奏官员吴镇、为首土民钱文明前去会抚、按征收解进，不许侵越钞关疆界，重叠征收，困累商民。辛巳，凤阳巡抚李三才上言：所在饥荒，流民千百成群，攘窃剽劫，日闻久而不散，恐酿揭竿之祸。徐、砀、丰、沛，壤接河南、山东，白莲妖术盛行。近有赵抚民、孟化鲸、赵天民等，招合亡命，布散流言，大骇听闻。榷使左右奸人程守训等大行吓诈，鱼肉富室，摇动民心，可为隐忧。甲申，兵部复：“凤阳巡抚李三才题饥民群聚酿乱，榷使虐焰召戎，急宜早计预图，弭变未行，等因。”奉旨：“旧年灾沴流行，各省多罹饥馑，朕常忧念，屡旨着有司多方赈恤，严饬中外各官，不许生事扰民，用彰爱育之意。何今淮、徐贼徒，辄敢构结倡乱，法难轻宥，着督抚官上紧设法，缉拿有名首恶，务在得获，不许推诿，纵奸遗害。其余胁从诖诬，一切勿问，不许株连，以害善良。各抚、按用心救济，以安灾民。仍加意防御，毋令地方有警，责有攸归。”
　　
　　三月庚戌，两淮盐务少监鲁保为重困难支，扰害日甚，参税监陈增委官程守训，率领虎党王文、洪修之等百余人到扬州、仪真，假托奉旨提人，纵听流棍项九川、吕尚文等诳捏通倭、漏税虚情，斩门擒捉，抄产毒刑数百余家，小则破家，大则绝命，逞强娶妾，逼人投水，商灶哄然，几激成乱。伏乞严敕矿税、盐务，各有职掌，民间犯罪，有司官究治，毋俟矿税衙门纠察。请一切禁绝越例受词，严禁奸徒倚托。疏入，不报。
　　
　　五月癸卯，直隶巡抚刘日梧为奸棍假托诏旨，擅置官属，窃弄威福，祸延京省道路。喧传武英殿带俸中书程守训，奉密旨访各处富商，搜求天下异宝。臣初不信，及至，则旌盖车马，填塞街衢。首有硃红金字钦命牌二面，继有二牌，一书凡告富商巨室违法致富者，随此牌进；一书凡告官民人等怀藏珍宝者随此牌进。四介胄骑士执之，其他戈矛剑戟，拥卫如卤簿，臣为之色夺。又擅立京棍同治为中军，另踞一船，逻卒数百辈，爪牙甚众，每日放告，专令四方积猾揭首匿名鬼状，平空架影。今日械一人曰：“尔富违法。”明日系一人曰：“尔家藏珍宝。”又挟山东税监陈增前奏吴宗尧逆党文移，忽左指一人曰：“某甲即某乙。”复右指一人曰：“赵某即钱某。”凡稍殷实者，即罗而织之。其初逮也，不遽讯也，铁索锁项，三木曳身，令过都历市，逼使观者股栗，而复就讯舟次。设水牢于舟中，昼夜浸之，绝其食饮。已，乃出之岸，令舆皂厮养竞谇而迭殴之，非法刑阱，备极惨毒。其人求死不得，无奈倾家鬻产，跪献乞命，多则万金，少亦不下数千。如仪真监生李良材、南京盐商王懋佶、淮扬高方全诸家，立见倾荡丧身，人心恟惧，弃家远窜。而守训方饱于仪、扬，又扬扬去之金陵、之太平、之芜湖、之徽州，且声言向苏、杭矣。宴饮游玩，挥金如土，赏倡优动以百金，且曰：“我将赏汝一官。”私买婢妾，辄曰：“我将进御。”其号于人曰：“我天于门生，奉有密旨，部院不得考察，不得纠劾。”闻其原籍歙县，创竖一坊，曰：“帝心简在。”门首高挂黄旗，曰：“皇恩特建。”乡党有规之者，则曰：“我自出都门，头已不在我颈矣！”其虐焰薰天，宁复知有三尺哉。细访其人，原市井无赖，屠沽淮上，复拐一妓而逃。不审何故，陈增招为侄婿，以致猴冠虎翼，咆哮若此。且旗牌非军情，法不得用，中军非抚镇，法不得立。守训何人，公然用之。矧陈增止督山东矿税，守训作彼鹰犬，则所索诈，亦应尽山以东而止。胡自徐、淮，遍及南直、苏、杭，岂守训遂为兼总千道使耶？利归一人，怨丛朝廷，皇上试逮而籍没，即一守训可得数十万金。状维皇上大振乾纲，将守训、同治肆诸市曹，以为假诏虐民之戒。仍查该县，何因擅与建立坊牌及有无列名牌额，重加罚治，以儆阿徇，民生幸甚。不报。庚戌，经理两淮盐务内臣鲁保极言商民贫困，程守训假势吓诈。又有张大亨等假牌捉拿，诉害多赃。乞究诛首恶，潜消乱萌。奉旨：“张大亨等指称矿税衙门，假牌诈害淮商，生事玩法，已获的证，并有名人犯，即同抚、按严拿问拟，勿得连累无辜，以安地方。程守训不法事情，着陈增勘明，奏请定夺，不得徇私庇护。”壬戌，应天巡按牛应元言：“南京守备内臣邢隆，索借宁国府县库备赈官银，假充样银；索借徽州库备赈官银，假充正银进献。矿实无银，得不偿费，徒伤孝陵龙脉。且受好人告讦吓诈，流毒甚惨。乞赐停止。”不报。
　　
　　六月丁丑，凤阳巡抚李三才上言：“矿税烦兴，万民失业，朝野嚣然，莫知所计。如臣境内抽税者，徐州则陈增、仪真则暨禄。理盐者，扬州则鲁保。理芦政者，沿江则邢隆。千里之途，中使四布，棋置星罗，如捕叛亡。无赖亡命，翼于虎狼。如淮安之马如壮等，扬州之蒋季柔等，瓜州之酆奔、纪四，仪真之吴大川、汪三等，泰州之郭实等，假雕印信，公行吓骗，而程守训尤为无忌。近来楚中内使，沿途掘坟，得财方止，毒虐人鬼，且一人之心，千万人之心也。皇上欲金银高于北斗，而不使百姓有糠粃升斗之储；皇上欲为子孙千万年之计，而不使百姓有一朝一夕之计。试观往籍，朝廷有如此政令，天下有如此景象而不乱者哉？昔元政不纲，黩货无厌，群小擅命，故高皇帝奋其一剑而取之，如摧枯拉朽焉，此殷鉴之不远者也。且所谓巡抚者，安抚此一方民。巡按者，按察此一方民。知府、知州、知县，知此府、州、县之民之事也。今采抽踏勘，俱会抚、按，少有异同，动蒙切责；起解征收，任委有司驾言阻挠，便被逮系。是上自皇上，下至抚、按、有司，无非为矿税设也。故谓臣等为巡扰可也，为巡害可也，为知矿、知税、知盐可也，岂所以寄托皇上与皇上所以命官之意哉？乞亟下明诏，停罢矿税，尽撤内使，其掘墓杀人事有显迹者，擒拿正法，传首四方。由是郊庙之亲，朝讲之复，辅臣之点，台省之补，建言斥逐之赐环，无辜被逮之解网，顿然改弦，天下岂不翕然而顷圣德哉？”不报。
　　
　　七月丁未，升湖广左布政使曹时聘为都察院右佥都御史，巡抚应天等府地方。戊辰，南京兵部尚书郝杰以病乞休，允之。
　　
　　十一月甲寅，升吏部左侍郎裴应章为南京工部尚书。
　　
　　二十九年二月癸酉，起原任太子少保、吏部尚书孙丕扬为南京吏部尚书。
　　
　　四月甲申，工部尚书杨一魁等言：“今年经岁不雨，徐、邳一带，粮运浅阻。乞敕河道官员，讲求长策，务期先济。”从之。
　　
　　五月戊申，改常镇参将为永生洲参将，仪真守备为瓜仪守备。永生洲横亘江中，接连大海，为京口门户，故移京口参将驻扎，而裁永生洲把总。仪真、瓜洲相距四十里，守备敕书原系协同防守，今令兼管瓜、仪二营，往来训练。先是，巡江御史朱吾弼条上，至是，兵部复奏，从之。
　　
　　六月壬申，苏州民葛贤等缚税官六七人，投之于河，且焚宦家之税棍者。知府朱燮元抚定之。乙未，仪真税监暨禄进银内库船料银二千九百余两，遗税银一万七千余两，又税银三万五千余两，赃罚银一千九百二十六两，又遗税银五千九百三十八两。
　　
