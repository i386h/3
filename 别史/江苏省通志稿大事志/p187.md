<!-- { "loadSidebar": true } -->
　　九月戊申，添设苏、松、常、镇四府兵船。丁巳，总河尚书杨一魁言：“今岁春间，吕粱二洪浅涸，皆归咎于黄河南徙。臣等设法疏导，河渠流通，漕艘既济。漕臣褚鈇谓，黄堌未塞，全河不来，非一劳永逸之计。臣忝当局岂虑不及此。臣入秋以来，自镇口涉浮桥，由小河历归仁，上泗陵，浮睢水，下徐溪，过夏、虞，抵黄垌，及砀山，详观形势。看得归仁在西北，泗州在东南，相距一百九十里，中隔重冈叠嶂，高逾归仁不啻数仞。况归仁之北有白洋河、朱家沟、周家沟、胡家沟，小河口，泄入运河，势如建瓴。即无归仁，祖陵万无足虑也。浊河泥沙淤垫，高出地上，潦则溢，旱则浅。今曹、单河身阔一二百丈，深二三丈，尚不免于横流。徐、邳河身阔不满百丈，深不过丈余，徐州以西深者六七尺，浅者二三尺。而夏、永韩家道口、同家道口、宿州徐溪口，符离河等处，阔百丈余，深二三丈，避高就下，水之本性，河流已弃，自古难复。且往岁河水充盈，见稍利矣，而风波漂溺，镇口病淤，不可谓之非害。今岁河水微涩，见稍害矣，而安流无恙，岁运全完，不可谓之非利。乃议者在往年隐害言利，在今日隐利言害，无怪乎道谋之纷起也。查得正统年间，参将汤节议于徐吕洪、南吕各建闸座，节水通舟，行之有效。嘉靖二十年间，督治漕河侍郎王以旂复请建置。盖运河原不资黄河之水，山东诸泉，实运河命脉，是闸河乃先朝已试成规，今日济时要务也。宜仍复旧制，于镇口之下，大浮桥之上，吕梁之下洪，邳州之沙坊，各建石闸一座，以节宣汶、泗之水。况济，兖泉源已浚，用之不竭，而小浮桥、沂河口二水，又足以助之。更于镇口以西筑坝，以截黄河之水，开唐家口而注之龙沟，会小浮桥入运，以杜灌淤口塞之患。过涨则听从由王山滚水坝分泄入姬材湖。盖资其利而去其害，实万全永赖之计也。”部复报可。
　　
　　十月癸亥，张孟男为南京户部尚书。
　　
　　十一月庚寅，操江、成山伯王允忠奏陈，于新江口营添设中营，枕藉江洋，拱护留都。部复，于戎务有裨。从之。乙卯，兵部复：给事中郑明选条议南都备倭六事：一、镇要地。令南京备倭佥书出镇京口；一、补水兵；一、复浦口城守；一、造战舰；一、勘伏场。旧有三十六处，年久为墟，宜查勘以为设伏张疑之地；一、安置新旧兵。报可。
　　
　　十二月戊午，南京兵部尚书周世选、总漕尚书褚鈇，各以病累疏乞休，俱令回籍调理，痊可起用。
　　
　　二十六年二月乙丑，以河道尚书杨一魁兼管漕运事务。其凤阳等处兼海防巡抚，便着吏部会推来看。从御史马从聘、杨光训、周孔教之议也。从聘言：河、漕一柄两操，矛盾互生。归一则有三便。光训言：河臣杨一魁，曾总漕著绩，宜令兼管，听其便宜。而先是孔教虑倭奴阑入淮、扬，南北断绝，河漕宜总一尚书。遗下衙门，即改为备倭巡抚。至是，工部复请，故有是命。癸酉，南京科臣奏称：“顷者，南京皇城端门外，拿获妖人宋四八，并简得指南书一囊，书中语多荒唐不经，狂逆不逊。昔所称鱼腹、白莲教，大都类此。方今倭蹂于海外，矿凿于区中，河溢于淮南，木采于陇西，民生枯竭，在在生心，何可复容此辈为之煽惑。乞敕行各省、直抚按官，重加禁饬，所在但有左道惑众者，密访严拿，毁其书板，不使流布民间。尤望皇上罢不急之秕政，收既散之人心，撤矿役，散矿徒，使各安其业，各重其生，绝盗之媒。若腹心内地无恙，即倭奴外讧，特皮毛疥癣之疾耳。”先是，南京守备太监获妖人以闻，上命未获人犯，严拿究问。至是，科臣疏入，不报。
　　
　　六月甲戌，升耿定力为南京都察院右佥都御史，提督操江兼管巡江。丙子，起曾同亨为南京吏部尚书，刘秉星工部左侍郎兼都察院右佥都御史、总理河道、提督军务兼管漕运。己卯，起周世选为南京兵部尚书。
　　
　　七月丙戌，诏操江、应天、浙江、江西、湖广各巡抚，遇江、淮、扬有倭警，咨到驰援。浙、直有警，亦如之。从凤阳巡抚李志请也。壬子，升陈惟芝为右佥都御史、总理粮储、提督军务、巡抚应天等处。
　　
　　八月壬戌，工部题复：“总理河漕、尚书杨一魁疏：‘今日之可虑者，不在漕而在河。盖黄河决徙尚无归着，既南忧其淤而不能受，又北忧其来而无所容。势当广挑故道，以为容受之区。’与巡漕御史杨光训请复故道所见略同。至目前为新运计，有徐洪以下二三浅处，或就浅捞浚，或增添月河，更将吕洪、沙枋两处正河筑坝，用闸节水，以便经行。则汶、泗、沂、沟源泉微，吕、周、柳诸湖加之小浮桥源流之水，明春自足济运，不至嗷嗷仰给于黄流。而李吉口以下，浚治之工亦可从容料理，为万全永赖之计。其砀山五圣庙下流一带，中有浅滞处，亦宜量行疏浚。盖河流通则徐、邳不梗而漕利，商、虞不波而陵安，此一举三益之策也。至于查复徐、邳故道之说，果一劳可以永逸，即宜早为设处，以济新运。”上是其议。丙子，总河尚书杨一魁，奏请专设水利、屯田宪臣一员于砀山、安东等地方。下部议。起郝杰为南京工部尚书。
　　
　　九月己丑，差御史蒋汝瑚巡按应天。
　　
　　十月癸亥，诏今岁南京及各省俱照例暂免行刑。辛未，迁徐州砀山县城于秦家塘地方。
　　
　　十一月癸巳，以灾伤免萧县等县本色钱粮。
　　
　　二十七年正月戊子，两淮税监鲁保奏：“有私贩匿课盐商孟养志等，乞重加罚治。两淮盐课正股之外，乞许行存积盐引，岁进银十二万两。”从之。庚寅，南京句容等十五县灾。户部复议，灾重者改征折色有差，轻者仍征本色；其米、豆、芝麻等项，供祀陵庙之用，不得改折。报可。丁酉，遣内官高寀征税于京口闸，暨禄征税于仪真。听千户郑一麟、百户马承恩之奏也。
　　
　　二月辛未，户部题复：“应天抚、按揭借各项银两，以充段价。其已借支万历十年绢布等银，准其开销。其二十五、六年草、米、盐钞等银，照数征解。袍价不敷，另行设处，毋亏正供。”上从之。
　　
　　三月丙午，应天巡抚陈惟芝上言：“太湖夙称多盗，而湖之西北隶常州府，汊港错杂，乌溪、定化、兰溪三港，尤群盗出没之薮也。先年，虽用木桩钉塞，顾日久弊生，奸民往往昏夜私开。臣等议于港口狭处，筑堤砌石，中开水窦，仍用排钉，防其出入。惟是奸盗趋险如鹜，非得明旨严法振肃之，不已也。请如山东南旺等处禁例，盗决者，为首之人，民则充近卫，军则调极边。载入河防勒石，永为遵守。仍责成附近巡司，不时稽察，此弭盗安民之第一议也。”章下工部复，行之。
　　
　　四月丙寅，户部开具直隶苏、松等府节年金花逋银共百万有奇，乞差官守催。从之。丁卯，诏两淮引盐，已纳官课，仪真税监不得重征。从鲁保请也。
　　
　　闰四月丙戌，仪真税监暨禄委官马承恩等，以抽税激变。禄耸词具奏，且参守御杨应光推诿不救。上命逮应光究治。已获犯人陈真等，送南京刑部重拟；未获者，严限缉拿。仍申饬抚、按及地方有司，毋得各分彼此。应光已逮，禄复为乞原，诏释之。
　　
　　五月丁巳，改南京右都御史赵焕为南京吏部尚书。庚午，调左通政徐申为应天府丞。
　　
　　六月壬辰，户部复：“南京国子监祭酒郭正域议，比因司成、主簿等官钱谷不习，付之书役，致存侵欺。议将该监钱粮置立通知文簿，分发府厅协管，互相稽查。其师生全廪、半廪银数，明白开载，照单发给。已未代领及有无短少，俱令亲注缴查。至于派征椒油、馔肉等银，要照在监诸生实数行派。仍行文上、江两县，每季总解簿厅，以防私受。房园租银各给佃户印票，亲赴交纳，不许书役私受，以滋干没。官、恩、举、贡入监，即与支粮，新附坐班一年，酌量给廪。俱查照会典开载事例遵行，仍着为令。”报可。丁未，榷采肆出，江南纷扰。应天巡抚陈惟芝乞停矿税，疏六上，不报。至是，绘图孝陵风水争之。疏曰：“东南财赋重区，民劳而鱼赭，臣抚兹三载，忧深杼轴。近大江南北，所在开凿。臣初惧貂挡横恣，以厉民也。及相山川形势，匪特厉民，并以厉国。锺阜紫金山，高皇帝卧弓剑之地，二百余年，王气锺焉，山之祖也。其牛渚、石柱、龙眠、瓜步绵亘五六百里，皆紫金之枝也，枝凿则伤根。谨恭绘孝陵风水图，细注源流。”上览图，即日报罢。
　　
　　九月己酉，工部言：顷南京鸿胪寺卿张朝瑞与臣一魁奏议治河得失，意见各别。科臣桂有根看详，谓在臣以治祖陵之水，而决意于分黄导淮，兼为运道民生之计，在朝瑞目击萧、砀、宿迁之患，而遂欲塞堌复徐、邳，而未深为陵寝、淮、泗之图。顾天下之事，旁观者不若当局之为审。今日河工，固有重臣在也，安可任盈廷之议，以启纷争。乞敕下河臣勘明具奏。业奉明旨允行，惟是朝瑞与臣一魁原疏俱留中，恐河臣无从勘核，乞简发二疏，以便遵行。上命据各揭帖转行查勘。竟从一魁议。
　　
