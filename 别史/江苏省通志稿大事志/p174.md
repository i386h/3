<!-- { "loadSidebar": true } -->
　　八月甲戌，升云南左布政使方曙为应天府府尹。丁酉，苏、松水灾。御史张简题：“民穷盗起，非民之得已也。然恤穷有道，唯责成司牧而已。夫天灾何代无之，苏、松二郡之民，一遭水患，何遽称穷至此？盖苏、松为东南财富之地，其困于征求，非一日矣。今二郡司牧岂无急便身图，厚自封殖。赈贷之恩虽施，而给散不均；蠲免之令虽下，而催征如故。勾摄之皂快，毒甚豺狼；罚锾之逼迫，急于星火，奈之何民不穷且盗以死也。请速行抚按官，严责有司，简省词讼，轻免锾赎，使之得安其生理，由是而下蠲征赈贷之令，而民蒙实惠矣。又入觐伊迩，应朝官指称公费，科派小民，骗借富室者难保必无。科敛之禁，此时尤宜申饬，以警玩邪，此救荒安民之最要也。又民穷为盗，势所必至。巡抚宜移驻彼处，以示弹压，便抚恤。仍同巡按御史严督兵备将领，军卫、有司官申明保甲，训练兵壮，以潜消盗贼。俟事宁之日，仍驻句容，以时巡历。”部复，报可。辛丑，户部复：“凤阳巡抚江一麟、巡按李时成奏，泗州、兴化、宝应、山阳、清河，桃源、盐城等七州、县田地，其高阜成熟者，照旧派征；其被灾稍轻与被灾次重者，俱免一年；被灾极重者，免二年。共免秋夏起存税粮二十九万一千四百石有奇，银一万一百八十八两有奇。其额派漕粮，于附近各府所属无灾及灾轻州县通融拨补，务足原额，候被灾州县有收之年照数征还。”报可。
　　
　　九月戊辰，巡抚都御史胡执礼、巡按御史田乐，奏勘苏、松二府所属太仓、吴江等十州县灾各有等，除存留钱粮，照例蠲免，尚欲于漕粮尽数改折，见征五分，蠲免五分，及钞关、赃罚银两悉留赈恤。部复：“照嘉靖年事例，将今年额派存留钱粮，如数蠲免。”从之。
　　
　　十月乙亥，以淮安府属盐城等十州、县，照旧改属营田道，令现任佥事史邦直充之，仍给敕以便行事。辛巳，以苏、松水灾，赐减明年牲口、药材等银十之五，并暂停征以前逋欠者。丙戌，蠲苏、松二府段匹、军器等十之四，仍于旧逋者，暂行停征，以水灾异常故也。丁酉，升河南副使孙光祐为右佥都御史，巡抚应天等府地方。巡抚都御史胡执礼、巡按御史田乐、董光裕上言：常州、镇江、应天等四府属邑灾伤不等，欲援苏、松二府事例，蠲免如数。部复谓：“苏、松赋额甚重，又加以灾伤异常，宜从厚蠲赈。应天等府赋额既轻、水灾不重，缓征别赋已为不宜，改折漕银，尤难轻议。今据各官奏勘，宜酌议应征、应免、应折、应停，以灾之轻重为次。”上以两河工成，赏总督河道官潘季驯、江一麟等银币有差，科道官勘实以闻。庚子，先是，隆庆六年，恩诏蠲免，海内共沾，而苏州、松江、常州等四府完解在先，未蒙抵蠲，今抚按官胡执礼、田乐、董光裕等议以万历元年起解牲口银两内，扣除三分，以抵隆庆六年蠲免之数。报可。
　　
　　十一月癸卯朔，应天巡抚胡执礼、直隶巡按田乐、董光裕等题：常、镇府属江阴、靖江、金坛等州、县水灾，议以协济各驿递马价，自万历五年以前未完者，三县俱停征。部复，从之。庚午，巡抚凤阳江一麟、巡按李时成题：“江北地方，军民杂处，盗贼起伏，皆由总捕各官所辖辽远，稽察难周。宜分任巡捕山阳、盐城、安东、沭阳、海州、赣榆六县，仍属管粮通判；邳州、宿迁、桃源、清河四州、县，分属邳州驻扎淮安府管河同知；睢宁并徐州、萧、沛、砀、丰六州县，分属徐州驻扎淮安府水利同知，无为州并巢县，仍属江防同知。其各境内卫、所、巡捕、巡河等官，悉听会督。凡总捕应行事宜，责成着实举行。”部复，从之。
　　
　　八年正月庚申，苏州卫管镇抚司指挥宋木，因常州府发来勘产追赃犯人管封周以贿脱逃。御史田乐上其事。上怒，敕加究处，并罪本道参政徐用简疏纵，降治。
　　
　　二月丁亥，裁革苏、松营粮参政。辛卯，直隶巡按林应训疏言：“苏、松诸郡，古称泽国。干河支港不下千百。大则泄水以入海，次则通湖以达江，小则引流以灌田。年久淤浅，泄蓄无裨。今将苏、松、常、镇等河如吴淞江、白泖塘、秀州塘、蒲汇塘、孟渎河，舜河、青砀港等处，俱经设处兴工竣事。苏、松尚有支河数十处，宜用民之半，出力以赴工，用官之半，处费以给食。事无中辍，利可冀兴。”下其章于所司。壬辰，南直隶丹徒县永生、砥柱二洲，新涨淤沙，生芦渐广。应天巡抚胡执礼奏请委官丈明，开垦充饷。南京工部尚书沈应时奏称：“芦租原供织造，充饷非宜。”户部酌复：“请以芦课原额，归南京工部。余多银两解送巡抚，以充军饷。”诏以洲地盈缩不时，丈出新淤，计亩增税，仍充芦课，不得争扰。乙未，勒应天府府尹方良曙致仕。以南京给事中傅作舟、御史林应训等劾其冒滥故也。戊戌，诏蠲两淮盐场自嘉靖二十九年起，至隆庆四年止，消折盐二十八万七千五百引，以宽灶丁。河工告成，工部开叙效劳诸臣。上降旨褒赉之，加总河潘季驯太子太保、开工部尚书兼都察院左副都御史，荫一子；升总漕江一瞬都察院右都御史兼户部右侍郎，各银币同季驯。赐敕奖励。
　　
　　三月辛丑，升湖广右布政使刘志伊为应天府府尹。乙巳，工科给事中尹瑾陈河工善后七款：“一、重久任以便责成。凡管河诸臣，遇三、六年考满者，宜加衔管事，俟资停最久，绩效景著，破格超擢。应补者，即就近遴选；一、定法制以核岁修。令管河司道，每岁严督各该管河官率领守堤官夫，将各边堤加帮高厚，兼栽柳、苇，修葺闸坝。年终管河郎中会同该道核验开报。三年遣官一阅视；一、甃石堰以固要冲。高家堰近已筑塞成堤，体制高厚，既有桩板，以护其外，复设官夫，以严其防。然终不如石堤，更可永恃。宜于中间二十里低洼处，用石包砌。令徐、颍、海防三道均分道里，各派所属而董其成；一、浚闸河以利运艘。淮河一带，先年，平江伯陈瑄开凿时，原恐阻浅，创立里河，岁一挑浚。今狂流既息，积沙未除，外河日深，内河日浅，宜照南旺事例，三年两挑。挑期俱在通济闸筑填之后，动支岁修钱粮，多募夫役，限一月通完。至于扬、仪河道，亦应时常捞浅，以专责成，以防冲决。河水暴决，势在速治，今后遇有水涨暴发，非司道驻扎地方，该掌印官径自派募人夫，动支物料，多方防守。如水势异常，夫料不足，听其借支贮库别项银两，一面通详司道，一面便宜筑塞，不必拘泥关白而后行事；一、防徐北以固上流。徐北黄河，旧由萧县出小浮桥，河深近洪，能刷洪以深河，实利运道。嘉靖四十五年河决邵家口，出秦沟入运。秦沟河浅近闸，每积淤以塞河，实害运道。今幸复趋小浮桥，且议修筑行、缕二堤为之捍御。而邵家坝为秦沟旧口，亦宜倍加修理，以绝秦沟上流。然有堤不守，与无堤同。今徐北至单县界，见修坝堤长一百五十余里，而夫役止七百余名，其何能济？宜照徐南事例，每里补足十名；一、备积贮以裕经费。河道钱粮，山东、河南额派原多。南直河道起丰、沛，至淮、扬，延袤千有余里。淮以北则黄河汹涌，淮以南则湖水弥漫，葺修防守，费用浩繁。及查岁额，桩草银两仅二千有奇，加以连年灾殄，每岁征收不满数百，安能支持千里之河。宜从长计议，或河南、山东河道银两，或运司挑河盐银，或徐、淮各处钞税，或抚按赃罚，多方措处，每岁共凑银三千两为定额，解贮淮安府库，专备两河修守之费。”部臣酌议复请，上皆从之。己酉，裁淮、扬等府本色马匹，减新增一分二厘，仍旧四分，著为定例。从南京太仆寺卿萧廪所请也。癸亥，夺应天府府尹陈于陞职，因差官捕解脱逃故也。
　　
　　四月壬申，以两淮各灶场饥，命该处按臣发运司贮济银一万二千两赈之。癸酉、江北等处连年饥馑，命支营田银一万五千两并各仓贮粟赈之。丙戌，降应天府府丞杨标为湖广左参议。
　　
　　闰四月癸卯，升光禄寺卿傅孟春为南京都察院右佥都御史，提督操江。
　　
　　五月己卯，户部因差主事侯世卿往管淮安府常盈仓，遂请照各边管粮例，将本仓及徐州等处管理主事，俱以三年为限，久任以便责成，从之。丁亥，总理河漕潘季驯奏复漕河旧规，六月初旬，于通济闸筑坝；九月初旬开坝。下所司知之。丁酉，改户部尚书、总督仓场汪宗伊为南京吏部尚书。都察院复：“山东抚按何起鸣、钱岱劾奏淮安知府宋伯华，违例驰驿。”得旨：“清查驿递，明旨禁敕，三令五申，为臣者乃不体朝廷德意，抗违明旨，玩法殃民，本当重治，姑宽处，宋伯华着降六级调用。”定江北积谷额数，淮安府一千五百石，扬州府一千八百石，著为令。
　　
　　六月甲辰，以淮安府安东县田荒民逃，准改折漕粮，具于该府铸钱余利及军饷、商税并该县运军行、月粮等银抵解。其本色暂借修河漕米四千石，限三年后带征补还。丁未，夺南京工部尚书沈应时俸一年。以部差不奉行考核，为科臣傅作舟所纠也。辛酉，改潘季驯为南京兵部尚书。
　　
　　七月庚午，升光禄寺少卿曹大野为应天府府丞。乙亥，升光禄寺少卿胡嘉谟为都察院右佥都御史，提督操江。甲申，苏、松水利御史林应训奏称，所属地方，复被水灾，议设法蠲赈。上以报灾请恤，乃地方抚按事。应训疏泄无功，又代请掩罪，命工部同该科会查以报。既而部、科以为地方水患，固人事未尽，亦天时适逢，宜宽之，以责后效。乃令之策励供职。
　　
　　八月庚申，南直隶淮、扬等处水灾，诏准改折漕粮及停征岁额，以被灾轻重为差。从巡按御史陈用宾请也。
　　
　　九月壬午，改南京刑部尚书何宽为南京吏部尚书。乙酉，升南京都察院右都御史陈瑞为南京刑部尚书。辛卯，南京府军并建阳等卫所屯田灾。命南京户部选委司官一员，同管屯御史亲诣查勘，将本年屯粮，以被灾重轻，递减其折银分数。
　　
