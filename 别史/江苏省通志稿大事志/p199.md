<!-- { "loadSidebar": true } -->
　　四月丁丑，应天巡抚毛一鹭、巡按徐吉疏言：“本年三月十五日，因削职为民犯官周顺昌，奉旨被逮。星夜谕苏州知府寇慎着落吴县知县陈文瑞将顺昌拘到，发县周心提防，候期开读。随据钦差锦衣卫千户张应龙、文之炳约以十八日午时开读。臣等同赴公所，沿途见士民如堵，车拥不前，汹汹嘈杂，莫辨声语。随进公所，正开读间，纷纷士民号呼，一拥而入，疾声大噪。事出仓卒，臣等以身捍蔽，率道、府、县谕以名法，惕以祸福，奈奔雷掣电之势，几成斩木揭竿之形，彼时心口俱穷，智勇交困，陵厉叫号，莫可名状，冲突撞击，势甚决裂。谨将犯官周顺昌，仍前拘获候解外，似此仓卒异变，情景可骇。除一面安辑人心，查缉倡乱，以俟另疏报闻。”得旨：“周顺昌逮到朝廷，自有酌量处分，小民无知，何得拥众呼号，几成鼓噪，法纪何在？如本日解散，姑不深究，再有抗违，为首者定行拿究正法，且益重本犯之罪。抚按官另疏奏闻。”乙酉，应天巡抚毛一鹭、御史徐吉复奏：“周顺昌之被逮也，主持自有宸断，勘问自有法司。分宜逮到之日，官旗即行开读，而不虞其以三日淹也。比传开读，臣等亟趋公所，见聚观者如堵，即行呵斥，而各官以为向者周宗建等开读日，光景亦是如此。且传鼓相催，遂辟除从人，上阶行礼，不意呼号之声，如疾雷响应，莫可向迩，执香稠众，一涌而上，势如鼎沸。臣等相顾错愕，唯以身为捍蔽，力谕道、府诸臣喊示功令，幸顺昌拘系无虞，而奉差官旗辈遂把捉不定，惊溃却走。众益挥号攘臂，直入后堂，致涌跻践踏，攀援扑跌，几成狼狈决裂。臣等速调防御官兵，以次鳞集，众稍稍奔轶，乃乌合之众，乘风鹤之惊。复闻河下有旗从需扰若辈，遂如狂如颠，随奔哄城外。臣等复急促府、县正官立刻严拿禁戢，而旋亦散逸，此十八日情景也。次日，讹言偶语，遍街塞巷，臣等惟有密加防护，严行申饬，自辰至酉，方始解散。距三日，而从役内有李国柱者，因惊窜独先，踏伤偶毙矣。窃念事莫凛于王言，法莫严于三尺。讵意清平世界，有此异常大变，举国若狂，几于不可收拾，何人情之汹汹，而时事之叵测至此甚也。方周顺昌奉旨被逮，县官往即就系，当令府、县力促开读，而官旗不应，逗留需索，订期十八，致生远迩之心，此变之所由肇也。苏郡法纪陵夷，已非朝夕。臣等德不足以绥民，威不是以肃众，抑何辞于溺职之罪。除一面将犯官周顺昌交发官旗，即日起解至京，伏候圣明处分外，仍次第擒缉倡乱渠魁，另行正法，以重国典。”得旨：“愚民狂逞，至挤伤旗尉，虽云变起仓卒，抚按等官平日禁约谓何？据奏犯官既已前来，姑不深究。还着密拿首恶，以正国法，不得累及无辜。其苏、常等处，私造书院，尽行拆毁，刻期回奏。”锦衣卫百户张国栋等疏言：“臣同史宗邦带领旗尉提拿黄尊素，至苏州地方经过，即闻城内周顺昌家属人等倡变，集众多人，分布城外，将臣等拦截乱打，分尸抛水，并将驾帖、信牌、衣服抢毁一空。臣等身带重伤，央本处寇知府找查，旗尉六人杳无下落，臣等昏迷前往，行至平望桥，又遭众恶截打无路，只得雇觅小船，从小路逃生，奔赴入京奏闻。”得旨：“黄尊素，着彼处抚按速差的当员役，扭解来京究问。”丙申，漕运总督苏茂相疏言：“海州、徐州并赣榆、桃源二县，俱荒旱异常，人民饥死，流离贼盗，日不聊生，漕粮无措，当一体改折。其余州县虽被灾而未若此甚者，臣督令忍死输纳本色，不敢渎陈。”部复，从之。
　　
　　五月戊申，命王珙巡按苏、松、常、镇。
　　
　　六月戊子，两淮巡盐御史陆世科疏言：“户部近议，两淮每年额行边引七十万五千一百八十引，又行积引二十九万余引，盐利颇饶。每引量增银八分，共银七万九千六百一十四两四钱，俱于天启六年为始，照例春秋追征解部，转解工部助工，工完即与豁免。但据商人苦恳，运司酌议，谓自立纲法以来，盐斤视昔不啻减十之三，盐课视昔不啻加十之三，循此不变，商已难支。今又不论新旧，加银八分，绝流而渔，势将无鱼。各商欲比宁夏加饷，每引五分，带盐十斤。今每引八分，带盐十六斤，但如近日加银一钱，带盐十六斤例也。合无稍为裁减，每引八分带盐十三斤少补商膏，亦其势之可从者也。至若高邮行四十引、宝应复行一千五百引、泰兴复行一万一千引、江都加增二千引，臣前已取其银助工，今又每年征其助袍价，则额设已定，似难更改。所当请明立石，永远遵守者也。”章付户部。甲午，南京御史何早疏言：“商民困苦已极。一、请罢免新复商税，即各关额征者，亦稍令其宽然有余，则逐末者多，输纳自裕；一、请凡一切带征钱粮决意停止，即州县借支者，亦并为明禁，则旁收者少，额派自完。”疏下该部。
　　
　　闰六月丁巳，南京户部尚书毕自严言仓庾之弊，禁戢补救，其说有六：“一曰、官攒之养耗当清。每收正米一百石，加耗米八石，每年每石除耗一升四合，扣至五年八个月一十七日而原耗减尽。此后每年每石将正米减一升，不意此辈机智日熟而养耗之弊生焉，每支放米数千石，仍存米数十石，延数年始放尽，至算耗则以放尽月日为据矣。曩者仓粮数多，犹曰守支日久，今仓粮已少，而遇耗如昨且加多焉。今后宜细查收支月日，不许总算总减，永著为令；一曰、正米之亏折当追。耗米以五年八个月一十七日除尽。从来定例，不可易矣。扫盘亏折正米，例应官攒、军斗三分均陪。今两次蠲免，已四万余石，惟以额外亏折为固然，以俟诏赦而已。此等弊窦，概置不问可乎；一曰、官攒之冒俸当革。乌龙潭等二十七仓，仓俸官攒二百二十七员名，江北应天等四仓，仓俸官攒四十员名，除现任守支应支俸外，其已经扫盘，不论有无过耗，俱应住俸，岁省折银一千五百九十六两；一曰、耗米之赢余当还。凡收米未及五年支尽者，耗米原未减尽，仍当存贮在仓；一曰、司属之收纳当慎。省、直解到仓米，多被积解插和，惟恃钻刺打点。今后监收官照例筛晒，务期干洁，以异日亏折之多少，追论当年监收之优劣；一曰、仓庾之盖藏当谨。省、直解粮原有本折席竹银，各卫修仓原有余丁上纳银，各官扫盘，又有还官碎席价值，若果收纳干洁，照例铺垫如法，谓尚有亏折逾额，臣不信矣！”疏下户部。辛酉，逮原任应天巡抚周起元至，下镇抚司狱。随奉旨：“周起元受杨姜多贿，阻挠上供袍服，今已拿到，着送镇抚司，照李实原参指称，铸钱冒破十余万两赃私，勒限追完，以助大工。”南京户部尚书毕自严疏言：“国用告匮，借南济北者，权也。济北而不至厉南者，则权而不拂乎经也。今留计匮诎，束手无策矣！江西天启四年份应解南粮，尽以抵浙、直改折之数，改运于北，仅得浙、直漕折银二十二万二千两。续经原任总督仓场侍郎魏说搜括助饷，并及此漕折之数。又以江北浦口仓每年该屯粮一十二万石，天启四年荒旱改折。户部酌议，移咨臣部，将浙直漕粮及浦口仓屯粮，各改折银两，尽改北起解充饷。夫南户部者，北部之外府也，数年以来，挹彼注兹，不下百万，岂至今日而自分畛域？缘臣部困穷已极，仓中现存之米才七十余万石，仅足支军饷一岁之用，转眼脱巾可虞，不得不据实控陈。乞敕户部从长酌议，仍将漕折银二十二万二千两、屯折银三万两，准令臣部留作军饷应用。”疏下户部。丙寅，南京兵部尚书许弘纲言：“南京水陆军兵，除防守、差拨及操江宪臣专辖外，春秋操练尚四万二千有奇。然脆者或鼓之不前，骄者或驯之未服。夫士卒之骄脆由于将领之不廉，将领之不廉，由于选举之未当也。今一缺出而若群蚁之附羶，争借贷钻谋以攘攫。一到手而若饥鹰之求食，竞科派克减以取偿。卒之视将，平居固若敌国，一朝有急，欲其可生可杀而必不可使为乱，岂可得乎？故求之于土卒，不若求之于将领，求之于将领，不若求之于部司。臣今亟与武选、职方二司约，备查向来职掌，摘作简明书册，先将各缺之上、中、下分为三项，衡以资格，注定某项员缺，定以某项某官顶补，截然而不可逾。次将各官之履历、贤否，定为三等，某某为上上，某某为上中，某某为中下，资俸、荐奖、戒饬，查核开载，亦雁行鱼贯，截然而不可逾。开卷即了，举目便知，刊刻成书，颁布营卫。凡同事内外守备、操、巡、科、道衙门，人执一本，互相觉察。仍置夤缘簿一，煽犯者重加戒饬，书名簿内，永不叙用。庶源流既清，选举各当，上焉者以公生明，而将领不敢不格心；下焉者以廉生威，而士卒不敢不用命，庶可祛骄脆之积习乎。”得旨：“这条陈有裨枢政，着兵部复议行。”
　　
　　七月丁丑，应天巡抚毛一鹭奏：“原任御史方大任追赃拟徒。”从之。辛巳，下扬州知府刘铎诏狱。先是，魏忠贤逻者于什方寺僧得诗扇，有“阴霾国是非”之句，谓铎所作。系僧鞫问，词连户部主事欧阳晖。谳者以诗非铎笔，并晖俱得释。忠贤意未厌，罗织其罪，令旗尉缉获其家人刘七与刑部书办史大仁等，谓铎在狱中，原任御史方震孺谋脱原任都督李承恩斩罪。承恩，宁安大长公主子也，捏其子李瑞以公主金册玉带为贿。遂拟震孺原绞加斩，铎遣戍，史大仁等与李瑞并戍。又词连刑部郎中翟师偃、李陞问，主事冯士渠三人，俱削籍，夺诰命。忠贤意尚未厌，令旗尉缉获铎家人曾云龙、方士方景阳等，谓铎遣云龙延景阳于家，镇压诅咒，欲死忠贤。刑部郎中高默、徐日葵，主事陈振豪、汤本沛拟铎书符咒水左道为首者，绞；云龙等为从，徒三年。有旨：“此责默、日葵、振豪、本沛，俱降三级，调外任。”刑部尚书薛贞遂拟铎谋杀尊长律斩，云龙等绞，竞弃市。当铎鞫时，拷掠无完肤，厉声谓谳者曰：“一时功名易尽，千秋公论难逃。”谳者悚然，士类伤之。
　　
