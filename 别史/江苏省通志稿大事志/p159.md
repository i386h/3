<!-- { "loadSidebar": true } -->
　　三月丙子，更定两淮掣盐之法。运司一遇各边中完工本盐商赍到勘合，不分正余盐引，即听各商自向小灶买捆出场，依期循单赴掣。仍量减盐引价，淮南每引上纳五钱，淮北三钱五分一厘二毫五丝。其掣盐之时，每单淮南六万六千引，外加三万四千引为一单；淮北三万四千引，外加一万六千引为一单。定以半年之内，淮南掣四单，淮北二单，不许过期停壅。从御史张九功奏也。
　　
　　四月戊寅，诏留苏州府本色正兑粮二万石，松江一万五千石，充本处兵饷。辛卯，升广西布政司左布政使熊洛为应天府府尹。
　　
　　五月丁巳，巡按直隶御史张九功奏：“徐、扬、淮、海之间，倭夷骚扰，地方残破，兼以赋繁役重，民皆相率转徙，就食他所。非得贤守令，不能安辑。宜于进士中择有才干者，慎简以充，仍责之久任，非六年以上，毋迁。”浙江御史钟沂亦言：“今守令为民害，弊在催科，而催科之弊有二：有当入租时不即征收，至积逋累年而后峻法以取盈者；有假征输之名，分外诛求，至为吏胥所苦，其费反浮于正数者。由前言之，则玩愒宜惩；由后言之，则克科宜禁。二法虽若相反，其以救弊安民则一也。”诏悉从之。
　　
　　六月已卯，时，南京上元县有越狱之变。南京刑部尚书冯岳言：“近来五城两县系狱数多，皆因各衙门滥受民词，不送法司谳决，故淹禁日久，至于生变。请尽录系囚，随轻重决遣之，而严有司侵官乱法之禁。”报可。丙申，以苏、松、应天府谷价太轻，诏于原议改折兑米数中，每石暂减银一钱，不为例。从抚臣赵忻奏也。
　　
　　闰七月丁丑，以寇患免松、苏、常、镇四府正官入觐。
　　
　　九月丙申，升云南左布政使鲍道明为应天府府尹。
　　
　　十月丙寅，改定仪真守备汛地，以新港至瓜、仪、六合隶之；江防以天长南及江都、高邮隶之。陆防仍听狼山副总兵节制。先是，嘉靖十九年分江南北备寇汛地，江南专属金山都司，江北尽属仪真守备。既而以地方多故，复于东海、大河口、周家桥设把总，掘港改守备，盐城增参将，各有汛地。已而，仪真守备犹遥制之，体统不便。于是，巡抚都御史李遂以为言，乃有是命。
　　
　　十一月壬午，诏锦衣卫差官校械系应天巡抚都御史赵忻、松江府同知刘敏政、吴县知县曹一麟至京讯鞫。先是，忻行部至松江，会金山军乱，鼓噪露刃，直抵松江城下，久之方解。时崇明戍军亦以索饷不获，缚海防同知周鲁、署印判官薛仕，囚之教场数日。给事中苏景和闻知，乃上疏劾忻淫酗贪墨，恡赏激变状。因言敏政、一麟皆其所厚吏，三人相与济恶殃民，不可一日居位。疏入，上怒。乃命逮忻等问之。已逮至，下法司问，言忻等皆以催征过刻，行事乖方，致招物议，未有贪纵实迹。乃命降忻、敏政各二级，忻调外任，一麟罢为民。癸未，升江西右布政使陈锭为都察院右副都御史，总理粮储、提督军务兼巡抚应天。丙申，以水灾蠲直隶淮、扬二府各属州、县税粮有差。
　　
　　十二月丙午，升南京大理寺右寺丞赵孔昭为南京都察院右佥都御史、提督操江。丁未，法司上是岁天下恤刑官谳矜疑重囚之数，南直隶江南六十三人，江北八十八人，命减死戍边。
　　
　　三十八年正月壬午，巡按直隶御史尚维持言：“吴淞、柘林、川沙、阳舍、孟河五处均为苏、松、常、镇四府要害。吴淞旧有守御所，而四城未设专官，乞各铸给千户所印，及注选仓大使一员，以司粮饷。其苏松参将，宜驻金山，督守柘林、青村、南汇、川沙诸处；常镇参将宜驻阳舍，督守圌山、孟河二地。而浙直总兵，专驻吴淞，居中调遣便。”兵部复议：“各将改驻，当如所奏。其四城设守御所必须改调官员，抽补军士，坐派月粮，计划允当，方可议行。若但从戍守之宜，则官可从便而委，军可随数而调，粮可随地而处。有警则责其防御，无事仍听其番休。印不必给，而人亦相安。请下抚按官议之。”报可。乙未，升湖广左布政使傅镇为南京都察院右副都御使，提督操江兼管巡江。
　　
　　二月辛亥，总督南京粮储、户部右侍郎黄懋官奏：“仓粮不足支放，乞照旧征本色。”报允。乙卯，升吏科都给事中徐纲为应天府府丞。
　　
　　三月戊子，命掌南京后军都督府事、西宁侯宋天训提督操江兼管巡江。庚子，以南京都察院右都御史蔡云程为南京刑部尚书。辛丑，倭犯江南崇明县，泊舟三沙地方，登岸烧劫。
　　
　　四月壬寅朔，倭船数百艘，转掠江北扬州、海门等处。丙午，江北倭趋通州，总兵邓城遣兵御之，败绩。指挥张谷死之。倭进据白蒲镇。丁巳，先是，江北海道副使刘景韶，以游击丘陞等兵击原驻白蒲倭。一战于丁堰，再战于如皋东，三战于海安，皆捷，共斩首百余级。至是，贼大聚其众，谋西犯扬州。景韶复督陞等兵击之，斩首八十级，焚死一百九十七人，贼奔入潘家庄。景韶督诸兵尽锐攻之，复斩首一百二十八级。初自南沙登岸，犯通州之倭，至是剿绝。庚申，庙湾倭合众来攻，淮安巡抚李遂亲督参将曹克新等御之，大战于姚家荡，自寅至申，贼大败，斩首四百七十八级。贼遁入姚庄，我兵纵火焚庄，贼死者二百七十余。余贼奔陈庄，我兵复追斩七十四级。贼以残众退保庙湾。丙寅，海道副使刘景韶，督兵击倭于印庄，斩首四十五级，贼西走。次日复战于新洲，斩首七十八级。贼奔新河口，遁入民家。我兵以火攻之，复斩首二百十六级，贼悉焚死，无一人得脱者。是时，江北流劫之倭悉歼，惟庙湾大伙据险固守不出，我水陆兵环其四面攻之。丁卯，巡抚凤阳都御史李遂言：“倭寇前结艘扬帆，直入杨树港，登岸焚劫。次日径犯狼山，泊芦潭港，遂过通州、海门，至白蒲，焚烧庐舍，劫掠民财。副总兵邓城，募造兵船、战具，无不完备，足堪防剿，乃骄玩迟疑，致贼猖獗。乞正其罪。”得旨：“城怯懦纵寇，法当逮治。姑革其职级，充为事官，领兵杀贼，事宁奏处。李遂严督将士，戮力剿平，毋得怠视。”已，巡按直隶御史、江北李廷龙等复言：“邓城玩寇殃民，及参将朱仁、指挥丁为谷等俱属有罪。”上命按臣械城并仁、为谷，俱至京鞫治。
　　
　　五月壬申，江北兵攻寇于庙湾，斩首四十余级，我兵死伤亦多。贼复敛众固守。巡抚李遂以数战兵疲，宜围困之，贼日久无食，且水陆断其行道，可收全胜。通政唐顺之以为玩寇，乃自擐甲持矛，麾兵以进。屡挑战，贼终不出。遂督兵入险，贼奋锐东西冲，官兵死伤甚众。顺之自知失计，以为贼未可卒破，乃驾言经略三沙倭南去。甲戌，总督漕运都御史傅颐等言：“淮、扬之间倭寇方炽，盐场运道，俱当防护。高邮重地，未设戍兵，适总督胡宗宪所募山东兵二千五百人由淮赴浙，乞暂留为备，俟寇息遣之。”报可。丁亥，革高郎州河泊所。裁革淮安府清河、睢宁、赣榆三县儒学训导一员；海州永济、通济二仓副使各一员；扬州府高邮州管马判官一员；宝应县主簿一员。己丑，崇明县三引沙倭贼合踵至，官军出海邀击，斩首一百余级。总督、侍郎胡宗宪等以捷闻。甲午，庙湾倭被围日久，我兵水陆迭攻，百计挑战，贼不出。副使刘景韶乃督卒填壕，斩夷树木，严兵逼垒而阵，贼终不出。后令水兵载苇焚其舟，贼争救舟，我兵乃撤其所营西街墙屋，贼撮营东街，致死敌御，杀伤甚众，其垒益固。于是景韶约二十四日水、陆进击。是日，夜大雨，寇乃潜遁入舟。官兵进据其巢，追奔至虾子港，颇有斩获。余寇无几，不复能战，乘风开洋而去，于是江北倭尽平。
　　
　　七月庚午朔，升户部左侍郎蔡克廉为南京户部尚书。丙戌，原屯三沙倭贼突犯江北，由梅门县七星港登岸。丙申，江北七星港倭流劫过金沙、西亭，将犯扬州。海道副使刘景韶督参将丘陞等兵并力御之，战于邓家庄，斩首六十九级。贼败走仲家园，官兵纵火急攻，斩首二百八十余级，贼宵遁。
　　
　　八月己未，江北倭自邓家庄败后，沿海觅舟不得，我兵自后急击，及于小海团、刘家桥、白驹沙等处，各有获斩。贼劳馁困顿，会雨，乃奔入刘家庄就食，我兵四面围之。值总督胡宗宪遣江南副总兵刘显以铳卒千余来援，江北将士谓功在垂成，虑为显所攘，啧啧有言。都御史李遂恐士众不和，乃檄江北诸军尽属之显。军政既一，遂克期进兵。显率所部先登，各营选锋继进，纵火冲击，自辰至酉，贼巢始破。共斩首二百一十四级。贼奔白驹场，我兵追击，又败之于七灶及茅花墩，共斩首四百余级，贼众尽殄。
　　
　　九月乙亥，以灾伤免南京锦衣及直隶扬州等卫所屯粮各有差。兵部复：“巡抚凤阳都御史李遂奏剿平倭寇诸臣功次，言：本年江北寇前后四起，一白杨树港、撇港、卢潭港登岸；一自周灶港登岸，俱并为一伙，约三千余人，在庙湾杀伤死亡过半，所余不足三百，乘雨逃遁；一自廖角嘴山港登岸，约三四百人，至曹家堡、潘家庄剿杀尽绝，一自青墩港登岸，约六百余人，至新河口，亦剿杀尽绝。以四月初一日闻警，至五月二十三日荡平，仅止五旬。”上深嘉诸臣功。
　　
　　十月甲辰，以旱灾免直隶苏、松等府税粮及折改运粮有差，仍行有司赈济。
　　
　　十一月丙子，巡按直隶御史陈志言：“江北顿值兵荒，请将三十九年分备用马匹再改折一年，以苏民困。”上特允之，后不为例。丁丑，苏州自海寇兴，招集武勇，诸市井恶少，咸奋腕称雄杰。群聚数十人，号为打行、扎火囤，诓诈剽劫，武断坊厢。是年，吴会岁侵，各郡邑时有攘窃。应天巡抚翁大立既莅任，则严禁缉之，访扎火囤诸恶少名，檄府县捕治，督责甚急。及十月大立携孥来苏州驻扎，诸恶益惧，则相与歃血，以白巾抹首，各持长刀、巨斧，夜攻吴县、长洲及苏州卫狱，劫囚自随，鼓噪攻都察院，劈门入之。大立率其妻子逾墙遁去，诸恶乃纵火焚衙廨。大立所奉敕谕、符验及令字牌，一时俱毁。诸恶复引众欲劫府治，知府王道行督兵勇却之。将曙，诸恶乃冲葑门，斩关而出，逃入太湖中。官司遣兵四散搜捕，获首从周二等二十余人。事闻，上命大立戴罪严督，克期殄灭，以靖地方。知府王道行等、知县柳东伯等住俸，勒限获赃。指挥朱文正等付按臣逮问。
　　
　　十二月戊申，改巡抚保定、都察院右佥都御史喻时为南京都察院右佥都御史，提督操江。庚申，添设金山卫游击将军二员。从巡抚应天都御史翁大立请也。
　　
