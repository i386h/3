<!-- { "loadSidebar": true } -->
　　六月，苏峻党韩晃陷宣城，杀内史桓彝。诸军初至石头，即欲决战，陶侃曰：“贼众方盛，难与争锋，当以岁月，智计破之。”既而屡战无功，监部将李根请筑白石垒，侃从之。夜筑垒，至晓而成。闻峻军严声，诸将咸惧其来攻，孔坦曰：“不然。若峻攻垒，必须东北风急，令我水军，不得往救。今天清静，贼必不来。所以严者，必遣军出江乘，略京口以东。”已而果然。侃使庾亮以二千人守白石，峻帅步骑万余四面攻之，不克。王舒、虞潭等数与峻兵战，不利，孔坦曰：“本不须召郗公，遂使东门无限，今宜遣还，虽晚，犹胜不也。”侃乃令鉴与后将军郭默据京口，立大业、曲阿、亭三垒，以分峻之兵势，使郭默守大业。壬辰，魏该卒。祖约遣祖涣、桓抚袭湓口；过皖，因攻谯国内史桓宣。毛宝往救之，为涣、抚所败。还击涣、抚破走之，宣乃得出，归于温峤。宝进攻祖约军于东关，拔合肥戍，会峤召之，复归石头。后赵将石堪、石聪攻寿春，祖约众溃，奔历阳。
　　
　　苏峻腹心路永、匡术、贾宁闻祖约败，恐事不济，劝峻尽诛司徒导等诸大臣，更树腹心，峻雅敬导，不许。永等更贰于峻，导使参军袁耽潜诱永使归顺。
　　
　　九月戊申，导携二子与永俱奔白石。陶侃、温峤等与苏峻久相持不决。毛宝说侃兴兵使上岸，断贼资粮，侃然之。加宝督护而遣之。侃分米五万石以饷峤军。毛宝烧峻句容、湖孰积聚，峻军乏食。张健、韩晃等急攻大业；陶侃将救大业。长史殷羡曰：“急攻石头，则大业自解。”侃从之。庚午，侃督水军向石头。庾亮、温峤、赵胤帅步骑万人从白石南上，欲挑战。峻将八千人逆战，遣其子硕及其将匡孝，分兵先薄赵胤军，败之。峻方劳其将士，乘醉，望见胤走，曰：“孝能破贼，我反不如!”因舍其众，与数骑北下突阵，不得入。将回趋白木陂；马踬，侃部将彭世、李干等投之以矛，峻坠马，斩首，脔割之，焚其骨，三军皆称万岁。余众大溃。峻司马任让等共立峻弟逸为主，闭城自守。温峤乃立行台，布告远近，凡故吏二千石以下，皆令赴台；于是至者云集。韩晃闻峻死，引兵取石头。管商攻亭垒，督护李闳，轻车长史滕含击破之。商走诣庾亮降，余众皆归张健。
　　
　　四年正月，光禄大夫陆晔及弟尚书左仆射玩说匡术，以苑城附于西军；百官皆赴之，推晔督宫城军事。陶侃命毛宝守南城，邓岳守西城。右卫将军刘超、侍中钟雅与建康令管旆等谋奉帝出奔西军。事泄，苏逸使其将任让将兵入宫，收超雅，帝抱持悲泣曰：“还我侍中，右卫!”让夺而杀之。冠军将军赵胤遣部将甘苗击祖约于历阳。戊辰，约夜帅左右数百人奔后赵，其将牵腾率众出降。
　　
　　苏逸等并力攻台城，焚太极东堂及秘阁。城中大饥，米斗万钱。
　　
　　二月，大雨霖。丙戌，诸军攻石头，建威长史滕含击苏逸，大破之。
　　
　　苏硕帅骁勇数百人渡淮而战，温峤击斩之。韩晃等惧，以其众就张健于曲阿，门隘不得出，更相蹈藉，死者万数。西军获苏逸，斩之。滕含部将曹据抱帝奔温峤船，群臣见帝，顿首号泣请罪。杀西阳王羕，并其二子播、充及彭城王雄。陶侃与任让有旧，为请其死。帝曰：“是杀吾侍中右卫者，不可赦。”乃杀之。司徒导入石头，令取故节，陶侃笑曰：“苏武节似不如是。”导有惭色。丁亥，大赦，张健疑弘，徽等贰于己，皆杀之。帅舟师自延陵将入吴兴。乙未，扬烈将军王允之与战，大破之，获男女万余口。健复与韩晃、马雄等西趋故彰，郗鉴遣参军李闳追之，及于平陵山，皆斩之。时宫闱灰烬，以建平园为官。温峤欲都豫章，三吴之豪请都会稽。司徒导曰：“孙仲谋、刘玄德俱言‘建康王者之宅’。古之帝王，不必以丰俭移都；苟务本节用，何忧凋弊!若农事不修，则乐土为墟。且北寇游魂，伺我之隙，一旦示弱，窜于蛮越，求之望实，惧非良计。今特宜镇之以静，群情自安。”由是不复徙都。以褚为丹阳尹。兵火之后，民物凋残，收集散亡，京邑遂安。
　　
　　三月壬子，论平苏峻功，以陶侃为侍中、太尉，封长沙郡公，加都督交、广、宁州诸军事；封长沙郡公、车骑将军郗鉴为侍中、司空、南昌县公，温峤为骠骑将军、开府仪同三司，加散骑常侍，封始安郡公，陆晔为卫将军、开府仪同三司，进封江陵公，自余赐爵侯伯子男者甚众。庚午，复封高密王综为彭城王。卞壸及二子眕、盱、桓彝、刘超、钟雅、羊曼、陶瞻，皆加赠谥。陶侃以江陵偏远，移镇巴陵。
　　
　　朝议欲留温峤辅政。峤以王导先帝所任，固辞还藩。又以京邑荒残，资用不给，乃留资蓄，具器用，而后旋于武昌。
　　
　　帝之出石头也，庾亮见帝，稽颡哽咽，诏亮与大臣俱升御坐。明日，亮复泥首谢罪，乞骸骨，欲阖门投窜山海。帝遣侍中，尚书手诏慰谕。亮上疏自陈：“祖约、苏峻纵肆凶逆，罪由臣发，寸斩屠戮，不足以谢七庙之灵，塞四海之责，愿陛下弃之，任其自存自没，则天下粗知劝戒。”优诏不许。乃求外镇自效，出为都督豫州、扬州之江西、宣城诸军事，豫州刺史，领宣城内史，镇芜湖。
　　
　　四月乙来，始安忠武公温峤卒。（《建康实录》：峤先有齿疾，因拔之，中风，至镇卒，年四十二。）
　　
　　五年正月己亥朔，大赦，除诸将任子。
　　
　　二月己巳，会稽内史王舒献铜漏刻，诏置端门西塾之西。
　　
　　五月，赵将刘徵帅众数千，浮海抄东南诸县，杀南沙都尉许儒。（《建康实录》：高阳人，父延，河间相，儒幼而立行，清素忠烈，有曾闵之性。）
　　
　　六月，诏初税田，亩三升。
　　
　　九月，作新宫，始缮苑城，修六门。
　　
　　十月，驾幸司徒王导宅，置酒大会，下车入门先拜。
　　
　　是岁，无麦禾，大饥。
　　
　　六年，正月癸巳，赵刘徵复寇娄县，略武进，郗鉴击却之。乙未，进司空郗鉴都督吴国诸军事。戊午，以运漕不继，发王公以下千余人，各运米六斛。
　　
　　三月癸巳，举贤良方正直言之士。
　　
　　六月丙申，复故河间王颙爵位。
　　
　　八月庚子，以左仆射陆玩为尚书令。
　　
　　冬，蒸祭大庙，归胙于司徒导，且命无下拜。导辞疾不敢当。初，帝即位冲幼，每见导，必拜；与导手诏，则曰：“惶恐言。”中书作诏，则曰：“敬问。”
　　
　　七年，正月辛未，大赦。
　　
　　三月，赵将韩雍寇南沙及海虞。
　　
　　七月，诏养禽兽之属，损费者多，一切除之。
　　
　　十一月壬子朔，进太尉侃为大将军，剑履上殿，入朝不趋，赞拜不名，侃固辞不受。以克襄阳，诏举贤良方正直言。新宫成，署曰：“建康宫。”亦曰：“显阳宫。”开五门，南面二门，东西各一门。
　　
　　十二月庚戌，帝迁于新宫。时百度多阙，但用茆苫，议以除官身各出钱二千，充修宫城用。
　　
　　是年，罢司盐都尉署南沙县，隶晋陵郡。
　　
　　八年正月，朝万国于新宫，四夷列次。诏曰：“昔长蛇纵暴，宫室焚荡。元恶虽翦，未遑营筑。有司累陈朝会逼狭，遂作斯宫。子来之劳，不日成之。既获临御，大飨群后，九宾充庭，百官象物。知君子勤礼，小人尽力矣。思蠲密网，咸同斯惠。其大赦五岁刑以下。”令诸郡举力人能负千五百斤以上者。丙子，赵主勒遣使来修好，诏焚其币。是月，改苑仓为太仓。
　　
　　四月，以束帛征处士寻阳翟汤、会稽虞喜。乙未，车骑将军辽东公慕容卒。
　　
　　六月甲辰，抚军将军王舒卒。
　　
　　九年二月丁卯，诏遣耿访敦煌计吏王丰凉州部曲督赍印绶授张骏大将军、都督陕西、雍、秦、凉州诸军事，自是每岁信使不绝。
　　
　　六月乙卯，使持节侍中太尉、都督荆江八州诸军事、荆江二州刺史长沙桓公陶侃卒于樊溪。
　　
　　九月戊寅，卫将军江陵穆公陆晔卒。
　　
　　十二月丁卯，以东海王冲为车骑将军，琅邪王岳为骠骑将军。是月，赵徐州从事朱纵斩刺史郭祥，以彭城来降。赵将王朗攻之，纵奔淮南。吴郡内史虞潭修沪渎垒，以防海沙，百姓赖之。
　　
　　咸康元年正月庚午朔，帝加元服，大赦改元。
　　
　　二月甲子，帝亲释奠，扬州诸郡遣使赈给。
　　
　　司徒导以羸疾不堪朝会。三月，帝幸其府，与郡臣宴于内室，拜导，并拜其妻曹氏。侍中孔坦密表切谏，以为帝加元服，动宜顾礼，帝从之。坦又以帝委政于导，从容言陛下春秋已长，圣敬日跻，宜博纳朝臣，诹咨善道。导闻而恶之，出坦为廷尉、丹阳尹。桓景为人谄巧，导亲爱之。
　　
　　赵王虎南游，临江而还。四月癸卯，有游骑十余至历阳，太守袁耽表上之，不言骑多少，朝廷震惧。加司徒导大司马，假黄钺，都督征讨诸军事，以御之。癸丑，帝亲观兵于广莫门，遣将军刘仕救历阳，平西将军赵胤屯慈湖，龙骧将军路永戌牛渚，建武将军王允之戍芜湖，司空郗鉴使广陵相陈光帅众卫京师。俄闻赵骑至少，又已去。戊午，解严。王导解大司马，袁耽坐轻妄，免官。大旱。
　　
　　是岁，明帝母建安君荀氏卒。苟氏在宫中，尊重同于太后，诏赠豫章郡君。
　　
　　是年，桓温为琅邪太守求割丹阳之江乘县境立郡，又分江乘地，立临沂县。
　　
　　二年，正月辛巳，以吴国内使虞潭为卫将军。
　　
　　二月，尚书仆射王彬卒。算军用税米，空悬五十余万石，尚书谢褒以下免官。辛亥，立皇后杜氏。大赦，群臣毕贺。高句骊贡方物。
　　
　　三月，旱，诏太官减膳，免所旱郡县徭役。戊寅，大雩。
　　
　　四月丁巳，皇后见于太庙。
　　
　　十月，诏求卫公、山阳公近属，有经明行修，可以继承其祀，依旧典施行。新作朱雀浮桁。
　　
　　是岁，徐州刺史刁彝上书讼父协功德，诏赠本官。
　　
　　三年正月，立太学于淮水南。
　　
　　十月丁卯，慕容皝自立为燕王。
　　
　　四年二月，赵击段辽入蓟，辽奔于平冈。
　　
　　五月乙未，以司徒导为太傅、都督中外诸军事，司空郗鉴为太尉，征西将军庾亮为司空。
　　
