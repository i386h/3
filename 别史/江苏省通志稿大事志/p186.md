<!-- { "loadSidebar": true } -->
　　八月丁酉，兵部复：“操江都御史陈荐条陈七议，一、禁官军改差；一、议营基营房；一、议改造战船；一、议请给关防；一、议选任捕职；一、议核实功绩；一、议江海要区。”得旨，如议行。壬寅，工部题复：“总督河道、工部尚书杨一魁条议分黄导淮事宜十事：一议、展河岸，以固堤防。旧河身阔二百余丈，尚有缕堤、遥堤以束之。而新河面窄土松，伏秋之防，不可不虑。宜于新渠中坚处所，再辟二十丈，以广容纳，两岸效遥堤之制，另筑厚堤一道，以固冲击。其王家口、周三庄为运经之地，令加浚凿，并筑坚堤，以便牵挽，工期三载，费约八万，于大工余剩数内支用；一议、设长夫，以时修守。盖黄坝至五港口，约三百余里，河堤始创，势易溃决。议设夫一千七百名，以待修救之用。而州县之加派果难，乃于镇口闸原夫内裒四百名并高家堰堤夫八百名，尽调新河防守；于山阳长夫，裒拨高堰、清江浦诸处分守；又以折盐引银岁募五百名。责令遇有浅阻，亟为挑浚，则夫不增而用足；一议、设专官，以便责成。盖修浚虽以伕役，而督率要在专官。其娘子庄以下，应以府同知张兆元专为督察，仍管清军、马政，而以总捕、巡盐二事改委通判。其旧用巡检者，改设主簿二员。各有汛地，则管理可以无虞；一议、裁新堤，以免壅溃。盖筑堤所以障淮，而恐以泗为壑。新堤可以议裁，而恐裁去太多，或贻后悔。且应量裁数段，以泄淮涨。仍开瓜、仪二闸，以分高、宝之害。庶上有泄，而下有归也；一议、修祖陵，以培国脉。盖以二十五年为始，查阅应修所在，估料工费，于粮、漕衙门移文南京工部动支，以凭开注类缴；一议、分河官，以理淮、泗。盖以凤阳府同知兼管淮河，泗州同知、盱眙县县丞加管河名色，专属南河分司。遇有修筑前，呈管河衙门料估起工，岁终告成甄别；一议、设官兵，以严稽察。盖五港口、淮口地方，四邻河海既通，奸宄出没。应添设五港巡检司，属安东县提调。官吏、弓兵俸粮于盐课募夫数内动支，专司稽察；一议、改湖水，以疏漕渠。盖高、宝诸湖，原系沃壤，自淮、黄逆壅，冲决汪洋，即岁加堤障，犹多昏垫。今入江入海之路既浚，分黄导淮之功已成。应于泾河、子婴沟、金湾河诸闸及瓜、仪二闸，并为开治，大放湖水，就湖疏渠，与高、宝越河相接，既避运道风波之险，而永涸成田，给民菽种，渐议起科，以充河费；一议、建庙宇，以答灵贶。盖河之有神，所从来矣。而自建功以至竣役，河伯效顺，酬报宜隆。除岔庙及五港口立庙外，议于黄坝、周庄处所，各建庙祀，请赐庙额以示崇报；一议、备钱粮，以储岁用。盖守救之官役既立，则物料亦宜并储。宜于瓜州、通济、镇口诸闸，如仪真事例，量取船税，以济河工之用；一议、辟清口，以导淮流。盖清口为淮出之门，而苦为黄壅。今虽挑浚，而恐水分势缓，泥沙复入。合议岁修，以图永利；一议、浚海口，以免内涨。盖以黄水倒灌，正以海口为阻。即分黄工就，而伏秋水涨，势恐复淤。则石口、廖家港、白驹场诸处海口，金湾、芒稻诸河，宜乘时开刷，以为预图，酌量工程修举者也。”疏上，如议行。丙午，户部题：总督漕运、尚书褚鈇条议六事：一、久任运官，以责成效；一、改造京船，以省浮费；一、核实完欠，以正赏罚；一、预启京口，以速粮运；一、改解预支，以防挂欠；一、更换交兑，以便民情。上命如议行。
　　
　　闰八月乙酉，应天巡抚赵可怀题，应天、苏、常等处灾伤。章下户部。
　　
　　九月壬子，差钦天监副杨如常往淮安府改开堤沟。辛酉，兵部复：总督漕运、尚书褚鈇、巡按直隶御史蒋春芳等题：“扬州地方，切近江海，新设游击一员，以防关白。其分守扬州游击袁世忠新改天津游击，但人地相宜，宜久任。乞将袁世忠仍分守淮、扬。”报可。南京刑部奏审录重囚。上命照例会官处决。
　　
　　十月丙寅，工部复：直隶监察御史蒋春芳题河工告成善后事宜，条为一十六款，乞敕河、漕、部、院等官遵照施行。一、筑遥堤以障溃决；一、砌新河以御冲刷；一、裁张福堤以纵淮流；一、岁浚清口以防壅塞；一、疏籍家河以分横流；一、辟五港口以助宣泄；一、建减水坝以分暴涨；一、积物料以济缓急；一、设铺舍以处夫匠；一、议修闸以杜陵患；一、复浅船以疏河身；一、填泗城以安陵寝；一、治沟渠以兴永利；一、塞黄堌口以防河徙；一、固王公堤以保漕渠；一、专责成以臻实效。其说与漕臣合。部复如议，而后复有会勘之议。工科署科事、刑科给事中李应策奏：“河、漕意见稍分，乞敕协谋以急国患事。部议，黄堌口之决而南也，在萧、砀、睢、宿则病于淹没，在徐州至宿迁三百三十余里，运道颇艰。故漕臣褚鈇谓：黄堌旁泄太多，徐、邳之河几夺，以塞堌口为第一义。河臣杨一魁谓：决口至一千二百余丈，深三丈，两岸沙浮，筑塞固难措手，虽下楗卷兴筑，犹恐无益。河性趋下，势不可回。况往年全河尽注徐、邳，下流塞壅，镇口、张秋每患灌淤。今年黄堌分流，暴涨得泄，既于镇口有补，又于运道无伤。惟当于水涩地面，筑草坝，制木闸，引诸湖之水，以济目前；浚小河口，增筑边堤，通睢、宿一路之垫，护凤、泗万年之脉。盖漕臣主运，河臣主工，各自为见，而方经赏赉之余，遽为异同之见，故不得不再行折议者也。”庚辰，差御史周盘往淮、扬巡按。乙酉，升江西参议支可大为应天府府丞。
　　
　　十一月己亥，吏部题，原任郎中黄承玄，驻扎徐、淮，兼管吕梁洪、徐州事务。报可。丁未，敕成山伯王允忠提督操江，兼管巡江，不妨府事。户部题，应天等府照灾伤分数改拆征收。从之。
　　
　　十二月丁丑，河道尚书杨一魁奏酌复漕河旧制。谓：“黄堌口一般由虞城、夏邑接砀山、萧县、宿州，至宿迁出白洋河；一小股分萧县两河口，出徐州小浮桥，相去不满四十里。且系先年河经故道，所当疏浚，与正河会接济运道。夫役之用，集山东、河南、徐、邳徭夫二万，限止两月。更于镇口闸以里诸湖之水，通放与小浮桥。二水会则黄堌口不必塞，而运道益无阻滞之患。”部复如议行。
　　
　　二十五年正月壬寅，时，河决黄堌口。有言宜塞者，有言不可塞、不易塞，不必塞者，议无划一。于是议浚小浮桥、沂河等口，以济徐、邳运道，以泄砀、萧弥漫；砌归仁堤，以护陵寝。而总漕尚书褚鈇上疏，极言堌口宜塞。纵不能尽塞，亦宜量为节制，不则全河南徙，害将立见。请行巡盐、巡漕御史亲诣一勘。工科给事中杨应文言：“堌口旁泄害大，浮桥引水利微，一浚诚为永赖，则口可无塞。如仅为一时权宜，则塞口。宜急请敕令，酌议的确。”部复，从之。
　　
　　三月壬子，升岳州知府李苏为两淮都转盐运使司运使。己未，自河决南徙徐、邳，复见清泗。议者谓全河水微，不利运道，决口不塞，贻害地方，且恐下啮归仁，为二陵患。独总河尚书杨一魁谓，涸口深阔难塞，议浚小浮桥、沂河口、小河口。至是，工程报竣，运道通利。
　　
　　五月壬寅，初，淮盐运江、广，直隶御史牒送南京盐政道御史，亲诣石灰山关掣验，名曰京掣。后以不便，裁革。至是，御史杨光训言，各商称自京掣革后，奸商夹带私盐，正盐壅积。议仍旧便。部报可。戊申，户部复：总漕褚鈇奏，蓄粮饷以备急。令淮、扬二府沿海州、县各借库银籴谷，仍劝谕盐商、当铺，量力积谷，遇有乏食，平价粜卖。事宁之日，在官者易价还库，在商者听其变价营运。允行。
　　
　　七月甲辰，直隶巡按周盘条上防倭四事：一、议复饷兵，以足战守。淮南六营，复官兵二千八百八十六名，沙船三十只。淮北三营，复官兵一千一百员名；一、移建营屯，以据要害。通州副将移驻狼山；一、增修城堡，以资保障；一、稽练鱼船，以消祸患。将沿海鱼船编伍约束，仿保甲法。部复，允行。
　　
　　八月丁卯，先是，以黄堌塞口，众议未定，下漕、盐御史会同河漕大臣详勘议妥具奏。至是，总河杨一魁仍主前议，疏言：“今黄河南旋，至韩家道、盘岔河、丁家庄，俱岸阔百丈，深逾二丈，名曰铜帮铁底，故道也。刘家洼始强半南流，得山西坡永涸湖以为壑，出溪口入符离河，亦故道也。惟徐、邳运道浅涸，诚为可虑。所以，首议疏小浮桥，实因其势而图资其利，乃小决小试，颇有效验。若将小浮桥再加挑辟，未必不为运道之利。计不出此，而欲自黄堌挽回全河，必须挑四百里淤高之河身，筑三百里南岸之长堤，不惟所费不赀，抑恐后患无已。”御史杨光训、周盘、马从聘亦议止挑扫湾直渠，展济、浊河及筑山西坡、归仁堤，以济运护陵，费省功倍。与总河合。独总漕褚鈇意见不同，部请再行会勘。工科给事中徐观澜言：“堌口之勘，三臣既同，善均从众，不必再勘。请专任河臣，以责成功。”上是其言。令该部行河臣，悉心经划，应与漕臣会议者，不妨从长计议，毋得各持异议。
　　
