<!-- { "loadSidebar": true } -->
　　六月乙亥，命以直隶扬州府濒江新涨地土，与坍江失田人户耕种。先是，遣户部主事黄琛、王澍，监察御史李鉴往苏、松、常、镇等府，追征尚书周忱所费粮以数十万计，皆远年耗用，于现在官吏粮里追赔，给事中、御史请暂停止。户部尚书金濂执奏不从。忱自陈云：“臣先总督各府粮，见彼处大户不肯纳粮，里甲逼征小民，赔出加耗，代其远运，以致连年负欠。臣遂于宣德八年春赴京，将加耗并远运连脚费、衬仓作固、芦席稻草，并易钱入官。臣见各府或遇赈济饥荒、补纳遭风失盗粮米、买办纳官丝绢、修理舍廨庙学，攒造文册及水旱祈祷、管粮官无马骑坐，俱科于民。于是将所余粮及所易钱，随时支用。有赈贷未还、遇赦宥免者，有估计时值，低昂不一者。缘奉宣宗皇帝并太上皇敕谕，许臣便宜行事，以此支用，不复具闻。今因民人彭守学奏，户部差官勘出前项过征妄费钱粮，致被十三道纠劾，实臣出纳不谨，罪重如山，死有余辜。”礼部尚书杨宁亦言：“忱通同官吏，妄费钱粮，罪乃在忱。而粮于民间追征，民何以堪。况差去官惟务催科，不惟究实。如千石造桥与准数百石，万石盖寺与准数千石，余皆追还，至有抛弃产业，挈家逃窜者。如此逼民，几何不致相聚为盗。伏望圣恩，准勘正统十四年以后侵欺者征纳，以前者蠲免。”诏从之。召回琛、澍、鉴，令巡抚侍郎李敏，俟秋成追完，果赔纳不全者，已之。既而六科十三道复劾忱自陈不实，观其意似为正粮既完，余粮己应得花费，此老奸巨猾之所为，情实难容，乞治其罪。诏以忱年老不问。
　　
　　七月甲辰，南京操江把总、都指挥佥事许得，坐不严所属，致火延烧马船及军民居宅，赎杖还职。己酉，命修南京皇城诸门。辛亥，蠲直隶扬州府高邮州并仪真县景泰元年被灾田亩秋粮米豆千五百石有奇，马草二千余包。
　　
　　八月丙寅朔，太上皇帝居南宫。直隶扬州府泰州如皋县奏，去秋薄收，今夏民饥，已发廪赈济，俟秋收偿官。从之。己巳，户部奏：“比午召商于各边中纳盐粮，而应者绝少。盖因私盐多而官盐为之阻滞，请禁约之。”遂上所禁事条：“一、各处灶丁，多有通同该管官员，不将已煎盐课入官，而私卖与人。今后务令逐季催督足备，年终类奏。如有逋负，于官员考满之时，罚俸追究，方许赴部；一、官私舟车往来，巡盐、巡河御史等官，严加搜检，如有夹带私盐，则人坐以法，舟车没官；一、盐司官吏于收盐之际，多倍其数，及至放支，受商旅货贿，亦倍其数。其批验盐引所监掣官员，亦图贿赂，苟为文俱不行究竟，宜令巡盐等官，严加私察，犯者谪戍极边；一、起运南京官盐及商旅卖盐，南京于龙江关批验所掣过，赴江东门报名，南京户部委官复视，果无夹带私盐，方许入城；一、淮运司所属，多系滨海，不产五谷，禁盐严，恐贫乏灶丁生计艰难。今后除煎办本家课程之外，果有余盐，许送本盐课司交收，即于附近有司官仓，给米麦以偿灶丁。推盐每引八斗；一、各处盐场，原有山场、滩荡，供采柴薪烧盐。近年多被权豪侵占，宜悉令还官。如有怙终，令巡按御史究治。灶户有缺，或于有司佥补，或于现在灶丁多者分补；一、商人支盐卖毕，即将截角退引，赴官告缴，封送各该盐司，通类解部。若愆期不缴，盐司移文追问。”帝曰：“盐禁不严，恐官盐为之阻滞；禁之太密，恐细民难于度日。持禁者尤须斟酌以行。”直隶苏州府常熟县奏：“本县顾新塘，南至尚湖，北至扬子江，灌民田甚多。近着淤塞，乞发丁夫疏浚。”从之。已亥，直隶淮安府清河县之清河小坊村，沭阳县之郭家、桑墟庄，海州之驰峰、芦家庄，赣榆县之中岗、下分水岭，山阳县之淮北、下关九递运所，国初建置，以通辽东朝贡于南京。至是以旷闲，命俱革之。
　　
　　九月戊戌，免直隶镇江府所属去年水灾田地秋粮三万八千八十余石，马草一万九千五百五十余束。甲辰，敕监察御史张奎，往直隶扬州等府清理军伍。初，自济宁至徐州，设管河主事三员，至是以官多民扰，减一员。从总督漕运、左佥都御史王竑请也。戊申，免直隶扬州府所属州，县去年被灾田地秋粮之半。
　　
　　十月丙寅，南京总督、兵部尚书、靖远伯王骥等奏：“近因清理军政，查得永乐十九年分调北京官军，其户丁寄住南京者，几四万人。缘其不服屯种操练，又听原卫管束，往往游手闲旷，恣肆为非。况俱在营生长，习知军旅之事，若令发遣北京操守，实为有益。乞将一丁至五丁者，全家起发；十丁以上有置成产业者，五丁起发，五丁存留屯操；二十丁至三十丁者，如例中半起留；丁多不愿留者，听从起遣。庶几两京官军各得其用，屯粮有增而人无闲旷矣。”事下兵科议，如所拟。从之。壬申，减巡河御史二员，罢南京捕盗监察御史。时，遣御史二员，于长芦、两淮巡盐，又遣御史四员，分巡南、北河道。而南京又岁遣御史一员，于淮、扬地方捕盗，及巡抚、巡按、督漕、清军等项官俱往来淮、扬间不绝，有司供费不给。给事中李瓒以为言。都察院议罢巡河御史二员，令巡盐史兼之，其捕盗御史亦令巡盐等御史兼之。故有是命。癸未，命江西等布政司及南直隶府、县造遮洋船百八十艘。时右佥都御史王竑言，运粮舟船，年久朽敝，乞令有司修造。故有是命。壬辰，敕谕右佥都御史王竑曰：“先命刑部右侍郎耿九畴，往淮安等府、州巡抚，今已召回京，特命尔仍依前敕，总督漕运兼巡抚淮、扬、庐州等三府并徐、和二州，抚安兵民，禁防盗贼，督令所司，凡遇人民饥荒，设法赈济；水势失利，设法修治；农务废弛，及时劝课；城池坍塌，用工修理；官军闲逸，令常川操练；器械损缺，令量宜修备。或有远近盗贼生发，即调官军剿捕。毋或因循，以致滋蔓。仍常宣布朝廷抚安军民之意，振作卫、府、州、县奉公守法之心。官员中有廉勤公谨，致盗息民安，军政修举者，量加奖劝；其贪酷不才，害军害民者，除五品以上及军职具奏区处，文职六品以下并豪强，把持官府，刁泼军民人等，尔即拿问如律。凡有事便军民者，听尔从宜置处具奏。尔为朝廷宪臣，受朕之委任，必须宽猛适宜，于事乃克有济。盗息民安，地方宁靖，斯尔之能。若或处置无方，致有乖误，其惟尔不任。尔其钦承朕命，毋怠。”
　　
　　十一月乙亥，命修南京国子监大成殿两庑斜廊、棂星门、号房。
　　
　　十二月辛未，调礼部尚书杨宁于南京刑部；右侍郎姚夔于南京礼部。时都察院左都御史王文言：“南京近来灾异迭见，且根本之地，各堂上正官不宜久缺，乞选择升调补之。”故有是命。丙子，移直隶昆山县石浦巡检司于千墩浦口，其路当总会，时有盐徒盗贼出没也。丙申，升南京户部左侍郎张凤为本部尚书。
　　
　　景泰三年正月壬子，驸马都尉石璟奉使湖广，令家奴货私盐，载以官舟，又尝夺苏州民田。六科十三道交劾其罪。命都察院执鞫之，论璟赎徒还职。诏免璟官为民，家奴二人俱杖戍边。乙卯，监察御史陈纲言：“江南漕舟，俱从江阴夏港并孟渎河出大江，溯流三百里抵瓜州，往往风水失利。今江南岸有南新河，在常州府城西；江北岸有北新河，在泰兴县，正相对；江北又有白塔河，在江都县，与江南孟渎河参差相对。若由此二处横渡，江面甚近。但北新河、白塔河淤塞，俱用疏浚，北新河须二十万夫，白塔河须七万夫可就。宣德间曾于白塔河置闸，潮涨入闸，则沙土积塞；潮落启闸，则运河水泄。今可易闸以坝。”章下工部。复奏：“纲言可行，当以苏、松、常、镇、扬、淮六府共事。”上以未经按视，令移文尚书石璞措置。
　　
　　二月庚辰，蠲直隶淮安府海州景泰元年被灾地亩秋粮二万三千七百八十石有奇，草六万四千六百六十余包。
　　
　　四月乙丑，设直隶扬州府宝应县衡阳镇巡检司。丁卯，直隶无锡县民奏：“百渎河内有马桥、驴桥、方桥、李村坊、梅村坊、袁墅浜、许港浜，冷村浜、香、庙泾、虎渎，先年河道深阔，民田得以灌溉。今皆浅涩，乞发附近民夫疏浚。”事下工部。复奏：“宜令有司勘实疏浚。”从之。戊寅，升直隶淮安府宿迁县主簿应永富为本县知县。民数百人奏保其莅事勤能也。癸未，免直隶扬州府高邮州兴化县旱灾田地秋粮二万四千六十余石、马草四万六千五百五十余包。南京总督机务、兵部尚书、靖远伯王骥致仕。命南京兵部尚书徐琦参赞守备机务。戊子，南京都察院右都御史张纯奏：“旧制两京各设饭院一所，官备廪米，养济贫病军民。近者户部以撙节粮储，俱令停罢，遂致贫病军民等人，无所依赖。乞仍归开设，选差公廉御史、给事中不时稽考，庶几上无妄费，下沾实惠。”从之。
　　
　　五月庚子，升四川左布政使张惠为南京礼部尚书。己酉，户部言：“南京龙江盐仓检校批验所，余盐堆积猥多，恐致亏折。请准作南京文武官本色俸粮，每盐五斤，准粮一斗。后凡积至五万斤以上，如例折支。”从之。庚戌，直隶常熟县民马以良言二事：“一、本县山泾七浦塘年久湮塞，妨民灌溉，请浚治之。仍如永乐、宣德中例，遣大臣巡视府、县，劝课农桑；一、苏州、松、常等府，每岁于内府供用库，纳白粳糯粮，积弊未去，折耗太多，小民竭钱，贩鬻子女，以偿负债。乞如光禄寺例，委给事、御史监收。”诏巡抚侍郎严督府、县正官，修治河道。农务，令管粮官兼理之；内府收粮，都察院委公正御史监视。
　　
