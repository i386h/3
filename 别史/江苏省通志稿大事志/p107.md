<!-- { "loadSidebar": true } -->
　　宣宗宣德元年正月丙申，苏州卫指挥何济坐罪，输作毕，当调。济自陈：“母年八十余，无他兄弟，乞复原卫侍养。”上问张本曰：“济以何事当调。”本对曰：“以市薪不如价。”上曰：“市薪小过，养母至情，姑从之。”壬子，大理卿胡概执松江土豪及亡赖虐民者械送京师，其中有杀人取财、夺人妻女、侵盗税粮、因公科敛、以一取十，老吏猾胥，逞奸肆毒，皆府、县不能制者。上以付行在都察院，谕都御史刘观等曰：“朕为天下主，惟欲民皆得安。夫安民之道，必去害民者。譬如治田，有蝗蝻，则嘉谷不成。今此徒皆号民蠹，然更须详审，或情有可矜，事有可疑，亦当与辩，所谓罚当罪则民服。惟务至公，勿有偏徇。”己未，遣行在刑部侍郎樊敬往扬州、淮安、徐州；俞士吉往应天；少卿严昇往镇江、常州、苏州、松江等处，清理军伍。
　　
　　二月丙寅，行在工部奏：“修理南京宫殿，军民供役者少。欲令应天等府起丁多民夫协助，每班二万人，给粮赏如例，每三月一更。”从之。壬辰，南京守备太监郑和等奏：“天地坛大祀殿并门廊斋宫、及山川坛殿、廊、厨、库俱已朽敝，请加修理。”上谕行在工部尚书吴中等曰：“祀神，国之大事，其祠宇皆当完固。况郊坛、山川坛尤重，其令南京工部发匠修葺。”
　　
　　三月壬寅，降浙江按察司佥事谢庭兰为华亭知县。癸丑，巡抚苏、松等处大理卿胡概奏：“应天府上元、江宁二县耆民言，今国子监缺膳夫，黑窑厂乏工力，皆取役二县之民。二县之民差役频繁，兼有趋办，力不能堪。请如洪武中事例，以应天、常、镇、苏、松等府县罪囚，应笞杖徒流者，充役为便。”上曰：“役有罪以苏民力，亦何不可。命行在刑部斟酌以闻。”于是尚书金纯等奏：“请令南京刑部、都察院诸衙门，除偷盗、斗殴伤人及威迫人致死犯奸，依律科断外，其民人有犯徒流罪者，发充膳夫，满日更替；军民工匠犯笞杖者，发黑窑等厂赴工，满日疏放。”从之。戊午，行在户部奏：“永乐二十年，天下所进赋役黄册无官库，皆于各城楼收贮。例应比对旧册，磨算异同。缘旧册皆在南京后湖，欲以新册送南京如例查对。”从之。庚申，行在工部尚书吴中奏：“自通州抵仪真，缘河所贮材木，宜令平江伯陈瑄所部粮舟回还者，顺载赴南京。”又言：“南京修殿宇，缺材木，请关钞遣人于湖广、江西买用。”上曰：“若往湖广、江西买木，道远民劳，可以运回南京材木用之。”
　　
　　四月甲申，行在户部奏：“直隶扬州府通州并海门县民告，田多濒海，自永乐九年以来，为海潮冲决凡八百八十二顷六十亩，应征税粮六千八百六十二石七斗，丝二十七斤，租钞六贯有奇，陪纳艰难，乞除豁。”从之。
　　
　　五月癸卯，修南京诸卫仓廒。己酉，行在大理寺奏：“砀山知县于民贪污不道，县人段恭令侄赴京讼之。民恶恭，诬以他事，擒其父子三人于狱。又诬其反狱，皆致之死律，杀一家非死罪三人。凌迟处死，妻子流二千里，财产断付死者之家。”上曰：“县令，民父母，当爱民如子。今乃反道杀民，悉论如律。”辛亥，复黄子威松江府知府。先是，子威以亲丧去官，大理卿胡概巡省民瘼，至松江，郡民一千余人，言子威莅事公平，治民有方，税粮无亏，诉讼不作，愿得其复任。概以闻。上谓吏部尚书蹇义等曰：“朕闻松江繁剧难治，渠能得民心如此，必是有才，其从之。”又顾义等曰：“有才之人，如又有德，斯尤难得，卿等亦闻其德行何若。”义对曰：“其才盖屡闻之，其德行臣等不能尽知也。”辛酉，直隶苏州府崇明县民奏：“所种官民田荡一十五顷五亩有奇，永乐十八年于上修筑城垣，立军民衙门，不得耕种，至今粮额未除。”上命行在户部除之。
　　
　　六月庚辰，旌表孝子权谨。谨，徐州人。幼丧父，奉母至孝。以荐授山东乐安县知县，迎母就养。任满，除光禄寺掌醢署丞，以疾归。母亡既葬，自负土为坟，庐墓三年，朝夕祭奠，不御酒肉，形容憔悴。有司奏其孝行，仁宗皇帝嘉之。召至，升文华殿大学士。上嗣位，以通致司左参议致仕。
　　
　　七月癸巳，刑部奏：“江宁县民充里长，赴官违期。县遣人追之，获其妻赴官。主簿侯璠鞭之，坏胎，母子俱死，请罪之。”上恻然曰：“此酷吏，岂有为民父母之心，罪之如律。”丙申，行在工部奏：“南京朝阳门外漆、桐、棕树多槁死，由主典者不用心提督培灌，请罪之。”上曰：“凡植树岂能皆成，其宥之。”壬寅，上谕户部尚书夏原吉等曰：“苏、松、嘉、湖未知雨旸如何，卿其遣人驰往视之。”乙巳，溧阳县民史英父子，恃富暴横，殴杀其乡人，乃贿有司，诬为劫盗。又执其家属禁锢之。大理寺卿胡概廉察得实，械送英父子并受贿者二十余人至京。上命都察院鞫之，曰：“杀人必死，不可宥，但二十余人中或有无辜者，宜推究情实，庶不枉滥。”御史鞫之，皆伏罪应死，至大理寺审复，亦无异词，遂引奏。上召至前，亲问之，当英父子死，余罚输作，以无罪释者七人。辛亥，增置两淮都转运盐使司同知一员。乙卯，大理寺卿胡概奏：“臣巡抚浙江、苏州诸卫所，各言粮运不继，军饷不足。臣欲待奏报，则恐后时。已令嘉兴等府，以近收犯人赃罚粮米支给四万二千余石赡军。”从之。丙辰，行在户部奏：“苏州府吴江、昆山、长洲三县，去年六月至闰七月，霪雨为灾，低田淹没，禾苗尽伤。今复勘已实，凡田二千二百六十余顷，计粮一十一万五千五百九十二石有奇。”命悉蠲之。
　　
　　八月乙丑，上以汉王叛，遣指挥黄让、内官谭顺等往淮安，同总兵官、平江伯陈瑄镇守。敕瑄曰：“今命指挥黄让、内官谭顺、内使陈锦助尔镇守淮安，抚绥军民。或有寇盗窃发，即与军卫、有司同心戮力，固守城池，遣人驰奏。其余一切巨细事务，尤在审处，毋得一毫扰及军民。”汉王寻降。
　　
　　九月辛丑，直隶淮安府奏：“安东、沭阳二县，六月以来，雨水淹没田亩，禾稼无收。”命巡按御史验视以闻。癸卯，行在户部奏：“定拨浙江、湖广、江西三布政司及直隶苏、松等府县粮五百二十二万六千余石，于南京各卫仓收纳。今报各仓充溢，收积无所，请改拨二百二十万石分贮淮安、徐州、扬州府卫仓，以俟官军攒运。”从之。己酉，行在户部主事马健奏：“比蒙差往浙江，会同大理寺卿胡概视农事，杭州、常州二府及苏、松、嘉、湖、镇江之常熟等县，风雨顺调，禾稼丰稔。独苏州之吴江、昆山、长洲三县，松江之上海县，镇江之金坛县，间有水潦伤稼，然不为大害。”上谓尚书夏原吉曰：“国家粮饷取给诸郡，常恐不熟，故前令人往视。今闻丰稔处多，固可喜，但灾伤处亦宜有以宽恤之。”庚戌，复刘伯吉徐州砀山知县。伯吉，先为砀山令，以亲丧去，至是服阕。其民七十余人诣阙，奏乞伯吉复任。行在吏部言：“已除知县李文，在砀山二年矣。”上曰：“新者胜旧，则人不复思旧，必其不及，故远来奏留。其从之，召还新任者别用。”壬子，南京守备、襄城伯李隆奏：“南京操备官军多乏军器，及各城门缺火器。”命兵仗局给之。戊子，命行在工部修治南京奉天殿所用中和韶乐并筵宴诸乐器。
　　
　　十一月壬辰，襄城伯李隆奏：“修理南京殿宇将完，民夫当放遣，官军就留操备。”从之。癸巳，行在工部奏：“去年冬，平江伯陈瑄总军夫疏浚仪真、瓜洲坝下河道，至岁终罢役。今尚有未疏导者，请仍以旧集军夫及时用工。”从之。
　　
　　十二月乙酉，敕调南、北二京诸卫及南直隶诸卫官军，从安远侯柳升等统领往征交阯。
　　
　　二年正月乙巳，行在刑部奏：“直隶金山卫百户王铭，领军赴松江府支月粮，受军贿赂，纵贩私盐。经金山巡检司，又操兵拒捕，杀伤弓兵。所领军皆已承罪，铭当逮治。”上曰：“武官领兵，当严纪律，今贪利而纵之为非，又拒捕伤人，论罪所由，铭岂得免。”令逮治如律。
　　
　　二月丙戌，上闻缘江及通州以南河上多劫盗，遣行在锦衣卫官分往捕之。指挥毕胜自通州至仪真，指挥张信自南京至江西、湖广，督军卫有司严捕。有纵容者，罪之。
　　
　　三月庚寅，敕再调南京原下西洋精锐官军一万人，从安远侯柳升等征交阯。癸巳，行在户部奏：“直隶苏、松等府秋粮应纳淮安、徐州仓者，为数甚多，恐催征稽缓，有妨攒运，请分遣廷臣督之。”上命都察院右佥都御史李濬、通政司左通政朱侃、鸿胪寺少卿刘顺、王勉及巡抚苏、松大理寺卿胡概、右参政叶春分督。丁未，免直隶丰、沛二县民水灾田粮一万五千六十余石，谷草五千五百四十余束。
　　
　　四月癸亥，行在都察院劾奏大理寺卿胡概、右参政叶春奉敕巡抚畿内，所至作威福，发兵护送，且纵兵扰民。上命姑宥之。
　　
　　五月乙巳，以获强贼功升苏州卫百户高安为副千户，赐钞二千贯，仍给犯人家产。丙辰，以捕强盗功，升苏州卫总旗沈能为试百户，赏如例。
　　
　　六月甲子，修徐州仓。命平江伯陈瑄以附近军民及运粮军士协力成之。丙寅，巡按浙江监察御史吴讷言：“比年浙江及直隶松江等处逃军、逃吏、逃囚与顽民之避役者，肆无畏惮，骋凶恣暴，凌虐乡里，挟制官府。事觉被获，辄造诬词，令家人妄诉，有词连千人或三五百人者。及逮对，事多虚妄，上妨公务，下害良善。乞敕法司揭榜禁约，今后凡逃军囚吏，除本身及其家被人杀害侵夺者，方许指实陈诉，余皆不许，诸司亦不得擅与受理。若果有冤抑，须自下而上陈诉。有越次者，准洪武中例，发回应理衙门间断。有告百人之上者，料事轻重具奏，差官同巡按御史、都司、布政司、按察司究察惩治。若词连公差京官及方面正佐、各府正官，则先逮事内人鞫讯，果有干涉，方行逮问，庶几奸谋少沮，词讼渐息。”上命法司从其言。癸酉，修南京清凉门城垣。
　　
　　七月戊戌，升行在刑科左给事中李敏为南京都察院右佥都御史。命会简南京国子监生年老、残疾、貌陋者，罢为民。丙午，定南京犯罪纳米赎罪例。壬子，行在户部奏：“直隶苏州府昆山县今年夏久雨，淹没官民田稼一千八百六十三顷有奇。镇江府金坛县雨，淹没官民麦田一千一百二十顷有奇。”上命遣人验实，蠲其税粮。
　　
