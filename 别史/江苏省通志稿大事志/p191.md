<!-- { "loadSidebar": true } -->
　　八月癸卯，应天巡抚周孔教疏：“据华亭县知县熊剑化揭称：该县岁征折银二十余万两，重输苦多，难满分数。每遇考成，必藉虚报。虚报者用以救急于目前，徐且补输于后日，而不虞其官之辄以事去也。署者第受成事，安问以前之典守。署更一署，令更一令，计无复之。不得不袭其道而为虚焉，民亦以为是固然耳。远不及稽，自万历二十四年至三十一年，共计虚报布折等银九万三千六百三十六两八钱五分，在库候解。云在库，则恩赦所不宥。云候解，则缓急惟所取。此时若不揭明，将来作何推诿。又据青浦县知县金玉节揭称：本县到任后，即将屡年一应钱粮通核完欠实在数目，查得二十四年起，至三十一年止，虚报京库钱粮三万三千有奇。本职内除征补外，尚欠银三万七百七十六两七分零。现今国库告匮，计部焦劳，使三吴郡县皆如此，则军国之需，只为纸上空言。上下相蒙，何所底止。乞下户部议复，容臣会同按臣督行两道，清查华、青二县现开虚报之数，及通查各州县，但有已经报部实未完纳者，倘系侵匿等弊，经手官吏人等，各照律例尽法究治。若果民欠，令其设法带征，务期完足。第三吴赋重，百姓烦苦，现年钱粮尚不及额，历年带征安能及期，伏乞皇上俯赐一分之宽，许令暂次完纳。至于势豪大户，恃顽不纳，容臣引例治罪。其虚报各官，俟臣细加查核，分别议处。”下户部复议：“剑化等准与纪录，经承员役，严查处治。”河道总督曹时聘言：“自苏庄一决，全河北注者三年矣。初沉丰、沛，继沼单、鱼，陈灿之塞不成，南阳之堤尽坏。今且上灌金、济，旁浸运道，其势盖汲汲也。臣受事未几，亲诣曹、单等处，上视王家口新筑之坝，下视朱旺口北溃之流。相度地形，体察水势，咨询于沿河故老，以求所谓挽河之策。因知河之大忧者三，而机之不可失者二。何也？水性就下，惟下有所归，斯上无所溢，惟下之往也顺而且驶，斯上之来也过而不留。今河决行堤，泛溢平地之上，昭阳日垫，下流日淤，水之出李家口者，日渐微缓，势不得不退而上流。溢于南，则孙家渡、野鸡冈，皆入淮之故道，毋谓蒙墙已塞，而无虞于陵。溢于北则芝麻庄、荆隆口，皆张秋之故道，毋谓泇役已成，而无虞于运。且南之夏、商，北之曹、濮，其地益卑，其祸益烈，其挽回益不易。毋谓灾止鱼、济等处而无虞于民。此三者，睹指知归，杞忧方大，河之不得不治也，明甚。矧及是时而治之，又有可乘之机乎？自王家口以达朱旺口，新导之河依然在也，因而疏通下流，以出小浮桥，所费有限，非复昔比。从此三百里长河上下条畅，可冀久安，机之可乘者一。自徐州而下，清、黄并行，沙随水刷，河底日深，河崖日峻，此亦数十年所未有也，因而导水归徐，容受有地，昔年议挑之费，皆在可省，机之可乘者二。盖以水为师，因势利导，惟此时为然。万一坐失事机，忽而不治，或治而仍量挑以徼天幸，至于前功尽弃，后患相寻，其劳费可胜悔哉！今司道各官殚心竭虑，热思审处，谓河之中路，有南北二股，北股出浊河，再疏再壅，往事可镜。惟南股出小浮桥，地形卑下，其势甚顺。度长三万一千四百丈有零，议开口阔四十丈以至二十丈不等，深皆一丈五尺，共该土方四百六十九万五千有零，用夫六万名。自下而上，约四百日可完。水出小浮桥，徐城适当其冲，议于安山建滚水坝以分其流，复用石砌护城堤，以垂永赖。庶几其为完策乎？惟是前项土方工价及堤坝工程，估该银八十万。及查河道钱粮，则马价、漕粮支销已尽，库金、仓谷搜括已穷，且江北、河南、山东三省直者，概有天灾之苦，概有无艺之征，物力匮绌，公储虚耗。臣等只奉宸纶，集思广益，既不敢蹈前车之辙，又不能为无米之炊。惟有仰乞圣恩，多方处给，或在工部，或在别部，均凑六十万，再留附近漕粮四十万石，共足八十万之数，听臣等于今岁九月间，严催东、兖、开、归、淮、徐等处本折漕粮，先解工所募夫之用。其余银两陆续起解，定限岁里通完。盖南阳水势日异而月不同，入伏以来，黄流旁溢，淤淀漕渠者六七尺不等。金乡护堤又为鱼台之续，逾此而北，直灌张秋。失今不治，来岁新运即有泇可通，而自夏镇以至安山，岂能无翼而渡也。”疏留中。壬子，苏、松、常、镇税监刘成，亦以米粮免税，额数难充，请乞特赐裁减。上曰：“前有旨，米粮柴薪，民生日用之需，不许征税，以昭朝廷因灾救荒德意。今奏四府税课六万之多，米粮居半，还会同抚按委令有司，酌征四万两解进应用。待殿门工有次第，奏请停免，不许困累商民。”
　　
　　九月壬午，升南京大理寺右寺丞颜素为应天府丞。
　　
　　十月辛酉，户部复淮扬巡按御史黄吉士勘过所属灾伤地方议。得旨：“这灾伤地方，既查勘明实，准分别减免，以苏民困。”癸亥，户部又言：“本色漕粮，乃军国之命脉，非遇大灾大祲，不得轻议改折。近该总督仓场右侍郎游应乾条议，以后漕粮地方，虽罹极灾，不得议改。新奏明旨，议复遵守。又该河臣建议大挑，欲协济漕粮四十万石。而巡仓御史亦以濒河被灾州县应折为请。当此匮绌之极，仓余能有几何？而此削彼割，未有已时，至于各年之逋赋，正边饷之急需。况江南连岁秋成，颇称丰稔，目前虽罹灾眚，较之濒河丰、沛一带，迥不相同。据按臣题议改折、缓征二项，目击捐瘠之灾民，自是优恤之雅意，倘察臣部万苦、万难之状，固难强其勉从也。恭候命下，将苏、常、镇三府漕粮，靖江县南粮，俱各照旧起运，不准改折、带征；各年钱粮，依限照数征解；以后并不得轻议改折、缓征，致误国计。”诏从之。
　　
　　十一月戊寅，准仪真税监暨禄奏，徐州原额税银四万两，于内除去山东郯城、馆陶等处过税，每年征银二万两解进应用，以昭朝廷宽恤商民德意。辛巳，户部复：“淮扬巡按黄吉士，勘过所属灾伤地方，议蠲免、暂停有差。仍将蠲免过年份钱粮分数榜示通衢，使灾民咸沾实惠，毋容里递胥徒朦胧催征。”诏从之。丙戌，升南京都察院右都御史孙为南京兵部尚书，参赞机务。
　　
　　十二月戊申，升南京通政使赵钦汤为南京户部右侍郎兼右佥都御史，总督粮储。丙辰，以直隶川沙把总戴天赐剥军激变，行该巡按官提问具奏，副总兵侯国弼徇情曲庇，罚俸三个月。其鼓噪倡首军人严查究治。以后副将、参游各官，务要正己率属，遇有贪纵不简，即据实申报抚按，如或徇庇酿衅，一体连坐。
　　
　　三十四年正月辛巳，升南京光禄寺少卿刘学曾为应天府丞。甲申，直隶御史乔应甲言：“国家设盐课以实军需，课办于灶，灶依于荡，荡之关于盐灶，至为吃紧。法久弊滋，奸豪侵占，不肖官吏，听其贿嘱，遂将荡地擅垦，视为己物，无复顾忌。今查扬州荡地，庙湾一场。开至九万九千二百余亩。一场如此，其三十场可知，况延袤千有余里，即可比拟三十郡县。论地当分等，则应否纳价，作何分种，论租当有多寡，谁为征收，作何支销。查得海防兵备副使张鸣鹗、泰州知州李存信、兴化知县杨润，接壤海滨，素知灶情，可令鸣鹗总理于上，存信、润，分理于下，沿坵踏勘，以清弊端。事完移咨吏部，纪录优升。”报可。
　　
　　三月甲戌，减征南直隶扬州等九府米税银二万两。丁酉，是月，仪真太监暨禄进徐州税银一万一百两。苏松税监刘成进税课银二万一千两。
　　
　　四月癸亥，大挑河工成。自朱旺口达小浮桥，延袤一百七十里。渠势深广，筑堤高厚，溃流复归故道。用众凡五十万，费金八十万两，自十一月至今五阅月而成。河道总督曹时聘上疏报闻，请建祠赐祭，以旌河神；破格蠲征，以酬力役。皆从之。
　　
　　六月己亥，郭煖楼人字口河决，北股至茶城、镇口。直隶按臣黄吉士、漕臣陈宗契疏闻。下部复议。署工部侍郎沈应文言：“朱旺而上，徐州而下，旧河甚阔，悉百丈以至二三百丈。今所挑新渠，宽者不过三四十丈耳，广狭相悬，吞吐不及，势必盈漫。庞家屯乃河臣原题量挑以分杀水势者，虽有郭煖楼之溃，暴涨所乘，原非决裂而不可收拾也。目今行南股者十之七、行北股者十之三，滔滔大势，仍趋新渠。且坝工止留六丈，官夫云集，畚锸立俟，待冲刷稍广，水势必杀，数丈决口，直一鼓舞之力。但两股并驶，势不两强，河性变迁，桑沧互易。且出之水，不独萧县杨家楼一带，上下四方亦皆有之。转盼复秋，宁无横决。则长河南北，增筑新堤，修补行缕，不可不豫也。全河既已东注，恶溜必平。今双沟栲栳之险未夷，尾闾不畅，上流络梗，明岁漕艘可又于治黄之后而尽由泇乎？是在河臣严饬各属，虔始厚终，以收一篑。”奉旨：“河工垂成，尤宜万分加谨。着河臣于应塞决口，相机堵筑，朝不为中制，不责近功，务保万全，方称完局。如蹈前辙，不尔贷也。”
　　
　　八月戊戌，升南京鸿胪寺卿丁宾为南京右佥都御史，提督操江。癸丑，直隶扬州府泰州天鼓，连震六日。
　　
　　九月辛来，河道总督曹时聘以朱旺口既塞疏闻。因条议十事：一、移置专道；一、增设河官；一、创筑堤防；一、建立铺厂；一、分别赏罚；一、久任责成；一、申明职掌；一、严禁挪借；一、议处河夫；一、除豁占田。工部复如议。上谕部臣：“连岁公帑、民力俱竭于河上，役不可再，宜怀永图。既称大坝已成，全河东注，必使尽出中路，方保无虞。趁此秋涸，将一应南北堤岸，尽力修筑，屹如山峙，自然水得所归，方堪永赖。所议十事，俱依拟。朝廷不惜懋赏，亦不事姑息，可即行与河上诸臣知之。”
　　
　　三十五年正月壬申，南直隶巡按宋焘以妖贼就擒，请发边饷，罢税监，练军实，以固人心。不报。去岁冬月，南都有刘天绪之乱。天绪，中州人，以莲教煽聚至千有余人，自相部署，号龙华帝主。稍治凶器，造符验，以号召远近。其党羽张名、王宗、龙凤、王起、吴熊、江升、郭礼、吴凤、傅保荣等，各自封号。而张名称将军，誓众于冬至日举事，先掠仓库，质百官，次犯陵寝。为操府家丁陈继学所发，遂一夕掩捕，尽得之。丁亥，南京御史孙居相以去岁监试应天，发榜，江北绝稀。诸士子流言，疑誊封作弊，有暗记折角，送卷先后之别。御史黄吉士、给事中邵庶亦以为言。居相疏言，江北亦有分考之官，岂必皆取南人，江北亦有誊录之手，不应皆誊南卷。如谓江南进卷，先于江北，则江北贴卷，何为反早于江南。且江北卷才逾千，而贴几二百。南北风会，大概可知。于是言者始息。
