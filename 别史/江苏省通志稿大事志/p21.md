<!-- { "loadSidebar": true } -->
　　永和八年正月，尚书左丞孔严言于殷浩曰：“比来众情，良可寒心，不知使君当何以镇之。窃谓宜明受任之方，韩、彭专征伐，萧、曹守管籥。内外之任，各有攸司；深思廉、蔺屈身之义，平、勃交欢之谋，令穆然无间，然后可以保大定功。观近日降附之徒，皆人面兽心，贪而无亲，难以义感也。”浩不从，浩上疏请北出许、洛，诏许之，以安西将军谢尚、北中郎将荀羡为督统，进屯寿春。谢尚不能抚慰张遇，怒据许昌叛，使其将上官恩据洛阳，乐弘攻戴施于仓垣，浩军不能进。
　　
　　三月，命荀羡镇淮阴，寻加监青州诸军事，又领兖州刺史，镇下邳。七月大雩。丁酉，以镇军大将军、武陵王晞为太宰，抚军大将军、会稽王昱为司徒，征西大将军桓温为太尉。
　　
　　八月，冉闵子智以邺降，督护戴施获其传国玺，文曰：“受命于天，既寿永昌。”百寮毕贺。
　　
　　九月，中军将军殷浩北伐，次泗口，遣河南太守戴施据石门，荥阳太守刘遂戍仓垣。浩以军兴，罢遣太学生徒。
　　
　　九年正月乙卯朔，大赦。丙寅，皇太后与帝同拜建平陵。
　　
　　四月，以安西将军谢尚为尚书仆射。
　　
　　五月，大疫。
　　
　　七月丁酉，地震。
　　
　　八月，遣兼太尉、河间王钦修复五陵。
　　
　　十月，殷浩进次山桑，使平北将军姚襄为前锋。姚襄叛，浩弃辎重退保谯城。
　　
　　十一月，诏以谢尚都督江西诸军，镇历阳。
　　
　　十年正月己酉朔，以王陵未复，悬而不乐。丁卯，地震。
　　
　　扬州刺史殷浩连年北伐，师徒累败，粮械都尽，桓温因朝野之怨，上疏数浩之罪，请废之。朝廷不得已，免浩为庶人，徙东阳之信安。自此内外大权，一归于温。以会稽内史王述为扬州刺史。
　　
　　五月，江西流民郭敞等执陈留太守刘仕，降于姚襄。建康震骇，以吏部尚书周闵为中军将军，屯中堂。豫州刺史谢尚自历阳还卫京师。
　　
　　十一年正月甲辰，侍中汝南王统卒。
　　
　　四月壬申，陨霜。乙酉，地震。
　　
　　五月丁未，地又震。
　　
　　七月，以吏部尚书周闵为尚书左仆射，领军将军王彪之为尚书右仆射。
　　
　　十月，进豫州刺史谢尚镇西将军，镇马头。
　　
　　十二年正月丁卯，帝临轩，以皇太后母丧，悬而不乐。
　　
　　二月，帝讲孝经。
　　
　　十月，燕慕容恪攻段龛于广固，使徐、兖二州刺史苟羡救之。
　　
　　十一月，段龛降慕容恪，荀羡退回下邳。
　　
　　十二月，丹阳尹王胡之迁都督司州诸军事。庚戌，以有事五陵，告于太庙，帝及群臣皆服缌于太极殿，临三日。
　　
　　升平元年，正月壬戌，帝加元服，告于太庙，始亲万几。大赦，改元，文武进位一等。皇太后居崇德宫。扶南、天竺旃檀献驯象，诏曰：“昔先帝以殊方异兽，或为人患，禁之，今及其未至，可令还本土。”
　　
　　三月壬申，亲释奠于中堂。
　　
　　五月庚午，镇西将军谢尚卒。
　　
　　八月丁未，立皇后何氏，礼如咸康而不贺。
　　
　　十二月，以太常王彪之为尚书左仆射。
　　
　　二年正月，司徒昱稽首归政，帝不许。
　　
　　八月，豫州刺史谢奕卒。司徒昱欲以建武将军桓云代之，访于王彪之，彪之曰：“云非不才，然温居上流，已割天下之半；其弟复处西藩；兵权萃于一门，非深根固蒂之宜。人才未可豫量，但当令不与殿下作异者耳。”昱颔之：“君言是也。”壬申，以吴兴太守谢万为西中郎将，监司、豫、幽、并四州诸军事、豫州刺史。（《通鉴》注：司、豫、幽、并皆侨郡。）王羲之与万书曰：“以君迈往不屑之韵，而俯同群碎，诚难为意。然所谓通识，正当随事行藏。愿君每与士卒之下者同甘苦，则尽善矣。”万不能用。
　　
　　徐、兖二州刺史荀羡有疾，以御史中丞郗昙为军司。
　　
　　十二月，荀羡征还，以郗昙为北中郎将、都督徐、兖、青、冀、幽五州诸军事、徐、兖二州刺史，镇下邳。
　　
　　三年二月，燕人杀段勤，勤弟思来奔。
　　
　　三月甲辰，诏以比年出军，粮运不继，王公已下十三户借一人一年助运。
　　
　　十月，诏谢万军下蔡，郗昙军高平以击燕。郗昙以病退屯彭城。万军惊溃，狼狈单归。诏废为庶人。
　　
　　十一月戊子，进扬州刺史王述为卫将军。
　　
　　十二月琅邪王丕为骠骑将军，东海王奕为车骑将军。
　　
　　四年七月，以军役繁兴，省用彻膳。
　　
　　十一月，封太尉桓温为南郡公，弟冲为丰城县公，济为临贺郡公。
　　
　　五年正月戊戌，大赦，赐鳏寡孤独米人五斛。
　　
　　徐、兖二州刺史、东安简伯郗昙卒。
　　
　　二月，以东阳太守范汪都督徐、兖、青、冀、幽五州诸军事，徐、兖二州刺史。
　　
　　四月，大水。
　　
　　五月，帝不豫。丁巳，帝崩于显阳殿。皇太后令曰：“帝奄不救疾，胤嗣未建。琅邪王丕中兴正统，明德懋亲。昔在咸康，属当储贰。以年在冲幼，未堪国难，故显宗高让。今义望情地，莫与为比，其以王奉大统。”于是，百官备法驾，迎于琅邪第。庚申，即皇帝位。壬戌，诏曰：“朕获承明命，入纂大统。顾惟先王宗庙，蒸尝无主。太妃丧庭，廓然靡寄。悲痛感摧，五内抽割。宗国之尊，情礼兼隆。胤嗣之重，义无与二。东海王奕，戚属亲近，宜奉本统，其以奕为琅邪王。”
　　
　　七月戊午，葬穆皇帝于永平陵，庙号孝宗。
　　
　　九月戊申，立妃王氏为皇后。穆帝何皇后居永安宫。
　　
　　徐、兖二州刺史范汪素为桓温所恶，将北伐，命汪率众出梁国。十月，坐失期，免为庶人。
　　
　　哀帝隆和元年，正月壬子朔，大赦，改元，减田税，亩收二升。
　　
　　二月丙子，尊所生妃周氏为皇太妃。辛未，以吴国内史庾希为北中郎将，徐、兖二州刺史，镇下邳，假节。
　　
　　五月丁巳，桓温上疏，请迁都洛阳，自永嘉之乱，播流江表者，一切北徙，以实河南。诏曰：“在昔丧乱，忽涉五纪。戎狄肆暴，继袭凶迹。眷言西顾，慨叹盈怀。如欲躬率三军，荡涤氛秽，廓清中畿，光复旧京，非夫外身徇国，孰能若此!诸所处分，委之高算。但河沼丘墟，所营者广，经始之勤，致劳怀也。”事果不行。
　　
　　七月，进琅邪王奕为骠骑大将军、开府仪同三司。
　　
　　十二月，庾希自下邳退屯山阳。
　　
　　兴宁元年二月己亥，大赦，改元。
　　
　　三月壬寅，皇太妃周氏薨于琅邪第。癸卯，帝就第治丧。诏司徒、会稽王昱总内外众务。帝欲为太妃服三年，仆射江虨启：“于礼，当服缌麻。”又欲降服荐，虨曰：“厌屈私情，所以上严祖考。”乃服缌麻。
　　
　　四月，扬州地震，湖渎溢。
　　
　　五月，加征西大将军桓温侍中、大司马、都督中外诸军事、录尚书事、假黄钺。
　　
　　二年二月，改左军将军为游击将军，罢右军、前军、后军五校三将官。癸卯，帝耕籍田。
　　
　　三月，大阅户口，严法禁，称为庚戌制，令所在土断。辛未，帝不豫。帝雅好黄老，断谷，饵长生药，服食过多，药发不能亲万几，崇德太后复临朝摄政。
　　
　　四月甲申，王师败绩于许昌，朱辅退保彭城。
　　
　　五月戊辰，以扬州刺史王述为尚书令、卫将军，加大司马桓温为扬州牧、录尚书事。
　　
　　七月丁卯，复征大司马温入朝。八月，温至赭圻，诏尚书车灌止之，温遂城赭圻而居之，固让内录，遥领州牧。
　　
　　三年正月庚申，皇后王氏崩。
　　
　　二月丙申，帝崩于西堂，无嗣。丁酉，皇太后诏以琅邪王奕承大统。百官奉迎于琅邪第。是日，即皇帝位，大赦。
　　
　　三月壬申，葬哀帝及静皇后于安平陵。
　　
　　七月己酉，徙会稽王昱复为琅邪王。壬子，立妃庾氏为皇后。甲子，立琅邪王昱子昌明会稽王。昱固让，自称为会稽王。
　　
　　十二月戊戌，以尚书王彪之为仆射。
　　
　　是月，大赦，改明年太和。
　　
　　废帝奕太和元年。四月，旱。
　　
　　五月，皇后庾氏崩。
　　
　　七月癸酉，葬孝皇后于敬平陵。
　　
　　十月，加司徒昱丞相、录尚书事，入朝不趋，赞拜不名，剑履上殿。
　　
　　二年正月，徐、兖二州刺史庾希坐不能救鲁高平，免官。
　　
　　九月，以会稽内史郗愔为都督徐、兖、青、幽、扬州之晋陵诸军事，徐、兖二州刺史，镇京口。
　　
　　三年，三月癸亥，大赦。
　　
　　四月癸巳，雨雹，大风折木。
　　
　　十二月，加大司马温殊礼，位在诸侯王上。
　　
　　四年三月，转徐、兖二州刺史郗惜为会稽内史。
　　
　　大司马温自领徐、兖二州刺史。
　　
　　四月庚戌，大司马温伐燕，帅步骑五万，发姑孰。
　　
　　七月，温至枋头。
　　
　　九月丙申，以粮运不继，焚舟而归。
　　
　　十月己巳，温收散卒，屯于山阳。温深耻丧败，归罪于袁真，奏免为庶人。真遂据寿春叛降燕。
　　
　　十一月辛丑，大司马温自山阳及会稽王昱会于涂中，将谋后举。
　　
　　十二月，遂城广陵而居之。
　　
　　五年八月，大司马温自广陵帅众二万讨袁瑾，以襄城内史刘波为淮南内史，将五千人镇石头。癸丑，温败瑾于寿春，遂围之。
　　
　　是年二月，袁真卒。陈郡太守朱辅立真子瑾为豫州刺史，以保寿春。
　　
　　六年正月，袁瑾、朱辅求救于秦，秦遣将军王鉴、张蚝救之。大司马温遣淮南太守桓伊等击鉴、蚝于石桥，大破之。丁亥，温拔寿春，擒瑾及辅，送建康斩之。
　　
　　四月戊午，大赦。
　　
　　六月，京都及丹阳、晋陵、吴郡大水。
　　
　　十一月癸卯，桓温自广陵屯于白石。丁未诣阙，用郗超谋，图废立。丁巳，讽奏崇德太后。己酉，太后下令废帝为东海王，还第，供卫一如汉昌邑故事。于是，百官入太极前殿。即日，温使散骑常侍刘享收帝玺绶。帝着白袷单衣，步下西堂，乘犊车出神兽门，群臣拜辞，莫不欷歔。敕吴国内史刁彝防卫，又使御史颜允监察之。
　　
