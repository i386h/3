<!-- { "loadSidebar": true } -->
　　十二月辛卯，托克托居淮安。
　　
　　是岁，枢密院判官董抟霄从丞相托克托征高邮，分戍盐城、兴化。贼巢在大纵、德胜两湖间，凡十有二，悉剿平之，即其地筑芙蓉寨，贼入，辄迷故道，尽杀之，自是不敢复犯。贼恃习水，渡淮，北据安东州。抟霄招善水战者五百人，与贼战安东之大湖，大败之，遂复安东。先是，枢密院都事徐人石普，以将略称，从院官守淮安，诣丞相托克托面陈取高邮之策，且曰：“高邮负重湖之险。地皆沮洳，骑兵卒莫能前。幸与普步兵三万，保为取之。”托克托遂命权山东义兵万户府事，招义民万人以行，汝中柏阴阻之，减其军半。初，命普便宜行事，及行，又使听淮南行省节制。普次范水寨，夜漏三刻，下令衔枚趋宝应，其营中更鼓如平时，抵县，即登城树帜，贼大惊溃。因抚安其民，水陆进兵，乘胜拔十余寨。将抵高邮城，分兵三队：一趣城东，备水战；一为奇兵，虞后；一自将攻北门。遇贼与战，贼不能支，遁入城。普先土卒履之，纵火烧关，贼惧，谋弃城走。而援军望之，按甲不进，且忌普成功。总兵者遣蒙古军千骑突出普军前，欲收先入之功，而贼以死捍，蒙古军恇怯，即驰回，遂为贼所蹂践，率坠水中。普勒余兵血战良久，仗剑大呼曰：“大丈夫当死国，有不进前者斩！”奋戟入贼阵中，从者仅三十人。至日西，援绝，被枪坠马，复步战数合，贼益至，左胁为贼枪所中，犹手握其枪以斫贼。贼众攒枪刺普，普与从者皆力战而死。
　　
　　十五年，是春，苏州雨血。
　　
　　四月，诏翰林待制乌讷尔，集贤待制孙撝招安高邮张士诚，仍赍宣命、印信、牌面，与镇南王博罗布哈及淮南行省廉访司等官，商议给付之。
　　
　　八月，和州镇抚徐达军自太平进克溧水，将攻集庆路。
　　
　　九月，郭天叙、张天祐督兵自官塘经同山，进攻集庆之东门；陈埜先自板桥直抵集庆，攻南门，自寅至午，城中坚守。埜先邀郭天叙饮，杀之，擒张天祐，献于福寿，亦杀之。二帅俱没，诸将遂奉朱元璋为都元帅。陈埜先追袭至葛仙乡，乡民兵百户卢德茂谋杀之。
　　
　　十月丁巳，立淮南、江北等处行枢密院于扬州。
　　
　　是岁，盗起常之无锡，江浙行省议以重兵歼之，平章政事庆图曰：“赤子无知，迫于有司，故弄兵耳。苟谕以祸福，彼无不降之理。”盗闻之，果投戈解甲，请为良民。
　　
　　十六年正月壬午，张士诚弟士德陷常熟州。时江阴群盗，互相吞啖。江宗三、朱英分党戕杀，宗三将入城杀英。时英就招安，为判官，州之僚佐无如之何，遂申白江浙行省，云朱英谋反。省差元帅观孙压境，观孙利其货贿，逗遛不进。英乘间挈家逃去。过江，求救于士诚，乃质妻子，借兵复仇。士诚初未决，英盛陈江南土地之广，钱粮之多，子女玉帛之富，士诚乃遣士德率高邮兵由通州渡江，入福山港，遂陷常熟。
　　
　　二月壬子朔，张士德陷平江路，据之。江南自兵兴以来，官军死锋镝，乡村农夫洊罹饥馑，投充壮丁，生不习兵，乌合瓦解。江浙行省丞相达实特穆尔以便宜升漕运万户托因为参政，统领官军、义民，捍御境上。平江达噜噶齐六十病亡，升松江府达噜噶齐哈萨沙为平江达噜噶齐，领兵出战，除都水庸田使贡师泰为平江总管，巡守城池。吴江境上，止有元帅王与敬一军，战败，死者过半，残兵千余欲入城，城中闭门不纳，退屯嘉兴。与敬，淮西人也。张士诚众才三四千人，长驱而前，直造北门，弓不发矢，剑不接刃，明旦，缘城而上，遂陷平江路。托因匿俞家园，自刎，不死，游兵杀之。哈萨沙于境外闻城破，自溺死。贡师泰率义兵出战，力不敌，亦怀印绶遁，变姓名匿迹于海滨。既而昆山、嘉定、崇明州相继降。维扬苏昌龄避乱居吴门，士德用为参谋，称曰苏学士。毁承天寺佛像为王宫，改平江路为隆平府，设省、院、六部，百司。凡寺观、庵院、豪门、巨室，将士争占而居，无虚者。
　　
　　己卯，王与敬抵嘉兴，杨鄂勒哲欲杀之，与敬遂往松江，谋结水寨于淀山诸湖，令上户供给其军，名曰守御，实恋其地倡女也。达噜噶齐巴图特穆尔、知府崔思诚，皆与之不协，会浙省又命元帅特古呼斯等提兵镇守，二帅抗衡不相下。己亥夜，与敬率万户戴列孙等自西门纵火大噪，官僚溃散，与敬自以辎重出西门。乙巳，鄂勒哲部将萧亮、员成等率苗军突至，与敬遂北走通波塘，降于张士诚。子女玉帛，悉为苗军所有，民亦持梃相逐，列孙等死者过半。苗军在松江一月，焚劫淫掠，死者填塞街巷。常州豪民黄贵甫间道归款张士德，许为内应，寇至，不战而城陷，改常州路为毗陵郡。士德之围常州也，万户府知事刘良，以援兵不至，命其子毅赍蜡书，浮江间道抵江浙行省求救。毅未及还，城已陷，良独不屈，阖门赴水死者十余人。
　　
　　三月辛巳朔，朱元璋率诸军取集庆，自太平水陆并进，至江陵镇，攻破陈兆先营，擒兆先，尽降其众，得兵三万六千人，择其骁勇五百人置麾下。五百人多疑惧不自安，元璋觉其意，是日，令入宿卫，环榻而寝，悉屏旧人于外，独留冯国用一人侍卧榻旁，元璋解甲安寝达旦，疑惧者始安。先是集庆尝有警，湖广平章勒呼穆将苗军来援，事平，还镇扬州。而勒呼穆御军无纪律，苗蛮素犷悍，日事杀掳，莫能治。俄而，苗军杀勒呼穆以叛，集庆之援遂绝。人心震恐，仓无积蓄，计未知所出，民乃愿为兵以自守。行台御史大夫福寿因下令民多资者，皆助粮饷，激励士卒，为完守计，朝廷知其劳，数赏赉之。至是，太平兵大集，冯国用率五百人先登陷阵，败官军于蒋山，直抵城下，诸军拔栅争进，遂围之。福寿督兵出战，多败，于是尽闭诸城门，独开东门以通出入，而兵力实不能支。庚寅，城破，福寿犹督兵巷战，兵溃，乃独据胡床，坐凤凰台下，指麾左右，更欲拒战。或劝之去，叱之曰：“吾为国家重臣，国存则生，国破则死，尚安往哉！”达噜噶齐达尼达斯见其独坐，若有所为者，从问所决，因留弗去。俄而乱兵四集，福寿遂遇害，达尼达斯亦死之。朱元璋之取集庆也，克城之日，曼济哈雅走投张士诚，水寨元帅康茂才等各率众降，凡得军民五十余万。元璋入城，召官吏、父老，谕之曰：“元失其政，所在纷扰，生民涂炭。吾率众至此，为民除害耳，汝等各守旧业，无怀疑惧。贤人君子有能相从立功者，吾礼用之；旧政有不便者，吾除之。”于是城中军民皆喜悦，更相庆慰。嘉福寿之忠，为棺衾以礼葬之。改集庆路为应天府，置天兴、建康翼统军大元帅府。癸巳，张士诚自高邮徙居隆子宫，服御、器用，皆拟乘舆，改至正十六年为天祐三年，国号大周，历曰明时，自称周王。初，孙撝奉使抵高邮，士诚不迎诏，既入城，拘撝于他室，欲降之，撝垢斥不绝。及士诚徙平江，撝与士城部将张茂先，谋遣人约镇南王克日进兵复高邮，语泄，遂遇害。丁酉，建康兵取镇江路。朱元璋既定集庆，欲发兵取镇江，虑诸将不戢士卒为民患，遂诏诸将，数常纵军士之过，欲置之法，李善长营救，乃免。于是命徐达为大将军，率诸将浮江东下，戒之曰：“吾自起兵，未尝妄杀。今尔等当体吾心，戒戢士卒，城下之日，毋焚掠杀戮。有犯令者，处以军法，纵者，罚无赦。”达等顿首受命。进兵攻镇江。翌日，克之。苗军元帅鄂勒哲出走，守将段武、平章定定战死。达等自仁和门入，号令严肃，城中晏然。遂分兵徇金坛、丹阳，下之。改镇江路为江淮府，命徐达、汤和为统军元帅，镇守其地。
　　
　　四月，张士诚将史文炳率兵自泖湖入古浦塘，破淀湖栅。苗军一矢不发，夜中遁去，松江遂陷。士诚即令文炳镇松江。
　　
　　七月，张士诚以舟师攻镇江，吴统军元帅徐达等御之。吴国公使谕达曰：“张士诚起负贩，谲诈多端，今来寇镇江，是其交已变。当速出兵攻毗陵，先机进取，沮其诈谋。”达乃帅师攻常州，进薄其垒，且请益师，于是复遣兵三万往助之。达军城西北，汤和军城北，张彪军城东南，士诚遣数万众来援，达乃去城十八里，设伏以待之。仍命总管王均用率铁骑为奇兵，达亲督师，与战于龙潭。锋既交，均用以铁骑横冲其阵，阵乱，士城兵退走，遇伏，遂大败。
　　
　　九月戊寅朔，吴国公如江淮府，入城先谒孔子庙，遣儒生告谕乡邑，劝耕桑，筑城开堑，命总管徐忠置金山水寨以遏南北寇兵，遂还。寻改江淮府为镇江府。
　　
　　十月戊申，张士诚以兵败于常州，遣其下孙君寿奉书至建康请和。镇南王退驻淮安，赵君用自泗州来寇，乙丑，城陷，淮东廉访使褚布哈死之，镇南王被执，逾月不屈，与其妻皆赴水死。
　　
　　十一月，张士诚复遣其将吕珍驰入常州，督兵拒守，徐达复进师围之。
　　
　　十七年二月戊辰，知枢密院事托克托复邳州。
　　
　　三月壬午，吴将徐达等克常州。初，常州兵虽少而粮颇多，故坚拒不下。及诱叛军入城，军众粮少，不能自存。达等攻之益急，吕珍宵遁，遂克之。改常州路为常州府。
　　
　　五月己卯，吴兵攻泰兴，张士诚遣兵来援，元帅徐大兴、张斌击败之，擒其将杨文德等，遂克泰兴。
　　
　　六月庚申，吴国公遣长春府分院判官赵继祖、元帅郭天禄、镇抚吴良略江阴州，张士诚兵据秦望山以拒敌，继祖引兵攻之。会大风雨，士诚兵奔溃，继祖据其山。是日，进攻州之西门，克其城，命良守之。先是，士诚北有淮海，南有浙西，长兴、江阴二邑，皆其要害。长兴据太湖口，陆走广德诸郡，江阴枕大江，扼姑苏，通州济渡之处。得长兴，则士诚步骑不敢出广德，窥宣、歙；得江阴，则士诚舟师不敢泝大江，上金、焦。至是悉归于吴，士诚侵轶路绝。
　　
　　七月丙子，吴徐达率兵攻常熟，张士德出挑战，先锋赵德胜麾兵而进，擒士德，送建康。遂循望亭、甘露，无锡诸寨皆下之。
　　
　　八月，张士诚降。改隆平府复为平江路，士诚迁居府治，虽奉正朔，而甲兵、钱谷皆自据如故。
　　
