<!-- { "loadSidebar": true } -->
　　九月甲戌，命江浙行省明年漕运粮二百八十万石运京师。癸未，时方建龙翔集庆寺，命阿荣、赵世安督工，台臣监造。南台御史盖苗上封事曰：“臣闻使民以时，使臣以礼，自古未有不由斯道而致隆平者。陛下龙潜建业之时，居民困于供给。幸而获睹今日之运，百姓跂足举首以望非常之惠。今夺民时，毁民居，以创佛寺，岂圣人御天下之道乎？昔汉高祖兴于丰、沛，为复两县；光武中兴，南阳免税三年。今不务此而隆重佛氏，何以慰斯民之望哉？且佛以慈悲为心，方便为教，今尊佛氏而害生民，无乃违其方便之教乎？台臣职专纠察，表正百司，今乃委以修缮之役，岂其理哉？”书奏，为免台臣监役。
　　
　　十一月己卯，以平江官田百五十顷赐大龙翔集庆寺及大崇善万寿寺。
　　
　　是岁，旱荒，敕率土户赈济。
　　
　　文宗至顺元年二月乙未，中书省言：“江浙民饥，今岁海运为米二百万石，其不足者，来岁补运。”从之。乙巳，赈淮安饥。
　　
　　闰七月，江南大水，江浙尤甚。
　　
　　二年三月癸卯，中书省言：“平江、松江、江阴芦场、荡，山，沙涂，沙田之籍于官者，尝赐它人，今请改赐雅克特穆尔。”令有司如数给付。
　　
　　五月甲午，以平江官田五百顷，立稻田提举司，隶宫相都总管府。
　　
　　八月甲寅，江浙水，坏田四十八万八千余顷。
　　
　　是年，移镇江府蒙古字学于范公桥南帝师殿内。
　　
　　三年三月庚午朔，雅克特穆尔言：“平江、松江淀山湖圩田方五百顷有奇，当入官粮七千五百石。其总田者死，颇为人占耕。今臣愿增粮为万石入官，令人佃种，以所得余米赡臣弟萨敦。”从之。
　　
　　顺帝元统元年六月，两淮旱，民大饥。初八日，大敕天下。江淮以南，夏税免二分；曾赈济者，免三分。鳏寡孤独除养济外，给钞一十贯；老人年八十以上，存侍丁一人；九十以上，侍二人，并免本身杂泛，永为定例。
　　
　　十一月辛亥，江浙复立榷茶运司。
　　
　　十二月，起前吏部尚书王克敬为江浙行省参知政事。克敬至，请罢富民承佃江、淮田。松江大姓有岁漕米万石献京师者，其人既死，子孙贫且行乞，有司仍岁征，弗足则杂置松江田赋中，令民包纳。克敬曰：“匹夫妄献米，徼名爵以荣一身，今身死家破，又已夺其爵，不可使一郡之人均受其害。国用宁乏此耶!”具论免之。
　　
　　二年三月，获沿江剧盗王念二、曹福四于秦淮舟中。
　　
　　六月戊午，淮水涨，山阳县满浦、清江等处民畜房舍多漂溺。
　　
　　是岁，免儒户差拨，举有德行学问者充教官，营缮都司例革。
　　
　　至元元年六月乙亥，罢江淮财赋总管府所管平江、集庆二处提举司，以其事归有司。
　　
　　二年正月，置都水庸田使司于平江。
　　
　　是岁，江浙旱，自春至于八月不雨，民大饥。
　　
　　三年九月己酉，立江浙行枢密院。
　　
　　十月乙亥，命江浙行省丞相绰斯戬提调海运。国用所倚，海运为重。绰斯戬措置有方，所漕米三百余万石，悉达京师，无耗折者。
　　
　　五年四月，镇江丹阳县雨红雾，草木叶及行人衣裳皆濡成红色。
　　
　　七月甲申，常州宜兴山水出，势高二丈，坏民庐。
　　
　　是岁，上元县挑浚龙光河，自算子桥经石头城下至马鞍山，百里有余，用夫一千六百名。
　　
　　至正元年六月，扬州路崇明、通、泰等州，海潮涌溢，溺死一千六百余人，赈钞万一千八百余锭。
　　
　　是岁，复立都水庸田使司，专管河渠水利，于平江路置司。复行科举取士法。
　　
　　二年十月甲子，权免两浙额盐十万引。
　　
　　是岁，集庆路判官周尧委诣阴山运粮河相视，上至官庄铺，下至毛公渡，中分新旧两河。先言新河迫近民田，地势低下，开之有妨农务，靠东依山系是旧河，开挑有益无害。计用工二十一万六百，申都水庸田司讲究。
　　
　　四年六月己巳，赐托克托松江田，为立松江等处稻田提领所。
　　
　　十月乙酉，议修黄河、淮水堤堰。
　　
　　五年，是春，徐州路大饥，人相食。
　　
　　七年二月己卯，河南，山东盗蔓延济宁、滕、邳、徐州等处。
　　
　　九月甲子，集庆路盗起，镇南王博啰布哈讨平之。
　　
　　十一月甲辰，沿江盗起，剽掠无忌，有司莫能禁。两淮运使宋文瓒上言：“江阴、通、泰，江海之门户，而镇江、真州次之，国初设万户府以镇其地。今戍将非人，致贼舰往来无常。集庆花山劫贼才三十六人，官军万数，不能进讨，反为所败，后竟假手盐徒，虽能成功，岂不贻笑！宜亟选智勇，任兵柄，以图后功。不然，东南五省租税之地，恐非国家有矣。”不报。
　　
　　八年四月乙亥，平江、松江水灾，给海运粮十万石赈之。己卯，海宁州沭阳县等处盗起，遣翰林学士图沁布哈讨之。
　　
　　九年五月，白茅河东注沛县，遂成巨浸，诏修金堤，民夫日给钞三贯。
　　
　　十年十月，徐州立兵马指挥司，以捕上马贼。
　　
　　十一年八月丙戌，萧县李二及老彭、赵君用陷徐州。李二号“芝麻李”，以岁饥，其家惟有芝麻一仓，尽以济人，故得此名。时河工大兴，人心不安，芝麻李与其社长赵君用谋曰：“颖上兵起，官军无如之何，此男子取富贵之秋也。”君用曰：“我所知，惟城南老彭，其人勇悍有胆略，不得其人，不可举大事，我当为汝致之。”即访其家，见老彭，讽以起事，老彭曰：“其中有芝麻李乎？”曰：“有。”老彭即欣然从之，与俱见芝麻李，共得八人，歃血而盟。是夕，伪为挑河夫，仓皇投徐州城宿，四人在内，四人在外。夜四更，城内火发，城外亦举火应之，奇守门军仗，斩关而入，内外呼噪。民久不见兵革，一时惊惧，皆束手听命。天明，竖大旗，募人为军，从之者十余万人。四出略地，徐州属县皆下。
　　
　　十月癸卯，宗王神保克复睢宁。
　　
　　十一月壬子，工部尚书总治河防使贾鲁，以四月二十二日鸠工，七月疏凿成，八月决水故河，九月舟楫通行。是月，水土工毕，河复故道，南汇于淮，东又入于海。
　　
　　十二月丁酉，命托克托于淮安立诸路打捕鹰房，民匠、钱粮总管府。
　　
　　十二年二月戊子，诏：“徐州内外群聚之众，限二十日，不分首从，并与赦原。”
　　
　　闰三月乙酉，立淮南、江北等处行中书省，治扬州。
　　
　　八月己酉，命知枢密院事耀珠、中书平章政事绰思戬、额楚克达噜噶齐福寿，并从托克托出师徐州。丁卯，托克托发京师。
　　
　　九月乙酉，托克托至徐州，有淮东元帅逯善之者，言官军不习水土，宜募场下盐丁，可使攻城。乃以礼部郎中逯曾为淮南宣慰使，领征讨事，募濒海盐丁五千人从征徐州。又有淮东豪民王宣者，言盐丁本野夫，不如募市中勇便捷者可用，托克托复从之。前后各得三万人，皆黄衣黄帽，号曰黄军。托克托知城有必克之势。辛卯，下令攻其西门。贼出战，以铁翎箭射其马首，托不为动，麾军夺击之，大破其众，入其郛。明日，大兵四集，亟攻之，城坚，不可猝拔。托克托用宣政院参议尹苏计，以巨石为炮，昼夜攻之不息，贼不能支，城破。芝麻李遁，获其黄伞、旗、鼓，烧其积聚，追擒其千户数十人，遂屠其城。是月，蕲、黄贼陷常州。
　　
　　十月，蕲、黄贼陷江阴州。州大姓许普与其子如章，聚恶少，资以饮食，贼四散抄掠，诱使深入，殪而埋之。战于城北之祥符寺，父子皆死。
　　
　　十三年二月甲寅，中书省言徐州民愿建庙宇，生祠右丞相托克托。从之，诏仍立托克托平徐勋德碑。
　　
　　四月己酉，诏取勘徐州荒田并户绝籍没入官者。降徐州路为武安州，以所辖县属归德府。
　　
　　五月乙未，泰州贼张士诚陷高邮，据之。士诚，泰州白驹场亭民也。以操舟贩盐为业，少有膂力，无赖，诸富家陵侮之，或弗酬其值。弓兵邱义屡辱之，士诚怨，欲报之，与其弟士义、士德、士信，结壮士李伯异等十八人，杀邱义及所仇富家，焚其庐舍，延烧居民甚众。自惧获罪，乃入旁近场，招集少年起兵。行至丁溪，大姓刘子仁集众拒之，士义中矢死，士诚益怒，决战，子仁众溃，入海。士诚遂乘势攻泰州，有众万余，克兴化，结寨于德胜湖。朝廷遣使以万户告身招之，士诚不受。命淮东宣慰司掾纳苏喇鼎以兵捍德胜湖，贼船七十余柁，乘风而来，即前击之，焚其二十余船，贼溃去。既而士诚袭高邮，屯兵东门，纳苏喇鼎麾兵挫其锋，贼鼓噪前，乃发火筒、火镞射之，死者蔽流而下。贼缭船于背，尽力来攻，而阿苏卫军及真、滁万户府等官，见贼势炽，皆遁走。纳苏喇鼎知必死，谓其三子曰：“汝辈可出走。”二子不肯去，遂皆死之。士诚陷高邮，据以为都，僭国号大周，自称诚王，建元曰天祐。
　　
　　六月辛亥，命前河西廉访副使额森布哈为淮西添设宣慰副使，以兵讨泰州。初，张士诚陷泰州，河南行省遣知高邮府李齐往招降，被拘久之，贼酋自相杀，始纵齐来归。俄而兴化陷，行省以左丞侠哲笃偕宗王镇高邮，使齐出守甓社湖。已而高邮破，省宪官皆遁，有诏赦凡叛逆者。诏至高邮，不得入，贼绐曰：“请李知府来，乃受命。”行省强齐往，至则下之于狱。官军谍知之，乃进攻城。士诚呼齐使跪，齐叱曰：“吾膝如铁，岂肯为贼屈！”士诚怒，扼之跪，齐立而诟之，乃曳倒，捶碎其膝而剐之。诏淮南行省平章政事福寿讨张士诚。
　　
　　十四年二月立镇江水军万户府，命江浙行省右丞佛嘉律领之。
　　
　　六月辛卯朔，张士诚寇扬州。丙申，达实特穆尔以兵讨士诚，败绩，诸军皆溃。诏江浙行省参政佛嘉律会达实特穆尔复进兵讨之。
　　
　　九月，濠州兵陷六合县。
　　
　　十一月丁卯，托克托领大兵至高邮，辛未，与张士诚战于高邮城外，大败之，遂遣兵西平六合。六合遣使求救于滁州，郭子兴与其帅有隙，怒不发兵。朱元璋曰：“六合破，滁不独存，唇齿也，可以小憾而弃大事乎？”子兴悟，问诸将：“谁可往者？”时官军号百万，诸将畏之，莫敢往，且以祷神不吉为辞，元璋曰：“事之可否，当断于心，何祷也！”遂帅师趋六合，与耿再成守瓦梁垒。官军攻之急，每日暮，垒垂陷，官军去之，诘朝复完垒与战。寻以计给之，乃敛兵入舍，备糗粮、遣妇女倚门戟手大骂，官军错愕，不敢逼，遂列队而出，徐引还滁州。
　　
