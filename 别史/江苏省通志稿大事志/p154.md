<!-- { "loadSidebar": true } -->
　　
　　十二月癸未，升山东右布政使杨宜为南京都察院右佥都御史，提督操江，兼管巡江。
　　
　　三十年正月丁未，户部言：“各边召募兵马日增，供费不给，宜通融酌处，广求足用之术。如淮、扬、徐、邳诸州郡，或已募兵，或各修边，或有雇募，难以复议。其余可依坐派京料银例以多寡为差，应天府三万，苏州府八万五千，岁限十月以里解部支用。违限三月者，司、府、州、县掌印官、管粮官住俸，半年以上者，参究降黜。候边方事宁停止。”报可。己卯，升刑部右侍郎彭黯为兵部左侍郎兼都察院右佥都御史，巡抚应天。
　　
　　三月丙申，改右佥都御史任瀛提督操江。己亥，升浙江左布政使连扩为右副都御史，总，理河道。
　　
　　四月己未，改巡抚南赣、汀、漳、右佥都御史卢勋提督操江。癸未，裁革苏州府吴江县松陵驿。丙戌，两淮巡盐御史高镛议上户部所核盐法事宜，谓：“给事中姜良翰所请，每正盐一万引外，稍加浮盐二千引，减半征价，通计止加一十四万余引，得价仅四万余两。不若于部议每引正余盐外包内再加百五十斤，照常纳价，既免加引，岁可得银二十五万两，其御史杨选欲留司运解部赃罚收买余盐，查岁解赃罚止八千两，而选议拟增余盐引三百万，亦既不敷工本，况天时、人力岁办不等。原额引不过七十余万，骤加四倍，亦恐壅滞难行。不若于部议包加一百五十斤外，仍加五十斤，共二百斤，以定一引之数。前正余盐既俱开边，此盐宜令商人自行买补赴掣，入银运司。通前可得银三十四万，同割没盐银，如旧解部便。”部复报可。
　　
　　五月甲辰，巡按直隶御史赵锦言：“直隶淮安至山东兖州数百里间，民多流移，荒田弥望。乞蠲其逋赋，宽其重役。其闸洪泉坝等夫役，请于漕运四百万石内，每石加银二分雇募。仍简命才望之臣，督有司抚绥开垦之。”户部复、“官可无遣，诸逋负请自二十七年以前尽蠲之。漕粮增派夫银，宜行漕运、河道二臣议。”得旨：“地荒民逃，屡诏抚辑垦辟，有司全不奉行，仍选有心计才干官一员，量与宪职，专往经理，俟有成绩，方许别用。”己酉，朝鲜国人管令金等八人，以航海值飓风漂至淮安，守臣驿送京师。诏恤而遣之。癸丑，诏停应天府加派粮银。
　　
　　九月己酉，以灾伤免应天、苏、松、常、镇等府并徐、邳等州、县、南京锦衣卫、所田粮有差。甲寅，以水灾诏淮安所属州、县及扬州之宝、泰、徐州之萧、砀，改兑米于德州仓，支运二万石，仍如例蠲免。
　　
　　三十一年三月甲午，改总理河道、都察院右副都御史连总督漕运兼巡抚凤阳。升南京钦天监正周相为应天府府丞。己亥，升河南左布政使曾均为都察院右副都御史，总理河道。
　　
　　五月戊戌，改南京吏部尚书屠楷为南京兵部尚书，参赞机务。
　　
　　六月甲子，兵部复：“原任南京兵部尚书韩士英条陈马政，一、上、江二县岁出马给南京诸营，民力不堪。宜量于江南所输京师折色马一千九百余匹中，改本色二十之一给南京营。每匹如例补价十八两，类解兵部，以充岁数；一、南京诸营马，当下圩者，圩旧在镇南等卫和尚港、铜井诸处，滨江旷野，牧事不便，宜令人佃之。易以各营教场及京城内外三条街、鸡鸣山等场；一、南京内外守备，自正德间增设之后，每十日至役马四百匹，岁费刍豆以巨万计。今所增守备已革，则马亦宜减；一、养马宜顺其性，夏秋马嗜青草，而以宿稿予之，是空费也。宜月给军银三钱六分，令买青饲马；一、各卫草场，自嘉靖九年命御史清查后，二十余年矣，奸民欺隐，豪右兼并，几不可问。宜复令屯田御史俱核之；一、马户纳马，本部所司，既具复后，又历内外守备及兵科辗转稽淹，动盈月余，以为民累。今宜独令该司及兵科验给马户。次日，诸营马队俱以牒报守备，凡营马不堪，即责马户买易，为累甚多。宜令每马一匹，加银一两；一、原编马户四十八名，岁久消乏。乞许该司会同科道添派，分上中下三等，更班买马。”报可。
　　
　　八月丙子，南直隶屯田御史张鉴条陈便宜：“一、乞复南京四十二卫教场，除其屯粮计一百二十余石；一、屯田每一分补空丁一名，及时耕种，暇日操练，免其赴运、赴操，以示优恤；一、严查势族侵占及冒报升科者，尽没入官。仍拨余军屯种。”下所司议复。从之。
　　
　　九月丁酉，升应天府府尹欧阳塾为南京工部右侍郎，提督操江。河决徐州，房村至邳州新安等处运道淤阻五十里。御史黄国用以闻。诏督理河漕大臣，先议通运船，以次塞决疏浅，并条列利弊具奏。戊戌，巡抚应天都御史彭黯奏，捕得江洋盗黄永忠、龚十八等。诏即其地诛之，赏兵备副使饶思聪银币，夺失事、吴淞江所掌印指挥陈大纶职，及金山守备王世科等俱下御史逮问。壬寅，改南京户部尚书王崇庆为南京礼部尚书；升江西右布政使蔡克廉为南京都察院右佥都御史，提督操江；南京光禄寺卿扈永通为应天府府尹。丙午，以淮安、扬州、徐州各府州、县频年大水，量准折征秋粮如二十四年例，仍令所在有司发赃罚银及预备仓粮，相兼赈济饥民。
　　
　　十月庚午，以水灾免直隶淮安府、邳、徐等州正官入觐。辛未，改镇守两广总兵、镇远侯顾寰充总兵，提督漕运，镇守淮安地方。
　　
　　十一月壬寅，初，给事中林懋举、御史王民皆言：“南京浦子口，宜设战船，习水战，以备不虞。”南京兵部尚书屠楷等言：“留都长江天堑，南有新江口营，统水卒以扼江洋之险；北有浦子口营，统陆卒以遏凤阳之冲，至严也。今浦子口，军不满二千，不能当江口之十一，而水战又非所长，不若量增逻卒，置之江口。而于浦口沿江增墩台十座，选军二百人守之。长江寇来，陆军协力拒战，绝其登岸之谋；北岸有警，水军沿江应援，断其入江之路，庶为长便。”兵部复，当如楷言。报可。
　　
　　十二月壬子，河道都御史曾钧奏上治河方略，自房村集至双沟、曲头诸处当浚，自徐州高庙至邳州沂河诸处当筑堤，约工费当用银十一万三千余两有奇。乞发淮、扬余盐并邻省事例银两协济，其诸省解京扣剩、河道及南直隶赃罚等银，亦宜暂留，以助大工。工部复议。上曰：“河患异常，所在有司，漫不经心，姑记罪候处。钧所请俱从之。仍令会同漕运都御史连，以实举行。自后河道钱粮，别衙门不许擅自动支。”癸亥，法司上是岁恤刑官论囚矜疑之数。南直隶江南七十二人，诏免死发戍。
　　
　　三十二年正月戊寅，先是大学士严嵩等言：“徐、邳等十七州、县，连被水患，民饥剽劫，吏不能禁，恐生他变。乞命户部给发余盐银两及徐、淮等仓存留粮米，选差大臣出赈。仍令工部行巡抚及河道官，急将黄河下流设法疏浚，令水归故道，百姓有庐室田亩可依，得以安堵。”上从其言，命河道都御史曾钧，漕运都御史连，作速勘处以闻。至是钧等奏谓：“刘伶台至赤晏庙凡八十里，乃黄河下流，顷为淤沙壅塞，以致奔溃，此其疏浚所最先者。次则草湾老黄河口冲决，淹没安东一县，亦当急筑。既成之后，宜筑长堤矶嘴，以备冲击。又三里沟新河口，比旧口水高六尺，若开旧口，虽有沙淤之患，而为害稍轻，若开新口，未免淹没之虞，而漕舟颇便。宜将新口暂闭，建置闸座，及将高家堰增筑长堤。原建新庄等闸，加石修砌，以遏横流。但挑筑工料，计用银十三万九百余两，乞发淮、扬、浒墅三钞关并芜、杭二抽分银两解用。”工部复议，从之。已命发淮、徐仓粟、麦四万石，运司余盐银五万两，遣刑部左侍郎吴鹏往赈之。
　　
　　闰三月甲戌，海贼汪直纠漳、广群盗，勾集各岛倭夷，大举入寇。连舰百余艘，蔽海而至。南自台、宁、嘉、湖以及苏、松，至于淮北，滨海数千里，同时告警。
　　
　　四月壬午，初，山东、江北连岁水旱，饥民蜂起为盗。剧贼时洲、时恺、马爱等，各聚众数百人，流劫沂、邳间，烧毁泇口镇，地方甚被其害。巡按直隶御史李逢时以闻。诏停山东、淮安抚臣沈应龙、连及兵备等官俸，令克期平定。至是山东麦收甚穰，饥民多归就业。应龙等复檄许群盗自首，于是贼势衰耗，诸首恶多就擒。应龙等以事平具闻。诏斩所擒获诸盗，而贷其自首者。命应龙等支俸如故。戊子，倭寇犯太仓州，攻城不克，分众四掠，烧毁关厢庐舍。癸巳，倭寇破松江上海县。丁酉，改南京吏部尚书潘潢为南京兵部尚书，参赞机务。倭寇攻吴淞江所、南汇所，俱破之，分兵掠江阴。庚子，江北倭掠海州，杀二百余人。
　　
　　五月癸丑，倭寇复入上海县，烧劫县市。知县喻显科逃匿，指挥武尚文及县丞宋鳌俱战死。贼屯县中七日，纵火焚官民廨宇庐舍略尽。丁巳，淮安府知府张敦仁上言：淮、徐连遭水旱，请将漕粮折银蠲免。又淮安、大河、邳州三卫、守御东、西二海所，官军俸粮岁五万七千余两，请如先年例，暂留钞关银数万两，或拨运司盐银给之。户部议复：“京储至重，不得尽免。上年漕粮折银，仍令起解。今年已征在官者起运，未征者姑俟秋成如数带征。其官军俸粮，当以盐银一万二千两给之。”诏如拟。甲子，添设金山参将一员，分守直隶苏、松等处，防海备倭。庚午，南京兵科给事中贺泾奏：“上年倭寇突犯浙东，未遭挫衄。今岁勾煽丑类，连艘内讧，以浙省防御渐密，乃泊守宝山，进窥苏、湖等郡。窃惟留都根本重地，海洋密迩。镇江京口，乃江淮咽喉，瓜埠、仪真又漕运门户。今贼势披猖，防制疏略，万一黠寇匪茹，横掠而西，将致根本震动，运道艰阻，为害非浅。矧今西北疲于边烽，而疮痍未苏，中原困于饥馑，而萑苻不靖。其财赋供亿，所仰给者，唯东南数郡已尔，复被寇燹，若此真可寒心。臣考嘉靖八年、十九等年，皆因海寇窃发，添设总兵官驻扎镇江，事平面罢。今请暂设此官，俾整饬上下江洋，总制淮海并辖苏、松诸郡，庶事权归一，缓急有赖。”南京广西道御史汪克用亦以为言。兵部复：“总兵官如议添设，令驻扎金山卫节制将领，镇守沿海地方，调募江南北徐、邳等处官、民兵，以充战守。其操江都御史敕内，未载海防，并当增易。”上命：“暂设副总兵一员，提督海防。应用兵粮，巡抚并操江官协议以闻。操江都御史敕书不必更换。余如所议。”已，乃命分守福、兴、漳、泉参将汤克宽充海防副总兵，提督金山等处。
　　
