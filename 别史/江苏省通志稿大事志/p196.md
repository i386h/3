<!-- { "loadSidebar": true } -->
　　八月壬寅，南京兵部尚书黄克缵奏漕粮运丁之累。大略谓：“京卫运粮，船有定额，甲有编签，历年以来，通融掣补。卫军之避差，自万历十四年编丁始，有力之家暗通书役，改窜册籍，不为快丁，则为仓户；不为仓户，则为屯丁；日趋月避，仅鹑衣百结者数千人为运军，其中有狡谲无赖欲衣食于漕粮者，充为旗甲，一经签定，恣意横行，折干盗卖之弊，种种莫诘。以致贻累运官，镌职殒命，而所挂漕粮，计积万石。查万历二十二年，准户部咨开各卫军士，不分领运、操守、杂差及马船快丁，一概尽审，将有力先尽旗甲，次及别差等。臣今已清出窜丁计三千六百一十八名，悉听临运亲审佥点。伏乞申饬以后有仍窜名避役者，照纵放军人歇役律，从重究罪。庶漕运不致终累矣。”癸亥，工科给事中归于顾言：“臣，嘉定县，土田瘠埆，岁收曾不能当府属各邑之半。永乐间，巡抚周忱称土定税，以本县官布十九万匹，准米十九万石，内折色五万匹，所以宽民力也。后乃重折银，改布样，日朘月削，民已称累，然未尝搀入布花额内。至三十五年，户部尚书赵世卿以京军急缺冬衣，暂行挪处，遂将此项布牵合布花，载入考成。后久假相忘，直用布花各色督征矣。顷且令久逋于数年者，趋期于一旦，民以何应之。乞仍旧制，不列之布花项内，俾催科者得先后调停，不至竭泽，则邑民或少苏耳。”不报。
　　
　　九月甲戌，应天溧阳等处水灾，江宁等处蝗蝻大起。
　　
　　十月丁巳，巡漕御史梁州彦上漕河事宜：“一、修治黄、泇。自洳渠告成，岁避徐、沛之险，而不虞黄河之近废不复修，廷臣以为漕利，而不知漕终以此受病也。累年来一决狼矢，再决三山，复决塔山，璧马空沉，此塞彼溃。今岁狼矢又见告矣。以洑流涨发，高与堤齐，俯瞷徐城如累卵。决于南则灵、睢为壑，而泇、虞径泻；决于北则以泇为尾闾，运堤宛在水中，漕舟不能飞渡也。为今之计，宜议经久，使徐城不忧，建瓴泇岸，不为黄据。或于徐、灵一带护城旧堤，增卑培薄，缮治坚完，庶几不逢其害。或于直口递北运道，创筑堤岸，迤曲缕河而止，此堤既成，有裨牵挽，兼足为田庐屏障。不然旋塞旋决，民劳已甚，且浊流岁啮，泇底告淤，将无泇矣；一、修治东省以北漕河。漕艘遇洪，必按例具报，而过此则否，岂非以一入东省，便可顺流北趋耶？乃如汶、如济、如卫，昨岁既告胶浅，而今岁白河更甚矣。谓宜核泉湖之旧址，而勿为豪右所浸，疏卫河之淤塞，而勿为私闸所闭，浚白河之壅沙，而勿为浅夫所冒破。夏镇以北，其通行无碍乎！一、缮漕仓。始粮船过洪，原有定限，回空到迟，例有查参，然迟速之关，实于征兑系之。近闻米不贮之廒不仓，仍属之粮户，且有并无廒仓者矣。夫征完待兑，缓急听之，有司军民俱称省便。船到索兑，缓急听之，粮户军累殊不可胜矣。然欲征兑依期，无如恢复廒仓，坏者增修，缺者创建，责成管粮官于开征报竣。遍历各州县水次，亲验米色，合式者贮仓听兑，不则勿混收也。其交兑之日，但有军民争执，粮官秉公裁定，无偏低昂，以致激争偾事。如是，旗军无辞于粮户，而往返不致稽迟矣；一、善漕后。漕舟抵关，催攒者至此而穷。故于关、通两处，各额设剥舟，分属两部司综其事，然通剥不能敌关剥之半，且远出百里外，以迎数千里舟，安得不疲于奔命哉？故欲急疏重船之壅，无如分事任而严责成，不论地之远近，例之一剥再剥，但总论本年应剥漕粮若干，悉准剥舟之数，关通三七均分，各照应剥帮之数，起完而止。如稽迟冻阻，责有所归，或亦更弦易辙之一助也。”
　　
　　十二月丁酉，南京太常寺少卿桂有根，再请修南京奉先殿。丙午，命押发远夷王丰肃等于广东，听归本国。先是远夷利玛窦，偕其徒庞迪峨入京，上嘉其向化之诚，予之饩廪。玛窦死，复给以葬地。而其徒日繁，踪迹亦复诡秘，王丰肃等在留都以天主教煽惑愚民，一时信徒甚众。又盖屋于洪武冈，造花园于孝陵卫寝殿前。南礼部特疏参之，南府、部、台、省合疏参之，北科道诸臣参之，故南科臣晏文辉有速赐处分之请。而迪峨等亦刊揭逞辩，千里之远，数日可达，人益疑丰肃等为佛郎机夷种。及文辉疏下，礼部复言：此辈左道惑众，止于摇铎鼓簧，倡夷狄之道于中国，是书所称蛮夷滑夏者也，此其关系在世道人心，为祸显而迟；但其各省盘踞，果尔神出鬼没，透中国之情形于海外，是书所称寇贼奸宄者也，此其关系在庙谟国是，为祸隐而大。阁臣亦力言之。有旨：“王丰肃等立教惑众，蓄谋叵测，可递送广东抚按，督令西归。其庞迪峨等，礼部曾言晓知历法，请与各官推演七政，且系向化来，亦令归还本国。”
　　
　　四十五年四月丙寅，差御史史姚镛巡按淮、扬。
　　
　　五月己卯，兵部署部事、左侍郎崔景荣复：“应天巡抚王应麟条议七款：一、议水营以制险夷。据称吴淞江，海道咽喉，三吴门户。其外有行泊沙，又属吴淞之门户。国初海运，特筑宝山，其山外有李家滨，新为海潮冲啮。议以吴淞水营把总移驻宝山，原设总练兵听其节制，水陆互应，内外协防。其上流稗草沙，仍拨游兵哨驻，轮月更代。出汛即以奇兵营官兵尽数替守；一、添水兵以备缓急。谓沿海地方，处处皆冲，而青村、南汇对峙羊山，倭夷乘风瞬息可至。青村向有军选六百名，南汇军选五百六十六名，划地分防，循塘拒守，足资捍卫。旧各有唬船三只，俱招民兵管驾。向因汰革民侠，止存船只，汛时则抽选锋三十六名驾驶，不习风涛，易至偾事。议于奇兵营不时调取合操；一、增船兵以壮敌忾。金山卫介于柘林、乍浦之间，为浙、直要冲，而本卫水营兵夫日渐汰减。现在沙船十五只，每只捕柁兵夫十八名；唬船十只，每只十四名。唬船差小，已难撑驾，而沙船尤藉以冲犁贼舟，堵拒倭寇者，兵少则驾驶尚不能前，何暇冲锋陷阵耶？查得海防旧例，每沙船一只，用兵夫二十五名，又有遇汛，则选军贴驾兵十名。军伍之说，有谓军不惯海，以应得月粮酌扣在官，另募壮勇，务足二十五额数，始堪实用；一、分汛地以便责成。先年，于吴淞总督标下，选奇兵一支，专令上下海洋。平时则巡缉盐盗，冲击大艧，有警则陷阵扼险，随敌堵剿。今议将奇兵部下船兵三百八十八名，除分发各营一百零二名外，尚存兵二百八十六名，沙船八只，每只现存兵二十五名；唬船五只，每只存兵十六名，余存六名，充为识字等项。汛时，调往稗草沙，该代游兵防守；汛毕，驻扎烂沙头汛地，督捕盐盗，仍与各水营轮番羊山哨守。是昔以正为奇，兹复变奇为正，惟调度责成，有裨戎务耳；一、更汛守以固内地。谓杨舍堡守备所分汛地，专守谷渎港，其堡外江中有平宁沙，例拨浙兵三十名守之。今渐长至三十余里，可为盗贼窟穴，而谷渎港日就淤塞，则险已移平宁矣。议将官兵专守平宁，以浙兵守谷渎港，则移易就险，诚为得策；一、集沙船以备缓急。沿海民多造沙船，始贾装运之利，继为通夷之谋，酿衅招尤，启彼叵测之大患，闽浙屡屡见告。今议藉其船以为冲突，藉其人以资捍御，编号立甲，刻字给由。无事听其内地贸易，有事收为海上折冲，诚官民两便至计。第禁例宜严，作何稽查盘验，以觉察奸宄，销弭患萌；一、革掾史以祛冗费。吴淞总镇衙门，旧有京拨掾史一名，日资廪饩，岁多犒赏，徒糜军实，宜议裁革。第掾史之为蠢，不独吴淞一处，其各镇之额设者，蚕食路将，剥削官军，营伍侧目，莫敢谁何。相应一体汰革，诚节冗祛蠹之一端也。”
　　
　　四十六年正月乙酉，南京兵部等衙门尚书黄克缵等奏修筑浦口城工：“浦城筑于洪武四年，隶以五卫，贮以三仓，为南京保障。弘、正以来，水势侵啮，南城尽圮。今议依山补筑，只围应天卫及三仓在内，而龙虎、武德、横海三卫，移入三仓隙地。共计应筑城九百七十三丈，根脚挖阔七尺，深六尺，荒石四层，条石六层，中用钉钩，灌以灰浆。砌砖三十七层，高二丈。每丈料银三十八两九钱五厘，通共九百七十五丈，大约用银三万八千一十两有奇。又估作南门及小城门二座，便门一座，壅城一座，水洞大小十座，筑堤九百二十六丈，以上数项，应费银一万一千五百两有奇。拆军民房一百一十三家，与迁移银四百七两九钱。择于本年八月初十日兴工，共估该费银五万九百二十四两有奇，以兵、户。工三部均出，而台臣月轮一人监督之。用之有余，将旧城一千六百余丈接工修理。此事三奉明旨，今参公论、度形胜，似断断有可成之功，故缵等以闻。”
　　
　　三月戊于，直隶巡按龙遇奇奏：应天鼠妖，方头尾短。渡江啮禾不绝。江北地震、天鸣、龙斗，种种见告。宜谕诸臣改折、留税、用人、考选诸疏，以弭灾变。不报。准应天高淳、六合等县改折。从府臣及按臣之请也。
　　
　　八月庚辰，淮安府沭阳、桃源、睢宁等县、扬州高邮等州灾，漕运总督王纪以闻。
　　
　　九月乙未，礼部奏：“南直吴淞守御千户所并镇海卫崇明等所赍圣寿表不到，行巡按鞫罪发落。”从之。辛亥，户部以辽饷缺乏，援征倭、征播例，请加派应天府派银二万四千二百九十一两七钱九分九厘；苏州府派银三万三千五百三十五两八钱二分六厘；松江府派银一万四千八百六十六两九钱六分一厘；常州府派银二万二千四百八十九两五钱八分三厘；镇江府派银一万一千八百三十五两九钱七分八厘；淮安府派银三万五千九百七十七两二钱五分一厘；扬州府派银八千一百一十九两三钱九分六厘。
　　
　　十月己卯，户部奏：“苏、松、常、镇四府漕粮，万历元年，漕臣王宗沐题定兑粮水次，三十余年，军民相安。后漕臣陈荐因官旗控诉，始创为五年轮派之法，而勒索愆期，往往不免。今总漕王纪欲复定派水次之规，既经会议佥同，合应复请，候命下移咨总漕衙门，将四府锦衣、旗手、下江淮、大、扬州五总，照三十四年水次，尽数改为定派，永著为例，违者重治，则军民咸知遵守，漕政有裨。”从之。
　　
