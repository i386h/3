<!-- { "loadSidebar": true } -->
　　三月戊戌，南京工部尚书韩重奏：“太庙殿宇、孝陵墙垣及武英等殿，当修理者，工役烦多，请行南京法司，将一应赎罪米，仍旧送部折收料银，以备支用。”从之。甲寅，总督苏、松粮储、都御史罗鉴，请给符验。兵部议与之。上令查宣德间例。兵部复，符验之领，始于成化七年都御史滕昭，后遂为故事。得旨，以为纷更，不许。
　　
　　四月丁丑，起用太子太保、南京礼部尚书周经。壬辰，升通政司右通政黄宝为应天府府尹。
　　
　　七月乙卯，淮安府山阳县雨雹，如鸡卵，狂风暴雨交作，毁伤秋禾二百余顷，坏船一百余艘，溺死者二百余人。
　　
　　己未，升提督操江、南京都察院右副都御史雍泰为南京户部尚书。后四日遂令致仕，或谓其不媚中贵也。庚申，太监刘瑾奏：“访得扬州、两淮运司商人杜成等，各名下革支盐引一百一十六万引，堆放在库，若不早处，日久弊生。乞遣科、道官各一员往督运司等官查盘现数，变卖银两，解京送库。”户部议复。有旨，遣给事中、御史各一员驰驿以往。乙丑，升河南左布政使朱恩为南京都察院右副都御史，提督操江。
　　
　　八月己巳，南京守臣奏：“都城民家起火，延及数百家，男女死者九人，其间贫不自存者甚众，请赈济之。”诏南京户部遣官同应天府长吏，发上元、江宁二县仓粮，验口赈济，毋致失所。给苏、松等处粮储关防。以都御史罗鉴奏，粮储事重，出纳文书恐有奸弊，当预防也。戊子，升户部右侍郎林泮为南京户部尚书。
　　
　　九月庚子，以灾伤免淮安、扬州二府及徐州夏税子粒。癸亥，南京及淮、扬地方旱灾，命吏部左侍郎王琼随宜赈济。
　　
　　十月癸酉，以地方灾伤，停南京各项工程，从南京工部尚书韩重等奏也。己卯，以都察院左都御史陈金为南京户部尚书。
　　
　　十一月乙未朔，户部言：“淮安等处灾荒重大，累经守臣奏请简命大臣往理钱粮，以救饿莩。丁未，暂免淮、扬二府及徐州正德二年以前积欠马匹，以地方灾伤重大故也。己未，总督扬州备倭都指挥袁杰奏请兼管淮、扬、常、镇、苏、松等府地方捕盗事。兵部复奏谓：“事属纷更，且统治太广，亦难防范。宜令杰兼管常州孟渎河至苏、松、通、泰沿海地方捕盗事，如卒不足用，听量调民快，事毕勿得拘留。”从之。
　　
　　十二月癸酉，应天府旱灾，户部请免其秋粮子粒有差，仍于免数内，量征二分，以补起运两京之数。灾重地方听以半折银。报可。戊子，停征应天府俵解马匹。
　　
　　四年正月庚申，巡抚都御史罗鉴奏：“丹阳、金坛二县，民饿尤甚，请借拨苏、松二府各米一千石，谷九千石赈之。其苏、松等府，米亦腾贵，宜放预备仓粮，减价量粜，贮其银于官，俟来年丰收，籴谷备赈。”户部复议如鉴言。上曰：“岁歉民饥，朕所轸念，借拨放粜，俱如拟行之。然赈济之惠，当先及于小民，务须计处周详，不可使豪右之家挟势规利，致生奸弊。”
　　
　　二月庚辰，总督南京粮储、左佥都御史储巏奏：“南京官军俸粮，岁该一百五十万石，现在仓粮止一百七十万石，恐支放不敷。”户部议：“南京仓粮原有二百万石，其余粮斛并湖广、江西、浙江，南直隶府分，灾免不尽之数，仍该征五十六万，尽足支用，宜行各巡按御史督征，并行南京户部差官催纳。”诏如议。甲申，升福建左布政使常麟为应天府府尹。户部奏：“南京地方灾伤，亟宜赈济，彼中米价倍于杂粮，而活人之功，杂粮为多。乞令南京法司并南直隶府、州、县、卫、所，凡遇囚犯，该纳赎罪米者，每米一石，折收杂粮一石五斗，就其本处各仓收贮赈济，仍听侍郎王琼提督。”诏从之。
　　
　　三月甲午，以旱灾免南京锦衣等卫、所屯粮有差。仍令差南京科、道官各一员，查具顷亩总数以闻。壬寅，南京户部议复：“南京内、外守备等官奏请以户、兵二部及应天府寄库皂隶赃罚席竹、盐引等银七万一千余两，赈济都民。”户部议：“秋成尚远，宜令原委官员，粜卖杂粮，斟酌给散，庶几活人颇多。仍行侍郎王琼，综理稽考，务在放支明白。”诏从之。谕王琼委官从宜粜卖，给赈务得实用，毋致侵欺妄费。
　　
　　六月辛酉朔，巡按直隶御史赵时中奏：“通州等处坍江田地税粮，乞如兴化县例，通作存留或派附近仓分，米一石，折银四钱，麦、豆一石，各折银三钱。”户部议如所请。诏从之。甲子，户部议复：“巡按直隶御史李廷梧奏苏、松、常、镇四府大饥，乞将正德三年未完税粮，及各年应解物料，暂蠲免。”诏令已征者解部，未征者俟丰年补之。丁卯，升工部左侍郎俞俊为南京工部尚书。丙戌，总督苏、松等处粮储都御史罗鉴奏：“所属各卫，缺官军俸粮，并各部岁派物料无措，乞以其地度僧等银借用。”有旨责鉴招权妄议，紊乱事体，令冠带闲住。遂革原设都御史，以御史苏锡代之，专理不得更代，著为令。甲申，升江西左布政使周宏为应天府府尹。
　　
　　十月戊戌，升南京兵部右侍郎孙需为南京礼部尚书。庚戌，升南京光禄寺卿李堂为南京左佥都御史，提督操江。甲寅，巡按直隶监察御史李廷梧奏：“勘苏、松、常等府，俱被水灾，而松江地势洼下，淹没尤甚。乞减免兑军粮米，量折以银。”户部奏：“东南财赋，京师之所仰给，起征兑运，皆不可缓。况原额秋粮，在苏为二百三万八千三百石有奇，在松为九十三万九千二百石有奇，在常为六十万六千九百石有奇，中间起运者十之八九，存留者十之一二，若不从宽处分，恐民穷逃窜，无益于事。合于抚按转行管粮官，免极贫小户存留之数。其运兑米，苏州量折二十五万石，松江二十万石，常州府五万石，石七钱，仍扣算耗粮，以补不足，及两京该运之数，令管粮御史通融斟酌，务在得宜。”从之。
　　
　　十二月丁酉，吏部尚书兼翰林院学士梁储改南京吏部尚书。戊戌，改南京大理寺卿屈直为左副都御史，总督漕运。庚子，升南京右都御史张宪为南京礼部尚书。壬子，户部复：“淮、扬二府灾，请免下户税。又徐州并属县灾尤甚，请折起运兑军粮三万石，石银七钱。”从之。
　　
　　五年正月癸未，升南京吏部右侍郎朱恩为南京礼部尚书，兵部右侍郎刘缨为南京刑部尚书。恩，旧尝有德于瑾，及瑾用事，深自结纳，二年间，自按察副使五迁，遂至尚书。丙午，升南京鸿胪寺卿丁凤为应天府府尹。
　　
　　三月丙辰朔，命南京内官监太监董文、永顺伯薛勋、工部尚书俞俊督修孝陵明楼及懿文灵殿。辛未，以水旱免应天、镇江、常州、苏州、松江等正德三年逋税。
　　
　　五月乙卯朔，升南京太仆寺少卿张凤为南京都察院右佥都御史、提督操江。己未，命都察院右佥都御史魏讷，巡抚苏、松等处，专管粮储。先是总督、右副都御史罗鉴以挪借钱粮得罪。吏部议请裁革。至是，又以苏、松、常、镇水灾，请仍设大臣督理，故有是命。
　　
　　六月壬寅，升南京刑部右侍郎李善为南京工部尚书。
　　
　　八月乙酉，户部以苏、松等府奏灾，请令总理粮储都御史魏讷赈济，从之。甲辰，罢苏松等府新佥民壮。始刘瑾添设江南巡捕御史，点佥民壮，所在骚扰，至是巡捕御史已革，故并罢之。戊申，升南京吏部右侍郎孙交为南京吏部尚书。
　　
　　九月丙寅，改工部尚书毕亨为南京工部尚书。己卯，改刑部右侍郎陶琰为南京工部左侍郎，兼总督漕运。壬午，以致仕南京礼部尚书张宪为南京工部尚书。癸未，升广西左布政使孙春为应天府府尹。
　　
　　十月辛丑，免应天府秋粮有差，以巡按御史洗光奏报水灾故也。戊申，敕南京工部右侍郎周宏提督修理孝陵。
　　
　　十一月己未，诏以苏、常、松江三府水灾，凡起运京库及南京各仓税粮、丝绢、绵布，俱量改折色。存留者，本色、折色中半征收，仍存省脚价，以补应兑之数。各卫、所屯粮子粒，俱视灾之轻重除免。从巡抚御史请也。癸酉，命免宝应县河泊所鱼户杂泛差役。
　　
　　六年正月庚午，改南京户部尚书张澯为南京吏部尚书，升户部左侍郎乔宇为南京礼部尚书。乙亥，升吏部左侍郎李瀚为南京户部尚书。己卯，以水灾免淮、扬等处州、县正德五年粮草子粒有差。
　　
　　二月丁酉，罢巡抚苏、松等处都御史罗鉴。庚子，命南京右佥都御史张凤巡抚苏、松等处地方，总督粮储。
　　
　　三月丙寅，起致仕南京礼部尚书孙需为南京工部尚书。甲戌，改南京都察院右佥都御史张凤于都察院，仍令巡抚苏、松。以吏部言旧制苏、松巡抚，无南京衔也。
　　
　　四月辛巳，以应天府所属上元、江宁、句容、溧阳、溧水、高淳六县灾伤，五年起运改兑无征正米二万八千石，准以贮库赃罚、赎罪、补折起解，每石银五钱。南京各卫仓，长安等四门仓，无征米四万六千七百石，候秋成带征。从巡抚副都御史罗鉴奏也。
　　
　　十一月乙亥，流贼杨虎破宿迁县，淮安知府刘祥御之小河口，军败，为所执。既而纵归。
　　
　　十二月，升福建布政司左布政使王绩为南京都察院右副都御史，巡抚苏、松等处，总理粮储。
　　
　　七年二月乙未，升太仆寺少卿张淳为应天府府尹。
　　
　　四月庚辰，改致仕吏部尚书刘机为南京兵部尚书，参赞机务。甲申，以水灾免淮安府税粮十六万石，草四十万束。
　　
　　五月丙午，南京御史许洪宥言：临清、济宁、徐州一带，军民往来曳船甚苦，乞将南京各监，局并在外年例、进贡等项斟酌停止。章下所司知之。
　　
　　十二月甲子，以旱灾免苏、松、常、镇四府并镇江等卫秋粮有差。
　　
　　八年正月乙未，以旱灾免徐州等州、县粮草有差。
　　
　　四月辛酉，以天气暄热，谕南京法司，狱囚笞罪无干证者并释之；徒流以下，减等发遣；重囚情可矜疑并枷号者，俱录状以请。
　　
