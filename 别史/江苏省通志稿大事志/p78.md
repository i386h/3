<!-- { "loadSidebar": true } -->
　　五月癸酉朔，新淮南转运判官王秬上屯田利害，以为军士狃于安闲之久，一旦服劳田亩，其功未必可成。望许令民兵于近便处，人给荒田一顷，有马者，别给五十亩自行耕作。俟成伦绪，五年之后十取其一，十年之后十取其二，虽官所得不多，然积之既久，则有不可胜计者。其有日前侵耕冒种之人，一切不问，内有贫下者，量给种。概如是，则将见两淮荒闲之田，皆变而为沃壤矣。从之。
　　
　　六月壬寅，拱卫大夫、利州观察使张荣添差淮南东路马步军副总管，泰州驻扎。荣本泰州土豪，建炎间聚众为盗，屡与敌角，故复用之。甲子，武功大夫、荣州刺史刘泽知扬州。朝议以为扬重地，当用武帅。会泽自襄阳召归，乃有是命。丙寅，诏许淮南诸州移治清野。
　　
　　七月丙戌，右朝奉郎、通判楚州徐宗偃献书宰执，言：“山阳俯临淮海，清河口去郡五十里，实南北必争之地。我得之，则可以控制山东；一或失守，彼即长驱，先据要害，深沟高垒，运山东累年积聚，调发重兵，使两淮动摇，我将何以捍御!自北使奏请，意欲败盟，人情汹惧，莫知死所。及朝廷除刘锜为五路制置，分遣兵马渡江，边陲肃静，民赖以安。山东之人，日有归附之意，沿淮一带，自北而来者，昼夜不绝，不容止约。若朝廷速遣大兵，且命刘锜或委本州守贰选差有心力人，明示德音，诱以官爵，谓得一州或得一县与补是何官资，使之就守其地，其余招诱自百人、千人至万人，受赏有差，将见一呼响应，山东悉为我有。若大军未至，彼怀贰心，未肯就招，招之亦未必能守，适足以贻边患。至于合肥、荆、襄，命大将分占形势，觇逻其实，随机应变，以为进讨之计，恢复中原，可立而待。”先是，涟水县弓手节级董臻者，私渡淮见宗偃，言山东之人久困暴敛，日欲归正，若士马一动，悉皆南来，宗偃出己俸厚赠之。是月初，臻果率老幼数百人来归。宗偃言于朝，未至，会知枢密院事叶义问遣武翼郎焦宣来谕意，俾招收之。守臣王彦容怒不自己出，乃言臻不愿推恩。宗偃因遗义问书言：“旬日以来，渡淮之人昼夜不止，涟水为之一空，临淮县民亦源源而来不绝。泗州两遣人谕盱眙，令关报本州约回，然有死不肯复去，计其家属之数几万人矣。理宜优恤，多方存附济其乏绝。然非有大军弹压，得之亦不为用。兼虑对境别生事端，却贻边患；且小人喜乱，利于一时剽掠，或先事轻举，有害大计。”乃补臻承节郎，仍令淮东副总管李横以镇江都统司两将之兵往楚州屯驻。戊子，宰执言：“淮南诸郡近日怀来流民甚众。”上曰：“可谕刘锜选其壮者为效用，余皆授田贷种，且以常平钱米济之。”辛卯，淮南转运副使杨抗，诏遣右朝奉郎、通判楚州徐宗偃往淮阴县措置归正人，父老谓宗偃曰：“两淮本一家，虽投来之心甚切，本意宿留王师进发日，愿为乡导，戮力破贼。今以诸处招纳或作文字劝诱或殴逼过淮，否则公肆劫掠，不容存住，赍粮至微，今已狼狈。绍兴十一年间，我曹盖尝归顺矣，北界取索，悉蒙押发以去，今誓死不愿再回，幸公全活。”宗偃布宣国家存恤之意，且命邑官使之有亲戚者，则往依投；愿向以南州军者，各从其便；或欲请佃公私闲田者，给之。仍令保聚近里城邑，量修庐舍，勿使暴露。抗言于朝，乃赐钱万缗，米三千石，令本州赈济。乙未，诏：“新造会子许于淮、浙、湖北、京西路州军行使。除亭户盐本钱并支现钱外，其不通水路州军上供等钱，许尽用会子解发；沿流诸州军钱、会各半，其诸军起发等钱并以会子品搭支给。”用户部请也。
　　
　　八月辛丑朔，忠义人魏胜复海州。胜素无赖，私渡淮为商。至是，率其徒数百人至海州，自称制置司前军，大兵且继至，海州遂降。丁未，右武大夫、容州观察使、两浙东路马步军副总管傅选移江南东路，建康府驻扎。辛亥，诏：“两淮诸州起理二税之外，凡诸色科敷如夫申节、银绢、土贡，银人使岁币、亭馆、雇船贴拨等并停罢。”因权刑部侍郎张运请也。甲寅，浙西马步军副总管李宝，以舟师三千人发江阴。先是，宝自行在还，即谋进发，军士汹汹，争言西北风力尚劲，迎之非利。宝下令：“大计已定，不复可摇，敢有再出一语者斩!”遂发，徽猷阁直学士、知平江府洪遵竭资粮器械济之。放苏州大洋，行三日，风果怒甚，舟散漫不能收。宝慷慨谓左右曰：“天欲以试李宝耶？此心如铁石，不变矣!”即酣酒自誓，风亦随止。退泊明州关澳，追集散舟，不浃旬复故。而裨将边士宁自密州还，言魏胜已得海州矣。宝大喜，促其下乘机速发，而大风复作，波涛如山者经月，未得进。乙卯，江淮制置使刘锜引兵屯扬州。锜将渡江，以军礼久不讲，乃建大将旗鼓以行，军容整肃，江、浙人所未见也。壬戌，资政殿学士张焘落致仕，复知建康府。是日，刘锜在扬州，得省札谍报，金以二十五日渡淮，谓右朝奉郎、通判楚州徐宗偃曰：“锜来日提师，白天长趋盱眙，君速归语太守，宝应以北，日下清野，勿留寸草，有不如约，当以军法从事。”又谓转运副使抗曰：“锜调人马，公主军食，各有司存，毋相侵夺。倘粮运乏绝，非人情敢私。”抗与锜素不相下，闻其言，甚恐。后三日，宗偃至楚州，金以是日渡淮之说已无验，守臣王彦容以未得制置司檄，亦不听。宗偃乃白锜，愿以宝应右军移屯城下。又旬日，锜遣统制官吴超以所部驻盱眙，宗偃再以书乞留屯淮阴，合两军共万人，淮民稍定。乙丑，右宣义郎、通判扬州刘祖礼知泰州。
　　
　　十月庚子，浙西副总管李宝以舟师至东海县。先是魏胜既得海州，久之，官军不至，城中之人始知为其所绐，然业已背金，不敢有贰心。胜惧，乃推宝之子承节郎公佐领州事，自出募兵，得数千人，往攻沂州。有女真万户之妻王夫人者，阳引兵避之；胜入城，遇伏，与战，大败，仅以身免。胜复还海州，金兵围之。宝闻，麾兵登岸，以剑画地曰：“此敌界，非复吾境，当力战。”因握槊前行，接敌奋击，士无不一当十。金惊出意外，亟引去。于是胜出城迎宝，宝维舟犒士，遣辩者四出招纳降附。癸卯，武翼郎、统制忠义军马魏胜知海州。朝廷闻敌围海州，胜与权州事李公佐共击却之，故有是命。乙巳，刘锜自盱眙军引兵次淮阴县。丙午，刘锜遣淮阴乡导卞彬以轻舟载二百人伺敌动息。回报敌舟师甚众，锜不信，厉声叱之。辛亥，江、淮制置使刘锜，令淮东副总管张荣选所部战船六十五艘，民兵千人，赴淮阴军前使唤。先是，有诏调淮东丁壮万人付荣，于射阳湖等处缓急保聚。时淮东遭水灾，民多乏食，锜乞日给民兵钱米及借补首领官资，以为激劝，而转运使杨抗令荣分其兵之半归农，半给钱米。至是调赴军前者，皆溃逸不归，荣卒不能军。壬子，江、淮制置使刘锜得金字牌，递报淮西敌势甚盛，令锜退军备江。时锜在淮阴，与金人隔淮相持已数日。至是清河口有一小舟顺流而下，锜使人邀取之，有粟数囊而已。锜曰：“此探水势者也。”俄顷，金人各抱草一束作马头以过舟，舟约数百艘，有载粮往濠州者，有载激犒之楚、扬州者，泝流牵挽，其势甚速。锜募善渡者凿舟沉之，敌大惊。先是，淮南转运副使杨抗聚民为水寨，以土豪胡深充都统领。抗在淮阴，见锜与金人相持，自言欲守水寨，且催督钱粮，应付大军。乃弃其军而去，遂渡江，居江阴军。乙卯，江、淮制置使刘锜闻王权败，乃自淮阴引兵归扬州。淮甸之人初恃锜以为安，及闻退军，仓卒流离于道，死者十六七。锜之未退也，檄淮东副总管张荣以所部人船尽赴淮阴。是日，荣被檄即发泰州，至楚州，则大军已退，其所统民兵皆惊溃。荣收散亡仅千人，至邵伯埭，决运河水入湖以自保焉。丙辰，侍卫步军司右军统制邵宏渊以左、右二军至真州。戊午，侍卫步军司右军统制邵宏渊，及金国统军萧琦战于真州胥浦桥西。琦自滁州引兵至瓦梁，扼滁河不得渡，执乡民欧大者问之。大因记绍兴十一年韩世忠以数百骑往定远县，虚惊而回，至瓦梁，尽毁民居以为浮桥，恐金人效之，乃答以有路，自竹冈镇可往至六合县，琦从之，俾为乡导，遂迂路半日，故六合居人皆得逃去。宏渊在真州，方饮酒，有报金人且至者，亟率众，相遇于胥浦桥。宏渊命将官三人拒于桥上，金人弓矢如雨，王师多死。城中老弱皆窜避，惟守家强壮犹登城以观。正争桥间，敌实草以渡河，三将皆死。宏渊率亲随军入城，掩关以拒，故军民皆于江上得舟渡江以免。宏渊毁闸板，退屯于扬子桥，真州遂陷。敌得城不入，径自山路犯扬州。江淮制置使刘锜军还至邵伯埭，闻金犯真州，疑扬州已不守，未敢发。会探者报扬州城上旗帜犹是官军，锜曰：“虽失真州，扬州犹可为国家守，当速进。”乃自北门入，见安抚使刘泽。泽以城不可守，劝锜退屯瓜洲，锜令诸军憩歇，徐图所向。庚申，建康府都统制王权自和州遁归，屯于东采石。壬戌，资政殿学士、知建康府张焘始至本府视事。先是，建康居民惊移而去者十五六，及焘至，人情粗安。是日，江、淮、浙西等路制置使刘锜退军瓜洲镇。金陷扬州。初，邵宏渊既失利，金人自山路径犯扬州，屯于平山堂下。宏渊亦退在扬子桥南，毁闸板而渡，扬州军民皆倾城而奔。锜乃退军，自南门外拆民屋为浮桥，诸军过绝即毁桥，由东门而去。守臣武功大夫、荣州刺史刘泽亦奔泰州，往通州渡江，入平江府。先是右朝奉大夫、提举淮南东路常平茶盐公事王珏被旨守海道。至是，独引兵趋崇明西沙，或劝毋行，珏不听。即日登舟，文书帑藏无毫厘之失。癸亥，王权自采石夜还建康，既而复如采石。乙丑，镇江府左军统领员琦及金人战于扬州皂角林，败之。初，金人既得扬州，即遣兵逐刘锜，与官军遇。至是大军来争瓜洲渡，锜命统制官贾和仲、吴超等拒之于皂角林。锜陷重围，下马死战数十合。中军第四将王佐以步卒百有四人往林中设伏，金兵既入，张弩俄发。金以运河岸狭，非骑兵之利，稍引去，遂大败之，斩统军高景山，俘数百人。丙寅，江淮制置使刘锜在瓜洲四日，无日不战。锜恐人心不固，乃遣人自镇江取妻子，以安人心。至是有诏令锜专防江上。会锜病已剧，遂肩舆渡江，留中军统制官刘汜，以千五百人塞瓜洲渡。
　　
