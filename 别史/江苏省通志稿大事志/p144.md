<!-- { "loadSidebar": true } -->
　　十月癸酉朔，工部复：“南京户科给事中陈江等奏，南京各卫快船，并各行铺户，差遣繁难。今富猾之家，或投充庙户及牺牲所、神帛堂、各监、局差役，内外守备写字、军办名目，倚势影射，独累贫户朋贴。如神帛堂，原额四百四十四户，今该监额外招收，积一千一百余户。他皆类此。宜行南京户、礼、工三部会同科、道官，查洪武、永乐年间旧额，酌量存留。但系近来夤缘投充者，悉革退编差。”上是之。令照前旨会议以闻。丁丑，以修治苏、松等处水利功完，赏总督粮储、尚书李充嗣：郎中颜如瓌，林文沛、参政徐赞各银币有差。庚辰，以苏、松、常、镇四府灾伤，各免正官朝觐。甲申，以淮、扬等府灾伤，诏免总督漕运、巡抚都御史、总兵赴京议事。辛卯，以南京应天灾伤重大，命户部发帑银二十万两，差官分给各巡抚都御史，令其躬亲巡历，委官设法，加意赈恤，仍各蠲免税粮有差。
　　
　　十一月乙巳，诏南直隶被灾州、县草场子粒银，应征五分者，再免三分。先议派今岁马价加银二两者，止勿加，务使穷民得沾实惠。戊辰，以灾伤免淮安、扬州等府税粮有差。己巳，改工部尚书陶琰为南京兵部尚书加太子少保，参赞机务。
　　
　　十二月丁丑，南京太仆寺卿潘希曾奏：“直隶淮安等府，应解依挂欠马匹，请照先年事例改征折色，每匹银一十八两。”兵部复议，以为便。从之。庚寅，南京守备、魏国公徐鹏举等奏：“南京大、小教场、神机营、新江口、浦子口等处操备官军并传操按伏等项，及把总、守哨、卫总、指挥等官，旧规俱听内外守备节制推委，与操江都御史原不关涉，观英宗、武宗前后诏条可考也。今都御史胡瓒等妄援专委任、明约束之言，欲以侵夺事权，变更申令，而又专嫉武臣，使独任地方失事之罚，非故事不可听。”兵部议复：“浦子口地方与新江口关，昼操夜守，及上下江旱巡按伏官军，先因彼此隔涉，守备官徒以文书遥制，不救缓急。故瓒等欲令操江兼辖浦子口，及与内外守备协同选委各营卫官军，事非为私，不足引他故以争也。其奏拟文武官失事情罪，揆之先年事例，亦略相同，臣等不敢复议。”疏入，上报如弘治年间例行。以弘治时，曾敕兵部尚书王继与守备、成国公朱辅公同计议军事故也。上意盖欲使权归本兵，不任操江都御史云。己亥，提督南京操江、襄城伯李全礼贪纵不检。家人刘宏倚势作奸，威逼指挥佥事华辅至死。事闻，诏逮宏。法司讯治充军，仍切责全礼，令带俸闲住。壬寅，漕运总兵官、都督佥事杨宏奏：“请以漕运轻赍银两，悉听各该运官沿途动支，为雇僦车船之用。不必装鞘印封，计算羡余，以苦运卒。”户科驳奏，以为此开以人冒破之端，非轻远之计。而御史向信则欲令运粮官军，凡领银雇脚，必先赴察院报数关支为籍，以记其多寡，不得擅动。下户部议：“宏所言，乃弘治、成化以前旧规，而科道官之论，至于救弊防奸，不为无见。大要漕运之法无他，惟在船不守冻、粮不挂筹、军不借债三事为急。若使官得其人，自无此弊。但轻赍折银，本以资转搬之费，今若虑官军侵耗，尽取其赢余归太仓，则以脚价为正粮，又非立法初意。今宜令有司如期征收余耗，如例解赴漕运衙门，候各总运船过淮，照数领给，运至通州，方许发封，听巡仓御史、管粮员外会同查核验给。仍酌量各项支用实数，著为定规，不许扶捏浪费。如有羡余，不必输之太仓，即将各总分各卫所，查开缺船应补者若干，敝船应修者若干，什物应办者若干，各发银修造。每银百两，令造新船一只。该管官旗侵欺花费别用者，参呈重治。果有三年，粮无挂欠，银有积余者，照例旌擢。”得旨，如议。
　　
　　二年正月庚申，应天府府尹王震致仕，以南京科，道交论其不职也。辛未，南京守备、魏国公徐鹏举等奉旨会议应天府匠役人夫事条例以上：“一、南京司礼监神帛堂匠役，洪武时，定额四百户，后太监安宁奏增四十户，俱免杂差，奸民利之，夤绎窜籍其中，至一千一百十四户。顷奉明诏，以正德时投充者，革去百八十九名。而该监仍复护留，请查旧例，复四百四十户之数，余尽革之；一、南京内府九库，洪武时，额编库夫五十七名。宣德、成化间，有修理之役，暂借人夫百五十一名。工竣仅以二十三名发回两县，而占留百二十八名。南京里，外花园，原额匠九十名，而后复借占八十名。南京内官监，原额军民匠三千九百余名，天顺间复借占百五十五名，俱非制，宜尽革；一、各监、局人匠有逃故者，宜行原籍勾补，户绝者宜除。今使上元、江宁两县赔偿不便；一、南京鲥鱼厂，岁取里长二十名，索银二十两。正德时，复倍取其数。起运内臣索茶果银百二十两，水夫银二百两，及鲜船将发，又取夫四千三百有奇，民不堪命，宜有以禁之。”兵部复议。得旨，俱遵旧例行。
　　
　　二月己丑，户部请定淮盐每引七钱，报可。庚寅，升广东布政司左布政使孙禄为应天府府尹。
　　
　　三月甲辰，南京礼部尚书杨廉致仕。壬子，升户部侍郎秦金为南京礼部尚书。御史秦钺言：“顷以套虏征兵及辽左缺饷，尽发两淮正德十五年余盐七万九千余引于辽东开中。夫余盐不许开中，止令本商纳价输部济边，此御史卢楫之疏，先朝已著为令，诚于国课有裨。盖本商自纳，每引计银一两，各边开中，每引计银八钱。况正盐母也，余盐子也，正盐守支搬运，候久费多，故愿中者少。余盐勘合一到，即时有赏，故愿中者多。今若舍母求子，余盐无自而积矣。请以辽东所中引，改派嘉靖元年正额。嗣后申明前令，本商自纳余盐之价，慎勿开中，庶几上有定法，下有定守。”户部复议：“两边引目，业已发去，姑以淮北余盐积至七万九千余引，给所中商人，以全夫信。嗣后悉如前例。”上是之，敕余盐存留，纳价输部济边。辛酉，南京神乐观火，御制圣旨碑文二道皆毁。乙丑，改南京户部尚书杨旦为南京吏部尚书。
　　
　　四月壬申朔，升南京刑部右侍郎王镇为南京户部尚书。戊寅，户部言：“遮洋一总漂流漕粮二万余石，布花银钞不赀，官军溺死者五十余人，请治把总王缵等罪。”诏下漕运都御史按问追偿。壬辰，户部尚书孙交等以参奏漕运把总漂粮千石以上者并论总兵杨宏，因自劾稽迟粮运，请罚治。上切责把总等官，薄其罪，宥杨宏等。以交等引咎自责，悉勿问。
　　
　　五月庚寅，仪真、江都二县，有官塘五区，筑闸蓄水，以溉民田。后豪民规以为业，古迹废坏，真、扬之间，运道梗阻，御史秦钺请复之。得旨，命总理河道侍郎及管河郎中相视修筑，占种盗决者，处以重法，仍追地租入官。
　　
　　六月乙卯，吏部复：“南京吏部尚书杨旦奏，南京国子监监生数多，拨历壅滞。请府、部、诸司量增历事人数，并请三月考勤附选，如在京例。”报可。
　　
　　七月丁丑，南京大疫，军民死者甚众。巡按御史郑光琬以闻。命抚、按、有司加意优恤。戊寅，淮安、徐州、扬州等府、州、县大水，漂房屋六百家，溺死男妇八十余名口。甲午，南京监察御史陶俨以应天等府旱灾，民多流亡失业，请大发内帑及余盐、赃罚银两，以备赈恤。上敕巡抚、尚书，都御史李充嗣行之。南京兵科给事中鲁纶言：“南京官吏军匠共九万四千三百七十九人，每月食粮九万八千二百石有奇。今计京储止四十五万余石，仅可供四月。恐食尽军饥，患生不测。乞照正德十四年例，量留江西运米，及南京刑部诸衙门赃罚银以济。”下户部议。尚书孙交言：“漕运计程已过淮、徐，况系京仓四百万数，截留非宜。惟苏、松、湖州三府折色米解京者，可量留十万。各衙门赃罚在仓粮米，间月支放，各处屡年应解南粮，督令完纳。如催征辗转，无以济急，或将嘉靖三、四年苏、常诸府该运府、部衙门粮米，改拨一万石于南京。”诏俱从之。
　　
　　八月戊戌朔，直隶苏州、松江、常州、镇江府大水没禾稼。己亥，改南京礼部尚书秦金为南京兵部尚书。辛丑，南京应天府等处大饥，民死徙相望。南京户部尚书王缜等以状闻，因条陈救灾十事。户部议：“缜等言皆是，惟漕粮渡淮，且京储也，不宜留。余如议行。”乙巳，升刑部左侍郎颜颐寿为南京礼部尚书。乙卯，命巡抚山西、都察院右副都御史胡锭总督漕运兼巡抚凤阳等处。己未，诏以两淮运司余盐银三万两，淮、扬二钞关船料银三万余两，补给淮安等卫所欠缺军粮。从巡抚都御史俞谏请也。庚申，刑科给事中沈汉言：“吴在春秋为荆蛮，朴野不文。赖吴公言偃，北学仲尼，而东南学者，始知圣贤之道。今其子孙微弱，下同编氓，祠守仅存，隘陋弗称。乞照颜、孟、朱熹例，官其子孙一人，以奉其祀，改建庙庭，为置祀田。”部议：“以子孙世远，难据授官，惟从其广庙给田之请。”报可。壬戌，升南京通政使司右通政闻湖为应天府府尹。
　　
