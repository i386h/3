<!-- { "loadSidebar": true } -->
　　七月庚戌，免直隶淮安、扬州、镇江、常州租税，因去岁水旱故也。辛亥，修南京城为雨所坏者。甲寅，免直隶苏、松等府、州、县欠纳买办品物。乙丑，修江都县邵伯驿，起至宝应白马湖一带堤。己巳，直隶宿州卫、宿州、徐州各奏县内蝗。上命行在户部移文巡按御史，严督军民官司，扑灭尽绝以闻。癸酉，敕南京守备、襄城伯李隆、参赞机务、少保兼户部尚书黄福及六部、都察院曰：“得奏，六月二十九日大风之异，朕用惕然。夫南京国家根本之地，天变若斯，所系非小。卿等皆国家大臣，休戚攸同，宜敬慎庶政，纤毫无忽，密察奸宄，杜渐防微。文臣以安民为重，武臣以兵备为要，念兹在兹，夙夜罔怠。凡有扰害军民不便之事，悉条例以闻，庶副朝廷委任，以钦承上天警戒之意。”
　　
　　八月戊戌，修南京后湖贮册库。辛丑，增南京文、武官六品、九品俸粮，每月本色米五斗。从副都御史周铨奏请也。乙巳，直隶徐州并扬州府仪真县、常州府宜兴县各奏岁歉民饥，已发廪赈贷，兹具以闻。
　　
　　九月庚申，敕南京守备、襄城伯李隆、参赞机务、少保兼户部尚书黄福选补运粮军士。时漕运总兵官、都督佥事武兴言：“各卫运粮官军，往年多有逃回者。今岁龙虎左卫逃回者几二百名，若不勾补，未免负累现在军士包运，非惟粮数有亏，且使小人得计。”奏下行在户部，请敕隆等令于本卫屯军，及现在京各卫食粮军内选补原数漕运，仍令挨捕在逃正身，依律惩治，庶奸顽有警。从之。甲子，应天府奏所属溧水、溧阳、句容、上元、江宁五县，因天雨山水泛涨，冲淹人口头畜、仓库粮钞、官民房屋田地，已委官赈济踏勘，具以闻。己巳，命修南京驯象等十八门外城，以夏秋久雨浸颓故也。
　　
　　十月己卯，直隶苏、松、常、镇四府名奏所属诸县，八月以来，霖雨不止，淹浸禾稻，漂流房屋，男女溺死者众。上命行在户部复视存恤之。
　　
　　十二月己丑，直隶扬州府高邮州奏：“田禾被水淹没无收，租税无从办纳。”上命行在户部复实除之。
　　
　　五年正月戊申，南京守备参赞机务、少保兼户部尚书黄福卒。壬子，初，监察御史李佳等言：“仪真、瓜州二坝下港浅狭，水路则大舟俱舣于江，宜浚其港。邵伯至宝应湖堤或决，辄坏民田，宜令漕舟归者，载石付所司筑堤。”事下督漕总兵官、都督佥事武兴等复之。至是兴奏：“坝下港以潮泥淤浅，农暇辄浚以为常，湖堤坏者方兴役筑塞。若欲尽甃以石，又役漕卒，恐劳费过当。”上是其言。
　　
　　二月壬午，初，直隶淮安府知府彭远言：“永乐间，平江伯陈瑄总督漕运，于淮安西湖中筑堤十余里，为挽舟路，令淮安、满浦、南琐三坝夫巡视之。”辛卯，命兵部右侍郎徐琦参赞襄城伯李隆守备南京机务，仍理部事。乙未，是日夜，南京大风雨，坏北门上脊，破官民舟，溺死者甚众，漂官粮三百余石。丁酉，命修南京通济门外桥。庚子，都察院右副都御史朱与言奏：“南京，祖宗定鼎之地，王气所钟，官民人等，往往擅于所居开池掘坎，去泄地脉，壅太平门等处河沟，作池沼，以致潢潦潴滀，淹没民居。请令填补改革，违者加罪。”从之。
　　
　　三月乙巳，直隶淮安府盐城县奏：“伍祐、新兴二场，运河壅塞，阻商旅行舟，乞浚之。”事下行在工部。复奏：“请下淮安府，俟丰年兴役。”从之。丁未，初，行在光禄寺卿柰亨奏：“直隶常州等府所纳糯米，多杂以粳米，不堪造酒供御，宜退出，令其补纳。”上允其奏。至是监察御史朱良暹言：“去岁各处薄收，今米已进内，若复盘出籴买，恐负累民难。”上复从良暹言，命收其米。仍命行在户部移文所司，今后不如法，罪之。己未，敕南京守备、襄城伯李隆等：得奏言二月二十二日夜风雨之异，朕惕然祗慎，尔等亦宜体朕心，敬天恤人，其江上所损漕运人舟，既皆飘溺无存，即令户部验数除豁，不许复有科征。各门所损垂脊、兽牌等件，悉令所司如旧修理，不许托此以重扰人。
　　
　　四月丙子，直隶苏州府吴江县请修湖塘桥。从之。庚寅，南京守备、襄城伯李隆奏：“会同右副都御史周铨议得，南京各卫所屯田余粮，若于在外官仓交纳，令在南京取给，隔远不便。宜令运赴南京利便水次，听各卫委官见数兑纳。其应纳屯所粮，亦令委官就彼见数准给；屯所官军江北卫分屯田，亦依屯例为便。”行在户部请准其言，不为通例。从之。
　　
　　五月丁未，直隶淮安府彭远言：“满浦、淮安二坝及窑沟一带堤，旧用木石修筑，辄为水所败。近者复欲如前修筑，恐虚糜财力。乞便以猫竹编篓，盛石块于中，为数千矶嘴，以支水势。水不能撞激堤岸，则沙土壅积，益坚久矣。”上是之，令于秋后行役。壬子，应天、淮安二府多蝗，上命行在户部速令有司设法捕之。庚申，命直隶松江府华亭县、上海县今年折粮大三梭布五万九千七百三十二匹，免征中等三梭布二万匹，每匹折粮二石，其余折征阔白布。以其民困于水灾故也。
　　
　　六月戊寅，巡抚南直隶、工部侍郎周忱奏：“苏、松、常、镇四府属县，自去年八月至今年五月大水民饥，已发廪赈之，具数以闻。”甲午，南京守备、襄城伯李隆奏：“积雨坏南京中新河、上新河堤，并济州卫、新江口防水堤，请俟水退，量拨丁夫修筑。”从之。庚子，应天府溧阳县民孔安、江阴县民徐南、丹徒县民李聪俱各出粟麦千石有奇，佐官赈济。诏赐墨书旌劳，仍复其家。
　　
　　七月辛丑，直隶扬州府高邮州、宝应县各奏：比因岁歉，人民缺食，已发廪赈济，俟秋成偿官。从之。甲辰，修金河坝。坝在淮安山阳，上接官河，下接盐城。永乐间，置绞关，以通舟楫。后绞关坏，舟楫辄阻，又恐人窃毁坝以泄水，遂塞河口，而往来舟楫，皆纡绕不便。至是盐城知县乞修旧坝，置绞关，以利往来。从之。辛亥，修南京銮驾库。丁亥，修宿迁县邵店社至黄墩社一带堤。
　　
　　八月庚辰，直隶扬州府奏：“所属州县岁歉，人民缺食，已发廪赈济，俟秋成偿官。”从之。
　　
　　九月丁未，并应天府句容县东阳驿入龙潭水驿为水马驿。丙辰，置直隶扬州府通州狼山巡检司，设巡检一员。
　　
　　十月乙亥，直隶苏、松、常、镇等府，先被水灾，上敕巡抚、侍郎周忱躬诣勘视。至是忱言：“应天府各卫所，亦罹旱灾，请一体勘实以闻。”上可其奏。己丑，直隶淮安卫奏：“本卫分遣军余修理淮安府常盈仓，皆运粮退出老弱者，比因贫窘，多致逃窜。而守仓旗军三百余人，皆本卫带管食粮，余无差役，况皆精壮丰足，欲将各军不妨守护，凡遇仓廒损敝，相兼斗级修理，庶不误事。”从之。
　　
　　十一月壬子，诏免直隶苏、松、常、镇等府、太仓、镇海、苏州三卫受灾田粮一百余万石有奇。癸亥，行在户部奏：“南京各卫屯军无他差占，专一屯种。比因荒歉，既蒙蠲其余粮，今守备官又请官粮接济，宜移文勘其缺食是实，令与贫民一体赈济，秋成还官。若将有收屯军冒支者，罪其该管。”从之。
　　
　　十二月庚午，直隶淮安府桃源县、扬州府江都县俱水旱凶荒，人民缺食，有司发官仓并预备粮验口赈济。壬午，免应天府并直隶淮安、扬州、镇江等府被灾粮草及浥烂粮钞。甲申，蠲直隶淮安府邳州、山阳等州县采木人夫。从知府黄礼言其地遭旱涝，民艰衣食故也。戊子，南京江东马驿及巡检司皆滨江岸，江水败岸，几及其署。守备、襄城伯李隆等请退徙以远其害。命隆等督工徙之。壬辰，直隶淮安府奏：“州民所领牝马及孳牲马驹，岁凶多毙，民方艰食，乞令俟丰年偿官。”从之。
　　
　　六年正月癸丑，增置南京并在外各卫知事各一员。丙辰，免直隶淮安等二十六卫被灾屯田米二万五百余石，草四千八百余束。庚申，命直隶苏州府知府况钟复任，升正三品俸。钟，九载任满当迁，耆老军民二万余人赴巡按御史张文昌处，陈其能抑强扶弱，乞留复任。文昌以闻，故有是命。
　　
　　二月辛巳，直隶高邮州知州韩简言：“州官河西接新开湖，东通兴化县，旧设上下二闸，以时启闭，舟行甚便。今闸坏，河不通，且子婴沟塞，沟旁田皆荒芜。又减水阴洞常闭塞，其岸东田早涝辄不收，请俱浚治之。”事下行在工部，请令扬州府复实兴役，毋轻扰民。从之。丁酉，直隶徐州民杨荣等四人，淮安府民岑仲晖等十三人，各出杂粮粟麦一千石有奇赈济。赐敕褒奖，复其家。
　　
　　三月癸亥，直隶淮安、扬州二府、徐州各奏岁歉民饥，已发廪赈济，俟秋成偿官。从之。是日，南京大风，折孝陵树三百余株，坏官民舟，溺死者五十余人。四月壬辰，敕南京守备、丰城侯李贤、参赞机务、兵部右侍郎徐琦曰：“得奏言烈风为灾，此实上天垂警，非偶然也。当谨修人事，祗答天威。今特祭告孝陵及钟山、大江之神，一应祭祀合用仪物，悉令礼部、太常寺备，务在精洁。其损坏官船，令工部修理，淹死人口。令户部就所司每口支与米一石，钞一百贯，优恤其家。南京国家根本所系，朕寝食不忘。尔等皆朝廷简拔，付以守备之寄，宜夙夜尽心，抚恤军民，咸令得所，不许一毫侵扰。操练军务要精熟，不许擅自役使。审察往来，关防奸伪，不可怠忽，尤不可假此生事扰人。尔等须安分守法，洁己奉公，勿纵容家人，怙势虐下，自取罪愆。凡事具闻，不可隐蔽，庶几以副委托之重。”
　　
　　五月丁酉，给事中张佑言：“南京后湖库收贮天下图册，今与监生厨房相连，所供饮食浩大，日夕炊爨不绝。恐风火未便，请于湖中小渚置房，以舟往来，庶可无患。”从之。丙午，应天府江浦县蝗，命户部会同监察御史严督捕瘗，毋使滋蔓。甲寅，直隶淮安府知府杨理言：“本府贫民，以供给繁重，将屋宅典与富民，期三年，赎以原本，到期即立契永卖。以是贫民往往趁食在外，莫能招抚。臣请过期不赎者，许富民复住三年，准原本以宅还贫民。”事下行在工部议，许富民复住三年，仍以原本之半赎之，经十余年者，即给还。从之。庚申，应天府奏：“岁歉民饥，食粮不足赈济，请以正统六年该征夏麦量留属邑，以备赈给。”事下行在户部，复奏：“本府税麦共一万一千六百余石，除光禄寺、神宫监等衙门岁用一千五百二十石之外，余一万有奇，许存留备用，”从之。
　　
