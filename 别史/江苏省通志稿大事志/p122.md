<!-- { "loadSidebar": true } -->
　　三月己未，给南京留守等卫官军马一百一十九匹。裁减各处粮长。时浙江建德县奏：“本县粮止三千余石，旧设粮长二十四名，民苦其扰。”事下户部议：“请移文浙江等布政司并直隶苏州等府、州、县，各谕所属，实征粮米不及万石者，粮长止存一名。仍禁其主事扰民，有犯情重者，谪本处卫所充军。”从之。己巳，南京鸿胪寺奏：“本寺岁久朽敝，不便习仪，乞敕工部修理。”从之。癸酉，南京都察院右佥都御史张纯奏：“南京旧设饭堂，日济贫困，此祖宗仁民之政也。比岁因虏寇犯边，户部撙节用度，悉奏停止，致孤寡乏食之人，转乎沟壑，诚可怜悯。乞敕户部计议，将南京饭堂仍旧开设。”诏如旧设。戊寅，调南京户部尚书张凤于南京兵部兼参赞军务，升户部右侍郎沈翼为南京户部尚书。辛巳，直隶徐州奏：“本州今年自二月以来，阴雨连绵，麦苗俱已淹死，春田至今不能耕种，恐无收成之望。”事下户部议，请移文右佥都御史王竑并本部原遣郎中黄琛，发官粟验口赈济。其公私逋负及今岁夏税俱与停免。从之。壬午，命礼部右侍郎兼春坊庶子邹斡往济宁、徐州赈济饥荒：“今特命带银三万两，会同内官武银、尚书薛希琏、都御史王暹、王竑于彼设法，或将淮安官仓预备粮储，雇船载至饥荒之处赈济；或收买或劝谕军民富贵之家，助力为之。其各处原收钞者，不必收钞，止令照所收钞时值出米或柴，以助赈济。其地有可赈济之策，皆听尔等便宜处置。淮安、扬州旁近府县，今年夏粮该存留者，悉令运赴徐州交纳备用，其军民船该带仪真、瓜州柴薪赴京纳者，止于徐州等处收纳，赈济徐州等处。二麦无收者，并听勘实免征。希琏等听其各在所巡地方整理，尔斡与银往来计议处置。尔等其益尽乃心。钦哉。”
　　
　　四月戊子朔，户部以山东东昌及直隶凤阳等府民饥，及沙湾修筑河道夫匠众多，粮储当为撙节，奏请移文直隶淮安、扬州二府州、县并卫、所官员，应支本色俸粮，俱自四月初一日为始，暂支一石；生员廪米减支五斗；其余折支钞贯。自德州抵淮安驿，使客廪给行支二升；坐支三升，一日经过两驿，不许重支。待收成有粮之日，如旧关给。从之。户部主事戴珤奏：“淮安、徐州所属人民饥穷，弃产抛家，卖妻鬻子。虽有右佥都御史王竑设法劝贷赈恤，缘富室出粟者少，而贫困乏食者多，若不预为蓄积，诚恐患生不虞。乞以淮、浙运司盐召商于淮安、徐州等处官仓上纳米麦，及将淮安船料钞，自今俱折米，每钞五贯，折米三升。其钞旧在京者，亦差人分赍于丰熟地方籴粮实淮安仓，以备振济。”事下户部议：“盐课待给边储，未可递支，船料折米麦，宜从其请，然亦恐不敷。南京官仓积粮数多，年久不无陈腐。请移文南京兵部，量拨空闲马快船，各领粮十万石，每石加耗二升，运赴徐州仓交纳赈济。驾船军士每人赏银一钱。”从之。壬寅，命巡抚南直隶、户部右侍郎李敏，督令苏州府官员劝谕殷实之家，出米麦八百石之上助官赈济者，冠带旌异。癸卯，命南京户部改拨纳南京仓粮三十万石于徐州仓，以备赈济。从户部郎中黄琛奏请也。巡按山东监察御史顾暗奏：“山东、河南、北直隶民被水灾，缺粮赈济。乞敕罪人纳米赎罪，其南京并南北直隶运纳徐州仓。”事下户部，诸如唯言，仍定则例：杂犯死罪纳米六十石，三流并徒三年纳米四十石，余徒递减五石；杖每一十，一石；笞每一十，五斗。从之。丙辰，直隶淮安府安东县典史黄镇言：“山东、徐、邳等处饿殍盈野。臣见运河船皆顺带砖，乞暂免运砖，令其该运一砖者，纳米一升，贮于沿河官仓，备赈饥馑之用。”从之。
　　
　　五月丁巳，太子太保兼吏部尚书，翰林学士王文奏：“南直隶江北府县地方去岁水灾，今春久雨，军民艰食。皇上屡命官发廪来粮赈济，奈仓粮有限，民饥无穷。臣闻南京储积可足四年之用；嘉、湖粮多，官攒有守支一二十年。乞敕巡抚、侍郎李敏，令将该府运南京粮运于徐州、淮安。其原在徐、淮粮，命巡抚官尽数放支，赈济饥民。若南京乏粮，以嘉、湖粮补足。如此则被灾军民，可使全活，南京仓储亦不缺空。”诏是其请，命户部即议行之。庚申，诏巡抚直隶、侍郎李敏均定应天等府、州官民田。先是，正统中，户部会官议，令江南小户官田改为民田起科，而量改大户民田为官田，以备其数。既又因御史徐郁奏，令所司均配扣算，务使民田量带官田办粮，以苏贫困，俱行巡抚、侍郎周忱清理。然民田多系官豪占据，莫能究竟，其弊仍旧。至是，郁复以为言，户部请从其议。命敏均定搭派，敢有恃强阻滞者，执治其罪。从之。癸酉，南京山西道监察御史李升义奏：“和气致祥，乖气致异，自理之自然，事之必验者也。近年南京宫殿灾地震，今年四月十九日骤风雨，朝阳门城上旗竿摧其半，石城门南边城倾圮，此盖由大臣不能燮理调和之所致也。窃观南京守备、参赞并五府、六部事官，每月朔望会同议事，各执己私，互相嫉妒。或有兴利除害之事，太监谓此事可为，或又必曰不可为，都察院谓此事可行，或又必曰不可行。彼此矛盾，纷纭执拗，事不能成，可谓乖而不知也。又有甚者，总兵戎而威武不扬，管钱谷而奸弊不革，掌刑名者出入人罪，专造作者卖放人匠。以至居铨选、典礼仪、司喉舌、职言路、为守令者，各多不称其职。人民怨嗟，和气消沮，此灾异之所以迭见而不已也。乞命刚明大臣将各官从公考察，内有昏耄庸鄙，妨政坏事者，悉黜退之，别选贤能，以补其阙。仍降诏书戒责，俾皆修省改过，抚安军民，回复和气，庶灾异可弥，而祥瑞可臻。”命礼都会官议。尚书胡濙等奏：“宜敕戒各官，许其自新。”从之。甲戌，直隶徐州大雨，淹没禾稼，民饥愈甚，巡抚、巡按官、右佥都御史王竑等各具以闻。诏命竑悉以改拨支用及盐课粮赈济之。
　　
　　八月辛卯，南京户部尚书沈翼奏：“先因济宁诸处水灾，转运淮安府常盈仓粮十五万石，于彼赈济。今秋成在迩，彼处已有别项粮储，足给民食，乞将所运常盈仓米转运京师。”又言：“比者出内帑白金三万两，命侍郎邹幹等于济宁、徐州诸处济民。今幹已于德州、淮安二处官廪出米，用白金五千两，僦舟挽运赈济，余未用者，宜仍还内帑。”又言：“巡河风宪等官，每获运粮官军所载私货，即没入所在官司，及至支用，多有贸易侵欺。今后宜令牙侩当时作值，易米上仓。”从之。乙未，总督漕运、右佥都御史王竑奏：“比因直隶徐州、凤阳并山东、河南荒歉，民多流徙趋食。臣委官于河上，每遇经过舟船，量令出米煮粥给之，赖以存活者一百八十八万八千五百余人。又多方劝谕殷实之家，出米、麦、谷、粟二十五万七千三百四十石有奇，银三千六百七十余两，铜钱、棉布半之，给与被灾者五十五万七千四百七十九家。其缺农具、种子者七万四千三百九十七家，臣亦以官物给之。流入外境，而招抚复业者五千五百九十三家，外境流来而安辑之者一万六百余家。即今人颇安业，盗贼稀少，较之去冬，不侔是皆朝廷恩德之所致也。”奏入，诏嘉赏之。戊戌，定万全等处中盐例，淮、浙、长芦盐共一十八万引，召商于万全广盈仓及柴沟堡仓中纳。淮盐者，每引米豆四斗五升，浙盐三斗五升，长芦盐二斗五升。怀安广备仓中纳者，递减三升。
　　
　　九月庚申，常州府江阴县民言：“本处顺塘河长十里许，东接永利昌运河，西通夏港及扬子江，可通舟楫，灌溉田亩，近为沙土淤塞，乞敕巡抚、侍郎李敏勘实开通，以为民利。”从之。癸亥，命直隶淮安等府、卫并徐州所属官吏俸粮并使客廪给，自今年十月，照旧关支。先是，粮用不给，暂令减支。至是巡抚、右佥都御史王竑以年年颇有收获，宜复其旧。故有是命。
　　
　　十月甲午，升后军都督佥事徐泰为都督同知；都察院右佥都御史王竑为左副都御史，仍理漕运。时太子太保兼户部尚书金濂奏：“昨者徐、淮等处水灾，人民艰食，竑身任其责，往来设法赈济，活人数多。况总督漕运，奸贪畏惮，兼理巡抚，军民爱慕。”会少保兼太子太傅、户部尚书、文渊阁大学士陈循亦言：“竑尽心救济，宜量升擢，以励勤劳。”帝以泰与竑同理漕运，久著勤劳，故并进之。己亥，命户部移文各处巡抚、侍郎等官及浙江、江西二布政司、直隶苏、松等府于折银粮内量改三十万石，运赴徐州仓；七十万石运赴淮安仓，听候下年官军兑运。从吏科给事中卢祥奏请也。戊申，初，清江提举司专遣主事一员提调，后以冗裁去，司事尽以属淮安巡河主事项备。至是，备自言独员不胜事，乃以主事郑灵理淮安河道，而备专主提调清江提举司事。
　　
　　五年正月己未，总督漕运、左副都御史王竑奏：“运河自通州抵扬州，俱有员外郎等官监督收放粮、收船料钞及管理洪闸、造船、放砖。此等官员，辄携家以往，占居公馆，役使人夫，日需供给，生事扰人。又南京马快船有例禁约，不许附带私货及往来人等。近年公差官员，每私乘之，宜通行禁约，违者治罪。其掌船官员吏役，妄自应付者，一体罪之。”章下都察院，谓宜允所言，请出榜晓谕。从之。丙寅，蠲直隶淮安府去年被灾田地税粮子粒。南京守备、宁远伯任礼奏，欲革南京武学，其肄业官舍俱送教场，操习弓马。上曰：“操习弓马武艺，固当今之急务，而讲读兵法战策，尤用武之根本。况南京教场官军数万，增此百人不足为多，减此百人不足为少。岂可无故革去，使武学废弛，生徒荡散。所言不允。”辛未，礼部奏：“永乐间，会试取人，不拘额数，不分南北中。宣德、正统例定额数，分南北中。景泰二年依永乐间例。近者工科给事中徐廷章奏准依宣德、正统间例。今会试在迩，合请圣裁。”帝命照宣德、正统间例。
　　
