<!-- { "loadSidebar": true } -->
　　七月癸未，臣僚言：“伏见淮上州军，逐处皆有桩管米斛，建康、镇江大军屯驻，又有总司钱粮。惟太平州采石镇沿江要害去处，去岁民间艰食，州郡必无储备。闻淮上去秋成熟，淮人多有载米入浙中出粜不行。今来秋成在近，欲望先次支降本钱付总领所，及时和籴。”诏“赵汝谊于建康务场见桩管会子，先取拨一十五万贯，委官就采石仓措置，依在市时值籴米桩管。”乙巳，诏罢扬州江都县板桥，泰兴县新城，楚州山阳县谢家，高邮县临泽、三墩等处税场。以淮东提举赵不流言：“扬州高邮系边地，不仰此毫末之利，而徒使扑民扑卖，小民被害，所有净利钱，本司欲依抱认起发，乞将上件税场住罢。”故有是命。臣僚言：“窃见浙运耿秉，近因属邑板帐钱额太重，乞与属郡评议，将额重处量减，诏从其请。臣窃以为两浙板帐钱额之重，实与江西之月桩相似，二浙州郡亦自窘匮，就诸县之额太重者与之斟酌，县有毫厘之减，则民有毫厘之惠，此实然之理。若诸路得一贤转运使，则不待冠盖交驰，而裕民之说行矣。欲望出臣此疏付之版曹，行之浙运，更令耿秉与诸郡守臣悉心讲究，次第行之，诸路得为楷式。更愿陛下不惜少裨版曹，以苏民力。”从之。辛酉，令提领封桩库所支降会子二十五万六千二百六十九贯付淮东总领所，三十二万六千三百一十二贯付淮西总领所，三十万贯付湖广总领所，并充今年和来桩管米本钱支用。壬戌，诏：“封桩库支降会子五十万贯，委浙西提举罗点和籴米二十万石，淮东总领所取拨镇江府见桩管会子二十九万贯，湖广总领听取拨鄂州并大军库见桩管会子共三十万贯，并就丰熟去处置场，内浙西提举就平江府置场，招籴堪好米斛，仍一面取现实值开具，申尚书省，毋令稍有科抑。”
　　
　　十月庚申，诏“两淮并沿边州军归正人请占官田，昨累降指挥与免差科税赋，今限满，理宜优恤，可自淳熙十三年为始，更与展免三年。”
　　
　　十三年正月戊戌，诏：“淮东、淮西、湖广总所并江、池州、襄阳、江陵府大军库，淳熙十二年终见在金银钱会，并限半月从实开具，申尚书省。”
　　
　　三月内移拨采石水军一将二千五百人，前来靖安镇屯驻，并理建康府都统司缺额。
　　
　　三月丙戌，淮东总所具到镇江户部大军库现钱、会子等六十七万一千九百一十五贯有奇；扬州通判厅二万六千八百四十四贯有奇，楚州大军库九千三百二十一贯有奇，计钱七十万八千八十贯有奇。又，镇江务场十二年十二月终现在钱二十四万四千二百四十贯有奇，通计九十五万二千三百二十贯有奇。诏令于镇江府大军库现钱会子内，依去年例取拨一十万贯赴封桩库送纳。淮西总所具到池州大军库现钱会子五十万四千五十五贯有奇，诏令于池州酒息会子内，取拨二万贯就本州认数桩管。湖广总所具到襄阳府大军库一十一万九千九百二十一贯有奇，诏于内取拨会子一万贯，就本府认数桩管，非朝旨，不得擅行支使。
　　
　　十四年正月丙午，进呈真州运司乞展限收换铜钱，上曰：“久相玩习，全不成号令矣!”王淮等奏：“且教帅漕司措置，如何？”上曰：“频降指挥，人却不信。今且教措置亦好。”又进呈陈公亮乞约束纲运之弊。上曰：“只是拣一两处行遣使得。上贤不待赏罚，自劝勉，自知奉法，至于中人，无赏罚不得。但天下大抵皆中人耳。指挥虽多无补，只是赏罚下愚之人，虽赏不知劝，罚不知所惧，然赏罚岂可废!”
　　
　　十五年二月丁丑，礼部郎郑侨言：“淮东盐场人户，各有官给煎柴地，不许耕种，年岁既久，亭户私自开垦。自淳熙四年以来，按其所耕之地，履亩而税之，十取其五，名曰‘子斗’价钱，悉归公库，岁约可得二万缗。缘此亭户肆意开垦，遂致柴薪减少，妨废盐业。臣昨任提举日，尝罢收子斗价钱，禁约亭民，将已耕过地不得布种。今已累年，虑禁戢不谨，此弊复兴，乞令监司觉察。”从之。
　　
　　八月，钱良臣迁，江东安抚使章森知建康府。
　　
　　十六年六月庚寅，镇江大水入其郛。
　　
　　八月丙申，减两浙月桩等钱岁二十五万五千缗。
　　
　　十一月丁丑，减江、浙月桩钱额十六万千余缗。
　　
　　光宗绍熙元年五月丙寅，修楚州城。建康厢、禁军营旧皆茅庐．是岁，知府事章森易为瓦屋数千间，号曰“新营”。其隶尺籍者，始不与民居杂，有诏奖谕。
　　
　　二年正月庚戌朔，命两淮行义仓法。诏：“守令到任半年后，具水源湮塞合开修处以闻。任满日，以兴修水利图进，择其劳效著明者赏之。”庚申，修六合城。
　　
　　二月，江东安抚使余端礼知建康府。
　　
　　五月己巳，淮安军大水。
　　
　　七月己未，出会子百万缗，收两淮私铸铁钱。
　　
　　八月甲申，宽两浙榷铁之禁。
　　
　　九月乙丑，以久雨，命两浙决系囚，释杖以下。
　　
　　十二月乙未，增楚州更戍兵一千五百人。
　　
　　三年正月庚戌，出度僧牒二百，收淮东铁钱。
　　
　　九月丙申，劝两淮民种桑。
　　
　　是岁，知建康府余端礼以贡院湫隘，修而广之。
　　
　　四年六月丙申，赈江、浙、两淮被水贫民。
　　
　　七月，江东安抚使郑侨知建康府。
　　
　　八月戊午，赈江东、浙西早伤贫民。
　　
　　五年八月丙辰，左丞相留正出知建康府。
　　
　　宁宗庆元元年正月丁巳朔，蠲两淮租税。戊寅，江东安抚使张均知建康府。
　　
　　二月丁亥朔，诏两淮诸州劝民耕垦荒田。
　　
　　三月癸丑，诏侍从、台谏、两省集议江南沿江诸州行铁钱利害。
　　
　　是岁，建建康府学。
　　
　　三年三月庚子，禁浙西围田。
　　
　　四年正月丁卯，以两浙、江淮多流民，诏有司举行宽恤之政。
　　
　　嘉泰元年五月戊午，以旱诏两浙州县决系囚。
　　
　　九月，先是户部尚书袁说友等言：“浙西围田相望，皆千百亩，陂塘溇渎，悉为田畴。潦则无地可潴，旱则无水可戽，不严禁之，后将益甚。”辛亥，遣大理司直留佑贤、宗正寺主簿李澄往浙西行视。自淳熙十一年立石之后，凡官民田围裹者，悉开之。
　　
　　是岁，浙西、江东、两淮旱，赈之，仍蠲其赋。
　　
　　二年六月壬午，浚浙西运河。句容增科和买，久为民害，邑令赵时侃白于府。吴琚即日露章，乞捐郡计以宽民，诏从之。自是，府帑岁出万三千缗为之代输，凡免人户和买绢二千十九匹，绵一万一千六十两。
　　
　　十二月庚寅，江东安抚使李林知建康府。
　　
　　三年七月癸未，禁两浙州县抑纳逃赋。
　　
　　十月丙午，命两淮诸州以仲冬教阅民兵万弩手。
　　
　　四年四月甲午，立韩世忠庙于镇江。镇江安抚使丘崈知建康府。
　　
　　七月辛未，蠲两浙阙雨州县逋租。
　　
　　十一月己未朔，诏：“两淮诸州，值荒歉奏请不及者，听先发廪以闻。”
　　
　　开禧元年四月癸卯，以江陵副都统李奕为镇江都统。
　　
　　五月甲申，镇江都统戚拱遣忠义人朱裕结弓手李全，焚金涟水县。
　　
　　六月辛丑，淮东安抚使郑挺坐擅纳北人牛真及劫涟水军，事败，夺二官，罢。
　　
　　八月乙巳，以郭倪为镇江都统，兼知扬州。
　　
　　十一月乙酉，置殿前司神武军五千人，屯扬州。
　　
　　十二月癸酉，诏永除两浙身丁钱。
　　
　　二年正月癸未朔，蠲两浙路身丁绸绵。
　　
　　四月甲子，御史中丞邓友龙为两淮宣谕使。己巳，调三衙兵增戍淮东。
　　
　　六月甲寅，韩侂胄以师出无功，罢两淮宣抚使邓友龙，而以丘崈代之，驻扬州。崈至镇，部署诸将，悉以三衙江上军分守江、淮要害。侂胄遣人来议招收溃卒，且求自解之计，崈谓宜明苏师旦、周筠等偾师之奸，正李汝翼、郭倬等丧师之罪。是月六日，知建康丘崈除江淮宣抚使。壬申，江东安抚使叶适知建康府。
　　
　　七月甲午，统制戚春以舟师攻邳州，金刺史完颜从正败之，春赴水死。
　　
　　八月丁卯，斩郭倬于镇江。壬申，以淮东安抚使招军为御前强勇军。
　　
　　十月辛酉，金左监军赫舍哩执中以山东兵二万出清河口。丙子，金赫舍哩执中自清河口渡淮，遂围楚州。宣抚使檄知盱眙军毕再遇援之，时金兵七万在楚州城下，三千人守淮阴粮草，又载粮三千艘泊大清河。再遇谍知之，曰：“敌众十倍，难以力胜，可计破也。”乃遣统领许俊间道趋淮阴，夜二鼓，衔枚至敌营，各携火伏粮车间五十余所，闻哨声举火，敌惊窜，擒乌库哩帅勒、富察元努等二十三人。
　　
　　十一月甲申，以丘崈佥书枢密院事，督视江、淮军马。金人攻淮南日急，或劝崈弃庐、和州，为守江计，崈曰：“弃淮则与敌共长江之险，吾当与淮南共存亡。”乃增兵防守。
　　
　　十二月甲寅，金人攻六合县，郭倪遣前军统制郭僎救之，遇于胥浦桥，大败。倪弃扬州走，己未，金赫舍哩子仁破真州。时真州兵数万保河桥，布萨揆遣子仁攻之，分军涉浅，潜出其后，宋军大惊，不战而溃，斩首二万余级，骑将刘挺、常思敬、萧从德、莫子容并为所擒，真州遂陷。士民奔逃，渡江者十余万，知镇江府宇文绍节亟具舟以济，又廪食之。镇江副都统制毕再遇，在楚州与金人相持，濠、滁相继失守，谓诸将曰：“楚州城坚兵多，而敌粮草已空，所虑独淮西耳。六合最要害，敌必并力攻之。”乃引兵赴六合。金人屯竹镇，距六合二十五里。再遇登城，偃旗鼓，伏兵南门，列弩手于城上；敌方临濠，众弩俱发，遂出战，闻鼓声，城上旗帜尽举，金人惊遁，大败之。金散将完颜图拉等以十万骑驻成家桥、马鞍山，进兵围城数重，欲烧坝木，决濠水，再遇令劲弩射退之。既而赫舍哩子仁合兵进攻益急，城中矢尽，再遇令人张青盖往来城上，金人意其主兵官也，争射之，须臾，矢集楼墙如蝟，获矢二十余万。旋又增兵环城四面，营帐亘三十里。再遇令临门作乐以示闲暇，而间出奇兵击之。金人昼夜不得休，乃引退，再遇追至滁，大雨雪，乃还。时金围楚州已三月，列屯六十里，再遇遣将分道挠击，遂解围去。诏以毕再遇为镇江都统。庚午，复两浙围田，募两淮流民耕种。
　　
　　三年正月丁丑朔，两淮宣抚使丘崈罢。己卯，命知枢密院张岩督视江淮军马。
　　
