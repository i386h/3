<!-- { "loadSidebar": true } -->
　　十月丁巳，上以江南、淮南接壤，而盐酒之价不等，令三司与江、淮制置发运使李溥规定以闻。有司执言虑失岁课，上曰：“苟便于民，何顾岁入也。”己巳，江淮发运使、文思使李溥自陈年终漕辇之绩。诏示王钦若等，特改北作坊使以酬之。
　　
　　十二月乙巳，诏楚、泰州等民为湖水害稼者，给复其租，没溺者，人赐千钱，米一斛。戊申，江淮发运使邵煜言，先准诏江、淮路以廪粟赈贷及减价出粜者，凡二十万石。甲子，诏：“京东诸州兵甲，自来专委徐州提辖，疆界阔远，恐难管摄。可据地势分委徐州、兖州、齐州知州提举。”
　　
　　五年正月癸酉，苏州言水灾，诏蠲其民秋租。
　　
　　二月甲辰，两浙转运使陈尧佐言：“部内诸州民以饮博频犯法者，有司籍其名，每有争讼，不计曲直，即重行决罚，使民无由改过。自今望令诸州察其易行自新者，依理区分，犯三次以上，情重奏裁。”从之。戊申，江、淮安抚使李迪等上江南诸州夏秋税钱数，诏经灾沴处，皆倚阁之，余则宽其限。
　　
　　四月戊申，诏江、淮南诸州，不刺面役人咸释之，从安抚使李迪等奏也。辛亥，诏：“淮南堰埭运粮挽舟军士，四时给役颇为劳，自今冬季，并令休息。”壬子，除通、泰、楚州盐亭户积欠丁额盐十四万石。癸丑，令昇州葺茅山宫观。辛酉，诏除海州榷货务请茶开裹功钱。
　　
　　五月戊辰朔，上以江、淮、两浙路稍旱即水田不登，乃遣使就福建取占城稻三万斛，分给三路，令择民田之高仰者莳之，盖早稻也。仍出种法付转运使，揭榜谕民。丙戌，令江、淮南发运司留上供米二百万斛，以备赈粜。丁亥，令江、淮南丁身、盐米钱自今并免折科。
　　
　　七月癸未，赐故吴王李煜曾孙女绢百匹、钱二百万，以备聘财，仍遣内臣主其事，恤亡国之后也。甲申，命京东路转运使、工部郎中高骧，淮南路转运使、祠部员外郎、直集贤院张象中两易其任。
　　
　　八月，知昇州张詠头疡甚，饮食则楚痛增剧。御下急峻，宾僚少不如意者，动加诟詈。通判成悦为吏勤事，而詠性躁果，刑讼多出独断，悦尝以法规正，无所阿顺，詠不礼焉，人颇少之。詠累求分务西洛。壬寅，命工部侍郎、集贤院学士薛映代之。映告谢，便坐，自言久历外任，求领近职。翌日，授枢密直学士，仍令驰驿以往。詠即还，不能朝谒，即命知陈州。映至昇州，言官有牛赋民出租，牛死租不得蠲。上览奏矍然曰：“此岂朝廷所知耶!”遂诏诸州条上，悉蠲之。上因览昇州奏，谓辅臣曰：“当时吊伐彼方，所以持久者，盖太祖约束曹彬不许杀人也。彬寻遣李继隆入奏，收城之后且保全李煜一门，太祖即可其奏，又益戒其杀人。及城破，中使传宣适至，煜家族保全，城中人悉免戮，太祖深慈至仁，皆此类。”庚戌，淮南路滁、和、扬、楚、泗五州旱。诏发运使减运河水以灌民田，仍宽其租限。州县不能存恤致民流者，罪之。乙卯，遣使治扬州回銮寺，奉安太祖神御。先是，设殿于其偏，始改从正位焉。
　　
　　九月癸未，诏两浙诸州，三大户自今令正身勾当，其挟名替者，先科欺罔之罪，复追正身断决。
　　
　　十月庚子，遣使驰驿分诣江南、京西诸路，与转运提点刑狱司、知州、通判、钤辖、都监，简选杂犯配军人，徙隶近地本城。老病不堪医治者，放从便；少壮者，部送赴阙，当置上军，如不愿量移赴阙，亦听。淮南比岁薄稔，上忧之，赈恤无所不至，而言事者以为流亡无算，及丁谓使建安军，因令校其实数。戊申，谓言：“转运司具析大中祥符三年四月十五州、军逃民数，多者及百户，余止三十户，继有复业者。”时起居舍人王随为转运使，戒所部出库钱贷民市粮种，岁终，约输绢以偿，故流亡者多复业云。
　　
　　是年，冯元知扬州。
　　
　　六年正月乙巳，两浙转运使陈尧佐言：“杭、润等州米斗钱六十，盖淮、泗不稔，行商贩鬻，致有增价，乞行禁止。”诏不许，仍令发廪贱粜，以济贫民。庚申，诏两浙诸州、军寺观及民家藏铜像，限两月内陈首，委本处依铜钟磬例，勒知州、通判名衔，给令依旧供养。
　　
　　二月乙亥，泰州言海陵县陂湖草中生圣米，颇济饥民。
　　
　　三月乙卯，建安军铸玉皇、圣祖、太祖、太宗尊像成，以修玉清昭应宫使丁谓为迎奉使，修宫副使李宗谔副之；北作坊使、淮南江浙荆湖都大发运使李溥为都监。
　　
　　四月庚辰，诏淮南州所给饥民糜粥，俟麦登乃止。
　　
　　五月丙午，迎奉玉皇、圣祖、太宗、太祖四像，曲赦京城、建安军、扬州、高邮军、楚、泗、宿、亳州，死罪囚降一等，流以下释之。升建安军为真州，熔范圣像之地，特建为仪真观。真州放今年夏税十之三、屋税十之二。圣像所过州、军，放夏税十之一。淮南灾伤处，去年秋税并蠲之。辛亥，升真州为上州，月给酒洎、公用钱如泗州例。诏淮南诸州应缘玉清昭应宫所差民匠，月给其家米，人一石。
　　
　　七月癸丑，诏在京诸军选江、淮习水卒，于金明池按试战棹，立为水虎翼军，置营池侧。其江、浙、淮南诸州，亦令准此选卒置营。
　　
　　十一月癸卯，罢淮南和籴，以频年薄稔，今始有秋故也。丁未，诏：“车驾巡幸，其近京州、军兵田寇盗事，令东京留守提举之；京东西、淮南诸路，即以藩镇知州领之。”
　　
　　七年二月癸酉，泰州、淮阳军言民饥，诏发官粟赈之。
　　
　　三月癸卯，戚纶知扬州，是冬又徙徐州。甲辰，免扬州建隆寺田租。
　　
　　四月己未，赐淮南诸州民中等以上户秋租十之二，仍许从便折纳，余悉除之。戊寅，封焦山神为明应公。上以京口江多覆溺之患，是山在江中，近海门，祷祈有应，故加封爵。仍制文告之，刻石庙中。
　　
　　五月壬辰，初，钱塘江堤以竹笼石，而潮啮之，不数岁，辄坏而复理。转运使陈尧佐曰：“堤以捍患，而反病民。”乃与知杭州戚纶议易以薪土。有害其政者言于朝，以为不便。参知政事丁谓主言者以绌尧佐，尧佐争不已。谓既徙纶扬州。辛酉，罢扬州、楚州、高邮军屯兵。
　　
　　七月辛亥，诏江南、广南伪命日民田并以见佃人为主，讼者官勿受理，克复后即论如法。
　　
　　八月乙卯，诏江南、两浙今岁灾伤民户下租及承前倚阁，赈贷、逋欠者，并除之。
　　
　　十月丁巳，诏扬州长吏正、至、朔、望朝拜建隆寺太祖神御殿。己未，淮南饥，上命转运、发运使赈恤之。是冬，周实知扬州。
　　
　　八年二月，淮南、两浙民饥。丁卯，遣知制诰陈知微、户部判官、虞部员外郎袁成务等四人分路巡抚，所至按视储粮阙乏处，规度转给；因察访巡检使臣能否，有弛职者，换易以闻。乙亥，诏：“淮南路廪粟为糜粥，以济饥民。遣兵戍扬、楚、泗、庐、润五州，州一指挥，警盗也”。
　　
　　五月丁未，诏江、淮、两浙驻泊及巡检兵士，并遣习水者往，以旧兵不习水，难使捕寇故也。
　　
　　七月庚午，徙知昇州、枢密直学士、工部侍郎薛映知扬州；给事中马亮为工部侍郎，知昇州。
　　
　　十月丙戌，发运使李溥言：“江浙诸州军、淮南十三山场，今岁入茶二千九百六万五千七百余斤，视旧额增五百七十二万八千余斤。”
　　
　　九年正月壬申，发内藏钱二十万贯，令三司预市绸绢，以济京东、西路之乏。
　　
　　二月壬寅，诏扬州公费钱每岁加给二十万，从知州薛映之请也。
　　
　　四月丁酉，禁江南民卖黐胶。
　　
　　五月壬子，淮南江浙荆湖制置发运使李溥以岁满再任。溥自言，江、淮岁入茶视旧额增五百七十余万斤。又言漕舟旧以使臣或军大将人掌一纲，多侵盗。自溥并三纲为一，以三人共主之，使更相伺察。是年初，运米一百二十五万石，才失二百石云。丁卯，以淮南江浙荆湖发运使、北作坊使、奖州团练使李溥为宫苑使，京东转运使、司封员外郎李湘为祠部郎中，监察御吏、知兖州王臻为殿中侍御史，奖修宫观之劳也。
　　
　　七月乙卯，分命内臣，淮南路三人，京东路五人，与转运使、诸州通判、职官按视蝗伤苗稼以闻，仍许即时改种，悉除其租。申禁京城音乐十日。
　　
　　八月乙亥，以刑部员外郎、知制诰王随知扬州。丙子，令江淮发运司岁留上供米五十万，以备饥年赈济。
　　
　　九月甲辰，兵部尚书、参知政事丁谓罢为平江节度使。寻命谓知昇州。丁巳，徙两浙转运副使、都官员外郎杨埙知歙州。戊辰，令京东西、江、淮南、两浙等路曾经采木石处，遣长吏及佐官建道场设醮，以申报谢，或七日，或三日。
　　
　　十月丙子，诏：“京东西、淮南等路巡检、使臣、县尉，自今获贼，如赃伏灵验、事实显白，而抗拒不即承引及隐蔽徒伴者，许量行拷讯，勿过二十。无得缘伤平民及容贼妄指仇隙，重成烦扰。”戊寅，诏京东、淮南蝗旱所伤田，据遣官按定合放数外，所纳税物三分以下者，并与倚阁；四分以上者，更放一分。
　　
　　天禧元年正月辛亥，江、淮上供米，特权罢今年春运一次。
　　
　　三月辛丑，入内高班王怀正言：“真州铜山去年蝗蛰，今春稍有飞者，兼生蝻虫。”命本州设祭焚捕。丁巳，两浙提点刑狱、合肥钟离瑾言：“衢、润二州阙食，官设糜粥，民竞赴之，有妨农事。请下转运司二万石赈给，家不得过一斛。”从之。
　　
　　四月辛未，王旦言，曹、徐等州、淮阳军每年船运上供斛斗三十七万石，去岁蝗早，望免夏税一科支移，诏可。己卯，河东、江南等路并言雨足。辛卯，昇州言蝻虫生。丙申，发运使李溥言，江、淮去岁乏食，有富民出私廪十六万石粜施饥民。
　　
　　五月庚戌，诏京东西、河北、陕西、江南、两浙遭旱户今年夏税免其折变，就便输送。乙卯，以高邮军民荀怀玉为本军助教，以其出米、麦三千斛济饥民故也。丙辰，开封府及京东、陕西、江淮、两浙、荆湖路百三十州、军并言二月后蝗蝻食苗。诏遣使臣与本县官吏焚捕，每三五州令内臣一人提举之。
　　
