<!-- { "loadSidebar": true } -->
　　八月庚戌朔，吴拓建康城。初，旧城西北控大江，东尽白下门，距钟山既阔远，而旧内在城中，因元南台为官，稍卑隘。王乃命刘基等卜地，定作新宫于钟山之阳，在旧城东白下门之外二里许，增筑新城，东北尽钟山之阳，延亘周围凡五十余里。壬子，吴王命中书左丞相徐达为大将军，平章常遇春为副将军，率兵二十万伐张士诚。
　　
　　十一月己丑，吴徐达既下湖州，即引兵向苏州。至南浔，张士诚元帅王胜降。辛卯，至吴江州，围其城，参政李福、知州杨彝降。壬寅，吴大将军徐达等兵至苏州城南鲇鱼口，击张士诚将窦义，走之。康茂才至尹山桥，遇士诚兵，又击败之，焚其官渡战船千余艘及积聚甚众，达遂进兵围其城。达军葑门，常遇春军虎邱，郭兴军娄门，华云龙军胥门，汤和军阊门，王弼军盘门，张温军西门，康茂才军北门，耿炳文军城东北，仇成军城西南，何文辉军西北，四面筑长围困之。又架木塔与城中浮图对，筑台三层，下瞰城中，名曰敌楼，每层施弓弩、火铳于其上，又设襄阳炮以击之，城中震恐。有杨茂者，无锡莫天祐部将也，善没水。天祐潜令入苏州与士诚相闻，逻卒获之于阊门水栅旁，送达军，达释而用之。时苏州城坚不可破，天祐又阻兵无锡，为士诚声援。达因纵茂出入往来，因得其彼此所遣蜡丸书，悉知士诚，天祐虚实，而攻围之计益备。达时督兵攻娄门，士诚出兵拒战，吴武德卫指挥茅城战死。
　　
　　二十七年正月癸巳朔，吴王始称吴元年。庚子，松江府、嘉定州守臣王立忠等诣吴徐达军降。
　　
　　四月丙午朔，吴上海县民钱鹤皋作乱，据松江府，徐达遣骁勇卫指挥葛俊讨平之。初，王立中以城降，达就令守府事，既而，王命苟玉珍代之。未几，达檄各府验民田，征砖甃城。鹤皋不奉令，号于众以倡乱，众皆从之，遂结张士诚故元帅府副使韩夏秦、施仁济，聚众至三万余人，攻府治。通判赵儆仓猝不能敌，同妻子赴水死，玉珍弃城走，贼追杀之。鹤自称行省左丞，署旗以元字，刻砖为印，伪署官属，令其子遵义率小舟数千走苏州，欲归士诚以求援。至是达遣俊讨之，兵至莲湖荡，望见遵义所率众皆操农器，知其无能为也，乃于荡东西连发十余炮，贼皆惊溃，溺死者不可胜计。兵及松江城，鹤皋闭门拒守，俊攻下之，获鹤皋槛送大将军，斩之。施仁济等脱走，率其党五千余人突入嘉兴府，劫库藏军需而出。海宁卫指挥孙虎等率兵追击，悉擒之。
　　
　　六月丙午，苏州围久不下。吴王以书遗张士诚，劝以全身保族，如汉窦融、宋钱椒故事，士诚不报。己酉，士诚欲突围决战，觇城左方，见军阵严整，不敢犯，乃遣徐义、潘元绍潜出西门，欲掩袭吴军。转至阊门，将奔常遇春营，遇春觉其至，分兵北濠截其兵后，遣兵与战。良久未决，士诚复遣其参政黄哈喇巴图率兵千余人助之。自出兵山塘为援，路狭塞不能进，麾令稍却。遇春抚王弼背曰：“军中以尔为猛将，能为我取之乎？”弼曰：“诺。”即驰铁骑，挥双刀往击之，敌众小却。遇春因率众乘之，士诚兵大败，人马溺死沙盆潭甚众。士诚有勇胜军号十条龙者，皆善为盗者也，士诚每厚赐之，令被银铠、锦衣，将其众出入阵中，人不能测，是日亦败，溺死万里桥下。士诚马惊坠水，几不救，肩舆入城。壬子，士诚复率兵突出西门，索战，锋甚锐，遇春御之，兵少却。士诚弟士信方在城楼上督战，忽大呼曰：“军士疲矣，且止！”遂鸣金收军，遇春乘势掩击，大破之。追至城下，攻之益急，复筑垒绕其城。自是，士诚不复得出矣。时徐达令四十八卫将士，每卫制襄阳炮架五座，它炮架各五十余座，昼夜炮声不绝。士信张幕城上，踞银椅，与参政谢节等会食，左右力进桃，未及尝，飞炮碎其首而死。
　　
　　八月癸丑，吴圜丘、方丘及社稷坛成，并仿汉制，为坛二成。
　　
　　九月辛巳，吴大将军徐达克苏州，执张士诚。时围城既久，熊天瑞教城中作飞炮，拆祠庙、民居为炮具，达令军中架木若屋状，承以竹笆，军伏其下，载以攻城，矢石不得伤。达督将士破葑门，常遇春破阊门新寨，遂率众渡桥，进薄城下。其枢密唐杰，登城拒战，士诚驻军门内，令周仁立栅以补外城。杰及周仁、潘元绍皆降，士诚军大溃，诸将遂蚁附登城。士诚更使其副枢密刘毅收余兵，尚二三万，亲率之战于万寿寺东街，复败，毅降。士诚仓皇归，从者仅数骑。初，士诚谓其妻刘曰：“我败且死，若曹何为？”刘曰：“必不负君！”乃积薪齐云楼下，城破，自焚死。士诚独坐室中，达遣李伯昇谕意，时日已暮，士诚拒户自经。伯昇决户，令降将赵世雄挽解之，气未绝，复苏。达又令潘元绍以理晓之，反复数四，士诚瞑目不言，乃以旧盾舁之，出葑门，中途易以户扉，舁至舟中。获其官属平章李行素、徐义、左丞饶介等，并元宗室神保大王赫罕等，皆送建康，而诛熊天瑞。初，达与遇春约，城破之日，中分抚之。先集将士，申明王意，令将士各悬小木牌，令曰：“掠民财者死，拆民居者死，离营二十里者死！”及城破，达军其左，遇春其右，号令严肃，军士不敢妄动，居民宴然。癸未，吴王闻苏州已破，命中书平章政事胡廷瑞取无锡州，仍命大都督府副使康茂才继之。又命虎贲左卫副使张兴率勇士千人赴淮安候师期，又命江淮卫以兵千人守御邳州。吴徐达等遣兵取道州。乙酉，次狼山，其守将率所部降。无锡莫天祐以城降于吴。
　　
　　十月甲辰，徙苏州富民实濠州。丁卯，吴大将军徐达等师次淮安，遣人招谕王宣及子信。
　　
　　十一月辛巳，海州及沭阳、赣榆诸县皆来降。
　　
　　十二月辛未，吴减金华田租。初得金华时，军食不给，知府王崇显请增民田租以足用，民颇病之。至是，浙江平章李文忠以其事闻，遂下令免所增之数。
　　
　　●第十九卷　元至正
　　
　　按：是卷自明大祖起兵后起，其事迹应分隶前卷，惟主体不同，兹仍照原书另立一卷。（校印委员会附注）
　　
　　元至正十四年冬十月，元将脱脱攻高邮，分兵围六合，六合遣使求救。
　　
　　十五年五月壬寅，上帅舟师攻蛮子海牙于峪溪口，敌舟高大，不利进退，永安等操舟如飞，左右奋击，大败其众，遂与诸将咸欲直趋金陵。上曰：“取金陵必由采石始。采石南北喉襟，得采石，然后金陵可图也！”
　　
　　六月乙卯朔，上率徐达、冯国用、邵荣、汤和、李善长、常遇春、邓愈、耿君用、毛广、廖永安各引舟渡江。丁巳，改太平路为太平府，以李习知府事，置太平兴国翼元帅府，诸将奉上为大元帅。甲子，徐达克溧水州。
　　
　　七月，克溧阳县。戊辰，陈野先既归，收其余众屯于板桥。
　　
　　九月戊戌，命元帅张天祐率所部军攻集庆。
　　
　　十六年三月癸未，至江陵镇，先攻陈兆先营，大破之。进拔其栅，擒兆先，尽降其众，得兵三万六千人。丙申，徐达、汤和、张德麟、廖永安等进兵攻镇江。己亥，以镇江为淮兴镇江翼元帅府。命徐达、汤和为统军元帅，改镇江路为江淮府。置秦淮翼元帅府，以俞通海为元帅。
　　
　　四月辛亥朔，壬子，张士诚将赵打虎陷湖州。乙丑，克金坛县。元帅汤和、总管吴德兴等帅广兴、淮兴二翼兵攻加山富庄寨，平之。壬申，降人陈保二叛降于张士诚，诱执詹、李二将以去。保二，常州奔牛坝人。初，聚众以黄帕首，号曰“黄包头军”。汤和等兵下镇江，徇奔牛、吕城，保二以众降，至是复叛。
　　
　　七月己卯朔，诸将奉上为吴国公，以元御史台为公府，置江南行中书省，上兼总省事，置江南行枢密院。辛巳，张士诚诱我斥堠，以舟师攻镇江，统军元帅徐达等御之，败其军于龙潭。
　　
　　九月戊寅朔，上如江淮府。入城，先谒孔子庙，遣儒士告谕乡邑，劝耕桑、筑城开堑。命总管徐忠置金山水寨以遏南北寇兵。
　　
　　十月戊申，张士诚既败于常州，又以其弟九六被擒，士诚惧，遣其下孙君寿奉书来请和，曰：“始者窃伏淮东，甘分草野。缘元政日弛，民心思乱，乘时举兵。起自泰州，遂取高邮，东连海渜。番官帅并力见攻，自取溃散。杀其平章实理门，参政赵伯器，遂成深仇。彼乃遣翰林待制乌马儿赍诏抚谕，饵以爵赏，却而不受。今春据姑苏，若无名号，何以服众？南面称孤，势使然也。伏惟上贤以神武之资起兵淮右，跨有江东，金陵乃帝王之都，用武之国，可为左右建立大业之贺。向获詹、李二将，礼遇未继，蒙遣使通好，愚昧不明，久稽行李。今又蒙遣兵逼我毗陵，昼夜相攻，咎实自贻，夫复何说，然省已知过，愿与讲和，以解困厄。岁输粮二十万石，黄金五百两，白金二百斤，以为犒军之资，各守封疆，不胜感恩。”上复书曰：“睦邻通好，有邦之常。开衅召兵，实由于尔。向者用师京口，靖安疆场，师至奔牛、吕城，陈保二望风降附。尔乃诱其叛逆，绐执我詹、李二将，暨遣儒生杨宪赍书通好，又复拘留。构兵开衅，谁执其咎？我是以遣将帅兵，攻围常州，生擒张、汤二将，尚以礼待，未忍加诛。尔所获詹、李乃吾偏裨小校，无益成败；张、汤二将，尔左右手也，尔宜三思。大丈夫举事当赤心相示，浮言夸辞，吾甚厌之。”士诚得书不报。
　　
　　十一月壬午，徐达兵围常州，久不下，上复益精兵二万人围之。
　　
　　十二月丙午朔，复江淮府为镇江府，以王志为怀远将军，右副元帅郭子兴为管军总管。
　　
　　十七年三月壬午，克常州。初，常州兵虽少而粮食足，故坚拒不下。及诱我叛兵入城，军众粮少，不能自存。我师攻之益急，吕珍宵遁，达等遂取之。
　　
　　三月，改常州路为长春府，以高复权知府事。己丑，复改长春府为常州府，晋陵县为京临县，武进县为永定县。寻以京临并入永定。戊寅，应天府上元县钟山乡民进瑞麦一茎二穗者，凡二本。三月，应天府句容县献瑞麦一茎二穗者，凡五本。
　　
　　六月己未，命长春枢密分院判官赵继祖、元帅郭天禄，镇抚吴良取江阴，张士诚兵据秦望山以拒我师。继祖引兵攻之，会大风雨，其兵奔溃，我师据其山。翌日，进攻州之西门，克其城，命良守之。
　　
　　七月丁丑，徐达兵徇宜兴，取常熟，击士诚兵，败之。获马五十匹，船三十艘，降其兵甚众。
　　
　　十月甲申，上阅兵于大通江，遂命元帅缪大亨率师取扬州，克之，青军元帅张明鉴以其众降。
　　
　　十八年正月庚戌，张士诚兵寇常州，守将汤和击败之。
　　
