<!-- { "loadSidebar": true } -->
　　八月辛酉，行在都察院左都御史刘观等奏：“常州宜兴无赖民刘贵同其二子，诬平民为强盗，悉夺其产业，杀其家五人。又文致其罪解县，死于狱者八人。事发，贵已死，二子依谋杀人从而加功律绞。畏死诉冤，有旨令臣等辩明。臣等究情论法，宜坐绞罪。”上曰：“人情孰不畏死，其杀人多矣，此若幸免，平民何辜，处决如律。”甲子，直隶徐州奏：“七月积雨连旬，河水泛溢，冲决堤岸，淹没禾稼。”上命行在户部遣官验视，蠲其租税。癸酉，行在户部尚书夏原吉奏：“南京户部公宇栋梁禳桷多朽腐，恐颓坏，请预修理。”从之。乙亥，行在户部奏：“两淮、两浙煎办盐课，每岁给工本，今应如例遣监生运新钞给之，就令盘验去年所办之数。”上曰：“国家不欲损民，故盐课给工本。但近闻差去监生，皆有需求，卿等宜戒饬之。”癸未，起复南京工部尚书甄庸。乙酉，赐平江伯陈瑄所统运粮官军钞，指挥八锭，千户、卫镇抚六锭，百户、所镇抚五锭，旗军四锭，俱于淮安、扬州官库支给。
　　
　　九月壬子，徐州丰、沛、萧三县各奏七月内连雨，谷豆皆伤。上命行在户部遣人复视，蠲其租税。
　　
　　十月乙亥，淮安府安东、清河二县奏，今年自春历秋不雨，田谷槁死。令行在户部下有司宽恤。
　　
　　十一月丙申，两淮都转运盐使司判官杨陵奏：“本司所属富安等二十九场盐课司，岁办小引盐七十万五千一百八十引。灶户每丁岁纳盐二十引，引重二百斤，每岁煎办。春、夏、秋三时，遇天开霁，晒灰取卤，趁时烧熬，冬寒则采薪草以备来岁之用。灶丁老幼，岁无宁时。洪武间，例免灶户杂役。永乐初，又申明旧章，优免如例。比来，有司概令养马、当差，不获安业，以致盐课日亏，累及官民。乞申饬所司遵洪武、永乐旧例，优免庶民，无重役，盐课可足。”从之。庚子，命南京法司不得理外诉讼，惟京城军民词讼，许其鞫问。
　　
　　十二月癸酉，直隶淮安府淮阴驿及淮安递运所奏：“旧设衙门，皆在淮安新城东门外，今开清江闸河，使客经过相隔十余里，应接不便，请移置于旧城西门外。”从之。
　　
　　三年正月辛丑，直隶苏州府奏，知府、同知、通判俱缺。上谕行在吏部臣曰：“苏州大郡，公务繁剧，急选廉公有才干者任之，贪暴厉民者不可用。”行在工部奏：淮安修改漕运船，所费不少。上谕之曰：“漕运，国家大事，修船岂可惜费。昔刘晏于江淮造船，皆丰其资，船成，经久不坏。其后有司悭吝，减损大半，船遂脆薄，漕运竟废，此事足为鉴戒。”辛亥，直隶苏州府吴县巡检谭复奏举宋范文正公十二世孙范希正，端敏诚笃，才堪抚民。上命行在吏部召用之，因谓侍臣曰：“范仲淹尝言士当先天下之忧而忧，后天下之乐而乐，士君子皆当以此存心。”
　　
　　二月甲寅，行在都察院各道及六科具所举清理军伍监察御史、给事中姓名以闻。于是命御史李立、给事中孙确往镇江、常州、苏州、松江；御史刘信、给事中武达往应天等府州；御史陈贞豫、给事中杨中往扬州、淮安、徐州等府州。丁丑，调白琛为两淮都转运盐使。壬午，降福建按察使朱应祖为常州府江阴县知县。
　　
　　三月甲辰，行在兵部尚书张本言：“应天等府，宣德元年孳牧马驹及所陪偿一万四千五百六十一匹，宜与直隶淮安等府、州、县新编人丁并未领马市民及已死种马之家孳牧，余有牡驹，则与在京各卫所官军骑操，病马悉与各卫余丁牧养。”从之。甲申，令工部修葺南京国子监斋舍厨库。
　　
　　四月甲寅，罢南京诸司修造夫匠。先是，襄城伯李隆言：“内府库及光禄寺，常起人夫修理，近又增工匠数千人，俱是江宁、上元县坊、厢用钱雇募，不免艰难。”上曰：“南京有何修造，而劳民如此。”遣监察御史陈搏往察之。至是，搏奏其弊，遂悉罢之。谕饬南京国子监师生，毋得怠弛废学。丙子，直隶清河县知县李信圭奏：“本县地广人稀，路当要冲。南北二京，直隶、浙江等十布政司及诸番国运送官物，俱经本县。发民挽舟，初无定数，部运之官，挟势多索，逼迫无厌，壮丁尽行，役及老幼，妨废生理，不得休息。宣德元年，兵部尝移文有司，司事急者，海船与民夫五人，缓者不与。二年以来，官船往来愈多，民夫不限名数，管运官旗军校，任意需索，一船或二十五人，或三十人，甚至四五十人，凶威所加，莫敢谁何。本船军士，日给行粮，坐卧自得，或遇顺风，民夫步追不及，则尽取所赍衣粮，俾受寒饿。且本县南至山阳县，北至桃源县，皆六十里，总百二十里。视前途桃源县至宿迁县，宿迁县至邳州，俱百二十里，其道里适均，乞以清河、安东、沭阳三县民更番附桃源县助役为便。仍乞申明元年定例，量事缓急，定与人数，庶得少宽民力。”上命行在兵部如例处置。
　　
　　闰四月癸卯，修南京聚宝门城垣。
　　
　　五月癸亥，置泰州金家灶港西烟墩。初以瞭望海寇，置墩于海滨四灶港口，至是为潮水决决，移置之。丁卯，南京留守左卫百户郭玘等，上朝阳门外所植漆、桐、棕树之数二百万有奇。上谕之曰：“祖宗以此资国用，省民力，今繁盛如此，其谨培护。”辛未，直隶扬州府通、泰、高邮等州奏人民缺食，已借官仓米赈济，俟秋成还官。悉以其数上。
　　
　　六月丁酉，南京大报恩寺成。命应天府常以民夫五十人及留工匠五十人备洒扫修理。庚戌，敕南京守备、襄城伯李隆及户部，今朝廷所出钞，每致民间阻滞，新钞可暂停造。
　　
　　八月壬寅，巡按直隶监察御史林文秩言：“苏州府吴江、常熟等县，松江府华亭县久雨，山水冲决圩岸，淹没田苗。”命行在户部验数蠲租。
　　
　　九月乙亥，直隶金坛县奏：“今年五月、六月，积雨不止，河水涨溢，淹没低田禾稼。”命行在户部复实，蠲其租税。
　　
　　十月乙未，巡抚苏松等处大理寺卿胡概奏：“各部累差郎中、主事等官，催督苏、松诸郡造纸、买铜铁等物。今年苏松等府，水涝民饥，乞停买诸物，所差官员，悉取回京。”上命六部：除军需所用外，余悉停止，所差官各令还京。
　　
　　十一月辛亥，中书舍人陆伯纶言：“苏州府常熟县七浦塘，与杨城湖连接，东西相距百里，灌溉常熟、昆山二县田，计纳税粮二十余万石。七浦塘因潮往来，河港淤塞，水不通流，致连年禾稼枯瘁无收，乞令受利人户，出力开浚。”从之。
　　
　　十二月丙申，修南京各卫仓。命襄城伯李隆以各卫军及余丁、应天等府以丁多人匠为之。丁酉，敕行在锦衣卫指挥任启、参政叶春、监察御史赖瑛同太监刘宁往镇江、常州，及苏、松、嘉、湖等府，巡视军民利病，殄除凶恶，以安良善。凡军卫、有司、官吏、旗军、里老并土豪大户、积年逃军、逃囚、逃吏及在官久役吏卒，倚恃豪强，挟制官府，侵欺钱粮，包揽官物，剥削小民，或藏匿逃亡，杀伤人命，或强占田产人口；或污辱人妻妾子女；或起灭词讼，诬陷善良；或纠集亡赖，在乡劫夺，为军民之害者，尔等即同大理寺卿胡概体审的实，应合擒拿者，不问军民官吏，即擒捕，连家属，拨官军防护解京。有不服者，就本都司及所在卫所，量遣官军捕之，仍具奏闻。尔等尤宜公勤廉慎，夙夜尽心，以副委任，毋徇情枉法，纵释有罪，滥及无辜。并遣敕谕概。
　　
　　宣德四年正月乙丑，增南京应天府并直隶苏州等府州、县、镇市诸色店肆门摊课钞。时行在户部，以钞法不通，皆由客商积货不税，与市肆鬻卖者阻挠所致。奏请以洪武中增税事例，凡应天、苏、松、镇江、淮安，常州、扬州、仪真等府州县商贾所集之处，市镇店肆、门摊税课增旧十倍。上以太重，令增五倍，俟钞法通，悉复旧。
　　
　　三月辛亥，右都御史顾佐奏：“苏州卫千户朱毓，妄陈获强盗，求升赏，今勘核明白，请抬其罪。”上谕行在兵部臣曰：“赏功，朕未尝吝，但施不当，则人怀侥幸，奸弊日滋矣，毓不可恕。”癸丑，敕南京守备、襄城伯李隆等，督军夫工匠修孝陵墙垣。甲寅，南京守备、襄城伯李隆奏：“聚宝门城台开裂渗漏，恐致倾圮，请以军夫协力修治。”从之。
　　
　　四月丙戌，命襄城伯李隆以军匠修南京社稷坛四门。
　　
　　庚子，行在工部奏：“南京修理海船，请于湖广、江西二都司及直隶镇江诸卫取军二万四千人供役，如例给粮，事毕放遣。”从之。
　　
　　五月辛亥，诛常州豪民王昶等。昶，先以杀人系行在都察院狱，用重赂得免。既归不悛，与同郡豪民储用敏等，皆以杀人等罪，为大理寺卿胡概执送京师。上览概所奏昶等罪恶为甚，命行在都察院复审，引伏，遂斩于市。壬子，改创两浙都转运盐使司所属横浦场盐课司并盐仓于金山卫城西门外。初，本司公廨盐仓在城内，至是言不便煎办，故改创焉。癸酉，擢彭远为淮安府知府。
　　
　　六月庚子，行在户部掌部事、太子太师郭资等奏所议漕运便宜事。先是，敕工部尚书黄福同平江伯陈瑄议催运粮储。瑄等言：江南民粮，昔于淮安、徐州、临清置仓收贮，令军转运赴京。后因官军多有调遣，江南之粮，令民自运北京，路远违期，有误供给。今淮、徐、临清仓廒犹存，宜令江西、湖广、浙江之民运粮一百五十万石贮淮安仓；苏、松、宁国、池，庐、安庆、广德民运粮二百五十万石贮徐州仓；应天、镇江、常州、太平、淮安、扬州、凤阳及滁、和、徐三州民运粮一百五十万石贮临清仓；山东、河南、北直隶府、州、县粮俱令运赴北京仓为便。又言运粮官军，多调发营造并下西洋等项，各卫拨补，皆老弱余丁，及有畏难而逃者。又运粮至京，因缺仓廒，及少斗斛，收受迟误。又连年催运，军船虽遣人采木修理，然损坏者多。民粮既就近上仓，减省其力，请以明年为始，量地远近与粮多寡，如淮安上粮民船十抽其一；徐州十三抽一；临清十五抽一，给与官军，兼旧船运载。若河道淤浅，闸坝损坏，即时用工修浚。然后移咨工部，庶不稽误。上命行在户部同尚书蹇义、夏原吉、杨士奇、杨荣、及六部、都察院堂上官、六科给事中议可否。至是，义等议：“除淮安仓贮及河南、山东、北京郡县粮如瑄所言外，会计徐州仓，可增粮二十四万石，临清仓可增七十余万石。其官军差遣者，令各卫拨补，并预定空闲仓廒，增置斗斛。江南民船，量地远近抽摘及浚河修闸，俱请依瑄所奏。”从之。
　　
　　七月壬申，以任满考最，升江西布政司左参政史怡为应天府尹。
　　
