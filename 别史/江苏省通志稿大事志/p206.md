<!-- { "loadSidebar": true } -->
　　八月己丑朔，江南总督郎廷佐奏：“海寇郑成功自陷镇江，势愈猖撅，于六月二十六日逼犯江宁，城大兵单，难于守御，幸贵州凯旋梅勒章京噶褚哈、马尔赛等，统满兵从荆州乘船回京。闻贼犯江宁，星夜疾抵江宁。臣同驻防昂邦章京喀喀木、梅勒章京噶褚哈等密商，乘贼船尚未齐集，当先击其先到之船。喀喀木、噶褚哈等发满兵船二十艘，于六月三十日两路出剿，击败贼众，斩级颇多，获船二十艘，印二颗。至七月十二日，逆首郑成功亲拥战舰数千，贼众十余万，登陆攻犯江宁，城外连下八十三营，络绎不绝。安设大炮、地雷，密布云梯，复造木栅，思欲久困。又于上江、下江及江北等处，分布贼艘阻截要路。臣与喀喀木等昼夜固守，以待援兵协剿。至七月十五日，苏松水师总兵官梁化凤亲统马步官兵三千余名至江宁。又抚臣蒋国柱调发苏松提督标下游击徐登第领马步兵三百名，金山营参将张国俊领马步兵一千名，水师右营守备王大成领马步兵一百五十名，驻防杭州协领牙他里等领官兵五百名，俱抵江宁。臣等公议，贼今分兵逼城，立三营于仪凤、锺阜二门外，当先击之。随于七月二十三日派满兵堵贼诸营，防其应援。遂发总督、提督两标绿营官兵并梁化凤标营官兵，从仪凤、锺阜二门出剿。贼踞木栅，并力迎敌，我军各将领奋不顾身冒险先登，鏖战良久，阵擒伪总统余新，并斩伪总兵二员，击死贼众无算。至晚收军，臣等又公议，满洲绿旗官兵悉出击贼，恐城内空虚，留臣守城。其喀喀木、噶褚哈、马尔赛、梁化凤等由陆路进。汉兵提督管效忠、协领扎尔布巴图鲁、费雅住巴图鲁、臣标副将冯武卿等由水路进。各统官兵次日五鼓齐出，贼已离营，屯扎高山，摆设挨牌火炮，列阵迎敌。我兵自下仰攻，鏖战多时，贼始大败。生擒伪提督甘煇并伪总兵等官，阵斩贼众不计其数，烧毁贼艘五百余只。余孽顺流败遁，喀喀木、噶褚哈等复领水陆两路官兵疾追至镇江、瓜州，诸贼闻风乘舟而遁，大军于二十八日回江宁。”得旨：“据奏满、汉官兵奋勇，水陆并进，擒剿逆寇甚多。克奏大捷，深可嘉悦，着该部从优议叙具奏。”癸巳，命固山额真刘之源为镇海大将军，同梅勒章京、张元勋、周继新领官属兵丁驻防镇江。甲辰，江宁巡抚蒋国柱奏：“逆寇郑成功自江宁败遁南下，复犯崇明，游击刘国玉等击败之，贼俱南下。”下所司察叙。乙卯，逮江宁巡抚蒋国柱至京勘问，以海贼犯京口，国柱同提督管效忠败绩也。
　　
　　九月己未朔，江宁巡抚蒋国柱奏：“镇江失守时，文官知府戴可进等六员、武官副将高谦等十四员皆失身从逆，独巡江营守备罗明异守谭家洲阵亡，应从优恤。”下所司察议。
　　
　　十月丁酉，江南苏松巡按马腾升奏：“前因京口失守，特遣固山额真驻防镇江，诚虑之周也。而臣窃以为有不便者三：镇江之民疮痍未复，传闻大军驻扎，惶惧窜徒，若果兵临，势必侵扰，民何能安？且恐满兵骄悍成习，即号令有不能施，不便者一；以重兵驻防京口者，御海寇也，必须修备战艘，练习水师，此非满兵所长，不便者二；用兵之道，将有号令，兵有纪律，事权归一，兵力自优，何必设此无统摄之满兵株守一城，以虚糜兵饷，不便者三。臣为要地起见，为万民请命，不得不为皇上痛陈之。”得旨：“京口要地，向因防兵单弱，致海逆入寇失陷，故特遣满兵驻防。马腾升乃云未能御寇，辄先扰民。前贼至之日，镇江阖城从贼，理应诛戮，免其追究，已属法外之仁，今遣兵驻防，原以为民，何为反云扰民？征剿寇盗、平定地方，皆满兵之力，何云满兵骄悍成习？设防之兵，当水陆兼备，江宁大捷亦由陆兵力战败贼，何云非满兵所长？驻防之兵，该固山额真自能统摄，如有寇警，该固山额真自当相机堵剿，何云无统摄之满兵株守一城、虚糜兵饷？镇江原有绿旗兵不能御贼，地方文官不能以一矢加贼，马腾升身为巡方，远避他府，今乃借口为地方起见，妄行条奏，沽名市恩，且马腾升系何国之人，乃称满兵骄悍成习。是何意见，着作速明白回奏。”
　　
　　十二月丁亥朔，苏松巡按马腾升遵旨回奏：“兵火之后，臣目击地方残破、人民流离。又过镇江，见谭家洲当江口瓜、镇之中，于此建立营垒，设立重兵，使深明水性之将练习舟师，统于督臣，足资弹压。讵知庙算神谟，动出万全，特遣满兵驻防，原使水陆兼备，靖寇卫民。臣一时愚昧，思虑未周，发此狂沦，罪复何辞！惟痛自刻责，仰听处分而已。”得旨：“此回奏巧言支饰，殊为可恶，着吏部从重议处具奏。”辛亥，以击败海寇功授苏松水师总兵官梁化凤三等阿达哈哈番，仍加左都督、太子太保。
　　
　　十七年正月壬戌，裁苏州、镇江、徐州、太仓、镇海各卫经历，镇江织造局大使，通州通济库大使，松江递运所所官，毗陵、孟城、锡山各驿驿丞。丙寅，以朱国治为右副都御史，巡抚江宁。
　　
　　二月癸巳，先是，漕运总督蔡士英奏：“国初设总漕一员，驻淮安；凤阳巡抚一员，驻泰州。自顺治六年，巡抚标兵调入粤西，遂撤凤抚归并漕督。漕务、海防势难兼理，请仍照初制，专管分任。”至是，九卿、科道会议：应如士英所请，其抚标官兵俟兵部议设。从之。戊戌，命总兵官杨捷驻扎扬州，防江北一路要汛。壬寅，免江南淮、扬二府、徐州去年份水灾额赋。甲寅，徐州夏镇民、涂弘德奏讦工部分司顾大申贪赃四十余万，令提京严审。
　　
　　三月己巳，差户、兵、工三部官各一员，清查江南拖欠钱粮。
　　
　　四月戊子，以蓝润为江南按察使。己丑，命总兵官刘芳名驻防江宁。乙未，遣御史张凤起巡按苏、松。
　　
　　六月癸巳，以白色纯署河道总督。
　　
　　八月甲申朔，议政王、贝勒、大臣、兵部、刑部议奏：“江南提督马逢知纵放奸细，阴附逆贼，贻误封疆，负国重恩，情罪重大。马逢知并其子俱应斩立决，妻妾家产俱籍没入官。江南巡按马腾升与逢知结为弟兄，同谋徇隐，亦应斩立决。”得旨：“据审马逢知交通海逆，情罪重大，但逢知彼时或贼至献城，或率兵从贼，叛迹显著，自应并伊子即行正法。今阅招内将海逆差来伪副将刘澄不即诛戮，仍行放回，阴附逆贼是真。至显为叛逆之处，尚未得实情。事关重辟，宜加详慎。马逢知并其亲子及马腾升俱应斩，着牢固监候，家产依议籍没。该部选才能侍郎一员，前往会同刘之源，郎廷佐、梁化凤确察逢知当日叛逆事迹，果有确据，再行加等治罪。”
　　
　　九月戊午，江宁巡抚朱国治言：“郑逆未靖，请于海边、江口多设烽堠、炮台，以守御。”下所司速议。
　　
　　十八年正月癸酉，户部议复：“御史胡文学疏言，江南等省漕粮改折收银，恐有杂派，乞严饬抚按痛除积弊，止许照价征收，不得仍借兑漕为名，恣行科索。”从之。巡按苏、松六府御史张凤起疏言：“苏、松、常、镇四府差繁赋重，漕米折价请仍照原议，每石折银一两。”下部知之。
　　
　　二月己丑，免崇明县顺治十六年、十七年旧欠钱粮。戊申，江南总督郎廷佐疏言：临江、临海百姓修理烽墩，奉法惟谨，应予豁免丁徭，略示优恤。从之。
　　
　　四月癸卯，江宁巡抚朱国治议复：“巡按苏、松御史马腾升疏言海防官驻扎事宜，请将苏州海防同知移驻常熟县，松江海防同知移驻上海县，各令其督修沿海桥梁、马路、墩堡，协催兵饷，严行保甲之法，稽查出洋船只。有警，与各营汛将弁相机商酌，庶责任专而事无贻误。”下部知之。
　　
　　五月癸亥，以刘兴汉为江南按察使。
　　
　　六月庚辰，江宁巡抚朱国治疏言：“苏、松、常、镇四府属并溧阳县，未完钱粮文武绅衿共一万三千五百一十七名，应照例议处。衙役人等二百五十四名，应严提究拟。”得旨：“绅衿抗粮殊为可恶，该部照定例严加议处。”丙午，溧阳县妖人端应国、妖妇曹氏妄称大乘邪教，煽惑愚民。江宁巡抚朱国治捕获以闻。
　　
　　七月已酉，免江南盐城、萧县、睢宁去年旱灾赋。
　　
　　八月甲寅，户部遵旨议复：“查明季加增练饷并无旧案，止有遣单一纸，每亩派征一分。直隶、山东、河南、江南、山西、浙江、江西、湖广、广东、福建、陕西、广西、四川十三省，共计五百七十七万一千余顷，每亩一分派征，计征银五百余万两。请敕该抚于十八年为始，限三月征完解部。”得旨：“如议速行。”已未，谕户部：“前因江南、浙江、福建、广东濒海地方逼近贼巢，海逆不时侵犯，以致生民不获宁宇，故尽令迁移内地，实为保全民生。今若不逮给田地居屋，小民何以资生。着该督抚详察酌给，务须亲身料理，安插得所，使小民尽沾实惠，不得但委属员；草率了事。尔部即遵谕速行。”命直隶各省，各设总督一员驻扎省城。
　　
　　九月丁亥，改江南、江西总督郎廷佐为江南总督。壬辰，裁江、安提督、庐凤提督二缺，改苏松提督粱化凤为江南通省提督。
　　
　　十月己酉，以林起龙为漕运总督。丁巳，以祖永烈为苏州宁海将军，驻扎苏州。辛酉，韩世琦调江宁巡抚。
　　
　　十一月壬辰，以孙代为江南右布政使。
　　
　　十二月庚戌，户部议复：江南总督郎廷佐疏言，崇明县地丁钱粮虽已蠲免，其盐课仍应完解。得旨：崇明孤悬海外，逆贼来犯，皆赖兵民同心协力，固守全城，所欠盐课着予豁免。己未，以柳天擎为江南按察使。
　　

　　●第四十卷　清康熙（一）
　　
　　圣祖康熙元年正月己亥，吏部议：“江宁巡抚朱国治藉口已报丁艰，不候交代，委弃职掌，遽行离任，应降五级调用。”得旨：“巡抚职任关系重大，朱国治遽委弃职掌离任，殊违法纪，着革职。”辛丑，江南省上江、下江学道二员裁并归一。
　　
　　二月癸亥，以崔澄为江南左布政使。
　　
　　六月乙丑，谕兵部：“京口水师船发往浙省定海，合浙省水师船，着设提督一员，总兵二员，驻扎定海；福建水师亦应设提督一员，总兵二员，此水师官兵应驻何处，每处应设官兵船若干，尔部会同大学士苏纳海、尚书车克速议奏闻。”
　　
　　七月辛卯，以李芝兰为江南按察使。
　　
　　九月戊戌，割免瓜州剥船济功银两。
　　
　　十二月甲寅，河道总督朱之锡疏言：“宿迁县遥堤，自直河口起至皂河西止，黄水大溜直射，坍溃。抢筑小堤恐不足恃，请展筑月堤，以资防御。”从之。丙辰，以佟彭年为江南右布政使。
　　
