<!-- { "loadSidebar": true } -->
　　六月戊寅，知昇州丁谓言：“城北有后湖，因旱，百姓请佃，计七十六顷，纳五百余贯。今请依前蓄水，植种菱莲，或遇亢旱，决以溉田，乃用蒲鱼之利，旁济饥民。望量遣军士开修，其租钱特与减放。”从之。庚辰，发运使言，真州等处转般仓及江、浙上供米二百二十余万斛，欲留逐处以济阙乏，从之。甲申，江淮路言部内蝗蝻抱草木死及大风吹入海。壬辰，知苏州梅询言飞蝗入境，悉于丛薄间抱枝干僵死，又群飞投太湖。
　　
　　八月丙戌，以黄震为江淮两浙荆湖制置发运使，赐金紫。
　　
　　九月甲辰，三司言：“江淮、两浙、荆湖路入钱粟买盐者，望依解州颗盐例，预给交引付榷货务，俟有商旅算射，即填姓名，州军给付。”从之。癸亥，诏淮南乡村酒户年额少者，并停废之。
　　
　　十月丙寅，诏以高邮军岁歉民饥，权免蚕盐钱一年。
　　
　　十一月乙未朔，诏江南渚县五千户以上，自今遣京朝官知。从巡抚使韩庶之请也。壬寅，诏：“淮南、江、浙旧放生池，废者悉兴之；元无池处，缘江、淮三十军，近城上下各五里，并禁采捕。”
　　
　　十二月乙亥，诏京东、西、淮南等路，上供陆运方在苦寒，可遣使驰往告谕，在道者随处交纳；其部送牙校所给口粮勿停，来春辇送赴阙。
　　
　　二年正月壬寅，以河北、京东饥，诏发廪及漕江、淮米十万斛赈之。
　　
　　二月丁卯，以昇州为江宁府，置军曰建康，命寿春郡王为节度使，加太保，封昇王。丁谓改知江宁府。
　　
　　三月甲午，诏京东、西、淮南等路灾伤处所，募民造军器权停一年。
　　
　　四月己巳，诏两浙灾伤州军务亏课者，主典并免科罚。乙亥，诏江、淮方稔，毋全上供，宜令更留粮储二三百万石以充军食，免其扰民。丙子，江阴军言蝻虫生，捕之已尽。诏奖其官属。
　　
　　闰四月丙午，江宁尹、昇王言得本府状，蚕、麦登熟。诏奖之。
　　
　　八月甲辰，立异王受益为皇太子，改名祯。乙卯，虞部员外郎李直方监涟水军税，推官、监察御史张及监高邮军税。
　　
　　十月癸丑，太常博士、秘阁校理李垂请令江、浙两路放行茶货。诏重定经久之制，寻止。
　　
　　三年正月丙戌，知江宁府丁谓言，启承天节道场，甘露降。
　　
　　四月丁酉，知江宁府丁谓言，中使雷允恭诣茅山投进金龙玉简，设醮次，七鹤翔于坛上。上作诗赐谓。
　　
　　六月丙戌，徐州言利国监大风起西南，坏官私庐舍二百余区，军民压死者十三人，诏张呈安抚之。戊子，保信军节度使丁谓言自江宁来朝。辛卯，先是江、淮发运使贾宗言：“诸路岁漕，自真、扬入淮、汴，历堰者五，粮载烦于剥卸，民力疲于牵挽，官司舰舟由此速坏。今议开扬州古河，缭城南接运渠，毁龙舟、新兴、茱萸三堰，通漕路以均水势，岁省官费数十万，功利甚厚。”屯田郎中梁楚、閤门祗侯李居中按视，以为当然。于是役成，水注新河与三堰平，漕船无阻，公私大称其便，诏奖之。
　　
　　七月丁卯，诏福建州、军，伪命已前部民子孙别籍异财，今祖父母已亡，诣官讼均分不平者，不限有无契要，并以见佃为主，官司勿为受理。寻诏江南诸州、军亦如之。
　　
　　八月戊子，以光禄少卿薛颜为少府监、知江宁府。乙未，徐州言河决，水大至，城下不没者四版。
　　
　　九月乙丑，诏徐州民僦居官舍者，免其值。
　　
　　四年二月癸未，以淮南、江、浙谷贵民饥，命都官员外郎韩亿、閤门祗侯王若讷乘传安抚，发常平仓粟减直出粜以赈之。民有以粮储济众者，第加恩奖。其乏食持杖盗粮者，并减等论罪。丙申，诏徐州、淮阳军赈贷贫民，以决河为害故也。
　　
　　三月戊辰，罢给扬州蚕盐一年，从韩亿之请也。
　　
　　四月丁亥，分江南转运使为东、西两路，从户部判官滕涉之请，以便安抚也。
　　
　　五月丁卯，两浙、淮南劝农使王贯之等导海州界石闼堰水入涟水军溉民田；知江阴军崔立率部民修废塘，浚石沟，以灌高仰之田。诏并奖之。
　　
　　六月壬辰，诏通、泰、楚等州煎盐亭户，因灾沴乏食，预请钱粮逋欠者悉蠲之。
　　
　　七月丙辰，韩亿使淮南、江、浙还。
　　
　　九月庚午，京东劝农使言，河决侵徐州，知州、驸马都尉王贻贞作堤城南，以捍水患，甚固。诏奖之。甲戌，王钦若请江、淮制置使罢雇民船，两浙、淮南权罢和粜，听商旅入中。并从之。
　　
　　是年，王允明知扬州。
　　
　　五年七月丙申，福建转运使言，建州龙焙监通德铜场兴发，须钱市铜，望置便钱务，听民纳钱于江、浙请领。从之。戊戌，审官院言，京朝官本贯在荆湖、江、浙者，望比类福建、淮南人，许任本路官。从之。
　　
　　十月癸卯朔，诏蠲京东西、淮南、两浙水灾州、军民租。戊申，诏奖淮南、江、浙、荆湖发运使周实，以其自春至冬运上供米凡六百余万石故也。
　　
　　十一月，马亮知江宁府。
　　
　　乾兴元年二月癸卯，苏、湖等州雨坏民田，诏出廪粟以贷饥民。庚戌，诏徐州赈贫民。
　　
　　五月丁亥，诏发苏、湖、秀近州兵，疏导积水，仍令发运使董之。寻又遣职方员外郎杨及往促其役。
　　
　　六月乙丑，两浙转运司言苏、秀二州湖田生圣米，普济饥民。
　　
　　七月壬申，降淮南、江浙、荆湖制置发运使、礼部郎中苏维甫知宣州。
　　
　　八月辛亥，诏苏州仍岁水灾，令长吏赈恤之。
　　
　　十一月癸巳，置高邮、淮阳、涟水、江阴军录事参军各一员。
　　
　　十二月辛亥，江阴军属县有利港，久废，知军崔立教民浚治，既成，溉田数十顷。又开横河六十里，通漕运。降诏奖之。戊午，王钦若为刑部尚书、知江宁府。
　　
　　仁宗天圣元年正月癸未，以权三司使李咨等言吴、蜀、江、淮昔皆富庶，今吏冗费繁，诏御史中丞刘筠等裁减冗费。国朝惟川峡、广南茶听民自买卖，禁其出境，余悉榷，犯者有刑，在淮南则蕲、黄、庐、舒、寿、光六州，官自为场，置吏总之，谓之山场者十三，六州采茶之民皆隶焉，谓之园户，岁课作茶输其租，余官悉市之。其售于官，皆先受钱而后入茶，谓之本钱；又有百姓岁输税愿折茶者，谓之折税茶，总为税课八百六十五万余斤，其出鬻皆就本场。在江南则宣、歙、江、池、饶、信、洪、抚、筠、袁十州，广德、兴国、临江、建昌、南康五军；两浙则杭、苏、明、婺、处、温、台、湖、常、衢、睦十二州；荆湖则江陵府、潭，澧、鼎、鄂、岳、归、峡七州、荆门军；福建则建、剑二州，岁如山场输租折税，余则官悉市而敛之。总为岁课，江南千二十七万余斤，两浙百二十七万九千余斤，荆湖二百四十七万余斤，福建三十九万二千余斤，皆转输要会之地，曰江陵府，曰真州，曰海州，曰汉阳军，曰无为军，曰蕲州蕲口，为六榷货务。
　　
　　二月戊午，太常少卿、知光州周起为秘书监，知扬州。
　　
　　三月辛卯，始行淮南十三山场贴射茶法。
　　
　　四月壬寅，诏：“徐州仍岁水灾，民颇艰食，已尝发常平仓及以种粮贷中下户，又罢散蚕盐。常虑或致流徙，其令京东体量安抚臣僚倍加拯恤。”
　　
　　六月甲辰，罢江宁府溧水县采丹砂。
　　
　　七月壬申，赐徐州修河役卒缗钱。
　　
　　八月甲寅，知江宁府王钦若徙知润州，光禄卿王随代钦若。随在江宁，会岁大饥，转运使移府发常平仓米，计口日给一升，随置不听，曰：“民所以饥者，由并兼、闭粜以邀高价耳。”乃大出官粟，而私价遂平。他郡计口以粜者，不能自足，辄多流死。
　　
　　九月丁亥，周起迁，盛京知扬州。
　　
　　闰九月丁未，淮南江浙荆湖制置发运使赵贺言：“苏州太湖塘岸坏，及并海支渠堙废，水侵民田。”即诏贺与两浙转运使徐奭领其事，伐石增堤，浚积潦，自吴江东赴海。流民归占者二万六千户，岁出苗租三十万。发运司占隶三司军将，分部漕船，旧皆由三司吏自遣，受赇不平，或数得诣富饶郡，因以商贩，贫者至不能堪其役。贺乃籍诸州物产厚薄，分剧易为三等，视其功过自裁定，由是吏巧不得施。是岁，漕米溢常额一百七十万。壬子，发运使请所部六路计民税，一石量籴米二斗五升，岁可便得二万，以供京师。上曰：“常赋外，复有量籴之名，是扰民也。”不许。
　　
　　十月癸亥，浚两浙运河。
　　
　　十一月戊戌，诏江南东西、荆湖南北、广南东西、两浙、福建路转运司：“自今师巫以邪神为名，屏去病人衣食、汤药，断绝亲识，意陟陷害者，并共谋之人，并比类咒咀律条坐之。非僧嫉者，以违制式论；其诱良男女传教妖法为弟子者，以违制论。和同受诱之人，减等科之。情理巨蠹者，即具案取裁。”壬申，都官员外郎、知涟水军邓余庆受枉法赃，杖脊，配广南牢城。
　　
　　天圣二年三月己丑，疏凿徐、宿等州古沟洫。
　　
　　九月癸丑，李应机为将作监，分司南京，徐州居住。
　　
　　三年九月辛巳，罢淮南、江、浙都大提举捉贼司。是月，王随徙，以李迪知江宁府。
　　
　　四年三月壬子，诏京西、河北、淮南诸路，谷价翔贵，而富家多蓄藏以邀厚利，宜令所在平其价，以济贫民。
　　
　　闰五月戊申，定江、淮制置发运司岁漕米课六百万石。初，景德中岁不过四百五十万石，其后益至六百五十万石，故江、淮之间，谷常贵而民贫。至是，裁减之。然东南灾俭，辄减岁漕数，或巨万或数十万，又转移以给他路者时有焉。
　　
　　八月丁亥，诏修泰州捍海堰。先是，堰久废不治，岁患海涛冒民田，监西溪盐税范仲淹言于发运副使张纶，请修复之。纶奏以仲淹知兴化县，总其役。难者谓涛患息则积潦必为灾，纶曰：“涛之患十九而潦之灾十一，获多亡少，岂不可乎。”役既兴，会大雨雪，惊涛汹汹且至，役夫散走，旋泞而死者百余人。众哗言堰不可复，诏遣中使按视，将罢之。又诏淮南转运使胡令仪同仲淹度其可否，令仪力举仲淹议。而仲淹寻以忧去，犹为书抵纶，言复堰之利。纶表三请，愿身自总役。乃命纶兼权知泰州，筑堰自小海寨东南至耿庄，凡一百八十里，而于运河置闸，纳潮水以通漕。逾年，堰成，流逋归者二千六百余户。民为纶立生祠，令仪及纶各迁官。
　　
　　九月壬申，诏京东西、淮南、两浙、福建诸州军，雨水坏民田庐，所在存恤之。
　　
