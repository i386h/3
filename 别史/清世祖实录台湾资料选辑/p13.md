<!-- { "loadSidebar": true } -->
　　二十五日（庚寅），谕内三院：『湖南，两广地方虽渐底定，滇、黔阻远尚未归诚。朕将以文德绥怀，不欲勤兵黩武；而远人未喻朕心，时复蠢动。若全恃兵威，恐玉石俱焚，非朕承天爱民本念；必得夙望重臣晓畅民情，练达治理者，假以便宜，相机抚剿，方可敉宁。朕遍察廷臣，无如大学士洪承畴；着特升太保兼太子太师、内翰林国史院大学士、兵部尚书兼都察院右副都御史，经略湖广、广东、广西、云南、贵州等处地方，总督军务兼理粮饷。听择扼要处所驻札，应巡历者随便巡历。抚镇以下，听其节制；兵马、粮饷，听其调发。一应抚剿事宜，不从中制，事后报闻。满兵或留、或撤，酌妥即行具奏。文武各官，在京、在外，应取用者择取任用，升转补调随宜奏请，吏、兵二部不得掣肘。应用钱粮，即与解给，户部不得稽迟。归顺官员，酌量收录；投降兵民，随宜安插。事会可乘，即督兵进取；时当防守，则慎固封疆。各处土司，已顺者加意绥辑、未附者布信招怀，务使近悦远来，称朕诞敷文德至意。功成之日，优加爵赏。俟地方既定、善后有人，即命还朝，慰朕眷怀。应给敕谕、印信，作速撰铸给与。即传谕该部遵行』。

　　——以上见「大清世祖章皇帝实录」卷七十五

　　六月十八日（壬子），吏部议覆经略大学士洪承畴「保举原任大学士李率泰堪任两广总督」一疏，得旨：『率泰本当永不叙用，既经略辅臣保为两广总督，特允所举。着改过自新，以图报称』！

　　十九日（癸丑），定远大将军多罗贝勒吞齐等奏报：『逆贼伪安西王李定国、伪国公马进忠率马步贼兵四万余至永州，臣等以西安府兵暨提督总兵官柯永盛兵驻衡州，大军于二月十三日向永州进发。二十八日抵永州，李定国巳遁，度龙虎关而去。又闻伪秦王孙可望亲率贼兵来靖州、伪将军冯双礼率贼二万余来武冈州，大军于三月初六日自宝庆进发。十五日，擒生口问信，具言冯双礼、白文选、马进忠率贼四万余营于岔路口三十里外周家坡，孙可望在宝庆；我军遂宿岔路口。次日前进，见贼营于山顶，据地颇险；日暮天雨，不便进攻，列阵相抵。至夜，孙可望率全军来自宝庆，与冯双礼等军合；十七日，贼众十万下山环阵，进薄我军。我军分兵奋击，斩杀甚众；获马匹七百余、象一只、军器无算』。捷闻，得旨：『贝勒等破贼立功，深可嘉尚！有功人员，着察明议叙』。

　　二十一日（乙卯），户部右侍郎王弘疏言：『臣原籍云南永昌府为逆贼孙可望盘踞多年，未通声教。今幸特简辅臣洪承畴相继剿抚，从此立见廓清。臣谨陈管见，仰佐庙谟；一、土司黑苗宜抚谕也；一、旧黔国公沐天波宜密通也；一、智谋将领宜遴选也；一、辰州城池宜先恢复也；一、滇黔土司宜暂从其俗，俟平定后，绳以新制也；一、粮刍宜厚绩也』。上以条陈各款有资抚剿，令经略辅臣酌行。

　　二十六日（庚申），以李率泰为兵书尚书兼都察院右副都御史，总督两广军务。

　　闰六月初五日（戊辰），赐经略洪承畴敕曰：『兹以湖南、两广地方底定巳久，滇、黔阻远声教罕通，不逞之徒未喻朕心，时复煽惑蠢动，渐及湖南；以致大兵屡出，百姓未获宁息。朕承天爱民，不忍勤兵黩武，困苦赤子；将以文德绥怀，归我乐宇。必得夙望重臣晓畅民情、练达治理者，假以便宜，相机剿抚，方可敉宁。遍察廷臣，惟尔克当斯任。前招抚江南，奏有成效；必能肃将朕命，绥靖南方。兹特命卿经略湖广、广东、广西、云南、贵州等处地方，总督军务兼理粮饷；听择扼要处所驻札，应巡历者随便巡历；总督应关会者必咨尔后行。尔所欲行，若系紧密机务，许尔便宜行事，然后知会。巡礼、提督、总兵以下，听尔节制。兵马粮饷，听尔调发。文官五品以下、武官副将以下有违命者，听以军法从事。一应抚剿事宜，不从中制，事后具疏报闻。满兵留撤，俟到日酌妥，即行具奏。事关藩王及公者平行咨会，相见各依宾客礼。文武各官，在京、在外应于军前及地方需用者，随时择取任用；所属各省官员升转补调，悉从所奏。抚、镇、道、府等官有地方不宜、才品不称，应另行推用者，一面调补，一面奏闻；吏、兵二部不得拘例掣肘。应用钱粮，即与解给，户部不得稽迟。如紧急军需，拨解未到，即与就近藩司、榷关行文取用，具疏奏闻，其归顺官员，内外酌量题录；投降兵民，随宜安插。事会可乘，即督兵进取；时宜防守，则慎固封疆。各处土司，已顺者加意绥辑、未附者布信招怀。四川、江西、河南、陕西地方邻近湖广，应有兵事相关者，移文总督、巡抚犄角策应。卿受兹委任，务开诚布公，集思广益。收拾智勇，毋为逆党所诱；绥辑穷黎，毋为贪官所苦。进战，得地以守；固守，则出奇以战。练士卒在平时，选贤良置要地。务使滇、黔望风来归，官民怀德恐后，庶称朕诞敷文教至意。功成之日，优加爵赏。地方既定，详筹善后，即命还朝，慰朕眷怀。尔其钦哉』！

　　初九日（壬申），叙征湖南、广西军功，加都督同知管广西提督总兵官事线国安右都督，署总兵官左翼总兵官事马雄都督同知，都督同知管右翼总兵官事全节右都督。

　　——以上见「大清世祖章皇帝实录」卷七十六。

　　秋七月初八日（辛丑），以总督仓场户部侍郎宜永贵为兵部右侍郎兼都察院右佥都御史，巡抚南、赣、汀、韶、惠、潮、郴、桂，提督军务。

　　二十七日（庚申），谕内三院：『广东贼势溃散，地方渐平，且去湖南辽远，应专任尔王及该督、抚料理。江西切近湖南，一应用官调兵事宜，时有关涉；袁州、吉安一带余贼未靖，应抚辑剿御：着经略辅臣洪承畴兼理，敕印即与换给。尔内院即传谕行』。

　　八月十九日（壬午），平南王尚可喜等奏报官兵恢复化州及吴川县。下所司知之。

　　二十三日（辛卯），广西巡抚陈维新疏报：『逆贼李定国自肇庆直犯平乐府，府江道周永绪、平乐知府尹明延、平乐县知县涂起鹏、富川县知县华锺俱遇害』。下所司察恤。

　　——以上见「大清世祖章皇帝实录」卷七十七。

　　九月二十四日（丙辰），靖南王耿继茂、靖南将军昂邦章京喀喀木克复潮州。捷闻，下部议叙。

　　冬十月癸亥朔，命浙江提督田雄移驻定海。

　　初六日（戊辰），平南王尚可喜引疾，疏请回京调理。上以潮逆初平，正资料理，不允。

　　十八日（庚辰），同安侯郑芝龙奏言：『前命招抚逆弟鸿逵、逆子成功，臣即遣人贻书，宣传圣意；俱未受封』。上以郑成功妄行索地、夸诈大言，其欲不可餍足；着议政王、贝勒、大臣确议以闻。

　　二十六日（戊子），遣礼部右侍郎高珩谕祭明末殉难诸臣范景文等十六人。各予谥：范景文曰「文忠」、倪元璐曰「文贞」、李邦华曰「忠肃」、施邦耀曰「恭愍」、吴麟征曰「贞肃」、周凤翔曰「文介」、汪伟曰「文毅」、吴甘来曰「庄介」、王章曰「节愍」、陈良谟曰「恭洁」、刘理顺曰「文烈」、马世奇曰「文肃」、成德曰「介愍」、巩永固曰「忠烈」、金铉曰「忠洁」、大监王承恩曰「忠节」。

　　——以上见「大清世祖章皇帝实录」卷七十八。

