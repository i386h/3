<!-- { "loadSidebar": true } -->
　　奉天承运皇帝制曰九章锡秩先疏阀阅之劳三世承恩聿着燕贻之泽特敷茂典用阐休声尔张一魁乃巡抚云南兼建昌毕节等处地方赞理军务兼督川贵兵饷都察院右副都御史加四级纪录六次张允随之祖父淳心抱质善气储祥树坊表于乡邦人瑞夙推旧德拥节旄于方域孙谋式播新猷兹以尔孙克襄王事赠尔为光禄大夫巡抚云南兼建昌毕节等处地方赞理军务兼督川贵兵饷都察院右副都御史加四级纪录六次锡之诰命于戏锡璀璨之云章高门溢庆沛濊汪之天泽奕叶流辉宠命丕承嘉修永着制曰采甄世德嘉贻谷于前人导咏闺风遡锺祥于大母爰敷茂典特贲鸿章尔巡抚云南兼建昌毕节等处地方赞理军务兼督川贵兵饷都察院右副都御史加四级纪录六次张允随之祖母屈氏履顺宜家凝休昌后兰仪被体垂奕叶以扬芳椒实盈升擢远条而振秀兹以尔孙克襄王事赠尔为一品夫人于戏国恩稠迭用摛彤管之辉天泽优沾式沛篆章之宠令名无斁渥泽永膺制曰国资开府之重臣赏延于世家有嗣徽之大母祥降自天载锡宠荣并扬柔懿尔巡抚云南兼建昌毕节等处地方赞理军务兼督川贵兵饷都察院右副都御史加四级纪录六次张允随之继祖母杨氏以礼以法能俭能勤备着母仪绍芳规于前武肇兴门祚留遗泽于后人兹以尔孙克襄王事赠尔为一品夫人于戏贻来许之孙谋用亢宗而保艾赞阴行之祖德信善积而庆余泽衍再传光昭奕禩雍正十年十二月初四日 

　　生死之际难矣哉三纲五常礼之大体万世由之不能易所以范围斯人于不过者此也故子之死孝臣之死忠妻之死节其实归于一致焉已矣当今圣天子御宇礼教大行化及闺阃乃者图公之妻萨葛达氏其祖文炳公原任国子监司业父爵啧公原任刑部笔帖式礼法传家庭训攸深又其祖母章经氏母吴佳氏淑慎相沿克嗣徽音以是幼女承祖父母积庆及厥父母教诲早娴女范敦行孝义闻夫阵亡殉节不亏已蒙圣旨入节孝祠立坊垂训昭来兹矣夫以节烈之真有死无干能与忠臣孝子流芳百世不洵足以植纲常培名教上之有光国家且为世道增荣也哉愚辈不揣固陋爰闻而为之赞曰天生淑女克配君子夫则尽忠妻惟一死三纲丕振道义维持身虽渺茫名列青史节比柏舟义同孟姜谁实媲休维英及皇缅彼闺秀丈夫之刚节烈之贞万古流芳雍正十一年仲秋月谷旦立云南省昆明赐进士粟希圣河阳丙午孝廉许人龙拜敬书 

　　维雍正十一年九月十七日皇帝遣筵讲官 【遣筵讲官：遣经筵讲官】 议政大臣礼部尚书仍管太常寺事务三泰等谕祭原任西安振武将军佛尼勒之灵曰翊熙朝之泰运端赖良臣稽册府之鸿猷宜崇元祀盖成劳懋着生平之风概如存斯盛烈昭垂奕世之宠褒益笃载申纶綍式荐牲醪尔佛尼勒秉性朴忠赋姿果毅统戎秦土屡扬破敌之锋耀武蜀中克奏恢疆之绩鼓行间之锐气奋勇争先宣阃外之仁风行师以律于戏流芬竹帛卓然一代之完人树范岩廊允矣千秋之茂典列豆笾于祠宇渥泽攸隆布筵几于里闾湛恩迭沛灵其不昧尚克歆承 

　　奉天承运皇帝制曰朕惟尚德崇功国家之大典谕忠尽职臣子之常经古圣帝明王戡乱以武致治以文朕钦承往制甄进贤能特设文武勋阶以彰激劝受兹任者必忠以立身仁以抚众智以察微防奸御侮机无暇时能此则荣及前人福延后嗣而身家永康矣敬之勿忽阵亡时得骑都尉又一云骑尉合之海兰所有骑都尉着袭为二等轻车都尉原有骑都尉着世袭罔替海兰阵亡所得骑都尉又一云骑尉着再承袭三次雍正十一年岁次癸丑九月己卯十九日丁酉日吉时立贝子弘景书石 

　　维雍正十□年岁次癸丑九月朔己卯越十九日丁酉皇帝遣礼部祠祭清吏司主事□□谕祭于阵亡参赞护军统领二等轻车都尉兼佐领加二级觉罗海兰之灵曰鞠躬尽瘁臣子之芳踪恤死报勤国家之盛典尔海兰赋性忠勇才能称职捐躯报国効力师中奋不顾身力战阵殁朕用悼焉特颁祭葬以慰幽魂呜呼聿昭不朽之荣庶享匪躬之报尔如有知尚克歆享雍正十一年岁次癸丑九月乙 【九月乙：九月己】 卯十九日丁酉朔旦吉时立贝子弘景书石 

　　维雍正十一年岁次癸丑十月己酉朔越初六日甲寅遣礼部祠祭清吏司主事加一级皂保皇帝谕祭阵亡副都统常禄之灵曰鞠躬尽瘁臣子之芳踪恤死报勤国家之盛典尔常禄赋性忠勇才能称职捐躯报国効力师中奋不顾身力战阵殁朕用悼焉特颁祭葬以慰幽魂呜呼聿昭不朽之荣庶享匪躬之报尔如有知尚克歆享雍正十三年岁次乙卯七月甲申吉旦副都统署理护军统领事务常禄墓表一统志纂修官翰林院检讨加一级卿悦恭录恩荫骑都尉兼治仪正孝男文殊□百拜 

　　维雍正十一年岁次庚丑 【庚丑：癸丑】 十月己酉朔越二日庚戌皇帝遣礼部祠祭清吏司掌印员外郎加一级都喀纳谕祭阵亡三等阿思哈尼哈番苏喇章京给与拖沙喇哈番郎保之灵曰鞠躬尽瘁臣子之芳踪恤死报勤国家之盛典尔郎保赋性忠勇才能称职捐躯报国効力师中奋不顾身力战阵殁朕用悼焉特颁祭葬以慰幽魂呜呼聿昭不朽之荣庶享匪躬之报尔如有知尚克歆享雍正十二年四月初十日子讷苏肯立 

　　西宁办理青海夷情事务及噶斯军需满洲都统镶红旗谥勤僖德成碑文朕惟人臣受任中外宣力朝廷翊卫之勤典司夫禁旅服劳之谊克着于边陲载考彝章宜加褒恤尔德成禀性朴诚持躬谨饬始官郎署兼参佐领之职班 【佐领之职班：佐领之班】 继直周庐遂副统军之任朕抚临区夏益茂恩荣历跻都统之崇阶并辖京营之火器属承简命莅职师中司挽运于西宁驻旌麾于青海倚畀方切溘逝遽闻爰赐谥以易名用饰终而垂后于戏龙章特贲丝纶垂五色之光马鬣初封珉石历千秋之永昭诸奕世不亦休欤雍正十二年 

　　谕祭正黄旗满洲都统护军参领夸兰大加一级萨宠阿碑文□□□维雍正十一年岁丁巳 【丁巳：癸丑】 □□□□□□□□□□□□□□皇帝遣礼部祠祭清吏司员外郎加二级彰宝谕祭阵亡护军参领夸兰大加二级给与拖沙喇哈番萨宠阿之灵曰鞠躬尽瘁臣子之芳踪恤死报勤国家之盛典尔萨宠阿赋性忠勇才能称职捐躯报国効力师中奋不顾身力战阵殁朕用悼焉特颁祭葬以慰幽魂呜呼恩施圹穴庶享匪躬之报名垂史册聿昭不朽之荣尔如有知尚克歆享皇清雍正十二年六月吉日立 

　　奉天承运皇帝制曰德厚流光溯渊源之自始功多延赏锡褒宠以攸宜尔洪库乃一等侍卫保德之祖父性资醇茂行谊恪纯启门祚之繁昌廓韬钤之绪业兹以覃恩赠尔为资政大夫锡之诰命于戏三世声华实人伦之盛事五章服采洵天室之隆恩制曰天朝行庆必推本于前徽家世贻谋遂承休于再世尔一等侍卫保德之祖母赵佳氏惠风肆好既比德于珩璜余庆绵延自邀恩于翟茀兹以覃恩赠尔为夫人于戏缓带轻裘挺孙枝之材武高文典册驰大母之显荣制曰臣子靖共之谊勇战即为敬官朝廷敷锡之恩作忠乃以教孝尔傅喀乃一等侍卫保德之父令德克敦义方有训衍发祥之世绪蚤大门闾旌式谷之休风用光阀阅惟令子能娴戎略故懋典宜沛纶章兹以覃恩赠尔为资政大夫锡之诰命于戏显扬既遂壮猷一本于贻谋缔构方新殊锡永绥夫余庆钦予时命振尔家风制曰臣能宣力爱劳固赖于严亲子克成家令善必由于慈母尔一等侍卫保德之母□氏柔顺为仪贤明着范当孤矢悬门之日瑞应虎臣迨干城报国之年恩沾鸾诰兹以覃恩赠尔为夫人于戏贲翟车而焕采宠命祇承摛彤管而扬徽荣施勿替大清雍正十三年九月初三日原任御前一等侍卫兼营造司郎中赠内务府总管孙男保德遗命孙男保兴敬立 

　　奉天承运皇帝制曰谊笃靖共入官必资于敬功归诲廸能劳而教之忠爰沛国恩用扬□训尔佟惠乃都察院监察御史加二级纪录二次承恩祚之父躬修士行代启儒风抱璞自珍克毓珪璋之秀析薪能荷弥彰杞梓之良兹以覃恩封尔为通议大夫锡之诰命于戏贻令闻于经籝义方久着佩徽章于策府礼秩加优茂典丕承湛恩永荷雍正十三年九月初三日 

　　奉天承运皇帝制曰宣威効力资父 【资父：事父】 资以事君锡类推恩教忠本于教孝尔马齐乃内大臣兼镇安将军常赉之父倜傥负奇老成垂范鲤庭授传家之训国有爪牙虎臣策报主之勋人敦诗礼兹以覃恩特赠尔为光禄大夫锡之诰命于戏莅官能敬已弘昌后之基有子亢宗益励在公之念朕何吝于爵赏尔克世其弓裘制曰能仕教忠式谷固由于母训推恩逮下疏荣必逮于慈帏用答恩勤特颁荣宠尔内大臣兼镇安将军常赉之母觉罗氏徽柔叶吉婉顺宜家盛年不御丹铅相夫以俭永夜时闻机杼教子能劳兹以覃恩赠尔为一品夫人于戏先国后家惟贤母独知大义作忠移孝俾劳臣能绍前徽生而有闻殁亦承休制曰名贵所生恒因子而并贵恩隆自出亦从嫡以分荣文以情生礼缘义起尔内大臣兼镇安将军常赉之生母王氏式是嫔则克有令仪絺绤明勤应归妺以娣之吉苹蘩将事叶有齐季女之贤惟我効忠之臣实尔克家之子兹以覃恩赠尔为一品夫人于戏翟车焕采用酬佐簉于当年纶诰疏荣俾获申情于此日恩施泉壤痛释蓼莪雍正十三年九月十三日 

　　奉天承运皇帝制曰台阶拱翼班同天上斗魁宿卫忠勤人倚禁中颇牧爰考懋功之典用昭褒德之封尔内大臣兼镇安将军常赉器宇轩昂才猷练达从容朝请之列夙夜在公预参谋议之班靖共尔位慎尔出入常怀捧日之心善厥始终克毖循墙之志式逢巨典庆衍天家宜焕新纶荣旌臣阀兹以覃恩特授尔阶光禄大夫锡之诰命于戏上璇穹而曳履既昭翊辅之勋服朱绶以从王弥笃忠贞之义祇服朕命永荷天休制曰劳臣宣力爰高阀阅之勋淑媛同心聿佐干城之绩既相夫而克慎宜行庆以维均尔内大臣兼镇安将军常赉之妻鄂卓氏夙娴内则茂着壸仪居然女士之规却丹华而不御雅有丈夫之概勤告诫以相成佐尔良人为予爪士兹以覃恩封尔为一品夫人于戏肃雝表度笄珈之美咸宜贞静承恩祎翟之光有耀服兹休命蔚为礼宗雍正十三年九月十三日 

　　朕为酬庸之典首被元臣锡类之恩尤隆戚畹况乃公勤懋着温顺夙彰宜表德于丰碑用扬休于奕叶所以笃懿亲重丕绩也尔佟国维器识弘深性资纯笃一心爱国历终始以不渝五年崇班守谦冲以自牧侍禁廷而寄心膂夙夜输忠宿环卫而効股肱贤劳奉职义方示训垂翼子之良谋礼法持躬着宜家之令则尔黑奢里氏诞生华冑作俪名门尽妇道而佐嘉猷苹蘩致洁启坤仪而绵景福褕翟凝祥既敬慎之可风宜施之 【施之：施□之】 并茂是用彝章下贲世袭桓圭渥泽频加迭封幽壤爰示优崇之典特昭锡赉之荣于戏缅遗范之如存允作臣工矩矱溯芳型之俨在长为闺阃箴规式焕鸿文垂光永世雍正年月赐进士出身署理日讲官起居注翰林院检讨张廷珩敬书 

　　雪屐寻碑录卷十二 

　　●雪屐寻碑录卷十三 

　　清宗室　盛昱　集录 
