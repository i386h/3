<!-- { "loadSidebar": true } -->
　　皇清诰授光禄大夫太子太保东阁大学士兼礼部尚书管理镶黄旗汉军都统事务谥文和张公神道碑赐进士出身光禄大夫经筵讲官太子太保东阁大学士兼理工部事务桂林旧属陈宏谋顿首拜撰赐进士及第光禄大夫经筵讲官礼部尚书前户部尚书兵部尚书都察院左都御史安州姻弟陈惪华顿首拜书丹并篆额广宁张文和公总督全滇时余方官滇藩为公属吏公气宇端凝平心应物凡民瘼国体所在罔不虚衷咨询曲尽筹划其遇属下也开布公诚黜陟公当皆余所目击而心佩者迨余擢抚西安与公迹久疏值三年自陈例得举贤自代公以余名列荐剡云以实心行实政视国事如家事噫此公平昔身先作则以训属下者独于余有深契焉至今思之既感相赏之有真弥愧知遇之难副也今上乾隆十有五年公以总督入觐遂膺枚卜之命盖异数也又一年而公以疾卒邸第为是年三月十四日上闻之轸恻有加特赐赙恤谥曰文和诸孤葬公于祖茔新阡幽堂既有铭矣而墓道之碑未立嗣余复荷殊纶厕位东阁距公没已十有余年公子复以墓碑请余虽不文乌得辞公讳允随字觐臣号时斋先世由山左徙辽东遂隶汉军镶黄旗代以忠贞着公始筮仕得江南宁国郡佐升滇之楚雄守历广南曲靖洊擢粮道臬藩巡抚总督旧制滇黔各设总督后改制黔亦属于滇公遂兼任之历滇黔三十余年故凡边防兵制民生利弊无不体访周至熟志于胸任所措施皆合机宜滇境多山少树石率产五金金银铜锡在在有之其为鼓铸所必需者莫如铜向来京局需铜委员领帑招商采办洋铜重洋远隔不能如期而至官罹参赔公由粮道而藩司洞悉其艰总理厂务持己以公任事以兼 【兼：廉】 调剂鼓舞备极周善旧厂有洞老山空者几至中止公探得实情量加铜价旧厂复增旺盛新厂如大龙汤丹碌碌所得之铜自数十万以至七八九百万足供京局鼓铸停办洋铜省国帑而除官累自公任历今廿余年无虞缺供又于金钗坡铜厂厂民亏本官帑无着众议停采公知洞虽深而矿仍旺量增铜价节省浮费夫匠踊跃岁约产铜数百余万邻省鼓铸皆需于此铜日多而帑益省今亦二十余年矣江楚之民争趋赴厂春至冬归不独可以养本省之穷黎并可养各省之商民公之上裨国计下益民生造福滇南莫大于此自宣威至昭通程经五百余里大都险峻崎岖中多溪流间阻公委员勘查凿其险隘平其偏陂溪流泛溢则驾浮梁以资济涉又有察拉利济水河三水发源夷域汇入高鲁水发之时尤虞泛涨公设法疏浚引三河之水广滋灌溉向之受水害者今且羣受水之利矣安宁地势高峻三面俱乏水泉公为之筑石坝六座使水有所蓄开渠一百余里使水有所泄附近数百里居民田地皆不虞乏水利赖至今不朽焉至于苗猓偶尔犯顺如东川乌蒙猓夷之叛普洱等属缅僧之扰临安孽种之跳梁公统兵进剿按其险易相其机宜以时捕灭地方办理军需州县往往藉词派扰而附近土司尤易滋累公严立禁约凡军事所需一草一木皆出公帑不以遗累闾阎亦不以遗累土司也他如裁曲靖税口以苏民困建元江他郎观音九道二河浮梁以济行旅建义学设义租教苗猓读书以广教化至今景东蒙化科甲继起此固公之遗他也酌增滇黔仓储使缓急有备招来土司若猛缅南掌诸地使边圉永定此皆公之大有造于滇黔也盖公治理地方一秉宽和督办公事悉规勤敏故德洽中外泽浃士民利赖以兴风俗以振固有流之数十年之后而始征其效始被其恩者公生平无疾言遽色见于颜面滇之儿童妇子无不知公者官日高绩日懋而德化及民亦复日深且厚公身事两朝荷承天眷皆膺殊礼入佐纶扉实邀特简天子方资公赞勷密勿而公乃以疾亟不起天生公以黼黻休明霖雨苍生何未竟其施而夺公之速耶然公之德政懋绩其着于滇黔者至今人犹能道之公享年五十有九其生卒日月官阶俱详见志中子光宗启宗昆玉朝宗岱宗景宗三宝孙世骏世禄世安世荣世倬铭曰公之经济乐易和平公之志念笃棐肫诚公在滇久百度克贞政与民习事有令名帝心简在枚卜邀荣经纶未竟哲人遽倾公身虽逝诒厥有声碣铭永勒百世峥嵘 

　　多罗平僖郡王碑文朕惟帝室展亲爰重本支之序宗臣藩国聿昭盘石之安故生则膺章服之荣殁则沐华衮之锡恩至渥也谊莫隆焉惟王派衍天潢枝分玉叶秉温醇之茂质怀恭慎之小心属在懿亲维城攸寄缵兹旧服屏翰斯昭方期永翊乎天家讵意溘先乎朝露朕丕承鸿业笃念宗盟既行醊奠之仪更考易名之典丰碑用建嘉谥曰僖于戏纶綍流辉表殊恩于勿替松楸焕彩显令誉于无穷钦哉训词光昭奕世乾隆十六年闰五月十八日 

　　朕惟赞襄机务爰资亮采之功优眷台衡载布易名之典饬礼官而议谥已廷论之佥同特沛丝纶用光泉壤尔大学士张允随策名仕版励志官方始佐郡于宣州口碑腾颂洊分猷于洱海命服懋膺迨持节于苗疆尤宣勤于吏治仪型僚属奄甸封圻任简纶扉甫周岁序优承恩眷遽陨台星锡逾格之宠荣嘉服官之劳绩已颁清醑以酬幽灵赐谥文和为镌贞石于戏龙章焕彩长垂青简之光马鬣封高永志黄垆之泽式承琬琰益贲松楸乾隆十六年七月十三日 

　　皇帝谕祭于大学士张允随之灵曰身依日月聿隆纶阁之司履曳星辰尤重台垣之寄矧宣猷于节钺曾树绩于封圻眷念成劳用颁恤典尔原任大学士张允随早腾循誉克茂清声膺卓荐而徧历苗疆陟监司而恪循职守属遐陬之向化允赖抚绥率羣吏以宣勤兼资节制尔能祇承德意上赞庙谟筹划机宜下求民瘼奉简书于丹儌几易星霜晋崇秩于黄扉方流宠渥遽披遗疏良轸予怀爰推芬苾之恩以备哀荣之礼于戏彤墀翔步缅风度以犹存紫綍光荣布几筵而罔替灵其不昧尚克歆承乾隆十六年七月十三日 

　　奉天承运皇帝制曰云霄官阀式崇开府之勋棨戟家风实始趋庭之训爰施宠奖用贲徽章尔纳亲乃御前侍卫前任总督湖广等处地方军务兼理粮饷都察院右都御史军功加一级纪录二次永兴现任总督湖广等处地方军务兼理粮饷都察院右都御史军功加一级纪录二次永常之父世授青箱庭生玉树贻之清白蔚为盛世圭璋教以义方屹作兴朝屏翰兹以覃恩赠尔为光禄大夫锡之诰命于戏称先则古诗书蕴文武之谟浴德澡身忠孝立子臣之鹄祇承渥典永荷殊荣制曰家多淑媛流泽被于后昆国有重臣貤封逮乎前母惟令子不忘旧德故兴朝均被新恩尔总督湖广等处地方军务兼理粮饷都察院右都御史军功加一级纪录二次永兴永常之前母赵氏气和瑟琴名贞琬琰方相夫之克顺悯不实于春华迨厥子之有闻溘已先于朝露兹以覃恩赠尔为一品夫人于戏杯桊泽在犹贻式谷之谋风木情殷弥切树蘐之慕慰之泉壤贲以丝纶制曰家声光大庭闱之式谷攸先门祚蕃昌闺闼之贻庥夙裕洊加天宠用阐母仪尔总督湖广等处地方军务兼理粮饷都察院右都御史军功加一级纪录二次永兴永常之生母李氏娴于典则着有规型爱必先劳每勖莅官之敬忠于所事率由胎教之贤兹以覃恩赠尔为一品夫人于戏锡茂奖于兰陔芳蕤益播被惠风于葱佩馨泽弥新祇受荣章永标淑德乾隆十六年十一月二十五日 

　　雪屐寻碑录卷十三 

　　●雪屐寻碑录卷十四 

　　清宗室　盛昱　集录 
　　皇清诰封承德郎享耋寿讳国喜李府君墓原命康熙丁巳年正月十二日辰时生大限乾隆丙子年五月十九日寅时卒孝犹子李永兴李二格立 

　　诰封资政大夫萨宠阿之碑经筵讲官国子监祭酒加一级兼佐领觉罗吴拜书致仕太 【太：大】 学士福敏碑文朕惟位隆辅弼膺夙眷于纶扉德重师儒溯成劳于经席惟荩诚之在念宜赠典之攸崇致仕太 【太：大】 学士福龙翰先生植品端方禔躬纯正选吉士于登瀛之日恬淡为怀遇皇考于潜邸之初恪勤自励旬宣中外抚循克任夫封疆表率班联声望洊高于槐棘朕惓惟黄发久值彤闱晋保傅之荣阶畀鼎台之重任在昔髫龀受学允资启迪之维谆逮夫密勿论思亦时敷陈之有要旋跻大耋遂予引年挥翰摛词稠迭岁时之存问分甘植菓优游林壑之安颐视疾造庐幸勿药以遄喜讣闻属纩更洒泪以亲临赙恤有加仪章备举稽于彝宪谥曰文端呜呼想道范于平生弥切梦楹之感纪挽章于昨岁犹深易箦之悲载勒丰碑用光来叶乾隆二十一年十一月十四日 

　　原任荆州将军宗室尚嘉保碑文朕惟建节封疆慎简维垣之寄铭勋钟鼎用酬克壮之忱惟抚驭之有方宜恩荣之勿替尔原任荆州将军宗室尚嘉保银潢衍派玉牒分支早承袭乎世封遂入参于宿卫洎乎分阃荆州拥旄楚甸柳营日暖整荼火之军容玉帐风清讲韬钤之武略夙夜匪懈初终不渝既于入觐之时许遂养疴之请遽闻沦逝实用轸伤宠恤爰颁祭葬如礼呜呼丰珉载锡永增竹帛之光大树犹存尚拥风云之气服予休命励尔后昆乾隆二十二年四月二十五日 

　　通公者正黄旗满洲人也由监生于康熙四十六年正月补用理藩院笔帖式差往岗地思星宿海画图取水差竣回京纂志进呈奉旨交一统志 【志：志】 馆钦此五十七年五月题补本院主事派往西路军营出兵五十八年十二月奉圣祖仁皇帝特旨补授员外郎雍正元年六月题补本院郎中三年二月世宗宪皇帝特旨补授内阁侍读学士四年正月补授大理寺卿二月奉旨差往宁夏查汉托辉地方办理城渠工务五年十月奉旨补授盛京工部侍郎仍留查汉托辉地方办理开垦事务六年三月补授礼部侍郎六月调补兵部侍郎十年十月工程告竣来京十一月奉旨协办理藩院侍郎事务十一年八月补授正红旗蒙古副都统仍兼侍郎任十二年奉旨派往归城 【归城：归化城】 署理都统事务十三年八月奉旨通智自奉差归化城以来所办事件轻重缓急悉得至宜从来奉差诸臣之所罕见者着补授兵部尚书钦此寿享七十一岁于乾隆九年恭遇覃恩诰授光禄大夫十二年七月十二日申时卒于正寝二十二日午时安葬于茔吏部验封司主政加一级姚左垣撰文乾隆丁丑年孟冬吉旦 

　　诗云彤管遗徽光传史册盖贞节懿行乃风化所关□伦所重由来罕覩也阵□长鎗护军普福之妻留嘉氏赋性幽真持躬淑慎奉庭闱而笃孝妇道无亏历冰霜以矢志卅载有余节同松茂操比霜清潜德贞芳俯仰无惭恭逢圣旨建坊旌表谨遵立碣留嘉氏之苦志贞节载在不朽不永与古之贞贤比美为同观耶易曰安贞之吉应地无疆留嘉氏诚常 【常：当】 此而无忝矣飞龙 【飞龙：龙飞】 乾隆二十四年秋七月谷旦立 

