<!-- { "loadSidebar": true } -->
　　奉天承运皇帝制曰龙牙建绩允资上将之材既专制乎一军宜申锡以王命尔都统掌满洲火器营印加五级查尔泰吁谟经远器识超羣欣逢庆典兹以覃恩特授尔阶光禄大夫尔查尔泰之妻那拉氏雅有丈夫之概勤诰诫以相成兹以覃恩封尔为一品夫人于戏承兹休命蔚为礼宗都统查尔泰初任由侍卫屡次升至都统之职乾隆元年以疾卒于正寝享年七十一岁蒙恩给与全葬遣官致祭皇帝遣礼部员外郎都喀纳等谕祭都统查尔泰之灵曰鞠躬尽瘁臣子之芳踪赐恤报勤国家之盛典尔查尔泰性行纯良才能称职方冀遐龄忽焉长逝朕用悼焉特颁祭葬以慰幽魂呜呼尔如有知尚克歆享 

　　原任礼部尚书赠太傅加赠太师谥文端顾八代碑文国家崇耆旧之恩久而逾笃人臣食诗书之报远乃弥彰惟才望之兼隆斯宠荣之迭沛用以表夙范式前型典至懋也尔顾八代学综博物行着纯修初列位于清班旋赞谋于戎旅寅清三礼矢夙夜而特正容台原本六经研理道而进登讲席先帝每资其启沃维尔益谨其敷陈追念老成锡之嘉谥晋阶太傅列祀宗祠繄良弼之攸昭实恩荣之勿替朕缅怀硕德洵一世之名臣载予隆衔进三公之显秩庶副曩时之坐论聿展此□□酬庸于戏纪琬琰于生前儒风足式沛丝纶于身后旧学常钦杰峙丰碑永垂奕■〈礻冀〉乾隆元年 

　　原任亲近一等侍卫兼佐领加一级授为副都统品级加赠太子太保谥果毅海青碑文朕惟圣世必有熊罴之士不贰心之臣夙夜在公左右厥辟生既隆其宠眷殁复备其哀荣乃至高爵显秩阅世增加纶诰穷碑因时迭建匪徒笃念故旧示恩泽也盖褒叙劳伐劝忠孝焉尔海青赋质端淳持躬正直事我圣祖仁皇帝早充宿卫久侍直庐日近天颜长恪恭而匪懈时承帝训益谨慎而有常干城居禁省之中爪牙効腹心之寄会当脱剑谈经之日未铭方面殊勋然领从銮翊驾之班屡着赞襄成绩驰驱千万里贤劳实倍羣工供职四十年诚节祗如一日是以圣祖轸服勤之久得邀特典于易名皇考承丕显之谟再沛湛恩于晋秩朕惟吕伋掌兵名载周家之简册贾侯异卫功垂汉室之丹青眷念成劳宜加优恤用是锡以崇衔进阶宫保于戏推诚宣力惟乃之休殊锡酬庸厥施孔厚纪诸竹帛将永远以不磨勒彼贞珉并传示于无斁乾隆元年六月初八日 

　　维乾隆元年岁次丙辰七月癸巳朔越十七日己酉皇帝遣礼部祠祭清吏司员外郎加一级六十七谕祭骑都尉正蓝旗满洲副都统署理镶白旗汉军都统印务镶白旗满洲德尔芬之灵曰鞠躬尽瘁臣子之芳踪恤死报勤国家之盛典尔德尔芬性行纯良才能称职方冀遐龄忽闻长逝朕用悼焉特颁祭葬以慰幽魂于戏宠锡重垆庶沐匪躬之报名垂信史聿昭不朽之荣尔如有知尚克歆享 

　　奉天承运皇帝制曰王臣之树嘉绩典重褒崇人子之诒令名情周鞠育锡名不嫌于匹嫡恩勤必溯其所生尔兵部尚书御前大臣领侍卫内大臣镶黄旗满洲都统銮仪卫掌卫大臣兼理内务府总管事管理上虞备用处事兼管角抵硬弓骗马十五善射马箭善射射鹄事务大臣协办总理事务一等果毅公加一级纪录三次讷亲之生母魏氏女德克修妇仪夙协风规婉淑曾无踰捆 【捆：阃】 之言分义谦冲聿着克家之美兹以覃恩赠尔为一品夫人锡之诰命于戏母因子贵茂承宠赉之章礼以义兴弥表贤明之范式彰壸德永奉纶音乾隆二年三月初六日 

　　皇清诰赠光禄大夫提督直隶总兵官都督同知管辖通省兵丁节制各镇富公神道碑文赐进士出身光禄大夫经筵讲官户部左侍郎加七级纪录二次年家眷侍生赵殿最顿首拜撰文钦取博学鸿词户部河南司额外主事前翰林院庶吉士年家世晚生陈士璠顿首拜书丹赐进士出身翰林院庶吉士年家眷晚生周玉章顿首拜篆额惟公卜吉于海甸以南双榆树之阡越三十有七年恭遇今天子龙飞御极之元载诰赠公光禄大夫正红旗满洲副都统明年又晋赠光禄大夫提督直隶总兵官都督同知龙章凤篆焜耀泉垆令子都督公既敬镌宠章于墓门乃复衔哀致诚而请曰先大夫孝友仁恕才器拔俗方将策勋王家而无禄早世予小子生甫六月以藐孤当大事弗克记述梗概乞当代名公卿一言发潜德之幽光中心负疚何日忘之今虽不获尽述生平常从诸父尊行侧敬得一二嘉言懿行敢请揭而表诸道庶垂不朽余维墓文之有补作也昉诸古也昔曹成王之子李道古观察鄂岳诸州提其师以伐蔡且行泣请于昌黎韩愈曰先王薨于今三十五年吾昆弟在而墓碑不刻无文其实有待子无用辞退之乃序而诗之又欧阳文忠公四岁而孤葬其皇考崇公于泷冈后六十年始克表于其阡且自言曰非敢缓也盖有待也今都督公文章勋业媲美古人而幼孤克自树立孝显其亲尤与文忠事同一辄固宜表厥所自昭示来兹矧余忝同朝之雅慕公世德有素何敢以不文辞公讳富格先世为金三十一姓之望族始祖星恳达尔汉灭扈国收其纳兰部而迁叶赫河之滨因为纳兰氏六传至公高祖讳金台师又传曾祖讳倪雅汉世为叶赫贝勒后率所部归本朝授爵功臣列而编其所部为佐领我孝慈高皇后金台师之女弟也作嫔太祖高皇帝笃生太宗文皇帝纳兰氏之兆祥有自来矣倪雅汉公以佐领累赠金紫光禄大夫夫人墨尔齐氏累赠一品夫人公祖相国太子太师讳明珠夫人觉罗氏为太祖高皇帝嫡孙女英王正妃之第五女诰封一品夫人相国有子三长即公考讳成德后改性德中康熙癸丑进士通议大夫一等侍卫以孙贵今诰赠光禄大夫副都统又晋赠光禄大夫提督直隶总兵官都督同知学有师承为海内宗仰而入侍殿廷出骖羽骑一以敬慎勤密自持圣祖仁皇帝眷注方属寻以疾卒夫人卢氏颜氏并诰赠一品夫人公为颜氏太夫人所出生而颖异笃好图史至今积书岩中牙签插架缃帙整如公虽下氏 【氏：世】 已久而手泽犹新见之者犹深津逮之羡十岁失所恃持丧动中礼则擗踊如成人相国既伤侍卫公之早逝而复虑公之孤露也特爱怜之公能曲体先志以孙代子居尝感深木风虽悲不自胜而勉强抑制惟恐伤相国心颜太夫人苦节持家茹荼集蓼赖前膝有此佳儿差以自慰然公愈自检束色养弥谨不敢持爱稍有放佚也友爱两幼弟式好无闲庭闱之内怡怡愉愉未尝不晨夕砥砺用能相与有成次弟讳富尔敦登进士第公键户读礼初未出干外事而峥嵘头角忠诚报国之忱早已名动帝礼廷未几即选充近侍趋走虔谨悉禀侍卫公家法使天假以年其建树未知何如不谓仅逾弱冠竟以一疾长逝也讵不惜哉虽然公往矣公子都督公忠纯翼亮为国柱石行将上承相国休风而继侍卫及公未竟之志身后之荣正未有艾又可于公卜之公卒于康熙庚辰春正月距其生年二十有六夫人觉罗氏裴氏并诰赠一品夫人子男一瞻岱诰授光禄大夫正红旗满洲副都统又诰授光禄大夫提督直隶官总兵都督同知管辖通省兵丁节制各镇裴夫人出娶舒鲁穆禄氏诰封一品夫人孙男一达洪阿恩荫生未聘女孙二长许字镶蓝旗满洲雍正癸丑科进士翰林院编修鄂伦次许字镶黄旗满洲生员哈赏阿余既序其畧复为之铭曰双榆郁郁公之幽堂紫诰下贲维泉石光其光孔多天子之赐子孝臣忠宜膺不次纳兰肇氏叶赫河滨绵绵先绪既蹶而申笃生太姒比隆周室爰及相君丹心捧日酝酿积累大启诗书名父之子不与凡俱十岁而孤克孝克友定省之余卷不释手将宝气 【释手将宝气：释手干将宝气】 上烛层霄选侍禁近绿绣珥貂趋走维虔一承家法天假以年勋名孰申云何不吊长往九京生平懿矩仆数难更有子克家王国桢干伫卜为霖崇 【霖崇：霖□崇】 溥焕既镌纶命树以垂休阡铭有待夙夜勤求方之古人欧阳宗匠榆树泷冈后先相望乾隆二年岁次丁巳仲秋上澣谷旦立 

　　原任正蓝旗汉军都统谥桓僖冯国相碑文朕惟臣子虔共有位克存笃棐之□国家褒录旧臣爰有旌扬之典既春秋之式享聿谥号之宜彰尔原任汉军都统冯国相性行端醇才□练达随征西域克踊跃乎戎行擢统禁军表忠勤于羽卫典司公库历有岁年每综理以靡遗持躬恪慎务度支之谨核经国精详成绩懋昭功宗丕载追维梗概谥曰桓僖于戏夙夜靖共臣心自将其一德丝纶稠□朝章普训于百寮诒尔后人永怀前烈乾隆二年九月二十四日 

　　原任江宁将军谥简悫吴纳哈碑文朕惟国家任隆将帅允资镇抚之才臣子绩懋旗常宜沛褒嘉之典成劳既着宠命爰颁所以表殊勋昭异数也尔原任江宁将军吴纳哈赋质赳桓持躬谨恪初由宿卫从讨不庭既奋武于岭表滇池复扬威于胪胊瀚海洊膺阃寄风霜远涉西陲遂建牙旗号令肃清南郡继而还朝请老皇考之眷礼弥隆因之授节遄行江省之旌旄再拥今朕躬之缵绪倚任方殷期令闻之弗渝勤劳益着□图溘逝良切轸伤稽恤典而加优礼兼祭葬考平生而赐谥恩备哀荣于戏琬琰常新奕世壮松楸之色丝纶丕焕千秋耀竹帛之徽用勒贞珉昭兹来许乾隆二年闰九月十四日 

　　奉天承运皇帝制曰笃忠贞而报国臣子之常经眷旧勋以敷恩朝廷之大典特申宠命用答成劳尔内务府总管加一级保德器量宏深才质骁勇能延世泽常依日月之光克谐戎韬用奋熊罴之气迨祗承夫任使益懋着其忠勤庆典欣逢新恩宜沛兹以覃恩特授尔阶资政大夫锡之诰命于戏宣壮武之家声用嘉伟畧荷彝章之国宠勉树宏猷敬尔在公钦予时命制曰臣忠报国戎旃着扬武之功妇顺宜家誉命表同心之助尔内务府总管加一级保德之妻李氏终温且惠已贵而勤顺以相夫克佐贤劳于夙夜敬能聚 【敬能聚：敬□能聚】 益彰静好于闺帏庆典式逢朝章宜贲兹以覃恩赠尔为夫人于戏扬令范于紫泥礼宗擅誉播芳蕤于彤管幽壤承休制曰良臣矢卫国之忠每资内助女士表型家之范均沐恩纶尔内务府总管加一级之继室 【加一级之继室：加一级保德之继室】 郎氏义克代终礼同正始洁苹蘩而将事中外称贤锵环佩以和鸣后先合德庆期式际嘉命宜颁兹以覃恩封尔为夫人于戏象服是宜既委蛇于五緎龙章有耀尚黾勉于百年大清乾隆二年十月 

　　皇清诰赠资政大夫鄂公讳克济之墓乾隆三年岁次戊午二月谷旦敬立男福成 

