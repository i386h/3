<!-- { "loadSidebar": true } -->
　　康熙六年三月初七日皇帝遣礼部右侍郎常鼐谕祭故少师兼太子太师都统加一级觉罗巴哈纳之灵曰鞠躬尽瘁臣子之芳踪恤死报勤国家之盛典尔巴哈纳性行纯良才能敏练克襄王事着有勤劳方冀遐龄忽焉奄逝朕用悼焉特颁祭葬用展哀忱呜呼宠锡重垆庶享匪躬之报名垂信史聿昭不朽之荣尔如有知尚克歆享一等阿达哈哈番管梅勒牛彔谥毅勤卜丹碑文稽古建业驱策羣力不吝爵赏以劝有功昭示后世以传不朽所以励忠盖甚备也尔卜丹原系布衣宣力行间多历年所征大同攻长城击涿州护居庸之辎重败狡敌于山巅破锦州杏山之兵追击流贼至安肃庆都斩杀甚重厥绩茂焉今于其殁也应识贞珉用光泉壤国典臣忠庶其昭垂毌斁哉康熙六年三月十五日立 

　　皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕亲承往制甄进贤能特设文武勋阶以彰激劝受兹任者必忠以立身仁以抚众智以察微防奸御侮机无暇时能此则荣及前人福延后嗣而身家永康矣敬之忽怠索尼尔原为一等虾授吏部启心郎三年考察以尔有才能加授拜他喇布勒哈番尔父邵色榜什从哈答国首先投诚击介樊兵时尔于本甲喇前杀入又征董夔时先一日敌兵列阵以待尔即同众虾击败袭尾随追俘获甚众次日蒙古两据山巅尔同谭太招服一处仍有一处未服遂攻取之攻锦州未下时锦州以兵千余护取大凌河眷属尔仅同二十余人追杀至锦州城下多有斩获往看宁远城时城内敌兵突出尔当先冲杀直至壕边初征北京时遇袁巡抚兵来敌我左翼尔于和硕肃亲王前当先杀入敌众遶围尔教王横冲遂突围而出复于王前转战杀至城下斩杀甚众围大凌河时锦州突出敌兵追我前锋尔于父皇前当先冲入直抵敌兵步营复斩杀之征大同时尔率包牛彔兵杀败敌众拔取山城台堡九载考察部中一应事务尔能任职果断宣力王事殚厥忠诚嘉尔故由拜他喇布勒哈番超升为三等阿思哈哈番崇德八年十二月二十二日后底定燕京考核羣臣功绩父皇太宗文皇帝宾天国势抢攘无主宗室昆弟各肆行作乱争窥大宝尔重念父皇恩遇坚持忠贞之心不惜性命戮力皇家同叔和硕郑亲王扶立朕躬秉忠义以定国难因尔忠义之臣故由三等阿思哈哈番超升为二等京奇尼哈番顺治二年二月二十八日后墨勒根王心怀篡夺知尔必为朕死实难存留以计遣祀昭陵随无故削职即安置彼处朕亲政之后知尔无辜召回仍授为二等京奇尼哈番天下统一爰仿古圣王之制上圣母尊号昭圣慈寿皇大后 【皇大后：皇太后】 礼成由二等京奇尼哈番超升为三等伯世袭罔替大婚礼成亦仿古制加上圣母昭圣慈寿皇太后为昭圣慈寿恭简皇太后尊号礼成以尔忠义之臣由三等伯超升为一等伯世袭罔替如前若犯通谋他国及忌嫉诸王贝勒之事以法正罪其余错误罪过免死二次顺治九年正月二十六日后索尼尔在太祖高皇帝时授为内院黾勉効力在太宗文皇帝时任以内外大事悉能果断殚厥忠诚及太宗文皇帝宾天抢攘之际重念皇祖恩遇坚持忠贞之心不惜性命克勤皇家在世祖章皇帝时亦任以内外大事竭尽纯笃皇考世祖章皇帝宾天时以其勋旧大臣夙秉忠贞堪受重托遗诏俾令辅政乃恪遵顾命毕殚忠忱夙夜靖共厥绩茂焉历事累朝毕殚忠忱又辅理政务劳绩深为可嘉将尔所得一等伯外授为一等公世袭罔替康熙六年四月三十日 

　　原任经略湖广江西广西云南贵州等处地方总督军务兼理粮饷太傅兼太子太师兵部尚书都察院右副都御史武英殿大学士三等阿达哈哈番年老有病致仕正一品顶戴谥文襄洪承畴碑文稽古兴朝必有贤良之臣生则荣以高爵殁亦锡以丰碑所以劝忠盖甚备也尔洪承畴才能敏练器宇渊宏我朝平定锦州松山等处破明兵十三万时获尔蒙太宗皇帝宽恩抚育迨克取京城大兵南下尔图报豢养之恩督理绿旗官兵协同大兵歼逆首擒伪王发获奸细招徕叛党除盗安民所在着绩事竣还朝仍赞纶扉尔能夙夜宣劳恪共厥职旋畀尔经略五省随满洲大兵进取云贵招抚军民土司供应大兵粮饷能济军需边疆有赖克襄王事屡建功勋特授世及之荣以示酬庸之典忽闻长逝甚悼朕怀特赐谥曰文襄勒诸贞珉光及泉壤国典臣忠庶其昭垂毋斁哉康熙六年闰四月十八日立 

　　都统议政大臣谥忠襄孙塔碑文稽古建业驱策羣力不吝爵赏以劝有功昭示后世用传不朽所以励忠盖甚备也尔孙塔赋性忠恪制行端方总理部务夙夜匪懈効力戎伍克殚忠忱至于协同大兵征山东击败卢军门之兵继征四川击贼首郝总兵等众驻防怀安剿灭贼首曹良臣余孽复征云南同王公计议以定遐方肤功屡建勤劳素着特授世及之荣以示酬庸之典忽闻长逝甚悼朕怀谥曰忠襄勒诸贞珉光及泉壤国典臣谊庶其昭垂毌斁哉康熙六年闰四月二十五日立 

　　总督福建等处地方军务兼理粮饷少保兼太子太保兵部尚书兼都察院右副都御史加一级谥忠襄李率泰碑文稽古建业驱策羣力不吝爵赏以劝有功昭示后世用传不朽所以励忠盖甚备也尔李率泰性行清贞才能敏练克襄王事历有年所自驻防济宁而定青州之乱同大兵南下平定河南进剿福建克城破敌屡立战功爰膺总督之重任奠安岩疆之军民剿抚贼寇宁谧海隅克副简用报効抒诚特授世及之荣以示酬庸之典积劳病殒甚□朕怀特赐谥曰忠襄勒诸贞珉光及泉壤国典臣谊庶其昭垂毌斁哉康熙六年闰四月二十八日立 

　　原任都统太子太保□等□奇尼哈番加□级谥果敏俄罗色臣碑文稽古建业驱策□□不吝爵赏以劝有功昭示后世用传不朽所以励忠盖甚备也尔俄罗色臣赋□□□□□□□奋力行间屡建功绩宣力累朝勤劳素着嗣是屡以大礼告成更复推念贵戚洊陟崇阶方冀永享遐龄何意溘然长逝朕甚悼焉特谥果敏爰勒贞珉以光泉□□□□□庶其昭垂毌斁哉康熙六年五月十二日立 

　　维康熙六年八月初七日皇帝遣礼部右侍郎常鼐谕祭故辅政大臣一等公谥文忠索尼之灵曰鞠躬尽瘁臣子之芳踪恤死报勤国家之盛典尔索尼才猷敏练赋性忠贞历事屡朝勤宣一德殚心辅政备着勋庸列爵上公积劳遘疾尚冀遐年以资倚毗忽焉长逝深悼朕怀是用遣官特颁祭葬呜呼宠锡黄垆庶享匪躬之报名垂信史聿昭没世之荣灵如有知尚其歆此维康熙六年八月十一日皇帝遣礼部尚书觉罗外库谕祭故辅政大臣一等公谥文忠索尼之灵曰惟尔服官敬慎佐政勤劳勋德懋昭靖共靡懈念老臣之尽瘁深朕怀之悼伤轸恤有加再颁祭典灵其不昧尚克歆承维康熙六年八月十七日皇帝遣礼部尚书觉罗外库谕祭故辅政大臣一等公谥文忠索尼之灵曰惟尔累朝耆旧一代忠良资启沃以宣劳历年所而罔间溘焉告终 【终：逝】 莫展朕心祭典再颁频舒轸悼尔灵犹在尚其歆兹维康熙六年八月二十一日皇帝遣礼部尚书觉罗外库谕祭故辅政大臣一等公谥文忠索尼之灵曰惟尔累朝耆旧一代忠良资启沃以宣劳历年所而罔间溘焉告逝莫展朕心祭典再颁频舒轸悼尔灵犹在尚其歆兹维康熙六年八月二十七日皇帝遣礼部右侍郎常鼐谕祭故辅政大臣一等公谥文忠索尼之灵曰惟尔累朝耆旧一代忠良资启沃以宣劳历年所而罔间溘焉告终 【终：逝】 莫展朕心祭典再颁频舒轸悼尔灵犹在尚其歆兹 

　　孙三等阿达哈哈番佛落拜塔喇布勒哈番兼一拖沙喇哈番巴哥谨序盖闻贻谋成训乃至人广仁之弘□立行扬名为人孙昭荫之诚悃惟敦懿教于先代贻纬行于后昆是以称焉我先人追荐历代之忠纯盛世居官克城破敌立有功业捐身报国以尽臣谊格承先人之泽得袭隆爵幸遇覃恩历授封诰每念无穷之德泽何敢泯没其义训谨将诰命之首勒刻碑文以昭先人之谋用广厥德使□昆永承功业不谖恪守袭替毋怠奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔一等阿达哈哈番又一拖沙喇哈番管牛彔甲喇章京南城察院理事官纳慕奇尔于义州着登城之绩于广宁斩获受赏追获蒙古逃人又擒斩阻截汉兵攻取大凌再击吴镇西忒库营夜犯皆能同众击贼入关追寇对阵败之战功既优延赏世劝兹以覃恩特授尔阶通议大夫锡之诰命于戏恩推自近乃弘奖夫崇阶业广惟勤尚克承夫宠锡钦予时命励尔嘉猷康熙六年岁次丁未十月初二日立 

　　奉天承运皇帝制曰扬名显亲为子者愿以令德归之父考绩褒贤教孝者宜以高爵作之忠是用推恩特申休命尔库特乃拜牙喇参领加二级巴诸代之父义方有训式谷无惭念尔嗣之勤劳既克家而报国俾尔泽之昌大爰锡类以昭仁兹以覃恩赠尔为资政大夫拜牙喇参领加二级锡之诰命于戏教诲尔子永勿忝于家声聿修厥德尚无负于国恩钦承宠命慰尔幽灵制曰国体劳臣必溯源而沛泽家崇喆胤爰归善于厥生盛典维新壸仪愈着尔拜牙喇参领加二级巴诸代母乌克孙觉罗氏帏范克端贻教居身教之先慈训惟勤能爱在能劳之后宜沛貤封用昭母德兹以覃恩封尔为夫人于戏子情罔极感顾复而敦孝国纶普被念劬劳以疏荣嘉乃恩勤颁兹宠贲康熙六年十一月二十六日 

　　奉天承运皇帝制曰茂德建勋良臣克昭其果毅酬庸锡类中朝特畀以褒崇爰布王言用彰庭诲尔阿尔布你乃议政大臣镶红旗满洲都统兼一等阿达哈哈番加一级垦车黑之父训讲义方庆余积善肯堂□构良材资朴斲之勤懋赏懋官明廷□显扬之锡欣逢国典式廓家声兹以覃恩赠尔为光□大夫锡之诰命于戏因严为教成令器于班行移孝作忠焕纶章于策府祗服朕命永贲乃休康熙六年十一月二十六日 

　　奉天承运皇帝制曰父有令德子职务在显扬臣着贤劳国典必先推锡用申新命以表前休尔赠资政大夫三等阿达哈哈番内翰□秘书院学士瓦尔喀乃原任内弘文院大学士原品护侍二王三等阿达哈哈番加一级觉罗伊图之父持身有道迪子成名嘉予懋绩之臣实尔克家之嗣用褒义训爰贲恩荣兹以覃恩赠尔为光禄大夫内弘文院大学士三等阿达哈哈番加一级锡之诰命于戏率行式谷泽流青史之光教孝作忠荣耀紫纶之色永培祚胤益庇昌隆制曰国家之最重者 【国家之最重者：国之最重者】 惟是忠盖之臣家所由兴者以有劬劳之母特颁恩命用慰子情尔原任内弘文院大学士原品护侍二王三等阿达哈哈番加一级觉罗伊图母赠夫人纳喇氏慈能育子教可传家念兹靖共之猷实本恩勤之训母德既着渥典宜加兹以覃恩赠尔为一品夫人于戏颁爵用以荣亲褒忠因之教孝锡隆恩于不匮表喜誉于来兹钦服宠纶用光泉壤康熙六年十一月二十六日 

