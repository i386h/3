<!-- { "loadSidebar": true } -->
　　皇清镇南将军蟒公墓表日讲起居注官左春坊左中允兼翰林院编修南书房旧直长洲汪士鋐撰文并书及篆额吏部郎中布瞻君出为通州坐粮厅三年漕政无缺余为文颂之君来谢曰余之得至于斯也非余之能皆吾祖旧德之所遗留也吾祖镇南将军削平两粤以死勤事天子明其功而贳其罪柄政者不可卒从吏议赖天子仁圣始终保全后三十余年天子笃念前劳推恩子孙布赡得以王府典仪特授护军参领不逾年复擢文职为吏部郎中自顾孱劣末由仰酬圣天子恩泽惟念吾祖功在疆场独天子知之使遂湮没无闻是上辜圣天子之恩而重余之不德也今墓道之碑犹缺而未书先生其为我表之死且不朽余曰发显阐幽史氏之事也其何敢辞按国初讳吴达禅者君之曾祖也以勇力闻从茏 【茏：龙】 入关拔城得三等世职阿达哈番镇南将军其长子也讳蟒吉图袭职以固山大防御江宁康熙十三年吴三桂反滇中分道出讨公以署副都统率师入粤受将军舒恕节制分驻广东肇庆府时尚之信反粤中贼帅马雄等围肇庆甚急外无救援城中总督金光祖巡抚陈鸿名麾下兵亦叛公提孤军千余人突重围出九猺十八洞转战二千余里身经大小七十余战时下马步行或士卒病辄以所乘骑与之不辞其劳踰九十日始度梅岭闻贼将困信丰公收复残卒数百人救信丰至赣州与大军会公自具弃城退保状请置于法天子不之罪也乃实授副都统拜镇南将军兼护军统领密授方略四品以下官许便宜行事公宣布天子德意剿抚并至康熙十六年夏四月大军遇梅关降其渠帅五月复南雄韶州时都统穆成格守韶州贼帅马宝等拥众数万环攻累月公保莲花山以通饷道内筑土城以拒之城溃者数矣赖土城获全公遗书马宝而身自与战击走之冬十一月师次苍梧复桂林保浔州克柳州复南宁广西悉平是时朝议欲急进兵滇黔公以两广初定贼将马承荫虽降犹怀携贰宜为犄角拒守否则恐承荫之蹑吾后也力持不可密疏奏闻已而承荫果复叛公亲督战悬厚赏以巨炮击之承荫势蹙复降遂班师南宁至浔州公疾作犹张目奋声调兵进发遂以卒公之既平广西非逗遛不进也以州四川去滇中尚远惟广西密迩交址可由安南至金沙江直达其境公将假道安南以图之会安南权国事莫王清与安南黎王构兵公抚谕其众使与和好安南国王感动遣使入贡复厚遗公公却其仪而达其贡天子嘉公智略将召见公公辞曰封疆任重不可轻离必欲召臣臣仅图形以进其后公薨于军而由安南进滇之谋亦不复行矣公卒之日烟云满室大星殒天鼓鸣其兆尤异者师方行军士言曰有大蟒当道公曰杀之或曰公名蟒杀之不祥公曰我受天子命剿除逆乱夫何畏军士一发中其项而公遂病喉不起矣年四十七丧归南宁百姓感公威德罗拜于道后为绘像入五公祠以比公之功于伏波也公约士最严师行之日秋毫无所犯既克韶州贼将张星耀鼠窜公籍其家资军费不以一钱入私橐获其妾良家子也有殊色公严禁军士无污辱而召其父还之盖公尝奉其母夫人之命毋杀降毋掠民故谨守不失也初朝议削公世职与其弟博和礼其弟曰吾兄平粤有劳绩天子尝褒之吾不可使吾子孙复袭此职也乃以公之孙抚为子使以次承袭即布瞻君也后君得王府官复辞不就仍与其子始天子不知君为将军孙也后乃知之故不次用君及为郎中以公事罣误当夺四级亦特留本部皆异数也史氏曰天子之报功者厚矣故表而出之以劝天下之忠于君孝于亲勤于职以无愧其先者康熙五十九年太岁庚子秋七月丙寅火朔十七日壬午木立石钦差督理漕务兼管粮储河道税务户部坐粮厅吏部文选清吏司郎中兼骁骑参领前吏部考功清吏司稽勋清吏司郎中镶白旗骁骑参领加三级嫡孙布瞻建碑于京城东便门外二闸之墓次刘茂石刻字 

　　皇清诰封昭陵总管阿达哈哈番加三级资政大夫温公之碑康熙五十九年岁次庚子八月吉旦立长男参领智伯浑次男副都统常官保孙护军参领哈岱 

　　皇清诰授光禄大夫议政大臣领侍卫内大臣一等精奇尼哈番兼一拖沙喇哈番都察院左都御史达尔罕诸诺彦多公之碑康熙五十九年八月吉旦孝子一等精奇尼哈番兼一拖沙喇哈番散秩大臣加三级博孝孙管理武备院事务一等侍卫加一级色仝敬立康熙六十年岁次辛丑清和月谷旦孝男石成峨得礼弘峨常德赫德本德成德等敬立 

　　皇清诰赠光禄大夫议政大臣镶蓝旗都统刑部尚书一等阿达哈哈番又加一拖沙喇哈番佐领加三级相公之碑康熙六十一年岁次壬寅秋八月吉旦立 

　　皇清诰封□等阿达哈哈番二等下□哈丹之墓康熙□年八月吉日男□等阿思哈哈番□格立碑 

　　皇帝谕旨遣礼部尚书管左侍郎事王熙致祭故太子太保加一级交罗郎丘之灵曰鞠躬尽瘁臣子之芳踪恤死报勤国家盛典尔郎丘性行纯朴才能端良効力年久着有勤劳方冀遐龄忽焉奄逝朕用悼焉特颁祭葬用展哀悰呜呼宠锡重垆庶享匪躬之报名垂信史聿昭不朽之荣尔如有知尚其歆享愚男交罗卜禄谨跋先公分绪天潢夙称国器独蒙太祖高皇帝之恩拔擢在位谳狱总师夙夜孜孜靖恭无替展拓舆上替弼王基及事太宗文皇帝累晋议政大臣晋尚书晋纛章京庸展忠谟载恢帝绪先公殚尽瘁之谊着匪躬之节席宠履荣良云厚矣暨定燕京之后先公耿直尽瘁益励忠贞出则督七萃之士剪芟鲸鲵入则赞一人之谟总理机务见利不渎临险不慑一心劳贯効力多年久蒙世祖章皇帝褒嘉前功历践吏户礼刑四部尚书兼都统少保兼太子太保朱绂方来紫纶迭被此皆由先公廉正端勤有以仲乎子宸极故恩荣终始罔间也恪敦臣节为天子心膂股肱之佐克承世德无忝先人矣愚男自幼考妣云亡明发有怀不胜痛悼每念教训养育之恩等于覆载禄养靡逮抆血摧心寸草春辉仰酬无计谨于茔前用勒贞珉以表先公之德及累朝相继圣天子褒嘉之恩志于诰命之后以垂万世呜呼□□君恩宠被浩荡无涯我考高厚之仁揄扬罄冀我子孙铭心世世竭忠尽孝图报牙无穷焉尔 

　　皇清诰授光禄大夫一等阿思汉呢哈番兼管佐领加三级先考伊公府君行实碑记世有积勋劳于国敦善行于家前业赖以光大后人资其佑启食福报于无穷没世而忍听其实弗彰而名弗着谓非为人子者之咎欤噫我先考光禄大夫捐宾客卜吉阡于广渠门外八里庄距今已十载矣男能泰尝欲从当时贤毫长者乞其言以永昭我□先公行实每以念及辄为澘然惧其功德久而无述将遗之也爰从给事兵科掌印时得窥三朝实录及简阅奏牍载□先公功绩甚详谨按次战功最著者而表诸原数年以来屡膺宠命历任川陕去国日无从得奉仁贤长者之教恐因循日久致□先公功业湮没无传遂成投世之恨故不揣荒陋约略撰记以俟名贤之纂述焉我□先公弱冠时当喀尔喀 【国名】 遁回察哈尔 【国名】 饥荒之际□先公以前锋护卫屡从征伐早有决策制□之誉世祖章皇帝定鼎燕京削平祸乱关中盗寇既歼我□先公得功蒙赏又征讨四川张献忠我□先公以前锋护卫奋勇有功得受恩赏既而□命将分取湖广□先公告出征以营总从事及大军进剿云南追擒永历□先公复告出征以营总从事皆着战功康熙十二年癸丑逆贼吴三桂弄兵滇池变起仓卒云南贵州四川陕西骄将悍卒乘间窃发与吴逆遥相向应上赫然发禁旅声罪讨叛□先公又告出征以营总事随都统阿密达进次陕西宁州距城一十里侦贼众屯聚遣□先公相机剿抚驰诣门家寨示令连据四寨薙发投诚又随都统阿密达进宁州至米家寨伪千总米三春抗颜距命又命□先公率领官兵围困贼寨止斩米三春等首乱四人舍其妻孥余贼许其归诚颁给告示百余张导以向化由是曹社镇等二十余寨以次就抚遂服宁州贼伪总兵罗驼驼周门子魏虎山冯嘉德等率八千余贼于宁州城东山口列阵拒敌都统阿密达令□先公率本旗官兵击败之又离宁州十五里有伪总兵□二表四率贼千余于通文安太平大路横掘濠堑列阵拒敌都统阿密达令参赞副都统鄂克济哈同□先公率领满汉官兵抄贼尾后击败之又多罗贝勒董格进攻平凉离城八里逆贼王辅臣之子伪总兵王继祯率马步贼万余列阵拒敌□先公率本旗官兵力战自巳至未击败之伪总兵王继祯等又率马步贼万余于塔侧山腰险峻之处列阵拒敌□先公率本旗官兵复击败之大将军图海进攻平凉伪总兵王继祯率领各伪总兵及贼众万余于平凉城北护山墩步前马后列阵拒敌先公率本旗官兵交战自巳至午击败之逆贼王辅臣于大将军图海军前献纳平凉城池时□先公亦在军中又伪将军陈君绩率领各伪总兵及贼万余欲据益门镇西南高山安营列阵由山左而拒敌大将军图海特令先公相机进攻随夺贼所据山顶炮击南山之贼不令安营日暮始罢先是□先公自西安赴援平凉诸将帅皆欲弃泾州回军邠州□先公独谓邠州决不可回当固守泾州以待援兵若回邠州则泾州咽喉之地必为贼有凡诸险要贼得与我共之不但平凉难以规取而西安亦大可虞三秦且无宁日矣决以泾州为驻兵固守之地不可轻移尺寸弃以资贼持议甚坚卒守泾州及进□平凉时 

　　大清诰封资政大夫户部员外郎拜他喇布勒哈番加三级顾公诰命碑奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔户部员外郎拜他喇哈番加三级顾把纳性资渊谨才识宏通初列官阶克着勤劳之绩爰膺任弥昭敬慎之忱奉职有年小心益励崇班洊陟历试无愆欣兹庆典之逢宜沛恩纶之宠兹以覃恩特授尔阶资政大夫锡之诰命于戏恩推自近乃弘奖夫崇阶业广惟勤尚克承夫宠锡钦予时命励尔嘉猷康熙康熙□十□年八月十六日皇帝遣礼部员外郎加二级常在谕祭□□佐领□四品官因殉节难□赠都□佥书董□□之灵曰鞠□□□□□□□踪□□报勤国家之盛典尔董□□志□□□□□□不避艰阻□□□□值逆□□□遂捐躯而尽节朕用悼焉特颁祭葬□慰□魂尔如有知尚克歆享康熙 

　　雪屐寻碑录卷十一 

　　●雪屐寻碑录卷十二 

　　清宗室盛集录 
　　朕惟谊重酬庸宜先忠烈恩隆念旧用展懿亲况乃大节炳于寰区令闻传于戚里优崇之典必首及焉所以表纯臣旌淑范也尔佟国纲德比圭璋志同金石职司环卫宠渥素优爵冠班联勤劳夙着居内则趋承禁籞在外则戮力疆场敌忾捐躯勋业流传于竹帛易名赐恤恩光照耀于旗常既抒为国之忱复播齐家之化尔他他喇氏毓自高门归于鼎族德容祇慎度光协于珩璜礼教修明行罔愆于箴史勤相夫之内则勷裕后之宏规并表幽阡爰彰特典于戏青珉壮色励臣节于千秋彤管流徽树壸仪于奕世贻之后嗣永示光荣雍正元年赐进士出身署理日讲起居注官翰林院检讨张廷珩敬书 

