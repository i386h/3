<!-- { "loadSidebar": true } -->
　　皇清光禄大夫副都统爱公神道碑国家创业东方实赖二三虎臣折冲奋武用建丕基向予承乏史官每奉命参较故府得建祖宗开国之烈未尝不叹慕以谓自古雄才大略之君莫若唐太宗然天策之十六卫之臣倚为心膂者可屈指数独至本朝云蒸龙变后先辈出一何盛也侍读学士思格则尝与予同在翰林为言族叔祖光禄公之事请书其墓上之碑予读其状而壮之夫搜扬潜德垂诸琬琰以昭劝戒史臣之职也况重以侍读学士君之命其爰敢辞按壮公姓纳兰氏讳爱松古先世自折黑纳以下世为叶赫部长折黑纳生二子长曰恳古恳古生克实那克实那生吴尔堪吴尔堪生拨济里拨济里公 【拨济里公：拨济里生公】 公生而明敏忠信雄勇善骑射天命四年射叶赫降太祖皇帝得公而奇之令护亲禁军从征伐赐甲第赏赉甚厚六年公从太祖战沈阳身先三军大败敌师又别遇庄总兵于浑河杨总督于城北皆败之明年从太宗于沙陵遇广宁兵应援击败之后二年从太祖伐古尔布什天聪二年从礼亲王征札路忒功多时太宗即位以功赐肃亲王且谕以辅相王躬董理庶务公夙夜自矢多所纠绳是年太宗西略地至皇木厂敌数万奄至王被围公仅以数骑转战凡五败敌兵卒出王于围擢理藩院郎中后三年太宗攻大凌河敌兵锐甚公率王喇麻红纛三十人大破之已复从太宗以轻兵探锦州公陷阵杀数十人生获一人以归太宗诫公曰自后毋贪生获也是岁命公率兵征楚倍拜兴公先登大破之于是兼佐领九年随睿王征杏山力战擒斩甚多崇德元年从豫王伐高丽降其城后二年我兵西畧旋师至冷口为守者所遏公奉命帅师往援奋击下之全军而还以功又授佐领顺治元年世祖皇帝定京师即大位闯贼李自成西走公从都统叶臣屡败之追至延安擒其副渠以八骑薄自成于朱敬山几获之三年从豫王征滕吉思胜之闻郡主在大林单骑追夺之而还继遇喀尔喀二部图谢图汗硕格汗之兵皆破之师还以功加一拖沙喇哈番四年太祖配天礼成为拜他喇布勒哈番五年以喀尔喀二部未通中国廷议遣使谕降命三等侍卫大尔占副公以行佥为公危之公怡然就道既至北庭图谢图汗硕洛汗倨见使者有谩语已复欲胁取诏书公责以无属国礼且曰头可断诏必不可得也汗色动更作款语慰公公因谕之曰皇帝已尽定中国地封疆万里尔欲以一方抗衡天朝何不自量乎今遣使臣来修好实兼爱两国臣民非惮用兵也持论侃侃无纤毫屈汗默然连议数日卒成礼受诏定约而还寻以蒙古兵六百出镇太原时云朔之境余氛未殄贼渠李阳据景阳堡公击斩之是年贼渠刘川郎方以数万众围代州公率兵驰赴突围固守贼百计攻围公力抗凡十二日飞书武英王以大众来援贼始溃遂斩剧贼刘川郎方于忻州山右悉平赐一拖沙喇哈番迁参领晋副都统是岁又从敬谨亲王攻克衡州破孙可望陈重兵于岔路口被重创与疾而还十六年以光禄大夫副都统致仕康熙十□年卒年七十有九祖父累赠如公官祖妣妣及配皆封夫人子二长能格袭佐领次纳秦仕至三等侍卫殁于军无子以能格之子袭职侍读学士君与公同始祖折黑纳督都安石即其先也侍读学士言公性刚直寡言风考公生平笑有古大臣雄武善战盖英□褒鄂之亚又能使绝国专对不挠彬彬乎有质其文可谓贤矣系以铭铭曰长白之山二江所出万族纷罗有曰叶赫叶赫之豪拔萃维公真人笃生仗剑来从兴京是宅典领亲军恪共朝夕攻必肉薄战必刈旗陷阵大呼万众披靡青精既平皇极丕建蹑寇西驱风雨雷电帝曰虎臣匪为果毅有猷有为称我专使桀骜稽首受约珠盘如富彦国神威契丹公允武文不愧儒将从我三后炳灵天上有封如斧白杨萧然勒铭贞石百世具瞻康熙二十五年七月十九日立昆山徐干学拜撰长洲孙岳颁拜书 

　　奉天承运皇帝制曰扬名显亲为子者愿以令德归之父考绩褒贤教孝者宜以高爵作之忠是用推恩特申休命尔马木山乃户部四品郎中加二级沙木哈之父义方有训式谷无惭念尔嗣之勤劳既克家而报国俾尔泽之昌大爰锡类以昭仁兹以覃恩赠尔为通议大夫户部四品郎中加二级锡之诰命于戏教诲尔子永无忝于家声聿修厥德尚无负于国恩钦承宠命慰尔幽灵制曰国体劳臣必遡源而沛泽家崇喆嗣爰归善于厥生盛典维新壸仪愈着尔户部四品郎中加二级沙木哈母宁古塔氏帏范克端胎教居身教之先慈训惟勤能爱在能劳之后宜沛貤封用昭母德兹以覃恩赠尔为淑人于戏子情罔极感顾复而敦孝国纶普被念劬劳以疏荣嘉乃恩勤褒其遗范康熙二十五年八月初一日男沙木哈立 

　　皇清光禄大夫工部左侍郎加一品祁公墓碑国家德化翔洽四十余年中间佐命勋劳以及后先左右之□风从云会师师在官自古得人之盛无以过也工部侍郎德甫祁公自少壮登朝迄于白首以强干亮直卓然著称于朝列康熙二十五年八月十日疾终于家闻者无不嗟悼明年公子防御君属余为碑碣之文以彰公劳绩固辞不获谨按公姓翟尔德氏讳祁□格字德甫祖胡世格父雅禄喀俱以公贵封光禄大夫雅公生四子公其仲也顺治初授内弘文院办事中书寻改撰文九年应进士科登上第馆阁中咸以为荣未几擢工科都给事中保侃直言不避权要所条列悉中利弊世祖章皇帝深嘉纳之进内秘书院侍读学士舟山贼起奉命随宁海大将军伊公尔德率师往讨公董造巨舰进逼贼巢一战而歼之山海余孽角稽乞降于军门者以数千计师旋拜太仆寺卿寻擢内国史院学士康熙二年以才望补盛京刑部侍郎鉏奸拔良民赖休息久之谢病还京师十三年起补工部侍郎擿发奸欺虚冒之弊岁省数十万会营仁孝皇后山陵役勤而费省公之力居多以积劳请急退居私第者六年而卒得年六十有二卒之月葬朝阳门外道南新阡元配富察氏继觉罗氏俱封一品夫人再继觉罗氏子五人长祁臣以督捕员外郎防御辽阳次翟臣武尔亲祁仁百寿皆幼公体貌魁岸性仁厚乐善好施惟恐不及遇大事剖断如流扬历中三十余年未竟其用也谨据状排缵行事序而系以铭曰猗欤邦之荩臣初直禁秘洊历省垣才地卓荦风节孤骞留都执法培弱易暴入佐司空澹泊矢掺规条厘定奕世斯效两朝宣力帝鉴乃心生膺显荣殁永德音弥望高原松栝交映若斧若堂式瞻式敬赐进士第通议大夫经筵讲官刑部尚书京口眷弟张玉书顿首拜譔文赐进士出身翰林院侍讲学士奉直大夫吴门眷侍生顾汧顿首拜篆赐进士出身翰林院编修文林郎齐郡眷侍生赵执信顿首拜书丹 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔太子少保护军统领佐领加二级查哈太性资端谨才识宏通俾管护军统领恪慎无惭于职守宣劳政务夙夜克矢于寅恭任用有年小心益励崇阶洊陟历试能勤欣兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心初任骁骑校二任佐领三任拖沙喇哈佐领四任拜他喇布勒哈番佐领五任太仆寺郎中六任拜他喇布勒哈番又一拖沙喇哈番郎中七任三等阿达哈哈番郎中八任三等阿达哈哈番郎中加二级九任郎中参领十任参领太仆寺卿十一任满洲副都统十二任佐领十三任蒙古副都总十四任加一级十五任满洲副都统照旧加一级十六任护军统领加一级十七任太子少保护军统领十八任今职康熙二十六年闰六月皇清诰授光禄大夫世袭阿达哈哈番福陵总管克公之碑康熙二十六年七月十六日立孝男副都统拜他喇布勒哈番兼管佐领加一级喀齐兰孙内阁学士兼礼部侍郎世袭阿达哈哈番管佐事凯音布 

　　护军参领佐领加一级封资政大夫噶度弘之碑康熙二十六年岁次丁卯七月十八日孝子祁臣翟臣武尔亲祁仁百寿谨立 

　　署副都统王府长史佐领加三级谥襄壮牙赖碑文朕惟竭心膂于行间臣子効驰驱之节贲宠褒于地下朝廷重军旅之功既临敌而不有其身斯表忠而永垂厥后尔牙赖夙谙韬钤式昭果毅会当小丑之弗靖命偕羣帅以徂征谋成必臧师出皆捷风清四野常怀敌忾之心谊感六军共奋同仇之气方欲洗戈江汉立剪鲸鲵何期尽瘁疆场遽罹蛇豕忠魂堪悯壮节宜旌爰沛纶章用勒贞碣赠谥曰襄壮鸣呼施恩既往朕不忘封疆死事之臣锡命有加尔克受国家追荣之典康熙二十六年七月二十七日立 

　　皇清诰封资政大夫刑部郎中二等阿达哈哈番佐领俄公碑皇帝制曰褒忠表义昭代之良规崇德报功圣王之令典特颁恩命以奖勤劳尔二等阿达哈哈番佐领俄理性资醇谨才识渊宏懋延世之恩克承先业笃象贤之谊无忝前徽奉职有年小心益励庆典欣逢恩纶宜沛兹以覃恩特授尔阶资政大夫锡之诰命于戏恩推自近乃弘奖夫崇阶业广惟勤尚克承夫宠锡钦予时命励尔嘉猷制曰夙夜维勤人臣宁遑内顾伉俪无忝国常岂靳隆施锡章服以酬勋念壸仪之媲美尔二等阿达哈哈番佐领俄理前妻佟佳氏克勤内德宜尔室家眷良臣靖共之猷赖淑女匡襄之助爰褒令范式沛新纶兹以覃恩封尔为淑人于戏敬尔有官肃闺门而合好职思其内尚黾勉以同心祗服殊恩用昭壸德制曰宜家无妇劳臣不免于内顾之忧继室有人盛朝应恤其相夫之德何分先后并贲褒纶尔二等阿达哈哈番佐领俄理继妻章佳氏嗣操壸政克相夫纲帏有前徽既见和柔□德同申再命用彰黾勉同心兹以覃恩封尔为夫人于戏内则是娴允垂光于青史令仪不忒宜加毖于深闺尚克钦承以昭灶命康熙二十六年十二月二十五日立 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔汉中府驻剳一等阿思哈哈番甲喇章京杨正泰尔父倾心来归晋秩传尔善用火炮攻克多城从征河南平定江浙劳绩懋着洊历崇阶世延罔替恪慎无懈遭逢大典宠命宜膺兹以覃恩特授尔阶资政大夫锡之诰命于戏恩推自近乃弘奖夫崇阶业广惟勤尚克承夫宠赐钦予时命励尔嘉猷初任承袭父职三等阿达哈哈番二任二等阿达哈哈番管牛彔三任一等阿达哈哈番照旧管牛彔四任一等阿达哈哈番兼拖沙喇哈番管甲喇五任三等阿思哈哈番照旧管甲喇六任二等阿思哈哈番照旧管甲喇七任今职制曰夙夜维勤人臣宁遑内顾伉俪无忝国常岂靳隆施锡章服以酬勋念壸仪之媲美尔汉中府驻札一等阿思哈哈番甲喇章京杨正泰妻孙氏克勤内德宜尔室家眷良臣靖共之猷赖淑女匡襄之助爰褒令范式沛新纶兹以覃恩封尔为夫人于戏敬尔有官肃闺门而合好职恩其内尚黾勉以同心祗服殊恩用昭壸德康熙二十六年仲□望日 

