<!-- { "loadSidebar": true } -->
　　辅国公谥怀思满都碑文自古帝王创业垂统以贻万世几在宗支皆膺显号所以重懿亲也尔满都乃镇国公温齐哈之子念系宗室故封为辅国公尔天姿茂美性体温良方冀永享遐龄何乃遽闻奄逝朕笃念宗亲爰稽成宪谥曰怀思勒之贞珉以垂不朽昭朕敦睦之怀尔康熙二年七月十一日立 

　　皇清诰封□等阿□哈哈番二等下□哈丹之墓康熙□年八月吉日□□等阿思哈哈番□□立碑□□□□□□□□□□□男三等阿思哈哈番□□□序盖闻□□成训乃□□□仁之□功立行扬名为人子□□之诚悃惟□□□于先代贻□行□□□□□□□我先□追践历代之忠纯盛世居官克城破敌立有□业捐身报国□□□□□承先□之泽得袭隆爵幸遇覃恩历受封诰每念无穷之德泽何敢□没其□训谨将诰命之首□封碑文以昭先人之□□□□□后昆之□功□不□恪守袭替毋怠奉天承运皇帝诏曰嘉忠着义乃盛世之伟范尚德酬功为圣王之隆典特降恩纶以劝勤劳尔头等阿打哈哈番又一拖沙喇□□□等下阿哈丹尔父大同之役抚剿有功攻克王家庄城攻城破敌且奉育公主又着勤劳是以加级以示酬典后□故尔袭替职业勤慎不怠今普□覃恩授尔为奉议大夫赐给诰命于戏恩自近施赐以优品昭著推功益勤克尽永承宠□钦朕之□□□伟谋顺治八年八月二十一日覃恩授尔为资政大夫赐给诰命顺治十四年三月初十日复征剿□省□寇之役功克□门□□□□□头等□□□□□又一拖沙喇哈番□为三等阿思哈哈番□□□□□□□□□袭世袭罔替如前康熙二年二月初□日康熙二年七月二十三日皇帝钦差太常寺□替官加□级阿纳库致祭于头等阿达哈哈番又一拖沙喇哈番二等下因阵亡加一拖□□□□□□□三等阿思哈哈番阿哈丹之灵曰尽身竭力乃人臣之伟行悯役酬劳为国家之盛典尔阿哈丹秉性忠直捐身报□鏖战破敌□□锋刃勤劳□□朕不胜□悼特命赐祭□□□□□□□□□来歆尚享 

　　奉天承运皇帝制曰考绩试功陟明之大典褒勋表勚式序之隆恩厥职允修殊纶宜锡提督鴈门等关巡抚山西太原等处地方兼都察院右副都御史白如梅才识博通性资醇谨服官有素洊陟荣班俾抚晋中恪恭罔懈奉公宣力着有勤劳懋绩既彰殊恩宜沛特颁新命以示劝酬兹特授尔阶资政大夫锡之诰命于戏虞书歌庶事之康唯赓股肱之不惰周官毖董正之治尚严卿士之克艰晋跻崇阶益勤率迪制曰观法闺门之中始基家庆恤私居室之际益励官常爰追淑媛之褒用着良臣之绩尔提督鴈门等关巡抚山西太原等处地方兼理云镇诸务兵部右侍郎兼都察院右副都御史白如梅妻李氏温懿含姿肃恭秉度股肱一德之治方藉同心静好中馈之贤已成异世兹赠尔为夫人于戏弼谐之任□显遇而方来象服之章贲隆恩于既往式慰冥漠尚克歆承制曰翟服锡荣国重丝纶之赉鸡鸣警旦家宜伉俪之贤淑慎无间于前徽宠锡应同于一视尔提督鴈门等关巡抚山西太原等处地方兼理云镇诸务兵部右侍郎兼都察院右副都御史白如梅继妻李氏幼习闺箴长娴内则丰约不二允贤淑之宜家苹藻克修宽良臣之内顾兹赠尔为夫人于戏表静闲之度增贲六珈宠琼琚之光祗承三锡幽原并逮妇德弥辉康熙二年八月十一日 

　　镇国将军品级都统宗室巴思汉碑稽古创业之君每重懿亲之建属在宗支皆膺显号典至优也尔巴思汉性行纯良才猷敏练年力方富遽以疾终朕稽诸古典爰命勒碑墓道垂示后世昭朕亲亲之谊有隆无替云尔康熙二年十月初九日立 

　　三等精奇尼哈番一等下阵亡谥直勇纳穆生格碑文稽古建业驱策羣力不吝爵赏以劝有功昭示后世用垂不朽所以励忠盖甚备也尔纳穆生格系多尔机之弟伊兄曾有战功尔承袭兄职勿替家声为一等下小心匪懈克守厥职迨征福建时尔御敌冲锋捐躯报国可谓始终尽瘁者矣朕甚嘉焉特命勒诸贞珉以光泉壤国典臣忠庶其昭垂毌斁哉康熙二年十二月二十二日立 

　　惟康熙三年二月十三日皇帝谕祭故汉军世袭阿达哈哈番佐领屯代之灵曰鞠躬尽瘁臣子之芳踪恤死报勤国家之盛典尔屯代性行纯良才能称职方冀遐龄忽焉长逝朕用悼焉特颁祭葬以慰幽魂其钦承之 

　　撒木哈妻摆牙喇哈里克碑文稽古表扬之典并及闺帷所以振幽芳励风化盖甚重也尔撒木哈妻摆牙喇哈里克赋姿义烈秉性贞良当尔夫为弟三太击死之后即矢诚诉苦为叔叩阍曰叔三太与兄撒木哈原本和睦因一时之忿兄弟鬬殴三太打中致兄撒木哈命殒若照定规诛三太公婆丈夫坟墓无人看管若饶三太之命坟墓有人看管五子亦得所付托丈夫之后不致泯绝且身夫危笃之时身向夫云愿以身殉身夫遗言尔往控告救弟养育五子因此从夫之命为叔控告等语发部屡讯清白素持且叔命既全而从容就死深为可悯生前而使□祀不绝幼嗣存托没后而不愧洁身慰夫地下孝义兼备旌表宜隆是用建坊勒碑以昭朝廷鼓励贞烈至意云尔康熙三年三月二十六日立 

　　正三品皇清诰封通议大夫一等阿达哈哈番□正黄旗京白彦甲喇章京又加拖沙□哈番朝臣把图鲁之墓康熙三年十月吉旦袭授通议大夫一等阿达哈哈番又加拖沙喇哈番勇图□ 

　　皇帝谕祭故总理内銮仪卫一等伯加一级内大臣管佐领穆赫林之灵曰鞠躬尽瘁臣子之芳踪恤死报勤国家之盛典尔穆赫林赋性纯良居心敬慎幼承父职继陟崇阶俾掌銮仪克勤职守方冀遐龄忽焉长逝朕用悼焉特颁祭葬用展哀悰呜呼宠锡重垆庶享匪躬之报名垂信史聿昭不朽之荣尔如有知尚其歆享康熙三年十月十一日 

　　一等精奇尼哈番加一级一头 【头：等】 下阵亡加拜他喇布勒哈番授为三等伯谥刚勇觉罗莫罗宏碑文稽古建业驱策羣力不吝爵赏以劝有功昭示后世用传不朽所以励忠盖甚备也尔莫罗宏之祖拜山征锦□奋力阵亡尔父顾纳代袭职攻南昌府复能奋力阵亡祖父克勤王事尔能勿替家声迨夫征福建时尔御敌冲锋捐躯报国所谓世笃忠贞者矣朕甚嘉焉特命勒诸贞珉以光泉壤国典臣忠庶□昭垂毌斁哉康熙三年十二月十八日 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔二等阿思哈哈番管牛彔蒙古固山额真加一级胡沙性资端亮才识宏通简侍禁庭恪慎无惭于职守宣劳左右夙夜克矢夫寅恭任用有年小心益励服官匪懈历试能勤欣兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠□树德懋勋尚益勤于笃棐祗服朕命勉尽乃心顺治十四年三月初十日御祭文康熙三年十二月二十九日皇帝谕祭遣鸿胪寺卿额申格祭于二等阿思哈哈番蒙古都统加一级议政大臣胡沙之灵前曰鞠躬尽瘁臣子之芳踪恤死报勤国家之盛典尔胡沙性行纯朴才能端良方冀遐龄忽焉长逝朕用悼焉特颁祭葬用展哀□呜呼宠锡重泉庶沐匪躬之报名垂信史聿昭不朽之荣尔如有知尚其歆享康熙四年 

　　资政大夫二等阿思哈哈番□□□□□□奉天承运皇帝制曰父有令德子职务在显扬臣着贤劳国典必先推锡用申新命以表前休尔封资政大夫二等阿思哈哈番雍顺乃二等阿思哈哈番又一拖沙喇哈番护军参领加一级格义图之父持身有道迪子成名嘉予懋绩之臣实尔克家之嗣用褒义训爰贲恩荣兹以覃恩赠尔为资政大夫锡□□□于戏率行式谷泽流青史之光教孝作忠荣耀紫纶之色永培厥后益庇昌隆康熙四年三月初一日 

　　皇帝谕祭故佐领兼摆牙喇参领加一级吴勒齐海之灵曰鞠躬尽瘁臣子之芳踪恤死报勤国家之盛典尔吴勒齐海性行纯良才能称职方冀遐龄忽焉长逝朕用悯焉特颁祭葬以慰幽魂其钦承之康熙三年正月初九日大清国康熙四年三月十九日立碑 

　　□保兼太子太保管□内大臣一等公谥敬康爱星阿碑文稽古建业驱策羣力不吝爵赏以劝有功昭示后世以传不朽所以励忠盖甚备也尔爱星阿赋性明敏制行恪忠龆年而袭崇阶夙着悫诚于禁近戎行而膺重任懋宣威德于遐荒靖共臣谊克奏肤功方冀遐龄忽焉长逝朕甚悼焉特赐谥曰敬康勒诸贞珉以光泉壤国典臣忠庶昭垂于不朽云康熙四年五月十七日立 

　　一等阿思哈哈番又一拖沙喇哈番太子太保加一级议政大臣谥恪僖哈什屯碑文稽古建业驱策羣力不吝爵赏以劝有功昭示后世用传不朽所以励忠盖甚备也尔哈什屯赋性端良制行悫敏简用禁庭恪尽厥职宣力累朝勤劳素着方冀遐龄忽焉长逝朕甚悼焉特赐谥曰恪僖勒诸贞珉以光泉壤国典臣谊庶其昭垂毌斁哉康熙四年五月二十六日立 

　　国家创业垂统允赖名臣褒德报功实为大典侍郎资政大夫拜他喇布勒哈番再加一拖沙喇哈番管牛彔甲喇章京加一级硕尔铎自幼太宗圣皇帝时行固勤効授以颛尼大之职厥后因其愈加尽力叙以优等擢为管牛彔至于世祖章皇帝时驻防河间城守善能统属官兵剿贼数处建立功勋天下一统大婚大典两逢上圣母尊号礼成授为拜他喇布勒哈番选用之时又授管甲喇之职勤効之功于斯茂着又逢覃恩诰封资政大夫之衔为刑部侍郎之时恭谨以行职任过云南入缅国至阿埚城获伪永历时率本旗効力为多故今上论其前后功绩由拜他喇布勒哈番再加一拖沙喇哈番授为世袭之职効力之功愈滋贻袭世□后嗣又准承袭于戏効力于三代之主洊被殊恩爵荣于身赏延于世诚创始之名臣流代之盛世也应将恩纶镂之贞珉以昭后嗣树庸报国亿载无疆帝泽臣忠共垂不朽矣康熙四年乙巳八月吉日立 

　　皇帝谕祭拜他喇布勒哈番又一拖沙喇哈番加一级阵亡后加一拖沙喇哈番授为三等阿达哈哈番莽色之灵曰鞠躬尽瘁臣子之芳踪恤死报勤国家之盛典尔莽色赋性忠直国尔忘身冲锋破敌殒命疆场朕用悼焉持颁祭葬用慰幽魂尔如有知尚其歆此康熙四年八月十三日 

　　奉天承运皇帝制曰国家推恩而锡类臣子懋德以图功懿典攸存忱恂宜勖尔拜他喇布勒哈番内治仪正白迩格图持心克谨任事能勤拔居仪卫之班允竭扈从之职朝夕匪懈指使无违宜沛新纶用示劝酬兹以覃恩特授尔阶中宪大夫锡之诰命于戏式弘车服之庸用励显扬之志尚钦荣命益矢嘉猷初任壮大二任管治仪正三任拖沙喇哈番照旧管治仪正事四任管銮仪卫云麾使事五任今职制曰靖共尔位良臣既効其勤黾勉同心淑女宜从其贵尔拜他喇布勒哈番内治仪正白迩格图妻纳喇氏克娴内则能贞顺以宜家载考国常应褒嘉以锡宠兹以覃恩赠尔为恭人于戏敬为德聚实加儆戒以相成恩与义均岂以存亡而异视康熙四年十月吉日弟拜他喇布勒哈番吴怒春 【吴怒春：怒疑作恕】 立石 

