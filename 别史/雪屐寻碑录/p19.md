<!-- { "loadSidebar": true } -->
　　皇清光禄大夫一等阿思哈哈番刑部左侍郎副都统管佐领加□级吴喇缠碑文国家优遇功臣生则崇阶世秩以宠之殁则遣官谕祭以恤之所以表有功昭有德也我显考光禄大夫吴公秉性忠良制行恭谨娴习武略兼嗜文辞初由三等下历管佐领摆牙喇参领黑□昂邦以先大父有自噶哈里率众来归功袭三等阿达哈哈番职管副都统太祖高皇帝配天礼成晋二等阿达哈哈番自是宣力行间潼关之役数击流寇连拔二营嗣下杭州则大败敌将马士英军攻南昌则屡败叛贼金声桓军于平湖县泽中遇有敌舰则截获十一艘放兖州府遇伪总兵官朱翊鏦兵则击败千五百人招降一府二县以□功加一拖沙喇哈番继晋刑部侍郎事无巨细悉矢公谳决两遇加上皇太后尊号历升晋二等阿思哈哈番后率官兵剿赵巴口湖中贼众歼贼渠赵凤冈等平□人夺贼舰百余艘剿宝三村贼众攻拔其台擒其渠田东楼等百余人并获贼舰舟山之役伪总制陈六御等拥贼众三万余驾舰二百余列阵海中逆焰甚炽亲督左翼官兵奋勇击败之夺获贼帅陈大任船恢复舟山论功超拜一等阿思哈哈番兼一拖沙喇哈番凡历文武□职十有四迁遇覃恩加一级封光禄大夫荣及三代自幼殚勤积分遘疾予告解职不意于康熙六年十月二十三日遂以疾终上为震悼特赐金营葬遣礼部谕祭呜呼朝廷之优遇功臣可谓至矣达兰泰等以谫陋荷先人福德留贻滥竽官秩敢不表彰国家盛典与先人勤劳式训子孙垂之后世谨追溯本原垂涕而书其梗槩用勒丰碑以传不朽云康熙八年四月十九日孝男吴淑一等虾加一级孙淮图谨立 

　　夫国重懿亲淑德溯天潢之胤家承母训阃仪开奕世之祥音容虽閟于九原慈爱实垂于万禩敬扬令闻昭示来兹先妣册封公主乃太祖高皇帝之女也德懋温庄性含贞静幼生宫掖分金枝玉叶之辉长沐荣封承象服龙章之锡止慈止孝肃雍允协于风诗克俭克勤礼法深娴于内则佐先人以恭慎绩着旗常育后嗣以劬劳教先阃阈方席丰而履盛遽缘事而除封留未尽之余庥衍方来之厚泽深恩罔极念怙恃而如存积庆无疆贻子孙而未艾勒贞珉于幽宅千秋犹载徽音峙华表于佳城四德增辉彤管述兹梗槩曷罄瞻依康熙八年五月初十日孝男少保兼太子太保二等公遏必隆立 

　　皇清诰封通议大夫工科给事中加一级满公碑奉天承运皇帝制曰扬名显亲为子者愿以令德归之父考绩褒贤教孝者宜以高爵作之忠是用推恩特申休命尔赠奉政大夫工部司库加一级满岱乃工科给事中加一级戚世之父义方有训式谷无惭念尔嗣之勤劳既克家而报国俾尔泽之昌大爰锡类以昭仁兹以覃恩赠尔为通议大夫工科给事中加一级锡之诰命于戏教诲尔子永勿忝于家声聿修厥德尚无负于国恩钦承宠命慰尔幽灵制曰国体劳臣必溯源而沛泽家崇喆胤爰归善于厥生盛典维新壸仪愈着尔工科给事中加一级戚世母赠宜人佟佳氏帏范克端胎教居身教之先慈训惟勤能爱在能劳之后宜沛貤封用昭母德兹以覃恩赠尔为淑人于戏子情罔极感顾复而敦孝国纶普被念劬劳以疏荣嘉乃恩勤褒其遗范康熙六年十一月二十六日皇清康熙八年岁次己酉六月二十二日长男兵科都给事中加一级戚世次男兵部他赤哈哈番加二级科尔坤末男刘塞仝立 

　　原任少师兼太子太师都统加一级谥敏壮觉罗巴哈纳碑文稽古建业驱策羣力不吝爵赏以劝有功昭示后世用垂不朽所以励忠盖甚备也尔巴哈纳赋性纯良才能敏练简任大学士入典机密恪勤所事及授都统克殚厥职朕眷念勤劳申兹宠锡特赐尔谥曰敏壮勒诸贞珉以光泉壤国典臣谊庶其昭垂无斁哉康熙八年十一月十五日立 

　　内大臣一等精奇尼哈番加一级谥果壮吴拜碑文稽古建业驱策羣力不吝爵赏以劝有功昭示后世用传不朽所以励忠盖甚备也尔吴拜赋资毅勇制行纯良初任佐领効力行间厥后屡奏奇功击辽东取宁远定锦州略北京征山东俱能先登致胜擒伏破敌入关灭贼定鼎之际及追滕机思图谢图之时所至奋勇直前身被重创着有功绩迨擢为内大臣敬慎尽职朕眷念勤劳申兹宠锡特赐尔谥曰果壮勒诸贞珉以光泉壤国典臣谊庶其昭垂无斁哉康熙八年十一月二十五日立 

　　内大臣一等阿思哈哈番加一级谥勤僖苏拜碑文稽古建业驱策羣力不吝爵赏以劝有功昭示后世用传不朽所以励忠盖甚备也尔苏拜性质纯良品行敬慎年甫及幼効力行间取察哈喇攻朝鲜围锦州征北京山东当先克捷迨入关灭贼定鼎之际追击承天府夺获贼艘遂趋贼垒连拔两营继下中州收抚归德延安遇敌七败其军献寇跳梁入蜀获胜比年以内大臣遣驻孝陵敬慎尽职朕眷念恪勤特加追恤兹赐谥曰勤僖勒诸贞珉以光泉壤国典臣谊庶其昭垂无斁哉康熙八年十一月二十五日立 

　　呜呼国家所最慎重者名器所最崇奖者勋庸故生则崇阶世秩以示褒没则谕祭易名以示恤盖报有功彰有德典綦隆矣而为之子者欲敬述朝廷之恩泽表扬先世之功勋则取赐封赐恤之文备勒贞珉昭垂奕世以志不忘我先大人恪僖公赋性端亮守职清勤当太宗文皇帝时由牛彔擢为二等下管内务竭力尽忠着有劳绩世祖章皇帝既定燕京追念前勋特授拜他喇布勒哈番嗣是历晋一等阿思哈哈番兼一拖沙喇哈番世袭不替以内大臣总理内务者凡二十年清操如一日今上初定元笃念老成方切倚毗倏尔奄逝深用悯悼予恤予奖悉从优典呜呼□大夫之勤劳国事一朝之宠遇旧臣亦可谓千载一时矣谫劣无□□□□农追溯本源实赖先大夫积德之余荫特汇录前后所得诰命二道勒于墓石一以记国恩一以志先烈凡我子孙尚其无忘世德以益大家声哉康熙八年十二月吉旦孝男一等阿思哈尼哈番又一拖沙喇哈番加一级户部尚书米斯汉敬立 

　　粤惟予先大人戮力疆场振扬风纪功绩己赫赫在人耳目间不肖硕木宝不能枚举谨按世袭诰命所载约其梗槩勒之碑阴垂诸奕禩俾子孙知所效法焉先大人初管牛彔事初次围锦州率本甲喇兵凡三败敌骑兵于松山杏山三次围锦州时锦州松山敌马步兵来薄我营复三败之又洪总制率十三万军来解锦州之围恪遵指授方略破其三营身被八创以军功授拜他喇布勒哈番后定鼎燕京击流贼二十万兵于山海关率摆牙喇甲喇兵对阵败敌追流贼至庆都县复率本甲喇兵败敌征流贼时延安府贼兵两次来犯我师率本固山兵败之招服凤翔等五府又击流贼第二营兵时率本固山兵对阵败敌又率本固山兵败吴伯兵三千以军功由拜他喇布勒哈番加一拖沙喇哈番太祖武皇帝配天礼成升为三等阿达哈哈番两遇上皇太后徽号礼成升为一等阿达哈哈番后伯父之子程尼阵亡复以一等阿达哈哈番并袭其一等伯加授二等公世爵不替不幸于康熙元年三月二十九日以疾奄逝蒙遣太常寺卿喀代谕祭复赐金营葬康熙九年四月吉旦男一等伯都统加一级硕木宝谨立 

　　原任都统三等精奇尼哈番加一级谥襄敏朱马喇碑文稽古建业驱策羣力不吝懋赏以劝有功昭示后世用垂不朽所以励忠盖甚备也尔朱马喇性行纯直才猷敏练屡在行间着有劳绩锦州大凌河之役招抚骆驼等寨宋噶里兀喇之战俘获三百余人击流贼二十万率旗兵于山海关破敌之时败方安国等袭城兵于杭州府驻防之日平定福建破黄总兵之师进取安海歼陈副将之卒率一旗甲士剿金声桓于江右克取一郡五城运大将指挥殛李定国于粤东恢复三十余邑衡桂雪愤用慰众心兹特赐谥曰襄敏勒诸贞珉以光泉壤国典臣谊庶其昭垂无斁哉康熙九年四月二十八日立 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔兵部督捕衙门左理事官加二级戴都性资端谨才识宏通俾掌中枢恪慎无惭于职守宣劳政务夙夜克矢乎寅恭任用有年小心益励崇阶洊陟历试能勤欣兹庆典之逢宜沛恩纶之宠兹以覃恩特授尔阶资政大夫锡之诰命于戏恩推自近乃弘奖夫崇阶业广惟勤尚克承夫宠锡钦予时命励尔嘉猷制曰夙夜惟勤人臣宁遑内顾伉俪无忝国常岂靳隆施锡章服以酬勋念壸仪之媲美尔兵部督捕衙门左理事官加二级戴都嫡妻俄卓氏克勤内德宜尔室家眷良臣靖共之猷赖淑女匡襄之助爰褒令范式沛新纶兹以覃恩赠尔为夫人于戏敬尔有官肃闺门而合好职思其内尚黾勉以同心祗服殊恩用昭壸德康熙九年五月初六日 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔户部尚书一等阿思哈尼哈番又一拖沙喇哈番佐领米斯翰性资端谨才识宏通俾掌计部恪慎无惭于职守宣劳政务夙夜克矢乎寅恭任用有年小心益励崇阶洊陟历试能勤欣兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心制曰作朕股肱良臣所以矢夙夜厘尔女士内则亦以効劻勷休命用申壸仪维懋尔户部尚书一等阿思哈尼哈番又一拖沙喇哈番佐领米斯翰妻木奇觉罗氏相夫克谐宜家着范尔夫恪勤尽职藉尔黾勉同心内则既娴褒纶宜锡兹以覃恩赠尔为一品夫人于戏睠此勤劳之佐久藉同心嘉尔贞顺之贤载颁异数幽灵不昧佩此明纶制曰人臣宣劳于外宁恤其家朝廷代体其心均从乎贵爰申宠命以奖令仪尔户部尚书一等阿思哈尼哈番又一拖沙喇哈番佐领米斯翰继妻博尔机堇氏嗣相尔夫克着令仪踵彼前徽彰兹合德内则无忝并锡褒纶兹以覃恩封尔为一品夫人于戏显命特颁用表宜家之范小心是式益勤内助之贤永相尔夫用谐予治康熙九年五月初六日 

　　皇清诰封中宪大夫吏部员外郎特公之碑奉天承运皇帝制曰国家推恩而锡类臣子懋德以图功懿典攸存忱恂宜勖尔吏部员外郎特尔金干才素具爰命服官铨部分猷克殚勤慎小心罔懈奉职无愆庆典欣逢新纶用贲兹以覃恩特授尔阶中宪大夫锡之诰命于戏式弘车服之庸用励显扬之志尚钦荣命益矢嘉猷康熙九年五月初六日 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔原任户部侍郎孝陵总管加一级巴格性资端敏才略宏通初列官阶克着勤劳之绩爰膺任使弥昭敬慎之忱奉职有年小心益励崇阶洊陟历试无愆欣兹庆典之逢宜沛恩纶之宠特颁新命以示褒嘉兹以覃恩特授尔阶光禄大夫锡之诰命于戏推恩申命爰宏奖于忠贞树德懋勋尚益勤于笃棐祗服朕命勉尽乃心康熙九年五月初六日 

　　皇清诰封通议大夫阿公之碑奉天承运皇帝制曰扬名显亲为子者愿以令德归之父考绩褒贤教孝者宜以高爵作之忠是用推恩特申休命尔阿山义方有训式谷无惭念尔嗣之勤劳既克家而报国俾尔泽之昌大爰锡类以昭仁兹以覃恩赠尔为通议大夫工部郎中佐领锡之诰命于戏教诲尔子永勿忝于家声聿修厥德尚无负于国恩钦承宠命慰尔幽灵大清康熙九年五月初六日 

