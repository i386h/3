<!-- { "loadSidebar": true } -->
　　皇清诰封光禄大夫昭武将军柯公神道碑公讳永隆字桂林其先出吴子柯卢之后世为贵池人王父曰特进光禄大夫来凤当明之末官辽阳卫指挥使始占辽籍考曰特进光禄大夫汝栋公生而俶傥有才气能骑射习兵家言顺治二年以将军子从世祖章皇帝入关有功授昭武将军俄奉命率禁旅往攻金华克之明年卒于军年三十有七有子男四人鼎今为贵州布政使鼐殇彝副都统鼒今为佐领孙男四人贞干贞朝贞本贞孚曾孙男三人宗显宗杰宗英咸能世其家当公之攻金华也金华人城守逾月不下公筑长堑守之申儆士伍刍荛不滛及城下之日安集抚慰不妄杀一人金华人至今能道其遗事往往有泣下者吾闻活千人者子孙有封今所活殆不啻万万人然则公之有后蕃衍硕大宜也公以顺治四年四月十五日葬八里庄阡为刻石于隧而系铭曰吴之十传厥姓始分于江之南累叶有闻桓桓将军莅官辽左遂家于是世有负荷公绳其武英毅而才六弢金版洞悉精微圣祖龙飞抚定九有公于斯时立慬报国乃统戎车星驰电赴用讨弗庭致师于婺既薄于婺婺人乘???公不急敌困以长围实后声先胜毋我狃以恩怀之不以力取婺人力尽婺城自开持节镇慰士民乐嬉在职亡何营中星陨遗泽在人历年未泯曲逆有废高密有兴兴废在德天道可征公德不爽克昌厥后刻文兹石式告来者赐进士出身光禄大夫太子太傅户部尚书保和殿大学士加三级高阳李霨顿首拜撰赐进士出身翰林院编修充明史纂修官彭孙遹顿首拜书丹 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此□□之宏规诚古今之通义尔二等阿达哈哈番佐领加三级阿玉玺性质端谨材识渊宏茂延世之恩克承先业笃象贤之谊无忝前徽奉职有年小心益励崇阶洊陟历试能勤欣兹□典之逢宜沛丝纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰宏奖于忠贞树德懋勋尚益勤于笃棐祗服朕命勉尽乃心皇帝制曰作朕股肱良臣所以矢夙夜厘尔女士内则亦以効劻勷休命用申壸仪维懋尔二等阿达哈哈番佐领加三级阿玉玺妻拨喇克七忒氏相夫克谐宜家着范尔夫恪勤尽职藉尔黾勉同心内则既娴褒纶宜锡兹以覃恩赠尔为一品夫人于戏睠此勤劳之□□藉 【勤劳之□□藉：勤劳之□□□藉】 同嘉尔贞顺之贤载颁异数幽灵不昧佩此明纶皇帝制曰人臣宣劳于外宁恤其家朝庭代体其心均从乎贵爰申宠命以奖令仪尔二等阿达哈哈番佐领加三级阿玉玺继妻博和罗素氏嗣相尔夫克着令仪踵彼前徽彰兹合德内则无忝兹锡褒纶兹以覃恩封尔为一品夫人于戏显命特颁用表宜家之范小心是式益勤内助之贤永相尔夫用谐予治 

　　钦惟圣朝恤下之典凡大臣身后蒙被恩泽赐有祭葬者皆宗伯按故事上请惟遣使谕祭之辞则进撰于词林侍从之臣而出以皇言所以褒美勤劳荣施幽壤者甚厚其子孙感上异恩皆书以副墨勒之贞珉一以侈上赐一以昭先德盖将永思忠孝于不忘也故予告吏部尚书臣吴达礼既蒙恩赐祭葬其子和硕额驸管佐领兼散骑郎臣乃格将奉所得天章睿藻刻石于墓道以垂不朽而属臣纪其事臣熙闻之朝庭设六卿建立长贰虽分职不同要以熙帝载而亮天工非才德优于尔位者莫能胜任愉快至于历掌政治皆宜所在无施不可则其蕴抱全备又兼才德之众美而时出之号称尤难焉惟时逢景烁肇开名世而出其人庶足当之观其风云既际委寄日隆扬历各曹书勋皆最荷非常之遇流无穷之闻猗与休哉为古今所同慕已冢臣年未弱冠即受知于太宗文皇帝擢任大学士陪侍论思从世祖章皇帝入关定鼎年劳既久恩遇有加五年课绩异等转工刑二部启郎秋视中台之贰寻授为兵部督捕左侍郎十八年暂掌银台旋晋少宰俄而引疾乞休恭遇我皇上求旧咨贤起佐司寇历升工刑礼吏四部尚书鸠工贞度祥刑来章夙夜演清澄序允当生平被受三朝隆遇六卿之席践登其五名德隆重莫与同焉迨功成身退乐志丘园逸老之情既殷饰终之典孔厚生荣死哀又何其盛也若夫生平闺门雍穆□妻偕老诸子以才能纡青鸣玉贵女以令淑作配王家斯不独见冢臣忠勤积庆衍泽弘长亦足见上天纯佑国家其敦庞之气凝固翔流旁及于世臣大姓者如此而圣朝所以惠下酬庸德意至为优渥为臣子者必何如而后可以仰答隆恩也哉于戏凡为冢臣之子若孙者岁时享祀丘陇覩此贞石所书云汉昭回感皇恩之旁沛则思所以报効念祖父之融显则思所以缵承诗不云乎肇敏戎功用锡尔祉尚其永念之哉臣向承乏冬官与冢臣同蒙圣恩委任因庄诵纶音之次思贤感旧并书其阀阅劳绩累受天慈眷注之厚者以风励其家人并为臣子昭垂无极焉赐进士出身光禄大夫礼部尚书保和殿大学士加三级宛平王熙顿首拜撰 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔三等精奇尼哈番闲散大臣加二级奇他特性资端亮才识宏通简使禁庭恪慎无惭于职守宣劳左右夙夜克矢乎寅恭任用有年小心益励服官匪懈历试能勤欣兹庆典之逢宜沛恩隆之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰宏奖于忠贞树德懋勋尚益勤于笃棐祇服朕命勉尽乃心初任三等下二任二等下三任袭父职三等精奇尼哈番四任加一级五任三等精奇尼哈番加一级一等下六任今职 

　　奉天承运皇帝制曰父有令德子职务在显扬臣着贤劳国典必先推锡用申新命以表前休尔穆哈达乃太子太傅都统吏部尚书中和殿大学士一等阿思哈尼哈番管佐领加二级图海之父持身有道迪子成名嘉予懋绩之臣实尔传家之嗣爰褒义训用贲恩荣兹以覃恩赠尔为光禄大夫太子太傅都统吏部尚书太和殿大学士一等阿思哈尼哈番管佐领加二级锡之诰命于戏率行式谷泽流青史之光教孝作忠荣耀紫纶之色永培厥后益庇昌隆制曰国家最重者惟是忠荩之臣家所由兴者以有劬劳之母特颁恩命用慰子情尔太子太傅都统吏部尚书中和殿大学士一等阿思哈尼哈番管佐领加二级图海母觉尔察氏慈能育子教可传家念兹靖共之猷实本恩勤之训母德既着渥典宜加兹以覃恩赠尔为一品夫人于戏颁爵用以荣亲褒忠因之教孝锡隆恩于不匮表嘉誉于来兹钦服宠纶用光泉壤 

　　奉天承运皇帝制曰贻厥孙谋忠荩识世传之泽绳其祖武恩荣昭上逮之休忠厚之道攸存激劝之典斯在尔噶哈纳太子太傅 【噶哈纳太子太傅：噶哈纳乃太子太傅】 都统吏部尚书中和殿大学士一等阿思哈尼哈番管佐领加二级图海之祖父尔有贻谋以启乃孙传至再世克勤王家褒宠之恩宜及大父兹以覃恩赠尔为光禄大夫太子太傅都统吏部尚书中和殿大学士一等阿思哈尼哈番管佐领加二级锡之诰命于戏再世而昌无忘贻德之报崇阶特晋用昭宠锡之恩奕世垂休九原如在制曰孝子之念王母情无异于慈帏兴朝之奖劳臣恩并隆于祖烈爰沛貤封之命用慰报本之怀尔太子太傅都统吏部尚书中和殿大学士一等阿思哈尼哈番管佐领加二级图海祖母尔察氏尔有贻恩迨于再世乃孙袭庆绩懋国家喜尔淑仪宜锡褒宠兹以覃恩赠尔为一品夫人于戏章服式贲沛介锡于大母纶綍宠颁保昌隆于百■〈礻冀〉永承家庆以妥幽灵 

　　奉天承运皇帝制曰兴朝开创之业端藉元勋良臣辅弼之材实资世德式遵令典用沛洪恩尔胡锡乃太子太傅都统吏部尚书中和殿大学士一等阿思哈尼哈番管佐领加二级图海之曾祖父源远流长本深支茂盖积德于乃躬故发祥于奕世曾孙有庆惟尔之休兹以覃恩赠尔为光禄大夫太子太傅都统吏部尚书中和殿大学士一等阿思哈尼哈番管佐领加二级锡之诰命于戏一德交孚迓天休而洊至数传始大荷帝眷之方来尚其钦承式佑尔后制曰德隆宗社于开国为崇功恩及曾闱于承家为异数庸颁崇命以着殊休尔太子太傅都统吏部尚书中和殿大学士一等阿思哈尼哈番管佐领加二级图海曾祖母觉罗氏庆衍曾孙徽流四世重帏培德乃启后人溯水木之深长用恩荣之远被兹以覃恩赠尔为一品夫人于戏徽音邈矣佑后嗣而克昌宠贶赫然保昭融于无斁传之永远服此休祯 

　　赐进士出身资政大夫吏部尚书钱塘徐潮撰文我太祖龙兴受命剖符奄有八圻一时佐命之材虓臣虎将霞蔚云集如喀喀穆公其一也公瓜尔察萨哈尔齐氏乌喇人父唐阿理率其属百户来归太祖爱其勇敢受拜塔喇布勒哈番加佐领后进校骑嗣参领以军功授一等阿达哈哈番公承袭三等阿达哈哈番兼佐领以军功进一等阿达哈哈番兼参领升副都统宣力既久功绩茂着进加三等阿思汉尼哈番以副都统兼吏部侍郎是时大江以南烽烟未息公沈毅雄伟有大将才特授征南将军攻拔潮州底定世祖嘉公忠勇可以当大任遂挂将军印镇守江宁海寇郑氏余孽哨聚远岛因□便贼舟直走长江窥京口公闻警即分布诸将水陆并进总击于牛渚贼众骇散郑国信单舸远遁公之镇金陵也东南半壁几危而复安公之才智忠勇有过人百倍者公之丰功□烈载在荣府而墓道之碑永之于石以□家乘之有所考云 

　　皇清诰赠总督四川陕西军务兵部右侍郎兼都察院右副都御史前诰封光禄大夫三等阿达哈哈番佐领署参领觉罗公神道碑赐进士及第通议大夫经筵讲官礼部尚书奉敕充典训方略一统志馆总裁年家眷侍生长洲韩菼顿首拜撰赐进士出身奉直大夫内廷供奉日讲起居注官詹事府左春坊左谕德兼翰林院修撰年家眷晚生海宁查升顿首拜书国家受天休命长发其祥子孙公族绳绳振振各以别子为小大宗多有闻人卓雅不羣光于属籍而重休袭庆谷其后如我光禄觉罗公其一也公讳图丹父讳图鲁世袭三等阿达哈哈番公生而器局异凡儿甫九龄丧母夫人马氏哀毁不自胜善居丧者弗如也后母一子公颇失爱内自伤而色谨甚奉事如不及母所欲辄先之过于其弟也母大感悟儿乃爱我则侍 【侍：待】 之均族人咸嗟其孝及长授佐领职一切办 【一切办：有缺字】 雅好读书寝食寒暑弗蹔辍也尝以周原伯以不悦学而知其将落郑七子以赋诗而觇其保家皆公族也可无惧乎亦不废戈猎尤习射曰古人所游也居父丧泣慕如孺子葬祭皆以礼悉推家财异母弟以长当袭职度不可辞久乃受知寻署参领事益勤慎能举其官都统才之欲推荐者数矣公谢曰幸甚不蒙 【幸甚不蒙：幸不蒙】 无状之责于志毕矣且臣子劳常分敢言劳乎即坚求解退君子以为公于读书真有得云覃恩诰封光禄大夫卒时年五十七夫人郭氏贤明有法度后公卒合葬西山之阳公既自力于- 学教子皆以身示之子华显久在翰林历官内阁学士余素习其言论风旨盖皆得于公之教寻改右副都御史抚陕西威惠甚着进兵部右侍郎总督四川陕西军务西南控御万余里烛利病如堂户军民安之袵席天子方依赖之追赠公如子官而侍郎寓书于余曰愿着之碑也余诺其请而铭之铭曰不怨不辰鸤鸠平也不吊不咸脊令鸣也进惟处后退雅欲先有籯一卷勿悔十年有子始赏惠我西土三秦两川勋勒鼎釜我作铭诗用追懿躅白马青乌藏斯麟角 

