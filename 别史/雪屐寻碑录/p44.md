<!-- { "loadSidebar": true } -->
　　振武将军太子少保兼管陕西甘肃提督事务给与世袭一等阿思哈尼哈番又一拖沙喇哈番加六级加赠太子太保谥襄武孙思克碑文在昔先后哲王抚有方夏永建乃家则亦有熊罢之士不二心之臣保乂疆圉以蕃王室维时懋哉朕丕承天佑统无疆大历服惟稽古崇德佑贤建侯树屏以保世于滋大尔有猷有为克勤于职旧有令闻用懋简畀尔秉钺于凉州尔乃践修厥猷无替朕命俾西河黑水奠厥攸居无胥戕虐惟尔之能惟十有三祀蠢尔滇荆敢行构乱有大艰于西土西土人亦弗靖呜呼艰哉惟尔懋德克笃忠贞一乃心力服劳王家用底定我西夏追配于前人予嘉乃德曰笃不忘庸建尔于湟中董兹西土惟朕作民父母无有远迩胥我蒸民一夫不获朕心攸困弗敢康宁于时噶顽弗率昏迷不恭或胥诪张为幻反拂我中邦朕将天命明威不敢赦张皇六师用致天之□于尔□汝善□乃甲冑峙乃糗粮于荒郊弗迓克奔罪人黜伏肆朕诞以尔多士殄歼乃雠尔克迪果毅以登乃绩惟良显哉用赉尔秬鬯弓矢俾往莅尔任尔身在外乃心罔不在王室胡天弗恤厥疾不瘳人之云淹朕心无以怿呜呼尔功加于时德垂后裔名之曰襄武以彰汝之绩礼亦宜之记功宗以功勒贞石终有辞于永世则亦有无穷之闻厥惟休哉康熙四十年三月二十日立 

　　武英殿大学士兼吏部尚书佐领加二级谥文清阿兰泰碑文朕惟国家之务全赖平章简我良臣得之匪易其有克副股肱之寄积抒夙夜之勤律己弥见小心佐政能持大体方切倚毗而不假年饰终之礼有加哀往之情恒笃用泐贞石永世有辞尔武英殿大学士兼吏部尚书佐领加二级谥文清阿兰泰有容之德大受之材自历百司御事以至为冢卿罔不慎乃在位朕甚嘉之用俾尔弼余一人以襄大政尔能和衷以协力推诚以布公勷国家荡平正直之涂养人心清静宁壹之福十年之久一生?月无闻岂惟朕心所素知抑亦羣情所悦服至于洁廉之操尤着美于朝端萧然故居朕尝书额示宠且性本谦冲义惟止足每一求退朕辄黯然欲断来章温言批答间有微疾赐问频仍岂期近者卧病一旬遂尔不起辍朝深痛未解朕怀赗马赙金恤尔身后临丧祖奠如朕亲行加祭易名悉从优异呜呼缅生平不事声名之迹惟密勿常多赞助之劳朕无溢词务传其实尚俾知我弼臣之遗徽茂烈足以光于邦家风于有位千秋不泯视此丰碑康熙四十年四月初十日立 

　　素心松桂康熙四十年五月初十日追赐诰赠光禄□□□□□□ 

　　奉天承运皇帝制曰宣威効力事父资以事君锡类推恩教忠本于教孝道存激劝志慰显扬尔阿际赖乃满洲都统觉罗舒书之父倜傥负奇老成垂范鲤庭授传家之训□有爪牙虎臣策报主之勋人敦诗礼兹以覃恩赠尔为光禄大夫满洲都统锡之诰命于戏莅官能敬已弘昌后之基有子亢宗益励在公之念予何吝于爵赏尔克世其弓裘制曰能任教忠式谷固由于母训推恩逮下殊荣必逮于慈帏用答恩勤特颁荣宠尔满洲都统觉罗舒书母苏穆陆氏顺柔叶德婉嫕宜家盛年不御丹铅相夫以俭永夜时闻机杼教子能劳兹以覃恩赠尔为一品夫人于戏先国后家惟贤母独知大义作忠移孝俾劳臣能绍前徽生而有闻殁且不朽康熙四十年六月 

　　经筵讲官监修明史大总裁工部尚书加一级云间王鸿绪撰文原任经筵讲官日讲官起居注纂修方略副总裁詹事府詹事长白朱马泰譒译兴王崛起名世间生鹰扬之佐固着氏于丹书虎贲之徒亦载名于青史维我太祖高皇帝奋自东陲迄我世祖章皇帝抚有方夏时则羣策羣力实多伟人从虎从龙咸建奇绩有如卧公者位不显于朝宁名未勒于鼎钟要其生平皆堪纪载公姓那喇氏讳卧赫纳业赫国人祖颜珠父苏巴哈世为业赫国贝子公年十二随父归我太祖历官佐领傉檀之后源贺显功名于魏廷楷落之孙光弼树勋猷于唐室至于世祖入都神京公统帅所部翊卫有劳元勋十八不必着搴旗斩将之功周士三千遂以收同德一心之效其后皇师南下讨定舟山公绩懋戎行声垂海澨时公子都统君嗣缵先猷勋望渐着公辄以老乞身优游卒岁养望于枌榆社里乐志于韦杜天边独善其身克昌厥后卒以子贵诰赠光禄大夫议政大臣都统公生于天命戊申年九月十三日卒于康熙乙巳年十月十七日年五十有七元配宗室系郑亲王之妹继室觉罗氏俱诰赠一品夫人子六长鄂代三等护卫次额黑纳议政大臣都统兼佐领次尔图七品笔帖式次苏拜拖沙喇哈番次吴拜七品笔帖式次鄂慎八品笔帖式岁在辛巳都统君以公诰命勒石墓左余因略取梗概书之碑阴使读是碑者知公之荣名因子益彰公之勋德非因子始显也康熙四十年岁次辛巳七月之吉日立  

　　恭志追赐御书奏对始末先臣□姓讳应元辽阳前卫人年十四奉孝廉太宗文皇帝选学读书□□□□世祖章皇帝特简□书房翻译章□进呈御览皆称旨屡拜宠眷日隆时上年五岁世祖章皇帝即命先□伴读以至御极于康熙丙午年疾终于家上闻震悼遣御前侍卫□图太□□赐茶拜赐治丧银五百两赐地□葬命御前侍卫□赫督造营墓备□异数更推恩□□□保累□特授内务府慎刑司主事广□司员外郎郎中□佐领□□领又总管满内宫□随皇上三次亲征加级至光禄大夫得诰赠先臣如其官沐皇上之隆恩皆先臣之遗荫也臣自康熙甲子冬随皇上驾幸阙里奉命立御书圣庙碑监修周公孟子二庙各立御书碑次第告成迨上命皇长子代祭西岳皇三子告祭阙里兼祭东岳咸命臣随行督理康熙己卯春圣驾南巡命臣同兵部尚书席尔达御前一等侍卫马武督理舟楫夫役四月十四日至苏州府蒙赐御书一幅臣叩头谢且奏曰皇上御书赐臣勒石墓前臣父之光荣更加万倍矣上曰俟朕回銮当书赐汝父臣谨叩头谢恩讫至康熙四十年四月初一日侍皇上早膳上谕侍臣曰□保之父当朕五岁时即伴朕读书此皂保亦仅五岁即□朕前其平日最孝且为人勤慎堪以委托是朕从□所深知者臣叩头奏曰臣至微至贱何幸□襁褓便得日侍天颜蒙皇上眷养成人历膺拔擢受恩已四十三年得逢圣明之□叨蒙圣恩之深内廷诸臣□无有在□之前者但臣虽早□□殊恩不敢以此告人即以告人必□臣非□□妄今蒙圣谕及此臣方敢在皇上前自言五岁受恩以至今日也上又谕曰尔父十四岁即中举人侍朕时朕未尝见其轻于言笑人品端方学问渊博未有及尔父者此时朕虽五岁然行动气象便与今□无异臣奏曰皇上圣质天成臣此时虽□五岁然仰视皇上已即如今日矣上又问曰尔父精于六壬尔知之乎臣奏曰皇上聪明天纵故臣父精微之学皆敬陈于皇上之前臣并未知臣父有此学问今奉圣谕臣始知之然臣平时每念臣父临终遗言真神仙也上曰何谓也臣奏曰臣父疾革时谓□母曰吾幸生逢圣世得蒙皇上宠眷之深有不能向汝言之者将来吾身后必蒙圣心垂念加恩吾子吾观三子中能承吾主之恩者其在□保乎汝其记数十卒后 【数十卒后：数十年后】 吾言方验今臣之兄弟果皆早世而独臣得受圣主深恩今日备叨荣宠家计充裕当年臣父皆先知之上曰然臣因叩头□曰臣于去年为臣父求御书得蒙□俞旨臣□夜仰□待□命廹切求皇上即允赐发臣父冥漠之中亦不胜欢忭之至矣上曰尔父之殁已经三十余年朕时□念之欲求如尔父之人更不可得昔年尔父同书事者今惟存明珠伊桑阿马尔汉三人而已所许尔父□□当即赐汝五月初十日召□赴畅□□上以黄笺书素心松桂四大字钤以御宝追赐先臣且谕曰前许尔父之字今特赐汝于尔父墓前悬挂臣叩头谢恩拜□捧归告于家庙遂以名臣二子长曰松次曰桂爰就清河赐茔建坊三□恭悬御书又勒之贞珉树于墓道永□不朽以昭圣天子笃念旧臣加恩身后久而弥深之旷典复于十月初六日以墓坊工竣绘图进呈皇上圣心嘉悦诚人臣未有之奇遇也顾谫劣如臣迭受异数虽勉竭犬马亦何足以上答高深之万一耶谨识其始末勒之墓门勖我子孙仰瞻奎章勉思祖德以图报国恩于生生世世焉康熙四十年岁在辛巳秋八月望日立 

　　诰授奉政大夫总管内务府广储司郎中加五级□恩□□□□□□□□管□□内官□□□□□□江西南昌府知府南青州□□□知府户部□□司郎中□□□□□□□□鸿炉寺绪班□□□ 

　　皇清光禄大夫武英殿大学士吏部尚书佐领加二级谥文清加赠少保兼太子太保阿公碑康熙四十年九月二十九日奉上谕原任大学士阿兰泰立身诚正为国勤劳殚竭忠忱効力年久今虽身故理应加恤着赠少保兼太子太保以示朕优恤耆旧大臣之意特谕 

　　资政大夫礼部左侍郎敖哈之碑康熙四十年十月二十日立 

　　总督四川陕西等处地方军务兼理粮饷兵部右侍郎兼都察院右副都御史加赠兵部尚书太子太保谥文襄觉罗华公碑国家设官分职于边疆要地务简贤臣命之总制用以诚和文武绥靖兵民任至重也矧川陕二省乃西南屏翰地广事繁尤资□□能其任者厥惟艰哉尔华显始仕司宗继升翰苑旋充讲帷复任纶扉历居禁近之班克矢恪勤之志迨出抚关中益昭治行爰畀以总督之任治兹秦蜀之区比及三年遂有成效朕问俗省方至陕右民生安□军纪严明顾兹茂绩心实嘉焉用是锡之宸翰御衣弓矢鞍马予赉便蕃恩宠优渥凡以奖励能臣风示有位也方期假尔心膂保障西陲何图年力方强遽婴疚疾遣医诊视御药频颁而莫起沈疴奄然长逝念其劳勚深用恻伤于是详考彝章稽其遗行加之宫保谥以文襄既奠斝之再申复丰碑之永建呜呼树勋庸于秦陇令闻长存揭姓氏于山丘殊恩罔替班联传为盛事奕叶效其清风昭示千秋永为良□云尔康熙四十年 

　　制曰夙夜惟勤人臣宁遑内顾伉俪无忝国常岂靳隆施锡章服以酬勋念壸仪之媲美尔拜他喇布勒哈番牛彔章京户部理事官加一级尚机图妻封淑人德尔根塔塔喇氏克勤内德宜尔室家眷良臣靖共之猷赖淑女劻勷之助爰褒令范式沛新纶兹以覃恩封尔为夫人于戏敬尔有官肃闺门而合好职思其内尚黾勉以同心祗服殊恩用昭壸范康熙四十一年二月吉立孝孙牛彔章京固尔哈曾孙木和林等敬立 

