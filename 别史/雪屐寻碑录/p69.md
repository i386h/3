<!-- { "loadSidebar": true } -->
　　赐恤旌表入祀节孝祠春秋致祭载在例典乡谥文贞刘母胡太安人夙誓昭著举行三愿敬录于前墓志碑铭国子监助教辛酉科举人刘淑宽撰纪为大兴县先表姑母胡太安人昔年守节历历事迹声明请旌事窃为我姑丈太学生刘公讳治忠少习儒业屡试不第是后认充工商□厥外事繁冗夙志未逮更遇丧葬诸故劳瘁成疾于嘉庆十六年冬月谢世呜呼其为人正直和平尽孝椿萱友爱棠棣彼时安人年二十七岁突遭大变家务凋零仅能朝夕度活帏范克端清白昭著抚孤表兄永怀一脉辛勤备至令人钦服继而教育读书俾益身心接续宗祧孰不谓皆出安人素日栽培竞业苦守三十余年及子若孙渐登仕籍良有精感云而安人自幼受读于胡舅氏始通文艺拈笔立就诗翰平生笃嗜观音经文孳孳好善戒杀放生茹素有年尝训表兄曰吾□年誓有三愿惜字施棺葬园迄今尚未了结且未亡人抚汝成就殊属非易苟延岁月已逾五十有六死在旦夕耿耿于兹因其曩年家事力微资办势阻计今幸叨祖德余荫少属宽裕倘从吾志纵然即死亦是如生抑或不测见先人于地下容有余矣汝代吾行之否表兄闻示惺然遵命竭力尽诚斯于道光二十一年岁次辛丑仲春首先捐理字社每日倩夫九城走取而南城人文集汇书字犹盛送篓积至三千六百余家月获字纸一千四百五斤之多每夕安人亲视焚化此其一愿也二十三年履堪 【堪：勘】 朝阳门外马道口地方购置高平净地三十余亩安人欣然往视周历地脉创设义园规分男女义以有别地划四段编立方向元亨利贞特立四号而关吉凶按年转向以避诸煞妥慰灵骸该园拟准不论远近及异乡男妇无地者均可收葬抑或园中开坑遇有古棺现出即令掩埋培冢立碣上书古墓从此而享余祭皆登簿册以备日后查核诸墓或他年迁葬不致错移其二愿也二十四年安人出资助施棺木更思其次贫者或有茔而无棺查明送于该家任其合葬毋令失所如寒尤甚者棺地皆无即加抬夫统入义园每逢清明培土诸冢按册查对补换残碣以免朽落诸家姓氏至中元盂兰冥节该园设僧唪经超度孤魂焚化冥资其看园工食坑碣等项亦属安人捐给嗣后辞世遗施三愿表兄遵理迨今葬有一千四百余冢字纸收化三十余万斤犹能尽力行之川流不息斯诚成慈志略赎子道之愆此三愿者也按厥三愿各条章程等序皆出安人手笔裁定偶逢暇日必呼家人环侍训讲大义作人须要淳朴处事勿存奸险更念苍天垂佑虽然不语自有攸分书云善不积不足以成名恶不积不足以灭身此之谓也吾子孙切遵箴言勿负诲焉安人持念真经三十余载力行功过□有奇验愈老愈健精神备增忽于二十五年夏五月晨起庭中觉有异香趺坐微趺坐微笑 【觉有异香趺坐微趺坐微笑：觉有异香跌坐微笑】 曰吾尘世已尽诸愿毕矣斯去另有境界非尔等所知至再瞑目而逝享年六十有三岁兹以宽近在戚属确有见闻而且众目共覩人皆惜之咸称善人乡谥文贞乃安人一生聪明过人犹多雅量侍姑至孝柔顺敬恪深识大义礼法纲常甘受冰霜抚孤殁子誓行三愿慷慨捐施人所最难何况阃中殊属更难谚云彼不欲为而为之心存古道积厚流光遗爱于后世试观而今家声丕振德种子孙可谓承先启后名勒碑石弗愧于世哉宽于光绪元年乙亥秋曾授文衡来谒茔园不觉凄怆声泪难禁悼念太安人由嘉庆十六年居孀青年寒婺坚操至道光二十五年仙逝守节三十五载伏思朝廷轸念烈女贞妇无微不至奖恤优隆载在例典宽因名节所关断不敢泯殁直陈其义以昭德烈斯以会同大宛二邑官绅公呈守节事迹申明礼部恳请代奏是年十二月十五日经部题奏十七日奉旨依议着准其赐旌建立节坊额曰心志冰坚照例入祠春秋致祭钦此钦遵于二年八月二十八日曾奉木主入祠享安于位永延不朽愚表侄刘淑宽谨序 

　　刘氏家传详注籍谱洎太安人昔年孀居苦节烈迹皆勒碑后宜应声明先文贞妣贯籍梓里家世书香乃渤海旧族也缘我始祖讳承芳公行四派系浙江绍兴府山阴县城中水澄巷着籍由廪贡生于康熙二十五年游幕京师旋登仕版授官京秩即家焉嗣后生齿日繁更拟名派曰锡承绍兆治永裕冀延良枝分派衍孟仲叔季迨后族蕃各树生计不果纪述斯大概水源木本也书载家纪安人生前守节诸迹曾录前碑未便赘序兹以追叙安人于乾隆癸卯年十一月十八日受生原籍直隶沧州城里钟巷□生讳镛胡公之次女于乾隆四十八年迁居顺天府大兴县怀母自冲龄从舅考胡孝廉玉和公读书穷理文艺词赋悉通至嘉庆八年十九岁适聘大兴县太学生刘公讳治忠号辅谏字德园行一乃先君也幼学诗书后习木贾更因商务初兴内事不克分理议令诸叔父经营各铺以致悞于觉查至诸父并伙友奢华日炽转瞬数十年积蓄一空店敞歇业债逋波及先君念同胞亦靡如何而友爱益笃斯时先母操持家计和睦诸婶柔敬常存量入俭出朝夕两食必调肉食先奉祖妣次及合家共食粥饘虽然温饱无如祖妣怜念诸父赋闲暗泪不休母与诸婶互相解慰略稍释然母因日度为艰昼夜泫思祖妣倘受饥寒或有不测作后嗣者何立于世而逃其谴欤慨然与父相商随将奁妆簪珥服物等统出变隽以济燃眉父闻泣下深感母贤偿负诸债少舒抑郁不意数岁以来天降凶丧诸父婶兄渐已作故又逢祖妣西归巨难频遭家资罄尽殊觉惨然我先君悼念祖妣悲悯诸父哀痛愈恒猝□成疾竟于嘉庆十六年冬月辞世怀母年二十七岁也彼时抚膺泣血痛不欲生苏而复泣□愿随去戚属互相劝阻母太息曰吾家夙年老幼欢呼满庭且吾所生三子悉及殀殇今日凄惨触目伤情苟存未亡一懦妇乌足以承厥宗祧不如同归往谒先人随侍左右以报孝诚吾意决矣维时亲族骇措幸而外祖妣马太孺人急至知其志不可夺徐以大义探其原委而详示之曰女子立身端重四德人生百岁终有一别死要死得清白胡不思尚有娠腹夫君托孤言犹在耳今欲何为汝只晓夫殁妇随奈何而效愚妇□指期分娩忽然汝命轻若鸿毛不知伦义何烈之有纵有死义殊弗知刘氏绝矣汝乃读书明理孰识昏昧已极令人不解然我系汝之生母置若罔闻居然不顾何有于孝乎吾渐年迈亡在朝夕汝更不问安晨昏省视毫无柔顺之诚竟欲长逝扪心试问天理何容负罪愈深可谓厚者薄矣未之有也抑或祖宗有德幸生男子禋祀有继昌树门庭光前裕后岂不是德义两尽庶不负汝之夫君托孤之义及列祖虽在九泉皆感遗爱若能育孤勉而矜持敢谓汝命重若泰山宜何如郑重也吾今剀切开导坚然不悟仍蹈前辙不识良语则即非吾女翌日吾亦尽矣汝为自暴自弃悔恨何及吾惧汝尚 【尚：上】 干神怒下侮先灵此三者须熟思之去留任汝荣辱定夺皆决今夕等语我安人闻训悚然惶悟伏地拜泣渥蒙礼教顿觉前非顾遵慈训而今而后伏望贤母垂顾以存残生北向设誓甘贫苦节奉祀先墓惟有竭力恪守奚敢辜负先人遗命至或他日有萌异念鬼神诛之于是戚族闻语泪下沾襟嗟美不已而称义焉是月先君发殡柩入泉壤成礼毕即随外祖妣共食同居杜门苦守治理生活迨明年岁在壬申夏六月丁未生怀至我外祖妣欢不自胜曰幸从吾教以全汝命几乎隳身难赎不忆今日母子团聚乌能有孤耶母且悲且感惠爱莫可言宣始愿茹素朝暮唪经答报慈恩祝厘寿域我外祖妣欣言允从而叹吾母苦忱节孝也至安人前碑举行三愿诸规条目悉已备载其平生嗜文墨日注功过善迹济贫施药等事较冗不克详录大清光绪二年八月谷旦立男刘永怀孙裕珩裕琛裕珠曾孙冀勋等敬志 

　　赠太子少保原任刑部尚书署盛京将军崇实祭文朕惟才兼文武立朝推干济之贤志矢公忠在位尽鞠躬之谊生资倚寄殁备哀荣馨荐特颁彝章用贲尔赠太子少保原任刑部尚书署盛京将军崇实器识宏深才猷敏练科名早掇词苑旋登职翊赞于青宫注起居于丹扆学士则清华共羡总司则崇替攸分关冠锡 【攸分关冠锡：攸分冠锡】 貂蝉班崇鹓鹭冏卿奉驶匦使宾门司徒司空襄勤任事专受专对承旨恩浓迨其驻藏宣劳扬威专阃名齐大树轻裘缓带之风府建高牙翠轴鸾书之宠远筹边徼氛已尽夫牂牁兼主武闱才尽储夫桓纠嗣膺内召载奉恩纶统驭禁军超司秋典直讲幄则敷陈剀切典春闱则衡鉴公明赐寿而拜龙章天教益算入觐而趋凤籞诏许垂鞭昨赴陪都重承迪简萑苻既靖节钺旋持治军而法备韬钤课吏而效收指臂正资扬历忽告沦徂披览遗章弥深轸悼爰加恤典特晋宫衔畀乃弟以重权冀收功于未竟荣尔孙以一第期继武于前徽于戏怆箕尾之归真灵光如在忆履声之入听雅范犹存歆此苾芬尚其来格光绪三年正月二十日 

　　赠太子少保原任刑部尚书署盛京将军崇实碑文朕惟统师羽羽 【统师羽羽：统师羽】 台勤施端藉乎老成稽典酬庸恩眷不殊于存殁求旧悯耆臣之逝饰终重嘉绩之垂巽命载颁丰碑式勒尔赠太子少保原任刑部尚书署盛京将军崇实禔躬忠笃绩学优长始由芸馆起家既乃芝□晋秩讲帷侍直献纳弥勤香案趋班起居必注学士领承明之选宫詹为弹肃之官职焕冰衔冠辉吉羽洊历乎外台左御迭权乎民部冬官嗣待制于西班复承恩而外简乌斯驻藏龙钺筹边声名直勒范韩治军有法绥抚远追羊杜开府垂勋校士武闱才呈貔虎防秋绝塞氛靖獞猺迨奉恩纶召归朝右俾统绿营之旅兼掌白云之司树望经筵允孚一德持衡礼部蔚起羣材宠贲丹纶大衍有延鸿之庆恩承紫禁康侯昭锡马之荣客岁驰驱陪都奉使克歼丑类遂拥节旄澄叙官方缮修军政罔弗重资经画独矢公忠眷顾方深遗章遽告震悼而优加恤赏哀荣则特晋宫衔谥以文勤易名允协于戏嘉效忠于往日绩炳贞珉期继武于后贤泽留累叶光绪三年二月二十日 

　　女子筱兰墓志铭女子筱兰兰州太守铁公绍裴之长女也生而淑婉颖悟过人太守以男子视之延内师以教十岁工书画辨音律尤娴礼则与时进无已父母好善镌施善书能力赞成其志体而行之虽微虫不忍杀弱枝小草不忍折也以故才名溢于璇闺芳声播于兰郡夫何梅月前身方惊丽质昙华一现遽萎香尘春秋仅十有五以大清同治十三年五月微疾终于兰州府署越三日安于署之侧庐将俟归葬于燕京悲夫上天降福亦既多止促兹芳龄胡竟不吊父母之心其何以堪也爰为预铭其墓铭曰云惨兮风凄雨晦兮日迷摧幽质兮春融萎瑶姿涂 【姿涂：姿兮涂】 泥问天兮天高叹逝水兮滔滔怜慧才兮波瞥愿在世兮儿曹殚毕生之精诚兮报前生之劬劳沅州易孔昭撰并书光绪三年三月二十日立 

　　雪屐寻碑录卷十五 

　　●雪屐寻碑录卷十六 

　　清宗室　盛昱　集录 
