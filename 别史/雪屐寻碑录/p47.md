<!-- { "loadSidebar": true } -->
　　皇清诰授资政大夫护军参领加二级巴公碑文窃惟自古人臣懿行劳绩特蒙宠荣者恒纪叙志铭勒诸贞石上以昭国恩下以着遗迹也吾兄巴诸代性亶忠孝志在显扬束发宣劳洊擢护军参领覃封父母既以刻石表墓矣兹不以吾兄生平官阶劳勚按次历陈恐后人莫闻遂致湮没是以叙其实而纪之吾兄年十六即任和硕郑亲王三等护卫继任和硕郑亲王一等护卫平闽时王出征日侍左右奉王指挥黾勉拮据事无巨细靡不毕举屡承王宠赏赉频加遂擢授护军参领平楚之日战于襄阳之南郑率右翼兵大败贼众又奉令取桂阳州率右翼兵大败贼众复其城贼攻永兴城围其三面又率援兵击敌大败之贼众却走是战也额受重伤讨厄鲁特之役署护军统领率本旗交战足获巨创吾兄幸逢恩诏加二级授之诰命封资政大夫康熙三十六年五月初五日卒享年六十有七今于康熙四十六年六月十一日胞弟萨诸代等历叙始末永留篆碣以垂不朽云孝男拜牙喇参领加二纪巴诸代工部员外纳尔图三等护卫加一纪岳诸代拜牙喇参领蔡诸代孙三等护卫张爱七品官加一纪嘛尼监生复永曾孙郎保明寿八品笔帖式根齐根孙佳气 

　　奉天承运皇帝制曰疏庸有典分五等以建官懋赏维功申九命而作伯不有殊常之锡曷□列爵之荣而 【而：尔】 领侍卫内大臣二等伯前锋统□佐领巴图间气夙锺壮猷克劭力能卫国允推樽俎之材忘功臣时无忝旗常之烈既洊加以显秩乃益励夫小心貂蝉以答贤劳载诸册府鼎钟□彰盛事焕在宗枋庆典欣逢新恩益沛兹以覃恩特授尔阶光禄大夫锡之诰命于戏躬圭表端非徒组绶之光华鹄印生辉益展经营之远畧尚图后效母替前勋康熙四十六年八月吉旦孝男 

　　都统一等阿思哈尼哈番佐领加一级谥襄勤赵琏碑文皇帝制曰国家推恩逮下莫隆于追锡嘉称而考行易名尤贵于详稽实迹必有旧劳之足录方膺新命之重颁尔赵琏赋资质直矢志敦勤早嗣勋阶因参军幕挫凶锋于云朔摧逋寇汾关长驱榆塞之边力战酒泉之郡洊升都统旋从元戎取道粤西进征逆孽两战而石门失险一鼓而黄草消氛直抵云南之城大捷归化之寺方息兵而振旅遽裹革于行营念尔戮力两朝羁魂万里命使迎其归榇论功晋其世官复允尔子孙之陈情追溯尔躬之効绩准其事迹谥曰襄勤呜呼久典鞱钤历经战陈成劳在昔异数方新贲以丝纶永增光于堂斧铭诸琬琰用昭示于子孙康熙四十六年八月二十六日 

　　康熙四十六年九月二十六日皇清光禄大夫阿思哈尼番内阁侍读学士节公之碑 

　　雪屐寻碑录卷十 

　　●雪屐寻碑录卷十一 

　　清宗室　盛昱　集录 
　　康熙四十七年三月十三日皇帝谕祭诰封夫人赖布氏之灵曰朝廷弘锡类之恩典均存殁臣子着靖共之节荣被亲闱尔赖布氏乃都察院左都御史耿额之母尔子历任有年勤劳厥职克承家训宜贲彝章特颁谕祭以光泉壤尔灵不昧其钦承之 

　　康熙四十七年三月二十五日□立男席礼布等谨志先君经筵讲官议政大夫臣吏部尚书管理礼部尚书事兼管太常寺事佐领加四级席公□尔达初任赞礼郎二任佐领三任太常寺正卿四任左副都御史五任内阁学士兼礼部侍郎六任内阁学士原品太常寺正卿七任礼部左侍郎奉命往甘州会同川陕总督佛伦将军郎坦孙恩克等为取逆贼噶尔旦窃踞和卜口?夕地方□三次随驾出征灭噶尔旦后议叙加一级八任左都御史九任兵部尚书十任署理川陕总督事务十一任礼部尚书仍署理川陕总督事务十二任转吏部尚书兼礼部尚书仍署理川陕总督事务十三任吏部尚书兼管礼部尚书署理川陕总督事务兼西安门军事十四任吏部尚书十五任吏部尚书管礼部尚书事兼管太常寺□奉命统领□州□□□湖广贵州广西三省提督□旗官兵征剿镇筸红□直抵龙蛟洞天心寨诸地深穴诛适抚顺平定边疆历任事迹□以殚述聊纪大略爰勒碑□以垂不朽云八品笔帖式男席礼布□骑参领加一级男悟礼布八品笔帖式男世忠二等侍卫男世禄八品监生男世贵男世保孙际弘际盛际狮子凝重 

　　光禄大夫工部侍郎加三级常公碑文稽古名臣硕彦载在史册者必有端方浑厚之质精明强固之材于以备国家之使树伟望于遐陬斯所称立德立功垂诸不朽者也工部侍郎常公讳寿家从龙以勋绩显公生而凝重然诺不欺早岁入仕为刑部笔帖式升本部主事户部员外九门提督凯公题补提督衙门员外郎提督衙门向止设笔帖式六员凯公特奏请补盖闻其名德久矣□是番役巡察奸宄凡所获未解审辄私加榜掠惨毒具备公甫莅任即力言其不可自此严加禁绝番役不能为奸奏法执公案牍以肃遂升户部郎中凡奉差往外省勘狱查安不下十余次皆以才能着寻升御史巡视河东盐政还朝以九卿保举升少詹事充东宫讲官升内阁学士仍留讲官又署理番院再署礼部事以公谨慎详密故有是命时海滨不逞之徒聚众为盗上遣公往谕之公至粤东宣威德示信义招安贼渠阿保韦等而八闽亦闻风归附上喜之遂升刑部侍郎又差往粤东察审盗贼蔡三十二等回至九江府道卒讣未上调工部侍郎而公已不及见矣公为人朴诚笃于友谊崇尚实行不事边幅历任显要尽瘁于王事呜呼此所谓立德立功垂诸不朽者与公子孙蕃衍亭亭直上瑶环瑜珥聚于一门盖享德之报云铭曰峩峩常公邦国之杰迁转六曹回翔九列数清黑狱一靖海氛铭钟泐彝韩范之勋帝念荩臣褒纶载锡公不永年班僚痛惜楸梧落日石马高原经其下者识公墓门公虽往兮天眷厚德继嗣克昌载其遗泽康熙四十七年岁在丙子三月□□日日讲起居注詹事府少詹事兼翰林院侍讲学士加一级史夔撰文并书 

　　皇清光禄大夫蒙古都统兼内务府大臣佐领谥襄贞马公墓表公先世钟灵长白家本贵族公之父户部尚书谥敏果赋性方严历官有声既为大司农值三逆变乱公外调兵食内参枢机朝野胥赖焉生四子公最长季则今大学公副都统公皆以将相功名为今上所倚毗而公秉性端诚素有雅量具经世奇勋旧大臣咸叹曰此真邦家柱石也初授二等侍卫出入周庐恪勤其职迁佐领凡甲士贫乏者恒赈给之苟或不率必罚无贷是以其下咸知感辑迁二等侍卫署参领事征蜀之役有击败谭弘贼兵功班师后上以武备为国家要务总管实枢府崇阶遂专以属公公知明处当戎政毕修俄迁副都统复迁内务府总管于是宫府军国之重惟公兼之矣未几擢领侍卫内大臣兼火器营总管本朝禁旅马步军皆精锐无敌上复加练火器以为百战百胜之具盖方有事于肆讨不庭故特命公以重任也及上亲征噶尔丹天威所届贼渠闻风丧胆西遁爰拜公平北大将军统精骑追公鼓行直前厄鲁特之属丹巴哈什哈察罕西答里哈什哈等数千人悉迎降大师凯旋晋阶光禄大夫官蒙都统仍兼总内务公益矢报効思酬国恩忽以疾作敦请给假上轸怀宣力笃念旧勋特赐药医药存问数至奚期天不愁遗溘然长逝得年五十有五讣音上闻宸衷震悼颁来白金文马赠赙有加大襄之日特命皇子临奠慰送且稽彝典谥曰襄贞呜呼古大臣望重而功高生荣而死哀者以公之何多让焉鸿绪自入班行获覩公风采闻公绪论私心钦折久矣兹公子牛彔章京三等侍卫那尔泰三等侍卫萨尔泰等既奉公大葬属余为文表于墓石谨举公生平积劳伟伐与始恩遇之隆以彰朝庭褒忠恤勤之典用垂奕■〈礻冀〉昭示无穷猗欤盛矣康熙四十七年四月吉旦赐进士及第光禄大夫经筵讲官工部尚书加六级云间王鸿绪顿首拜譔 

　　一代之兴必有崛起之才以佐之或取于草野或罗于四方而其奇者则或近出于一旅父子兄弟相继辅政如唐虞之元恺成周之周召此盖贞元之气会萃一家天固以一代之艰大付之所谓富贵福泽成理万物之大资世俗不知而夸以为荣则误矣公讳燕字子喜号个庵文贞公之第五子而文靖公之弟也文贞公勋在王室名著天壤彪炳史册至今啧啧人口文靖公以翰苑起家扬历政府旋执国柄为太平宰相者二十余年公以门荫补官西曹历刑户兵三部先后四载出为郡守而吴臬而楚藩遂开阃于黔中时公之兄启斋公亦相继建牙两浙兄弟三人并掌大权项背相望极人间之荣遇而公不以世禄为荣独以振家声报国恩为兢兢是以在京口则劳心抚字不肯股民以益上居吴会则矢公平反不肯任意以损下迨屏藩荆楚罢鼓铸裁羡余弊绝风清百吏率职由是颂声载道推荐之剡屡上天子曰俞予其试哉维黔当滇楚之冲居百蛮之会地瘠民贫苗猺杂处号称难治往哉汝谐公乃以便相持节而南甫下车则请减荒田之赋额以劝开垦设庠序之师儒以崇文教表闾巷之幽贞以厚风俗绝苞苴禁苛派恤邮传苏商困莅黔六年上无不廉之官野无不辟之土民獠安堵礼教日兴而罗施荒徼灿然有邹鲁之风然公之心力亦已惫矣四十年秋请致政不许力疾视事至四十二年秋病转剧复疏乞骸皇上怜之以原官致仕公自解组后休息林下者五年虽无杂务扰其胸臆而二竖已入膏肓遂奄奄以殁焉公生于顺治九年十月之初七日卒于康熙四十七年七月之十二日享年五十七岁六 【六：公】 之配匹嗣系里居氏族详于墓志不具载先复受公之知见公忠君爱国之志每饭不忘而后知天之富贵福泽所以毕聚于公之父子兄弟间者非为一家之荣宠盖培植一代之人才而为邦家之光也于是系之以辞曰繄家声其丕振惟青史之常垂德泽可久道义可师宦绩方盛疾已不支遽尔归田谁实使之才未尽展德未尽施天或以留此以昌乃后嗣诰授中宪大夫兵部左侍郎前右侍郎己丑科武会试知武举都察院左副都御史太常寺卿太仆寺卿戊子浙江典试正主考大理寺少卿鸿胪寺卿少卿奉天提督学政通政使司左右参议协理江南道山东道山西道陕西道巡视北城己卯科文武监试庚辰科会试内监试陕西道监察御史内升湖广大冶县山东曹县知县奉旨行取西蜀受业李先复顿首拜撰 

　　维康熙四十七年十月癸卯朔越有七日己酉皇帝遣礼部员外郎观音保谕祭原任贵州巡抚加一级王燕之灵曰鞠躬尽瘁臣子之芳踪赐恤报勤国家之盛典尔王燕性行纯良才能称职服官年久素有勤劳方冀遐龄忽闻长逝朕用悼焉特颁祭葬以谕幽魂呜呼宠锡重垆庶沐匪躬之报名垂信史聿昭不朽之荣尔如有知尚克歆享 

