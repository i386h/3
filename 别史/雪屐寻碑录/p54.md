<!-- { "loadSidebar": true } -->
　　领侍卫内大臣公品级谥悫敬镶黄旗殷德碑文朕惟宿卫大臣近光华于殿陛上公高爵申锡命于组珪其有恪慎持躬公忠奉国则生前既蒙夫渥眷身后复被以殊荣尔殷德赋质端凝秉心淳实选材勋冑始効职于御闲擢隽羽林遂服官于禁地膺承家之茅土兼统戎行领扈跸之班联仍参密议久经岁序胸怀备见其朴诚洊历阶资器度弥形其恭谨比因夙疾频予休闲尚冀享夫康宁何遽闻于徂谢徽章用焕恤典从优既原赉以治丧仍全资其营兆谥之悫敬表厥勤劳于戏珉石嵯峨式壮川原之色松楸蔚蔼聿沾雨露之恩备载宠光永昭奕世雍正六年 

　　皇清诰赠光禄大夫佐领兼总理内务府三旗火器营事务金公神道碑国家受天府命肇建丕基弘亿万年无疆之历其间雄骏不羣之材应时奋迹致身佐命重庥袭庆谷其人后人 【其人后人：其后人】 所谓凡周之士不显亦世宜得大书特书彰厥遭逢之盛者也公姓金氏讳新达礼朝鲜翼州人性果敏多干略我太祖高皇帝勃兴辽海神武天授疆圉式郭任贤使能俾各尽其谋力一时人心翕然向顺公于天聪元年率其弟音达礼三达礼季达礼来归太宗文皇帝任一通事官摘发奸弊折其机互间谍莫逞越二年朝鲜归附人户益众分置佐领太宗文皇帝察公忠悃特命入内务府授佐领兼总理三旗火器营事务公在军首尾十余年每于危急时独身奋死推锋陷阵为士卒先数立奇功着声疆场太宗文皇帝再四褒嘉恩礼踰同列白金文绮子女良马之赐不可备纪世祖章皇帝素悉贤劳方欲大用而公遽以劳勚卒于官年五十有一时论惜之公生于天命丙午年九月二十二日卒于顺治十四年四月初七日墓在顺天府宛平县西山之原以孙今散秩大臣常明恭遇覃恩赠光禄大夫娶妻姜氏继娶林氏皆赠一品夫人子三人长噶布拉三等侍卫次胡住二等侍卫参领兼佐领总理内务府三旗火器营事务次花住袭佐领任都虞司员外郎总理内务府三旗火器营事务孙七人长巴朗次色林次檀保次四格次常明由佐领累升散秩大臣兼内务府总管奉宸苑正卿次释端次九格呜呼公负通达俊伟之识具武勇干济之才懋着成劳垂光史册世勋旧德奕叶相承施于后嗣用能保世亢宗以承庥于勿替此神灵和气萃于一家与国家泰运相为参会非偶然也兹者散秩大臣以事状谒余文其隧道之碑余不敢以辞爰为之铭曰列圣之兴肇基东土俊杰挺生翼卫光辅猗欤我公遘会风云归诚効命懋着勤忠间谍屡擒果毅敏达奸人授首逆谋潜夺临阵决策数中机宜维谋维勇聿能兼之功着戎行诚孚廊庙嘉乃勋劳内臣特召后嗣绍述前烈用光庆绵泽远历世弥昌郁郁佳城閟兹山麓子子孙孙卜尔百福制书宠锡丰碑屹然永世有词懿躅斯传赐进士出身光禄大夫经筵日讲官起居注太子太保保和殿大学士兼户部尚书仍管翰林院掌院学士事加二级张廷玉顿首拜撰诰敕撰文内阁中书舍人戴临顿首拜书雍正七年岁次己酉秋月孝妻那母都里氏长子京奇尼哈番三等侍卫宝寿次子佛佑三子二达子 

　　皇清诰赠光禄大夫佐领兼总理内务府三旗火器营事务金公神道碑盖闻川岳降灵特启从龙之彦簪缨振美宏开翼燕之谋标伟烈于鼎钟轩裳代袭纪丰功于带砺册命重光所以永兹幽宅极哀荣之报于当年而题厥墓门昭积累之功于此日公讳花住姓金氏其先朝鲜翼州人考讳新礼达礼 【新礼达礼：新达礼】 始归我国臣服太宗文皇帝屡奇其功爰授厥职至是徙居渤海遂为辽左名家効力戎行用作熙朝硕辅白金文绮天府之赉予便蕃武畧雄才臣职之忠勤聿着生子三人次即公也幼而颖异克绍家声长复岐嶷蔚成国器当世祖章皇帝定鼎造邦之初奇勋始奏迨夫位事建官之日懋绩弥彰初授都虞司员外郎之职起曹郎功在河渠允寄司平之任水衡使恩流山泽信堪俾介之司五材曲直以从绳帝嘉其绩列宿参差而有耀天鉴其忠乃兼佐领总理内务府三旗火器营事务受赏赉功爰有兼官之寄策勋锡爵兼夸双绶之荣六郡良家公实为之统辖五陵名族谁不怵其严明继乃晋职秩晋亲臣职居重任幸承恩于禁近天家之翼卫维严更缇骑于金吾仕宦之光荣已极云屯鱼丽虽无烽燧之惊电闪雷轰独掌平安之报既拜稽于枫陛位必践乎台衡胡奄逝夫虞泉年竟摧乎强仕以康熙二十年正月十七日卒于第春秋四十有五溯其政绩诚铭竹而无惭缅彼风仪怅骑鲸而不返即以其年葬于西山之原子七人次君常明散秩大臣内务府总管兼奉宸院正卿少承家训夙禀义方曾奉职于近侍乃起官乎司驭朝趋紫禁绕钩陈之六星旦捧黄麾屯玉车之千乘总畿南之巨浸羽猎时临耀内府之星矛军声特震所以文通武达门悬五等之银缸而虎啸龙蟠第绕八双之画戟也迩者思传旧德式建丰碑隧道常新春秋变其霜露佳城在望麟凤绕其岗峦戴安道作颂于郑元浮词不袭蔡中郎披文于郭泰惇史常存是用为文兼击以铭铭曰天眷有德笃生伟人英奇磊落佐命之臣行部从容郎官之望入掌内务军容式壮胡不寿考中道而殂令嗣鹊起接武天衢言念前勋贲乃窀穸崇坊峩峩丰碑兀兀撰词书石安公之灵于斯万年信而有征赐进士出身光禄大夫经筵日讲官起居注太子太保保和殿大学士兼户部尚书仍管翰林院掌院学士事加二级张廷玉顿首拜撰赐进士出身文林郎翰林院编修加一级俞鸿图顿首拜书雍正七年岁次己酉秋月 

　　和硕怡贤亲王庙碑记雍正八年夏六月内务府总管差督淮宿榷税臣希尧请就所居之房山县建立怡贤亲王庙以修岁时祠祀奉敕曰可窃以诗人之美卫武公也曰有斐君子终不可谖兮而传之推原其说以为君子贤贤而亲亲小人乐乐而利利盖其所施者远则其所慕者深是以圣人通人情而定礼曰有功德于民则祀之诚以知天下有难已之思无忘之谊也我怡贤亲王以介弟之贵获奉元良翊圣戴天勤民恭已八年之间天子方运尧舜之治而王即弘皋夔之业天子方隆手足之寄而王即効心膂之忠天子方除莠刷痏以播上蟠下际南曜东渐之泽而王即手奉风霆雨露以整齐而鼓舞之故其德业之盛如日月之得乎天而益明江河之振乎地而益沛春风之得乎时而益偃是虽子渊之善颂有不能形容其际会焉而王金玉其度弥慎弥恭嘉谟忠告善必归君是以道济天下而不知功在社稷而弗有至于庶绩毫纤百度劘切又靡不裁成中则泛应而曲当焉未几王以疾薨于位天子震悼弗宁凡所以致哀荣于王者无所不备而其谠言隐德造膝陈情于□容密勿间者又悉以敷告中外天下臣民奔走讴思若将弗及朝廷用矜其志许祭许祠而后天下之人得以尸而祝之是岂王之私义感人哉王之忠诚足以动物也故享于大蒸禋于太室酬庸之典亦云备矣而非以慰四方尚德之情也希尧从大夫之后沐浴王之德泽勤笃王之训诲出于凡百有位者奚啻万万又何敢自遗其乡邑而徒殷邦人以衮衣绣裳之思也哉用是庀材于林伐石于山既构既涂越明年而庙成而王之灵如水由地中宜亦无往不在也将使祝厘介景者恒于是祈年渫雨者恒于是王之荫佑则固然已然非所以奉而祠之之微愿也夫希尧受生成于王之恩斯勤斯者至矣一念不忘行年六十惟有矢此心以奉君国励此守以勤职业勖此志以淑其昆弟子孙歌之咏之至于没齿若徒云俎豆蒸尝而已是岂王之所降鉴者乎书曰黍稷非馨明德惟歆呜呼其敬之哉大清雍正九年春三月内务府总管差督淮安宿迁等关兼仓厂税抽事务年希尧恭建 

　　原任议政大臣户部尚书加二级纪录五次加赠太子少保谥端勤德明碑文朕惟国家倚任良臣典司邦赋其有生时宣力克殚其忠勤则殁后酬庸必加之恩恤凡以昭国典励官方也尔德明才猷练达品望老成持躬秉翼翼之小心立朝表温温之雅度洊更郎署历试外台旬宣着绩于封疆爵赏爰升于喉舌三年司寇无忝祥刑两载地官克遵成宪方励靖共之节遽闻疢疾之婴念尔凋零良为轸悼峻秩既加夫宫保殊荣更锡以嘉名呜呼龙章式贲松楸增剑履之光马鬣常存纶綍焕泉垆之色丰碑既勒令闻永彰雍正十年六月二十九日立 

　　文华殿大学士兼吏部尚书佐领加四级谥文简温达碑文人臣身秉国钧殚匡襄于夙夜靖共尔位砥清白于始终则必礼备哀荣恩均存殁用以嘉兹良弼焕厥彝章至优且渥也尔温端凝之质 【温端凝之质：温达端凝之质】 敏练之才由粉署而历台垣声华茂着晋参知而跻卿贰恪谨弥昭属宪长之特膺惟纪纲之是饬司空旋陟综核靡遗冢宰晋阶铨衡攸叙用登政府愈深钦翼之衷克赞升平共仰休容之度乃乞身之频请暂许养闲比睠旧之殊殷仍趣视事方倚毗之甚切何馆舍之忽捐溯扬历于当年成劳既懋示褒宠于此日异数有加锡以嘉名谥曰文简呜呼旧德犹存新恩载贲名垂典册丝纶流泉壤之光宠视丰碑琬琰灿松楸之色用以丕昭奕禩垂芘后人不亦休欤康熙五十六年十二月初六日 

　　自少存心致孝友中年幽思畹兰平掖垣华省看封事储粟均贫制重轻清晏丝纶沾霖雨时雍湛露启和羹君臣须发苍然矣为尔佳言善者旌赐大学士温达康熙五十一年六月二十二日圣驾避暑热河先臣□扈从蒙皇上御制诗章亲洒宸翰特示褒嘉先臣即遣臣费扬古恭勒匾额悬奉厅事今圣藻如新墓门宿草爰于五十五年四月朔日复建亭移奉表彰天奖兹恐历年久远匾额字迹或致模糊用敢敬谨勒于赐谥碑后昭树墓前俾子孙世世瞻仰永戴皇恩垂诸不朽雍正十年八月吉日户部郎中兼佐领加一级臣费扬古恭纪 

　　奉天承运皇帝制曰云霄官阀式崇开府之勋棨戟家风实始趋庭之训爰施宠奖用贲徽章尔张惟远乃巡抚云南兼建昌毕节等处地方赞理军务兼督川贵兵饷都察院右副都御史加四级纪录六次张允随之父世授青箱庭生玉树贻之清白蔚为盛世圭璋教以义方屹作兴朝屏翰兹以尔子克襄王事赠尔为光禄大夫巡抚云南兼建昌毕节等处地方赞理军务兼督川贵兵饷都察院右副都御史加四级纪录六次锡之诰命于戏称先则古诗书蕴文武之谟浴德澡身忠孝立子臣子鹄祗承渥典永荷殊荣制曰家多淑媛流泽被于后昆国有重臣貤封逮乎前母惟令子不忘旧德故兴朝均沛新恩尔巡抚云南兼建昌毕节等处地方赞理军务兼督川贵兵饷都察院右副都御史加四级纪录六次张允随之前母唐氏气和瑟琴名贞琬琰方相夫之克顺悯不实于春华迨厥子之有闻溘已先于朝露兹以尔子克襄王事赠尔为一品夫人于戏桮桊泽在犹贻式谷之谋风木情殷弥切树蘐之慕慰之泉壤贲以丝纶制曰家声光大庭闱之式谷攸先门祚蕃昌闺闼之贻庥夙裕洊加天宠用阐母仪尔巡抚云南兼建昌毕节等处地方赞理军务兼督川贵兵饷都察院右副都御史加四级纪录六次张允随之母李氏娴于典则着有规型爱必先劳每勖莅官之敬忠于所事率由胎教之贤兹以尔子克襄王事赠尔为一品夫人于戏锡茂奖于兰陔芳蕤益播被惠风于葱佩馨泽弥新祇受荣章永标淑德雍正十年十二月初四日 

