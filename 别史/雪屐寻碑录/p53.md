<!-- { "loadSidebar": true } -->
　　维雍正元年岁次癸卯八月戊申朔越八日乙卯皇帝遣经筵讲官太子大保 【太子大保：太子太保】 礼部尚书张廷玉谕祭于太子太傅保和殿大学士兼礼部尚书加六级致仕加少傅兼太子太傅谥文靖王熙之灵曰任隆密勿端赖贤臣世际承平每怀旧德苟赞襄之烈克着于生前斯奠醊之荣宜加乎身后爰稽祀典特沛恩纶尔王熙学术闳深才猷练达早从艺苑入侍经筵既领袖乎清班足楷模乎庶职振纪纲于宪府杼筹策于中枢进秉国钧久襄机务惟笃棐不懈于夙夜故礼遇无闻 【闻：间】 于初终虽引年而锡予便蕃秩崇保傅迨既没而恩施稠迭典备哀荣朕嗣缵丕基追思硕辅洁苾芬而宠锡焕纶綍以丕宣于戏岁月迁流悼老成之莫觏简编照耀觉风范之常存惟灵有知尚其歆格 

　　奉天承运皇帝制曰华冑清资佑启必原于严父令仪硕望蕃昌聿振于石门爰涣国恩用彰家训尔齐色乃内阁学士兼礼部侍郎军功议叙拖沙喇哈番加三级朝尔岱之父操修醇粹启逼勤劬儒席传珍琢就珪璋之器良材肯构蔚为台阁之英门祚方新宠章洊被兹以覃恩赠尔为资政大夫内阁学士兼礼部侍郎军功议叙拖沙喇哈番加三级锡之诰命于戏承家有子聿昭孝治之风被命自天用作义方之劝式承茂奖追念德音制曰推恩遡本爰锡庆于亲闱禀训入官并归功于母教式颁渥典用播嘉声尔内阁学士兼礼部侍郎军功议叙拖沙喇哈番加三级朝尔岱之母韦氏顺以成夫勤于课子宅能三徙夙成俎豆之容织就七襄早晨文章之绪徽音久着宠命宜加兹以覃恩赠尔为夫人于戏鸿章迭布尚伸慈孝之思闿泽长流弥笃令共之谊广宣休问永树芳仪雍正元年十二月二十三日 

　　头等侯巴浑德碑文朕惟国家弘奖旧绩笃念前劳生既锡以宠班殁更加之殊礼所以隆饰终之义重易名之典也尔巴浑德居心克慎奉职维勤早宿卫于禁廷持躬匪懈洎典戎于楚甸专阃宣劳屡授统军励洁清而自好常参议政赞机务以抒诚虽臣子分在驰驱无忘精白而朝廷眷兹故旧不靳宠荣赙以帑金赗之上驷敕王臣而挽送用彰优恤之文予祭葬以推恩聿着酬之礼 【着酬之礼：着酬□之礼】 式循彝宪谥曰恪恭呜呼马鬣新封珉石焕松楸之色龙章载贲金泥增泉壤之光用示深仁永垂不朽雍正二年月日 

　　皇清诰赠资政大夫都公讳达哈之墓雍正三年岁次乙巳四月谷旦敬立孙图理琛塔克兴阿伊灵阿费扬古皇清诰赠资政大夫哲公讳备之墓雍正三年岁次乙巳四月谷旦敬立男图理琛塔克兴阿伊灵阿费扬古 

　　御制光禄大夫巡抚湖广等处地方兼提督军务都察院右副都御史加六级谥勤恪纳齐喀碑文朕惟抚绥要地表率羣僚必资笃棐之臣以重旬宣之寄念成劳之犹在宜渥典之攸加所以示酬庸昭优恤也尔纳齐喀祇慎持躬靖共矢志久居郎署懔夙夜于在公出莅藩垣振纪纲而率属俾膺节钺往抚荆襄殚力抒诚克荷封疆之寄民安吏肃正资屏翰之猷疴疾忽婴眷怀良切许子 【许子：许□子】 之省侍遣良医以载驰尚冀速瘳竟闻溘逝彝章备举葬祭从优特颁琬琰之章丕焕松楸之色谥曰勤恪象尔平生于戏功存保障允为百职之楷模恩笃始终永荷九重之宠命式垂奕世诞被弘庥雍正三年八月十四日 

　　维雍正三年十月初五日皇帝遣礼部侍郎三泰谕祭于光禄大夫巡抚湖广等处地方兼提督军务都察院右副都御史加六级谥勤恪纳齐喀之灵曰任典封疆实赖拊循之绩恩施纶綍爰酬保障之功念夙夜以杼忱俾始终而受眷尔纳齐喀持身谨恪秉性朴诚历职郎曹谙兵刑之规画宣猷岳牧着屏翰之声称朕以荆楚为要区特授节旄之重寄廉隅足式官吏赖其激扬绥又 【又：乂】 有方军民资其辑睦俄疾疢之见告即王?尔乐以频颁方冀渐差遽闻沦谢锡嘉名以象行树丰碣以增荣特遣专官以陈祀事于戏风清棨戟遡未泯之勤劳光被泉扃昭常新之渥宠苾芬攸荐尚克歆承 

　　原任礼部尚书加赠太傅谥文端顾八代碑文国家褒崇旧学眷念前劳其有品望重于班联经史陈于朝夕励靖共而匪懈宜宠锡之加优所以表嘉型昭茂典也尔顾八代纯粹宅衷端方制行早受知于圣祖洊奉职于清班出赞军麾佐荡平之谋略入司典礼矢夙夜之寅恭命讲读于内廷効恪勤于历岁论圣贤之奥义深契朕心阐性道之微言懋抒诚悃比老成之告谢谊笃始终缅模范之犹存礼隆赠恤特颁祭葬载复官阶晋爵秩于三公垂琬琰于百世易名象行曰文曰端于戏睠怀素履师资之益难忘诞彼新恩耆旧之恩弥切丝纶代贲竹帛流光雍正四年 

　　皇清诰封资政大夫佐领兼护军统领承理护军统领事加二级赫公神道碑文雍正四年丙午岁五月朔二日叔父卒于官本年六月十一日葬于祖茔芳弟传柱立将述叔父之懿行以志不朽而属草于芳芳不文奚敢言操觚事虽然芳于叔父犹子也芳而不言其何以使叔父之令德表彰于后世哉叔父讳赫腾额字子九生而岐嶷不苟言笑惟至孝持身简而御下宽与朋友交始终如一自念世受国恩情深报效忠爱之忱溢于眉宇始仕民部笔帖式黾勉职 【黾勉职：黾勉□职】 大司农以下无不敬而爱之既而袭佐领以贤能特简治扬州运河疏瀹有方公私咸赖事竣之日一尘不染扬州人至今称之官侍卫以小心勤谨选送泽布尊丹巴胡土克图到西藏未几管护军参领承理护军统领事洁己奉公正身率属羣僚 【率属羣僚：率属僚】 寀服其风裁兵弁深其爱戴方谓水膺遐龄讵意命随星陨享年有八 【有八：上缺二字】 溘然一朝遂成千古易篑之日人人流涕非盛德感人之深入人之切乌能若是乎芳也情关一本痛切九原想象音容徒形蒙寐虽言之无文不足以传叔父立身行己之万一然后之人遇邱墓而与 【与：兴】 思得以彷佛叔父之梗概者在于斯碑芳安能已于言乎芳安能已于言乎铭曰邦之彦兮家之贤忠孝性生归受全丰碑崒律何巍然佳城郁郁庆绵绵丙子举人佐领散骑郎加二级侄石芳拜撰增广生音布书孝男传柱立雍正五年岁次丁未二月吉旦立 

　　雍正四年九月二十六日皇帝御祭遣礼部员外郎童仕虎与原任正蓝旗副都统署都督同知管河南南阳府总兵官事董玉祥之灵曰鞠躬尽瘁臣子之芳踪赐恤报勤国家之盛典尔董玉祥性行纯良才能称职方冀遐龄忽闻长逝朕用悼焉特颁祭葬以慰幽魂呜呼宠锡重垆庶享沐 【庶享沐：庶沐】 匪躬之报名垂信史聿昭不朽之荣如尔有知尚克歆享雍正五年岁在丁未夏月二十日丁丑立 

　　原任王府长史谥果毅额尔德黑碑文□朕惟悯贤劳而赐恤所以劝功追隆典以表幽亦由教孝虽松楸之已旧俾泉壤之如新爰沛纶言用昭珉刻尔额尔德黑昔仕藩僚屡随军伍身能奋勇历战阵而愈雄职在从征着勤劳而不伐功因暂掩赏未及身今尔子噶尔弼愿辞议叙之勋请作移褒之典朕深怀恤旧奖効力于师中俯允陈情特追崇于格外爰勒文而赐谥且加秩以赐碑于戏不辞劳瘁于生前是用名标华碣仍被宠光于身后依然荣贲幽阡为臣子者尚其式诸雍正五年□月□日 

　　维雍正六年岁次戊申七月庚戌朔越二月八日 【二月八日：二十八日】 丁丑遣礼部右侍郎仍兼管太常寺事孙卓皇帝谕祭复行赏给一等公鄂备之灵曰体大公以驭世恩威并用而皆宜考实事以衡人功过具存而不掩惟睠怀于壮烈乃特沛夫鸿于施 【鸿于施：鸿施】 尔鄂备赋性矜豪秉姿果劲当世祖开基之运爵列上公逮圣祖缵绪之初位叨元辅权重而每多僭妄秩崇而遂肆骄盈咎戾已深刑章莫逭圣祖尚复锡后昆之宠命授世职之荣阶朕恭览实录以披寻追念成劳而感恻身经百战冲劲敌以长驱勇冠三军攻坚城而必克知勋庸之甚巨洵瑕舋之可蠲俾绍土茅之封并颁牲醪之奠于戏勤劳未泯堪留信史之辉阀阅重高爰作力臣之劝灵其不昧享此苾芬 

　　太子太傅武英殿大学士兼吏部尚书加二级谥文恭富宁安碑文朕惟辅升平之政理职重中台扬赫濯之声灵任归上将其有历内外而克彰誉望阅初终而勿替诚勤则垂信史以留芬勒丰碑而纪烈尔富宁安秉心恪慎立操洁清佐统军而掌旅禁营贰农部而持筹天庾旋司邦宪励澄肃之风裁再践文昌着端方之绩效际圣祖申威之会简授旌麾当朕躬缵绪之初擢居鼎鼐端凝之度洵济美于相门训练之方复宣劳于帅府□资毗倚忽感凋零设祭特遣夫专官赐金用资其全葬载稽彝典定谥文恭于戏懋报□之宏猷位兼将相酬致身之大节礼备哀荣其载在青珉揭诸隧道式昭久远聿表宠光雍正六年八月二十三日 

　　领侍卫内大臣兼佐领加五级追封伯衔加赠勤慎谥号马武之碑奉天承运皇帝制曰地当禁近身依日月以为光位冠班联气壮风云而动色宜贲显休之命用酬翼卫之劳尔管侍卫内大臣马武附凤雄才材 【雄才材：雄材】 珥貂伟望首扈六飞之跸清汉扶轮独居七校之先重霄捧日岂止媲于圻父俾作爪牙实亦莱尔元臣有同心膂欣逢庆典爰沛彤纶宜沐殊施以彰丹悃兹以覃恩特授尔阶光禄大夫锡之诰命于戏自天有喜祇应左右先知后国宣勤尚冀始终匪懈敬承显命永荷恩光初任六品官二任三等侍卫三任佐领四任二等侍卫兼佐领五任镶白祺 【祺：旗】 汉军副都统六任镶白旗汉军副都统七任镶白旗护军统领又左翼前锋统领八任镶白旗蒙古都统兼内务府总管奉宸院卿管侍卫内大臣佐领九任本职雍正六年九月二十七日 

　　维雍正六年岁次戊申九月戊申朔越二十七日甲戌皇帝遣经筵讲官礼部尚书加二级常寿谕祭太子太傅武英殿大学士兼吏部尚书加二级谥文恭富宁安之灵曰纶扉赞化标风度以率百寮幕府临戎播声威而张九伐念荩臣之尽瘁颁茂典以饰终尔富宁安秀挺高门荣跻贵仕仓储是掌遂崇风宪之班邦礼攸司旋综铨衡之任入登政府资舟楫之良材出握军麾统熊罴之雄镇秉端方以立品廉慎夙彰本敬恪以持躬勤劳懋着眷衷怀之匪懈谓精力之未衰冀延耋耄之龄尚展谟猷之效忽闻凋谢深切轸伤乃贲徽章聿加优恤赐帑金而营兆议谥法以易名用设几筵式陈牲醴于戏翊星云之景运业纪青编沛雨露之殊恩光流黄壤尔灵不昧庶克歆承 

　　领侍卫内大臣兼佐领加五级赠伯爵谥勤恪马武碑文朕惟恩隆念旧垂渥泽于泉扃礼重饰终锡嘉名于琬琰眷成劳之弗替宜异数之频邀意至厚也尔马武坦白居心和平成性趋龙墀而严宿卫随豹尾而扈宸游堪寄腹心弗离左右皇考深嘉其敬慎尔诚无间于初终阅五十年有如一日朕眷惟劳绩方笃倚毗遽告沈疴良深垂念遣皇子以宣温谕赐御医而视良方更赉兼金特加世秩迭颁恩命冀永天年溘逝忽闻轸怀弥切赠之伯爵加子祭筵沛逾格之鸿施详易名于素行溯多年之宣力尽职惟勤鉴方寸之自持禔身以恪考之谥法尔实攸宜式树丰碑用彰优恤于戏云凝宅兆犹存奉国之忱日丽松楸永着酬庸之典垂诸奕世不亦休欤雍正六年九月二十七日 

