<!-- { "loadSidebar": true } -->
　　诰赠资政大夫郗公碑公讳郗佐满洲之尼麻察人也姓辉和氏公父噶敦章京赠资政大夫母纳喇氏赠夫人俱葬于原籍公赋性诚悫状貌奇伟事亲克谐愉悦友于同气更极情深朋友则以信乡党则以和生平敦崇大节不慕浮名自太祖高皇帝时即披坚执锐効力戎行虽阨于运数未得邀一命之荣然遇物接人积德累功贻留于后语云积善之家必有余庆以故公季嗣喀公际明良之会于正三品郎中任内恭遇覃恩赠公崇阶光贲泉壤较之高爵厚禄荣耀生前者亦何异哉总之公安分俟命寿踰古稀颐养子禄且伉俪咸髦耋相守以终天年洵为福人矣公卒于康熙五年九月十六日癸已享年七十有三赠资政大夫公配陈克达氏享年七十有一后公十日而殁赠夫人今公之子喀公建碑墓表属文于余敬撮公之忠直积德摭拾大槩以垂诸不朽云尔康熙十三年二月吉旦刑部员外郎王国安顿首拜撰 

　　多罗贝勒谥显荣喀儿赤洪碑文朕惟有功德于宗社者令名奕世克昌后人其能茂昭前烈永保遗休并宜表章以劝来裔惟尔宗枋旧臣皆太祖太宗所培育以赞翊皇猷或开拓封疆或密侍禁近弘勋硕德炳耀后先尔多罗贝勒喀儿赤洪系属天潢谊坊屏翰入关定鼎努力戎行歼流寇于庆都击献贼于巴蜀宁武有屡战之功左卫着三捷之绩及任都统理藩院皆能辛勤供职克尽乃心后以疾薨逝世祖章皇帝敕建丰碑谥曰显荣朕今追念前徽重勒贞珉用传不朽庶昭朕敦族之心水为宗藩之懿典云尔康熙十三年三月初九日 

　　康熙十三年三月十七日皇帝谕祭故原任礼部尚书祁彻白之灵曰鞠躬尽瘁臣子之芳踪恤死报勤国家之盛典尔祁彻白性行纯良才能称职历阶宗伯着有勤劳因有疾而赐休冀颐养以永世忽闻长逝朕用悼焉特颁祭葬以慰幽魂呜呼宠锡重垆庶享匪躬之报名垂信史聿昭不朽之荣尔如有知尚克歆享 

　　奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦承往制甄进贤能特设文武勋阶以彰激劝受兹任者必忠以立身仁以抚众智以察微防奸御侮几无暇时能此则荣及前人福延后嗣而身家永康矣敬之勿怠费赫斋尔原系空衔佐领出征云贵时在凉水井地方贼伪侯李成蛟率四总兵官有九千马步官兵排齐炮鸟鎗挨牌拒敌击战时将对敌击败之双河口地方贼李定国率四侯二伯上万官兵摆列象只挨牌来战击战时将对敌击败之贼兵上千颈上系索摆列炮鸟鎗挨牌拒敌击战时将对敌击败之贼有三千马步兵摆列炮鸟鎗挨牌拒敌击战时将步战将对敌击败之出征山东时贼首俞三吕思起率领三千余兵于锯齿牙前面挑濠筑墙垛排齐炮鸟鎗拒敌击战时将对敌击败之出征四川时在野狐岭沿山有马三百余贼竖立红纛诱立击战时将山林内埋伏千余贼□并击败之又有埋伏二千余贼迎出击战时率本甲喇将对敌击败之在阳平关逆贼伪叶总兵之万余官兵于山顶竖立栅栏扎立数营排齐炮鸟鎗拒敌击战时率本甲喇将对敌击败之在朝天关逆贼伪总兵施遵礼同各伪总兵率领一万七千余官兵将隘口挑濠截断修木城埋药设信炮于山下立寨两层堆放石块扎立三十余营拒敌击战时率本甲喇将对敌击败之在蟠龙山逆贼伪将军王平藩郑蛟麟吴之茂何德成等率领将及四万官兵排齐尖栅炮鸟鎗挨牌分头来战又自右翼水路贼从后上陆来犯我左右各营前后齐攻击战时率本甲喇将对敌击败之小梅岭地方有四千马步贼断路立寨设栅安椿排齐炮鸟鎗挨牌拒敌击战时率本旗兵将对敌击败之龙潭驲西山脚下有二千余马步贼断路立寨设栅安椿排齐炮鸟鎗挨牌拒敌击战时率本旗兵将对敌击败之龙潭驲山坡上有二千余马步贼断路立寨设栅排齐炮鸟鎗挨牌拒敌击战时率本旗兵将对敌击败之秦州城内贼来犯我营泛击战时阵亡从优升授骑都尉兼一云骑尉与男赛住承袭康熙十三年四月十五日立 

　　皇清诰封光禄大夫三等阿思哈哈番加二级齐公诰命碑记皇清诰封光禄大夫齐公妻一品夫人张氏诰命碑记奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔三等阿思哈哈番加二级齐尔格慎性资端敏才略宏通初列官阶克着勤劳之绩爰膺任使弥昭敬慎之忱奉职有年小心益励崇班洊陟历试无愆欣兹庆典之逢宜沛恩纶之宠特颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心初任拜他喇布勒哈番二任拜他喇布勒哈番又一拖沙喇哈番三任袭弟之职一等阿达哈哈番四任一等阿达哈哈番又一拖沙喇哈番五任三等阿思哈哈番六任今职皇帝制曰作朕股肱良臣所以矢夙夜厘尔女士内则亦以効劻勷休命用申壸仪维懋尔三等阿思哈哈番加二级齐尔格慎妻封夫人张氏相夫克谐宜家着范尔夫恪勤尽职藉尔黾勉同心内则既娴褒纶宜锡兹以覃恩封尔为一品夫人于戏睠此勤劳之佐久藉同心嘉尔贞顺之贤载颁异数益修内德以答殊恩顺治十四年三月初十日康熙十三年五月吉日孝男护军参领加一级穆成格孝孙男三等阿思哈哈番石清敬立 

　　镇国公宗人府左宗人谥纯和托克托慧碑文自古帝王创业垂统以贻万世凡在宗支皆膺显爵所以重懿亲也尔托克托慧乃固山贝子吴达海之子性行端良克循职任及授宗人府左宗人允能尽职方冀永享遐龄何乃遽闻奄逝朕笃念宗亲爰稽成宪谥曰纯和勒之贞珉用垂不朽庶昭朕敦睦之怀云尔康熙十三年五月十一日立 

　　皇清康熙十三年六月吉旦通议大夫刑科掌印给事中加二级长男姬什哈太常笔帖式哈番次男塞尔古德长孙马世德 

　　大清诰封资政大夫甘塔堪之碑□任副都统一等阿思哈哈番加二级谥襄壮俄莫恪图巴图鲁碑文□古建业驱策羣力不吝爵赏以劝有功昭示后世用垂不朽所以励忠盖甚备也尔俄莫恪图巴图鲁□行纯良才能称职征朝鲜攻大同首登保安城故赐名巴图鲁后取撒哈连兀喇及征山东临洺锦州□山杏山战功屡奏迨入关定鼎追贼庆都击杀甚众太原承天四川汉中等处俱能戮力败敌迭膺显爵忽闻庵逝甚悼朕怀特赐谥曰襄壮勒诸贞珉以以光泉壤国典臣谊庶其昭垂无斁哉康熙十三年六月初六日立 

　　大清光禄大夫大宗伯祈公逢昌隆之运効忠贞之节盖古之所谓纯臣也历任清华为侍读为学士为启心郎于兵部户部由礼部侍郎为尚书特恩加太子少保公朴忠自矢夙夜匪懈历事三朝三十余年或宣力疆场或克勤职业忠荩着于朝廷诚亮孚于寮采凡大典礼必恪恭寅畏期协神人而赞化道迨归老于家门庭如故廪牧无加清风亮节实辅世之柱石也年甫六十一奄然长逝九重悯悼恩恤祭葬可为人臣之有始有终者矣公在礼部与予父同事者三年与予同事者五年知公最深景行于生前哀思于身后情有不能已者为之着其略于碑阴俾后之览者知盛世有忠正之大臣而子孙克绍其遗烈诚邦家之光矣经筵讲官光禄大夫兵部尚书宛平王熙顿首拜譔康熙十三年八月十九日孝子护军参领达赖立 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之良规诚古今之通义尔内务府总管加一级噶禄性资端谨才识宏通俾管内务府总管恪慎无惭于职守宣劳政务夙夜克矢乎寅恭任用有年小心益励崇阶洊陟历试能勤欣兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奬于忠贞树德懋勋尚益勤于笃棐祗服朕命勉尽乃心初任捕牲部员外郎二任钱粮诸尔汉员外郎三任本部郎 【本部郎：本部郎中】 四任捕牲部郎中五任加一级六任一等侍卫七任内务府总管八任今职制曰作朕股肱良臣所以矢夙夜厘尔女士内则亦以効劻勷休命用申壸仪维懋尔内务府总管加一级噶禄妻佟佳氏相夫克谐宜家着范尔夫恪勤尽职藉尔黾勉同心内则既娴褒纶宜锡兹以覃恩封尔为一品夫人于戏睠此勤劳之佐久藉同心嘉尔贞顺之贤载颁异数益修内德以答殊恩康熙十四年二月十四日 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔太子少师内大臣三等公佐领飞扬俄性资端亮才识宏通简侍禁庭恪慎无惭于职守宣劳左右夙夜克矢乎寅恭任用有年小心益励服官匪懈历试能勤兹欣庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心康熙十四年二月十四日 

　　皇帝遣礼部郎中喇沁谕祭都察院左副都御史呀思哈之灵曰鞠躬尽瘁臣子之芳踪恤死报勤国家之盛典尔呀思哈性行纯良才能称职方冀遐龄奄然长逝朕用悼焉特颁祭葬以慰幽魂呜呼聿昭不朽之荣庶享匪躬之报灵如不昧尚克来歆康熙十四年三月十六日立 

　　太子太保内大臣原任理藩院尚书加一级二等阿达哈哈番谥敏壮哈兰图碑文稽古建业驱策羣力不吝爵赏以劝有功昭示后世用垂不朽所以励忠盖甚备也尔哈兰图性行刚方才猷敏练效力戎伍素着勤劳简任理藩克修职业因年老而乞休冀颐养以永世忽闻长逝甚悼朕怀特赐谥曰敏壮勒之贞珉光及泉壤国典臣谊庶其昭垂无斁哉康熙十四年四月初四日立 

　　原任太子少师工部尚书加二级因年老原品解任谥敏襄星纳碑文稽古建业驱策羣力不吝爵赏以劝有功昭示后世用传不朽所以励忠盖甚备也尔星纳性行纯良才能称职历任司空着有勤劳因年老而赐休冀颐养以永世忽焉长逝朕甚悼焉特赐谥曰敏襄勒诸贞珉永光泉壤国典臣谊庶其昭垂无斁哉康熙十四年四月十五日立 

　　和硕显亲王谥懿富寿碑文古帝王膺天受命咸赖懿亲夹辅宗社生则大启藩封报功崇德没亦勒之金石用垂不朽朕丕承先业抚育万邦亦惟诸宗亲共襄图治尔富寿系和硕肃亲王之子推恩封为和硕显亲王性资端敏克绍先猷方冀遐龄遽尔奄逝在朕亲谊笃挚既萦一本之怀追尔品行纯良益切维城之痛爰稽成宪赐谥曰懿勒之贞珉昭示奕世庶表朕笃族之心永为藩辅懿典云尔康熙十四年四月二十一日立 

　　一等公品级谥恪僖遏必隆碑文稽古建业驱策羣力不吝爵赏以劝有功昭示后世用传不朽所以励忠盖甚备也尔遏必隆赋性敬慎制行端方袭显爵于髫年膺禁近之职守悫诚报国常存匪懈之心寅亮为怀允励靖共之节克襄王事着有勤劳方冀遐龄忽焉长逝念尔勋旧大臣朕甚悼焉特赐谥曰恪僖勒诸贞珉用光泉壤国典臣谊尚其昭垂无斁哉康熙十四年五月二十六日 

