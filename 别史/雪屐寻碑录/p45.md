<!-- { "loadSidebar": true } -->
　　皇清通议大夫拜他喇布哈番又一拖沙喇哈番陕西恊领常公神道碑赐进士及第经筵日讲官起居注礼部尚书兼管翰林院掌院学士教习庶吉士眷弟韩菼顿首拜撰文赐同进士出身通议大夫通政使司通政使眷弟□铠顿首拜篆额赐进士出身通议大夫礼部侍郎仍管国子监祭酒事眷弟孙岳颁顿首拜书丹公讳常保号诚斋长白王嵚岭人也姓觉罗氏其上世远弗可考我太祖高皇帝龙兴辽左公祖布穆里以骁勇闻官授护军校代佐领事遇敌敢战屡着功绩夫人民觉罗氏生子三公考雅思哈其次也幼而英异多智勇弱冠官护军校代护军参领事四征湖襄一平云贵所向有功最后征李定国于盘船山步军深入血战不止遂殁于兵世祖章皇帝悯其忠勇死事诏授公拖沙喇哈番夫人舒穆鲁氏封宜人时公方八岁袭父爵公器局□成每朝会公卿诸先达交口叹美以为将来所至殆不可量公至孝事太夫人备极色养读书知大义性明达而恬退不欲以才智先人然遇事敢言临时利害不避虽古贲育莫之或过□稍长□职勤慎趋事必早往宴罢太夫人常悯其劳公慨然流涕曰儿官父所遗痛父殁壮志未伸期勤劳报国慰吾父地下母第安之儿殊不苦也年十五随征察哈尔布尔尼贼众大队屯山后而伏二百余骑山谷间突出掩至我军惶骇欲奔公叱所部勿动勒伍以待已而乘间疾击遂歼之上诏授拜他喇布勒哈番加一级阶通议大夫夫人纳喇氏封淑人祖布穆里赠通议大夫祖母民觉罗氏赠淑人父雅思哈赠通议大夫母舒穆鲁氏赠淑人准袭爵□世已又特旨除公陕西西安府协领公导太夫人舆之西安抵镇治事唯勤驭众以德鞭朴不加而强兵悍卒皆奉纪律无敢犯者厥后一镇汉中再镇宁夏所至兵戢民安恩威并着迄于今犹□□人口不衰公处事持大体善体人情诸大吏事有疑难必就公谘访甚见敬礼后太夫人以天年终公哀毁骨立既免丧会噶尔丹犯顺公随征绝域至克鲁伦河兵众饥疲兼值疫疠公拊循恳至粮糗与同且委曲喻以忠义猝遇敌公奋勇先登所部衔公恩无不冐矢石为国效死力者已又至哈密经历险远积苦兵间渐染成疾返斾西安公病笃呼家人与诀曰吾垂髫承先泽受国厚恩念先人赍志殁常欲捐躯效忠以慰前人不图一疾至此命也何尤但愿我子孙以忠孝矢心即祖父为不死矣一言不及于私遂卒诏于公拜他喇布勒哈番又一拖沙喇哈番准袭三次赠祖若父如其官公生于顺治八年二月十八日卒于康熙三十七年七月二十八日得年四十八岁三十八年二月归榇京师公居陕十七年归榇之日兵民祖奠号泣者且万人又立碑于府治之旁而祀之曰见碑如见我公也是年四月五日厝公灵于京东之高米店又为立石以图不朽余遂述而志之以示孝子慈孙奕叶之楷法焉公三子长索鼐嗣公爵次那尔泰笔帖式次索尔泰太学生孙四人那拜太学生余俱幼高米店在运河北距京十二里许康熙四十一年岁次壬午三月十九日立石 

　　多罗平郡王谥悼讷尔福碑文粤稽古帝王平章百姓必先睦族所以重亲亲也朕笃念宗盟眷隆一本凡我天潢属籍及先世宣劳克懋厥勋者咸推恩焉尔多罗平郡王讷尔福自乃祖从入关破贼戮力中原我世祖章皇帝懋嘉乃功用封尔祖为多罗衍禧郡王惟尔父亦克继前人休恩封平郡以及于尔尔袭封膺宠式赖先猷年力方强修途正远谓朱邸之长开享白茅之永胙何期奄逝深怆朕怀爰命所司考循彝宪易名赐葬特示优荣于戏窀穸初营悲风生感丰碑屹立历禩流光尔克有知其敬承休命康熙四十一年四月十六日立 

　　皇清诰赠光禄大夫都察院左都御史那公之碑康熙四十二年春二月孝孙光禄大夫议政大臣理藩院尚书哈雅尔图巴泰巴海曾孙拜桑魏和德罗多礼泰希兰泰桑格朱成格玄孙黑里雅图巴图立齐世士大寿那海二哥同敬立 

　　光禄大夫议政大臣都统理藩院尚书阿公一品夫人钮祜卢氏赵佳氏马佳氏碑奉天承运皇帝制曰风行域外枢机实掌于中台绩着朝端喉舌均司于北斗爰颁宠命用答贤劳尔议政大臣理藩院尚书都统佐领阿尔尼矢怀诚悫莅事精能修意修文用佐怀柔之德来王来享聿襄绥辑之功际声教之覃敷八方化洽属恩威之远播九译欢腾茂奖殊庸式符庆泽兹以覃恩特授尔阶光禄大夫锡之诰命于戏王灵式畅承怀辉德之风国体丕宣无替书勋之典勉承嘉赉益展良谟康熙四十二年岁次癸未三月谷旦妻马佳氏敬立 

　　奉天承运皇帝制曰治军命将朝廷弘燮伐之猷移孝作忠臣子着折冲之烈尔噶巴喇乃二等护卫苏章阿之父禔躬醇谨课子义方戎务夙娴克启箕裘之绪天休锡命用敷车服之荣兹以覃恩赠尔为中宪大夫二等护卫锡之诰命于戏播徽章于天上祗受国恩邀令誉于师中永昭家庆康熙四十二年三月 

　　奉天承运皇帝制曰藩卫宣劳而奉职敬尔在公天家睦族以推恩风兹有位尔二等护卫苏章阿夙秉才猷常怀修谨早列服劳之职驰驱既着□其心习闻为善之风出入必循乎大体兹以覃恩特授尔阶中宪大夫锡之诰命于戏表英姿于邸第常分玉叶之光颁殊宠于殿庭永荷金泥之□初任五品典仪二任三等护卫三任二等护卫加一级康熙四十二三月 

　　奉天承运皇帝制曰表臣报绩爰归美于贻谋司士诏功必遡原于绳武殊荣洊被积伐增华尔道兰乃山西等处承宣布政使司加二级满都之祖父衍绪开先垂庥裕后孙枝挺秀聿昭树德之符世业丕昌大启承家之学兹以覃恩赠尔为通奉大夫山西等处承宣布政使司锡之诰命于戏锡五章而敷泽珂里流光推三叶以承恩德门袭庆祗膺茂典永荷宠绥制曰鸿恩锡类聿彰贻谷之休令范宜家益着含饴之媺式逢庆典爰沛殊施尔山西等处承宣布政使司加二级满都祖母佟佳氏度叶珩璜训娴图史心庄体顺着壸范于中闺善积庆余表母仪于奕世兹以覃恩赠尔为夫人于戏播兰□之芳泽宠被重闱扬芝捡之徽音光流华冑荣章洊逮德范犹存康熙四十二年三月十八日 

　　奉天承运皇帝制曰夙夜宣劳事君资于事父云霄布泽教孝实以教忠特贲丝纶用光阀阅尔多哈乃山西等处承宣布政使司加二级满都之父操守淳笃矩范严明术在诗书克启趋庭之训业恢堂构实开作室之模兹以覃恩赠尔为通奉大夫山西等处承宣布政使司锡之诰命于戏锡天府之徽章殊荣下逮际人伦之盛美茂典钦承祗服诰词永光誉问制曰家声昌大夙彰式谷之休壸教贤明不替树蘐之慕适逢上庆用锡殊荣尔山西等处承宣布政使司加二级满都母烘乌氏敦习礼规恪循箴训寝门治业着恒德于贞心闺塾授经寓慈风于雅范兹以覃恩赠尔为夫人于戏恩能育子挺杞梓之良材善必称亲被笄珈之茂宠祗承嘉奖永播徽音康熙四十二年三月十八日 

　　奉天承运皇帝制曰奉玺书于中禁位重甸宣推节镇于外台职司抚辑任专锁钥绩奏澄清尔巡抚贵州兼理湖北川东等处地方提督军务都察院右副都御史加一级王燕才本优长躬能表率六条秉宪人瞻列戟清和百郡承流地偏随车膏雨特颁庆典诞播徽音兹以覃恩特授尔阶通奉大夫锡之诰命于戏□纪振纲资奠安于伟畧諴民饬吏慰宵旰之深衷罔替成劳用终永誉康熙四十二年三月十八日 

　　奉天承运皇帝制曰国爵优崇树鹰扬之伟烈家声光大表蛾术之良规特布新纶用彰旧德尔李国宝乃提督云南等处地方总兵官偏图之父清门代启素履恭修教子义方早授豹韬之略传家忠孝果符鹊印之祥庆典式逢崇阶宜陟兹以覃恩赠尔为荣禄大夫提督云南等处地方总兵官锡之诰命于戏显扬克遂休兹天室徽章作述交辉展也人伦盛事令名无斁世泽长垂制曰元戎受任既协吉于师贞阃范贻芳更推原夫母德克光内则载锡殊恩尔提都云南等处地方总兵官偏图母张氏早习规型夙娴图史令仪不忒表懿范于闺门慈教有成树鸿勋于幕府式逢庆典用阐徽音兹以覃恩赠尔为一品夫人于戏锡茂奖于兰陔芳蕤益播被惠风于葱佩馨泽弥新祗服诰词永扬休问康熙四十二年三月十八日 

　　奉天承运皇帝制曰德厚流光溯渊源之自始功多延赏锡褒宠以攸宜应沛殊施用扬前烈尔吴巴海乃总管内务广储司郎中兼参领佐领包衣达加一级海章之祖父性资醇茂行谊恪纯启门祚之繁昌华簪衍庆廓韬钤之绪业奕叶扬休巨典式逢崇阶宜陟兹以覃恩赠尔为资政大夫锡之诰命于戏三世声华实人伦之盛事五章服采洵天室之隆恩显命其承令闻弥播制曰天朝衍庆必推本于前徽家世贻谋遂承休于再世彝章宜锡宠命载扬尔总管内务府广储司郎中兼参领佐领包衣达加一级海章祖母纳拉氏壸范示型母仪着媺惠风肆好既比德于珩璜余庆绵延自邀恩于翟茀特颁渥典用表芳规兹以覃恩赠尔为夫人于戏缓带轻裘挺孙枝之材武高文典册貤大母之显荣祗服宠绥永昭良轨康熙四十二年三月十八日 

　　奉天承运皇帝制曰臣子靖共之谊勇战即为敬官朝庭敷锡之恩作忠乃以教孝尔禅布乃总管内务府广储司郎中兼参领佐领包衣达加一级海章之父令德克敦义方有训衍发祥之世绪蚤大门闾旌式谷之休风用光阀阅惟令子能娴戎畧故懋典宜沛纶章兹以覃恩赠尔为资政大夫锡之诰命于戏显扬既遂壮猷一本于诒谋缔构方新殊锡永绥夫余庆钦予时命慰尔幽涂制曰臣能宣力爱劳固赖于严亲子克承家令善多由于慈母尔总管内务府广储司郎中兼参领佐领包衣达加一级海章母民觉罗氏柔顺为仪贤明着范当弧矢悬门之日瑞应虎臣迨干城报国之年恩沾鸾诰兹以覃恩赠尔为夫人于戏贲翟车而焕采宠命祗承摛彤管而扬徽遗型益永康熙四十二年三月十八日 

　　维康熙四十二年岁次癸未七月初二日皇帝遣经筵讲官礼部右侍郎加五级罗察谕祭太子太傅礼部尚书保和殿大学士加六级致仕加少傅兼太子太傅谥文靖王熙之灵曰朕惟休明之世光辅宜先密勿之司耆旧是赖苟其始终一德夙夜尽心生前之倚毗久殷身后之哀荣宜备尔太子太傅礼部尚书保和殿大学士加六级致仕加少傅兼太子太傅王熙学术醇正才品端凝早入词林蜚声艺苑旋参知于纶阁复领袖乎花砖敏练夙闻恪慎久着受先帝之殊眷为心膂之近臣迨朕御极之初洊陟列卿之任益思笃棐不懈寅恭特简秉钧用襄机务抱休休有客之度持凛凛不易之操熟谙典章周知庶政罔有偏倚自矢公忠常存中正坦易之心赞成宽大和平之治岁月既久劳瘁滋深屡请引年欲辞重任朕慰留至再尔求退益坚准以原官致仕旋即晋秩公孤虽身远阙廷而家依辇下每加存问用访起居曾遣近臣颁示手敕时逢佳节命锡芳筵尚方之文绮珍羞内府之琼浆宝露罔不毕赐以示殊恩方谓饵药加餐渐冀却病怡神养素正可延年岂意遽尔长辞朕心深为震悼特遣皇子临奠格外优崇回念生平宛然心目爰考饰终之典用酬翊赞之勋谕祭往颁兼营窀穸赐谥文靖备礼加荣呜呼贲纶綍于重泉仪型已往垂鼎钟于奕世令闻犹存灵其有知尚克歆享 

