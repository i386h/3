<!-- { "loadSidebar": true } -->
　　原任文华殿大学士兼吏部尚书加二级致仕谥文端伊桑阿碑文国家命官佐理特隆机务之司人臣宣力効忠尤赖老成之器果其精勤体国恪慎持躬斯生前之依毗甚殷而殁后之恩施益茂尔原任文华殿大学士兼吏部尚书加二级致仕谥文端伊桑阿有醇懿之资有厚重之望出身科第筮仕郎曹旋升近禁之班洊莅列卿之长勤劳历试笃棐有加用是简尔为内阁大学士受事之后益矢靖共宅心一本于和平处事弥形其宽裕夙夜匪懈左右无违盖在职者十五年而秉心者如一日岂其告瘁遽乞悬车温语慰留至三至再时悯其奏对之久则命同列以扶持或闻其疢疾之侵屡遣良医而轸视乃固求释任勉许投簪虽身远阙廷而眷殷耆旧方期颐养共乐升平奄忽沦亡益增悯悼呜呼表班联而正色仪型尚着于黄扉赞密勿而尽心名实永垂于青史彝章备举锡谥文端爰勒丰碑用光窀穸康熙四十二年七月十八日立 

　　皇清诰封光禄大夫世袭阿达哈哈番福陵总管诰赠议政大臣户部尚书克公之碑康熙四十三年二月吉旦孝孙议政大臣户部尚书加五级凯音布敬立 

　　资政大夫二等阿达哈哈番护军统领兼佐领哈尔呼机碑记奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦□□制□进贤能特□文武勋阶以彰激劝受兹任者必忠以立身□以□众智以察微防奸御侮机无暇时能此则荣及前人福延后嗣而身家永康矣敬之勿怠哈尔呼机以尔办事有能不违指使故授为三等阿达哈哈番后□次圉锦州时松山马兵来犯我红衣炮尔不违指使领纛杀入阵亡由三等阿达哈哈番以袭子苏白后逢恩诏由二等阿达哈哈番升为一等阿达哈哈番后往浙江舟山击海贼故以一等阿达哈哈番又加一拖沙喇哈番加一级世袭罔替如前兹以覃恩特授尔阶资政大夫锡之诰命弘奖夫崇阶克承夫宠锡钦予时命励尔嘉□康熙四十三年三月初一苏白妻关氏立 

　　皇清诰授光禄大夫王府长史加三级民觉罗公墓表赐进士出身奉政大夫日讲官起居注翰林院检讨加三级沾河郭罗洛阿金撰诰授奉政大夫户部湖广清吏司郎中海宁陈奕禧书赐进士及第文林郎国子监司业北平黄叔琳篆从来帝王受命开创大业锺天地贞元之运发日星经纬之华天子既以神圣文武首出御极其时英贤勋旧以非常人物为名世之佐彪炳丹书焜煌□□世臣阀阅表□乔木良非偶也我太祖太宗肇□鸿图握符御□文武诸臣攀鳞附翼而起率皆辽渖之彦世祖统一区夏永造丕基入关元功龙骧虎贲济美虞周圭鬯彤卢传诸子孙称极盛焉若光禄公尤其俊伟卓越史乘所为称首者也公讳法礼生而岐嶷长而令望兼资文武年弱冠以世勋授多罗信郡王府三等护卫恪恭厥职旋升二等护卫再升一等护卫勋劳久着遂擢本府长史辅导贤王屡膺宸眷遇康熙二十三年九月二十四日覃恩诰授光禄大夫妻郭罗洛氏诰封一品夫人世臣之家咸以为荣公倜傥有大志而深沉浑厚不露圭角历职藩府襄赞忠勤虽未究其展蕴而老成敬慎为藩屏表率后来传相莫能媲美俾祖父以来家声勿坠实有大过人者公之曾祖讳阿尔塔玺家木起天命初率诸豪众归附嘉其诚款妻以宗女称为木起姑夫官佐领命护治其属二子长讳阿山累功爵国公官都统次讳阿达海以材勇佐命在十六大臣之列即公之祖也竹帛旗常载在□府公之父讳查他以宁远锦州松山功授拜他喇布勒哈番又以平闯贼及破腾纪斯图谢图汗□垒汗功进三等阿达哈哈番世袭罔替历任王府长史六子皆官显要公其第五子也同出母太夫人傅察氏簪缨带砺熊罴貔虎之臣莫有加焉公生于天聪九年乙亥十二月初三日亥时卒于康熙四十二年癸未三月十六日申时享年六十有九子益赛娶副都统张公女孙二尚幼女七人俱适名族卜葬于广渠门外之郊亭公夫人予姑母也阿金知公勋德家世最详述其大略表诸墓道以志不朽焉康熙四十三年三月初三日勒石 

　　维康熙四十三年四月初九日皇帝遣礼部左侍郎仍兼管国子监祭酒事邵穆布谕祭总都四川陕西等处地方军务兼理粮饷兵部右侍郎兼都察院右副都御史加赠兵部尚书太子太保谥文襄觉罗华显之灵曰朕惟国家敉宁疆宇亟需保障之材朝廷奖励官联尤重忠纯之佐其有能祗承休命着有成劳者存则被以殊荣殁则加之异数所以嘉绩劝功甚盛典也尔觉罗华显才猷敏赡器识宏深始筮仕于司宗继升华于中秘由讲筵而纶阁久居侍从之班改陇右为关中两被抚绥之命扬历中外克矢恪勤顾兹秦蜀之区实西南之屏翰矧惟总督之任乃文武之纲维简在臣工畀之节钺三年报绩既政成而人和两地承风更将严而士肃朕俯求民隐时迈华阳爰博采夫舆情乃备知乎治行用是特加眷待大沛恩施宸翰御衣匪颁稠迭宝弓上驷赉予便蕃方谓假尔宠灵永当资其心力忽婴笃疾赐医药于频仍溘赴重泉觉诊悼之弥结载稽典礼用示优隆晋以宫保之崇阶锡以文襄之上谥呜呼老成已谢念伟绩之犹存奠醊用将纪恩纶于弗替尔灵不昧尚克钦承唐熙四十年 

　　都统兼内务府总管佐领谥襄贞马思喀碑文国家慎简老成寄之要任果其恪慎自矢夙夜在公生则被以优崇殁则加之异数恩隆终始礼备荣哀尔马思喀赋性悫诚躬行纯谨念累世之效荩由环卫而参禁兵缘侍从之服劳佐统军而总内务综核尽力兢业殚心旋典羽林于天府兼辖火器于京营及膺都统之崇阶正藉简稽之后効而身婴痼疾予假就闲尚冀获痊遣医诊理讵意奄然长逝深恻予怀宠锡优加仪文毕备遣皇子以临殡用申念旧之情谥襄贞以易名聿举饰终之典呜呼缅委用之有年宜宠荣之洊被式颁纶綍用勒贞珉辉映墓门昭垂后嗣不亦休欤康熙四十三年六月二十八日立 

　　维康熙四十三年七月十一日皇帝谕祭资政大夫正红旗副都统兼佐领以功授拜他喇布勒哈番穆成格之灵曰鞠躬尽瘁臣子之芳踪赐恤报勤国家之盛典尔穆成格性行纯良才能称职方冀遐龄忽闻长逝朕用悼焉特颁祭葬以慰幽魂呜呼宠锡重垆庶沐匪躬之报名垂信史聿昭不朽之荣尔如有知尚克歆享 

　　康熙四十三年七月十五日皇上遣礼部侍郎邵穆布致祭正黄旗管侍卫内大臣前锋统领兼二等伯佐领巴图之文曰鞠躬尽瘁人臣之美□恤亡酬劳国家之盛典巴图资禀纯笃擢为内大谨臣慎供职方期遐昌倏然长逝朕深哀悼特颁祭祀之典以表轸念之诚呜呼□施黄壤惟报黾勉之劳名裕清篇以旌不朽之烈如其有知来格来歆 

　　御书太子太傅礼部尚书保和殿大学士加六级致仕加少傅兼太子太傅谥文靖王熙碑文国家优重世臣褒崇耆德其有遭逢泰运历事两朝久居机务之司懋着恪勤之望则必眷深存殁恩笃始终嘉谥用颁碑丰载涣所以风励有位昭示来兹典至巨也尔太子太傅礼部尚书保和殿大学士加六级致仕加少傅兼太子太傅谥文靖王熙学术纯粹器重渊涵早通籍于词林即受知于先帝旋参纶阁矢夙夜以在公复领清班殚靖共而罔懈迨朕躬之御极更倚毗之方殷洊陟列卿简秉钧轴本和衷以协力无偏倚之私敦大礼以推诚表休容之度小心常凛晚节弥坚佐成清静宁壹之休聿遵正直荡平之轨百尔卿士宿望攸归二十余年老成是赖虽岁时逾迈求退恳诚而眷念弥深慰留谆笃及敦请之再四经勉允以告归晋秩公孤时加存问诗篇榜额既锡予之便蕃药饵珍馐亦恩波之稠迭方谓林泉颐养克享遐龄何期疢疾缠绵奄归长夜特遣皇子临奠以示格外优隆回忆生平益增轸恻谥之文靖典备荣哀于戏风度如存仪型未远公忠奏绩黄扉之事业恒新翼赞流徽青简之声施弗替贞珉杰峙永炳千秋康熙四十三年冬十一月二十日 

　　多罗贝勒那□碑自古帝王承天抚民笃念宗亲故生则锡以荣封殁则彰其令誉典至重也尔那□系多罗衍禧郡王罗洛宏第三子秉性端良居心敬慎谊关藩屏派演天潢方冀遐□忽焉长逝念尔属在宗室爰特颁示隆□稽考彝章勒文贞石用传不朽以示敦睦宗族之心永为藩屏懿典云尔康熙四十四年正月二十七日 

　　维康熙四十四年四月十七日皇帝遣礼部郎中硕色谕祭原任厢蓝旗满洲都统额黑纳之灵曰鞠躬尽瘁臣子之芳踪赐恤报勤国家之盛典尔额黑纳性行纯良才能称职方冀遐龄忽闻长逝朕用悼焉特颁祭葬以慰幽魂呜呼宠锡重垆庶沐匪躬之报名垂信史聿昭不朽之荣尚克歆享 

　　光禄大夫议政大臣都统理藩院尚书阿公第三子阿进达墓碑生于康熙十四年乙卯五月初八日寅时公幼而颖异敏捷长而端凝仁恕体貌俊伟精于骑射且博通经史洞晓大义家庭内事亲以孝事长以敬至交友酬答之间靡不情文周致每常言曰男儿立身以光前裕后建功立业为志承藉丰厚母庸也年十三即选拔内庭随侍十六岁随皇长子出征兀鲁特噶尔旦临阵冲录不避矢石王奖赉曰尔年尚幼颇有胆略可嘉厥后夙夜靡宁勤劳愓厉旋得沉疴医药罔效于康熙甲戌年十月二十四日申时溘然长逝易箦之夕呜咽言曰我忠孝两亏大志未遂为天地间之罪人矣言毕即卒尚书公太夫人悲恸几绝次年二月二十七日午时未亡人傅氏产一子头角峥嵘风神秀彻尚书公太夫人顾之色喜曰吾儿虽亡今有后嗣寒家有庆存殁均赖矣太夫人襁褓捧负珍如掌珠锡以佛名众僧保七岁时出就外傅聪慧颖悟目下数行至举止端详语言谨悫常曰吾幼而无父幸赖祖母鞠育日后倘能成立不知何以报刘也故祖母爱护益加晨夕教诲无不承旨岂意甫十岁患痘而殇太夫人及母氏呼号抢地几不欲生呜呼痛哉天道无亲既夺其子又夺其孙桑榆暮景茕茕孤苦彼苍者天何其有极窃念父子生则相背死则同穴爰卜佳城并埋玉树灵其有知傥其化鹤双归集于松楸之上安得不痛生者之经营惨烈而哀呜上下也耶用伐片石勒诸墓道康熙四十四年闰四月十八日妻包门傅氏敬立 

　　皇帝制曰国家思创业之隆当崇报功之典人臣建辅运之绩宜施锡爵之恩此诚古今之通义尔镇守江宁等处地方将军一等阿达哈哈番额楚性质端谨才识宏通俾掌简晋恪慎无惭于职守宣劳左右夙夜克矢乎寅恭任用有年小心益励服官匪懈历试能勤欣兹庆典以示褒嘉尔先攻西平县第二等登进授为拖沙喇哈番又累授为三等阿达哈哈番后海贼郑成功等侵取镇江瓜州贼兵七千余众登岸时尔击败之又贼兵三万余众登岸时尔击败之又贼兵万余众移营时尔击败之又贼兵十万余众拒战时尔击败之故由三等阿达哈哈番升为二等阿达哈哈番世袭罔替今特授尔阶光禄大夫弘奖忠贞懋勋树德康熙二十六三年五月初三日康熙四十四年七月丙子敬立经筵讲官议政大臣吏部尚书管理礼部尚书事务佐领加一级男席尔达参领加一级孙悟礼布八品笔帖式孙世忠三等侍卫孙世禄八品笔帖式孙席礼布八品监生孙世贵 

