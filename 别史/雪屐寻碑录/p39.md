<!-- { "loadSidebar": true } -->
　　康熙二十九年十一月初三日皇帝谕祭阵亡头等公内大臣都统舅舅谥忠勇佟国纲之文惟尔宣力戎行义不辞于蹈刃书勋册府节尤重夫捐躯尔佟国纲丰镐元臣渭阳懿戚迅扫鲸鲵之窟羣贼亡魂遽罹蛇豕之殃一军陨涕心悬皎日垂信史以??系 【??系：流】 芳气激长风卷灵旗而动色壮猷未竟毅魄犹存益沛隆恩用旌休烈呜呼逝者不作常怀报国之忱没而有知尚识褒忠之意再陈禔醴永贲幽扄惟尔礼崇捍患炳大节以常新义切劝忠沛殊恩而罔靳尔佟国纲抒诚报国尽瘁忘身久参帷幄之谋爰被干城之命勇能却敌冲锋而士气咸腾忠不辞难仗节而国威丕振追怀伟烈益轸中情呜呼悼尔重泉苾芬在列颁兹三命窀穸增荣惟尔忠贞不二植臣子之常经恩恤频颁极朝廷之旷典尔佟国纲勇思授命志取成仁丹旐飘摇弥想折冲伟畧繐惟 【惟：帷】 凄恻永怀御侮英风九原之壮志难酬千载之遗名弗替呜呼宠章稠迭用贲松楸灵爽凭依尚歆尊?卜口夕? 

　　皇帝谕祭阵亡镶白旗满洲前锋参领兼佐领加一级赠副都统葛斯特之灵曰鞠躬尽瘁臣子之芳踪恤死报勤国家之盛典尔葛斯特赋性忠直秉气刚方从征厄鲁特御敌冲锋奋勇阵殁朕用悼焉特颁葬祭以慰幽魂呜呼宠锡重垆庶沐匪躬之报名垂信史聿昭不朽之荣尔如有知尚克歆享康熙二十九年□月□□日 

　　雪屐寻碑录卷八
●雪屐寻碑录卷九 

　　清宗室　盛昱　集录 
　　皇帝谕祭故湖广布政使王定国之灵鞠躬尽瘁臣子之芳踪恤死报勤国家之盛典尔王定国性行纯良才能称职履任服官历有年所方冀遐龄忽焉奄逝朕用悼焉特颁祭葬以慰幽魂呜呼聿垂不朽之荣庶享匪躬之报尔如有知尚克歆享康熙三十年二月二十九日礼部祠祭司员外郎禅齐布祠祭员司员外郎索尔璧仪制司员外郎阿尔达读文致祭 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔头等侍卫下一壮尼太佐领□参领仍加一级达赖秉心谨饬临事敏勤简居侍从之班克称仪卫之职朝夕匪懈指使无违既以□劳□膺上秩屡逢盛典宜被新荣爰焕宠章益资効力兹以覃恩特授尔阶资政大夫锡之诰命于戏恩推自近乃弘奖夫崇阶业广惟勤尚克举夫宠锡钦予时命励尔嘉猷头等侍卫下一壮尼大加参领兼佐领事达赖妻那喇氏克勤内德宜尔室家眷良臣靖共之猷赖淑女匡襄之助兹以覃恩封尔为夫人继妻觉罗氏嗣持壸政克相夫纲兹以覃恩封尔为夫人继妻关氏黾勉同心德愈内着兹以覃恩封尔为夫人今奉皇帝诰命勒碑康熙三十年岁次辛未三月初一日立 

　　康熙三十年三月二十三日皇帝遣礼部员外郎赖道谕祭阵亡护军参领自得拜他喇布勒哈番富成格之灵曰鞠躬尽瘁臣子之芳踪恤死报勤国家之盛典尔富成格赋性忠勇才能称职捐躯报国効力师中奋不顾身力战阵殁朕用悼焉特颁祭葬以慰幽魂呜呼聿昭不朽之荣庶沐匪躬之报尔如有知尚克钦享 

　　奉天承运皇帝制曰位列崇阶作忠由于移孝业隆严训资父所以事君念兹堂构之贻厥有丝纶之贲尔罗多礼乃议政大臣户部尚书佐领鄂尔多之父躬裕懿修世推淳德泽流弓冶裕家声于庭闱庆衍门闾亮天工于邦国令名允称殊典庸加兹以覃恩赠尔为资政大夫议政大臣户部尚书佐领锡之诰命于戏一经迪后式传报国之忱七命沾恩益着象贤之美钦予宠命丕佑来昆康熙三十年四月 

　　副都统佐领谥敏壮阿尔虎碑文先登破敌战胜攻取此武臣之事也其或効节疆场见危授命揆诸臣子致身之义亦庶几焉尔阿尔虎职业无愆□使克称始出师于关陇已奋戎行继讨逆于衡湘复襄阃寄志期敌忾义切同仇方殚力于驰驱遽陨身于行阵逖稽载籍死于王事者则厚恤之能执干戈以卫疆圉则春秋予之睠怀匪躬之臣爰贲易名之典是用锡之葬祭谥曰敏壮呜呼艰险不移知贞心之未泯战阵能勇思烈气以如生□被荣名足慰劳臣之魄勒诸坚石永激壮士之肝康熙三十年七月十日 

　　奉天承运皇帝制曰物本天而人本祖谊重所生忠于君者孝于亲恩推自近观贻谋之式谷信绳武之多贤尔赵一鹤乃镶红旗汉军都统佐领赵璟之祖父仁心垂裕令问宣昭锺美厥孙衍箕裘于再世缵承乃祖聚簪绂于一门兹以覃恩赠尔为光禄大夫镶红旗汉军都统佐领锡之诰命于戏树德百年弥表善余之庆荣邀七命益宏佑启之模爰被徽章永膺荣宠制曰家庆蒙庥善必归于大母朝章锡类恩亦逮于重闱载扬闼之仪用着本源之义尔镶红旗汉军都统佐领祖母陈氏履丰守约处逸思劳翟茀烂然厘尔子孙之贵缟衣犹在利为家人之贞兹以覃恩赠尔为一品夫人于戏副笄六珈被宠光于再世狄褕五采昭轨范于一门宠贲下泉庆绵奕世康熙三十年岁次辛未八月 

　　三等伯爵提督殉难加赠太子少保谥忠毅王之鼎碑文朕惟国家崇奖臣谊凡将帅之士能宣力疆场捐躯赴义者褒恤有加典綦重尔王之鼎性资朴茂智畧深沈自作镇京江着有成绩属西南违命移镇两川蜀道崎岖蛇豕未戮尔志存歼寇期报国恩闻命戴星鼓行而进贼势初却旋即狡焉思逞尔慷慨誓激我士气迄贼窥睥睨犹能奋击突围被陷之后詈不绝口婴祸毒惨朕心恻焉今氛祲全消节烈炳着特命所司加恩追赠谥以忠毅呜呼惟尔精诚贯于白日与城存亡义不返顾有臣如此忍令湮没弗彰用勒贞珉永表风烈尔后人尚其承休无斁哉康熙三十年八月十一日立 

　　康熙三十年九月初九日皇帝遣礼部郎中黄茂谕祭故诰封一品太夫人那喇氏之灵曰朝廷弘锡类之恩典均存殁臣子着靖共之节荣被庭闱尔那喇氏乃议政大臣经筵讲官刑部尚书加一级图纳之母尔子历任有年勤劳厥职推原家训宜贲彝章特颁谕祭以光泉壤尔灵不昧其钦承之 

　　奉天承运皇帝制曰国家思创业之隆当崇报功之典人臣建辅运之绩以施锡爵之恩此激劝之宏规诚古今之通议尔二等郎苏性资端亮才识宏通简侍禁庭恪慎无惭于职守宣劳左右夙夜克矢乎寅恭任用有年小心益励服官匪懈历试能勤欣兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祇服朕命勉尽乃心康熙九年五月初六日康熙三十年十月□□日孝□妇叔穆禄氏孝长孙佐领三等侍卫阿尔泰次孙承袭公拉尔泰三孙长保住四孙佛僧保五孙阎保住谨立 

　　康熙二十八年十月初五日皇帝遣礼部右侍郎多奇谕祭故太子少师内大臣三等公佐领飞扬俄之灵曰鞠躬尽瘁臣子之芳踪恤死报勤国家之盛典尔飞扬俄性行纯良擢内大臣敬慎厥职方冀遐龄忽焉长逝朕用悼焉特颁祭葬以示悯恻呜呼宠锡重垆庶沐匪躬之报名垂信史聿昭不朽之荣尔如有知尚克歆享康熙三十年十月吉日孝妻叔穆禄氏长男佐领三等侍卫阿尔泰次男承袭公拉尔泰三男长保住四男佛僧保五男阎保住等谨立 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔三等阿达哈哈番加一级农泰性资端谨才识宏通初列官阶克着勤劳之绩爰膺任使弥昭敬慎之忱奉职有年小心益励崇班洊陟历试无愆欣兹庆典之逢宜沛恩纶之宠兹以覃恩特授尔阶资政大夫锡之诰命于戏恩推自近乃弘奖夫崇阶业广惟勤尚克承夫宠锡钦予时命励尔嘉猷初任二次征湖广时于保庆府首先登进遂克其城故授为拖沙喇哈番二任授为拜他喇布勒哈番三任授为拜他喇布勒哈番兼一拖沙喇哈番四任授为三等阿达哈哈番五任补授仓州城守尉六任进湖广江西云南等处因着有功绩授为二等阿达哈哈番世袭罔替康熙三十年十月十一日妻富察氏立 

　　皇清光禄大夫内大臣一等精奇尼哈番加一级谥果壮吴公碑国家起自东陲创兴大业折冲御侮资师武臣之力居多而赏功酬伐爰乃苗裔生则有禄位之荣殁则有封谥之典恩至渥也公生而英敏年甫九岁太祖高皇帝即擢为近侍比长魁梧有膂力以知遂属以兵事且分隶汉俘千人例视一等大臣每遇征伐必为前驱披坚执锐所向有功攻辽东首山先陷阵征董奎回兵时探知察哈赖踪迹同八都统每一大臣前去先追及敌兵后众到齐击战时又首先杀进取宁远未克回兵时有汉兵追尾而来埋伏击之攻囊努克时有敌军马步百余人将我差人一名活拏掳去追及俱杀之救回差人有佐领萨谭下一人剌伤二人奔入太祖宫殿公手执之太宗文皇帝时征朝鲜国后有二卓尔璧带领妇女逃遁追及俱杀之初次征北京进边之日击三屯营时独出众人之前至北京之日与袁巡抚兵对战前伤未愈先入击战后二次征北京时率领前锋从昌平前去北京埋伏二次两次遇敌兵直击至城下二次前去北京埋伏遇黑副将兵击败之又击败祖总兵自芦沟桥往良乡进发遇敌兵直抵至步兵营败之后宁远马兵至城突出击战时首先众人追至城边斩杀甚多又鄂硕苏尔德在良马山被敌兵追来从旁击入斩杀填沟濠甚多征锦州时有锦州兵出城击战首先杀入擒获副将大厅一人三次围锦州击松山兵马时对击败之过北京征山东时在丰润等县击败范军门时二次擒获游击一员三河等县击败蒋军门兵二次在青州府击败八总兵官兵丁时率领前锋先擒获副将一员击败吴总兵时率八旗前锋先击败之顺治年间公取前屯卫击败宁远拨兵得明季时至山海关击败流贼追至庆都县地方率本都统击败之追赶滕机思时率兵先至吴礼雅素泰河边斩其哈尔哈布颜图秦济击图谢图汉率领护军兵丁首先杀入公每临阵冐矢石奋不顾身大战独战数十次功皆居最起家由佐领历任内大臣世职则由拜他喇布勒哈番累加一等精奇尼哈番以太祖配郊覃恩晋二等伯爵后坐事削止留一等精奇尼哈番以康熙四年四月初二日卒上念勋旧诏易名建碑如例呜呼公以一生汗马劳绩荷四朝知遇殊恩攻必取战必克虽古之名将何以加兹今公子郎坦持诰命索文于余谨撮其梗概勒之丰碑庶垂示后昆知所效法固所以绍先烈报国恩云铭曰绛灌兴汉鄂郧肇唐维公伟伐竹帛辉煌佳城牛卧华表鹤翔用勒贞珉永以垂芳经筵讲官东阁大学士兼吏部尚书加一级孝昌熊赐履拜撰经筵讲官文华殿大学士兼礼部尚书加一级桐城张英拜书光禄大夫议政大臣领侍卫内大臣满洲都统火器营都统昭武将军安北将军前锋都统世等精奇尼哈番兼佐领加二级男郎坦立康熙三十年□月□□日 

