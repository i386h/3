<!-- { "loadSidebar": true } -->
　　奉天承运皇帝制曰贻厥孙谋忠荩识世传之泽绳其祖武恩荣昭上逮之休忠厚之□攸存激劝之典斯在尔封光禄大夫仓场总督户部左侍郎佐领加一级白玉铭乃仓场总督工部尚书佐领加一级白色纯之祖父尔有贻谋以启乃孙传至再世克勤王家褒宠之恩宜及大父兹以覃恩赠尔为光禄大夫仓场总督工部尚书佐领加一级锡之诰命于戏再世而昌无忘贻德之报崇阶特晋用昭宠锡之恩奕代垂休九原如在制曰孝子之念王母情无异于慈帏兴朝之奖劳臣恩并隆于祖烈爰沛貤封之命用慰报本之怀尔仓场总督工户 【工户：工部】 尚书佐领加一级白色纯祖母孙氏□□□□□□再世乃孙袭庆绩懋国家嘉尔淑仪宜锡褒宠兹以覃恩赠尔为一品夫人于戏章服式贲沛介锡于大母纶綍宠颁保昌隆于百禩永承家庆以□幽灵制曰推恩锡类曲体劳臣遂以闻孙亦及似妣斯固臣之上愿实惟国之典章尔仓场总督工户 【工户：工部】 尚书佐领加一级白色纯继祖母孙氏孙枝既茂于后国恩□□□□□因世美嘉尔嗣徽用藉褒章并申宠锡兹以覃恩赠尔为一品夫人于戏德贻再世疏兹从祖之荣功着后人用沛□慈之庆钦承休命□□□□康熙六年十一月二十六日 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔吏部员外郎加一级宜哈达夙具干才授职効用理事铨部勤慎不懈历年宣劳始终罔替欣逢庆典恩命洊加宜沛新纶用示劝励兹以覃恩特授尔阶通议大夫于戏恩推自近乃弘奖夫崇阶业广惟勤尚克承夫宠锡钦予时命励尔嘉猷康熙六年十二月二十六日 

　　奉天承运皇帝制曰扬名显亲为子者愿以令德归之父考绩褒贤教孝者宜以高爵作之忠是用推恩特申休命尔赠通议大夫户部郎中吴苏布乃户部郎中加一级穆成格之父义方有训式谷无惭念尔嗣之勤劳既克家而报国俾尔泽之昌大爰锡类以昭仁兹以覃恩赠尔为资政大夫户部郎中加一级锡之诰命于戏教诲尔子永勿忝于家声聿修厥德尚无负于国恩钦承宠命慰尔幽灵康熙六年十二月二十六日 

　　皇清诰赠通议大夫捕牲部员外郎加一级鼐公碑阴文国家覃恩令典施及臣子必推本所自光被泉壤匪仅劝忠亦将以教孝也予先大父赋性忠耿制行纯良既娴韬略复善骑射当太宗文皇帝时为贝勒一等护卫兼管佐领屡从征伐着有劳绩继为内库总管兼摄筵宴事务小心敬畏克尽厥职不幸于己丑年七月初二日以疾奄逝年六十有五康熙六年恭遇恩诏诰赠通议大夫予先大母性亦贞方教亦谨严越于乙巳年六月十六日以疾奄逝年七十有七同遇恩诏诰赠淑人不孝孙自惭德薄幸荷主知叨列清班皆赖先大父先大母福泽燕贻积善余庆之所致也饮水思源敢不备纪恩纶及先大父先大母行事梗概敬勒□碑垂诸奕世以俾子孙绳绳□□乎谨识孝孙会计司正四品加二级员外郎□□掌仪司正四品加二级员外郎巴□□掌仪司官捕牲部□□掌仪司正六品加一级御前赞礼□喇哈□□孙监生加一级马立□监生加一级马□哈识立 

　　原任广东驻防二等阿达哈哈番加六级王应科之神道碑记奉天诰封录□天下一统仿古圣王之制尊崇太祖武皇帝功德配祀上帝礼□念诸旧臣世効劳绩尔袭父职由拜塔喇布勒哈番加一拖沙喇哈番顺治七年十月二十四日上圣母昭圣慈寿皇太后尊号礼成由拜塔喇布勒哈番兼一拖沙喇哈番升为三等阿达哈哈番大婚礼成仿古制加上圣母昭圣慈寿恭简皇太后尊号礼成由三等阿达哈哈番升为二等阿达哈哈番加一级永袭不绝大清康熙七年三月吉日孝弟二等阿达哈哈番加一级王应元谨立 

　　国家之遇大臣生则予以世官纶诰殁则锡之祭葬谥赠所以为褒忠报功之巨典也为人子者显扬厥考敬录宸章勒之贞珉凡以摅上纪主恩下扬先烈之悃诚也我先考繇额者库简任学士授拜他喇布勒哈番累阶晋光禄大夫少师兼太子太师户部尚书保和殿内国史院大学士加一级授一等阿达哈哈番世职讣音上闻谥文恪复特赠太保兼太子太师遣官谕祭造坟安葬隆恩迭沛奕世邀荣孝男塞思赫敢不拜扬钦命撰述先德以示后世谨以谕祭文勒石墓旁用垂不朽云大清康熙七年三月二十七日内秘书院学士加一级孝男塞思赫百拜勒石 

　　辅政大臣一等公谥文忠索尼碑文稽古兴朝必有一德之臣赞襄大业奏致升平生则荣以显爵殁则表厥肤功所以劝忠盖甚备也惟尔辅政大臣一等公索尼赋性忠良才猷敏练当太祖高皇帝之世殚密勿之赞襄逮太宗文皇帝之时综内外之鸿巨及历任于行间悉驰驱以効力后值抢攘益矢精忠克勤皇家不惜躯命世祖章皇帝鉴其笃棐以勋旧之臣膺顾命之重寅亮四世辅政七年厥绩懋焉甫锡爵于元公冀享年于耄耋乃积劳遘疾倏尔云亡甚悼朕怀曷维其已兹特谥曰文忠勒之贞珉光及泉壤国典臣忠庶其昭垂无斁哉康熙七年四月初九日立 

　　奉天承运皇帝制曰褒忠表义昭代之良规崇功报德 【崇功报德：崇德报功】 圣王之令典特颁恩命以奖勤劳尔一等阿达哈哈番加一级钮尼牙哈尔原系白身当牛彔事 【白身当牛彔事：当疑作管】 三次围锦州时得关厢之夜尔击败围诺慕奇敌兵援出诺慕奇定鼎燕京入山海关之日击流贼马步兵二十万□同固山额□和硕额夫杜磊步战对垒败之嘉尔故授为拜他喇布勒哈番后以尔户部理事官五载考察办事有能故由拜他喇布勒哈番加一拖沙喇哈番尔性资端谨才识宏通初列官阶克着勤劳之绩爰膺任使弥昭敬慎之忱奉职有年小心益励崇班洊陟历试无愆欣兹庆典之逢宜沛恩纶之宠兹以覃恩特授尔阶资政大夫锡之诰命于戏恩推自近乃弘奖夫崇阶业广惟勤尚克承夫宠锡初任管牛彔二任户部理事官仍管牛彔三任拜他喇布勒哈番照旧理事官管牛彔四任拜他喇布勒哈番又加一拖沙喇哈番照旧理事官管牛彔五任三等阿达哈哈番照旧管牛彔六任二等阿达哈哈番照旧管牛彔七任一等阿达哈哈番照旧管牛彔八任今职一等阿达哈哈番仍承世袭罔替康熙七年四月二十五日 

　　奉天承运皇帝制曰兴孝维君锡类弘昭报本教忠自父服官敬用承家尔王道明乃尚宝司副理事官员外郎加一级王盘之父道在禔躬爰被丝纶之重志存作室式弘堂构之遗兹以覃恩赠尔为奉政大夫尚宝司副理事官员外郎加一级锡之诰命于戏恩逮所生弥表象贤之美荣施下壤益彰燕翼之庥制曰疏恩将母弘推锡类之仁移孝作忠均切显扬之念尔尚宝司副理事官员外郎加一级王盘母张氏爱子能劳笃义方于杼柚相夫克顺端令范于闺闱兹以覃恩赠尔为宜人于戏象服昭荣聿荷廷纶之宠熊丸遗教永流泉壤之辉奉天承运皇帝制曰国家推恩而锡类臣子懋德以图功懿典攸存忱恂宜勖尔尚宝司副理事官员外郎加一级王盘干才素具爰命服官俾典厥司勤慎不懈历年宣劳始终罔替庆典欣逢新纶宜沛兹以覃恩特授尔阶奉政大夫锡之诰命于戏式弘车服之庸用励显扬之志尚钦荣命益矢嘉猷初任副理事官员外郎二任今职制曰靖共尔位良臣既効其勤黾勉同心淑女宜从其贵尔尚宝司副理事官员外郎加一级王盘妻李氏克娴内则能贞顺以宜家载考国常应褒嘉以锡宠兹以覃恩封尔为宜人于戏敬为德聚实加儆戒以相成柔合女箴愈着匡襄以永赉康熙岁戊申仲夏吉旦 

　　总督四川等处军务兼理粮饷太子少保兵部尚书兼都察院右都御史谥勤襄李国英碑文稽古建业驱策羣力不吝爵赏以劝有功昭示后世用传不朽所以励忠盖甚备也尔李国英性行敬慎才猷敏亮久任岩疆几二十载靖蜀寇守秦陇剿逆贼平番寨功劳屡建忠忱素着忽闻长逝甚悼朕怀兹特赐谥曰勤襄勒诸贞珉光及泉壤国典臣谊庶其昭垂无斁哉康熙七年六月初八日立 

　　诰封奉政大夫李公墓表李公讳仁杰世冑也智量弘远品度渊深其视富贵等敝屣焉公素笃人伦好义气赋性高介不竞奢靡乃若遇可矜可哀之人又不自啬寒者予衣饥者予食种种积德不可缕指且教子义方敦大体故贤郎端恭忠恪上事朝廷屡使远方不辱君命公之为人又于其教子可法矣爰荷恩荣以彰美德然公澹泊自处食不厌麤衣不厌故曰令子孙师我俭耳年六十五尚精气矫矫识者谓公宜百岁讵一疾不起于丁未九月十七日怡然长逝如公也者岂非今之全福全人哉余闻公贤声久矣戊申秋公之子李君讳蒙摄尼者诣余泣言而属墓表于余余纵拙于文敢不欣欣从事使后之人知公之乐善也如此知公之能教子也如此又使后之人知李君之能承父志也如此知李君之能爱慕其亲也又如此嗟夫公??山壬?矣而公之名可垂不朽□故述而表之少师兼太子太师刑部尚书内国史院大学士卫周祚谨顿首拜撰维康熙七年九月十五日立 

　　资政大夫达尔太皇清诰赠碑康熙七年十月吉旦男托德立 

　　诰赠资政大夫镇守山西陕西固山大穆凡为人臣者受国家宠遇殊恩必镂载于金石将以上昭朝廷之仁而下表先人之烈也予显考资政大夫赋性明敏制行忠直既娴武略复嗜文辞守己清洁治家勤俭孝以事长和以抚幼礼以事上恩以恤下所至之地则福集其躬所遇之人则羣沾其泽屡亲履乎戎行辄奋力而克捷不幸于康熙元年三月二十六日以疾终于家未几遇恩诏诰赠资政大夫不孝薄德之人幸荷主知备员农部皆赖先大夫福泽垂裕及式训燕贻之力每一追溯本源辄为五中崩裂而当隆恩下被之时先大夫又已不及身见言念及此真不禁恫乎有余悲也君恩罔极亲恩罔极敢不备纪封谥及先大夫行事大略敬勒丰碑垂诸奕世以俾子孙绳绳效法乎谨□康熙八年四月吉旦孝子户部员外郎加一级苏赫德金成 

