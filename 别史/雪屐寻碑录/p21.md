<!-- { "loadSidebar": true } -->
　　奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦承往制甄进贤能特设文武勋阶以彰激劝受兹任者必忠以立身仁以抚众智以察微防奸御侮机无暇时能此则荣及前人福延后嗣而身家永康矣敬之勿怠希勒根尔原系白身人征□格时尔所乘马疲少骑同朕至彼尔于朕前冲入断其部从授尔为拜他喇布勒哈番征董□时尔击败其列阵步兵再征北京时曹州高太监兵来攻我营尔领寿先入败之同固山额真谭太□兵于三屯营遇敌兵六十四骑击败之又击晁总兵兵尔领寿先入败之擒晁总兵我兵出边故明边兵来战众大入皆各顾辎重争出尔独断后御战嘉尔故由拜他喇布勒哈番超升为一等阿达哈哈番定鼎燕京以尔父皇 【以尔父皇：皇疑作为】 太宗文皇帝恩养之臣故由一等阿达哈哈番加一拖沙喇哈番征流贼至绥德州之日遇田总兵马步兵尔同噶喇昂邦西忒库哈宁阿败之围延安府时贼兵来攻镶蓝旗所守之处尔往援败之一只虎贼兵由延安府出攻正白旗所守之处尔先至败之延安府贼兵遁出之晚尔往援正红旗败之延安府贼兵出攻尔固山汛地尔同谭太败之至于西安府尔同噶喇昂拜西忒库往寻贼踪追及二队杀之又同□拜把图鲁驰困承天府获船八十只又贼船至五百余由洋子江去谭太督令往取尔摆牙喇先至获之又往武昌府时贼步兵万余截我辎重尔同德儿得黑败之又同哈宁阿由洋子江前往追击贼船于富七口获之又同哈宁阿击岸上马步兵败之又击流贼第二营时尔率固山摆牙喇击阵败之又同阿机赖阿机拜由保唐往寻贼迹遇马步兵千余败之故由一等阿达哈哈番兼一拖沙喇哈番升为三等阿思哈哈番以罪降三等阿思哈哈番为三等阿达哈哈番天下统一仿古圣王之制尊崇太祖武皇帝功德配祀上帝礼成念诸旧臣世効劳绩由三等阿达哈哈番升为二等阿达哈哈番世袭罔替知尔屈抑故由二等阿达哈哈番升为一等阿达哈哈番兼一拖沙喇哈番天下大定仿古圣王之制上圣母昭圣慈寿皇太后尊号礼成由一等阿达哈哈番兼一拖沙喇哈番升为三等阿思哈哈番大婚礼成亦仿古制加上圣母昭圣慈寿皇太后尊号为昭圣慈寿恭简皇太后礼成由三等阿思哈哈番升为二等阿思哈哈番世袭罔替得罪降去拖沙喇哈番为三等阿思哈哈番世袭罔替如前征四川时高汝砺以兵三千列阵山巅抵敌尔同固山额真噶达洪纛章京哈宁阿击败之围三寨山有石国玺等内应献门武大定以兵来战尔同固山额真噶达洪纛章京哈宁阿击败之击八大王迎敌之兵尔率摆牙喇纛对阵败之前进征□时贼马步兵一万来战尔率顾朗阿扈理布等击败之贼马步兵二千余来援尔同俄内扈理布等击败之击八大王兵之日正蓝旗固山被敌所迫尔往援率摆牙喇纛击败之袁韬马步贼兵于涪州河对岸列阵抵敌尔乘船渡河击败之围大同时尔同韩代公星夜前往辽州击败三总兵五千余贼兵余贼结山寨布立尔率摆牙喇纛傍入击败之攻长子县尔自贼兵炮药烘颓之处登进遂克其城攻浑源州尔自红衣炮击破之处同固山额真阿喇善噶达洪等指挥登进遂克其城攻朔州尔自红衣炮击破之处同梭浑指挥登进遂克其城又招服永宁州岚县故功罪相折升三等阿思哈哈番为二等阿思哈哈番世袭罔替如前将功过相折未给一拖沙喇哈番复还将二等阿思哈哈番授为一等阿思哈哈番世袭罔替如前康熙十年三月十三日立 

　　皇清光禄大夫一等阿达哈哈番副都统吏工二部侍郎大理寺正卿加一级罗硕碑奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔一等阿达哈哈番大理寺正卿加一级罗硕性资端谨才识宏通俾掌棘寺恪慎无惭于职守宣劳政务夙夜克矢乎寅恭任用有年小心益励崇阶洊陟历试能勤欣兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰宏奖于忠贞树德懋勋尚益勤于笃棐祗服朕命勉尽乃心康熙十年岁次辛亥季春吉旦立 

　　二等阿达哈哈番何□初任拜塔喇布勒哈番二任拜□喇布勒哈番又加一拖沙喇哈番三任三等阿达哈哈番四任今职于顺治八年八月二十一日钦奉皇帝制曰褒忠表义昭代之良规崇德报功圣王之令典特颁恩命以奖勤劳尔驻札杭州二等阿达哈哈番念尔任使洊列官阶克殚敬慎之心爰着勤劳之绩驭兵有法奉职无愆盛典既逢□□□□兹以覃恩特授尔阶通议大夫□□□□□□□□□□□□□□崇阶业广惟勤尚□□□□□钦予时命励尔嘉猷尔妻杨氏克勤内德宜尔室家眷良臣靖共之猷赖淑女匡襄之助兹以覃恩封尔为淑人于戏敬尔有官肃闺门而合好职思其内尚黾勉以同心祗服殊恩用昭壸德康熙十年四月□□日 

　　皇帝谕祭故原任噶喇昂邦一等阿思哈哈番加一级后叙功授为三等精奇尼哈番谥忠勇白尔黑兔之灵曰鞠躬尽瘁臣子之芳踪恤死报勤国家之盛典尔白尔黑兔赋姿果敢制行忠直幼历戎行勤劳素着乃因冤陷甚悼朕怀特颁祭葬用展哀悰呜呼宠锡重垆庶享匪躬之报名垂信史聿昭不朽之荣尔如有知尚克歆享康熙十年八月十九日致祭 

　　原任都统三等伯年老休致加少保兼太子太保赠少傅兼太子太傅谥忠勇石廷柱碑文稽古建业驱策羣力不吝爵赏以劝有功昭示后世用垂不朽所以励忠盖甚备也尔石廷柱性行刚方才猷敏练自广宁効顺以来即戮力戎行取囊拏克征高丽围大凌拔插汉儿攻锦州击松山杏山之兵破塔山杏山之台洪军门十三万兵昼战夜劫尔率本固山兵对阵败之迨定鼎入关复命尔招怀近郡及河南江北山东山西等处至于搜太行之余孽追逃叛之舟师奋武于黄河驻防于京口克殚忠忱肤功屡奏论功锡爵进秩崇阶乃因年老乞休溘焉长逝朕甚悼焉赐谥忠勇勒诸贞珉以光泉壤国典臣谊庶其昭垂无斁哉康熙十年十二月初七日立 

　　原任噶喇昂邦一等阿思哈哈番加一级后叙功授二等精奇尼哈番谥忠勇白尔黑兔碑文皇帝制曰稽古帝王建业驱策羣力不吝爵赏以劝有功昭示后世用垂不朽所以励忠盖甚备也白尔黑兔赋资勇敢制行敦朴自锦州松山从征以来入关击贼定鼎京师已戮力戎行勤劳懋着及平定秦豫齐鲁江浙闽楚诸省皆有战胜攻取之绩爰赐褒赏优奖之恩继征滇黔入缅国擒获伪永历灭除李定国尔能戮力奏功乃以冤陷致死朕甚悯焉特加追恤赐谥忠勇勒诸贞珉以光泉壤国典臣谊庶其昭垂毋斁哉康熙十年十二月二十三日建立 

　　命臣膺朝廷宠命必勒之丰碑者所以表皇仁□奕禩也予弟车赫赋性聪敏制行端悫娴韬略而精于骑射少为头虾在王左右朝夕着勤凡有任使皆当王意比承世荫为苏喇章京益小心谨慎无旷厥职屡遇恩诏升二等阿达哈哈番封通议大夫深荷隆恩正图为王报効不意过于劳瘁于顺治九年九月二十一日以疾奄逝享年二十卒之日闻于朝予祭葬如例呜呼予弟言辞敏捷相貌英伟事父母能孝处朋友以和德行如此使天假以年步武先人远绪必能益振□不幸早逝老母增悲愚兄每一追念未尝不为悼□□□□□□承祀又无后人尤足痛心也今恐予弟行事奄没谨将封诰□于石更撮生平大概镌之碑阴庶少展同气之哀用垂不朽云尔康熙十年□月吉日愚兄□□□□□等阿达哈哈番加二级车伦立 

　　皇清光禄大夫二等阿思哈哈番都察院监察御史加一级罗公墓碑国家弘锡爵之荣以崇德报功所以示激劝也我先考抒诚宣力克勤王事固已恩诏纶綍庆衍箕裘第恐日久则懿行易湮敢不述列梗概镌诸贞珉用传信于无穷溯厥世泽实由先德我祖考蒙太宗皇帝特擢管牛彔事平定朝鲜克奋忠勇先驱破敌効力戎行如征北京围锦州等处擒斩功最着松山之役屡次击败逃兵因授为拜他喇布勒哈番寻任工部副理官 【副理官：副理事官】 五载考绩嘉其能及克前屯卫城身殒行间晋三等阿达哈哈番□□图勒慎袭其职迨世祖皇帝定鼎燕京击败流寇以功晋二等阿达哈哈番未几病故以先□袭其职太祖配天礼成加恩勋旧晋一等阿达哈哈番恭遇上皇太后尊号复加一拖沙喇哈番世祖皇帝大婚庆典晋三等阿思哈哈番管佐领参领事都察院监察御史出征江□大破逆党□国公于安福徐岭又于浙江征舟山伪英毅伯阮思伪总制陈六御逆寇张洪德列舰迎犯先考率众击败刻期尽歼晋二等阿思哈哈番世袭罔替康熙三年二月二十一日以疾告终今思汉席承先荫叨受国恩谨叙次大略勒诸贞珉非独先考生平不致泯没即祖叔历官本末共垂永久益知朝廷恩礼优渥奕世蒙庥我后人当缵承勿怠云尔康熙□年岁□□□月□□日孝男罗思汉立 

　　辅国将军白奇碑文自古帝王创业垂统以昭万世凡在宗支皆隆爵秩所以重懿亲也尔白奇系镇国公额克钦之子性行温朴克守厥职方冀遐龄忽焉长逝朕笃念宗亲爰稽成宪勒之贞珉以垂不朽云尔康熙十一年三月初一日立 

　　奉天承运皇帝制曰扬名显亲为子者愿以令德归之父考绩褒贤教孝者宜以高爵作之忠是用推恩特申休命尔塔尔弼喜乃头等下加一级阿岳之父义方有训式谷无惭念尔嗣之勤劳既克家而报国俾尔泽之昌大爰锡类以昭仁兹以覃恩赠尔为资政大夫头等下加一级锡之诰命于戏教诲尔子永勿忝于家声聿修厥德尚无负于国恩钦承宠命慰尔幽灵康熙十一年三月十二日立 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔头等下加一级托辉持心克谨任事能勤侍从王仪服劳藩第朝夕匪懈指使无违既以旧劳晋膺显秩复逢盛典宜被新荣爰焕宠章益资効力兹以覃恩特授尔阶资政大夫锡之诰命于戏恩推自近乃弘奖夫崇阶业广惟勤尚克承夫宠锡钦予时命励尔嘉猷初任拜他喇布勒哈番品级法一旦尼哈番二任拖沙喇哈番品级法一旦尼哈番三任拜他喇布勒哈番品级法一旦尼哈番四任头等下五任今职制曰夙夜维勤人臣宁遑内顾伉俪无忝国常岂靳隆施锡章服以酬勋念壸仪之媲美尔头等下加一级托辉妻阿颜觉罗氏克勤内德宜尔室家眷良臣靖共之猷赖淑女匡襄之助爰褒令范式沛新纶兹以覃恩封尔为夫人于戏敬尔有官肃闺门而合好职思其内尚黾勉以同心祗服殊恩用昭壸德旹康熙六年十一月二十六日恩纶康熙十一年四月吉日孝子朱满泰立 

