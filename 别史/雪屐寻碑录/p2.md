<!-- { "loadSidebar": true } -->
　　宗室祭酒盛昱字伯熙肃武亲王裔孙隶镶白旗第三族曾祖肃恭亲王永锡祖敬征户部尚书协办大学士谥文悫本生祖敬敦不入八分辅国公父恒恩字雨亭都察院左副都御史母博尔济吉特夫人和林贵种通五经能诗有芸香馆遗诗二卷兄盛昌早卒所居意园为文悫公旧邸有亭林之胜庋金石书画之室曰郁华阁生于道光庚戌年二月二十九日少即劬学十岁时赋缘豆诗立成四句作诗送表兄鄂特萨尔巴咱尔郡王即用特勤字由荫生咸丰十一年十二月赏戴花翎同治六年由玉牒馆誊录以主事用九年庚午科顺天乡试中式第一名举人出乌齐格里文端公门光绪二年丁丑科会试中式第一名进士改翰林院庶吉士庚辰散馆授职编修简贵清谧崇尚风雅所交皆一时魁杰以文章道义相友善文誉满海内益自淬奋于学无所不窥读书日尽数十卷博闻强识其考订经史及中外地与皆精核过人尤练习本朝故事大至朝章国宪小至一名一物之细皆能详其沿袭改革之本而因以推见前后治乱之迹若撮其言录为一书三百年来闳博之君子未有能及者也和而介与人无町畦喜奖成后进一介不遗天下魁垒之士至京师者莫不以为归七年五月补授詹事府右春坊右中允闰七月补授翰林院侍讲十二月充文渊阁校理九年二月转侍读历充武英殿纂修协修国史馆协修五月充日讲起居注官是时言路方开特蒙独对十月补右春坊右庶子十年二月转左庶子七月补授国子监祭酒与司业颜札治麟大治学舍加膏火定积分日程惩荒惰奖勤朴弦诵蒸蒸改石经刻石鼓购置书籍命诸生分辑通假汇编专取国朝经师成说依今韵排类得二十余册诸生所专撰者如礼记类钞程说文通例古音表七经纬内外编西辽纪事皆己成书校辑之书如隋唐以前音切卫宏古文官书诸葛颖桂苑珠丛释静洪韵英皆具草稾十二年二月充东陵随扈官自通籍至祭酒居官十有三年侃侃自将忠规谠论中外叹仰然不能尽行其志某学士承要人风旨摭芸香馆集中送兄诗谓为忘本请旨削版将以倾昱也仰荷天恩不允所请十四年戊子科乡试简放山东正考官以立乎人之本朝而道不得行也为题衡艺过劳每申旦不寐自是得心悸之证试竣回京不数月而疾大作貌素丰泽病起乃清羸顿异平昔十五年八月初四日因病奏请开缺家居剫门日惟考订古籍益陈三代彝器法书名画以自虞乐手写康熙几暇格物编付石印耽医理集药方韬光潜实物亦莫能窥也顾天性忠爱自以宗支世冑盱衡朝局惄焉伤之甲午之役丧师失地外侮纷乘拟复出有所赞画疏已具矣会有尼之者以易筮之内断于心遂不复出端居深念撄心蒿目益郁郁寡欢由是寄情山水游屐所经动淹旬朔不复关预人事丁酉蹋雪飞狐戊戌浮渡徐水九日游上方山翁先生举赠芗婴老人手钞诗谓是紫幢一流芗婴查夏重以宗室高人序其集者也二十五年春病足牵引臂痛与海城李鉴堂督部雅故十月海城自沈阳按事回觞之于意园清话竟日是夕疾作即属同年樊山先生撰神道碑戚友来视疾者语涉目录源流尚娓娓不倦客去时柱杖行室中督门人钞补宋椠倚松老人集十二月十四日微吟六言诗云怕死作为已死有生本是无生纵然百有余岁不过多得浮名饰巾待尽神明湛然二十日丑时卒年五十岁葬广渠门外杨庄新阡福山王文敏公为请于朝入国史文苑传卒之明年而京师之乱作使其尚在则当时重臣敬信而听其言必不至崇妖乱而召戎寇以贻宗社阽危之患也人之云亡邦国殄瘁可慨也哉妻额尔德特氏后五年卒子荣轼荣旗善宝八旗人为古文词者未有撰集之本雍正间奉敕纂八旗志详于事实不及文辞嘉庆间栋鄂尚书铁保选录熙朝雅颂集八旗之诗烂然矣而文尚阙如道光朝纳兰恭勤公那清安有梓里文存之选皆制艺也他文未遑及谢病家居十年念虫沙猨鹤万劫苍茫皆由风移俗易而无学以持之八旗之士至今而文教为尤亟乃发其藏书旁加搜访寻碑阅肆裒集丛残表弟汉军杨锺羲实赞助之京城表里两人踯躅得文六百五十首作者一百九十七家为书五十六卷名曰八旗文经合作者考三卷叙录一卷都为六十卷兹集以文为主凡当官论事之作近于吏牍者概置不录仿新安文献志不题撰人邮寄武昌付书局刊印揭橥未竟惊飙折柯二十八年南皮张文襄公作刻书序称其亮节多闻习于掌故今日之刘中垒朱郁仪也此编岂特传八旗之文固可以为四海九州岛之文式矣其善诗为余事不自收拾多散佚游小五台五古凡八首奇伟警拔雅似姜白石记游诗沈郁处亦复近杜归以示樊山云此诗囮也倡和葢自兹始连日酬答语多悲苦乃迭韵别作乐诗曰石湖田园乐天闲适古人亦有不得已者乎近体如和柯凤孙韵题刘星岑侍读梅抱簃读书图同郑东甫锡聘之游上方山和杨子勤表弟浏亮隽逸倜然不羣为门人刘菊农题崔子湘画花鸟四绝句沈绵婉曲子夜之遗词雄放似辛稼轩既卒锺羲遗书藐孤索其遗稿壬寅秋九月写刻于武昌诗三卷词一卷名之曰郁华阁遗集三十一年门人搜其诗得百二十八首有出于集外者胶州柯绍忞为之序晚岁网罗金石郁华阁金文以根据典礼流传古文裨益经训为宗旨所辑雪屐寻碑录为当世所推重精鉴别藏本东坡寒食诗刁光胤牡丹睢阳五老图烜赫艺林论画入微尝语张度辟非曰公解书而不解画实则书画一理譬如颜体书必不谓是欧赵体书必不谓是董各有家法面目故也惟画亦然荆关李郭亦各录家法面目迥不相同惟董巨最相似即前辈赏鉴往往有某谓是董某谓是巨者却绝无以董巨为李郭者以家法面目截然不同故也张文襄公读盛伯熙集诗密国文词冠北燕西亭博雅万珠船不知有意还无意遗集都无奏一篇锺羲编次意园文略杂文一卷奏议一卷宣统纪元十月刊于江宁郡斋 【续碑传集卷十七】 
　　杨芷勤先生致金静庵书 
　　雪屐寻碑录知已由东友觅到此书为意园祭酒未成之稿当时拓碑人徧历近畿毡蜡盈簏惜钞手接连誊写前后错乱未及编次己亥春羲改官图南属为从容整理荏苒三十年遭乱幸未遗失仓石吉川两君相助为理粗克就绪而郁华原拓散为云烟无从检校脱文误字祇可仍之台端雅意欲付流传此盛德事将来尊撰序跋可将此颠末叙入至为感荷 【乙亥正月】 

　　●凡例 

　　一是书所录限于有清一代又为八旗人之文献属于汉人者不过数篇而已 
　　一著录诸碑多自北平近郊采访得来而未注明所在之地姑就碑中所纪年月以为编次先后其不载年月之碑则概入末卷 
　　一诸碑以帝诏御制碑文谕祭文为最多为子孙者例应刻立墓道者也又家撰墓碑明堂碑及祠堂记亦并载之 
　　一原本讹误最多虽经校正鲁鱼亥豕之处仍不能免别撰勘误表附载书后 
　　一原本未制碑名目录卷中亦无篇题正以诸碑凌杂不易清理之故兹于各篇衔接处空留一行以醒眉目并撰人名通检附于书后读者由人名以检读原碑虽无目如有目矣 
　　一整理本书之时有马君惠风助理编次金君九经助译序跋郝君庆柏助编通检及勘误表谨志简首以表谢意 

　　●雪屐寻碑录卷一 

　　清宗室　盛昱　集录 
　　奉天承运皇帝诏曰开国之始原赖乎元勋之佐良臣之起实出乎命世之才是以援兹大典颁锡殊恩本深者而流自远根厚者而干自长皆因积德于其身故福庇其后裔荣及祖父宠垂子孙已喇席尔父布燕贝勒原系蒙古国哈喇沁执政首领贝勒识天命之有归统部属而纳款破铜盔之劲敌率营伍以成功是以封尔为二等金奇尼哈番尚以多罗郡主封以多罗仪宾正永承宠锡之恩忽又起报国之念不意出喀尔喀师之后遂殁于军中于戏酬尔劳绩镌宠命于碑碣垂休光于奕世崇德元年六月初三日 

　　奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦承往制甄进贤能特设文武勋阶以彰激劝受兹任者必忠以立身仁以抚众智以察微防奸御侮机无暇时能此则荣及前人福延后嗣而身家永康矣敬之勿怠陈一德尔原系白身管牛彔事取前屯卫时攻中后所前屯卫二城尔领后管一位红衣炮攻击遂克其城故授为拖沙喇哈番再准袭一次顺治元年二月初八日后固山额真叶臣等取太原府时攻太原府城尔督放本甲喇红衣炮遂克其城破流贼灭福王平定河南江南时攻武岗山寨尔督本甲喇红衣炮攻击中炮阵亡故由拖沙喇哈番升为拜他喇布勒哈番以弟陈化善袭仍再准袭二次顺治三年五月十四日 

　　奉天承运皇帝制曰扬名显亲为子者愿以令德归之父□□褒贤教孝者宜以高爵作之忠是用推恩特申休命尔赠通议大夫三等阿达哈哈番牛彔章京满□原系牛彔加衔牛彔□□□□时攻前屯卫城□兵出城□□□击□定鼎燕京入山海关之日□□贼马步兵二十万步战对阵贼□□□□□□□□□□等阿达哈哈番牛彔章京□□□□理事官加一级戴□连之父义方有训式谷无惭念尔嗣之勤劳既克家而报国俾尔泽之昌大爰锡类以昭仁兹以覃恩赠尔为资政大夫三等阿达哈哈番牛彔章京□都察院理事官加一级锡之诰命于戏教诲尔子永勿忝于家声聿修厥德庶无负于国恩钦承宠命慰尔幽灵顺治四年 

　　大清銮仪卫左堂仍管牛彔章京雷公碑阴记大金吾雷公以覃恩封牛彔章京看内銮驾侍郎锡之诰命至宠渥也因勒太翁诰词于石竖之墓门复征余言志之于后余谨拜手扬言曰从来一代之兴云龙风虎必有一代名世之佐克生其闲史牒所载未可历举余独于萧酇国而有感焉酇国从汉高提三尺以有天下当日鸿功伟伐不具论独其治宫室一事有非后世所可及者当时受命治未央宫备极宏侈高祖让之乃曰使后世无以复加也及自治第则择居委巷务为卑小又曰使后世师吾俭也此其深识远见为国家垂久远为子孙垂法则岂非人臣之极轨哉当翁为牛彔章京时奉命肇造宫殿卜度营建必躬必亲栋宇巩固榱题焕烨不啻汉之西都也及禔躬俭约训后纯雅无□□□马之风敦缓带轻裘之致有作法于京之意焉及拜授旗手卫游击兼摄牛彔事躬随义旗奋勇西下风驰霆击驱逐暴虐光复神州勤劳懋着一时罕匹圣主知人善任以銮仪为亲近重任俾司其事乃干羽一新戟楯改色前后虎贲之士桓桓纠纠无敢□□渝从事者翁之功伟矣虽寿不偿德壮志未酬然生荣死哀至今言营建之劳观轮奂而思光烈者□□忘翁也翁岂在酇国之下哉胤公荣袭华职侍卫周庐世佐司隶之重克尽股肱之劳因恭遇鸿恩既勒之于贞珉复追念先德欲垂之于后禩孰非翁忠以报国俭以训后而食报之远如此哉是举也上不忘君下不忘亲盖二善备焉此余所以兴感云龙风虎之会而快覩乘运名世之臣不胜拜手扬言也翁讳弘化辽阳人以顺治四年丁亥十月朔捐馆舍卜藏畿东北康家庄之原胤公讳先声见任大金吾左堂兼摄牛彔事清廉正直誉着一时而功绩蒸蒸伊始也孙名继宗名登天府管壮大事勤敏德达昂昂千里□凡此绳绳未艾酇国且逊美焉敬得备书之钦命经略五省地方军务太傅兼太子太师内翰林国史院大学士兵部尚书兼都察院右副都御史眷弟洪承畴顿首拜撰 

