<!-- { "loadSidebar": true } -->
　　□扬□郡伯忠孝碑巡抚直隶等府地方兼理军务□□□海防都察院右副都御史奉褒嘉升三级眷弟董天机拜撰恭维继□大郡伯廉明□□阁下生自关东□□随驾入都蒙圣恩推升大任紫绶恩□□郡民歌□□黄堂瑞竭渔阳麦秀两岐股肱上郡九重资□理之鸿猷柱石名贤千里忆经纶之骏业莅任四载□民猖獗以害霍山英山等处吏民遭其涂炭惟丘仁翁兢业守城衣不解带运筹兵饷善能抚民臣德奚全双凫飞舄三异标奇朝野胥欢士民全庆始事亲而孝笃中事君而泽民年遇告归寿跻渭老德彷梁公吾翁之性恺悌慈祥吾翁之行弘毅刚强其□人以诚敬其持己以端庄课儿孙而出类训若子以超常不怍于物无愧彼苍孝友□于闾□仁慈着于乡邦君亲之道已尽效蘧大夫寡过修养之方盖闻人生于世孰不无常视其□□三全鲜矣身康体健预择寿域佳城在于德胜门外离城数里之良山真乃龙盘虎踞之处山水冠一郡之雄马鬣牛眠风水□千年之感前后有甘泉左右有长流涓涓不已桂子兰孙振振绵绵生成局面长就□田奚以臻此乃祖宗之德也夫孝始于事亲中于事君终于立身故有三全也□因而有感集焉顺治十四年岁次丁酉孟冬吉旦立 

　　正三品皇清□□□□大夫一等阿达哈哈番管牛彔章京事宁塔哈□人胡尔哈氏之碑顺治十四年□□□□旦继室瓜尔甲氏□□立 

　　大清顺治庚□孟夏吉旦明故善人显考仰泉于公显□□妣何氏明故□人显祖考于公□祖妣李氏之墓清故牛彔章京显考仰溪于公安人显妣李氏孙两淮运司淮安运判□五府郎中佐领加二级于抡魁俊全卒内大臣二等阿思哈哈番谥勤恪鄂齐尔碑文稽古建业驱策羣力不吝爵赏以劝有功昭示后世用传不朽所以励忠盖甚备也尔鄂齐尔承袭父职三等阿思哈哈番天下大定升为二等阿思哈哈番念尔性行端良才能敏练擢任管虾内大臣尔能敬慎尽职益着勤劳于其殁也朕甚悼焉特命勒诸贞珉光及泉壤国典臣忠庶其昭垂毌斁哉顺治十五年二月十七日立 

　　稽古建业驱策羣力不吝爵赏以劝有功昭示后世用传不朽所以励忠盖甚备也尔噶达洪原系白身管摆牙喇甲喇事征多罗忒时固鲁台吉等逃窜尔追杀一人往掠中后所遇敌尔同纛章京敦拜击败之初围锦州击杏山松山兵败之三次定鼎燕京时击流贼兵二十万尔率摆牙喇甲喇对阵败之嘉尔授拜他喇布勒哈番复征流贼于绥德州等处同京奇尼哈番西忒库等击败贼兵四次征四川时于三水县等处同纛章京苏拜等击败贼兵三次尔又同纛章京阿尔晋等击败八大王贼兵七次又于曾盖地方遇锺总兵兵击败之嘉尔超升为三等阿达哈哈番恭奉太祖武皇帝配祀上帝礼成升为二等阿达哈哈番天下大定历升为三等阿思哈哈番后围大同时击败贼杨进位兵二次又贼兵来犯我营三次尔率援兵击退之又遇代州逃遁贼兵尔击斩甚众复攻取代州关厢及浑源州城敖儿多思蒙古犯我内地□尔统兵于峩仑博喇格等地方剿杀多尔济及多尔济弟沙格把石持木及三部落并诛兀兰博喇格地方驻牧敌人俘获人四百余畜三万余嘉尔升为二等阿思哈哈番以固山额真历任吏部侍郎户兵二部尚书勤敏奉职着有劳绩方冀克襄王室不意遽尔告终朕甚悼焉特命勒诸贞珉光及泉壤国典臣忠庶其昭垂毌斁哉顺治十五年三月初二日立 

　　皇清诰赠通议大夫三等阿达哈哈番管牛彔章京户部理事官温察之碑伊尔根觉罗氏妻苏门得奈不幸夫逝茕茕孤身日夜悲怆奄忽之间已□年矣妻仰念夫君温察幼自布衣出身叨蒙太宗皇帝特恩任理机务夙夜惟勤劳瘁行间以数十余年克尽忠敬蒙皇上睿鉴授为三等阿达哈哈番兼牛彔章京户部理事官推恩优渥及夫君故后复遇朝廷覃恩锡及本身上逮祖父纶诰封为通议大夫三等阿达哈哈番兼牛彔章京户部理事官祖妣并母及妻为淑人皆夫君克尽忠贞之所致也今虽幼子承嗣伏念生平劳绩既蒙君恩宠荣赠以皇纶妻苏门得率子当子谨将盛美竭力勒碑墓前铭刻纶音于上以垂后世云尔奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔三等阿达哈哈番牛彔章京户部理事官温察尔入关之日步战击败流寇取太原时两败贼步兵又获贼艘于乌程摧贼兵于古城屡立战功爰膺宠秩复逢盛典载沛殊荣兹以覃恩特授尔阶通议大夫锡之诰命于戏恩推自近乃弘奖夫崇阶业广惟勤尚克承夫宠锡钦予时命励尔嘉猷初任壮大二任管牛彔三任户部理事官照旧管牛彔四任拖沙喇哈番照旧理事官五任拜他喇布勒哈番照旧理事官六任拜他喇布勒哈番又一拖沙喇哈番照旧理事官七任今职制曰夙夜维勤人臣宁遑内顾伉俪无忝国常岂靳隆施锡章服以酬勋念壸仪之媲美尔三等阿达哈哈番牛彔章京户部理事官温察妻伊尔根觉罗氏克勤内德宜尔室家眷良臣靖共之猷赖淑女匡襄之助爰褒令范式沛新纶兹以覃恩封尔为淑人于戏敬尔有官肃闺门而合好职思其内尚黾勉以同心祗服殊恩用□□□顺治十五年仲秋吉日嫡妻苏门得子当子立 

　　追封通议大夫拜他喇布勒哈番摆牙喇甲喇章京巴哈塔碑制曰恩彰下逮勉笃棐于羣僚家有贻谋□□勤于大父用溯源流之自爰□□綍之荣尔巴哈塔乃拜他喇布勒哈番摆牙喇甲喇章京吴格松阿之祖父植德不替佑启后人绵及乃孙丕彰鸿绪休贻大父聿观世泽兹以覃恩赠尔为通议大夫拜他喇布勒哈番摆牙喇甲喇章京锡之诰命于戏垂裕孙谋已沐优渥之典崇褒祖德用邀锡类之仁贻厥奕祚佩此新纶制曰□代褒功劝酬示后再世承恩崇奖及先绩既懋于公家宠宜追于王母尔拜他喇布勒哈番摆牙喇甲喇章京吴格松阿祖母牛胡卢氏尔有慈谋裕及后昆念兹称职端由壸教爰锡褒仪之贵用照 【照：昭】 种德之勤兹以覃恩赠尔为淑人于戏遡其家法爱劳既殚先图贲乃国章昌融益开来绪永期褒赞用□隆□顺治十五年七月吉日通议大夫拜他喇布勒哈番摆牙喇甲喇章京孙吴格松阿立 

　　追封通议大夫拜他喇布勒哈番摆牙喇甲喇章京巴书碑制曰扬名显亲为子者愿以令德归之父考绩褒贤教孝者宜以高爵作之忠是□□恩特申休命尔巴书乃拜他喇布勒哈番摆牙喇甲喇章京吴格松阿之父义方有训式谷无惭念尔嗣之勤劳既克家而报国俾尔泽之昌大爰锡类以昭仁兹以覃恩封尔为通议大夫拜他喇布勒哈番摆牙喇甲喇章京锡之诰命于戏教诲尔子永无忝于家声聿修厥德尚无负于国恩钦承宠命益励嘉猷制曰国体劳臣必遡源而沛泽家崇喆胤爰归善于厥生盛典维新壸仪愈着尔拜他喇布勒哈番摆牙喇甲喇章京吴格松阿母瓜尔佳氏帏范克端胎教居身教之先慈训惟勤能爱在能劳之后宜沛貤封用昭母德兹以覃恩赠尔为淑人于戏子情罔极感顾复而敦孝国纶普被念劬劳以□荣嘉乃恩勤褒其遗范顺治十五年七月吉日通议大夫拜他喇布勒哈番摆牙喇甲喇章京子吴格松阿立 

　　大清诰赠资政大夫梅勒章京一等阿达哈哈番东阿赖夫人　　　　　　　　　　　　那尔浑氏碑顺治十五年九月吉日通议大夫一等阿达哈哈番男东山立 

　　太子太保三等精奇尼哈番加一级谥勤襄土赖碑文稽古建业驱策羣力不吝爵赏以劝有功昭示后世用传不朽所以励忠盖甚备也尔土赖承袭父职三等阿达哈哈番克大凌河时击张道理兵尔冲锋杀入嘉尔升为二等阿达哈哈番后攻锦州白官儿屯台金答口三台尔同四固山用红彝炮克之三次围锦州时杀败敌兵二次攻塔山杏山城及二台用红彝炮克之嘉尔升为一等阿达哈哈番又攻取中后所前屯卫二城嘉尔加为拖沙喇哈番后遣尔同固山额真觉罗把哈纳招抚山东时招服四府七州三十二县克太原府时尔同固山额真觉罗把哈纳击败城内步兵克取其城又同固山额真石廷柱招服九府二十七州一百四十一县征流贼时杀败黄河岸贼兵得获船只又破流贼灭福王平定河南江南时高太监舟师由洋子江顺流而下尔遣章京兵马获船三十二只克取武岗扬州嘉兴三城嘉尔超升为二等阿思哈哈番恭逢太祖武皇帝配祀上帝礼成故升为一等阿思哈哈番天下大定历升为三等精奇尼哈番尔能敬慎尽职着有劳绩于其殁也朕甚悼焉特命勒诸贞珉光及泉壤国典臣谊庶其昭垂毋斁哉顺治十五年九月初八日 

　　和硕武肃亲王碑文国家纪功崇德首重懿亲苟能宣力王室着有勋劳高爵宠禄以光耀于生前丰碑美谥以流传于殁后典至巨也况有功高不赏信反见疑者哉和硕肃亲王合格系太宗文皇帝长子朕亲兄也智略超羣英雄盖世其征蒙古贾鲁特董夔插汗儿俄儿多思等国及征明数次平定朝鲜入山海关破流贼兵二十万诸功前碑载之详矣顺治三年率领大兵往征四川时兵至陕西立解汉中府之围所属州县尽为恢复攻克三寨山张阁老崖等处山寨三座各寨俱归招抚击败水陆马步兵二十二次追杀八次招抚伪总兵副将参游以下官百十二员士卒翕然就降而陕中所窟叛贼扫荡无余焉又复入川攻克内江县击破八大王张献忠一百三十六营遂斩张献忠及其伪王巡抚总兵等官二千二百有奇俘获马骡无算广宣德意招徕文武官二百三十五员马步兵六千九百九十有余四川大定建此奇功宜膺上赏墨勒根王摄政掩其拓疆展士 【士：土】 之勋横加幽囚迫胁之惨忠愤激烈竟尔沦亡朕念手足之谊不胜凄怆亲政后即令树立贞珉但谥号赏赉尚阙焉未举今特重叙前绩以标王之德业辟土斥境折冲御侮特谥曰武追封为和硕武肃亲王加以厚赉呜呼朕追思痛悼弗能自已故表尔大功扬尔忠义昭朕笃亲酬庸之意勒之金石用传不朽云顺治十五年九月十六日立 

　　敕赐拜他喇布勒哈番管梅勒章京牛彔宜把汉碑文稽古建业驱策羣力不吝爵赏以劝有功昭示后世用传不朽所以励忠盖甚备也尔宜把汉原系白身管梅勒事天下大定历加为拜他喇布勒哈番管梅勒牛彔三年有余尔能益着勤劳克胜厥任于其殁也朕用悼焉特命勒诸贞珉光及泉壤国典臣忠庶其昭垂毌斁哉顺治十五年十一月□□日 

