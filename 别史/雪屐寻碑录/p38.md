<!-- { "loadSidebar": true } -->
　　奉天承运皇帝制曰宣猷服采中朝抒报最之忱锡类推恩休命示酬庸之典尔喀尔喀麻乃都察院监察御史多鼐之父令德践修义方夙着诗书启后用彰式谷之风弓冶传家克作教忠之则兹以覃恩赠尔为中宪大夫都察院监察御史锡之诰命于戏笃生杞梓之材功归庭训丕焕丝纶之色泽及泉台制曰壸教凝祥懋嘉猷于朝宁国常布惠扬休命于庭闱尔都察院监察御史多鼐母赫舍里氏勤慎宜家贤明训后相夫以顺含内美于珩璜鞠子有成树良材于桢干兹以覃恩赠尔为恭人于戏昭兹令善之声荣施勿替食尔劬劳之报遗范长垂康熙二十七年十月二十三日 

　　皇清诰封通议大夫前二等侍卫参领石公墓表赐进士及第资政大夫经筵讲官刑部尚书昆山年家眷弟徐干学拜撰赐进士出身通义大夫经筵讲官内阁学士兼礼部侍郎教习庶吉士海盐年家眷侄彭孙遹拜书赐进士出身通议大夫吏部左侍郎清 【清：青】 浦年眷侄张集拜篆诰封通议大夫前二等侍卫参领关紫石公之葬也宛平公既为之志铭而其仲子司农少卿复请余文以揭诸其封曰志纳之幽宅于礼墓道得有碑所以章着先人之休德者先生其为之辞其意挚弗能谢也公讳绰尔门字曰关紫其先本苏万人姓瓜尔佳氏高祖卜哈明成化间入觐授建州左卫都指挥佥事曾祖阿尔松噶嘉靖朝入贡袭父官至万历间公之祖石翰避仇广宁家焉因姓石氏有子三人曰国柱曰天柱曰廷柱我太祖高皇帝之兵临广宁也天柱首先出迎国柱廷柱以城献太祖高皇帝嘉焉赐廷柱所御名马自是所至征讨皆从累立战功官至少保兼太子太保镇海大将军都统一等伯实生公兄弟七人而公为之长公以功臣子年十四即以佐领随太宗文皇帝经略中原及王师入关西定秦晋南平吴楚公皆有勋藏于册府已而充侍卫事世祖章皇帝以慎密敬勤承宠最笃晋秩参领事今上训讨军实以备戎武不敢暇逸盖先后四十年间历事三朝靡有阙失以此人望归焉太保公初娶何夫人而生公其后文皇帝复以赵夫人赐之何夫人恒居别第既殁而别为域兆在通州之长营故公之葬从焉以慰其母实遵公志也太保公以佐命勋赐田宅世职累官禄入深厚僮仆数千悉推以与诸弟论者难之其自比于汉之丁鸿薛包盖公本以武达而醇谨质行以禔其躬以教其后人必依于古之史传所称其素所向慕然也聚李氏诰赠淑人父讳思忠官西安将军李氏辽左世家淑人生而有女德事两姑克尽妇道以成公之孝享年六十前公三年卒公卒以康熙戊辰十一月辛巳距生之年天命癸亥六十有六葬以明年正月癸酉李淑人祔子四人曰文晟广东潮州府知府曰文桂丙辰进士官内阁学士擢总督仓场户部侍郎请余文者也曰文彬广西桂林府同知曰文楙内廷供事女五人孙七人孙女三人铭曰石氏内徒 【内徒：内徙】 于今三世高曾以上思皇克生原茶水芑本根滋大自少保公开国承家七子惟一早世其六皆贵今公之子四人又皆贵兄弟羣从列爵五等甲第相望家门之盛时谓无对而孝友忠顺不骄不溢侍郎用儒学侍帷幄有年遂参与密勿初少保自以身本满洲愿同满洲精兵効力文皇帝命为精兵额真后又命为总领汉军都统于时汉军八旗皆统焉迄今四十余年本旗都统屡更矣然无以易石氏者皆异数也侍郎在内阁时与其诸父内大臣和硕额驸自陈家世上命还籍苏万不复系于汉军其宠异石氏可谓至矣去年秋扈从羽猎还拜黄羊野豕之赐公曰吾父子其何敢专君之恩其熟而荐之于庙征宾客以馂之自古人臣蒙优渥而致其谦恭者于公父子见之矣其保世亢宗岂可量也丰碑爰树以张余文尚其垂于永永焉 

　　自古帝王之典必有戡乱之佐攀鳞附翼而起功于当代庆流奕叶其人虽往其烈弥彰国家优遇勋臣生则崇阶世秩以荣之殁则遣官祭葬以恤之所以彰有功表有德也我先考讳盖思海府君赋性忠耿秉资敏锐幼随行间历有劳绩自世祖章皇帝定鼎燕京统一寰宇我大父甘塔哈府君矢志从龙披坚执锐五败劲敌历着劳绩嗣因进攻曹县中炮殒生故特授为拖沙喇哈番序应长子承袭先考袭后职守京圻于储需简练之事昭其勤慎顺治八年覃恩由拖沙喇哈番晋秩拜他喇布勒哈番复遇大婚礼成覃恩由拜他喇布勒哈番加一拖沙喇哈番迨后初次征浙江舟山贼伪英毅伯阮思率船兵百余号摆列海上拒敌用船击战时同委署纛章京尼牙达等力击败之贼伪总制陈六御伪英毅伯阮思等率兵三万余众船二百余号摆列迎犯亦同尼牙达等力击败之以此劳绩课功故由拜他喇布勒哈番又一拖沙喇哈番升授三等阿达哈哈番二次福建征剿海寇攻战厦门时郑成功列船六百余号于澄浦奥地方排列拒敌用船击战时将对敌力击败之三次湖广征剿逆贼时永兴河南岸系伪将军马宝胡国柱等率三万余贼排列炮铳鸟鎗鹿角挨牌来犯首先士卒不顾身力击阵亡讣音上闻今上为之□悼特遣管侍卫内大臣觉罗塔达等迎至天津奠酒及至家复遣内大臣宗室惠则等供茶奠酒又蒙谕旨赐祭葬金遣礼部员外郎常在祭奠将三等阿达哈哈番授为二等阿达哈哈番呜呼国家之宠遇功臣可谓至矣福海以谫劣滥膺先考之职敢不表彰国家盛典先考骏烈俾子孙效法以垂后世谨溯本源爰述行略抆泪识之于碑阴用垂不朽云康熙二十八年二月吉旦保和殿大学士太子太傅兼礼部尚书加三级王熙书丹 

　　河东河道总督兵部右侍郎都察院右副都御史顾公讳琮之墓康熙岁次己巳三月谷旦男光禄大夫都统理藩院尚书阿喇尼敬立 

　　皇清敕赠文林郎马公元配封太孺人旌表贞节付察氏墓碑康熙二十八年三月初八日立 

　　奉天承运皇帝制曰父有令德子职务在显扬臣着贤劳国典必先推锡用申新命以表前休尔塞赫乃都察院监察御史加十五级布哈之父持身有道迪子成名嘉予懋绩之臣实尔传家之嗣爰褒仪训用贲恩荣兹以覃恩赠为光禄大夫都察院监察御史加十五级锡之诰命于戏率行式谷泽流青史之光教孝作忠荣耀紫纶之色永培厥后益庇昌隆制曰育抚同劳母谊不殊于始继休荣均被君恩罔间于后先典既酬勋礼宜并贵尔都察院监察御史加十五级布哈继母萨克达氏嗣修阃范式谷后人抚异产为己出罔间恩勤承国典之宠光无惭似续兹以覃恩赠为一品夫人于戏念兹良臣报尔培成之德嘉兹令子褒及勤教之功休命钦承松楸永贲康熙二十年十二月二十四日康熙二十八年四月吉旦山西等处承宣布政使司布政使孝男布哈谨立 

　　皇清诰封通议大夫护军参领达海之碑康熙己巳二十八年七月吉日立 

　　奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦承往制甄进贤能特设文武勋阶以彰激劝受兹任者必忠以立身仁以抚众智以察微防奸御侮机无暇时能此则荣及前人福延后嗣而身家永康矣敬之勿怠佟国维尔原系空衔领侍卫内大臣自古帝王抚驭寰区端赖宫闱之助惟后德之贤淑王化本源系焉内治綦重典礼宜隆原考历代册立中宫即推恩所生锡之封爵载在彝章其来旧矣缅维大行皇后性秉柔嘉心存恪慎溥宽仁而逮下崇节俭以持躬奉事重闱克抒诚孝抚驭众子均被恩勤方作配于朕躬冀永资夫壸教忽尔崩逝殊悼朕情礼已备乎荣哀恩未加于戚畹内大臣舅舅佟国维乃大行皇后之父也勋旧懿亲忠贞世笃劳勚夙昭乎环卫谋谟允赞乎岩廊兹奉皇太后慈谕大行皇后诞秀名宗丕彰令范徽仪遽谢悲怛滋殷思后德之流芳洵良臣之毓庆宜加峻秩以协典章朕恪遵慈命特锡殊恩着封为一等公世袭罔替康熙二十八年七月二十八日 

　　奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦承往制甄进贤能特设文武勋阶以彰激劝受兹任者必忠以立身□□抚众智以察微防奸御侮机无暇时能此则荣及前人福延后嗣而身家永□矣敬之勿怠俄多鼐尔原系白身人二次征福建时用红衣炮攻建宁府尔于等破之处首□登进遂克其城故授为拖沙喇哈番遇恩诏将拖沙喇哈番加拜他喇□□哈番又□拖沙喇哈番世袭罔替后出征四□□在朝天关逆贼伪总兵率一万七千余官兵将隘口挑濠截断修木城埋药设□炮于□□二寨两层堆放石块札立二十余□□敌击战□尔率□旗兵将对敌击败之在播龙山逆贼伪将军王平藩郑蛟麟吴之□何德成等率领将及四万官兵排齐尖栅炮鸟鎗挨牌分头来战又自右翼水路贼从后上陆来犯我左右各营前后齐攻击战时尔率本旗兵将对敌击败之将□□喇□勒哈番兼一拖沙喇哈番授为三等阿达哈哈番病故将亲男高山仍承袭二等阿达哈哈番世袭罔替如前孝男三等阿达哈哈番高山康熙二十八年八月十二日吉立 

　　康熙二十八年九月十九日皇帝遣礼部员外郎阿里妈谕祭诰封通议大夫总督仓场户部右侍郎绰尔门之灵曰朝廷弘锡类之恩典均存殁臣子着靖共之节荣被庭闱尔绰尔门乃总督仓场户部右侍郎石文桂之父尔子历任有年素着勤劳推原家训宜贲彝章特颁祭葬以慰幽魂尔如有知尚克欣享大清康熙二十八年九月谷旦立 

　　原任江西提督年老原器 【原器：器疑作官】 解任谥敏壮赵国祚碑朕惟国家戡乱固圉简用虎臣以彰挞伐由来尚矣然必其人敬共厥职克奏肤功而始终罔间者则优恤之典于是乎加焉尔赵国祚効力戎行宣劳战陈早娴纪律勇着搴旗久奉驰驱功昭辟土缅惟寰区之底定爰嘉成绩以施恩洊历崇班屡膺重镇越自建牙开阃资屏翰于江邦洎乎解组归田效趋跄乎朝请属因讨逆复命总戎旋值引年遂还私第溘闻长逝良用轸伤言考彝章式酬勋烈谥曰敏壮特示褒荣呜呼报国劳深流芳声于奕世易名典重表光宠于重泉勒之丰碑昭兹休命康熙二十八年十月初二日巳时立 

　　原任副都统三等精奇尼哈番加一级谥敏勇教善碑文稽古建业驱策羣力不吝爵赏以劝有功昭示后世用传不朽所以励忠盖甚备也尔教善赋性端方制行毅勇奋厉行间屡建肤功宣力累朝勤劳素着方冀遐龄忽焉长逝朕甚悼焉特赐谥曰敏勇勒诸贞珉以光泉壤国典臣谊庶其昭垂不替云康熙五年四月初三日立康熙二十九年十月谷旦都察院监察御史加三级孝男察哈纳敬勒石 

　　康熙二十九年十月二十五日皇帝谕祭阵亡头等公内大臣都统舅舅谥忠勇佟国纲之文朕惟国家简毘懿亲优崇勋旧当夫赞襄廊庙久资经国之纡谟逮乎挞伐遐荒复建捐躯之大节光昭忠烈礼备哀荣载考彝章特颁异数尔佟国纲家承带砺幼习韬钤职领羽林众倚老成之望谊联戚畹邦推元舅之贤托肺腑于天家朴诚自植任爪牙于禁地果毅超羣值小丑之鸱张展元戎之豹畧躬膺上将志切先登乃拜命以遄征期灭此而朝食忠诚贯乎金石身作军锋勇烈抗乎风云气吞贼垒遂使连营迅击野流■〈豸契〉貐之膏列校齐驱夜扫欃枪之影扬声灵于塞北奋威武于师中方渠首之就诛何将星之忽实有进无退久怀裹革之心 【下阙】 

