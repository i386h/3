<!-- { "loadSidebar": true } -->
　　皇清诰授光禄大夫镶红旗满洲副都统三等阿达哈哈番佐领加一级洪公墓碑公姓关讳洪世禄长白山安楚拉库内河人也我太祖龙兴公祖噶什屯率亲族归诚宣力建功世授佐领之职太宗朝公父叶楞格赐婚王氏女生二子长英古德为护军参领次即公公宽仁有度寡言多谋事上能敬临下能容居躬朴直不尚浮华遇事从容动皆合理世祖时任王府典仪旋为护卫继治佐领事今上御宇之年公以护军参领从征云南入缅甸阿埚城擒伪王永历论功授拖沙喇阿番后为王府长史十三年察哈尔部落布尔尼叛公以蒙古副都统随多罗信君王都统大学士图海往征之布尔尼列阵于达鱼之地公□□翼兵前进贼二百余突出山涧中复有四百余寇继至乘势并克之布尔尼与我军凡四战有兵三千以死抗拒公佐大军击灭之而招其人千余以归用是升授三等阿达哈哈番十九年以三药未平公以满洲副都统参谋同征南大将军赖塔由浙闽经粤东而定滇南公率总兵王忠孝抵石门堑连破贼五营杀获无算二十年二月至黄□坝夺贼营擒伪将军王尤贵斩之七月受为豫国公马豹将军巴杨元赵国祚郑旺李继业总兵□□应弼□十月初八日夺黄土坡山谷乘夜堑垒以守之十八日复夺其银锭山冒炮矢而筑垒夜半成俯视城内以炮击之吴世蕃遁克其城二十一年正月为威远大将军胡国柱等率数万人来援云南公中路邀击之贼众溃国柱仅以千人缒崖而遁渡江踰雪山至青里坞建三营公令汉满兵并辎重步行由铁门堑进攻之国柱等自杀伪将军王公亮等率二百一十五人来降云南平公权水□将军率兵还京师公出征三受封□勤劳王事四十余载以年老求罢春秋六十有五于康熙二十七年正月二十三日卒于私第上闻之为之震悼遣礼部员外郎王敏政谕祭并赐葬金窀穸既成请志于余而为之铭曰惟公世阀奕奕其昌身乘景运国藉休光除残扫秽虎啸鹰扬名驰万里功在四□邈焉英气沛乎天壤勒此贞珉以表无疆 

　　奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦承往制甄进贤能特设文武勋阶初取十二侍卫时授为二等侍卫袭父拖沙喇哈番及围锦州第三次时闻洪军门率大兵至松山立营遣尔往松山杏山之间立营堵截敌兵度不能支将城内马步兵遁出闯入我营右翼多儿机昂邦及众虾皆不能守门被敌冲仆故赐名巴图鲁虾由拖沙喇哈番超升为一等阿达哈哈番天下一统屡逢恩诏授为一等阿思尼哈番又往广东时新会县山上有贼李定国马步兵万余摆红衣炮鸟鎗挨排拒敌击败之新会县山峪内有贼兵四万余摆列红衣象只挨排拒敌击败之追贼李定国时横州江边有贼马步兵四万余摆象只拒敌击败之嘉尔故以一等阿思哈哈番又加一拖沙喇哈番太子太保参议大臣管侍卫内大臣佐领加二级吴三桂反后授为振武将军征之平贼凯回七十七寿卒时奉皇恩遣礼部郎中牙虎御祭康熙二十七年五月十五日吉日诰封四次一品夫人妻波尔几吉忒氏谨立碑原任一等侍卫孝次子吴尔监袭祖父职孝孙显图二等侍卫拖沙阿达哈哈番革去受为一等阿达哈哈番 

　　奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦承往制甄进贤能特设文武勋阶以彰激劝尔阿喀尼原系空衔一等侍卫征剿江西湖广时贼首黄豪在鄱阳湖□塘地方率领贼万余船约及七百只三路前来水路排列炮铳鸟鎗拒敌带领官兵用船击败之自康山三十里有贼千余乘船百余只排列炮铳鸟鎗拒敌带领官兵用船击败之笻州湖义口有贼千余乘船八十余只排列炮铳鸟鎗拒敌带领官兵用船击败之饶州湖义口有二千余贼乘船排列炮铳鸟鎗拒敌带领官兵用船击败之贼伪周副总率领三千余贼在界牌铺□北山排列炮铳鸟鎗拒敌带领官兵击败之景德镇有贼伪郭都督率领马步贼万余设立鹿角排列炮铳鸟鎗挨牌拒敌带领官兵击败之贼首程奉率领七千余贼在沉香山沿山排列炮铳鸟鎗拒敌带领官兵击败之贼首张明扬率领贼约及四千在马鞍山排列炮铳鸟鎗拒敌带领官兵击败之贼首张明扬等率领九千余贼在安南州地方排列拒敌带领官兵击败之贼首程奉谭胜等率领三万余贼在土地堂地方排列拒敌带领官兵击败之林田地方有贼首王永陈茂胜陈胡等率领三万余贼排列炮铳鸟鎗拒敌带领官兵击败之吉安地方有三千余贼排列炮铳鸟鎗拒敌带领官兵击败之丰新县地方有贼伪总兵陈德明庞起元等率领四千余贼排列炮铳鸟鎗拒敌遣发官兵击败之驿子山地方有贼伪将军韩大任陈耀元等率领七千余贼排列炮铳鸟鎗拒敌击战时因阵亡优升授为拜他喇布勒哈番遣礼部员外郎加一级哈勒几布谕祭其职与亲弟孙明泰承袭康熙二十七年五月十五日一等侍卫一都额真夏壮尼大加一级征剿江西湖广副统阿喀尼敕书碑文谨立 

　　奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦承往制甄进贤能特设文武勋阶以彰激劝受兹任者必忠以立身仁以抚众知以察微防奸御侮机无暇时能此则荣及前人福延后嗣而身家永康矣敬之勿怠多克索礼尔原白身人崇德四年九月十四日初过北京征山东时用云梯攻南皮县尔首先登进遂克其城故赐名把图鲁授为拜他喇布勒哈番以天下统一加一拖沙喇哈番以天下大定升为三等阿达哈哈番以尊号礼成升为二等阿达哈哈番世袭罔替皇帝制曰臣子靖共之谊勇战即为敬官朝廷敷锡之恩作忠乃以教孝尔多克索礼把图鲁乃护军参领一等阿达哈哈番又一拖沙喇哈番加一级佐领张库之父令德克敦义方有训衍发祥之世绪蚤大门闾旌式谷之休风用光阀阅惟令子张库能娴戎略故懋□□□纶章兹以覃恩赠尔为资政大夫护军参领一等阿达哈哈番又一拖沙喇哈番加一级佐领锡之诰命于戏显扬既遂壮猷一本于诒谋缔构方新□□□绥夫余庆钦予时命慰尔幽涂康熙二十七年十月十三日康熙三十四年四月初十日孝子木臣索克索礼峩克索礼峨奇张库孙罗密马□泰木尔图海宝噶雅清明保寿峨尔岱立 

　　奉天承运皇帝制曰发祥定业旧都实埒于京师置辅陈殷列署尤严于宪部必资明允始副褒崇尔盛京刑部侍郎加二级吴什巴矜怒居心恪勤守法睠兹根本之重威爱兼行深维化理之原宽仁茂着期无刑以弼教因止辟而协中庆典方新宠纶宜沛兹以覃恩特授尔阶资政大夫锡之诰命于戏懋功懋赏宅乃准以宣猷适重适轻权于时而播德益宣淑问祇服徽章康熙二十七年十月十三日 

　　奉天承运皇帝制曰谊笃靖共入官必资于敬功归诲迪能士而教之忠爰沛国恩用扬庭训尔洪玺乃吏部郎中加一级舒淑之父躬修士行代启儒风抱璞自珍克毓珪璋之秀析薪能荷弥彰杞梓之良兹以覃恩赠尔为中宪大夫吏部郎中加一级锡之诰命于戏贻令问于经??羸义方久着佩徽章于策府礼秩加优茂典丕承湛恩永荷制曰移孝作忠懋简劳臣之绩推恩锡类式扬贤母之名载贲荣纶用宣懿范尔吏部郎中加一级舒淑母瓜尔佳氏早娴典则夙着规型敬以从夫宜室聿征其顺德勤于训子备官一本于慈祥兹以覃恩赠尔为恭人于戏荷彩翟之天章徽音益畅披彤毫之仙藻惠问常流祗服宠光永绥福履康熙二十七年十月二十三日 

　　奉天承运皇帝制曰九赋惟均爰藉佑宣之职三农用劝遂分掌计之司尔山东布政使司参议分守督粮道刘安国莅事多能在公匪懈慎稽出纳脂膏不朘于闾阎劝勉输将总秷咸登于仓庾既逢庆典宜锡宠章兹以覃恩特授尔阶朝议大夫锡之诰命于戏秩参方岳聿抒挽运之劳恩重丝纶特贲休嘉之命初任直隶保定府完县知县二任贵州道监察御史三任今职制曰奉职恪恭懋举劳臣之绩同心黾勉载嘉德配之贤壸范攸昭国恩斯沛尔山东布政使司参议分守督粮道刘安国妻秦氏毓自名家嫔于望族采苹藻于碧□允襄修祀之□咏??宅緎于素丝克励自公之操兹以覃恩赠尔为恭人于戏被宠光于象服懿问交流锡荣奖于鸾章惠风益畅祗承显命永播休声制曰展采分猷褒贤劳之成绩酬庸锡秩嘉黾勉之同心爰贲朝章载扬阃德尔山东布政使司参议分守督粮道刘安国继妻于氏性成婉嫕度合规型紃组攸勤克表宜家之范珩琚令德允称继室之良兹以覃恩封尔为恭人于戏荷天泽以弘休鱼轩被宠沾国恩而笃庆象服流光令典其承懿修无斁康熙二十七年十月二十三日 

　　奉天承运皇帝制曰政先领郡虎符寄千里之权职重专熊 【专熊：专城熊】 轼表万民之牧尔江南镇江府王燕才猷卓荦资性宽和易俗移风广德心而登治理饬躬率属谨亮节以树风声巨典式逢鸿章宜锡兹以覃恩特授尔阶中宪大夫锡之诰命于戏登御屏而纪绩永励素丝沛纶诰以推恩式荣华衮康熙二十七年十月二十三日 

　　奉天承运皇帝制曰国重干城之选宣力惟人朝颁章服之荣酬庸有典爵首隆于五等命宜锡自九重尔三等公蒙古都统佐领诺敏牲 【牲：性】 资忠勇器识宏通依日月之光华懋成劳于钟鼎际海山之清宴食旧德于旗常比晋秩夫崇阶益靖共于在位心存天室常抒捧日之忱贵列上公弥励循墙之节忻逢庆典式焕新纶兹以覃恩特授尔阶光禄大夫锡之诰命于戏懋乃嘉猷允称腹心之寄膺兹宠奖益彰阀阅之勋祗服训辞对扬休命初任三等侍卫二任二等侍卫下尼壮大加一级三任头等侍卫下尼壮大宜都厄真加一级四任散秩大臣五任散秩大臣三等公六任散秩大臣三等公佐领七任三等公佐领护军统领八任三等公佐领刑部尚书九任三等公佐领礼部尚书十任今职康熙二十七年十月二十三日 

　　奉天承运皇帝制曰宣威効力事父资以事君锡类推恩教忠本于教孝道存激劝志慰显扬尔卧黑纳乃议政大臣都统佐领额黑纳之父倜傥负奇老成垂范鲤庭授传家之训国有爪牙虎臣策□□之勋人敦诗礼兹以覃恩赠尔为光禄大夫议政大臣都统佐领锡之诰命于戏莅官能敬已宏昌后之基有子亢宗益励在公之念予何吝于爵赏尔克世其弓裘制曰能仕致忠式谷固由于母训推恩逮下疏荣必及于慈帏用答恩勤特颁荣宠尔议政大臣都统佐领额黑纳母宗亲柔顺叶德婉嫕宜家盛年不御丹铅相夫以俭永夜时闻机杼教子能劳兹以覃恩赠尔为一品夫人于戏先国后家惟贤母独知大义作忠移孝俾劳臣能绍前徽生而有闻殁且不休制曰恩深顾复既属毛离里之非殊报在劬劳亦笃庆流徽之罔间惟能食而能教庶有严而有恩尔议政大臣都统佐领额黑纳继母觉罗氏以顺承夫用劳诲子恩逾已出雅闻式谷之风谊若本生无复履霜之感兹以覃恩赠尔为一品夫人于戏彰景命之有赫令善齐徽信德意之不暇恩勤一体特颁纶綍用贲松楸康熙二十七年十月二十三日 

