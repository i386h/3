<!-- { "loadSidebar": true } -->
　　京师朝阳关外花儿闸之原佳城葱郁剑光皇皇者为诰封通议大夫振寰王公之墓公之阡于此也距骑箕之日历年有九始封之树□而碑纪尚阙然有待越二年会今上覃恩以冢君通议贵赠公如其官于是冢君显扬克遂风木增悲爰举朝廷锡类之典公生平践履之实俾余不佞从而表之勒诸贞珉而丘垄之前岿然者得以通议大夫称公矣公讳尚武字振寰系出于太原琅琊迁徙以来谱帙散佚远不可考父言高公籍三韩敦崇行谊植德于乡厥后必昌识者早以决之迨公之生体英伟志雄迈不矜矜于细行而大义所在则毅然任之忠孝其天性也至于桓纠之概气慑万夫敌忾之勇力壮千城咸推为矫矫虎臣有古国士之风尚胜国末造豪俊沈抑欲以功名自振其道无由恭逢我圣祖龙飞蓟辽响应以终军弃繻之年攀龙鳞而附凤翼効力戎行驰驱王事更逢世祖章皇帝奄有区夏定鼎燕山一时从龙之彦如雨如云公仗剑其间虽年踰五旬而智勇弥练劳绩丕着诚所谓师中丈人哉特以天怀坦率类冯异之不伐介禄 【介禄：疑有误】 之亡言卒之酬不及庸功浮于位人共惜之而公固夷然自得无几微介于胸中惟取忠孝大义勉励后人优游宴衎以终其身焉迄于今冢君侍从王仪夙夜惟谨以功武授四品法一丹尼哈番非义方之训奚以臻此宜乎恩纶宠贲谓公令德昌后垂裕有光特加褒赠夫服勤于身而食报于子孙理有固然吾知公世泽孔长朱绂方来以冢君之贤从此增显秩晋崇阶朝廷所以恩荣公者正未有艾也公生于甲午二月庚午卒于丙申四月壬申日公以康熙乙巳三月戊戌归窀穸兹以乙卯乃树之碑焉于戏经广州之陵则骑者夺傲瞻有道之碣则作者湔惭尚有典型昭兹来许后之过之者读其碑以思其人当有下拜低徊而不忍去者矣赐进士光禄大夫吏部尚书加一级前户礼刑工四部尚书加一级都察院左都御史吏户二部左右侍郎加二级大理寺卿通政使司左右通政参议太仆寺少卿福建督粮道参议刑部山西广西司郎中员外主事戊戌甲辰庚戌文武殿试读卷官侍经筵甲辰文会试主考益津通家侍生郝惟讷顿首拜譔康熙十四年岁次乙卯八月吉旦立 

　　大清国敕封光禄大夫镇守陕西西安等处地方将军三等精奇尼哈番加一级傅公之碑奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔傅夸蝉性资端谨才识宏通俾掌将军恪慎无惭于职守宣劳政务夙夜克矢乎寅恭任用有年小心益励崇阶洊陟历试能勤□□□□□□宜□恩纶之宠爰颁新命以示褒嘉兹特授□阶光禄大夫于戏推恩申命爰弘奖于忠贞树德懋勋□□□□□□□□□□□□□□初任壮尼大次袭父一等阿达哈哈番管佐领兼郎中参领历遇恩诏加升一等阿思哈尼哈番又升镇守西安等处地方将军驻防西安府出征耀州时贼首郭真君刘文秉率兵排阵拒敌时击败之生擒贼首刘文秉杀死郭真君闻贼首卫天命率千余贼兵屯扎随遣官兵击败之生擒贼首卫天命杀贼□百余众出征甘州等处造反困守河州城时将自外来援马步贼尔率官兵击败之杀贼四百有余又上千贼兵自城突出来犯时随遣官兵击败之杀贼二百有余□甘州城时尔分派官兵用云梯攻败其城闻伪督堂刘永作率千余贼兵困驻韩城随遣官兵击败之杀贼千余闻三水华县地方有贼首刘弘才随遣官兵前去击败之生擒贼首刘弘才又杀贼千余进剿四川□广贼郝摇旗等尔遣副都统杜敏提督郑□麟追至黄草□地方贼伪益国公郝摇旗率所属贼排阵拒敌时击败之生擒贼首郝摇旗又贼伪靖国公袁宗第率所属贼拒敌时击败之生擒贼首袁宗第伪部院洪育鳌及贼妇人孩子千余并伪印敕俱获招抚贼伪总兵官一十四人七千余官兵生擒伪王朱盛□□□伪印关防敕札嘉尔优升为三等精奇尼哈番世袭罔替如前先考以老疾奏请致仕于康熙八年三月二十七日奄逝享年六十有三□音谕祭朝廷之恩纶宠锡不可泯灭显考生平之懿行懋绩亦宜昭垂勒诸贞珉俾传之亿世云三等精奇尼哈番穆成格等谨识康熙十四年九月吉日孝男工部正四品员外郎辛桂等谨立 

　　光禄大夫户部尚书一等阿思哈尼哈番兼一拖沙喇哈番佐领谥敏果米公墓碑大司农米公讳斯翰光禄大夫一等阿思哈尼哈番兼一拖沙喇哈番内大臣恪僖哈公之子性端方沈毅通达宏远操履清严器识坚定世祖章皇帝时入备侍卫官禁□十余年奉职恪恭特膺宸眷今上御极之三年承袭恪僖公世职总理内务天子悉公有经纬才简佐宗伯未几晋户部尚书公既筦国计忠勤详慎孜孜讲求裕国裕民之道斟酌盈虚量入为出十数年间帑藏充盈岁有余储一旦军兴转输络绎不至猝然有匮乏之忧皆公之功也素廉介有守中外请谒不得一至其门故清望为中朝冠事之合于义者正色昌言毅然行之农曹诸务纷赜公厘正廓清纲举目张胥吏无所措其奸诸曹白事公神明湛然一断于理数言剖之裕如也尤深识大体国家有谋议公多所参定殚心竭虑知无不言卓然有大臣风当宁特倚重之乃天不慭遗贤人陨丧康熙十三年十二月十三日竟以积劳遘疾而卒同官于朝者无论识与不识咸咨嗟垂涕相与道公之行事而痛惜之天子追念勤劳深用悯悼优恤有加特赐谥曰敏果呜呼生膺显职殁被荣名风范在人勋劳在国可谓盛矣以康熙十四年之三月十二日葬公于京师之北郊谨铭曰丰镐遗泽诞生巨公有猷有守佥曰司农司农之德翼翼公忠司农之门肃肃清风司农之望岳岳华嵩贞操亮节楷模羣工吁谟硕画仰赞宸聪朝野方赖溘然告终锡谥赐恤以彰厥庸敬扬梗概勒于幽宫匪爵之贵惟德之崇承先有庆裕后无穷经筵讲官户部尚书梁清标拜撰康熙十四年十月初七日孝男马思哈马奇马武李荣保敬立 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔头等阿达哈哈番监察御史加三级扎尔海性资端敏才略宏通初列官阶克着勤劳之绩爰膺任使弥昭敬慎之忱奉职有年小心益励崇阶洊陟历试无愆欣兹庆典之逢宜沛恩纶之宠特颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心制曰作朕股肱良臣所以矢夙夜厘尔女士内则亦以効劻勷休命用申壸仪维懋尔头等阿达哈哈番监察御史加三级扎尔海妻齐米思氏相夫克谐宜家着范尔夫恪勤尽职藉尔黾勉同心内则既娴褒纶宜锡兹以覃恩封尔为一品夫人于戏睠此勤劳之佐久藉同心嘉尔贞顺之贤载颁异数益修内德以答殊恩康熙十四年十月十四日 

　　夫温恭贞静阃仪着美于庭闱鞠育恩勤母德垂光于累世祥分帝胤家传彤管之徽誉重天潢朝有龙章之锡尊荣并至德福兼隆属在后嗣敢不追溯音容敬扬令善以示子孙于勿替哉先妣册封县主乃和硕颖亲王之女也诞生王室作配先人淑慎本于性成巽顺娴于礼教婣睦洽齐家之化柔嘉弘逮下之恩孝以承先矢敬诚而无斁慈能裕后恒劳爱之兼施守累代之忠清履丰亨而益俭佐上公之勤慎处贵盛而弥谦内外咸着其肃雍羣推壸范姻党共遵其礼法佥曰女宗先君既佐辅王朝树鸿勋而报国母氏更分荣天室耀象服以宜家德积于躬洵有光而有耀庆流于后宜俾炽而俾昌喀入奉母仪荷深恩之顾复缅怀慈训念罔极之劬劳谨述前徽用垂贞石松楸恒茂期永妥于幽宫泉壤有光尚贻庥于来裔再瞻灵爽惟切慕思康熙十四年十月十九日孝男一等公法喀立 

　　皇清诰赠少傅兼太子太傅谥忠勇原任都统伯加少保兼太子太保石公元配何夫人墓表赐进士及第资政大夫经筵讲官加礼部尚书管刑部右侍郎事兼翰林院学士昆山年家侍生叶方蔼顿首拜撰赐进士及第通议大夫日讲官起居注詹事府詹事加礼部侍郎兼翰林院侍读学士华亭年家侍生沈荃顿首拜书赐进士出身资政大夫经筵讲官兵部尚书长洲年家侍生宋德宜顿首拜篆历观古今贤媛以懿行著称者代不乏人维是遭逢不偶能使妇道母德两无所愧鲜不以为难若石母何夫人非表表者乎夫人为镇海大将军忠勇公之元配侍卫参领关紫公之母也夫人生长望族兄为副都统何儿哥里与忠勇公同以佐命勋相友善遂缔姻媾迨太宗皇帝以赵夫人赐公夫人念势难共处因携关紫公分析别院依姑王太夫人以居忠勇公方驰驱王事不遑宁处夫人晨昏甘旨克修妇职使忠勇公无内顾忧者夫人相之也时关紫公生甫八月恩勤抚育俾至于成后从王师入关屡奏劳绩擢侍卫晋秩参领每遇师行夫人必诫之曰吊民伐罪非以杀僇 【杀僇：杀戮】 为武也关紫公能一推夫人之心所向辄有功顺治初年忠勇公视师秦晋会遭王太夫人之丧夫人率众子姓视含视敛备礼极哀迨忠勇公奉命奔丧抚棺躃踊顾谓夫人曰生养葬祭人子之事今能代我经理一无遗憾者非夫人不至此生平和以处家宽以待下俭约自持而恤患周急惟恐后殁之日 【后殁之日：后人殁之日】 呼关紫公命之曰思自携汝分居以来每叹唱随之义抱恨良多其慰劳矜全之者惟王太夫人是赖我死而葬其祔于太夫人尔父虽已营兆合葬非吾志也尔其识之时忠勇公悲悼不胜即以所服一品冠带为夫人举殡礼痛夫人之既孝且慈始终勿替如斯也月之日为权厝王太夫人之侧遵遗命也第忠勇公父石翰公墓在辽阳后数年迁王太夫人棺合葬关左关紫公念母氏惟育我一人若从遗命亦扶榇而东关左距京三千余里蒸尝祭扫情何以堪况复孤栖远地如同漂泊是益之戚也饮泣忧思莫知所出曰均吾戚也毋宁择地而另卜焉庶毋重违吾母之意乎以康熙乙卯年十月十九日葬于通州之常营且以告后人曰百年后即祔我于旁志吾戚也夫人卒以顺治乙未年四月十六日距生之年六十有六既葬乃排缵遗行乞文于余表墓门之片石以公子御史公与余子同举于乡其于夫人之淑德懿范知之尤详也余读之而慨然曰境不皆履其常要视其行事不皆求其合要视其心今石氏母子之所处较世为难而妇事其姑不失为孝妇子事其母不失为孝子诚足式训于后者矣又何能以不文辞谨此笔而书之是为表 

　　皇清诰赠光禄大夫总督江南江西等处地方文武事务兼理粮饷操江兵左侍郎兼都察院右副都御史加一级济来麻公之墓康熙十四年乙卯仲冬吉旦孝男麻勒吉麻尔图敬立 

