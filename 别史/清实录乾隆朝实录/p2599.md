<!-- { "loadSidebar": true } -->
○谕曰、李侍尧等参奏、前署宁台厂员之会泽县知县卫竟成、私扣脚价。短发铜觔。甚至将承运铜五万。捏报脚户赵映奎、盗卖三十万之多。希图索诈侵渔。实出情理之外。又署蒙化厅经历武定州吏目胡炎、因向举人饶湛、借银不遂。挟嫌押令代脚户赵映奎。完银辄以毁署抗官。诬人重罪尤属狡诈不堪。请旨一并革审等语。知县卫竟成、吏目胡炎、俱著革职。交该督等、提集案内人证。严审究拟具奏。　　

○谕军机大臣等、本日据李侍尧等参奏、前署宁台厂员卫竟成、私扣脚价。短发铜觔。并捏报脚户盗卖。希图索诈。又署蒙化厅经历胡炎、因向举人饶湛、借银不遂。挟嫌押令代脚户赵映奎完银。饶湛不依。遂诬以肆骂毁署。捏详洩忿。请旨一并革审一摺。已有旨谕部矣。胡炎以职官勒借所部银两。已干例禁。复挟借银不遂之嫌。既令饶湛、代毫不相涉之脚户完银。因其不依。又以毁署抗官诬报。自当按例究拟。但饶湛身为举人。应知理法。果有屈抑。亦当俟上司提讯时。自行辩诉。胡炎虽卑鄙。究系职官。乃当胡炎亲自往拉。辄与扭结。且吏役以伊系举人。不敢向拏。此风亦不可长。亦当示以惩儆。使绅衿不敢恃符抗上。著传谕李侍尧等、于审结此案时。将饶湛、亦予以应得之罪。　　

○又谕、河州逆匪王伏林等、聚众念经。拒捕伤差一案。昨因该督、尚未将审结情形具奏。业已传旨申饬。今据勒尔谨奏称、前获之石忠信、郝天祥、已经遵旨正法。其余人犯。连日隔别质讯。有知其谋抢城池确情者。亦有仅行跟随念经者。有被胁强从者。容分别办理等语。所奏仍未详晰。该犯等倡教聚众。断非始于近时。其立教年月。必须确切讯明。则从前失察各员。俱应予以议处。至现署河州之杨赓扬、访查此案。尚为黾勉。但奸民倡教。是否在前。该员署事日浅。止有功而无过。或功罪皆系该员任内之事。前已谕令彻底查明参奏。为此案最要关键。不可因案已完结。颟顸了事。至所称各犯中、曾受伪封。及抗拒官兵。同谋抢城各犯。即凌迟枭示其久经入教。转纠匪众之犯。审明斩决。又甫被招引入夥。及被强胁者。俱发边远烟瘴。自应分别办理。但获犯旬余。屡经集讯。何至尚无端绪。既经具摺。即应将审明应凌迟者。某某若干犯。应斩决者、若干犯。发遣者、若干犯。及于何时、因何倡教。今又因何纠众起事。先录节要奏闻。乃仍浑统入奏。岂必待此案全行审办完毕。详叙题本。即为了事耶。亦甚不晓事矣。至皋兰县所获杨伏龙一犯。既系邪教头目。即应将起意设教。及近时。纠众抗拒。并谋抢城池各情节。逐细向其根究。自可以尽得实情。且现在尚有续获之首从各犯。难免无豫行逃窜之人。并当严讯杨伏龙、及质讯各犯等。除生擒五百余犯外。尚有要犯何人窜逸。亦当严密速拏务获。毋任一人漏网。又据称、例应缘坐之妇女幼孩。俟核明奏请发遣等语。所办固是。但此等究系逆恶党类。不值照常佥妻发配。而此女犯孩童。与男犯不同。即发往新疆。亦属无碍。著传谕勒尔谨、于本案审结时。通查应发遣之妇孺若干。咨商索诺木策凌、查明乌噜木齐一带屯种人丁。及云南新迁置之无妻室者。量行赏给完配。办理更为便易。著勒尔谨、妥协查办。并将此一节、谕令索诺木策凌知之。此旨著由四百里发往。仍令勒尔谨、逐一查审明确。即速由驿覆奏。　　

○辛丑。谕军机大臣等、山东峄县地方。盐枭聚众一案。经该抚国泰、驰往督缉。前谕令署两江总督萨载、前往邳州会缉。节据该督抚奏、两省获犯三十余名。业经陆续审讯。将要犯随时正法。从犯分别外遣。并谕令将逸犯十余人。上紧勒缉务获。谅可不致漏网。昨据国泰奏、续获要犯宋四夸子等一摺。严讯该犯等。供系在海赣交界之处。零星偷买老少盐。积有一二百斤不等。先后装车推买等语。因思山东曹、沂、一带。盐枭之案。已经屡犯。由于其地与海赣盐场相近。而各场所出余盐。旧例原为赡恤贫乏之用。日久遂为奸民牟利之资。即或严为查禁。非肩挑背负。不许出场。而此等枭众。无难私雇穷人在场。如数携出。彼即从旁收买。一落其手。仍可积少成多。贩行无忌。是此例不除。流弊终难尽绝。不可不通盘筹画。以期妥善也。且此等肩挑背负之盐。期使濒海贫户。稍获微利以谋生。乃积久法弛。穷民之沾润有限。奸贩之影射寖多。竟以老少之利源。变而为私枭之弊薮。可不急改弦更张乎。朕意与其存此例以滋弊。莫若去此例以防奸。自应将各盐场所出余盐。穷民肩挑背负。岁可获利若干。通行核计。即照数官为收买。散给贫民。其一切肩挑背负之例。悉行停止。则贫民仍得倚以糊口。奸徒无得藉以犯科。实为两便。其收买之盐。或仍给商领销。或并听商买用。务使挑负之众。仍免向隅。而场灶所余。亦无狼籍。正本清源之道。莫过于此。著传谕有盐各省分督抚、及各盐政等。将如何设法办理之处。就各省实情。公同悉心妥议。详晰覆奏。又如湖广省、向多川广私贩。陕甘省、向售蒙古私盐。与此等情形。又复不同。或系积久相安。或应另为筹办。务按各实在情形。妥为筹议。朕意筹度如此。但各省地方及场灶情形。未能深悉其事。是否可以行之有益而无弊。著各督抚会同各盐政、按该处实情。斟酌妥善。据实覆奏。不得因朕有此旨。稍存迁就也。将此通行传谕知之。　　

○又谕、据勒尔谨奏、河州逆匪王伏林等、倡教聚众。官兵进剿杀贼情形。所奏未为详尽。且有不妥者。如称先派兵五百名。令副将西德布、带领前往。西德布、前已降旨交部议叙。该员是否打仗勇往。及曾否亲用刀箭杀贼之处。并未叙及。又称官兵刀箭并施。将王伏林射倒等语。亦未将何人首先射倒逆渠。及如何射毙之处。逐一声明。均欠明晰。至所称官兵施放鸟枪时。王伏林仗剑诵咒。枪子纷纷落地。射倒王伏林之后。始能将余犯打死。更不成语。鸟枪为军行利器。如果施放有准。自然所向无敌。此必绿营兵丁。平日不习准头。临时施放过高。不能中贼。或未见贼面。先行放枪。至铅药已完而贼至。绿旗庸劣通病。从前徐绩、惟一等。在山东剿贼。即系误信贼言。致有挟衄幸而速行搜擒完事。否则、较徐绩、惟一等之罪。相去几何。如所称王伏林念诵咒语。枪不能著。彼既有邪术避枪。独不能以邪术避箭乎。此可信理之必无者。勒尔谨闻此妄言。即应正言斥之。乃转叙摺内。徒使无能之鸟枪兵托词避过。且令邪教余党闻之。妄谓其咒有灵。日久又藉以滋事。于地方要务。甚有关系。勒尔谨、轻信邪言。并不揆之于理。遽以入告。何所见庸陋若此。著传谕严行申饬。仍著该督叙案题结时。将此等荒唐语。悉行删除。毋为人所嗤笑。嗣后并当通饬所属武员。教令鸟枪兵、演习准头。以期适用。勿再具文干咎。至副将西德布、如果此次带兵出力及亲身杀贼即行详晰叙明覆奏。并将该副将、送部引见。并查逆渠王伏林、系何人首先射倒。及为何人射殪之处一并据实具奏。将此由五百里传谕知之。　　

○又谕、本日据萨载奏、续获盐枭案内从犯卞景成、王斐、分别发遣伊犁、乌噜木齐、及黑龙江等处为奴。俱暂行监禁。俟拏获孙大汉等、质讯明确。再行发遣等语。所办尚未允协。此等匪徒。虽系为从。该督等审明属实。自应遵照前旨。即时分别发遣。以昭炯戒。若仍行监禁该犯等素非安分之徒。日久或稍有疎虞。转属不成事体。且孙大汉、即孙二汉、起意夺犯殴差。为此案正凶。历据各犯指供确凿。已无可疑。又何必留犯质证耶。著传谕萨载、国泰等、将节次续获为从各犯。应发遣者。即行分别发遣为奴。毋稍延缓。至孙二汉、为此案起意为首要犯。何以至今尚未缉获。该督等各宜实力查拏。毋致要犯久稽显戮。仍将现在续获几名之处。即行覆奏。　　

○又谕、据户部议驳富勒浑等覆奏、余丁口粮。在军营支给本色米石。及骡运米石。按照商运脚价开销两摺。部驳甚是。朕亦不能为该大臣等代置一词。著将指驳各款。经朕折角原摺。交富勒浑等、一并明白回奏。至各款内。或果有不能照办之处。由前此未经随事奏咨。致事后支离掩饰。转不妨将实在情形。确切声明具奏。朕尚可酌量情理。为之核定。不得复存回护。再令驳诘干咎也。寻奏、臣督办军需。报销款项繁多。未能周妥。遵即据实奏明。一、余丁实支本色口粮。系用兵成例。此次军需。因余丁有实带、未带、之分。其口粮遂有本色、折色、之异。现有实丁。照支本色。如无实丁。仍支折色。若有实丁而愿折支者、亦听。是以分别核销。一、西路军营。樵汲长夫。系军机大臣议覆准给南路、因办夫较难。是以折给余丁三十名价值。令自行备办。一、骡运亦照商运脚价报销。因军粮孔急。未能节减。遂照商运领给脚价。均系实支实发。实无浮冒。得旨、既有此奏。待朕酌量加恩。　　

○癸卯。上御乾清门听政。　　

○谕军机大臣曰、湖南永州镇总兵李文英、上年在山东行在召见。观其奏对。浮而不实。全染绿营汉军习气。恐于整饬营伍、未必有益。昨三宝来京请训。曾令军机大臣转谕。该督于到任后。留心试看。今日据陈辉祖、奏到分别湖广总兵等次单。将李文英、列入三等。与朕所见相同。尚属公允。但总兵为专阃大员。永州亦附近苗疆要缺。甚有关系。若该镇实系中下之材。恐难胜任。著传谕三宝、密查李文英在任。于管辖操防等事。能否认真。于该镇营伍。是否不致贻误。即秉公据实覆奏。毋得稍有瞻徇。　　

