<!-- { "loadSidebar": true } -->
○谕军机大臣等、据理藩院奏、喀尔沁王等呈称、本旗所属七乡约地方。向系八沟同知管理。今乌兰哈达通判、差人查取田土民户数目。欲行分管。当经行查直隶总督去后。至今未见咨覆。今又据喀尔沁王呈称、现在总督行文八沟巡检。令其将七乡约所属田土户口。造册送乌兰哈达能通判管辖。是一旗属于两处。诸事实难应付。请仍照旧例办理等语。已交该院依议行矣。乌兰哈达自添设通判以来。专辖翁牛特、巴林等处。并未专辖喀尔沁王地方。该通判因何忽欲分管。即或有应行更易之处。该督亦应奏明办理。何以径行八沟巡检。令其将七乡约地造册改辖。周元理所办非是。著传旨申饬。并著将因何如此办理缘由。据实奏覆。寻奏、喀尔沁王等旗七乡。原应归八沟管理。上年乌兰哈达通判、及八沟同知。均以该七乡、久经乌兰哈达巡检管理。且去八沟甚远。详请仍隶该巡检就近经管。以所议事属因公。复饬申送村庄道里细册核办。未竟准其改隶。今蒙谕申饬。自应仍归八沟同知、督率八沟巡检经理。即令分别界址。不使再生异议。报闻　　

○丁巳。孝昭仁皇后忌辰。遣官祭景陵　　

○戊午。谕军机大臣等、昨召见山东布政使徐恕。因其在浙、历任司道最久。询以该处水利情形。据称、湖州一郡。地近太湖。上承安吉、孝丰、天目诸山之水。为杭州之下游。全藉宣洩得宜。以卫田庐而安民业。向有溇港七十二道。不特湖州一郡水利攸关。即毗连杭属各县。亦藉宣洩之利。并据口奏、将来若蒙亲临指示。实为民生攸赖。且由杭州白云桥而进、至江南平望。归于官塘。路程亦不甚纡折等语。湖州既有应修水利。关系杭、湖、两郡农桑。自应取便前往阅视。但湖郡向未经临。该处河道是否宽广。水营纤路。有无妨碍民田。不甚费事。著王亶望、悉心筹酌。是否可行。据实具奏　　

○諴亲王弘畅奏、玉田县监生郭天玉控告伊弟、贝子弘旰庄头卢密。有倚势讹占地亩等情。请旨办理。得旨、军机大臣会同刑部查审具奏　　

○以諴亲王弘畅为正白旗领侍卫内大臣　　

○予故顺承郡王恒昌谥曰慎　　

○己未。上御勤政殿听政　　

○谕、向曾令翰林院于轮班日期。带领编检十人引见。以备甄识。近年来久未举行。著于三月内、朕谒陵回銮后。仍照旧例。将现在编检。按班通行轮带。嗣后每阅五年。即请旨办理一次　　

○又谕曰、八旗官员。向有侍班带领引见之例。数年来并未举行。著各该旗、将伊等与应行引见人员。于值日一并带领。以备记名录用。届引见一周。即暂行停止。俟过五年后。再奏闻带领。著为例　　

○大学士阿桂等奏、木邦夷目汉奸番起云。今已解到。讯有为贼目种地、及催办门户夫马等情。今复至内地、探听用兵信息。不法已极。请交刑部。按律定拟速办。寻部臣拟依大逆律定罪请旨。得旨、番起云著从宽改为斩决　　

○吏部议覆、护理山东巡抚署布政使徐恕奏称、佐杂人员内。司狱、吏目、典史、均有监狱之责。向遇赴省候验。不另委员按署。查监狱重地。未便一日缺员。请嗣后责令该知府、直隶州、于所属首领佐杂内。委员代理。其分驻地方、及兼管堤工者。遇俸满考验。亦一例行。应如所请。从之　　

○以巴里坤总兵乔照为乌噜木齐提督。甘肃河州协副将西德布为巴里坤总兵　　

○庚申。谕曰、原任布政使王太岳、在四库全书处行走。已届一年。著加恩授为翰林院检讨　　

○又谕、朕数年来。未阅侍卫步射。恐不无生疎。著领侍卫内大臣等、严加教导。朕于四五月间。即行亲阅。伊等清语。亦应一并学习　　

○四库馆总裁质郡王永瑢等、带领行走已届五年、应量加优叙之提调纂修各员引见。得旨、梦吉、王仲愚、章宝传、黄轩、平恕、邹炳泰、陈昌齐、庄通敏、王嘉曾、吴寿昌、陈初哲、郭长发。俱著以应升之缺。列名在前升用。庶吉士汪如藻、著即授为编修。毋庸散馆。励守谦、著加恩授为编修。至陆费墀、陆锡熊、纪昀、虽均已加恩擢用。但纂办各书。均为出力。著赏给缎匹、荷包、笔、墨、纸、砚。以示奖励。其现在引见之提调纂修各员。亦著一体分别赏给　　

○吏部、户部、议覆、直隶总督周元理疏称、天津府蓟永通判。专司秤掣巡查。其一应核转。亦归运同管理。请改为蓟永分司运判。管越支、济民、石碑、归化、四场滩坨灶课钱粮等事。作为题缺。应如所请。从之。　　

○礼部奏、朝鲜国护送遭风民人回籍之赍咨官役。应照例赏给。得旨、依议。本内称、商民赵永礼等七十五名。漂至朝鲜。船只破坏。经该国王逐一询明情由。专差金鸿喆等管护前去等语。该国咨称前去。理所宜然。其后则为该部出语。既由朝鲜送至中国。自应称为前来方合。乃复沿该国原咨。亦云差官管护前去。依样葫芦。岂去来字义。亦不能解乎。阿肃、景福、俱系满洲翰林。何以于此等文义。尚不能看出。朕所以谓满洲进士出身之人。最为无用。至礼部汉堂司官。俱系科甲人员。乃于行文不通若此。又安用是科甲为耶。著饬行　　

○刑部议覆、缺史李孔扬奏称、直省秋审情实人犯病故。向例但题咨到部。于都察院、大理寺。并无该省报案。诚恐无从查核。请嗣后令各督抚、一体知照法司衙门。应如所请从之　　

○闽浙总督钟音遵旨奏、闽省盐场。初奉贫民例准卖盐之始。虑及枭贩滋弊。经前督臣郝玉麟奏定、每名日给制钱十文。不令挑盐。如福清、赤杞、洪白、江阴、莆田、下里、浔美、七处。均于场团钱价盈余项下动支。按户散给。嗣罗源、宁德、二县。＜氵丙＞洲、惠安、浯洲、三场。相继仿行。至省会贫户稍多。岁令商人带销余盐四千五十担。其利交闽县、侯官、两县贮库。确查贫户散给。行之已久。实有成效。现饬各该场、县、实支实给。按月册报。责成盐法道稽查。转报督抚考核。下部议行　　

○山西巡抚巴延三、河东盐政瑺龄遵旨奏、河东盐法。向系场商浇晒畦盐。无余盐恤贫之例。大小盐池。防范周密。不致偷越滋弊。蒙古盐觔。亦不能越境私售。引地民食。经久相安。毋庸另筹。下部知之　　

○是月。大学士管两江总督高晋、河东河道总督姚立德奏、山东蜀山等湖。近年收水较小。臣高晋陛见后。奉命会同臣姚立德、前往查勘。现已存水一丈零二寸。敷本年重运之用。查蜀山一湖。总以收蓄汶水为良策。而汶水发于伏秋。势骤退速。治汶水较小。即不及多收。实由各斗门较窄之故。应于最窄之永安、永泰、二斗门。各添矶心。改为二孔。每孔宽一丈八尺。落低七寸。与永定斗门相同。并将引渠挑宽。俾汶水随长随收。复恐伏秋水性浑浊。入湖淤垫。查金线闸后、至徐家庄湖坡之上。旧有拦水停淤土埂。年久风浪撞刷。仅存基址。应培筑高厚。并于引渠临湖处。各建斗门一座。于收蓄汶水时。先关拦临湖斗门。俾水收入滩上低洼处所。一俟澄清。再将斗门全启。引水入湖。其所澄淤土。仍随时挑挖疏治。至沿湖圈堤。有孙村、吴家坑、观音嘴等处草工四段。计长三百五十丈。应改砌碎石坦坡。于汛水未发之前。妥速办竣。以备乘时收蓄。得旨、是。即当速行妥办　　

○高晋、会同江南河道总督萨载奏、中河厅属杨家庄运口。适当陶庄新河回溜。每易淤浅。而盐闸又与相近。未免吸溜倒灌。请将扬家庄运口。移于下游李家庄地方。并于旧盐坝以东四十丈处。估挑河身一道。长一千一百九十余丈。直至李家庄出口。筑头二三草坝。以为收束。其挑土筑两岸纤堤。至东岸盐河石闸一座。于新挑河七百八十丈处。斜挑倒勾引河、长二百一十丈。以达盐河。于引河上口、筑钳口草坝。下口、建设石闸。即将旧闸拆移。以免多费。得旨、诸凡皆妥。欣慰览之。河口既改。大王庙或移、或新建。何未言及　　

○调任两广总督杨景素奏、广省各营子母炮位。式样参差。施放不尽得力。经前督臣李侍尧奏准、将锈蚀者销变。改造督标炮式。今查应改造者。东省、共六百七十一位。西省、共一百四十九位。此外或因地适用。或完好可存。毋庸概行销变。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五十一


大清高宗法天隆运至诚先觉体元立极敷文奋武孝慈神圣纯皇帝实录卷之一千五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。三月。辛酉朔。镶白旗汉军都统王进泰奏、已故尚书杨廷璋妻梁氏、呈控家奴朱麟、侵用物件银两。请旨办理。得旨、军机大臣会同刑部查审具奏　　

○壬戌。谕、朕因我朝开国时。宗室懿亲。勤劳佐命。其殊勋茂绩。实为史册罕有。如睿亲王多尔衮、受诬黜爵。豫亲王多铎、缘事降封。朕为核其生平事迹。昭雪加恩。复还原封世袭。又礼亲王代善、郑亲王济尔哈朗、肃亲王豪格、克勤郡王岳托等。并令称其原号。用昭惇叙酬庸渥典。其余诸王贝勒内。或有显著功绩。而封爵后经降夺者。除本人身罹重愆。不当复邀优典外。若系承袭之子孙获咎议处。竟将初封褫革。未为平允。因令军机大臣、会同宗人府查明具奏。今据开列清单进呈。朕详加阅核。如饶余亲王阿巴泰、及其子安亲王岳洛。俱屡著功绩。其子孙内、止有奉恩将军一人。不足以酬劳伐。著加恩赏封辅国公一人。又敬谨亲王尼堪、功勋颇显。且以力战捐躯。其子孙内。现在止有一辅国公。亦著加恩晋封镇国公。至谦郡王瓦克达、巽亲王满达海、镇国公屯齐、从前亦均著有功绩。现无承袭之人。并著加恩瓦克达子孙。赏给一等镇国将军。满达海子孙。赏给一等辅国将军。屯齐子孙。赏给一等奉国将军。此次加赏之公爵世职。俱著世袭罔替。所有应袭之子孙。均著宗人府、照例拣选数人。带领引见　　

