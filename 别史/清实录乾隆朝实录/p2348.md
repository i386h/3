<!-- { "loadSidebar": true } -->
○谕军机大臣等、明亮奏、官兵连日进攻、及贼人竭力拒守一摺。是此路之贼。防备较严。株守殊为无益。现在奎林所占山梁。俯临斯第、博堵、及克舟九寨。而形势自上压下。攻之似易为力。但奎林所带之兵。仅止四千。恐不敷用。即明亮添给五百。亦属无多。因思河北一路。既急切不能直进。与其久驻旷日。何如并力于博堵一路会剿之可期得力乎。著传谕明亮、酌定兵一二千。在马尔邦一路。牵缀贼势。而令富德统率多兵。迅越河南。与奎林会合。压攻克舟九寨。若能得利。则马尔邦等处。亦可不攻自溃。明亮即速妥酌行之。又据称、现统河北一路官兵。不及八千。除留驻打仗外。存营者不满二百等语。为数太少。殊不成事。查明亮等原报兵数。共二万二千余名。今所奏兵数。共计一万二千。与原奏数目不符。著明亮等、即速查明据实覆奏。如实在无兵可调。现在阿桂军营。新到楚兵二千。可于此内。酌将湖北绿营兵一千、调赴明亮军营备用。其荆州驻防兵一千、留阿桂军营。或剿或防。听其酌用。再据称奎林一路。军粮不敷接济等语。所关甚属紧要。著传谕桂林、即同李世杰、实力筹办。以期源源接济。毋稍贻误　　

○参赞大臣副都统舒常奏、据绰斯甲布头人松乃、温布等、觅得附近俄坡之石拉沟。木池之格尔格两处。贼人防范稍疎。于十五日。派常保李天贵、分路督同进攻。均属奋勇。共杀贼九十余人。生擒五人。臣已将大小头人十六名、分别赏给绸缎银牌。又据温布等称、前蒙赏给土兵口粮。系半支半折。上年收成歉薄。恳支全米。应并据情请旨。谕军机大臣等、舒常奏、绰斯甲布头人松乃、温布等、领兵剿杀。歼戮甚多。所办甚好。松乃、温布、前因其诚心出力。赏戴蓝翎。并各赏银五十两。此次更属奋力。著即赏戴花翎。升授五品顶戴。以示鼓励。至土兵半支半折。定例已久。今撙节粮运。尚恐不敷。若再加增本色米石。更恐难以接续。著舒常面谕土兵等、以定例如此。各路一体遵行。若尔等此路米数独加。恐各路土兵。闻而忌嫉。转与尔等无益。莫若照旧支领为妥。尔等如果立有功绩。不但可得重赏。亦觉颜面有光。不更愈于些微升合之加添乎。如此晓谕土兵等、自必更加踊跃感奋。各路土兵。或有似此者。各该将军、均宜一律办理　　

○是月。大学士仍留两江总督统理河务高晋、江南河道总督吴嗣爵奏、上年六月。奏报新建木龙。挑溜成效。奉朱笔于新木龙迤下圈示。应将旧木龙第二架。移建其地。臣等于霜降水落。亲往陶庄对面审勘。应扎新木龙。长二十五丈。头宽三丈。尾宽四丈。牵宽三丈五尺。惟拆起旧建第二架木植。尚不敷用。应添估银二千六百余两。已饬厅赶办。于正月初六日开工。限汛前扎竣。报闻　　

○又高晋奏、安省宿州濉河。因上年伏汛逾志自石涧沟漫缺分流。下游正河淤塞。亟应开挑。并于石涧沟、筑拦草坝一道。又南股北股两河、及沙沟闸外引渠。亦间段淤浅。其巴河尾段、及砂礓河。均因黄疃闸堰工被冲。黄水串入。淤成平陆。又该州境内之沱河。自徐溪口以上。符离集以下。尚有残缺应补。各工共估需银二万三千六百余两。例应民修。但费用浩繁。去夏偶被偏灾。民力实有未逮。请将从前水利大工案内原存银借动。仍于该州额赋项下、按田摊派。分作八年带徵还款。得旨、如所议行　　

○总督衔河南巡抚何煟奏、怀庆府城东南两关。系通直隶、山东、川、陕、大道。向止各设堆卡一处。未有墩塘。应各改建营房。设兵五名驻巡。又北路清化汛、至山西泽州营之大口汛。应于常平村、三旺庄、适中之处。各添建墩塘营房一处。其应添官厅牌坊等项。现已委员确估。动支耗羡兴修。下部知之　　

○陕甘总督勒尔谨奏、前经奏准、库尔喀喇乌苏、及精河、二处奏销。因未设地方官。仍归乌噜木齐管理。兹据该处大臣咨称、乌噜木齐地方一切钱粮。均已改由内地查办。惟将二处另行造销。章程转不画一。仍应照乌噜木齐例、归并内地办理。得旨、依议。　　

○署四川总督湖广总督文绶奏、接据贵州巡抚给商人王秉明赍投咨文一角。其封筒钤用关防。篆文印色。均有可疑。当饬拏获投文人梁占魁、并托令带投人陈开元。讯系王秉明、邀同合夥增引。凭伊夥计刘一明、给过银一百余两。钱二十三千。后闻王秉明已死。遗有咨文。寄存犍为县城里丁姓钱店。随央梁占魁带投。旋将刘一明拏讯。据供王秉明、于三十七年五月内。在贵州起意私造假印咨文来川。藉合夥办引。图骗银钱。并自认雕刻关防。文内夥商王志、王醇、陶铸、吴兴、黄现龙等、虽据刘一明坚供均不知情。殊难凭信。且该犯伪造文印日久。难保无别事行使。现飞咨黔省查办。一面委员严讯。得旨、好。知道了。严审定罪。毋姑息。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百五十一


大清高宗法天隆运至诚先觉体元立极敷文奋武孝慈神圣纯皇帝实录卷之九百五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。二月。甲申朔。遣官祭先医之神　　

○谕曰、諴郡王弘畅、著在内廷行走。原赏三眼花翎。仍准其戴用　　

○定边右副将军尚书公丰昇额奏、达尔扎克山南沟内。止可驻兵牵缀。查山后尚有进兵山口。可以绕出贼后。臣与伍岱、即于正月十五日。带兵前进。前队甫至山根。林内伏贼突出。当经歼毙十余人。又有贼番接应抵拒。兼之路险雪滑。因令暂彻。再行设法办理。谕军机大臣等、凯立叶一路。进攻较难。自不宜在彼株守。莫如并于阿桂处。合力并剿。较有实济。且阿桂攻克了口以来。颇为得势。正须有续进之兵。以壮声援。丰昇额酌留兵少许。派员驻守。以缀贼势。即统现有之兵。速赴谷噶了口。助阿桂进攻勒乌围。则兵力益多。军声益振矣　　

○署四川总督湖广总督文绶奏、奉旨由成都驻防、川省绿营、派兵二千余名赴美诺。查成都驻防、现选兵三百名候拨。其绿营原派一千七百名。已经富勒浑、调派四百。分赴瓦寺、杂谷等处。其余一千三百名。饬各由本营。速赴西路。谕军机大臣等、川省绿营兵。于攻剿虽不能得力。尚可看守地方。而成都驻防之三百兵。较绿旗自为有益。著传谕阿桂、如有需用之处。即将此项驻防兵调用。其川兵一千三百名。应如何酌派之处。并著阿桂即行酌派　　

○乙酉。谕军机大臣等、据李湖奏、新正赴永昌。昭督臣彰宝。见其虽勉力照常办事。精神较前少惫。面肌黄瘦。手足拘挛。致成风痹。服药骤难见效等语。览奏深为廑念。彰宝体气素属强壮。上年因赴普洱边外。染瘴致疾。随降旨令其回省调理。旋即就痊。今驻永昌办事。复又染病。自因该处地近沿边。气候水土。究不如省城之善。彰宝自宜回省城调治。至永昌现在无事。即缅匪此时。亦未必敢于潜出滋扰。惟当严守沿边关隘。勿使奸民偷漏。最为紧要。其事久经彰宝定有章程。祇须选派妥干大员。在彼遵照旧办事宜。切实巡防。设有应酌办之事。仍可禀知彰宝。就近指示。如或有必需亲办之事。临时酌量精力复元。再为前往。亦无不可。著传谕彰宝、奉到此旨。将该处应办事务。料理就绪。即回省城。加意调摄。以期速痊。并将近日病体若何。先行覆奏。以慰悬切。将此由五百里谕令知之。　　

○又谕、昨谕阿桂、将挑赴后路之成都驻防兵三百名。即行酌调。并将绿营川兵一千三百名。酌派各路防守。今思川兵虽于攻剿非宜。而看守尚堪备数。阿桂留于布朗郭宗一带防兵。计四五千名。其中尽有可充攻剿之用者。莫若将新往之兵。作为分防。于阿桂旧留防兵内。如数换出。派赴阿桂、明亮、两路应用。以此两项新兵。添派两路。更为得力。著阿桂、即速核定分拨。并著长清等、妥为更调奏闻　　

○吏部等部议准、浙江巡抚三宝疏称、海宁县、前经奏准。改为海宁州。并改安吉州为安吉县。海宁旧设县丞。应改为海宁州判。典史改为吏目。教谕改为学正。安吉旧设州判。应改为县丞。仍驻梅溪镇。吏目改为典史。学政改为教谕。均以现任各官调补。除海宁州判、仍照旧在外升用。余均归部铨选。一切应办事件。俱照原缺管理。并分别铸给印信钤记。至海宁学额、原进二十五名。安吉十六名。毋庸议改。惟廪生额缺、海宁应增为三十。三年两贡。安吉减为二十。二年一贡。安吉现多廪生十名。应俟陆续缺出。拨归海宁补数。从之　　

○加河东河道总督姚立德、总督衔河南巡抚何煟、兵部尚书衔　　

○旌表守正捐躯之湖南溆浦县民舒德潮妻贺氏、守正被戕之山西宁远厅民刘秉仁妻苏氏　　

○是日起。上以祭社稷坛。斋戒三日　　

○丙戌。谕、都察院堂官查奏御史鲁赞元。乃因戏子与家人角口。辄亲往争较。甚至手批其颊。即属有玷官箴。自当就此情节劾奏。乃该堂官转以鲁赞元现在巡城。优伶人等、即有应行责惩之处。自应交司坊官究治为词。殊属意存开脱。伶人加有违条犯法之事。巡城御史。原得按法惩之。而非所论于本身宴会演剧。藉官势以快私愤。不但鲁赞元罪有应得。即观保等、亦难辞徇庇之咎。鲁赞元、著交部严加议处。都察院堂官、并著交部议处。至朱三以优伶下贱。如果有挺撞职官之事。亦当查明究治。都察院堂官、于此事虚实。并未确切查讯。未为平允。著将朱三、同鲁赞元家人。交刑部讯明具奏　　

○又谕曰、提督牛天畀、在四川军营打仗出力。屡著劳绩。前因在木果木阵亡。特降旨查明伊子。令其承袭世职。兹令御前大臣、将伊子带领引见。据其长子牛敬一奏称、系文生员。未习弓马。情愿将世职。让与伊弟牛敬宪承袭。情词殊为可悯。牛敬一既经入学。乡试尚堪造就。著加恩赏给举人。俾令力学奋励。以冀有成。所有骑都尉兼云骑尉世职。著牛敬宪承袭。并交与该抚、对品以都司补用。仍令其随营学习。训练弓马。勉图上进。以副朕优恤成全至意　　

○丁亥。祭先师孔子。遣大学士于敏中行礼　　

