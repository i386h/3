<!-- { "loadSidebar": true } -->
○吏部议准、湖南巡抚李世杰奏、请定各省分发官补缺章程。一、各督抚请拣发试用、及试署未经实授、仍赴原省试用者。或奉旨命往。及曾经得缺之员。该省遇有相当缺出。先尽此项人员补用。不得以分发各员。越次搀补。一、捐纳、议叙、并大挑分发人员。到省原有先后。其间又有告假等项。暂行离省者。应令该督抚将分发各员。除去离省年月。扣明实在日期多寡。按照次序。每季造册咨部查核。一、分发道府。止有捐纳一项。丞倅知州。捐纳之外。虽有议叙分发人员。但为数无多。拟补时毋庸另立班次。应请遇有缺出。将议叙捐纳人员。统较试用日期。先后挨补。一、知县一项。有大挑、捐纳、议叙、三班。其升调所遗之缺。应请每班内各一人。按到省试用日期。三班轮用。一、佐杂等官。有议叙、捐纳、两项。捐纳人员。比议叙人多。应请遇有缺出。各计各缺。用捐纳二人。议叙一人。均按试用日期。两班轮用。又大挑举人。向以佐杂借补。亦应各计各缺。俟捐纳、议叙、轮用一班之后。准其借补一人。如大挑举人内。无应借补之人。即以捐纳二人。议叙一人。两班轮用。又佐杂内、大衔借补小缺。及对品借补者。亦应将借补之人。与小缺及对品人员。比较名次最先者借补。从之。　　

○丙申。谕、朕昨阅兰州纪略。于贼匪苏四十三肆逆时。兰州府知府杨士玑、前往查办。在白庄被贼杀害。署河州知州周植、因城失守。自缢身死。因思该二犯。于捏灾冒赈案内。俱侵蚀银在四万两以上。例应斩决。发遣子嗣。若其身尚在。自应按律正法。将伊子发遣。但念杨士玑、被贼戕害。周植、城亡与亡。究系殁于王事。彼时与杨士玑同被贼害之副将新柱、身系武职。缘并无冒赈捏灾之罪。现已加恩。给与难荫。且从前守城著有微劳之谢桓等各犯。俱邀恩宥。免死发遣。杨士玑、周植、自应一体加恩。其应得冒赈之罪。以不予难荫折之。至该二犯之子。业经发遣者。著赦回原籍。其年未及岁。现在监禁者。亦一并释放。俾身任地方之责者。知有罪必惩。有功必录。益当感发天良。力图报效。庶不负朕轸念微劳。格外施仁之至意。　　

○旌表守正捐躯陕西陇州民刘胡妻王氏。　　

○丁酉。谕、据英廉奏、直省各仓。因赈恤之后。储谷未能足数。请将天津北仓。截存漕米九万二百三十二石零。赏拨直省。以补缺额等语。著照所请。北仓截存漕米。全数拨给直省缺额州县各仓存贮。　　

○谕军机大臣等、据明兴奏、东省承挑引河七十余万土方。已于十月二十五日。一律挑挖齐全等语。东省当黄。水下游。必须与豫省挑工。一律宽深。俾明春开放时。大溜全行掣动。顺轨畅行。方为妥善。著传谕阿桂、于回京时。查勘东省运河、伊家河之便。即顺道履勘承挑七十余万土方。是否全行齐备。一律宽深。详悉覆查具奏。　　

○旌表守正捐躯河南扶沟县民郭某妻宋氏。　　

○戊戌。谕曰、明兴来京陛见。面询以该省办灾事宜。据称济宁、曹州、等府。所属各州县中。其被水淹浸之乡。所有村庄。查明分数。即遵照恩旨。不拘月分。给予常川赈恤。至未经被水各乡。所有庄户。收成原属丰稔。是以仍照例徵收地丁银粮等语。各省办理灾赈事务。虽例应确查实在被水乡庄。给予赈恤。毋致冒滥。但一州一邑之中。其未经被水乡庄。究与灾地不远。该处乡邻。郭任恤之谊。有无相通。自所必有。是未被灾之邻村。亦应加意休养。使得分其有余。以济不足。著将山东被水各州县中。成灾在五分以上者。其成熟之各乡庄。概予缓至明岁秋季徵收。以纾民力。其与东省毗连之江南徐州等属。并著萨载等查明。遵照一体办理。嗣后各直省遇有灾赈事务。将成灾五分以上州县之成熟乡庄。俱著照例一体缓徵。俾得通融周济。以示朕轸念灾黎。有加无已之至意。著为令。　　

○谕军机大臣等、据何裕城奏、陈辉祖交伊妻舅申兆仑银三万两。令开典铺生息。又于上年十月内。陈辉祖交伊杂色金一千余两。嘱其易银营运。因陈辉祖谆嘱慎密。勿向人言。是以无人知道等语。当将原摺发交阿桂等阅看。归案核办。嗣据阿桂等究讯陈辉祖。供称此项金两。实系家中旧有。并非查抄王亶望案内之物等语。陈辉祖交与申兆仑杂色金一千两。如果系家中旧有。何以嘱令申兆仑勿向人言。行踪诡秘。密之又密。一至于此。且金两亦非总督分所应有。即云打造器皿进呈。亦应临时购买。何至转有余金。交人变卖营运。则此项金两。若非属员馈送。即系王亶望之物。况前据申兆仑供称。系上年十月内。陈辉祖交给。维时查抄王亶望金两。业已发交仁钱两县。其为陈辉祖从中侵蚀。尤属显然。阿桂等所讯。尚系一面之词。未经彻底根究。著传谕阿桂、再行严讯陈辉祖、此项金两。究从何处得来。何以嘱令申兆仑勿向人言。令其据实吐供。毋得任其狡展。如阿桂等、业已自浙先后起程。阿桂即将此旨转交福长安、于途中严讯陈辉祖。务得确供。迅速覆奏。倘陈辉祖始终支饰。不肯吐实。著交军机大臣存记。俟解到时。将此情节。严切究讯。将此由六百里加紧。谕令阿桂等知之。　　

○兵部奏、定例营守备选用班次。双月十二班。单月七班。缺出轮流选补。查双月内设有劳班。例应以营守备用之效力期满差官选用。此项人员。自期满归班后。约计选期。七八九年不等。现在候选者约三十余员。守候需时。未免壅滞。查双单月内。俱设有分发。系用年满千总。发回本省题补。此项人员。每遇到班时。久经无人应选。请将营用期满差官。仿照武进士借补功班、及候推千总、抵补升班劄班捐班之例。于单月内分发轮用。无人时。抵补一班。俾得及时效用。从之。　　

○己亥。谕军机大臣等、据李世杰奏、前往商邱县查封陈淮家产一摺。已于摺内批示矣。陈淮于陈辉祖偷换王亶望金两一事。知情徇隐。罪有应得。其家产自应查封。但该抚止须遴委司道大员前往。饬令据实查办。勿致稍有隐匿寄顿。不值亲去查封。乃李世杰奏称、星夜行走。迹近张皇。殊属失体。伊既前去。现在查办完竣。应速即回省。著传谕李世杰。此后遇事当存大体。毋涉轻率。　　

○又谕、据姚成烈覆奏、严缉伤差夺犯之要犯胡成性一摺。止将接奉谕旨。空文敷衍。而于如何饬属设法躧缉。及现在曾否就获之处。并未据实具奏。似于此等缉拏要犯之案。可以一奏了事者。殊属非是。著传谕姚成烈、将胡成性一犯。是否就获。并现在如何饬缉办理之处。据实速奏。至外省于接奉缉拏匪犯之旨。往往视为具文。仅以一奏塞责。而于脱逃之犯。并不实力擒拏。克期弋获。殊非肃法惩凶之意。并著传谕各督抚、嗣后遇有缉犯之案。务须严饬各属。勒限擒捕。毋得视为海捕通缉具文。致要犯久稽显戮。　　

○旌表守正被戕甘肃兰州民贺洪道养媳方氏。　　

○庚子。命皇子、及军机大臣、订正通鉴纲目续编。谕、朕披阅御批通鉴纲目续编。内周礼发明。张时泰广义。于辽金元事。多有议论偏谬。及肆行诋毁者。通鉴一书。关系前代治乱兴衰之迹。至纲目祖述麟经。笔削惟严。为万世公道所在。不可稍涉偏私。试问孔子春秋内。有一语如发明广义之肆口嫚骂所云乎。向命儒臣编纂通鉴辑览。其中书法体例。有关大一统之义者。均经朕亲加订正。颁示天下。如内中国而外夷狄此作史之常例。顾以中国之人。载中国之事。若司马光、朱子、义例森严。亦不过欲辨明正统。未有肆行嫚骂者。朕于通鉴辑览内。存弘光年号。且将唐王、桂王、事迹。附录于后。又谕存杨维桢正统辨。使天下后世。晓然于春秋之义。实为大公至正。无一毫偏倚之见。至于东夷西戎。南蛮北狄。因地而名。与江南河北。山左关右何异。孟子云。舜为东夷之人。文王为西夷之人。此无可讳。亦不必讳。但以中外过为轩轾。逞其一偏之见。妄肆讥讪。毋论桀犬之吠。固属无当。即区别统系。昭示来许。亦并不在乎此也。况前史载南北朝相称。互行诋毁。此皆当日各为其主。或故为此讪笑之词。至史笔系千秋论定。岂可骋私臆而废正道乎。夫历代兴亡。前鉴不远。人主之道。惟在敬天勤民。兢兢业业。以绵亿万载之丕基。所谓天难谌。命靡常。常厥德。保厥位。诚不在乎区区口舌之争。若主中国而不能守。如宋徽钦之称臣称、侄于金。以致陵夷南渡。不久宗社为墟。即使史官记载。曲为掩饰。亦何补耶。所有通鉴纲目续编一书。其辽金元三朝人名地名。本应按照新定正史。一体更正。至发明广义内。三朝时事。不可更易外。其议论诋毁之处。著交诸皇子、及军机大臣、量为删润。以符孔子春秋体例。仍令粘签进呈。候朕阅定。并将此谕。冠之编首。交武英殿、照改本更正后。发交直省督抚各一部。令各照本抽改。将此通谕中外知之。　　

○命馆臣于通鉴辑览入吴三桂擒桂王由榔事。谕、通鉴辑览附录之载唐王桂王。所以匹于宋之帝昺帝昰。以示万世之实录也。馆臣以吴三桂为叛臣。不书其擒桂王由榔事。而以属之爱星阿。夫爱星阿、固为定西将军领兵。而三桂彼时。实为平西大将军。且必应殄灭由榔。三患二难之议。发自三桂。即后之进兵。檄缅甸敺李定国、降白文选。皆出自三桂之筹画。其功固不可泯也。然其诸筹。岂实为我国家哉。彼时伊已具欲据滇黔而有之之心。由榔定国文选而在。伊岂能据之哉。盖自古权奸。无时无之。亦无地无之。三桂之必欲灭由榔。实犹近日之阿睦尔撒纳之必欲灭达瓦齐。达瓦齐而在。阿睦尔撒纳必不能据准噶尔。则彼之为我宣力。皆所以自为也。今昔相形。三桂之奸计毕露。又何不可功则功之、而罪则罪之乎。其依国史三桂传。尽载其入缅事莫删。昔许子将之相曹操。两言撮其要。而操亦喜。适所举二人。颇甚类之。亦在用之而已矣。又在先觉之。俾毋出我范围而已矣。　　

○旌表守正被戕四川灌县民杨先开妻刘氏。　　

○辛丑。谕军机大臣等。从前御批通鉴纲目全书。系原任吏部尚书宋荦、奉敕校刊进呈。是书续编发明广义内。于辽金元三朝时事。有议论偏谬之处。且三朝人名地名。亦应按新定正史。一体更正。现已明降谕旨。令诸皇子、及军机大臣、量为删润。以符孔子春秋体例。候朕阅定后。即照改本更正。但现在武英殿。并未存有是书板片。是否系宋荦当日刊刻。其板片仍存伊家。即检齐解交武英殿。仍严饬胥役人等。毋得藉端滋扰。　　

