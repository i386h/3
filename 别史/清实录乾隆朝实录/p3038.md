<!-- { "loadSidebar": true } -->
○癸亥。谕。前因山西民人刘姓等。重扣放债。索欠逼毙黄陂县典史任朝恩一案。已降旨将刘姓等严究办理矣。前闻康熙雍正年间。外官借债。即有以八当十之事。已觉甚奇。今竟至有三扣四扣者。尤出情理之外。且向来文武官员。出京赴任。均有在部借支养廉之例。自道府副参。以致微末员弁。准借银数。自千两至百十两不等。已属优厚。此项银两。因恐需次人员。资斧缺乏。是以准其借支。原系格外体恤在各该员果能自行撙节。已足敷用。若任意花费。正复何所底止。而市井牟利之徒。因得以重扣挟制。甚至随赴任所。肆意索偿。逼毙官吏。似此已非一案。实属不成事体。嗣后赴任各官。务宜各知自爱。谨守节用。勿堕市侩奸计之中。若有不肖之员。不知节俭。甘为所愚。仍向若辈借用银两。亦难禁止。但总不准放债之人。随往任所。并令各该督抚严行查察。如有潜赴该员任所追索者。准该员即行呈明上司。按律究办。倘隐忍不言。即致被逼索。酿成事端。亦不官为办理。庶可杜市侩刁风。而不肖无耻之员。亦如所儆戒。　　

○谕军机大臣等。昨李奉翰奏。淮扬徐海各属。于二月二十四日。得雨一二寸不等。二十八日。又得雨二三寸不等。尚未十分沾足。现在率属虔行祈祷等语。江南淮徐一带。天气久晴。民间不无待泽虽于二月二十四二十八等日。节次得雨。仅止一二三寸。未能沾足。深为廑念。著传谕萨载。闵鹗元。即将该处近日曾否续得透雨。于麦苗有无妨碍。大田是否可以播种之处。据实速奏。毋得稍存讳饰。将此由五百里传谕知之。　　

○河南巡抚毕沅遵旨覆奏。臣前在陕抚任内。查得宝陕局。向定鼓铸章程。每铜百斤。用高铜七分。低铜三分。复配白铅九十六斤。点锡四斤。其低铜三分。应加耗铜六斤十四两有零。此向来办理定例。今据图萨布奏称。滇省低铜未到。请暂行全用高铜。以期不误鼓铸。查从前滇省所办低铜。不敷应用。曾经通融办理。暂用高铜。配搭铅锡。以免停炉歇卯之虞。此项钱文。名为全用高铜。而每百斤加配铅锡百斤。则仍属低铜。且纯用高铜。省去低铜加耗之数。折实比较。成本相去无多。即使奸民希图私销。核算亦无甚便宜。可免滋生弊窦。但此不过一时权宜办法。查第十三运滇铜。目下计程。抵省不远。将来到局。自应仍照高七低三鼓铸。以符旧例。报闻。　　

○甲子。谕军机大臣等。据萨载奏。江北淮安。徐州。海州。各属。因天气久晴。粮价稍为昂贵。饬属平粜。其淮安府属之山阳。清河。桃源。各县。于二月下旬。得雨一二寸等语。江北淮徐海一带。雨泽短少。粮价稍昂。民食未免拮据。自应减价平粜。俾小民均沾实惠。该督等并应虔诚祈祷。以期速沛甘霖。至摺内称大江以南。节经得雨。均已优渥。而江宁省城。得雨止二寸。试思江宁独非大江以南乎。何以概称得雨优渥。看来江宁亦现在盼雨。该督所奏。不免意存讳饰。雨泽为民瘼攸关。得雨既未深透。即应据实具奏。并应随时体察调剂。若稍存讳灾之见。将何以感格天和。得邀渥泽耶。著传谕萨载等。即将淮徐海及江宁各属。现在曾否得有透雨。农田有无妨碍之处。据实具奏。毋得讳饰回护。将此由五百里谕令知之。寻奏。江宁府属地方。或连朝雨泽。或数日间得雨一次。地膏滋润。大麦现已结穗。小麦亦经扬花。与淮徐海不同。大江以南各属。现在农田亦无妨碍。二麦可望丰收。惟淮徐海等处。望泽甚殷。臣惟有率属虔祷。以期速霈甘霖。得旨。览。　　

○军机大臣议覆据乌噜木齐都统长清覆奏。乌噜木齐等处。加屯拨运。酌停采买各事宜。查该处屯田隙地无多。且缺水灌溉。自难加兵屯种。即如所议。粟谷糜谷。抵作麦石供支。可敷四年之用。四年之外。仍须采买。徒滋纷更抵拨之烦。再查迪化州不敷粮石。为数较多。向于昌吉。阜康。绥来。济木萨等处。雇脚拨运。本不采买。今若由玛纳斯。哈喇巴尔噶逊。抽兵前往屯种。每岁所收。尚有不敷。仍须照旧拨运。又何必添此数百名兵丁。再所称改种豌豆一节。查哈密地方。岁获麦谷。存余无多。若将地亩划出。改种豌豆。设麦谷不敷。仍须采买。于事实属无益。均应令再行详查酌议。从之。　　

○漕运总督毓奇等奏。东省应运通仓漕粮米豆。共三十万余石。现在受兑。尚未开行。今因豫省卫辉一带被旱。于豫东两省漕粮内。拨给三十万石。除豫省已截留本省米豆十二万石外。应在东省漕粮内。截留十八万石。查东省闸内闸外。本年应徵起运漕米。约共十七万余石。臣等酌议尽数截留。如有不敷。请照河南所奏。米豆并截。即将东省运通豆石。补足拨给。以符三十万石之数。惟查卫河水势微弱。军船迟重难行。臣等已饬多雇小船装运。务令于四月内。全数交兑豫省。无误备用。再查东省济南迤西各府。及临济二州属。雨泽稀少。月内若能普被甘霖。麦收尚可有望。请将济东泰兖曹五府。临济二州属。查明地在二十亩以下者。每亩借给耔种银五分。以资耕作。所需银两。在司库留拨银内动用。秋后徵还归款。下部知之。　　

○豁免江苏安东。阜宁。二县。乾隆十一年起。至四十四年止。民欠地漕滩租耗羡等银四千八十六两有奇。米四十六石有奇。　　

○是日。驻跸大新庄行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十六


大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十年。乙巳。三月。乙丑。谕。各省通缉人犯。向例已届四十年。缉拏未获者。即将原案查销停缉。倘后经缉获。仍行质明办理。嗣又经定例。不必概以四十年为限。惟计该犯脱逃时。年已六十者。则定限二十年未获。即行开除。年已五十者。定限三十年。即行开除。年已四十者。定限四十年。即行开除。原以廓清尘案。而于奉文查缉。年久无获之州县。未经定有处分。此等通缉人犯。系于该犯脱逃后。由该督抚咨会各直省。通行各州县查缉。因思各州县。本任内承缉案件。尚不能克期弋获。其似此奉文通缉之犯。不但视为具文。且不过目者有之矣。是徒滋案牍纷繁。总属有名无实。但竟置之不议。又不足以示惩。朕意嗣后通缉人犯。于何省脱逃。但应责成该省州县。或问出本犯之原籍。亦祇责成其原籍州县。实力缉捕。如仍年久无获。即当交部略与议处。此外无干之各直省州县。竟毋庸行文通缉。以省案牍而归核实。其应如何分别年分。比较命盗案件。酌从轻减。予以处分之处。著大学士会同该部详悉定议具奏。　　

○谕军机大臣等。前因新疆采买粮石。易于滋弊。因思该处俱有隙地。何不加兵屯种。多为收获。既可以备供支。兼可以停采买。随经降旨。令长清。会同永安。尚安。巴延三等。将乌噜木齐等处实在情形。详查妥议具奏。兹据长清奏到。所称加屯拨运。及改种豌豆各情节。不免意存迁就遵旨。并未核实筹办。业经军机大臣。逐条议驳具奏矣。伊勒图。在新疆办理有年。于各该处情形。较为熟谙。著传谕该将军。于陛见进京之便。经过乌噜木齐时。会同长清等。悉心讲求。核实筹办。各该处所有隙地。是否实堪开垦。采买一事。可否酌量停止。如添兵屯种。需费浩繁。所入不偿所出。于经费仍属无益。且新疆地亩。官田与回民。俱系分水布种。必须渠水充盈。足资灌溉。庶添兵屯种。可期有收。而回民亦得永安生业。若办理不善。或致有碍回民水泉地亩。尤非所以示体恤。又户民承种之地。虽据报明亩数。按户拨给。但开垦日久。如有未尽升科。隐匿不报者。亦应一并丈量办理。此内或有多余地亩。可以有济兵食之处。均著伊勒图详晰商酌。按照议驳各情节。通盘筹画。据实具奏。务令边疆屯种。得以日就充盈。而回民屯户。亦不致扰累侵占为妥。将此由五百里谕令知之。　　

○又谕。现因豫省河北一带。连年旱暵。已降旨截留米豆三十万石。以资赈贷。京畿麦谷。均属充裕。惟黑豆一项。恐有短缺。市价不无昂贵。盛京去年丰收。今春雨泽沾渥。著传谕盛京将军永玮等。即在该处采买黑豆三万石。照例派员运京。以备应用。恐致彼处豆价昂贵。即二万石亦可。　　

○是日。驻跸三家店行宫。　　

○丙寅。上还圆明园。　　

○丁卯。上诣安佑宫行礼。　　

○戊辰。谕曰。西安将军永铎。著授为伊犁参赞大臣。前往伊犁。协同将军学习办事。永铎接到此旨。不必前来请训。即由彼驰驿前往。所遗西安将军员缺。著长清补授。长清所遗乌噜木齐都统员缺。著奎林补授。奎林不必前往伊犁。即行赴任办理事务。奎林所遗乌里雅苏台将军员缺。著复兴补授。　　

○又谕曰。复兴现已补放乌里雅苏台将军。所遗工部尚书员缺。著舒常补授。舒常接奉此旨。即著来京供职。其两广总督印务。著孙士颜暂行兼署。候朕另行简放。　　

○谕军机大臣等。据长清汇奏。乌噜木齐所属乾隆四十九年分窃盗命案已未结一摺。业经照例交部核办矣。乌噜木齐所属。不过数州县。何以命盗窃各案。有如许之多。且案犯亦多未获。自系该地方官不上紧缉拏。以致悬案未结。著传谕奎林。到任后实力整顿。并严饬所属。缉犯务获。审拟完结。以清尘案。不得蹈内地海捕具文塞责之习。　　

○己巳。谕曰。奎林所遗镶红旗汉军都统员缺。著海禄调补。仍著绵恩署理。海禄所遗镶蓝旗蒙古都统员缺。著伍岱补授。　　

○补行乾隆四十九年甘肃省大计。不谨官二员。罢软官三员。浮躁官一员。才力不及官三员。年老官十一员。有疾官二员。处分如例。　　

