<!-- { "loadSidebar": true } -->
○又谕、台湾值逆匪滋扰之后。村庄被毁。小民失业。自应妥为赈恤。但被难民人。全藉口粮接济。如果该处存留米石。不敷办赈。此时无论折给三两。即再加一倍。折给六两。小民虽有银两。无米可买。亦将何以得食。且前据李侍尧奏、台湾军务告竣。合计本省拨运之米。除应行筹备应用外。尚多米四十二万石。其各省未经运到闽境米石。均已咨明截留等语。据所奏情形而论。是各省协拨米石。尽足敷闽省军粮民食之用。即台湾应需办赈口粮。亦可由内地运往。何以徐嗣曾又称台湾存米。所剩无多。办理赈务。又须折给银两。殊不可解。且现据福康安奏、沿途查阅南路一带。被贼滋扰地方。田亩多有荒芜。其东港以南。禾苗畅茂。粤庄亦已栽插。现在雨旸时若。可冀丰收。是台湾地方。其已经播种之处。正复不少。且该处地土膏腴。一岁两熟。现在贼匪早经平定。被难民人。已陆续归庄。即未经垦种者。亦已照常耕种。可望有收。此时办理赈务。即照向例二两折给。足敷粜买。又何必遽议加增。向来台湾官吏。侵渔成习。遇事即思浮冒。以图肥槖。今经大加惩创之后。无可藉端。又欲借折赈为辞。多增价值。预为冒销地步。福康安等、不可不严行查察。毋任官吏捏词浮冒。堕其术中。如有此等情弊。即行指名严参办理。　　

○甲申。谕军机大臣等、前据毕沅、长麟、先后奏报该二省、得有雨泽。尚未普沾。现俱设坛祈祷。而京畿一带。望泽颇同。兹京城于二十日。得叨天佑。已沛甘膏。甚为优渥透足。且浓阴密布。云势颇广。想远近自必一律普沾。其直隶、山东、河南、各属。同时得有澍雨。尚未据该督抚奏到。朕心深为廑注。著传谕刘峨、长麟、毕沅、即将各该省近日雨泽、及二麦曾否长发、大田能否播种之处。迅速据实覆奏。　　

○又谕曰、乌尔图纳逊等奏、察哈尔镶红旗旧厄鲁特骑都尉罗卜藏拉布坦、于三月初一日夜间。自本旗游牧地方逃走等语。罗卜藏拉布坦、系骑都尉。乃无故潜逃。恐有别项情节。计其逃逸后。或潜藏该处。或就近在直属、山西、潜匿。俱未可定。著传谕刘峨、明兴、饬属严拏务获。解京审办。毋任远扬。　　

○又谕、据富纲等奏、续获自缅甸脱回广东民人。递籍安插一摺。内称、讯据黄春凤、彭奕捷供称、于五十年十二月内。前赴暹罗打仗。即被裹往阿瓦。于五十一年七月初七日。起身同回。因系在乡佣趁。不知缅匪情形。现将黄春凤、彭奕捷、解回广东安插等语。所讯供词。殊未明晰。黄春凤、彭奕捷、被缅甸裹往阿瓦。在彼几及两年。于缅甸情形。自必有所闻见。即云佣趁度日。不能知彼处底细。至其风俗人情。及年岁丰歉。是否易换国长。政治如何。并与何处打仗胜负情形。岂有总不知之理。乃富纲等、并未详晰讯问。现已将黄春凤等递回原籍。计前此自缅甸脱回民人。递回广东原籍者甚多。著传谕孙士毅、查明从前业经解到之犯。即将缅甸近日一切情形。先行逐一详讯具奏。嗣后此项民人续经解到。亦即行讯问具奏。毋任稍有隐匿。寻奏、缅地脱回民人五十余名。臣现将安插近地之刘文才等传讯。据供、缅甸民情。胆小畏事。风俗尚属朴实。惟男女错襍。罔识廉耻。该处地广人稀。米粮甚贱。丰收之日居多。又闻十年内。国主已换三次。现在国主。强横好兵。人心抱怨。常与暹罗打仗。每被杀败。又恐天朝进兵。暹罗或乘虚而入。已备具贡物象只。意欲遣人进贡。吁请开关贸易。杨重英、尚在阿瓦城等语。至此次脱回之黄春凤、彭奕捷二名。已知会抚臣、俟递到时。即就近提讯。报闻。　　

○赈恤两淮板浦、中正、临兴、徐渎、莞渎、兴庄等六场、乾隆五十二年水灾灶户。蠲灾地额赋有差。蠲剩银、并予缓徵。　　

○乙酉。谕、朕于五月十九日起銮。巡幸避暑山庄。立秋后。巡幸木兰。所有应行出派豫备之处。著各该处照例办理。　　

○又谕、乡会试为抡才大典。士子读书明理。惟应奋志积学。各安义命。以端始进。考官等仰邀简用。尤应公慎自矢。杜绝干营。为国家遴拔真才。方为不负任使。近日士子趋向不端。每遇考试。辄百计钻营。夤缘关节。其舞弊伎俩。愈出愈巧。而考官等听受请托。暧昧营私。甘心骫法。无所不至。节经降旨训饬。不啻至再至三。前钱沣条奏科场事宜一摺。请将顺天乡试、毋庸分别南北中皿。会试亦毋庸分别省分。概凭文艺取中。以防查认关节之弊。昨又据吴省钦条奏、殿试、朝考、散馆、大考、俱请给发内府图章。交监试王大臣、将试卷逐加钤记。以防抽换试卷之弊。已批交原议大臣、一并议奏。因思科场条例。于一切防弊之法。本为详备。上年复经大学士九卿等、申严例禁。设法防闲。纤悉具备。其杜弊之方。几至等于穿窬窝劫。稍有人心者。亦应激发愧耻。争相砥砺。一洗从前卑鄙锢习。今钱沣奏请乡会试。不必分别南北中皿、及省分中式一节。固为剔除关节积弊起见。但国家取士。博采旁求。于甄录文艺之中。原寓广收人才之意。且各省文风高下。互有不齐。若如钱沣所奏。势必至江浙大省。取中人数居其大半。而边远小省。或竟至一名不中。殊非就地取才之意。钱沣系云南人。所奏尚无别故。若伊籍隶江浙等省。则迹涉阿私。必至有干吏议矣。又如吴省钦、奏请颁发内府图章。钤记试卷一节。意在防范抽换。但内府所贮宝章。乃御用之件。即系寻常闲散图篆。亦不值于试卷纷纷钤用。已有旨令监试大臣、逐卷画押。以作标记矣。夫繁设科条以杜弊窦。不如严饬法纪以绝弊源。士子及试官等、俱身列衣冠。乃通同舞弊。罔顾廉耻。今防弊诸法。亦已无微不至。在知愧知奋者。自必痛改前非。若不肖之徒。冥顽无耻。即多其条目。日事防闲。而防弊之法有尽。舞弊之术无穷。或仍思行险徼幸。希冀苟免。此不在增设条例。而在严示创惩也。士子与试官勾通关节。国初年间。有问拟腰斩者。立法至为严峻。其后贿卖生童、如俞鸿图、喀尔钦、及科场交通关节之蔡时田、曹咏祖等。节次破案。无不立时伏法。覆辙具在。可为炯戒。朕意节经整顿之后。场屋诸弊。自必渐次廓清。乃近日乡会试。种种弊端。复又渐作。诸臣所奏防弊之条。层见叠出。阅之实深愧歉。士子等涵濡教泽。百有余年。不为不久。今作奸犯科之徒。荡检踰闲。罔知儆畏。朕既道之以德。尤不得不齐之以刑。嗣后乡会试榜发后。朕当特派亲信大臣。于城内乾清宫、圆明园正大光明殿、覆试。如有文理不通。笔迹不对。较取中原卷大相悬绝者。即立行斥革严究。倘有贿卖关节等弊。即将该生及主考房官。立正典刑。如究出系枪倩传递者。亦分别从重治罪。决不稍贷。至各省学政。俱有衡文取士之责。近日风气波靡。亦皆因生童应试时。即不能端本所致。著通行严饬各学政、俾各加猛省。如有行私舞弊。贿卖生童者。一经败露。朕惟执法从事。刑兹无赦。并交各该督抚、严行查访。如有前项情弊。立即据实严参究办。倘有心徇隐。或别经发觉。必将该督抚一并问拟重辟。决不姑宽。勿谓朕言之不早也。所有钱沣、吴省钦、条奏。除誊录对读入场。不准先给笔砚等物。及试卷添用藁纸。停止恩赏饭桌。仍照所请行外。余俱著毋庸重议。徒滋繁琐。将此通谕知之。　　

○又谕、本日据刘峨奏、保定会城、及安肃、涿州等处。各得雨一二寸不等。俱未能沾透等语。现在京城虽得澍雨。而近畿一带。雨泽较稀。今保定所属、及涿州等处。得雨亦不过一二寸。未为深透。因念京城米麦。全藉各处商贩。源源运赴。接济粜售。今京城虽获甘膏。而畿南各属。雨泽稍缺。恐商贩米石。运京较少。市价不免日渐昂贵。自仍应平粜。俾小民口食。益资充裕。所有上年平粜余存米三万四千石。即著原派监粜大臣、照旧章程平粜。并著户部查明各仓现存麦石。除酌留敷用外。其余尽数发出。交监粜大臣、一并出粜。仍随时实力稽查。不使奸商囤积垄断。务期市价平减。民食有资。以副朕惠鲜怀保至意。　　

○谕军机大臣等、据李侍尧奏、查讯玉环洋面、解闽饷钱被劫一案。讯据委员通判李龙湛、游击童升供称、于二月初七日晚。在玉环三盘洋面。遇盗数十多人。上船劫去搭解制钱二千九百三十串。当即报明营汛、并玉环厅。据同知张心镜、踏勘属实。情愿照数赔补。李龙湛等、糊涂听从。未经开报。请将李龙湛、童升、革职拏问等语。此案前据琅玕参奏。已降旨将玉环同知张心镜、及通同讳匿督护之参将张全得、革职拏问矣。运闽钱文。接济军饷。关系紧要。该委员等、不能小心管解。以致在洋被劫。及报明地方官。张心镜辄敢嘱令匿报。私行赔补。希图朦混了事。而该委员亦即隐忍听从。非寻常讳盗可比。将来定拟时。张心镜、张全得、竟应发往伊犁。其隐忍听从之李龙湛、童升、亦应发往乌噜木齐。除谕知刑部堂官外。将此谕令李侍尧、琅玕、知之。至此项被劫钱文。虽现经李侍尧奏、据该地方文武禀报、拏获盗犯王恩长等三名。起获钱文九十余千。现在提犯审讯。但究出同夥各盗。尚未就获。并著李侍尧等、严饬所属。上紧实力查拏。务须按名弋获。从重办理。审明后。即按律先请王命正法。不可拘泥昨降谕旨。听候部覆。致要犯稽诛。稍有疎纵。　　

○大学士等议准、顺天学政金士松奏称、向来一切考试。四书诗题。同时并出。致侥幸之徒。得以传递代倩。臣现考八旗生童。将四书二艺、及诗题。分作三次递出。阅卷时、如三艺中有工拙逈殊者。概屏不录。仍请通行各学臣、一体照办。从之。　　

○吏部议准、湖广总督舒常奏称、湖北应山县。向列为专冲简缺。查该县与豫省信阳州交界。经管四驿。差使繁多。且民情好讼。应改为冲繁难要缺。在外拣补。至恩施县、粮赋稍减。近年案亦简少。应改为繁难中缺。归部铨选。从之。　　

