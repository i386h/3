<!-- { "loadSidebar": true } -->
○丁酉。禁州县增设牙行。谕曰、昔我皇考。惠爱商民。恐州县牙行。岁有增添。以致奸棍把持争夺。抽分利息。为闾阎之扰累。于雍正十一年。特颁谕旨。令直省督抚。饬令藩司。因地制宜。著为定额。报部存案。不许有司任意增添。止许将额内各牙行退帖顶补之处。查明换给新帖。再有新开集场。应设牙行者。酌定给帖报部。不许滥增。所降谕旨。甚为明晰。近闻江苏各属。于额帖之外。陆续请增者、一县竟有数十张。以至百余张不等。此必州县官员。才识短浅。听信胥吏播弄。借新开集场。准其添设之例。或旧集而捏为新设。或裁牙而混详改充。徒使贸易小民。受其苛索。莫可申诉。江苏如此。则各省亦必皆然。著该部即通行各省督抚。转饬布政使。将朕此旨出示晓谕。该地方果有新开集场。应设牙行者。该印官详确查明。取具印结。由府州核实详司。给发牙帖。如非新开集场。而朦混请添者。即行提参从重议处。倘有仍前滋弊。失于查察者。朕必于该督抚藩司是问。　　

○军机大臣等奏。遵旨、内札萨克六盟长名下游牧豫备兵丁。每年派大臣等查阅。应加恩赏赉。酌议蒙古统领兵丁。科尔沁王伊锡班第、奈曼王阿咱喇、苏尼特王旺沁齐苏隆、各赏龙缎一匹。蟒缎一匹。大缎四匹。喀尔喀贝勒拉旺多尔济、苏尼特贝勒锡礼、鄂尔多斯贝勒鄂衣罗卜扎木苏、巴林贝子扎什纳木扎勒、喀喇沁公丹津、乌喇特公达里木吉礼第、各赏龙缎、或蟒袍各一匹。大缎三匹。协理台吉塔布囊十七人。各赏大缎一匹。官缎二匹。闲散台吉塔布囊二十七人。各赏大缎一匹。官缎一匹。管旗章京二十二人。各赏官缎一匹。彭缎一匹。参领佐领一百二人。各赏官缎一匹。骁骑校六十五人。各赏彭缎一匹。兵丁一万一千名。各赏银三两。请俟明年遣大臣前往阅兵时。验明赏给。从之。　　

○大学士等议覆。直隶总督孙嘉淦奏称。天津地处卑洼。海水易于涨溢。前饬各属疏浚积水。兼拟加培叠道。旋奉部咨会议巡漕给事中马宏琦请筑叠道事宜。当与河臣会勘。郡城东门外至咸水沽。旧有民埝一道。坍废难修。惟叠道一条。河岸相离不远。基址尚存。请照黄河遥工例。培筑高厚。以顶宽二丈、底宽六丈、高六尺为准。且宣洩积水。必须多浚引河。查贺家口向有小河。分洩蓝田积水。何家圈、双港、各有旧河通海。分消郭家泊等处积水。至白塘口旧河一道。石闸一座。不能尽洩大泊大淀之水。应于陂水洼起。绕药王庙至北里口。添开引河。通白塘口石闸。以归旧河。又自大淀起。绕大韩家庄等处。至咸水沽。另开引河。使积水尽归海河。以上引河六道。亟宜挑浚。除修整原设白塘口石闸。咸水沽木桥外。其贺家口、何家圈、双港、引河。亦应各建木桥一座。汛水长发。先将桥洞堵筑。俾与堤顶相平。白露后河水渐落。仍将桥洞开通。每年开放一次。无须建闸起板。共估银三万两。在司库地丁银内支给。应如所请。得旨。依议速行。　　

○戊戌。遣官祭火神庙。　　

○命各省督抚学政。训饬士习。谕、据湖南巡抚冯光裕奏称。长沙府各属生童。因考试齐集省城。有童生赴城上乘凉。看视城外居民妇女。相向戏侮。该民李胜进城理论。经众童生赶逐。内有攸县童生文良书走急。被同伴挤跌。文良书之父文德炽、捏以被殴受伤。喊禀善化县。并未指出姓名。随有好事童生刘树高、谢岳等。即同应考多人。群赴县堂嚷闹。勒逼出差查拏。次早知县韩宗藩、赴文良书寓所验伤。系属跌磕。并非殴伤。众童生遂拦街喧闹。将所乘之轿毁坏。又复拥至府署嚷闹。经副将等喝拏始散。又赴城上搬取砖石。打坏居民黄忠尧等二十九户屋瓦。臣现在饬司查审究拟等语。前据福建巡抚王士任奏称。福安县生员郭向高等。倚恃青衿。抗粮藐法。率众挟制官长。敢将文庙黉门乘夜涂黑。以快私忿。又据直隶总督孙嘉淦奏称。昌黎县生员赵汝楫、捏告知县劣款种种。经知府审讯皆虚。遂邀同邢谟烈等、欲将县门垒砌。朕览王士任、孙嘉淦、冯光裕、前后所奏。是数月之内。各省生童。生事不法之案。已有其三。夫朝廷之所以优待士子者。以其读书明理。立品修身。足为庶民之坊表。且备登进之选。为国家有用之才也。今则凉薄成风。嚣凌相尚。恃列胶庠。藐视宪典。以安分为耻。以抗法为荣。平时号为读书明理者。尚且如此。彼愚民无知。群相则傚。其为人心风俗之害。何可胜言。且此等之人。伏处牖下。即不自爱。将来幸登仕籍。必至乖戾纵肆。傲上虐民。尚望其慎守官方。砥砺廉隅。为国家循良之吏乎。古称稂莠不翦。则嘉禾不生。朕之严饬劣生者。正所以培植端人正士也。各省学政。当深知此义。时时训诫。俾顽劣生童。改行率德。以受国恩。其荡闲踰检。有玷宫墙者。即行斥革。毋得姑容。地方督抚大吏。亦当竭力化导。并严加约束。以端士习而厚民风著将此旨。刊刻颁布。咸使闻知。　　

○己亥。上诣畅春园。问皇太后安。　　

○谕、据河南巡抚尹会一奏称。豫省于五月内。连得透雨。兹于六月十二十三等日。开封省城。大雨如注。昼夜不息。十六日复雨。水势加增。官民房屋。多有倾圮。田亩低洼之处。俱被水淹。所属陈留、中、牟、二县。受水亦重。当即派委官员查勘。贫民栖身无所者。设法安顿。其艰于糊口者。散给仓粮。赈济一个月。其余各属。现在饬查再奏等语。今年豫省麦收。未见丰稔。五月间雨泽沾濡。方幸秋成可望。不料六月雨水太多。开封及所属县邑。又有水溢之灾。居民困苦。朕心深为轸念。著巡抚尹会一。督率属员。详确查明。多方赈恤。毋使一夫失所。若有应免钱粮。及应行缓徵之处。查明请旨。或有续报被潦之州县。亦一体办理。　　

○又谕曰。沈力学乃武职大员。其所陈奏各件。并非切要之务。不过自逞臆见妄事纷更。至于请建营学。并颁书籍等语。更属悖缪。从来文武两途。各有职业。若务文事之虚名。必妨武备之实效。将来营伍渐致废弛。甚有关系。沈力学著交部察议具奏。　　

○庚子。工部议准。总办江南水利事务大理寺卿汪漋等奏称。准扬十一州县河道。应择险要。及时疏浚。所需钱粮。业于商捐银内。动支十二万两零。其盐城闸、及兴化白驹场南北中各闸。需用木石工料。请于两淮盐课内。暂拨银三十万两。先行采办。原奏商备银两。仍听场灶河工之用。又称工段浩繁。需员必众。除拣调各员来工儹办。尚恐不敷。请照海塘之例。凡候补候选。及因公窐误废员。情愿赴工效力者。拣选咨部。工竣查明议叙。误即查参。又称工竣奏销。各有先后。若俟汇齐总报。恐往返驳查。迁延时日。应令分项报销。造册送部。又称工人云集。米石必需。现在渔滨河、通湖桥、等处开工。请饬动支盐库银买米。令地方官拨运平粜。秋收动工。倘需接济。临时奏闻。均如所请。从之。　　

○铸给直隶天津府粮捕兼河务通判关防。从总督孙嘉淦请也。　　

○赐朝鲜国王使臣李晥等筵宴二次。赏赉如例。　　

○旌表守正捐躯直隶获鹿县民刘印昌女、刘氏。　　

○辛丑。谕大学士等、朕因广西左江镇总兵官员缺紧要。降旨将李质粹调补。其宣化镇员缺。将苖国琮调补。今据李质粹奏。伊父母年俱七旬。难以远离。复以路远不能迎养。情词恳切。李质粹著仍留宣化镇之任。其左江镇员缺。即著苗国琮调补。　　

○又谕。向来喂鹰狗等处拜唐阿。挑取家道殷实之人充当。本系苦差。因此有勒派之弊。昨经降旨。议定喂养鹰狗之项。均令由官支领。则人人皆可充当。若仍前挑取家道殷实之人。恐又不免于钻营滋弊。嗣后各听所愿。如此、则所挑之人。得有钱粮。足敷养赡。而勒派钻营之弊。亦可杜绝。　　

○工部议准。直隶河道总督顾琮疏称。大城、文安、二邑。长堤残缺。应次第兴修。查艾头村以下。营田围埝。业经详请修筑。长堤势不甚险。俟秋汛后估修。惟陶官营至艾头村。长堤五百八十五丈。形势险要。应照泥泞水方估计。共银三千七百四十七两零。动帑兴修。从之。　　

○贵州总督张广泗奏。遵义府属绥阳县、月亮岩地方。产有铅矿。铁星坪版坪、产有煤块。并无干碍田园庐墓。应请开采。照例纳课。下部议行。　　

○建威将军王常等奏报。建筑绥远城城垣。及衙署庙宇兵房仓廒堞楼桥梁工程告竣。共银一百三十万两有奇。奏入、报闻。　　

○转刑部右侍郎田懋为左侍郎。调工部右侍郎韩光基。为刑部右侍郎。　　

○壬寅。上诣畅春园。问皇太后安。　　

○八旗汉军都统等议覆。正蓝旗汉军都统永兴奏称。骁骑校一缺。汉军旗分。只于佐领下领催内选补。每不得其人。查八旗有拣选马兵备用之例。但不带领引见。虽有拣选之名。终无备用之实。嗣后汉军骁骑校缺出。如领催内实无称职之人。请将效力年久马兵。拣选数人。与领催等一同引见。应如所请。从之。　　

○癸卯。以副都统衔卓鼐。为正白旗满洲副都统。　　

○缓徵陕西葭州、延川、绥德、米脂、清涧、吴堡、六州县。乾隆三年被旱成灾应徵银米。　　

○免甘肃口外赤金所属地方乾隆三年被灾应徵正耗粮草。　　

○甲辰。吏部奏。嗣后徒犯脱逃。照军流人犯在配脱逃例。初参、该管官、罚俸六个月。兼辖官、罚俸三个月。限一年缉拿。限满不获。该管官、罚俸一年。兼辖官、罚俸六个月。如有贿嘱故纵等弊。仍照定例议处。其军流徒罪人犯私回。不行查出之该管官。亦仍照定例议处。从之。　　

○刑部等部议覆。福建巡抚王士任奏称。生员偶有过愆。止应戒饬者。地方官应照例不得擅行杖责。至肆行不法等事。应令地方官查拏申详黜革。如地方官挟私妄报。查出参处。从之。　　

○是月。直隶总督孙嘉淦奏。各属得雨沾足。得旨。览奏朕怀诚慰。目今雨旸甚觉得宜。若向前似此。则秋成可望矣。　　

○又奏。各属得雨沾足。并饬捕蝗渐尽。得旨。知道了。竭力捕蝗。莫作纸上空谈。夫能飞之蝗。岂非前此未尽之余孽耶。　　

○又奏。请亲查河淀紧要关键。并漳河归复故道情形。得旨。好、知道了。孟子云。禹之行水也。行其所无事也。可见水性至平。必以平心静气治之。乃得其要。若稍有穿凿意见介乎其间。则非矣。　　

○又奏。长垣县被水。房舍淹塌。请给一月口粮。得旨。知道了。被灾之人。加意抚恤可也。　　

