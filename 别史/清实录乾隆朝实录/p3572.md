<!-- { "loadSidebar": true } -->
○又谕曰梁肯堂奏、赍摺差弁回称、经过密云城外。见有蝗蝻。已飞劄霸昌道同兴、迅速力捕。务期净尽。适丰绅殷德、由京回至热河。询之亦称自清河、蔺沟、石槽蝗多。至密云渐少。近古北口则并无。迤南蚀伤禾稼。约有十之二三。该道率同地方官掩扑等语。蝗蝻滋生。最为苖稼之害。本年怀柔、密云一带。雨水尚属调匀。何以有此虫孽。该地方官等、于其初起时。即应一面禀报上司。据实奏闻。一面率领夫役、实力捕扑。早期净尽。今蚀伤禾稼。已有十之二三。则虫孽之起。必非一日。此事梁肯堂现在河间。相距较远。且一经差弁告知。即行具奏。而蒋赐棨、莫瞻菉、身为府尹。清河、密云、皆其所属。密迩京城。岂竟毫无闻见。乃并未奏及。殊属非是。蒋赐棨、莫瞻菉、俱著交部严加议处。霸昌道同兴、系专派驻劄密云一带、照料台站之员。该处既有蝗蝻。即应及早扑打。不使蔓延。伊虽无奏事之责。亦当呈报军机大臣转奏。乃既不迅速扑捕。以致伤及禾稼。又不呈明转奏。其咎亦无可逭。同兴、并著交部严加议处。其各该管地方官、并著梁肯堂查明。咨部一并严加议处。仍著该府尹、就近督同实力扑捕净尽。并将是否不至延及他境。暨禾稼不至过受损伤之处。速行查奏。勿再讳饰干咎。　　

○谕军机大臣等、据苍保奏早稻收成分数一摺。内称、琼州府属十三州县。收成八分有余。雷州府属三县。亦在八分以上等语。自系祗就该镇所管琼、雷、两属而言。其通省收成。尚未据郭世勋具奏。想该署督因俟各属禀报到齐。始行缮摺汇奏。是以尚未递到。计此时该省早稻谅已收获完竣。各属自必禀报齐全。著传谕该署督、即将通省收成分数若干。迅速据实奏闻。　　

○己酉。谕、据巴延三奏、审明金州锡伯满洲阿音泰、巴楞额、堆清额、伊额布等。行劫张国禄铺内布匹一案。将阿音泰等即行正法。该城守尉等严加议处。俱依议行矣。旗人向称淳朴。颇顾颜面。间有不肖之徒。因家道艰难。致犯偷窃。已属有玷。今阿音泰等、辄敢夥劫铺家财物。藐玩法纪。尤觉可耻。此等子嗣。若仍留旗档。何以示惩。所有阿音泰等四人之子。均著除档为民。仍饬该将军、副都统、城守尉等。嗣后务将所辖兵丁等、严行管束。善为教训。如仍有似此者。将该管官从重治罪。决不姑贷。　　

○谕军机大臣等、昨据梁肯堂奏、密云城外。现有蝗蝻。已降旨将蒋赐棨等、分别严加议处矣。清河、蔺沟、距京不远。现闻安定门外、及京南等处。亦有蝗蝻。留京王大臣等、岂无见闻。应一面奏闻。一面即派人扑捕。何亦讳饬不奏。著即将近京一带。有无蝗蝻。并因何不奏之处。据实具奏。毋稍讳饰干咎。　　

○又谕、蝗孽之起。多在积水潮湿被旱之地。隔年生有蝻子。次年暑雨之后。复经蒸晒。始行萌生。今密云一带地方。向属高阜。上年雨水不多。并无积潦。何至忽生蝻孽。况蝗蝻多为鱼子所变。此乃众所知者。现闻京师安定门外。以及正定、保定、河间、天津等处。俱有蝗蝻。核之丰绅殷德所奏情形。是此次虫孽。竟系自南而北。朕意必系天津、河间等府、沽淀低下之区。先行萌生。以致蔓延他境。梁肯堂或因朕驻跸热河。密云一带。为大臣官员往来必经之路。恐该处蝗蝻。有人奏闻。故以一奏自占地步。京南等处。则匿不具陈。今已传谕遍问矣。著传谕梁肯堂、即将保定、正定、天津、河间、以及广、顺大、各属有无虫孽之处。迅速据实覆奏。勿稍讳饰。昨因梁肯堂现在河间。清河、蔺沟、密迩京城。是以仅将蒋赐棨等、交部严议。若保定、天津、河间等处。亦有蝗蝻。梁肯堂竟匿、不奏闻。一经派员查出。则是罪上加罪。恐该督不能当其咎也。将此谕令知之。仍即迅速回奏。　　

○又谕、京南一带。亦有蝗蝻。此必系天津等处卑湿之乡。一经暑热郁蒸。致萌生蝻子。蔓延及于他境。且蝗蝻多由鱼子化生。天津沽淀多鱼。上年鱼子至次年雨后蒸晒。滋生蝗虫。自所不免。此等蝗生害稼之事。在地方官往往讳饰。不肯据实奏报。穆腾额何亦隐饰不奏。著传谕该员、即行查明。据实迅速具奏。毋得稍有捏饰。致干咎戾。　　

○辛亥。谕、留京王大臣查奏监赈御史富廉一摺。内称、传询富廉、初三日曾经到厂量饭。旋赴衙门坐城。但饭厂事务繁重。该御史并不亲身常川监放。于量饭之后。即行赴署。实属不知轻重。请将富廉交部议处等语。富廉系派出监赈之员。自应亲身在厂。实心经理。至衙门坐城。有何紧要事件。乃该御史借此为名。辄于量饭之后。即行赴署。是其在厂监放。不过以一到塞责。希图早散回寓。富廉系属满洲。尤不应疏玩若此。著即革职。以示惩儆。坐城有何紧要。此后凡在厂监赈、派出科道等官。俱应每日在厂。亲身督放。如遇坐城日期。须俟领赈人散后。始许回至衙门办事。其不坐城各员。更当俟领赈人散毕。方准回寓。不得藉词早散。自干咎戾。至该御史等管理饭厂。似此怠玩。皆由纪昀等不能约束所致。所有都察院堂官。俱著一并交部议处。　　

○又谕、此次福康安、海兰察、自第哩朗古、宗喀进兵。屡次克捷。收复济咙。攻克热索桥。深入贼境。捷音踵至。今又由协布噜进攻东觉山梁。并雅尔赛拉、博尔东拉等处。将贼匪营寨木城碉卡。全行攻克。痛歼贼众。捣穴擒渠。成功在即。该处林深箐密。路径险峻。福康安等带领官兵。冒雨步战。手足胼胝。实属奋勇出力。可嘉之至。除此次出力之将领等。交福康安等查明具奏。另行升赏外。福康安、海兰察、俱著交部议叙。又据福康安奏、此次带领打仗巴图鲁侍卫翁果尔海、哲森保、纳丹保、鄂尼保、富永等。俱受有枪伤等语。翁果尔海、哲森保均于前次打仗得胜。赏给副都统职衔。恩无可加。此次哲森保、受伤较重。著赏银一百两。翁果尔海、受伤较轻。著赏银五十两。其中枪之三等侍卫纳丹保、鄂尼保、俱著升为二等侍卫。蓝翎侍卫富永、著升为三等侍卫。以示鼓励。所有打仗阵亡之索伦佐领多尔济、四川都司伊鲁尔图、俱著交部照例议恤。其官弁兵丁等、打仗伤亡者。仍著福康安等查明咨部。照例赏恤。　　

○又谕曰、孙士毅奏、泸定桥巡检冯廷丕、拏获偷窃军饷贼犯。尚属能事。可否交部议叙等语。冯廷丕系巡检微员。于军饷经过该处。一闻被窃。即亲带兵役前往搜拏。人赃并获。实属遇事认真。现当军行用人之际。著即以知县超擢。以示鼓励。又据奏、直隶监生米乔龄。在川游幕有年。经孙士毅询以粮运事宜。该监生自请前往硕板多。晓谕营官等。随同营官带到乌拉。将该处停积饷银火药等项。起运全完。请赏给九品职衔等语。米乔龄以监生在川游幕。竟能晓谕营官。帮办粮运。实属能事。米乔龄、竟著加恩。赏给七品职衔。俟军务告竣。再行给咨送部引见。　　

○谕军机大臣等、据蒋赐棨等、覆奏近京一带。生有蝗蝻一摺。内称、前已派员查看。即亲率地方官一面掩扑。一面具奏等语。清河、怀柔、密云等处蝗蝻伤稼。俱系该府尹所属地方。蒋赐棨等、并未奏闻。直至降旨饬谕。交部严议。始据伊等覆奏。乃輙称一面掩扑。一面具奏。试问蒋赐棨等、于未奉谕旨之前。何曾先行奏到。乃靦颜为此支饰之语耶。蒋赐棨、莫瞻菉、著再传旨严行申饬。该府尹等、现赴清河、蔺沟、及怀柔、密云一带。沿途扑捕。著即将现在曾否捕净之处。据实覆奏。毋再延缓讳饰。致干咎戾。　　

○又谕曰、福康安等奏、进攻东觉山梁。并雅尔赛拉、博尔东拉等处。将贼匪营寨木城碉卡。全行攻克。痛歼贼众。览奏深为嘉慰。各兵登山陟险。打仗追贼。昼夜辛勤。已至八日。自应暂予休息。再行前进。此次福康安等于万难攻剿之处。竟获全胜。皆赖上天眷佑。感谢之诚。不能言喻。而福康安等董率调度。悉合机宜。以及将弁兵丁劳苦之状。可怜可嘉。竟不忍复视。除降旨先将福康安、海兰察、交部议叙外。著再赏福康安、御用大荷包一对。小荷包四个。海兰察、大荷包一对。小荷包二个。用示优眷。另发去鼻烟壶、小刀。著福康安查明带兵出力之巴图鲁侍卫章京等。分别赏给。仍择其实在奋勉者。开单具奏。候朕赏给巴图鲁名号。并予升擢。其余出力官兵。皆交部议叙。统俟大功告竣。再降谕旨。又据奏、成德等攻克扎木、铁索桥等处。已令严守要隘。量力前进等语。连日因福康安等未经续报情形。恐后路或无策应。贼匪间出侵扰。今福康安等于成德一路。尚指示防守要隘。必无代成德筹防后路。而转自致疏虞之理。况同日惠龄奏、于协布噜、热索桥等处。添安背夫。并由协布噜直至济咙、往来查催。益见后路之毫无阻梗。朕心为之欣慰。又据福康安奏、入贼境后。即闻沙玛尔巴、业伏冥诛。讯之现获贼目巴载巴拉哩、亦供称、沙玛尔巴于五月十五日病毙等语。此次廓尔喀滋事。皆由沙玛尔巴唆使。实为此案罪魁。或系廓尔喀见大兵连捷。危亡在即。托言该犯已伏冥诛。希图谢罪。否则该犯诡计多端。豫为扬言。使官兵搜捕稍宽。乘间远扬。均未可定。著福康安访查的确。并将此次拏获贼目。系何弁兵。查明具奏。量加奖赏。又据和琳奏、哲孟雄禀请派兵。并求赏项。随酌赏头人银牌缎匹茶叶等物。令坚守寨落等语。大兵连获胜仗。贼匪丧胆。不藉哲孟雄兵力。牵制贼势。和琳所见甚当。此必该部落意存观望。如官兵荡平贼境。伊即居功。否则藉口兵少。豫为推诿地步。今经和琳严词饬谕。此等伎俩。各该部落俱所不免。著传谕福康安等、如有似此请兵求赏者。当照和琳严词拒绝。酌赏缎匹等物。和琳办理此事。得中窾要。著赏给大荷包一对。小荷包二个。孙士毅、惠龄、往来查催粮运。均为出力。亦著各赏给大荷包一对。以示嘉奖。　　

○壬子。中元节。上诣永右寺瞻礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

