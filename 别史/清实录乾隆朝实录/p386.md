<!-- { "loadSidebar": true } -->
○刑部等部会题、参革浙江巡抚卢焯等、营私受贿各款一案。据调任闽浙总督宗室德沛、钦差副都统汪扎尔疏称、臣等逐一讯明。分别按拟。除卢焯事后受财。求索借贷等。轻罪不议外。应如所题。卢焯、杨景震、俱依不枉法赃律。拟绞监候秋后处决。吕守曾、亦应照律拟绞。已缢死。无庸议。但伊身任监司。婪赃逾贯。原系应拟死罪之犯。自不得援照身死勿徵之条宽免。仍著落嫡属勒追入官。得旨、卢焯、杨景震、俱依拟应绞。著监候、秋后处决。余依议。　　

○以刑部左侍郎张照、为刑部尚书。起革任工部尚书赵宏恩、为刑部侍郎。　　

○旌表守正被戕之贵州普定县民薛纪妻陈氏。　　

○戊午。上诣畅春园、问皇太后安。　　

○谕军机大臣等。朕览陈宏谋所奏、米粮价值清单。乃系本年二月分者。今已四五月矣。始奏二月粮价。太觉迟缓。可传旨训饬之。　　

○户部议准、山西巡抚喀尔吉善疏请、晋省之生俊人等。捐纳监生。按照应捐银数。如有愿捐米、豆、麦、三色者。依春秋时估折中价值。合算收捐。愿交谷者听便。仍照乾隆三年。题定捐数收。从之。　　

○又议准、左都御史管广东巡抚王安国疏请、将该省锡矿。于原奏开采一二处外。再开一二处。并将广、韶、肇、三府。勘有产锡山场。即令采试。以备将来惠属各县、锡山采遍之后。另移旺处开采。从之。　　

○以正黄旗汉军参领王承宗、为正红旗汉军副都统。　　

○以故一等子三济札布子、策凌多尔济、袭爵。　　

○免湖广协剿城绥苗猺病故官兵豫借银两。　　

○是月。署直隶马兰镇总兵官副都统布兰泰奏陵寝东西两面。蓟州、遵化州、所属之黄花山、桃木岭、孟家圈、耻辖、古强、蚕椽三峪、及平山寨、鲇鱼关等处。附近风水。现咨督臣、转饬地方官。晓谕各村庄旗民。毋令犯禁。再黄崖关属之低头鞍、黄土梁边空二处。并黄花山营属之欢喜岭、奔牛山、前面均虞私越。现亦于营汛防兵内各彻六名。前往防守。并以黄花山为风水要厄。酌添额外外委一名。往来游巡。得旨、知道了。因时制宜。以为整饬之计则可。所虑者汝多事耳。　　

○调任两江总督那苏图、以奉谕训饬。奏陈身肩钜任。存噢咻之心于中。而示镇静之意于外。得旨、此是也。然属员不知。妄行揣度。必以为有意讳灾。何所不至耶。兹至闽省。尤当戒之。　　

○又覆奏、苏、松、滨海府属。向缘巨枭往来洋面为匪。就缚后时患越狱。是以设有蝣链刑具。今渐次歛迹。应悉行掣毁。得旨、好。知道了。　　

○江南河道总督完颜伟奏、洪泽湖水盛涨。现拆宽蓄清坝口门十余丈。使豫由清口。宣洩入海。将来三石滚坝。不致减水过多方与高、宝、一带滩地无碍。又镇江京口东之新河口一处。塌卸江崖。非下埽所能保护。已于上游徐家桥头、下游掘港处所。堆筑两石坝。大溜开行。不致内汕。俟汛过有效再于京口迤西观音庵前及掘港迤东甘露港地方。筑石坝两座。挑溜护崖。奏入报闻　　

○江苏巡抚陈大受、以淮徐等属被灾。办理错误。奉谕免谴奏谢。得旨、若因救过而过为姑息。亦非得中之道也。　　

○管理淮关事务郎中伊拉齐奏、淮关向有签量等费缘附近无籍之辈居停客商。专揽代纳。客贩利其便已。相沿乐从今若净尽革除胥役无以利已。转致签量迟滞。更启偷运之端。是以适中调剂。于每石酌留三厘。中以二厘。充办公之用。实为便商安民起见。现密札督抚、仍留此项以为办公用度。得旨、是。告之督抚可也。　　

○浙江巡抚常安奏、下属之贤否。视上司之表率。惟有身先砥砺。以冀所属共厉清操。得旨、廉固人臣之本。然为封疆大吏。则非仅廉之一字。所能胜任而愉快也。必也为国家计安全。为民生谋衣食。移易风俗。兴行教化。其事正多也。观汝似有终身诵廉之意、则非矣。　　

○又奏、抚臣到任后。例应盘查仓谷。若专委该管知府。恐滋弊窦。请另委别员。协同监盘。并于例限三月出结外。再展三月。节次办理。不致仓储有名无实。得旨、所奏是。知道了。　　

○湖广总督孙嘉淦奏、巡视苗疆。经过岳州、长沙、一带。沿途操阅营兵。弓箭较进于前。而排枪未能齐出。环枪亦少敏捷。现谆饬训练。得旨、所奏俱悉。武备所宜留心。但须行之以实。而要之以久。　　

○又奏、苗人经剿洗就抚之后。不敢多种田亩。而苗头人等、恃强多占。苦乐不均。现饬理猺同知、会同城、绥、两县逐寨清丈。每卒一名授田十亩外。余为官田。召佃起租给峝长工食并以充饷。惟猺人时出为匪。多因无恒产所致。现亦饬查有无田庐。编立保甲。给种官田近山。照苗寨之例。设立头人约束。得旨、所奏俱悉。可实力妥协为之。至于抚绥苗猺一摺。言虽近是。不能无易视之之弊也。　　

○湖北巡抚范璨奏武、汉、黄德一道。经管省城常平仓谷。嗣以该道驻守黄州。拨归武昌知府、就近管理。惟本管府原有谷一十万石。势难兼顾。查省城现有驿道。事务尚简。常驻会城。应将道仓改令经管。得旨、如所议行。　　

○湖南巡抚许容奏请、给还伊子原得一品荫生。得旨、汝在湖南。并未见汝实心任事。为百姓作福之处。而先自乞恩。何可得耶。　　

○河南巡抚雅尔图奏、阅侍郎周学健奏称、归德府属考城等县。有群盗在黄河、假为客舟。遇晚登岸劫掠。地方官捕治未获等语。查与臣所访姚二胡子、假扮客商。伺隙剽掠。现在饬拏之处相仿。前将查办情形奏闻。至臣到任以来。前后两载。屡获盗犯。现尚委员察缉。并无讳盗之实。得旨、汝到任之始。原有缉盗之念。既至二三年后。遂以为行之有效而盗案少。此其所以多盗也戒之慎之　　

○又奏、豫省多盗。总由江南沛县之姚窝、剧盗蔓延。重以凤、颍、等属灾民流入。并山东之桃源镇自设立同知后、亦为聚匪之所。现饬所属无分疆界。互相缉拏。得旨、汝等各省。颇有此推诿之弊。朕已降旨申饬矣。看此奏仍不能免也。　　

○又奏、请行令各督抚、于科甲出身历任州县之知府内。拣选才守出众而有风力者。照知县行取之例。送部引见。以科道录用与在内之编、检、部郎相间推补。得旨、此奏候朕缓酌之。　　

○署山东巡抚布政使魏定国奏、请行令直隶等省。分别查明恩旨以前到配徒犯。放回原籍。军流三年无过。请旨释放。得旨、此奏待朕缓酌之。汝甫护抚篆。即屡欲以弛刑博宽大之名。此意非矣。　　

○又奏、阅侍郎周学健奏称、山东鱼台县南阳镇地方杨监生家。白昼被盗劫掠。并桃源集、改设同知衙门捕役人等、联络积匪。以致多盗等语。当经严访。据各覆并无是事。得旨、观汝办事。一味姑息。戒之慎之。　　

○署两广总督庆复奏、广肇、惠、潮、嘉、五属。已成旱象。琼属积歉之余。雨亦未足。请暂停额徵银米。俟秋收后。酌请按分宽免。惟此六属。地处滨海极南。均需米贩运济。应将东省之韶关、及西省之梧、浔、等处。米船料税豁免。得旨、所奏俱悉。有治人。无治法。尤宜妥协为之。　　

○又奏报广、肇、惠、潮、嘉、五属得雨。得旨、览奏曷胜欣慰。尤可喜者。近京一带。正望膏泽。于昨夜正得滂沛甘霖。朕经春入夏。忧怀倍增。于此可以少释矣。卿其同朕喜也。　　

○广西巡抚杨锡绂奏、粤西猺獞。近来时有煽惑为匪。多由不行保甲所致。查苗猺聚处各村寨。原有头人等管束。惟有以彼管束之例。用我稽察之法。现饬各州县官、于城厢内外、及汉人村寨。仍按成法编立。其苗猺地方。止就本地情形。变通办理。得旨、所见甚是。所办亦妥。可嘉也。　　

○广西左江总兵官丁士杰奏、左江镇属二十余州。土司间有不法生事者。一由该管官弁纵役骚扰。一由怠弛长奸。养痈贻患。更有内地汉奸。勾通衅事。现饬界连土司之各汛营弁、毋致仍前滋扰讳饰。并禁汉奸潜入。得旨、所见颇当。勉力为之　　

○贵州总督兼管巡抚张广泗覆奏、署督臣张允随原奏、威宁州属铜川河铜厂。可期旺发。今开采一载。总因矿砂淡薄。报获无多。又原奏大定府属乐贡里、杓底地方。产有水银。可期旺发。今开采九月。苗引全无。厂民星散。其遵义府属抵水厂。虽有矿砂。亦甚微细。数月不效。惟婺川县属之大岩山。试采有效。现亦照引錾取。并修文县属红白二厂。较前产稍多。均可望有旺机。臣复查威宁州之兄姑地方。出有水银朱砂。现在饬令试采。至署督臣奏开思州府属之桑平、盐井坳、二处。并非盐井。并遵义府属之盐井沟盐井坡、二处。凿深五十余丈。尝无咸味。似属无益。仍令不必停工。冀可得盐以济民食。得旨、无益之事不可为。有益之事不可止。酌中为之。若分彼此之见、则非矣。　　

○驻防哈密安西提督永常奏、哈密为西鄙最要。惟当诸事慎密。不敢疎懈。得旨、诸凡慎重为之。不可忽视之。亦不可过于疑虑。致众人无所适从也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百六十五


大清高宗法天隆运至诚先觉体元立极敷文奋武孝慈神圣纯皇帝实录卷之一百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。五月。已未朔。日食。　　

○谕、今年春夏以来。畿辅地方。除宣化、大名、二府。及古北口外、热河一带。雨泽沾足。二麦可望丰收。至顺天、保定、永平、正定、河间、天津、顺德、广平、等府。暨易州、冀州、赵州、深州、定州、等州属。雨水均未沾足普遍。麦收分数。势必减少。此时农事正忙。又值青黄不接之际。若仍照例催科。恐有妨于力作。著将各府州属新旧应完钱粮。一概暂停徵比。俟秋成之后。再行徵收。该部可即行文直隶总督。通行晓谕知之。　　

