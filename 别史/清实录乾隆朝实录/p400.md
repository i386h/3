<!-- { "loadSidebar": true } -->
○工部议准、尚书韩光基奏称、一切修浚河工。先将做法、及工段丈尺、物料细数。估计造册送部。工完核实报销者。原以杜工程浮冒之端。今天津至通州一带河道。向系流沙。淤浅靡定。粮船随到。酌量疏挑。较之他处河工、可以豫计者。原属有间。所用银两。亦非正项钱粮。是以向未豫估报部。但既经题销。自应详细查核。若不酌定章程。诚恐藉端浮冒。不无滋弊。嗣后每岁春初。令坐粮厅、详查所属境内闸座堤岸等工。应行修理。确估呈报该侍郎。派员查明。即准令兴修。至各处挑浅。应用器具若干。添造若干。先期详明置备。粮艘随到。如遇水浅处所。一面呈报。一面募夫挑挖。从之。　　

○补行乾隆四年分。甘肃省大计。不谨官二员。年老官二员。才力不及官三员。浮躁官一员。分别处分如例。　　

○甲戌。谕军机大臣等、朕闻张楷年老。耳亦重听。朕念其居官尚属谨慎。但恐耳目未周。可寄信与彼令其整顿精神。办理地方政务。勿致贻误废弛。又闻徽州府歙县知县赵本、劣迹种种。民多怨言。此系张楷就近属员。何以不行参奏。可一并传谕张楷、令其访查。如果贪婪确实。即行题参。毋得姑容。寻据奏覆。臣年七十有三。精力已衰。实有不能周遍之处。钦奉圣训。敬凛恪遵。竭力整顿。不敢怠忽。其歙县知县赵本、屡询该管道府。俱言居官强干。尚无败检。臣差人密访。亦未得款据。是以未经参奏。兹奉上谕。臣复遣亲信之人、前往访查。一有贪婪实据。即行参审。不敢姑容劣员。得旨、徒为悔过之言。不知向前奋勉。亦无益也。　　

○乙亥。户部议准、湖北巡抚范璨疏报、武左、黄州、钟祥、江陵、公安、枝江、宜都、东湖、荆州、荆左、荆右、均州、谷城、郧县、房县、保康、竹山、竹溪、等十八州县卫。雍正十二年。报垦田塘湖、及归并屯田内。有虚捏不实、五百三十顷五十一亩有奇。详请开除。其实在田塘湖、及归并屯田地、五百七十三顷八十八亩有奇。照例起科。从之。　　

○丙子。户部议准、御史王兴吾奏称、收粮百弊丛生。乞敕下各督抚、严饬地方有司。务令粮户豫备好米。开仓即收。其本系乾圆洁净。而借查验之名。故意勒掯刁蹬。不即兑收。以索陋规。或将潮湿细碎、及搀和糠粞砂土不堪之米。滥行收兑者。该管上司立即严行参究。从之。　　

○江西巡抚陈宏谋、奏请截留滇铜。以供鼓铸。并禁止私钱。得旨、滇省铜觔。运京鼓铸。关系辇下钱法。甚为紧要。从无外省截留之例。但念江西钱文太少。钱价太昂。较他省为甚。只得为权宜之计。况目下户工二部。现有余铜。足供鼓铸。著照陈宏谋所请。应解户工二部滇铜。截留五十五万五千斤。以济该省之用。该省陆续赴滇采买。仍著解京补项。他省不得援以为例。余著该部妥议具奏。寻议。据陈宏谋奏、江西久未开铸。民间俱用小广钱。又搀搭剪边、鹅眼、砂板、等钱。奸徒贪利私铸。到处囤贩。惟有亟开鼓铸。制钱日充。私钱可以禁止。拟先行出示晓谕。定以三月之限。令将一应私铸钱。尽数缴官。给价收买。搀搭鼓铸。至小广钱、乃旧铸之钱。铜质原好。行用已久。仍听照常行使。而新钱广行之后。止将小广钱量为减价。不得与大制钱相等。则新旧大小。原可兼用。应如所请。从之。　　

○定边左副将军额驸策凌奏、准噶尔逃出黑龙江马甲拉齐赉。并投降之厄鲁特都噶尔。照例赏给盘费衣服。派蓝翎侍卫佛保、驰驿护送进京。报闻。　　

○江苏巡抚陈大受疏报、靖江县乾隆五年、丈勘新坍田、一顷二十一亩有奇。新涨田三顷四十六亩有奇。　　

○丁丑。上诣畅春园、问皇太后安。　　

○戊寅。谕、江、安、二省之淮、徐、凤、颍、各属。连年被水歉收。朕心廑念。屡颁谕旨。蠲赈频施。不使小民失所。昨又降旨、将江省之清河、桃源、安东、铜山、沛县、宿迁、萧县、邳州、睢宁、徐州卫、海州、沭阳。安省之宿州、灵璧、虹县、临淮、怀远、泗州、五河。十九州县卫。被灾各户。所有乾隆五年以前、未完带徵银两。统行停缓。俟各处年岁屡丰之后。该督抚再行酌量。定限分年带徵。具奏请旨。朕思上下两江十九州县卫。被灾既重。所有乾隆五年以前。未完带徵银两。既已降旨停缓。其未完带徵缓徵漕项银米。事属一例。亦著一体停缓。俾小民无追呼之扰。再查乾隆六年。山阳、阜宁、清河、桃源、安东、铜山、沛县、邳州、睢宁、萧县、宿迁丰县、砀山、海州、沭阳、并淮安、大河、徐州、三卫。应完乾隆六年漕项银米。经巡抚陈大受奏请、缓至今冬带纳。朕已俞允。今闻淮属山阳等处。夏麦被水。又复歉收。即将来秋禾丰歉。亦尚未定。若将新旧漕项。一岁并输。民间未免拮据。著将山阳等十八州县卫、各灾户。未完乾隆六年漕项银米。本年仍缓输将。俟乾隆癸亥年起。分作五年带徵。以纾民力。著该部遵谕速行。　　

○贵州永宁州属顶营司土官罗嵩病废。以其子罗经都、袭职。　　

○己卯。大学士鄂尔泰等奏、庄亲王等议覆御史徐以升奏称、乡饮酒礼。所以敬老尊贤。会典载仪注。未及诗乐。请撰拟乐章。以追古制。固属应行。但乡饮酒礼。应歌鹿鸣鱼丽等本诗章句。今若另行撰拟。恐蹈宋淳化故辙。如所谓鹿鸣呦呦。命侣与俦。关睢于飞。于渚之湄者。后人往信訾议。请交与律吕正义馆。将仪礼所载乡饮酒礼应歌之诗。照现定乐章字谱之式纂辑等语。应如所请。交该馆办理。俟乐章书成。交顺天府、令诸生演习。以襄大典。再查直省各学乐舞生。皆有定额。给与衣顶。不许杂项人等冒充。京师为首善之地。如果诸生中有娴通雅乐。供应文庙。声容合节者。亦应如所请。令该管官咨送学臣。系附升增。系增升廪。系廪升贡。至所称成均丁祭、所用乐章。已经撰定字谱。请交国子监、令诸生演习。倘能者日多可用监生承应等语。亦应如所请俟学习果有成效。再议奖励。从之。　　

○吏部带领九卿保举国子监助教学正人员引见。得旨、国子监助教员缺。著陈淦补授。学正员缺。著曹发先补授。此内左通政龚学海、所保之龚光海。系伊胞兄。龚学海、人原平常。如何可比祁奚。龚光海、亦非祁午可比何得假内举不避亲之名。辄行保送。此风断不可长。龚学海著交部察议。寻议、照徇情例、降二级调用。从之。　　

○旌表守正被戕之江西省、宁州民廖会文妻温氏。　　

○庚辰。训饬慎重计典。谕、国家举行大计。乃三载考绩。黜陟幽明之要典。督抚大臣。职司其事。必当秉公去私。杜绝请托精明鉴别。无党无偏。举一人而众皆知劝。劾一人而众皆知儆。则官方以肃。吏治以清。百职备举。而民生共受其福矣。昔我皇祖皇考。严降谕旨。训饬再三。乃朕见近来各省计典。颇有视为具文。苟且塞责者。或贤员不行荐举。或劣员不行纠参。或就目前之一端。而不察其居官之素。或任一己之爱憎。而不参乎舆论之同。又或庇护私人。瞻徇情面。而使贪墨不职之人。姑容在位。祗将教职及佐杂微员。草草填注。以充其数。所谓旌别淑慝者安在乎。督抚受朕股肱心膂之寄。于此等切要政务。等诸泛常。朕将何所倚赖。今年乃大计之期。用是特颁谕旨。各督抚等、务精白乃心。矢公矢慎。以肃钜典。倘有仍蹈前辙者。经朕访闻。或被科道纠参。必当加以严谴。该部即通行晓谕知之。　　

○又谕、修理京城内外河道沟洫。著原任副总河定柱、一同办理。　　

○又谕军机大臣等、据河南巡抚雅尔图奏称、六月初十等日。雨水较大。邻河州县内。如开封府属之郑州、中牟、鄢陵。归德府属之永城、鹿邑、夏邑。陈州府属之淮宁、商水、西华、沈邱、项城、等州县。间有被水村庄。现在克期查办等语。近又有人奏称、河南地方。多有积水未消。而考城一县。甚至经冬不涸。于田畴尚无妨碍。朕思中州地势平衍。向来沟洫未通。以致雨水稍多。低洼处所。便至积潦难消。虽据称无碍于田畴。但水道关系民生。务宜急早修举。俾旱潦有资。可寄信雅尔图、令其留心相度。通盘筹画。次第办理。寻奏豫省地势平衍。土性虚松。一切河道沟渠。旱乾则沙随风起。每多壅塞之虞。霪雨则土随水塌。又滋淤填之患。臣于乾隆四年莅任。正值水灾后。到处俱有积水。当即饬属相度。劝导士民。分别疏浚。如安阳县、修复万金渠。灌田十六万亩。浚县、修复西十里铺。环堤卫田三万六千余亩。河内县、修复利仁、丰稔等河。灌田七万余亩。又开封府之中牟县。南阳府之南阳等十三州县。河南府之巩县、孟津、新安、三县。汝宁府之汝阳县。导水灌田。共改种水田一万八千余亩此三年来办理水道之情事也。第以开、归、陈、等属。地当下游。其积水未消之处。多系邻近黄河。缘大堤内外。修做工程。挖土成坑。雨水积聚。此种地土。豁免钱粮。于民生并无妨碍。再考城县、地势低洼。每年黄水漫流。无路宣洩。现已开沟一道。由商邱县杨家堂、归入黄河。无经冬不涸之患。又夏邑县、环城亦有积水。缘地势极低。四面高阜。不通河道。原未占碍民田。而土性苦咸。就令消涸。亦难种植。至此外水道。可以备旱潦而资蓄洩者。臣承圣训周详。自当详慎办理得旨览奏、似觉所言颇是。若实难宣洩。亦止得听之。但汝应留心详察。酌量可为则为之。朕不怪汝不留心地方。若避此而为饰词。则不可耳。　　

○又谕禁旗人饮酒入园馆者。原欲革除不善谋生。于无益之处、妄行糜费习气。俾于生计有益耳。今闻各旗大臣。派出人员于街道巡察。有值班当差人等、入铺买饭者。俱行捉拏。且有吓诈被获之人。索其饮食而释放者。夫兵丁值班。离家遥远。买饭乃其常事以此为犯法。俱行捉拏。宁令兵丁枵腹值班乎此皆各旗大臣、奉行不善。过为已甚之所致也。著交各旗大臣。除将妄入园馆饮酒者。严加查拏外。其委系当差值班人等入铺买饭者。不必查拏。　　

○辛巳。准噶尔、部人鞥克、鞥克穆尔。来降。命赏给安插如例。　　

