<!-- { "loadSidebar": true } -->
○云贵总督硕色奏、云南省城、及澂江、临安、各府属。于八月十五十七等日地震。内晋宁、新兴、路南、建水、四州。城郭、民房、俱无伤损。江川县、略有倾塌。惟澂江附郭之河阳县、地震甚重。城垣、门楼、学宫、衙署、及民房。倾塌甚多。压毙男妇。三十七名口。又抚仙湖内、湖水鼓涌。淹毙二十名。现委员查勘抚恤。得旨。览奏俱悉。抚恤之事。妥为之。毋使不沾实惠也。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百七十三


大清高宗法天隆运至诚先觉体元立极敷文奋武孝慈神圣纯皇帝实录卷之三百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。冬。十月。庚午朔。享太庙。遣裕亲王广禄恭代行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○颁乾隆十六年时宪书。　　

○上幸嵩阳书院。　　

○顺天府行乡饮酒礼。　　

○谕、据山东巡抚准泰参奏、济南府知府刘元锡、诸事委靡。不能察吏安民。又办理南巡跸路。亦漫不经心。请将刘元锡勒令休致等语。著照河南盐驿道金山之例革职。仍留该省差委。如再不知奋勉。即著该抚严参治罪。准泰摺并发。金山、刘元锡、乃道府大员。平日玩忽性成。而又临差规避。造言者、或谓因办差之故。致大员屡被参劾。不知庸劣之员。姑容误民。朕临幸各省。道府大员。必一一亲询政绩民瘼。其不胜任者。亦在所甄别。或者该抚恐朕责以不能察吏。是以先行奏请。亦未可知。即此足见入疆考绩。裨益良多。将此并谕中外。　　

○又谕、向来截留漕粮。歇帮船只。例给一半本折月粮。俾旗丁资以养赡。朕前因南省明春需米。将江浙二省乾隆十五年漕米。共截留二十五万石。应减帮船颇多。若照例给予折半月粮。恐其苫盖食用、尚有不敷。著加恩于应给折半之外。再赏给二分。以恤丁力。该部即遵谕行。　　

○两江总督黄廷桂奏、江苏巡抚雅尔哈善、前奏十四年钱粮完欠一摺。内称完数视前欠数较少。今咨到特参惰徵州县奏稿。将许惟枚等十一员、径请革职。奏词前后反复。臣不敢画题。已驳回。得旨。江苏巡抚雅尔哈善。向有沽名之习。朕因所奏积欠摺内。批饬训谕。令知隐微难掩。必将悚然改过。今据黄廷桂参奏雅尔哈善咨送会稿。将许惟枚等十一员、尽行题参革职。许惟枚等经徵未完之数、不及一分。例止于停升罚俸。且尚有初参二参之别。何至遽请革职。若谓雅尔哈善纰缪乖张。何至于此。其意盖谓督催积欠。非其本心。奉有严旨。不得已而故为刻核耳。其居心有不可问。甚属巧诈。黄廷桂所参甚是。雅尔哈善著交部严察议奏。寻议、革任。得旨。雅尔哈善著革职留任。　　

○四川总督策楞疏参、署布政使宋厚、于饬查建昌道打箭炉库贮军需、私行那借。数月并不揭参。止请勒限完结。又闱中供应糜费、混行科派一事。臣将访单发两司确查。臬司觉罗齐格逐一开送。宋厚视同膜外。及行令会揭。仍不查实克扣短发数目。嗣臣面问。复称陋例相沿。求免参罚。缘提调道樊天游、成都县翁缵祖、均苏州籍贯。明系袒护同乡。请旨革职。得旨。宋厚曾经获罪。朕特加恩宥。复令署理四川布政使。理应感激奋勉。力图报效。今据该督策楞参奏、该司种种瞻徇。不肯实力办事。甚属负恩。宋厚著革职。发往军台效力赎罪。　　

○辛未。上诣中岳庙致祭。　　

○幸嵩山。　　

○壬申。上诣皇太后行宫问安。　　

○赐扈从王、公、大臣、并河南巡抚等官宴。　　

○谕、豫省供应赴川及凯旋官兵。所有动支各项银两。屡经该部指驳。自属照例办理。但念此案事关军务。该抚惟恐供顿贻误。一时刻期措办。遂于定例有逾。著加恩准其报销。该部即遵谕行。　　

○谕军机大臣等、福建提督张天骏、总兵倪鸿范等、各俱摺奏请来春赴浙迎驾。闽地俱系海疆要任。与浙又系隔省。伊等原可不必出境远迎。若果诚心欲来。亦可告知喀尔吉善。伊得统酌地方之职守远近。或令不必前来。或代为奏请。乃喀尔吉善未经思及此事。想亦见不及此。亦伊忽略之处。而伊等于一日之内。各自陈奏。待朕一一批令不必前来。亦可谓烦琐矣。总之该提镇等所请、原非实心。不过视为具文。以一奏了事耳。殊属不合。著喀尔吉善传旨申饬。　　

○户部议覆、陕甘总督尹继善奏称、哈密现贮小麦一万九千余石。以每年应需粮五千三百余石计算。尚不敷四年之用。其蔡湖回屯、每年徵收之粮。十年始敷一年之用。应豫筹积贮。请今岁秋收后。在哈密买贮。粮价在哈密估变口袋银内按年动支。应如所请。从之。　　

○福建福州右翼副都统蔺炤、老疾休致。以户部郎中兼公中佐领曹瑛、为福州右翼副都统。　　

○癸酉。上奉皇太后回銮。　　

○诣皇太后行宫问安。　　

○谕、据青州副都统塞尔登奏称、将军罗山病故。因无力办丧。于彼处生息银两、暂动二百两给与等语。著将此项动给银二百两。即赏给罗山之家。著施恩再于该处生息银两内、赏给银二百两。　　

○谕军机大臣等、据将军锡特库等奏到、明年巡幸江浙。恳请前来迎驾一摺。粤东地处海滨。与浙省相去甚远。该将军等原不应擅离职守。仆仆来迎。且摺内既称三人之内。请准一人。是伊等尚在未经指定。而又称锡特库得蒙恩准。将军印务。即于马瑞图、曹瑞、二人内请点署理。措词前后予盾。可见伊等特以空言陈请。本非出于中心之诚。所奏甚属纰缪。著传旨申饬。　　

○是日。驻跸密县大营。　　

○甲戌。谕、朕明春巡幸江浙。所过道路桥梁。该地方官现在以次豫备。应遣向导大臣、覆加查看。著兆惠、努三、就近自开封府驰驿前往。并传谕该督抚等、一切供顿。办理务从简朴。毋得徒尚纷华。以滋糜费。　　

○以庄浪副都统那彦泰、为青州将军。调凉州副都统七十五、为庄浪副都统。以城守尉伊楞齐、为凉州副都统。　　

○是日。驻跸郭店驿大营。　　

○乙亥。上诣皇太后行幄问安。　　

○河南巡抚鄂容安题、明山东武德兵备道贺仲轼、及妻王氏妾李氏、张氏、王氏。遇寇捐躯。合家殉节。仲轼请崇祀乡贤祠。王氏等应建坊旌表。下部议行。　　

○以故云南广通县沙矣土巡检苏显仁侄敬承、袭职。　　

○是日。驻跸中牟县大营。　　

○丙子。上诣皇太后行幄问安。　　

○赐扈从王、公、大臣、并河南巡抚等官宴。　　

○御书中岳庙扁曰、镇兹中土。　　

○谕、朕举行秋狩。觐岳省方。盖欲周览民情。懋登治理。凡地方之利弊。官吏之贤否。与夫政令之得失。清跸所至。日切畴咨。河南地宅土中。素称淳朴。今值雨旸协应。禾稼告登。巡行之次。亲见闾阎望幸。童叟欢欣。而俗尚敦庞。室庐宁辑。朕怀深为欣慰。顾惟因时保治之方。其权实操之自上。抚臣表率通省。藩、臬、任寄旬宣。以至郡守、牧、令、与民愈亲。则导民尤切。应仰体朕心。力行善政。敦本训俗。除慝安良。教养兼施。屏虚文以求实效。其在小民。亦当敦礼让。务农桑。崇俭去奢。力田孝悌。以期共享昇平之福。朕于该省臣民有厚望焉。　　

○是日。驻跸开封府行宫。　　

○至己卯皆如之。　　

○丁丑。上阅兵。　　

○赐扈从王、公、大臣、侍卫、并河南巡抚等官宴。　　

○谕、我满洲本业。原以马步骑射为主。凡围猎不需鸟枪。惟用弓箭。即索伦等围猎。从前并不用鸟枪。今闻伊等、不以弓箭为事。惟图利便。多习鸟枪。夫围猎用弓箭。乃从前旧规。理宜勤习。况索伦等皆猎兽之人。自应精于弓箭。故向来于精锐兵丁内、尤称手快。伊等如但求易于得兽。久则弓箭旧业。必致废弛。将此寄知将军傅尔丹、令其严行传谕索伦等。此后行围。务循旧规。用弓箭猎兽。将现有鸟枪。每枪给银一两。概行收回。想伊等鸟枪。亦有来处。并非自造。今既行禁止。必须察明实数收贮。著傅尔丹上紧留心察收。收回后、严禁偷买自造。查出即行治罪。仍晓谕索伦等、今收回鸟枪者。特因尔等围猎。不用弓箭。习学鸟枪者过多。皇上欲尔等不弃旧规。仍复本业。尔等应体皇上怜悯训导至意。凡遇围猎。毋用鸟枪。仍前专用弓箭。务复旧习。不但超列优等。而善马步射者。可被恩升用侍卫等官。将此明白晓谕之。　　

○谕军机大臣等、据傅清、拉布敦等奏称、珠尔默特那木扎勒、现在调兵防阻。有谋为不轨之意。应俟珠尔默特那木扎勒由打克萨地方回来。接见之时。即为擒拏。翦除此孽等语。傅清、拉布敦、所见甚属冒险。珠尔默特那木扎勒。本非善类。朕当时久已料及。因其机衅未萌。祇可静以待动。若如伊等所奏。果能即时擒戮。以绝后患。岂非国家之庆。但伊二人孤悬在藏。或能潜致其属下之人。使为我用。犹可成事。若则轻率举动。必至酿成大事。然伊等已奏明、不待请旨。即行乘机办理。朕虽降旨。令其不可妄动。而道途遥远。难以豫定。若珠尔默特那木扎勒尚在打克萨未回。伊等先接此旨。自可从容审度时势。酌量办理。或此旨到时。其事已行。万一不能翦灭。势不得不为用兵之计。可将此摺抄寄策楞、岳钟琪等。令二人详悉阅看。或差妥当可信之人。密为侦信。一面豫筹徵调川兵。以为防剿之计。必应先为准备。无致临事仓猝。然须加意慎密妥协办理。不可稍有洩漏。致珠尔默特那木扎勒惊疑窃发。转启衅端也。　　

○著速行传谕知之。　　

○戊寅。上幸古吹台。　　

