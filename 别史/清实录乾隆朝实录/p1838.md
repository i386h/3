<!-- { "loadSidebar": true } -->
○又谕、向来发遣新疆各犯。有在遣所。及中途脱逃者。拏获之日。即于该处正法。其已经问拟。尚未起解之犯。在狱脱逃。向未立有明条。兹据浙江巡抚熊学鹏奏、嘉善县问拟发遣乌噜木齐人犯陈阿祥。在监乘间逃窜。情节可恶。已传谕该抚。即照遣所脱逃之例办理矣。此等人犯。本系身获重罪。发遣以贷其死。一经兔脱。已应速正刑章。而问遣候解之犯。情节即与彼无异。乃当身系囹圄。辄敢藐法潜逃。是较之在遣所脱逃者。又多一越狱之罪。岂复可稍稽宪典。且已至新疆。及解在中途者。虽欲逃回本籍。而道里辽隔。势尚难于远遁。若羁囚候遣之时。未离乡土。该犯等私图窜逸回家。事尤便易。从前外省。遇此等案件。率援军流脱逃旧例。照常科罪。法轻易犯。转致凶狡之徒。无所畏忌。幸逃法网。此而不严行惩创。何以使若辈知所儆惧乎。嗣后各省如有此等逃犯。俱照新定浙省之例办理。著于各督抚奏事之便。传谕知之　　

○壬寅。谕、江南淮徐支河一带。所有官修河堤。前经特派裘曰修等查办。距今为时已久。且韩家堂现办漫工。其下游支河汊港。不无淤垫。亦应酌量疏浚。著派裘曰修。高恒。乘驿前往。会同高晋。悉心查勘。高恒现在出差。俟差竣回京之后。即行起程。至淮徐河道。或有毗连山东河南地方。并著一并阅看　　

○广东巡抚王检疏报、乾隆三十年。州府属垦额内荒芜税。十六顷八亩有奇。广州。潮州。肇庆。雷州。琼州等。五府属垦额外荒芜税。六十顷四十八亩有奇。又会同县。垦复难垦荒陷屯税。二顷十五亩有奇　　

○癸卯。上诣畅春园、问皇太后安　　

○诣大高殿。寿皇殿。行礼　　

○还宫　　

○甲辰。上御乾清门听政　　

○谕曰、土默特蒙古伊什策楞。争控施舍庙宇地亩一案。朕因集福、始由归化城副都统来京。命军机大臣询问。据集福称、伊什策楞、如何在将军前呈控。及将军如何办理之处。俱未闻知。将军行文达部。亦未由归化城转行等语。此系土默特蒙古事体。自当与归化城副都统。一同商办。今嵩椿一人专主。并不令副都统与闻。甚属非是。嵩椿如此行事。集福亦当询问。或即行奏闻。乃佯为不知。听其所为。亦属非是。看来各省将军。竟有蔑视副都统之事。各省驻防。设立将军。副都统。原为诸事以将军承办。副都统协办。如事事皆将军一人专主。则设立副都统。果何为乎。即如京内各部院尚书、侍郎。八旗都统、副都统。亦皆一体办事。尚书、都统、又何尝一人专主耶。外省副都统。如不循分。与将军争执妄为。将军即当参奏。如成德在西安副都统任内。与将军争执。任意妄为。朕即将伊治罪。将军如蔑视副都统。诸事自行专主。副都统系二品大臣。有奏事之责。亦应据实陈奏。朕分别是否。亦断不肯偏护将军。嗣后各省将军。副都统等。办理事务。必须和衷共济。凡请安奏事。俱令副都统列名。将军固不可蔑视副都统。副都统亦不可任意。与将军争执。著将此通谕知之　　

○谕军机大臣等、阿尔泰等奏、自杂谷、亲自金川康八达地方。郎卡畏惧。率众跪迎叩吁。业经退还额碉人口。及办理各情形一摺。未免存将就了事之见。金酋与众土司互相分杀。并未干犯内地。原无庸声罪致讨。且其事亦不值一办。特因九土司各怀观望。不能齐心并力。共剿金酋。则以蛮攻蛮之策。难以复行。是以谕令该督提等。亲赴该处。明白晓谕各土司。俾其咸知鼓励。合群力以自相捍御。使金蛮不敢侵扰邻封。如土司等游移两端。致为金蛮蚕食。或潜相党附。则并土司之地收剿之。改土归流。永靖边徼。仍令细察番众环听之际。能否畏悟感奋。以审事机。或并至金川地界。传谕郎卡。示以天朝威德。觇其情形若何。以定进止。并非欲招致郎卡。完结目前之局也。嗣据阿尔泰等奏、行至中途。郎卡遣人恳请退碉息争各缘由。朕以该督提等。尚未见郎卡之面。率信其来人禀吁数语。遽令尽如其愿。未中此事窾要。当经降旨详悉饬谕。今复据阿尔泰等称。亲抵金川地方。郎卡率领土舍头人。环跪叩首。畏罪输诚。情愿将所占额碉山梁。并先后所抢各土司人口退还。各安住牧。不敢再出滋扰。该督提业经验办完结。并面许以准颁承袭新印。及给还喇嘛人口。既已允其所恳。自不便复有改移。此时亦只可将错就错。以完此案矣。但该督提如此办理。究未妥善。不知蛮性反覆靡常。现在姑为此乞恩幸免之计。果能保其永远。不复更滋事端耶。即如从前办理金川时。郎卡畏惧兵威。归诚悔罪。今甫十余年。已不能谨守约束。尚有肆扰邻境之事。阿尔泰等、自问一督一提。亲临其地。较前此平定之役。声势轻重若何。而谓蛮酋竟诚心凛惕。从此遂与各土司共安住牧。永无侵轶耶。此奏姑从所请办理。但该督提等迁就苟安。实未能体朕原谕大旨。著将此传谕阿尔泰等知之　　

○旌表守正被戕之直隶喀喇河屯民刘三妻林氏　　

○乙巳。督理街道御史素尔讷等奏、臣等奉命督理街道沟渠。办事须有公所。恳将现在移驻永定门外。南城兵马司副指挥。所遗衙署。赏给臣等。得旨、著赏给　　

○丙午。镶红旗蒙古都统奏、请补授佐领。得旨、览。此承袭佐领家谱内。人少而佐领多。此内既有滋生佐领。著于滋生佐领内。彻出一缺。作为公中佐领　　

○丁未。上御懋勤殿。勾到秋审陕西、浙江、江西情实罪犯。停决陕西斩犯一人。浙江斩犯五人。绞犯二人。江西斩犯一人。余七十六人。予勾　　

○策试中式武举顾先龙等、五十一人。于太和殿前　　

○谕、向来外省捐监事例。原令其捐输本色。以补仓储。乃行之有年。渐至多捐折色。遇有需用之时。仍属不敷支给。且州县官承办此事。收捐时。难保其不多收勒索。或从中侵蚀那移。种种弊端。皆所不免。自不若在部援纳。额数既有成规。不致浮收滋弊。况各省所捐折色。仍须采买还仓。则拨用部帑。较之动用州县存贮之项。尤为妥协。是以前经降旨、将陕甘捐例停止。仍令原捐贡监者。赴部报捐。以归画一。现在除福建、广东、湖南、湖北、云南等五省。或在边远。或为出米之乡。著各该督抚。查明实在情形。应行应止。详悉具奏。再降谕旨外。所有直隶、安徽、山西、河南、等省。事同甘肃。捐例即著一体停止。均令赴部投捐。至各该省谷积贮。务须筹备充裕。倘有缺额谷石。俱即动项如数买补。嗣后如有本省库项不敷。应行请拨之处。该督抚等确核情形。随时据实奏闻。听候酌量拨给。该部知道　　

○谕军机大臣等、外省常平捐监事例。原令其捐输本色。以备仓储。乃行之年久。渐至多收折色。承办官吏。不无浮收需索。及那移侵蚀等弊。自不若在部报捐者。转属简便妥协。前已降旨、将陕甘捐例停止。仍令赴部报捐。复经查明各省捐监事例。未经停止者。尚有九省。所有安徽、直隶、山西、河南、等省。现在降旨、并著一体停止外。其云南一省。产米本少。商贩又难于接济。福建。广东。本地米粮。亦属不敷。或取资于台地外洋。或藉给于＜?舟古＞舶贩运。则常平仓谷。果能多捐本色。自于积贮有益。至湖广一省。向称产米充裕。若平时宽余储偫。不特本省有备无患。设遇邻省需粮。亦可酌量协拨。然祇可多存本色。不可言及折色。且各该省向设常平事例。是否实在收贮本色。现今或已足额。无需再捐。或尚需仍留本省收纳。并果否禆益仓储。不致有名无实。及启官吏私徵折色。藉端滋弊之处。著传谕各该督抚。将实在情形。及此事应行应止。逐一查议。据实奏闻。候朕另降谕旨　　

○以凉州将军巴禄、署正白旗汉军都统　　

○戊申。上御紫光阁。阅中式武举骑射　　

○军机大臣等议覆、巴里坤总兵德昌奏、筹办穆垒屯田事宜。一、穆垒迤西一带。水泽有大有小。兹就水泽易周处。自吉尔玛泰。至特讷格尔。计可垦田八万余亩。安插民人二千六七百户。原议本年屯田粮石。建盖房间。止备明岁召募二百户之用。未免规模狭小。请于戊子年起。每岁招移三百户。俟积贮有余。随时广为招徕。一、今年原派兵二百名。明年种地四千亩。照本年九分收成计。止得粮三千六百余石。实不敷用。请自三十二年始。除本年原派兵二百名外。添派三百名。千把总。外委四员。共额定屯兵五百名。种地一万亩。一现在招徕户民。每户有兵盖土房二间。无庸给修房银。其每户给农具一副。马一匹。令巴里坤同知豫办。但该处马匹无多。请改办牛只。一、原雇工作之泥木匠役六十名。减二十名。拉拽木料马七十五匹。减二十五匹。一、巴里坤兵丁差繁。应将原派在屯之镇标兵。二百名。彻回一百名。明春即于沙州。安西。靖逆各营。调兵四百名。千把总外委四员。共合五百名。定额屯田。俟招足时停止。均应如所请。从之　　

○理藩院议奏、疎防卡座。致郭罗克抢掠之扎萨克贝子。台吉等。请分别斥革。得旨、扎萨克。有管人办事之责。罗布藏色布腾。恭格车凌。俱系扎萨克。乃选懦无能。致令游牧处所。为郭罗克抢掠。著照理藩院议。革去扎萨克。另行派人承袭。伊等之贝子台吉。仍加恩赏留。应如何议处之处。交理藩院再议　　

○大学士管云贵总督杨应琚奏、整卖头目。召斋约提。景线头目、呐赛。景海头目、召罕彪。各率夷民、前来孟艮投诚。并据召斋约提称、六本头目、召猛斋。随即前来等语。查整卖、旧名景迈。又名八百媳妇国。元时曾大费兵力。征之不下。其景线、景海、亦外域最大部落。今俱归诚向化。似应从优赏给。拟将召斋约提、呐赛、均赏四品宣抚司职衔。其景海地方较小。拟将召罕彪。同六本头目、召猛斋。均赏土守备职衔。应纳赋税。请照孟连等土司之例。每年徵收差发银两。得旨、著照所请行。该部知道　　

○己酉。上御紫光阁。阅中式武举技勇。并覆阅骑射　　

○谕曰、舍图肯、永宁奏、盛京礼部、工部、所属壮丁。耕种田地。今夏被旱。入秋被霜。未免收成歉薄。请照盛京旗民地亩。一体办理。俱著照所奏行　　

○庚戌。上御懋勤殿。勾到秋审安徽、江苏、河南、情实罪犯。停决安徽绞犯二人。河南绞犯一人。余八十九人、予勾　　

○辛亥。上御太和殿传胪。赐中式武举一甲白成龙。黄宗杰。彭先龙。三人。武进士及第。二甲李芳园等五人。武进士出身。三甲赵攀龙等四十三人。同武进士出身　　

