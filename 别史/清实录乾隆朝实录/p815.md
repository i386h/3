<!-- { "loadSidebar": true } -->
○又议奏。京兵二千名。分起进发。前经经略大学士傅恒妥办。交翼长章京等约束。是以途次安静。今东三省兵四千名。虽俱有官弹压。但外省兵、未经内地行走。该管官亦系本处人。不谙内地情形。倘管束稍忽。恐生事扰民。查兵分八起。除盛京二起兵、及黑龙江续派二千名。已奉旨交哲库诺、黑雅图、统领。其余六起。应请于侍卫、前锋护军参领内。择谨慎晓事者各六人。每起派二人为翼长。同领兵大员。悉照经略大学士所办成规。加意约束。抵营后。经略大学士有欲留用者酌留。不欲者回京。从之。　　

○旌表守正捐躯之安徽合肥县民徐扶仓妻孀妇万氏。　　

○己巳。谕。朕奉皇太后懿旨。今年万寿。王妃命妇免行礼。　　

○又谕。内务府总管王大臣、查审安宁檀用浒关杂项余银一案。计赃拟以斩候。安宁自幼随侍内廷。朕加恩教导。由布政司擢至巡抚大员。乃种种负恩。不能称职。民怨沸腾。实出朕意料之外。即明正典刑。亦所应得。但关务杂项余银。原系赏给伊家人之项。历任关差。均经支用。甚有自行取用者。经略大学士傅恒在京时。曾经分晰陈奏。所论实属公当。若据此定罪。是乃坐赃成狱。不足以服其心。且安宁素行巧诈。明知此项不妨侵用。朕亦断不因此加以重罪。是以直认不辞。今如此定拟。毋乃堕彼术中乎。且伊之受恩。较讷亲孰深。伊之获罪。较讷亲孰重。从前未有讷亲之案。朕意本欲严治其罪。以示惩戒。但安宁本一苛刻之人。又遇吴中民风浇薄。怨谤易腾。是以声名决裂。传闻之言。未必尽实。视讷亲之受恩至深、而于军旅重务、乖张退缩、以致老师糜饷者。实大相迳庭。讷亲之罪。浮于安宁。则安宁之罪。自可末减。若一例治罪。转不足以明赏罚之至公。即如违制剃头之案。因有塞楞额。则周学健之罪可以从宽。后之赐以自尽者。乃因其婪赃鬻爵。而非追咎其前愆也。朕一切赏罚。悉出于大中至正。轻重之间。毫厘不爽。安宁既经籍没。其父兄又皆谴斥。已足蔽辜。此案自属内廷仆隶之事。此旨著内务府存记。安宁仍行拘禁。另候谕旨。并传谕八旗官员人等知之。　　

○谕军机大臣等。经略大学士傅恒、途中多服凉饮。当由朝夕驰驱。鞍马劳顿。又兼办理陈奏事件、一切公务。心力俱烦。以致火气上升。喜服清凉。朕心实为不忍。益深悬念。大凡寒凉之物。常服实非所宜。或鲜果偶进一二。尚属无碍。至于饮食茶水。切当留心节制。勿图取快一时。致妨胃气。著传谕经略大学士。善体朕意。珍重调摄。以纾远念。至近日所办周学健、安宁、两案。并镶黄旗所奏讷亲之事。所降谕旨。一并钞寄阅看知之。不必覆奏。恐致劳神也。　　

○又谕。温福奏称、该省各州县所存粜价。酌留应买之数外。其余价银。统照数批解司库。其各属停买谷内。间有未奉谕旨之前。乘稻谷登场。先已采买者。若即令发粜。此时谷价日减。恐不得原价。应准于来岁青黄不接之时出粜。原价易于归还等语。常平仓谷出粜。原当在青黄不接之时。但从前所降谕旨、令将粜价提解司库者。本指已粜谷价、除买补足符康熙雍正年间旧额外、所余价银、现存贮该州县者而言。此项若听其久贮。恐启侵挪之弊。是以酌令提解。温福所奏。是欲将现贮之谷、发粜得价、以便提解。意在符合前旨。而摺中所奏。殊未明晰。实乃误会前旨矣。该省常平谷数。即较雍正年间旧额、尚有不足。则停买州县、现在已买之谷。即用以补不足之额。一转移间。可免采买之烦。岂不甚便。若专以提解谷价为事。现在出粜已买之谷。而不足额之州县。将来又须动项买补。益滋纷扰。非妥协办理之道。著传谕温福知之。　　

○经略大学士傅恒奏。接到傅尔丹、岳钟琪、报匣。遵旨开看。内有傅尔丹、岳钟琪、所奏。愿以三万五千人由党坝进攻、再由泸河水陆并进、可破勒乌围一摺。臣查岳钟琪原奏。并力党坝。而卡撒但用兵八千人防御。似为直捣心腹之计。但自卡撒直攻刮耳崖。与由党坝攻取勒乌围。仍须攻击刮耳崖。其事一例。今据傅尔丹奏称、逐一履勘。山涧重叠。贼碉稠密。而泸河两岸。亦须防贼阻截。则是由党坝直破勒乌围。亦不甚易。且卡撒业已克取色底双碉。扫清左右头道山梁。若但守不攻。则贼不必分兵抵御。又将专力于党坝死拒。是岳钟琪之议。犹属偏见。傅尔丹等意欲两路进兵。较为周备。今臣拟先至卡撒。详看情形。倘可进兵。即统大兵进剿。党坝一路。另派员添兵协助岳钟琪。若度卡撒情形尚应少待。即至党坝。相度机宜。今傅尔丹所议近是。而其实在形势机要。必俟臣至军中熟筹具奏。又岳钟琪覆奏、党坝一路。攻克跟杂后。尚未前进。现调杂谷土兵二千赴营协力。据云、天气晴明。尚无积雪。则乘时进剿。正可使贼无休息。又傅尔丹等摺内称、卡撒仅堪驻守。党坝兵气较盛。而山广径歧。在在需兵分布。是现在不过防御。尚不能进剿。其所称甲索既系绰斯甲巢穴。仅驻兵一千。而张广泗从前欲令彻归党坝。存粮六千石。即交绰斯甲看守。是真所谓藉寇兵而赍盗粮。幸而中止。否则未有不启贼觊觎者。至傅尔丹摺内、挑选新兵以补额缺一条。自应以惯于行山之人为上选。若简练有方。新兵自足制胜。从前张广泗将阵亡守兵、悉停募补。虽意在养赡故兵家口。而缺额不补。兵数日少。办理亦为失当。臣与张广泗从未相识。近于途次始见。初若语言慷慨。实则大言不惭。至谓与讷亲用事之员外郎阿桂、交结勾通。一切蒙蔽。容臣抵营确访覆奏。得旨。诸事精详。欣慰览之。　　

○命协办大学士户部尚书尹继善、为正蓝旗满洲都统。在军机处行走。　　

○赈恤福建晋江、南安、惠安、同安、龙溪、诏安、台湾、凤山、彰化、九县及同安县之金门县丞旱灾。晋江、惠安、同安、龙溪、诏安、五县风潮灾饥民。　　

○旌表守正捐躯之云南安化县民段再凤媳谭氏。　　

○庚午。上诣皇太后宫问安。　　

○谕军机大臣等。四川布政使高越、具奏军务情形一摺。除兵饷二百万两。饬部速催拨解外。所称西南二路军粮、尚有米十万余石等语。军粮关系紧要。前已两次降旨。令班第、兆惠等、速行筹办。今观所奏情形。余米无几。若不豫为经理。恐致临时周章。经略大学士傅恒抵川。可传谕伊等。令其留心赶办。无误军糈。再奏称、办运军粮各员。有克扣脚价者。业经参奏。此外恐有侵帑累民之员。悉心密查。一有所闻。即行揭参等语。此等劣员。自应严行查察。岂可稍示姑容。经略大学士到彼。可传谕班第等。令其留心办理。又称、蛮地春初。冰雪更甚冬令。计经略大学士至军。尚在腊月。所调满兵。到者亦有三千余众。或当乘时前进。经略大学士、自能相度机宜。以图万全。高越既有此语。不过谕令知之。并非速期攻剿也。至讷亲前在军营。交锋之际。概不亲身前往。即将弁等。亦择有可障蔽之处藏身。以致士卒不能用命。皆由讷亲之退缩偷安。今兹纪律严明。壁垒一新。统领大员。自不敢仍如前此之不亲身督战矣。但士卒当先。继以偏裨。继以统领大员。此固行军不易之常法也。经略大学士在后指挥督率。方为万全允协。副都统、护军统领、及总兵、副将等、皆属大员。不可轻涉危险。若矫枉过甚。亦为不可。著将此意传谕大学士。密为留心。凡在营大臣、如傅尔丹等。及随往之侍卫将弁。俱宜酌量驱策。但不可明露此旨。恐又启伊等畏避之念。又经略大学士、途次勤劳过甚。朕心实为不忍。历次降旨。令其善体朕意。凡拜摺行礼。自属仪文之末。鞍马劳顿之余。何必拘拘小节。不若爱惜精神。筹办重务。以释朕心悬念。著一并传谕知之。　　

○又谕曰。军机大臣议覆内大臣班第、请给绿旗兵丁棉甲一事。议称、是否有用、请交与经略大学士傅恒定议。朕思棉甲、于临阵之时。甚为有用。今广储司贮有二千四百余副。现在起程各兵。每起各给与五百副。带至军营。经略大学士傅恒、可酌量分给绿旗兵丁之骁勇者。于征战甚属有益。将此传谕大学士知之。　　

○大学士等议奏。前奉谕旨。以东省歉收之后。仓储宜备。应将直隶余谷。协济山东。嗣据直隶总督那苏图奏、请先拨十万石协济。余陆续筹办。又据山东巡抚准泰奏、请令直省豫备五十万石。俟东省酌徵民欠何如。倘可足额。即无庸买补。经臣等议、令该督等咨酌。今据准泰奏、已与那苏图酌筹。直隶已备五十万。但东省惟登、莱、青、武定、四府。应筹接济。共需拨运三十万石。分三起运给。余二十万石。无庸动拨。应如所请。从之。　　

○兵部议准。闽浙总督喀尔吉善奏称、前奉部咨、令议闽省水陆提督、应否仿照浙省之例、三年一次巡查。臣会同水陆二提臣酌议。请二年分巡一次。水师提督。以四月为期。一年北巡海坛、闽安、烽火、等营。一年南巡金门、南澳、铜山、等营。如遇钦差巡查之年。提督停查。各镇仍照例每年总巡。烽火、铜山、二营。提督巡查后。闽安副将、南澳总兵、停查。至台湾远隔重洋。仍听该镇分年巡查。陆路提督。以九十月为期。一年巡阅兴化、福州、福宁、建宁、延平、各营汛。一年巡阅泉州、漳州、龙岩、汀州、邵武、永春、各营汛。永宁、法石、安海、崇武、黄崎、永春、安溪、德化、等汛。俱亲标。无庸重查。如遇钦差巡查之年。提督及各镇俱停查。从之。　　

○辛未。谕军机大臣等。朕思满兵前至军营。虽有应得口粮。然进剿之时。深山险地。倘米粮不敷。或无暇造饭。则肉亦有益。意欲将蒙古所进汤羊、颁赐军士。因路远难致而止。可传谕经略大学士。满兵若遇深入山径。是否需带糇粮。如牛羊肉。割条晒乾。似属有用。即或于彼处豫备。或须由京发往。大学士一面办理。一面奏闻。　　

○户部议准。原任四川巡抚纪山奏称、乐山县之老洞沟、宜宾县之梅子土□凹、二处铜厂。深僻难挖。商贩不通。食物昂贵。采炼费本过多。请每铜百斤、给价十两。从之。　　

○蠲免直隶文安、永清、武清、三县淀泊、河滩、被水成灾地、本年额徵租银。　　

