<!-- { "loadSidebar": true } -->
○谕、朕检阅朝审官犯册内。李因培办理冯其柘亏空一案。始为减数具题。继复授意弥补。甚至将据实揭报之知府锡尔达。不惟不加赏识。转欲别为构衅指参。其为昧天良而骩国宪。实非寻常干犯功令者可比。封疆大臣。受朕深恩。分应奉公守法。乃因回护曾经保题库贮无亏。而甘心罔上行私。推其流弊。势将何所不至。即明正显戮。亦其罪所应得。第念前此和其衷徇庇段成功之案。虽同一弥补亏空。而先经收受赂遗。其贪黩欺蒙。情尤可恶。是以即行予勾。以李因培较之。尚无得赃之款。与和其衷究属有间。若概令肆市。权衡殊未允符。然欲更为曲贷。则准之情法。均不可以为训。因命侍郎四达。御前侍卫索诺木策凌、前往传谕。加恩赐令自尽。以存大臣之体。特恐庸愚无识之徒。或谓李因培与庄有恭。皆系巡抚徇庇属员获谴。而一则竟与复职。一则仅令自裁。未免妄生拟议。殊不知庄有恭于段成功之巧为开脱。与臬司知府等有意从宽。彼此相喻无言。尚未有显然授意指使情节。犹属外吏相尚积习。是以定谳示惩。旋仍施恩录用。揆诸李因培之任意舞文。乖张挟诈者。迥不相类。并非轻于庄有恭而重于李因培也。再如汤聘身为抚臣。目击总督杨应琚欺谩偾事。并无一言入告。自不得不加以重罚。然汤聘不过一庸懦无能。随人俯仰之人耳。使以他人处此。亦未必不蹈其故辙。求其一莅滇境。即具摺尽发其奸。不过鄂宁等。公忠体国者能之。岂可以之深责汤聘哉。是其罪尚可量从末减。已命法司改入缓决。以昭平允。夫刑赏国家大柄。朕临御以来。慎重刑章。虽细民案牍。无不详加校核。使无纤毫之爽。况以大员重案。视其情罪。虚衷斟酌。适轻适重。各如其人之自取而无所容心。其犯出无心者。虽必示之惩创。未当尝不许其湔涤自新。且或弃瑕录用。若其营私藐法。孽由自作。此而曲为姑息。将使职任封圻者互相效尤。如用人何。如国典何。四人皆系大臣。其治罪差等。判然难以概例者如此。不得不明切晓示。俾各省督抚。知朕明罚敕法。一秉大公。即朕亦不得自主。惟其人之自取。尚其共知儆惕。副朕整饬官方。澄清吏治之至意。将此通谕中外知之　　

○又谕、朕本日御门。内阁学士塔永阿。读本毕。奏称、现有护军统领缺出。请加恩令伊署理。以便效力等语。朕简派大臣管理诸凡事务。惟视其人之胜任与否。军营效力。原有自请之例。管理护军统领事务。岂可妄行奏请耶。塔永阿所奏。殊属无耻。著交部严加议处　　

○谕军机大臣等。前据迈拉逊参奏舞阳县知县书明阿。短少仓谷一案。已经降旨。交与阿思哈查办矣。今据续参盘查该县常平社仓。复经亏缺贮谷九百余石。又浮收斛面八十余石等语。著传谕阿思哈。与前案一并秉公查审具奏。原摺并钞寄阅看　　

○以内阁侍读学士伊克坦布。翰林院侍读学士谢墉。俱为内阁学士。兼礼部侍郎　　

○以故奉国将军永恬子绵绪。袭封奉恩将军　　

○旌表守正捐躯之安徽六安州民李早妹李氏　　

○癸亥。谕、据乌勒登奏称、彻回卡座后。哈萨克。有前来游牧者。将人数牲群。询明记档。令各卡座官员等。就地稽查。如有潜行游牧者。即速逐去。不令容留等语。乌勒登此奏。亦因卡座官员众多。良莠不一。恐不肖之徒。潜受哈萨克牲只。私行容留。果尔。不惟失天朝体统。且一经发觉。伊等罪亦匪轻。著传谕乌勒登。晓谕各卡座官员等。凡与外藩连界之处。不得私受牲畜。姑息容留。并令加意详查。有蹈此辙者。即据实参奏。从重治罪。如无此情弊。亦据实保奏。候朕加恩　　

○谕军机大臣等。据熊学鹏奏、拏获应发乌噜木齐。改发烟瘴之脱逃监犯孙耀周。即于该处正法等语。此等积匪猾贼。本系免死发遣之犯。在乌噜木齐等处。如有脱逃被获。本应即行正法。今既改发烟瘴。乃于监禁时伺隙潜逃。其情罪与发遣乌噜木齐之犯无异。能学鹏所办甚是。著传谕各省督抚。嗣后凡遇此等改发之犯。再有脱逃被获者。均照此例办理。毋得稍有宽纵。即至遣所。亦应照乌噜木齐之例　　

○又谕、据明瑞等奏称、猛密一路进兵。必得更事大员。方与事务有益。现派额勒登额。谭五格。同往。一切进攻事宜。委之额勒登额。绿营兵丁。令谭五格统领。至驻劄木邦办事。最为紧要。珠鲁讷。一时不能遽到。进兵后一切机宜。明瑞仍同额尔景额办理。俟珠鲁讷到日。额尔景额。再领兵由猛密一路续进等语。明瑞等此奏。殊未达朕意。朕命额尔景额统领此路者。非不用谭五格。与额勒登额也。祇以各路进兵。参以绿营。必和衷共济。方于事体有益。谭五格。出自包衣佐领。虽久任提臣。未更战阵。额勒登额。虽久任戎行。未免有乌拉齐习气。气度狭隘。若令二人同在一路。必至各执己见。与事无益。额尔景额。身系满洲。虽未经战阵。若论办事。额勒登额。决不能及。伊系参赞大臣。令其统领大兵。应约束者约束。应调停者调停。既可收兵丁之力。而额勒登额等。亦不至各执己见矣。若谓珠鲁讷。不能遽到。进兵后木邦办事乏人。殊不知大兵前发。木邦已成腹地。有何可虑。一切事务。留一军机章京在彼。俟珠鲁讷到时。即可交代明白。著传谕明瑞等。即遵照办理　　

○命云南按察使夔舒。来京候旨　　

○调湖南按察使宫兆麟。为云南按察使。以山西冀宁道梁国治。为湖南按察使　　

○调河南南阳镇总兵乔冲杓。为云南开化镇总兵。以哈密协副将吴士胜。为南阳镇总兵。调湖南镇筸镇总兵胡大猷。为云南普洱镇总兵。湖北襄阳镇总兵立柱。为镇筸镇总兵。以湖南宝庆协副将牛天畀。为襄阳镇总兵　　

○改江苏泰州属东台镇。为东台县。裁东台同知缺。为知县。泰州州判缺。为东台水利县丞。西溪司巡检缺。为东台典史。移泰州训导。隶东台。从两江总督高晋请也　　

○甲子。上御懋勤殿。勾到江西。安徽。江苏。情实罪犯。停决江西斩犯一人。绞犯一人。安徽绞犯一人。江苏斩犯二人。绞犯一人。余八十二人。予勾　　

○谕、八旗都统。副都统。前锋统领。护军统领内。有一人兼署二三任者。所兼过多。办理未能周到。于事无益。其傅玉所署舒泰之正红旗护军统领。著努三署理。达桑阿之正蓝旗满洲副都统。著云保署理。高恒所署德保之正黄旗汉军副都统。著艾肇昌署理。永德所署弘晌之镶黄旗蒙古副都统。著伯成署理。期成额所署珠鲁讷之正黄旗满洲副都统。著永璧署理　　

○又谕、据新柱奏称、盛京将军衙署内。向无私宅住所。往往租房居住。今汉军八旗官学。年久倾圯。请将各旗现有官房。令其两旗设立一学。余房。于盛京银库内借银六百两。建立将军公廨。所借银。于将军应得养廉内。十年扣缴。均著照所请行　　

○谕军机大臣等。前鄂宝动支赴滇黔兵盐菜口粮一事。辄专具题本。全然不知事体。已传旨严行申饬。兵丁所得银粮。原属应给之项。即例须户部核覆。亦惟用摺具奏。交部核定。行文知会。从前西北两路军营。所给军需。不为不多。从未有遽用题本者。乃鄂宝袭用幕宾书吏恶套。将飞调黔兵等语。张大其词。倘照此传钞。徒令无知之徒。妄滋拟议。甚属无谓。且明瑞等请给弁兵等银粮。何止贵州之数。早经奏明交部。又何尝如鄂宝之徒费张皇耶。将此传谕四川、广东、广西、湖南、湖北、及云南督抚、知之　　

○军机大臣等议覆、据定边左副将军成衮扎布奏称、驻劄库抡大臣。应用马驼、及差遣兵役。请照乌里雅苏台例、于附近部落拨兵移驻。再于呼图克图徒众等处。照例发价购马五百匹。驼一百只。应如所请。由库抡附近部落。拨兵二百名驻劄。每名给口粮银二两一钱。至所称购买马驼。查现在乌里雅苏台。科布多等处。喀尔喀所交马驼甚多。尽可调用。应令该将军于来春草青时。照数挑取。无庸购买。得旨、依议速行　　

○以翰林院侍读学士观文。侍读熊为霖。编修芮永肩。俱充日讲起居注官。侍读纪昀。洗马福明安。卢珏。俱署日讲起居注官　　

○乙丑。上御太和殿视朝。文武升转各官谢恩　　

○谕、据鄂宝查奏、永宁州知州王?。纵役诬良。亏空仓谷案内。复审据王?呈出前任已革知州蒋日烜。欠约书札。显有瞻徇担认情弊。请将蒋日烜一并发审等语。蒋日烜。著交与该抚。一并严审究拟具奏　　

○礼部奏、冬至应行庆贺礼。得旨、奉皇太后懿旨。今年冬至。著进止行礼　　

○丙寅。上诣畅春园。问皇太后安　　

○幸圆明园　　

○旌表守正被戕之江西新昌县民晏封妻袁氏　　

○丁卯。谕、凡新定疆宇。派往办事大臣。自当遵所定章程办理。常钧到哈喇沙尔。即奏请。裁海都一台。于阿哈尔布拉克。添设台站。并将察罕通格牧放马匹。彻回餧养。此皆从前大臣等。按彼处情形妥办之事。即偶须调停。亦当确查具奏。伊甫到任。并未谙彼处情形。辄议更张。经军机大臣议驳甚是。即如近日遣霍罕伯克使人起程。朕前降旨。令照上届略加损抑。照年班回人略加优异。不必过为供应。常钧岂未奉到此旨。乃使人经过时。设馆筵宴。极其丰厚。并将疲马尽行换给走马。甚属不成事体。著传旨严行申饬　　

○调正白旗蒙古副都统德福、为正蓝旗满洲副都统。以散秩大臣伊松阿、为正白旗蒙古副都统　　

○戊辰。上诣畅春园、问皇太后安　　

○还宫　　

○缓江苏上元、江宁、江浦、六合、句容、溧水、高淳、仪徵、丹徒、金坛、溧阳、扬州等、十二县卫。本年被水灾民应徵额赋　　

○己巳。谕、朕检阅朝审招册内。有太仆寺、及商都达布逊诺尔。达里刚爱。等处牧厂。亏缺马匹三案。所有官犯二十三人。俱经刑部九卿核拟情实候勾。但详核案情。其中轻重迥殊。有不可不为区别者。如达里刚爱一案十四犯。不惟马匹亏缺数多。且于牧丁钱粮内。摊扣弥补。甚至自行侵蚀银四千余两。核其情罪。实属重大。然其中亦自有首从差等。俟勾到时另为酌定。至太仆寺。及商都达布逊诺尔。两案内九犯。则并无扣派侵肥情事。其罪止于亏少马匹。安得以其均系牧厂犯案。遂为一例概视。所有两案内之索诺木达尔扎。五巴什。云敦。阿敏达瓦。罗布桑。巴忠。车里玛。巴忒玛。古木扎布。俱著改为缓决。以示平允　　

