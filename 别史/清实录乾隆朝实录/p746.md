<!-- { "loadSidebar": true } -->
○总理丧仪王大臣等奏准、皇帝持服用素绸。九日不办事。妃嫔以下、皇子、皇子福晋、咸服白布。截发辫、翦发。王以下文武官员、及公主福晋以下、乡君奉恩将军恭人以上、民公侯伯一品夫人以下、侍郎男夫人以上、皇后姻戚男妇、内府三旗佐领内管领下官员、护军领催等之妻、内管领下几筵前执事男妇、并革职宗室觉罗等、俱成服。齐集举哀。外藩额驸王公台吉公主福晋郡主等、朝鲜国使臣、于服内来京者。亦成服。日三次奠献。诸王以下文武官员、俱斋宿二十七日。　　

○壬寅。上诣寿皇殿行礼。　　

○遣内监赴皇太后御舟问安。　　

○谕曰。坐粮厅郎中佟福寿、此次办理船只。不能妥协。缆绳每至断坏。且水手立在朕船。伊自应随后约束。或沿河豫备。乃弃伊职守。藏匿隐僻之处。并未见面。殊无敬谨之心。著革职。交与粘竿处。令其长班行走。　　

○四川巡抚纪山奏报、附近会城之州县、并简州、汉州、崇庆、温江、郫县、什邡、彭县、崇宁、金堂、德阳、罗江、梓潼、盐亭、中江、乐至、蒲江、峨眉、汶川、保县、灌县、打箭炉、等处。俱于正月二十五日卯刻、戌刻。地微震二次。并准督臣札。同日军营亦觉微动。得旨、览。　　

○甘肃提督永常奏。甘郡内地。粮价虽贱于安西。因标兵皆系土著。家口众多。粮饷皆按季关支。季首关饷时。糊口外所余无几。每至季中空月。已属拮据。添补衣服。更觉艰难。借贷受重利盘剥。且有告贷无门者。冬令无皮衣兵、竟有大半。设遇征调。何能望其勇往。虽例有恩赏银两。足备皮衣。奈甘郡不产皮张。查现有节年餧驼节省余银。与其闲贮。不若以之接济兵丁。因差员向西宁产皮之处买皮。西安布贱之处买布。制造裘服。发给无皮衣兵。虽得免冬寒。而春暖又将皮衣典换春衣。随为赎贮。至冬发给。免其出息。一切用度。随时酌给。旋借旋扣。请嗣后但有节省之项。即入接济项下办理。俟买驼添补时。仍照例动用。报闻。　　

○癸卯。谕军机大臣等、喀尔吉善奏、正月初三日夜。枫泾镇民人、见镇西白牛荡内、有船数只、张灯由泖湖而来。恐系匪船。同汛兵往查。追捕无踪。次日镇内即有借饷纸帖。惊扰居民之事等语。此等奸匪讹传。惶惑众听。若不早为搜擒。地方最易滋事。该督应加意确查。务获匪犯。严切究拟。至设立营汛。缉捕是其专任。既有汛兵查捕。何得任其兔脱。明系粉饰之处。尤当严行惩究。可传谕喀尔吉善。毋得稍为宽纵。又传谕大学士讷亲。将上件情节。查访确实具奏。寻讷亲奏。查初三日夜。实有灯火匪船。初六日镇上榜帖内、写钱成王要向富户借饷二万。若不借给。定要抢夺。然自正月以后。地方安静。查康熙年间。曾有巨盗钱大。在泖湖聚夥为匪。此帖竟属该地无赖之徒。因上冬屡有窃匪。向来又有钱姓巨盗。遂捏写恐吓富户。情形大约如是。报闻。　　

○又谕军机大臣等、喀尔吉善所奏、建安、瓯宁、二县老官斋案内匪犯魏现。先经护镇刘启宗禀报、据称魏现已被乡民打死。又据该道府等讯明要犯朱锦标、称魏现现在藏匿顺昌山内。至葛亮志一犯。先据夥犯供称、即系葛竟仔。复据道府禀报葛亮志现已拏获等语。奸匪大案。变幻多端。务当研讯明确。方无枉纵。今魏现之倏死倏匿。葛亮志之是一是二。全无确据。其先供魏现已被打死之乡民。焉知非即系匪党。欲令魏现远扬。故以死为辞。使有司不加严缉。而葛亮志之即系葛竟仔。原系夥党所供。但所获之葛亮志。何凭辨其真伪。此等处、喀尔吉善俱应留心查办。且此案据报被乡民杀死之要犯女巫严氏等共五人。今魏现葛亮志之死。既属子虚。其他要犯。均难凭信。尤应逐一严行跟究。至所称牵连无辜者二十六名。先行省释。又称各乡愚民。恐各犯结恨在心。潜图报复等语。果其有心报复。即非安分良民。理应严加防禁。使之畏惧。何必早为省释。以致闾阎惊疑。至责令乡保等保领化导。全属虚文。彼不畏国法。顾肯甘心信服乡保。受其约束耶。邪逆重案。如此办理。殊属不知轻重。可传谕喀尔吉善知之。　　

○又谕军机大臣等、据索拜等奏称、因藏有出痘之人。达赖喇嘛坐禅静养。郡王珠尔墨特那木扎勒避往里定地方等语。从前达赖喇嘛。已经圆寂。伊属下噶卜伦等隐匿不报。诡称避人坐禅。以致藏内滋事。准噶尔乘间扰乱。今藏内出痘。达赖喇嘛虽应暂避。但恐伊属下之人。复蹈前辙。或有事故。不以实告。亦未可定。此事大有关系。不可不用心觉察。况准噶尔熬茶之事。尚未完竣。伊等见达速喇嘛避人静养。或不能无猜疑生事之处。当严密防范。著传谕索拜傅清等。令其留心体访。加意防维。即准噶尔人等已经回巢。亦不可稍有怠忽。　　

○又谕、近日准噶尔熬茶之事将毕。傅清著驰驿来京。其藏内事务。交与索拜办理。如索拜已经起程。傅清仍留藏办事。俟另派员更换。　　

○总理丧仪王大臣等奏。康熙十三年。孝诚仁皇后丧仪。时值致讨三藩。恐在外各衙门举哀制服。有惑观听。是以免直省官民治丧。嗣后相沿。遂未更正。考之周礼。为王后服齐衰。注云。诸侯诸臣皆齐衰。是内外臣无异也。明会典载皇后丧仪。十三布政使司及直隶。礼部请敕差官讣告。在外文武官员军民人等。制服与京师同。今大行皇后崩逝。正四海同哀之日。应将钦奉谕旨誊黄。遣官颁下直省。令在外文武各官、于奉到日为始。摘冠缨。齐集公所。哭临三日。持服通前二十七日而除。三日后照常办事。督抚以下。仍照旧例。免遣官进香。从之。　　

○又奏。礼称父在杖不上于堂。母后至贵。不得不屈于所尊。谨拟在京王公百官。咸缟素二十七日。百日剃头。百日内有应行典礼。及朝会坐班。咸用礼服吉服。入朝奏事。皆素服。冠缀缨。百日外入朝奏事。用常服。二十七月以内。遇几筵齐集。仍素服去冠缨。皇子持服。向俱缟素二十七日。今或仍循以日易月之制。或钦遵雍正十三年皇上躬行缟素百日。三年之内。凡诣几筵仍服缟素之处。恭候指示。得旨。皇子服制。著照百日缟素、二十七月内素服、诣几筵前缟素之礼行。余依议。　　

○予镶黄旗蒙古副都统色楞原品休致。　　

○甲辰。皇太后驾至京。上出东华门、奉迎皇太后还寿康宫。上诣皇太后宫问安。　　

○谕军机大臣等、自来妖言左道。最为人心风俗之蠹。地方大吏。理应严行禁遏。上年云南张保太案内之大乘教。蔓延及于数省。邪党多至数百。皆由平日地方官员。不能觉察事先。以致私相煽诱。潜谋不法。经朕降旨查拏根究。始将逆犯明正典刑。余党分别问拟。并饬谕各省督抚。务须时刻留心。早为查察。事发之后。不可稍存宽纵。今又有福建老官斋会官月照等。因其党被府县拘禁。恐致败露。辄敢纠众焚劫。旋经官兵扑灭。山西亦有收元教内之韩德荣等。私立教名。转相勾引。看来各省督抚。于上年奉到谕旨之后。不过将大乘教内一二人犯。遵奉查拏。其他邪教。并未留心访察可知。即如福建老官斋一案。据喀尔吉善奏称、阅其经卷内三世因由一书。起自罗祖。乃罗教之别名。从前雍正七年奉文查拏。直隶、江南、山东、浙江、福建、江西。皆有其教。流传甚广等语。如果当日实心查拏。何致十余年后。余孽滋蔓。复有瓯宁聚众之事。且此案闽省官员。若于起先查拏之时。迅速掩捕。使余党尽擒。亦不至于酿成事端。近来各处匪徒。借烧香吃斋为名。阴行勾结者颇多。朕前降旨。原不专为大乘一教。可再传谕各督抚等。罗教一案。务须加意查办。杜绝根株。嗣后凡有干涉烧香聚匪之处。俱当留心查察。一有访闻。即行擒捕。不可稍存怠忽。更不可因闽省办理未能迅速。以致滋事。遂谓此案由于查拏起衅。转存息事之心。一味姑容。则贻患更大矣。将此一并传谕。于伊等奏事之便寄去。　　

○乙巳。上至长春宫大行皇后梓宫前再奠酒。翼日如之。　　

○谕、直隶天津河间二府属。有叠被偏灾之处。已屡次加恩。频年蠲赈。俾小民不致失所。但年来因灾停缓之地粮并民借等项。未完甚多。有数倍于额赋者。若一时并徵。民力未免拮据。著将天津、河间、二府属、所有乾隆十年以前停缓带徵地粮银两。及乾隆十二年以前民借各项。令该督查明。再展年限。分晰带徵。至庆云一县。土瘠民贫。屡被灾歉。朕已恩加格外。减去额赋。借给牛种。期以渐苏民困。其历年积欠更多。应较他处再加宽展。俾催科不扰。元气尽复。以裕闾阎生计。著该督一并确查。分别年限。奏明办理。该部即遵谕行。　　

○又谕曰。原任贵州按察使宋厚。不必来京。著速赴大金川军营。以原衔听总督张广泗酌量委用。遇有缺出。奏请补授。该部可即速行文知之。　　

○又谕曰。伊拉齐人甚庸劣。举止疎慢。不称长芦盐政之任。著革职。令在圆明园工程处效力行走。所遗员缺。著盐运使丽柱暂行署理。　　

○谕军机大臣等、张广泗所奏川省开捐米价过浮一摺。甚属公正。著钞寄张广泗、班第、纪山、公同详加酌定。妥协办理奏闻。　　

○又谕、据张广泗奏、川省积习。官无大小。事无钜细。一切粉饰。欺诳成风。要在大吏实心整饬。仰恳天恩。以爱必达用之川省。固可整顿风气。或以黔抚孙绍武调任川省。而以爱必达代伊黔抚之任等语。看来纪山未必能胜巡抚之任。但爱必达朕甫用为浙江巡抚。未便遽为更张。且川省军务纷纭。目下正值办理粮饷。骤易生手。亦恐于事无裨。可传谕张广泗。纪山暂留川抚。令其同心实力。共襄厥事。俟将来金川军务告竣。料理一切善后之时。再将爱必达等酌量调往。与张广泗斟酌妥办。较之纪山。自克有济。至所奏宋厚。已降旨令其即赴军营。听候委用。可一并传谕知之。　　

○又谕、朕因土司汪结、与班滚潜通消息。庆复为所蒙蔽。曾经传谕张广泗。令将汪结以他事调赴军营。讯明班滚下落。明正其罪。今据张广泗所奏、宋宗璋原摺班滚未经烧死之语。皆出汪结之口。看此情节。则汪结尚非班滚腹心奸细。使汪结果有心为班滚掩藏。岂肯向宋宗璋吐露实情。可速传谕张广泗。不可因朕有将伊明正其罪之旨。不为察核。致受冤抑。并一面留心察看。如果其人实非奸狡。尚可效用。即行具实奏闻。　　

