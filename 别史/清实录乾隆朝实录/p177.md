<!-- { "loadSidebar": true } -->
○又谕、朕进宫之后。部院衙门、照旧例奏事。八旗护军统领、领侍卫内大臣等、衙门事件。照圆明园之例。轮班具奏。如此、具奏事件、引见事件、不致积累。而旗下大臣、朕亦得常见。再非该班之旗分衙门。若必有应奏事件。不必轮班。即行具奏。封印开印之际。不必轮班。　　

○命署理青州将军事务领侍卫内大臣阿斯海、来京。以署领侍卫内大臣钦拜、代之。　　

○是日驻跸半璧店。　　

○乙巳。上诣皇太后行宫问安。　　

○谕、今年直隶各州县、收成丰歉不一。米价未免稍昂。而奉天、山东、二处。年岁俱获丰收。从来邻近省分。必须商贾相通。以丰济歉。则需谷者既得以糊口。而粜贩者又藉以营生。殊属两便之道。但奉天、山东、俱届海滨。地方官吏、因向有禁米出洋之例。未肯任从民便。用是特颁谕旨。奉天、山东、沿海地方商贾。有愿从内洋贩米。至直隶粜卖者。文武大员、毋得禁止。但商贾米船放行之时。该地方官给与印票。仍行文知照直隶总督。其沿途巡海官弁、亦时加查验。毋令私出外洋。米船既抵天津。卸米之后。直隶地方官给与回照。仍行文知照奉天、山东、两省。俾米谷流通。以副朕轸恤民瘼。一视同仁之意。该部即行文奉天将军、府尹、山东巡抚、知之。　　

○又谕、据将军旺昌奏称、归化城地方。阴雨连绵。黄河泛涨。西尔哈安乐等六村、垦种屯田内。今年应徵田二十三顷。明年升科之新垦田一千零二十八顷。并民间庐舍。尽被冲淹。应查被灾民人。分别等次。散给米石。以度冬月等语。著照旺昌所请。速派干员。办给米石。令其散赈。其赈过数目。报部核销。被冲屯田内。今年应徵米草。著加恩豁免。其明年升科之新垦田亩。著再展限一年。于次年起徵。以纾民力。　　

○是日驻跸黄新庄。　　

○丙午。上奉皇太后驻跸南苑。恭奉皇太后阅围。上亲射。　　

○诣皇太后行宫问安。　　

○遣官祭昭忠祠。　　

○谕理藩院、翁牛特贝勒彭苏克、所进之马。看来甚好。足徵伊进马之诚。甚属可嘉。著加恩赏银一千两。　　

○户部等衙门遵旨议覆、直省缓徵钱粮。虽有缓至次年麦熟、及秋后徵收之例。但一年之内。仍属新旧全徵。民力未免拮据。请嗣后分别被灾之轻重。以为带徵之年限。如本年被灾八分九分十分者。缓作三年带徵。其止五分六分七分者。缓作二年带徵。俾小民得以从容完纳。得旨。允行　　

○免江苏京口驻防绿旗各营、未完折中米价银二万三千一百五十一两有奇。　　

○丁未。上诣皇太后行宫问安。奉皇太后至晾鹰台阅射。上亲骑射。　　

○工部议覆、河南山东河道总督白钟山奏称、东省馆陶、临清、二处。前经户部侍郎赵殿最奏、请立一水则。以验浅深。查卫河水势。惟在相机启闭。水则可不必立。嗣后如遇雨水调匀之年。请将百泉等处渠闸。照旧官民分用。倘值河水浅涩。即将民渠民闸。酌量暂闭。以利漕运。或河水充畅。漕艘早过。官渠官闸。亦可酌量下板。以灌民田。应如所请。从之。　　

○戊申。上奉皇太后幸马驹桥阅围。上亲射。　　

○诣皇太后行宫问安。　　

○遣官祭贤良祠。　　

○谕、据安徽巡抚孙国玺奏称、安省地方。今岁夏秋亢旱。得雨后期。补种秋粮。不能畅达。除望江等十八州县卫、已报灾伤外。续据报到凤阳、寿州、舒城、无为、青阳、当涂、繁昌、贵池、南陵、霍邱、虹县、泾县、铜陵、桐城、太平、临淮、巢县、庐江、霍山、含山、合肥、怀远、东流、太湖、英山、等二十五州县、凤阳、凤中、泗州、庐州、建阳、等五卫、计共四十八处。咸皆被旱轻重不等等语。孙国玺现在监临入闱。向例凡有题奏事件。俱行停止。今安省各处被旱。灾黎急需赈救。岂容稍缓时日。该部可即行文该抚、令其速委干员。分路确勘。并飞饬各州县卫、分别赈恤。及开仓平粜。采运米谷接济之处。务需亟为妥协办理。俾灾民早沾实惠。不致流离失所。其被灾稍重之地。有应蠲及应行停徵者。著遵前谕与下江一体办理。以副朕轸念民瘼之至意。　　

○又谕、据步军统领鄂善、将内务府所属米局、及正蓝旗汉军都统米局。用车载米。卖与米铺商人之处。查获参奏。夫设立米局者。原为平米价以裕旗人生计。从前设立米局。米价甚为平减。续因有人条奏裁汰米局。米价渐致腾贵。是以复令开设。今内务府及正蓝旗汉军都统米局。俱用车载米。卖与米铺商人。任其堆积。是非裕旗人生计。反致奸商射利。米价焉得平减。此皆都统等漫不经心。并不以此为事之所致也。朕曾特降谕旨。令尔等不时访查。伊等职事无多。何至所交些小之事。俱不查办。如都统等果悉心查办。俾贩卖商人。不能堆积。实卖与籴米食用之人。则米价自平。于旗人生计有裨益矣。若似此不以为事。一任属员苟且滥卖。不但米价断不能平。日久必致有人以开设米局。亦属无益。复奏请裁汰也。国家之事。屡次更改。忽行忽止。于体统亦属未合。嗣后都统等、若仍不悉心办理。或经朕访闻。或被人参奏。朕惟该都统等是问。鄂善将此查出具奏可嘉。著交部议叙。内务府总管内。因无特交之人。彼此俱不经管。始至如此。内务府所属米局事务。著和亲王总统管理。朱震亦非去得之人。所管正蓝旗汉军都统米局事务。著弘暟管理。　　

○又谕、八旗分派御史稽察事务。非惟注销文册而已。遇有八旗都统等凌虐属下。及旗员等舞弊之处。皆应查明参奏。前以查旗章京侍卫等较多。因行裁汰。正欲尔等专一稽察。责任愈重。现在都统内有被他人参奏议处者。亦有经朕特降谕旨交部议处者。尔等并未查参。从前或有弗知。嗣后若仍不留心稽察。朕必严加治罪。　　

○己酉。上奉皇太后幸三台阅围。上亲射。　　

○诣皇太后行宫问安。　　

○吏部议覆、福建巡抚卢焯奏称、闽省贡监、请照吏攒考职之例。在本省就近考试一摺。查恩、拔、副榜、并岁贡、监生、太学肄业。每遇乡试之年。例得应试顺天。如遇考职之时。即可就近考试。较之各省吏攒。其流品高下。本有不同。若照吏攒之例。在本省就近考试。则在籍贡监。固觉便易。而各省在监肄业之贡监。势必回籍就考。转致往返跋涉。且恐太学肄业者。将来边省渐致无人。所奏应毋庸议。又查旧例、各项贡监生考职。于每年四月内投供。五月内考试。续因各省考职人数甚少。间有迟至一二年考试一次者。查贡监生考职。一年考试一次。不惟人数甚少。且为期亦觉太近。嗣后应请于乡试之年。仍照旧例。定期于五月内考试。行令各省督抚、如有情愿赴考贡监生。给咨于三月内到部。从之。　　

○户部议覆、广西巡抚杨超曾议奏、布政使杨锡绂条陈四款。一、佐杂微员。俸入有限。革职后仍议勒追。一时难于抵偿。嗣后革职之员。所有食过编俸。请一概免其追赔。一、粤西烟瘴俸满各员。向系分作两次题咨。于升迁不无稽迟。请即于报满之时。督抚分别考语。并作一次具题。即令离任候升。一、军流人犯。在配脱逃。印捕各官。自应加以参处。至府厅所辖。道里辽阔。请免其一并参罚。一、民间买卖田产。向例于税契时。查明欠粮数目。扣价完官。现在民欠已经豁除。此例亦请永行停止。均应如所请。从之。　　

○又议准、广西巡抚杨超曾奏称、粤东从前出师黔省官兵。借支饷银。在雍正十三年九月恩诏以前者。尽与豁免。其有因军行迅速。未及支领饷银者。俱行补给。并免扣还。查粤西出师兵丁。未经借支者。应援东省之例办理。从之。　　

○是月、两江总督那苏图遵旨覆奏、江南各属被旱情形。及豫行筹画事宜。先后均经陈奏。现在缓徵各属新旧钱粮。并酌定散赈规条。得旨。知道了。地方中岂能保无水旱。惟应尽人事以补救之。若视民之饥而不为料理。则封疆大吏之谓何。　　

○又奏、各属偏灾。轻重不齐。现经逐一查勘。分晰题报。得旨。据此奏、似以偏灾为无足重轻者矣。大非朕体恤民隐之意。　　

○又奏、筹办灾区赈粜事宜。得旨。览。若能实心实力。如此办理。不为纸上之空谈。则江南之民。庶几可免沟壑流离之苦矣。勉力为之。　　

○又奏、江西年谷丰收。不特本处民食充裕。即邻省亦可资接济。得旨。知道了。江西既属有秋。若可以接济两江。汝等亦应豫筹之。　　

○又奏、江南连岁歉收。所有被旱各属、元二两年缓徵漕粮。应在今年带徵者。请酌为区别。如元二年非连被水灾。本年被旱稍轻者。现在仍徵本年折色。其带徵漕粮。请再缓至明冬徵收。至元二年两次被水。本年复成旱灾者。并请将本年折色。缓至明年麦熟后徵收。但明岁既有本年应徵之粮。又带徵今年折色、及元二年旧欠。民力不无艰难。应俟明年麦熟后。再行酌量具奏。得旨。朕为带徵一事。已降旨命九卿议覆准行矣。即与此奏同意。可于彼案酌量办理。　　

○又奏、上江仓贮。因连年赈济。未经买补足额。值此歉收之时。恐将来不敷赈粜。除从前动用库银、采买江广米石外。请再动银十万两。即于米价平减之处。分路购买。运赴就近之庐凤等属、收贮接济。得旨。办理甚是。知道了。　　

○又奏、淮安扬州等关、凡经过米船。运往被灾各邑贩卖者。请免收税。得旨。著照所请速行。该部知道。　　

○又奏、镇江一府。为南北水路咽喉。城外运河。每多拥挤之患。查镇郡向有城河。可资利济。近因沙土淤积。舟楫不通。又泰州境内之富安等五场、灶河一道。亦久淤塞。均应开挑。现在被灾各属、兴工寓赈。疏浚两处河道。俾商民灾黎。得以并沾惠济。得旨。知道了。　　

○署苏州巡抚许容遵旨议覆、詹事府洗马仙保条奏弭盗事宜。如挑濠、筑墙、树栅、建台等项。非不防维周密。而各处风土形势不同。既难一律办理。且不过治末塞流之法。若欲正本清源。惟在直省督抚、董饬地方有司。丰年训以节俭。灾伤即为抚恤。而又谆切讲劝。以潜消其匪僻之心。得旨。仙保所奏。原系可行可止之事。所为治末塞流之术耳。汝既知正本清源。且从容以待。以观汝之效也。　　

○安徽巡抚孙国玺奏、安省现在办理灾务。分别赈蠲。间有不法之徒。藉荒滋事。似应严加究惩。得旨。览。此等事皆汝分内应为之事。何庸朕谕。但尽心妥协料理可也。　　

