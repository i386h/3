<!-- { "loadSidebar": true } -->
○江南河道总督李奉翰奏、江省徐扬两属八厅内。临黄埽坝工程。六十余处。每厅不下数百段。每岁于十月后。各厅营择要估报。饬令该道将等、逐段查勘。或当迎溜顶冲。或溜势上提下坐。紧要之工。并有年久旧埽朽烂。应须拆镶者。覆勘确核。始行动料兴修。于二月内验报。以御桃汛。此历年河工岁修之春工也。上年青龙冈漫口后。下游各处。虽未经黄溜。而今春江省。因屡得豫工合龙之信。两岸埽工。已镶修坚固。自无庸更事修筑。惟今年春修各工。本系间段择要估办。并非普修。而八月间湖水骤涨时。所有潘家屯、张家庄、宣洩湖水入河。并临运坝、顾家庄等处。分洩邳宿境内运水入河。两岸埽根。不无搜刷应修之处。得旨、所奏尚属含糊。河官赖河工以为生。自不应太紧。亦不应太宽。　　

○丁巳。上幸瀛台。　　

○谕、朕于明年前往盛京。所有经过之喀喇沁、土默特等处地方。喀喇沁郡王喇特纳锡第、贝勒扎拉丰阿、俱备办中伙大营数处。喇特纳锡第、扎拉丰阿、著加恩每人赏给银四千两。土默特贝子色布腾栋罗布、备办中伙一处。著加恩赏给银二千两。土默特贝勒索诺木巴勒珠尔、喀喇沁公职衔扎萨克塔布囊玛哈巴拉、备办路桥等项。每人加恩赏给银一千两。至协济备办路桥等差之台吉塔布囊章京官员兵丁等。届期俱照前次之例。分别赏给缎布。　　

○谕军机大臣等、据李奉翰覆奏、江省徐扬两属八厅内。临黄埽坝工程。六十余处。每厅不下数百叚。每岁于十月后。各厅营择要估报。覆勘确核。始行饬属。动料兴修等因一摺。所奏尚属含糊。已于摺内详晰批示。河工员弁。向藉岁修工程。稍沾余润。为资生养瞻之计。其中不无浮冒开销。若将一切勘办兴修工程。概行核减裁抑。持之太紧。要工恐不无迟误。若一任不肖工员。藉端浮冒。则徒糜岁修之费。而于应办要工。究无实际。尤于修防大有关系。不可不严加查核。李奉翰、身任南河总督。于一切应办工程。当随时核实勘估。务使帑不虚糜。工归实用。毋任工员藉端浮冒。方为不负委任。著将此由五百里传谕、并令萨载知之。　　

○晋封固山贝子允祁、为多罗贝勒。　　

○旌表守正被戕山西宁武县民杨有宁妻赵氏。　　

○戊午。上诣慈宁宫、寿康宫、行礼。　　

○谕军机大臣等、据伯兴参奏、广宁县知县杨鹏翮、领运四库全书。任听擡夫逃散。将书箱抛掷路旁。懈弛罢玩。断难姑容。现在另派干员。前往广宁。豫备运送第二拨书籍外。请旨将广宁县知县杨鹏翮、交部严加查议一摺。所办殊属非是。该县领运书籍。任听擡夫。于途中两次脱逃。将书箱抛弃。则办理地方一切事件。诸事废弛可知。自应一面具摺参奏革职。一面委员接印。查明该县经手仓库钱粮。有无未清。方为正办。乃伯兴、业经另行派员前往。豫备运送书籍。而又不将杨鹏翮即行参奏革职。仅请交部查议。殊不知事理轻重。府尹有稽察属员之责。运送书籍。又系专派伯兴办理。似此一味姑息。其何以整饬吏治耶。著将原摺发还。令伯兴遵照。另行缮摺参奏外。将此由四百里谕令知之。　　

○以山西按察使费淳、为云南布政使。　　

○己未。上幸瀛台。　　

○谕、据镶红旗满洲都统奏称、隆宗门内侍卫值房失火。发往乌噜木齐之魁格、尚未授室。亦无胞伯叔兄弟。应袭骑都尉、又一云骑尉世职。承袭乏人。将敕书追缴。停止承袭等语。虽属照例办理。但览敕书所载。布色赫、由闲散攻取信州。独蹑云梯。跃入城中。其城遂下。因有此官。今魁格获罪。无人承袭。即将伊祖奋勉勋劳。遽行削绝。朕心不忍。魁格、著加恩免其发往。赏袭原官。照李成勇例。八年无过。开复食俸。　　

○以广西左江道温葆初、为山西按察使。　　

○庚申。谕、昨降旨。令刑部堂官、将秋朝审缓决至三次以上各犯。查照前例加恩分别减等。本日据刑部查奏、历年减等条款。有情罪较重。如大逆缘坐各条。不在援减之例者。大逆缘坐。照例本不援减。但其中情节。亦有不同。如子孙有犯。例坐祖父。其情较之祖父犯罪。缘坐子孙者。究属有间。即如云岱、因伊子额尔登额缘坐。监禁年久。昨已加恩。特予省释。该部即可照此查办。再此外如伯叔兄弟。因缘坐监禁者。亦应查其住居世代远近。情节轻重。分别办理。该部悉心酌核。妥议具奏。以副朕法外施仁至意。　　

○谕军机大臣等、刑部奏。请将侵吞、苏禄国王货价、并诬赖欠银之龙溪县民王三阳、定拟绞候一摺。王三阳、系内地商民。輙敢将苏禄国王托销货价、侵蚀番银至一千二百余圆。情罪甚为可恶。现在已过秋审。著将该犯即行处绞。至中国抚驭外夷。遇有内地不法之徒。在彼滋扰。尤当严示惩儆。方足以服外夷之心。著传谕雅德、俟王三阳正法时。传知该国在闽夷人。令其在旁观看。俾知中国于在外滋事之犯。断不稍为宽贷。且使贸易商民。共知儆畏。　　

○又谕、闽省漳泉二郡、及台湾地方。械斗伤差各案。汀漳龙道姚棻、曾办理此事否。著富勒浑据实查奏。并其平日居官若何。一并覆奏。至泉州抢犯一事。系兴泉永道所辖。该道潘本义、是否办理得宜。及有无遗误之处。富勒浑亦应一并据实查奏。看来雅德于各案。未免稍涉回护姑息。富勒浑、初莅闽浙总督之任。自应秉公陈奏。不可稍存瞻顾也。　　

○又谕、据阿桂奏、查勘山东伊家河工程摺内。称该河中叚。自善庄桥起、至杨家楼止。共长七千二百四十丈。此时业已开工。而人夫不多。所挑土方。尚无分数可计等语。伊家河、关系湖水分洩去路。现已动工挑挖。应照袁守侗等、原奏估办分数。速行齐集人夫。上紧赶办。务期一律宽深。不得稍有延缓。著传谕明兴、即饬令承办各员。多集人夫。上紧督催。现在办出土方。共有若干。并令切实查收。无致夫役人等。稍有偷减。将此由五百里谕令知之。仍将现在办理情形。据实覆奏。并谕阿桂知之。　　

○以故云南广南府土同知侬毓荣子世昌袭职。　　

○辛酉。上幸瀛台。　　

○谕、第二分四库全书。校缮完竣。办理尚属迅速。其承办之总校王燕绪、著加恩于服阕后。遇有中允缺出、既行补用。朱钤、著即授职编修。收掌吴树萱、柴模、著加恩授为内阁中书。即行补用。　　

○谕军机大臣等、前据富勒浑奏、浙省仁钱二县。有借动库项。垫换金两之事。虽已补还。恐尚有任意亏那情弊。现委司道等互相盘查。其闽省仓库。亦密移抚臣雅德等、一体办理等语。浙省吏治。自王亶望以来。废弛日久。陈辉祖接任后。又复营私牟利。国栋、庸懦无能。其通省仓库钱粮。难保无积压亏缺。抑勒交代等弊。当此积弊已清。办理善后之际。正应实力整顿。著传谕富勒浑等、务须严饬派委司道各员。彻底盘查。如有亏短情弊。即据实禀明。酌分年限。设法筹办。责成各该属。速行弥补全完。总期不动声色。而国帑仓储。皆归实贮。方为妥善。如此办理。乃朕格外施恩。不欲更兴大狱。伊等稍有天良。自当知感知惧。上紧弥补。若勒限之后。尚不知感恩畏法。任意悬宕稽延。则是自取重罪。更不能再为曲贷也。其闽省仓库。亦著会同雅德、照此一体办理。将此由五百里传谕富勒浑、福崧、雅德、并谕盛住知之。　　

○福建水师提督黄仕简奏、自十一月初十日。抵诸罗搜捕各要犯。陆续奏明正法后。续将各余犯研审。供出起意焚抢杀命之要犯罗裕等十八名、正法示众。庄民多已复业。各处均属宁谧。查诸罗界连彰化。起衅由笨港之北港、纠抢南港。漳民未获首夥凶犯尚多。臣现会同杨廷桦、亲赴笨港、及彰化一带督拏。笨港已拏获八十五名。务期全数擒获。按律重治。得旨、汝此次所办。实属可嘉。今事已平定。内地亦属紧要。汝宜即回。　　

○壬戌。谕军机大臣等、浙江海塘工程。前据陈辉祖奏、所有盖面石块。俱用一律尺寸铺漫。其现已办竣工叚。均系如此办理。此项工程浩大。购料甚多。所有盖面石块。祗须平整坚固。期于久远。其每块尺寸。即稍有长短。阔狭不齐。不妨酌搭铺漫。庶采购既为便易。而工程亦可迅速完竣。若必拘定一律尺寸。转致糜费周章。且于塘工。亦恐因此稽延。著传谕富勒浑、福崧、现在各叚塘工。盖面石块。即遵照此旨办理。　　

○又谕、据黄仕简奏、抵台查办漳泉庄民械斗一案。先后拏获要犯多名。恭请王命正法。各于犯事地方。传首示众。尚有未获各犯。现在查拏。务获解审等语。所办甚好。已于摺内批示。同日又据雅德奏到。此案在雅德、不过因朕旨严谕。为此敷衍奏报耳。自不若黄仕简身在台地。查办此事者之切实详尽。看来此案。先后获犯及办理情形。已有七八成。未必致更生事端。但尚有未获聚众首夥要犯谢笑等、并杀官重犯张石、唐发、张琳、现在曾否就获并此外余党。不可不尽行搜缉务获。以靖根株。台湾孤悬海外。尤非内地滨海要区可比。此等匪类。若不多办数人。不足以靖海疆而儆凶顽。著传谕黄仕简、杨廷桦、彻底根查。务将未获聚众杀官各犯。逐一擒获。从重惩治。永除后患。至闽省自陈辉祖任总督以来。一味营私牟利。武备废弛已极。富勒浑赴闽后。不可不严加整顿。即如雅德摺内称、据金蟾桂来扎。将擒获流匪六名。内洪钟一犯。讯系曾在笨港焚抢。当即正法。余犯插箭示众等语。此等凶徒。自应分别严办。何得以插箭示惩了事。再李奉尧奏、漳浦县民黄茂、枪伤兵役。闻拏自焚身死一案。此等奸民。既敢拒捕伤兵。焉知不装点焚毙情形。希图兔脱。前经降旨。谕知该抚等、详悉勘查。取有确实凭据。尚未据雅德覆奏。著再传谕富勒浑等、务须留心察访。检验确实。无得稍存将就了事之见。倘该犯未经焚毙。将来别经拏获。惟该督抚是问。恐不能当此重戾也。以后台湾奏此事。著黄仕简之次。杨廷桦一并列名。将此由六百里加紧。各传谕知之。　　

○旌表守正捐躯安徽宿州民赵士元妻吴氏。　　

○是月。河南巡抚李世杰奏、豫省本年豆价。河南、南阳、二府属中。有贱至五六钱者。价虽减于河北。然不近水次。运费颇多。惟开封、及彰、怀、卫、三府豆价八九钱、及一两不等。而运脚较省于他处。现于四府各属县中。择价值较平。附近水次者。行令公平采买三万石。分为两运交兑开行。下部知之。　　

