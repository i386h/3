<!-- { "loadSidebar": true } -->
○谕军机大臣等、各省漕船。经朕降旨严催。近来已复冬兑冬开之限。惟江西漕船。向来开帮迟滞。前岁因凤凰滩水浅。至五月始行渡湖出境。本年正月内。虽据姚棻奏到。首帮已于上年十二月二十日开行。但江西受兑水次甚近。渡湖出境。程途不远。首帮于腊月底开行。至今未将扫帮出境日期具奏。恐在后各帮。尚未全离水次。又致有从前迟延捏报情事。著传谕姚棻、即将江西帮船何日扫帮出境。所报首帮开行日期。有无捏饰。迅速据实具奏。不可任听押运各员。仍前延缓。倘经查出。恐该抚不能当其咎也。　　

○又谕、前据恒瑞奏、汗山察罕乌苏以内。有俄罗斯所属乌梁海二百余户、在彼游牧。请逐出等语。当即降旨、令俟本年青草发时。遣佛住、三丕勒多尔济、带兵往逐今既有萨迈林讹言。保宁现由乌里雅苏台、科布多、前往塔尔巴哈台。著传谕保宁、恒瑞、伍弥乌逊等。公同酌量现在情形。应逐与否。妥议奏闻。又谕、据特成额奏称、将由俄罗斯逃出喇嘛萨迈林取供具奏等语。萨迈林所供。竟属荒唐。如哈萨克拏获一二逃出之土尔扈特。卖与俄罗斯。亦不过无知部属。希图小利。如谓伊欲助俄罗斯取土尔扈特。则必无此事。又据供、因犯旧病。信步行走。被人拏获。而又称伊有二马在俄罗斯。更属支离。夫有病之人。行走且属昏迷。岂能另牵一马。即属无病。亦仅应乘一马耳。萨迈林携带二马。明系有意远逃。俄罗斯如欲出兵。其何处派兵数万来科布多。何处派兵数万来塔尔巴哈台。断不肯先事声张洩露。俄罗斯果欲前来。岂有舍较近之恰克图一路不走。转迂道远渡额尔齐斯河。来塔尔巴哈台之理。昨据译出俄罗斯字。称萨林乌巴沙之子阿布遵汗。有煽动之意。或系存留额济勒地方之土尔扈特等。现欲来归。俄罗斯设此离间之计。亦未可定。特成额堕其术中。张皇失措。著传谕保宁、速赴塔尔巴哈台。与永保面商一切。并将经过之土尔扈特、杜尔伯特等情形。留心察看奏闻。其存留额济勒之土尔扈特实在情形。亦著详细查明。留心办理。此旨著由六百里加紧发往。并将特成额奏到萨迈林供词。钞寄阅看。　　

○乙卯。谕曰、伍拉纳奏、续获行劫浙省哨船案内正盗。暨在闽洋叠劫各案首夥盗匪。审明正法一摺。浙江粤东洋盗。多系籍隶福建。节经该督具奏。前后拏获四十五名。今又据拏获浙省草屿洋拒伤官兵之林水等十七名。在闽叠劫多次之林前等十四名。审明正法。所办尚属认真。但浙省草屿洋案内。前经陈胜供出之吴机、林首、陈赏等。纠夥四十余人。分坐盗盘四只。抢劫哨船而粤东崖州洋面戕官之何起文、蛋家二、大辫三、亚常等首夥各盗。俱未经拏获。此时伍拉纳、想已接奉令其不必前赴温州谕旨。务当督率地方文武各员。趁此跟踪严缉。毋使一名漏网。以靖海疆而戢盗风。又另片称、署臬司王庆长、在泉州地方。督缉盗犯。前后获犯甚多。复亲赴同安县属之井头乡。晓谕居民。令其举首缚送。已据缉获肆劫有名匪犯四十余名等语。王庆长、亲赴同安。访获多犯。尚属留心缉捕。自应加恩鼓励。但现在并无臬司缺出。而王庆长自道员署理臬篆以来。于缉盗情形。较为熟谙。未便遽离闽省。王庆长、著赏给按察使衔。如果始终奋勉。再当加恩实授。　　

○又谕曰、伍拉纳奏、黄岩镇右营守备叶起发、带领兵船。在洋缉匪。令兵丁方洪选等、回黄岩支领口粮。载米出洋。被盗匪抢去米袋军械。方洪选等、惧罪捏报。该备据情率转。显有通同捏混情事。请将叶起发革职。交福崧严审定拟等语。浙省营伍废弛。兵丁怯懦。从前调派出征。不能得力。而水师出巡洋面。遇盗则畏葸不前。失事则饰词避罪。温州兵船被劫。甫有捏报遗失军械之事。今黄岩镇兵丁方洪选等、复敢将劫去米石军器。捏饰具禀。守备叶起发、率行转报。此等绿营欺诈之习。竟至互相效尤。实堪痛恨。叶起发、著革职。交与福崧、提同该兵丁等、严审确情。从重定拟具奏。并著伍拉纳、陈杰、将浙省营伍。随地随时。力加振作。严示创惩。如再不知悛改。将弁即行参究。兵丁即行责革。务使水师陆路弁兵。咸知军纪。痛改恇怯捏报积弊。以副朕整饬戎行。慎重海疆至意。　　

○又谕、据成德奏、松茂道倭什布之第二子保明、系胞弟侄女壻。谊属姻亲。应否回避。请旨遵行等语。松茂道为总督所属。将军不过兼辖。并非专管上司。倭什布之子。系成德胞弟侄女壻。虽属姻亲。究与例应回避者不同。倭什布著毋庸回避。该部知道。　　

○以镶白旗汉军印务参领郑明伦、为镶黄旗汉军副都统。　　

○命御前行走固伦额驸散秩大臣丰绅殷德、管理御茶膳房、造办处事务。以上驷院卿巴宁阿、为总管内务府大臣。　　

○丙辰。孝康章皇后忌辰。遣官祭孝陵。　　

○戊午。谕曰、詹事府詹事马启泰、前次升用正詹。系由吏部进本。开列应升。照例补授。兹该员于本日带领考试之翰詹等官引见。朕看其人甚平常。年已衰迈。若此次一体与试。谅必列置下等。马启泰著降一级用。出缺、以为考中一等者之升阶。　　

○又谕、此次考试翰詹各官。按其文字优劣。分为四等。一等。阮元吴省兰、二等。胡长龄、刘凤诰、陈嗣龙、汪廷珍、刘镮之、蔡共武、曹城、程昌期、崔景仪、吴树本、邵晋涵、十一员。三等。潘绍经、陈崇本、余集、俞廷棆、谢振定、刘种之、陈万青、朱理、游光绎、曹振镛、裴谦、周厚辕、陈万全、祁韵士、梁上国、王天禄、施杓、李钧简、秦承业、邱庭漋、王锡奎、寇赉言、祝孝承、汪如洋、吴廷选、罗修源、钱开仕、顾德庆、达椿、张鹏展、徐鉴、汪彦博、倪思淳、卢荫溥、徐准、史致光、王观、文宁、秦泉、李传熊、钱樾、蔡善述、吴鼎雯、戴联奎、陆伯焜、钱栻、罗国俊、冯集梧、德生、周栻、甘立猷、钱棨、法式善、谢墉、德昌、周维坛、朱绂、关槐、尹英图、李光云、缪晋、程嘉谟、李骥元、杨祖纯、那彦成、恭泰、王坦修、吴玉纶、瑚图礼、汪滋畹、翟槐、翁树培、邵玉清、汪镛、七十四员。四等。周琼、刘锡五、邵瑛、吴灼、达林、朱依炅、李鼎元、永安、八员。不入等集兰一员。侍讲吴省兰著升授詹事。编修阮元、著升授少詹事。侍讲曹城、编修刘凤诰、吴树本、俱著升授侍读学士。修撰胡长龄侍读陈嗣龙、俱著升授侍讲学士。编修汪廷珍、检讨刘镮之、俱著升授侍读。编修曹振镛、虽考列三等。但观其才具。尚堪造就。且系曹文埴之子。著加恩升授侍讲。编修邵晋涵、检讨蔡共武、俱著升授中允。编修崔景仪、程昌期、俱著升授赞善。其考列三等之少詹事恭泰、著降补侍读。少詹事罗修源、著降补右庶子。侍读学士达椿、著降补侍讲。侍讲学士陈崇本、著降补侍读。侍讲学士王坦修、著降补洗马。侍读德昌、陈万青、侍讲文宁中允朱绂、赞善刘种之、裴谦、俱著各降留编修检讨法式善、陆伯焜祁韵士、俞廷棆、汪彦博、卢荫溥、王观、秦泉、倪思淳、俱著以部属分别录用。徐鉴、尹英图、俱著以知县用。至三等六十名以下经朱笔单点之程嘉谟、李骥元、杨祖纯、吴玉纶、瑚图礼俱著罚俸一年。七十名以下之汪滋畹、翟槐、翁树培、邵玉清、汪镛、俱著罚俸二年。考列四等之员。诗赋俱属庸谬。但观其才具。尚可录用之周琼、刘锡五、邵瑛、吴灼、李鼎元、俱著加恩以内阁中书用。达林、朱依炅、永安、俱著休致。不入等之侍讲学士集兰、著革职。其留馆者。各宜自思愧奋。勤读正书。敦励实行。毋负朕激劝教诫至意。　　

○又谕、此次考试满洲由别衙门升用翰詹等官。阅其繙译文字。并无堪列一等者。二等达庆、宝源、二员。三等萨提、萨敏、观永、庆善、岳起、五员。不入等爱星阿、哈通阿、二员。其考列三等之洗马萨提、庶子观永、俱著降一级用。不入等之赞善爱星阿、中允哈通阿、俱著革职。　　

○又谕曰、伍拉纳奏、惠安县民刘会、宁化县生员杨新隆、均年登耄耋。五世同堂。请予恩赉等语。该寿民等所有应行赏赉之处。该部照例办理。　　

○又谕曰、鄂辉奏、温江县民宋荣高、江津县民姜良相、巴县民李成玮、宜宾县民张鉴、李其鼎、达州民高秉敬、汤廷献、李国吉、新宁县民熊棂荣等。皆年登耄耋。绕膝曾元。请予恩赉等语。该寿民所有应行锡赉之处。该部照例办理。　　

○谕军机大臣曰、穆和蔺奏、亲赴林县督缉要犯高三。据河北道陈文纬禀称、该县南焦园村有高姓四户。惟高山晃一名。面貌与刘松所供相似。随加究讯。据供、平日做棒槌发卖。并伊母前患噎症身故各情节。均与刘松所指符合。因即搜查该犯家内。并无不法字迹。并坚供刘松、广息、向不认识。经该抚亲提严鞫。供亦无异。现在派员押解直省、以便质审等语。前因梁肯堂奏、刘松供指之高三。并非瞽目。其年貌俱与豫省所拏之高三不同。是以谕、令另行严缉。今据穆和蔺续行查拏之高山晃。虽姓名居址年岁。微有不符。该犯亦坚供并不与刘松等认识。但貌既相似。其平日所做生理。及伊母病症。又相吻合或即系刘松所指之高三。因一时质对无人。坚不吐实。以图狡赖。亦未可定。著传谕梁肯堂、俟该犯解到时。即行提出刘松。与之当面质对。其是否传授歌词。自不难得其底里。再本日刑部定拟傅大头等叠次行劫一案。内有夥犯胡克即侯二、于上年十一月内、由顺天府尹转发直隶滦州充徒。旋于十二月内脱逃。此等夥劫匪犯。情节较重。自应上紧缉获。解京审办。并著梁肯堂饬属严拏务获。毋任远扬漏网。　　

○又谕、据长麟奏、前次所获曳刀匪犯虎牙等五名之外。又拏获苗四等三十七名。现在分提各犯。严加究审等语。匪犯虎牙等、结党成群。扰害地方。实属可恶。既据该督抚拏获多名。即当严加根究。从重速行办理。以示惩儆。况曳刀会名目。尤为从来未有之事。该犯等敢于肆行创立。不可不严拏禁止。以绝根株。著传谕孙士毅、长麟、务须迅速审办。并严讯该犯等、是否尚有夥党。按名缉获。毋使远扬漏网。　　

○己未。谕曰、南书房翰林。办理石渠宝笈。正在需人。著内阁学士玉保、詹事吴省兰、少詹事阮元、在南书房行走。一同纂办。　　

