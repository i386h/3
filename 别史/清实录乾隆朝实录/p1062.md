<!-- { "loadSidebar": true } -->
○又奏、查得晋省芮城、闻喜、二县。除被灾地亩外。尚有勘不成灾各村庄钱粮。亦因旱歉收。尾欠未完。概请缓徵。并通饬永济等十一州县。其附近灾地。如有不能全完者。遵照一体办理。得旨、是。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二十七


大清高宗法天隆运至诚先觉体元立极敷文奋武孝慈神圣纯皇帝实录卷之四百二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。十二月。丁亥朔。上幸瀛台。　　

○谕、据安西提督绰尔多奏称、哈密防兵内。不无老弱充数之人等语。哈密为西陲要地。派兵驻守。有巡防捍御之责。所关綦重。明年四月、届换班之期。该提镇等、于挑选防兵时。宜加意慎重。务择年力精壮。技艺优娴者派往。以收实用。嗣后如不力为奉行。草率冒滥。仍以老弱充数者。著驻哈镇臣、据实咨报该督、查明参奏。以昭整饬边防之意。　　

○谕军机大臣等、绰尔多所奏哈密防卡情形一摺。已交军机大臣议奏。观其摺奏情词。不过纸上谈兵。其于实在机宜。未必有当。所称准夷不肯舍平夷而奔山卡一语。尤非知兵之言。兵无定形。山卡无备。则敌人必趋险争利。若专拘泥阵法。较量夷险。以为防御夷人之策。此正所谓胶柱鼓瑟者矣。绰尔多简任安西。膺边疆重寄。惟应实力整顿营伍。慎固边防。不可敷衍塞责。致染外省办事习气。可一并传谕知之。　　

○又谕、高斌覆奏、高堰山盱砖石尾土等工、被风汕掣一摺。内称陡起暴风。打坏船只。淮扬道李奇龄、乃接连汕掣工段。一并写入。混行具禀。俟查明另摺参奏等语。似属误会朕旨。向来河工习气。往往以兴工为冒帑之地。前因庄有恭奏报被风情形摺内。牵入停修字样。恐系工员以停修之后。无可开销。故委之汕掣。以冀将来复行岁修。是以令高斌亲往查勘。不可稍有回护。非以此段工程。系经朕指示停修。虽至汕掣。亦不许复行请修也。凡朕所降谕旨。若实有难于遵行者。朕每不惜讲求更正。况河工重务。尤宜随时详勘。方能悉合机宜。李奇龄以打坏船只。由于汕掣工段。已非实在情形。高斌祗应将工段之实系应修与否。据实查奏。其打坏船只。与汕掣工段。两无交涉之处。不辩自明。若因系朕指示停修工段。概不许河员禀修。以此为李奇龄之罪。具摺参奏。不惟与河工修防事宜不合。且并不知朕办理一切政务、毫无成见之虚衷矣。将来工程之应修与否。仍俟勘实具奏。其误会朕意之处。著传谕高斌知之。寻奏、高堰、山盱、二厅。工段倒卸。实应亟加修补。其高涧等处、掣卸外越埽坝。原属停修工段。毋庸修补。得旨、尚有牵就回护之意。　　

○以故喀尔喀扎萨克镇国公旺扎勒子玛哈巴拉、袭爵。　　

○戊子。谕、知府为亲民最要之官。各省同知、及直隶州知州内。在任已过三年。能胜知府之任者。该督抚秉公保荐。不拘员数。一面奏闻。一面即将该员送部引见。以备简用。　　

○谕军机大臣等、据范时绶奏、川省获解形迹可疑之张国正。本名柳春来。既质讯并非马朝柱。而在川所供致死人命之处。亦属捏词。但曾屡次拐骗。应枷责收管等语。该犯虽由川省误认马朝柱、盘获解讯。但屡次妄供。假捏姓名。行踪诡诈。实属奸匪之徒。若仅照寻常拐骗例。从轻枷责。未免宽纵。著传谕范时绶、将该犯永远枷号。以示惩儆。　　

○又谕、据湖南巡抚范时绶奏称、首逆何亚四。既经江西拏获。今平江县现获之何亚四。真伪难定。但同获有逆犯之父母兄嫂。又未必尽属虚假。现在飞提各犯到省质认。俟认审的确。再行解江究诘等语。楚省拏获何亚四之处。前据鄂容安奏到。业经传谕、令其秉公详审。江省正法之何亚四。与楚省现获自认之何亚四。二犯年貌。与当日江省所开。俱有相符之处。在江省、取有李德先与何亚四同谋不轨确供。而现在之犯。又与伊父母兄嫂同获。情节俱属可疑。其中真伪。尚须备细推求。该犯等现在楚省。即先令范时绶、审讯明确。再行解江。交与鄂容安覆讯。在鄂容安、固不得以已经正法之犯。始终认为正身。范时绶、亦不得以现在缉获之人。必属此案首逆。此等重案。既涉疑似。惟宜一秉虚公。和衷查办。务求一是。均不可稍存回护意见。可即传谕鄂容安、范时绶、知之。寻范时绶奏、平江县所获之何亚四。讯明实系何亚满。并非何亚四。臣因何亚四江省已获。业将该犯同何永吉等、解往并案办理。报闻。　　

○赈贷甘肃皋兰、河州、金县、狄道、渭源、靖远、通渭、岷州、镇原、灵台、安化、西宁、碾伯、大通、清水、徽县等、十六州、县、卫。及狄道、伏羌、西和、平凉、崇信、隆德、华亭、固原、安化、正宁、灵州、秦川、秦安、河州、岷州、盐茶厅、镇原、合水、环县、宁夏、西宁等、二十一厅、州、县。本年水灾雹灾饥民。并缓徵新旧正借额赋。　　

○己丑。上诣皇太后宫问安。　　

○幸瀛台。　　

○谕、阿思哈、明琦、俱系旗人。年力方壮。不可任其投闲就逸。且尚属无心之过。阿思哈、著以六部员外郎用。明琦、著以六部主事用。　　

○工部议覆、陕甘总督黄廷桂等奏称、本年西、同、等属旱灾。现今赈恤。然当来春青黄不接之时。仍恐民食拮据。查宁羌、靖边、延川、米脂、长武等、五州县城垣。前经题准兴修。又被灾之永寿、武功、兴平、富平、蓝田、凤翔、岐山、扶风、大荔等、九县城垣。应缓修。今为调停民食起见。应将宁羌等五州县城工暂停。其题准估项。移为永寿等九县修城之用。其宁羌等五州县城垣。俟工竣再修。均应如所请。得旨、依议速行。　　

○赈恤河南武涉县水灾饥民。并缓徵本年额赋。　　

○庚寅。谕军机大臣等、前据鄂容安奏、钞传伪稿一案。从肉铺刘姓、逐层递究至传圣元。于十一月二十五日奏到。其傅圣元到案。如何供情。及曾否又从该犯根究有人之处。前摺尚未奏及。已经传旨询问。迄今又踰数日。未见该抚续有奏报。著传谕鄂容安、令其遵照前旨。实力查办。速行奏闻。并嗣后如有究出人犯。及案内应奏情节。并令不时奏闻。勿得稍有迟滞。　　

○闽浙总督喀尔吉善等奏、建宁府属建阳县禀报、十月二十七日。县人刘景馨、于县堂检获匿名帖。内称永平里地方。有逆首马朝柱。并余党姓名。该县前往查访。所开姓名。非系温饱生监。即属安分良民。其年貌与奉文通缉之犯。一无相同。其为捏陷无疑。已密饬另缉捏造揭帖之人。所有诬陷之家。尽予省释。谕军机大臣等、据喀尔吉善、陈宏谋奏、建阳县民刘景馨、拾获匿名揭帖一摺。此案前已据新柱奏到。而该督抚始行奏闻。且并未究出捏造之犯。不过称现在缉访。何以迟至数日。至所称帖内所开之人。问明平日有无仇家。即予省释之处。意在镇静以省株累。而未免过图省事。几于不办矣。朕前旨所谓不必提解者。盖恐办理不善。即视为匪逆重犯。概行严拏。惊惶滋扰。或致久行羁候。胥役从中需索。以致拖累良民耳。至所开人名。自应令其到案。逐一质问。详细体察。方能得其实在情节。若竟置之不论不议。即其是否捏造。是否挟仇。亦属影响。何由使正犯水落石出耶。从前各该督抚办理此等案件。既属过于张皇。而喀尔吉善等、因有朕旨。又似觉矫枉过正。著传谕该督抚知之。　　

○辛卯。上御太和殿视朝。文武升转各官谢恩。　　

○铸给湖北汉阳县江防水利县丞关防。从巡抚恒文请也。　　

○以吏部员外郎图尔炳阿、为河南布政使。　　

○豁除湖北江夏县属杨林洲、坍地一十四顷八十四亩有奇。甘肃平罗县、筑城废地一百四亩有奇。平凉县、雹灾废地二十九顷四十一亩额赋。　　

○以故二等子达勒马达都子班扎布、袭职。　　

○壬辰。孝惠章皇后忌辰。遣官祭孝东陵。　　

○予故杜尔伯特扎萨克固山贝子丹珠尔、祭奠如例。　　

○癸巳。上诣皇太后宫问安。　　

○幸瀛台。　　

○定刑部援请罪犯留养例。刑部议、船厂将军傅森等咨称、罪犯杜学良、殴毙小功族兄学勉。按律拟斩立决。其所供父老丁单之处。行据晋抚咨覆、虽系孤子。但伊父现年六十九岁。与留养之例不符。得旨、杜学良著即处斩。此案该部虽因该犯亲年未及七十。声明与例不符。但该犯之父。远在晋省。而伊住居船厂。致毙人命。其并未在家侍养可知。此等凶徒。若令得援亲老丁单之例。邀恩留养。于情法既属未协。亦非所以教孝。嗣后凡例应留养之犯。必查明现在本籍者。方准援请。若在他省获罪。即属忘亲不孝之人。虽与例相符。亦应不准其留养。　　

○谕军机大臣等、据鄂容安奏到、审讯万仁汤等情形。及起解日期一摺。阅各犯供词。不过复理前说。未见确实情节。而万仁汤所供。尤属闪烁游移。难以凭信。应俟该犯等到京。再行详鞫。惟是郭庚为供出之肉铺刘姓一线。既经逐层究至傅圣元。则该犯等到案供情。及曾否又经究出有人之处。何以转未奏到。即或以该犯供情。尚未确凿。而大概情形。亦宜先为驰奏。不应迟至十余日。于此次奏事之便。亦并无一字奏及。至鄂容安调任江西。专为办理此事。自无不留心体察。加意查访。今抵江将及两月。曾否于现办各案之外。别有见闻。再江西新更抚臬。此番查办。与从前所办。外间舆情若何。此等处、皆宜一一详察的确。随时奏闻。总之钞传人犯。江西最多。而傅圣元等、传钞年月、已在十五年九月间。其来历渐近。尤宜上紧根究。万一当面错过。致迷正线。将来即使复行清理。亦致稽迟时日获犯愈难。殊非特任鄂容安等之本意矣。可将此一并传谕知之。　　

○吏部议准、国子监奏称、向例保举人员。遇本监出有助教学正、学录之缺。俱通融补用。未免过优。嗣后助教缺出。应于学正学录内、拣选奏补从之。　　

○甲午。上诣大高殿行礼。　　

