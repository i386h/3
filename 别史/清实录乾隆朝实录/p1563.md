<!-- { "loadSidebar": true } -->
○谕军机大臣等、前李侍尧题参、陆川县知县应斯鸣等、纵庇窃贼。若累事主一案。降旨询问鄂宝。身在本省。何以毫无闻见。今据鄂宝回奏、该县巡检等、并无纵贼受贿情弊。果尔。则从前李侍尧题参时。该抚何以遽尔与该督会衔。且据奏此案人犯。现今正需究审。又何以先将事主举监。先行咨革。种种回护。案情亦未明晰。鄂宝。已交部严加议处。并令其来京候旨矣。著传谕冯钤。奉到此旨。就近前赴粤西。即署巡抚印务。提齐案犯。秉公详悉查审。李侍尧原题。及鄂宝覆奏摺。俱著钞寄。其前后矛盾回护情节。逐细详察具奏。湖南巡抚印务。即著布政使永泰。暂行署理。鄂宝俟冯钤到粤西。将印务移交。即行来京。冯钤俟此案审明。即将巡抚印务。交布政使叶存仁护理。仍回本任。将此一并传谕知之　　

○又谕、内务府护军统领英廉。交办事件较多。著加恩赏给二品职衔　　

○命广西巡抚鄂宝。来京候旨。以江宁布政使托庸、为广西巡抚。调苏州布政使彰宝、为江宁布政使。以内务府主事苏州织造安宁、为苏州布政使　　

○甲戌。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官伍龄安、秦蕙田、进讲孟子舜明于庶物、察于人伦。由仁义行。非行仁义也。四句。讲毕。上宣御论曰。明以识事物之理。察以尽人伦之详。察虽若精于明。然事物原不出人伦之外也。处人伦之间。而能尽仁义之详者。莫过于舜。故孟子曰。由仁义行。非行仁义也。盖由仁义行。则仁义与已为一。行仁义则已与仁义为二。仁者安仁无所勉强。而所行无非仁能仁而安。有不能义者乎。知者利仁。则是知其为利而行之者。其视从容中道。由仁义而行。浑然无间不待用力者。则有别矣。易曰。同归而殊途。一致而百虑不察于人伦之间。而尽仁义之详者。乌足与言内圣外王之道也耶。讲官暨侍班官跪聆毕。兴。直讲官介福。刘纶。进讲周易益动而巽。日进无疆。二句。讲毕。上宣御论曰。修己治人之道。莫善于日新。莫不善于自画。动而巽。不惟学者作圣之功。实王者体乾之德。盖不震动。则不能奋发有为。不巽入。则不能逊志涵养。逊志、则虽有为而亦不邻于躁。奋发则虽涵养而亦不入于弛。以之修己则德崇。以之治人则业广。文王之于穆不已。周公之无逸作所。胥是道也。岂徒学问之益云乎哉。讲官暨侍班官跪聆毕。大学士傅恒等奏曰。皇上圣本生安。功符健顺从容中道尽性至命之原。庄敬日强。时敏修来之业。合天人而一贯。措民物而咸宜。臣等幸侍讲筵。亲承圣训。不胜荣幸。奏毕。诸臣出就拜位。行二跪六叩礼。礼成。上还宫。赐讲官及侍班官等宴于协和门　　

○遣官祭先医之神　　

○广西按察使申梦玺。以徇庇属员降调。以河南南汝光道曹绳柱。为广西按察使　　

○乙亥。谕曰、杨应琚奏、请将现在屯所之甘提标左营守备马得亨。调补西宁镇标中营守备。所遗员缺。即以西宁镇属镇海营千总赵印补授等语。已有旨允行矣。西陲新疆初辟。屯务方兴。现住屯兵。服勤率作。殊可嘉尚。况于屯政尤所熟谙。遇本处缺出。即行补授。在该员自必益加奋勉。而公事亦属有裨。嗣后遇缺需人。应令管理屯务大臣。即于所辖人员内。拣选升用。不必移咨该督。另行拣补。其内地缺出。在屯员弁。作何与内地应升人员。酌量分缺按次补用之处。军机大臣会同该部详议具奏。寻奏、查论俸推升。由兵部通计内外人员具奏。至题补保举。则系该督抚办理。自应将内地营伍。及屯田人员。一体分缺间用。方为公当。请交陕甘总督。嗣后内地应行题补人员。缺出。务将在屯员弁。一体较其资俸浅深。行走优劣。于本内声明备查。其保举人员。亦宜秉公查办。庶劳逸适均。而升转有阶。于屯政尤有裨益。从之　　

○赐恤出洋漂溺之浙江黄岩镇标右营守备张书绅。如例　　

○是日起。上以祭社稷坛。斋戒三日　　

○丙子。谕、朕此次巡幸五台。著庄亲王、和亲王、大学士来保、协办大学士鄂弥达、在京总理事务。其月选之文员内、通判州县等官。武员内、八旗护军校、骁骑校、及外省送到之补放水手官骁骑校等官弁。并年满千总。俱著王大学士照从前之例验看。可传谕该部知之　　

○兵部议准、山东兖州镇总兵素保奏称、各省运京银、铜、铅等项。沿途需兵护送。请令本省督抚、除照例填给兵票外。即于咨行前途各省文内。声明应派兵丁数目。以便转饬佥派押解。从之　　

○丁丑。祭先师孔子遣和亲王弘昼行礼　　

○谕军机大臣等据五吉等奏称、巴里坤支给官兵口粮。由肃州等处运送。殊多烦费。请将辟展等处出粜粮石及乌噜木齐等处余粮。俱就近雇商人牲只。运送巴里坤。以备支给等语。所奏甚是。年来官兵口粮。由内地不时运送者。亦因巴里坤等处无可接济耳。今屯田收获。既有赢余。即照五吉等所奏办理。仍传谕辟展乌噜木齐、办事大臣。于商驼回空之便。酌量雇觅起运　　

○军机大臣等议奏、据内务府大臣和尔精额、会同署理绥远城将军舒明奏称、将城内铺面房空间。料估补修。为兵房六百八十八间。应如所奏、于房租银内、动支兴工。竣后、交八旗满洲都统。照每人二间之数。派马甲养育兵、三百四十四名。前往驻防。查八旗满洲马甲养育兵。额数不甚悬殊。每旗应派四十三名。择其成丁有家室者带本身钱粮。发往当差。从之　　

○兵部议准原署江西巡抚常钧奏称、各省文武大吏。恭赍奏摺。其未蒙赏给奏匣。而用夹板者仅以纸袋缄封。绫幅包裹。奉批之后。亦即原封拴縳领回。长途往返。私启无难。请于夹板之外。用纸封固。接缝处。粘贴本职印花。再用绫袱包裹其发回批摺。请用兵部印花。至奉差官员。请于出京时。酌量应用印花若干。于咨取勘合文内、声明。兵部照数给发。从之　　

○授和硕怡亲王嫡长女郡主壻科尔沁三等台吉敏珠尔多尔济、为郡主额驸　　

○以故辅国将军永馨子绵铨、袭封奉国将军。病休奉国将军珠隆嗣子普顺。袭封奉恩将军　　

○戊寅。祭大社大稷。上亲诣行礼　　

○诣畅春园、问皇太后安　　

○幸圆明园　　

○军机大臣等议覆、巴里坤办事大臣五吉等奏称、安西兵三千五百名。现议令于巴里坤城内、建造兵房。将眷属一同移驻。其哈密所驻之二千兵、应裁。但查巴里坤现只驻兵千余。除看守仓库牧场卡座外。所余兵二三百名。又有新建工程、及往阿克苏、乌噜木齐等处、运送牲畜各役。不敷差遣。而哈密之二千兵。又俱情愿留驻。请酌量调往巴里坤。以供添派各项差役。俟竣事。仍令彻回。应如所请。于哈密所驻兵内、指派一千名前往。从之　　

○己卯。谕、乌噜木齐等处屯田兵丁。不比寻常当差之人。仅照例支给口粮。恐其不敷食用。著加恩于春种秋收之时。照例给口粮外。每人接日、加赏米面五合以示体恤　　

○谕军机大臣等、乌噜木齐屯田兵丁。已谕于例给口粮之外。每人日加米面五合。至伊犁屯田回人。亦与绿旗兵丁。同事耕作。自当一体加恩。著传谕阿桂。将伊等应否加给。或一二年后。视其效力如何。再行办理之处。酌议具奏　　

○又谕曰、定长等奏、去年昌吉。罗克伦等处。屯田兵三千五百名。每二人。给马一匹。因哈萨克马匹。不习耕作。倒毙将半。复以三人给马二匹为额。俟巴里坤解送牛驴至日。仍将马匹拨回牧群等语。哈萨克马匹。除屯田外。无他差遣。就令骤难服习。亦何至倒毙如许。恐有私宰情弊。定长等并未查核。甚属疎忽。除马匹额数。照所奏补给外。前次倒毙马匹。仍行查核。倘有别项情节。即从重治罪。嗣后仍宜加意办理。毋致伤损　　

○吏部议覆、山东布政使崔应阶奏称、各省解送饷鞘。有按站行走。地方官拨护。仍致疎虞者。亦有潜行小路。地方官不知饷鞘经过。无从防范者。向例文武官承缉处分。殊未画一。应如所请。嗣后系经由大道。仍致劫失者。照定例从重处分。其有解送官潜行小路失鞘者。解官照例革职追赔。其承缉之地方文武官。均止照盗案疎防例议处。从之　　

○户部议覆、署江西巡抚常钧奏称、汉军之出旗为民者。往来各省。向未定查验之法。其是旗是民。无由察核。恐与逃旗相混。应如所请。令该管州县于入籍后。查明年已成丁者。均各给钤印手票。收执随带。其由京赴各省入籍者令各该旗给照。至入籍地方缴销。换给手票。再八旗另记档案养子开户人等。其往来他省。经过地方。均干盘诘。应令本旗并各该地方官。一体给照备验。从之　　

○又议准。四川总督开泰疏称、绵州灶民。开淘盐井二眼。云阳县厂灶。加产余盐八十八万五千余觔。应配水引一百三十张。陆引三百十张。请于乾隆二十五年余引内。动给行销。按例榷课。从之　　

○参赞大臣舒赫德奏、军机大臣等遵旨将北路守卡。及看阅水草侍卫等、减彻二十三员。其所得分例。经领侍卫内大臣等、拣选人员。遣往伊犁、阿克苏、叶尔羌等处。以资差遣。除在途病故二员外。其达春等二十一人。拟派伊犁六员。阿克苏六员。叶尔羌六员。查喀什噶尔。亦应派侍卫三员。与军前年久侍卫等陆续更换。报闻　　

○以故河南仪封县世袭国子监学正孔继绪嗣子广远、袭职　　

○湖南巡抚冯钤疏报、巴陵、临湘、华容、三县芦洲新涨地。二百五十四顷八十亩有奇　　

○旌表守正被戕之四川璧山县民田大朋妻任民　　

○庚辰。上奉皇太后自圆明园启銮。谒泰陵。西巡五台　　

○诣皇太后行宫问安　　

○皇后千秋令节。停止行礼筵宴　　

○遣官祭黑龙潭昭灵沛泽龙王之神。玉泉山惠济慈佑龙王之神　　

○军机大臣等议覆、副都统广成奏请。八旗出青马匹。限定倒毙数目一摺。查近年八旗出青马匹。俱送至石片子。放给打围兵丁。均系兵部奏定额数。照额交纳。倒毙全数完缴。恐蒙古等不无拮据。请嗣后此项马。每百匹。准倒三匹。仍照例将耳尾存验报部。如数买补。若牧场人等、用心牧放。并无倒毙。且肥壮者。将官兵交部议叙。倘牧放不善。倒毙浮额者。该官兵赔补。仍照例议处。从之　　

