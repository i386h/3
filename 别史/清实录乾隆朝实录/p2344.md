<!-- { "loadSidebar": true } -->
○定边右副将军尚书公丰昇额、督理粮饷山西巡抚鄂宝奏、臣丰昇额、准阿桂札调。赴凯立叶进兵。现拟自党坝启行。由卓克采前往。约计旬日可到。但由此路前至卓克采。均有粮台。过此即须裹粮而行。今臣鄂宝、已奏明前来党坝。臣一面进兵。鄂宝一面安设台站。庶可陆续供支。惟臣自宜喜带来之兵。仅三千三百名。再将五福驻守党坝兵内、抽拨六百名。官达色驻守黄草坪兵内、抽拨三百名。及未到之楚兵二千名。统计止六千余名。及至凯立叶。尚须留防后路要隘。打仗实形缺少。应请酌量帮派三四千名。谕军机大臣等、丰昇额奏、现已由党坝、卓克采一带。前赴凯立叶。但所带兵数不敷。若能帮派兵三四千名。庶为有济等语。著阿桂通盘筹画。量为帮派。至党坝各路。留兵守御。原恐贼人潜出滋扰。不可不防。若与官兵后路无涉。即不必空劳兵力。贼人窜出之路。岂能悉为堵截。况用兵之道。亦不过守其要隘。断无逐步攻围。水泄不通之理。此不独党坝一处为然。即宜喜、日旁、及各军营。凡有应行防守之兵。均宜照此筹办。至鄂宝所办。系绰斯甲布一路之粮。程站已不为近。若三杂谷一带。则相隔更远。行途多费。种种非宜。阿桂现统兵前赴谷噶一路。所需粮饷。自必随行。今丰昇额既与之会兵一处。且凯立叶、距谷噶仅一山梁。为程有限。自当就用富勒浑、郝硕等、所办粮饷。方为妥便。鄂宝无庸远涉。至前因阿桂请示师期。已谕以二十七、二十八、均属吉期可用。则其奉到前旨。自可如期起程。今丰昇额二十二日所进之摺。据称即往凯立叶。想不过五六日可到。而阿桂自美诺前往谷噶。程期亦不甚多。其马奈、马尔邦、谅亦可按日而至。约计各路官兵。会期进剿。祇在正月初旬之事。一经得利。奏捷必速。将此传谕知之　　

○是日起。上以祈谷于上帝。斋戒三日　　

○己未。谕军机大臣等、据阿桂等奏、定于正月初十日。各路同时并发。所办甚好。伫听捷音。又据称、官兵彻赴底木达。俱令裹带乾粮。不许举火。自应如此办理。至所称僧格宗、章谷一路。应于总兵英泰、参将汪腾龙内。派留一员驻劄。即著派英泰、在彼实力妥办　　

○庚申。上诣南郊斋宫斋宿　　

○谕军机大臣等、本日文绶、萨载、奏到年终汇奏各摺。均已批阅。此等汇奏事件。前经军机大臣、分别酌议。如必待年底截数者。令于开印前办奏。倘无须清查候办者。俱于岁前具奏。方合年终汇奏之义。川省现办军务。具奏稍迟。尚属有因。至萨载所奏诸摺。不过遵例查奏幕友、及盘查各属仓库、扣展公出日期等事。并非必待新年入奏者。昨三宝奏到之摺亦然。此皆该抚等、以照例汇奏之件。未免视为具文。办理殊为迟滞。著将此遇便传谕萨载、三宝、知之　　

○又谕、丹东一带后路。亦关紧要。必须大员专驻严防。著传谕文绶、于在省大员内。酌派妥干一人。速赴丹东驻劄防范。毋得稍有疎忽　　

○定西将军尚书阿桂、参赞大臣领侍卫内大臣色布腾巴勒珠尔奏、臣等前议。由谷噶、凯立叶、及马奈、博堵等处。为并力合攻之计。其马奈、博堵二处。现由明亮等、悉心躧探筹办。至谷噶第一道山梁。碉卡本少。第二道山梁。碉卡严密。若从此绕越。抢据格鲁瓦觉三寨。断其来援之路。则第二道山梁之贼。可不攻自溃。过此至勒乌围、皆系据高临下。甚为得势。其凯立叶一路。现调丰昇额进兵。若占据萨尔赤鄂罗山梁。顺山而下。则康巴达格什戎冈。亦被官兵截断在外。而穆尔津冈之贼。即不能与勒乌围相通。且官兵一至谷噶山梁。与凯立叶相望。从内转攻穆尔津冈。贼必难于抵御。而党坝存驻之兵。亦可前来会合。又据绰斯甲布应袭土司雍中旺尔结等禀称、大兵必灭金川。伊等除已派出三千六百名外。愿添派番兵。别寻径路。誓必夺取山梁。臣随谕以进剿有期。汝等可即添派多兵。督率助剿。又奏、臣前派搜捕簇拉角克、美卧沟、一带逸番官兵。据报杀死贼人一名。并送到拏获番人和尔嘉、及番妇阿和、阿朗、二名。讯系被贼带往金川。回来寻觅口粮被获。其所闻僧格桑、拘在科思果木。及其妾在勒乌围官寨。均与向来番人所供相符。谕军机大臣等、阿桂等奏、筹画进剿情形。颇见诚心。所筹甚善。是阿桂丰昇额一路之兵。甚为得势。如果能进逼勒乌围。则贼人外险已失。必多惶窘。自难久于支拒。便可扫荡贼巢。擒缚凶竖。以成大功。指日即届进兵吉期。伫望捷音速至。又据称、绰斯甲布土司等、情愿多派番兵。抢夺山梁。其情颇为真切。即谕以督率多兵。夺攻助剿等语。所办甚合机宜。又据奏、拏获小金川番人和尔嘉供词。其说亦未可尽信。但所供情形。与前此讯问番人等供词。均属相仿。看来金川贼众。此时尚视僧格桑为奇货。直待情势紧迫。再行献出。以图解免。或将七图安堵尔等、一并同献。其情大率类此。但两金川罪大恶极。万无可逭。并非缚献逆酋所能完局。况今各路进兵。尤不宜复通文檄。设或贼人情急。差人诣军门献俘求降。均宜置之不理。一面将所献贼酋贼目拘留。仍即设法。擒其所差头人。一并槛解京城。磔处示众。一面督兵上紧进剿。各路将军、均当深体朕意。切实办理。朕惟早盼喜音之至　　

○辛酉。祈谷于上帝。上亲诣行礼　　

○诣皇太后宫问安　　

○世祖章皇帝忌辰。遣官祭孝陵　　

○谕、朕临御以来。敬天报本为要。不敢稍有疎略。凡遇郊坛大祀。必亲诣行礼。自降舆以至礼成。一切典礼。俱有加增。四十年来。罔敢少懈。及至三十七年。朕逾六旬。始命大学士、礼部、将降舆远近。稍为酌减。此所以节缛仪而省精力。欲尽礼于大祀也。然亦因朕逾六旬始然。而诚敬益得申致。我万世子孙。谨凛朕意。若年未六旬。切不可稍减典制。倘蒙上天眷佑。临御年过六旬。方可如朕现行仪制举行。著永远为令　　

○壬戌。享太庙。遣果郡王永瑹、恭代行礼　　

○遣官祭太岁之神　　

○召大学士及内廷翰林等茶宴。以汇辑四库全书联句　　

○谕、据富勒浑、文绶参奏酉阳州知州王承爔、委办宜喜军营粮务。有长夫应找领工银一千七百余两。因众夫需用绵衣。据知府王立柱、将甲角等处旧存绵衣。请发给用。扣银归款。乃王承爔、以各夫已买有旧衣。情愿领银具禀。查阅该牧收支摺内。开有找给站夫绵衣价银一款。实未给领。又不将案卷移交明白。显系捏饰。请将王承爔、革职严审等语。王承爔承办军需。敢于冒销站夫衣价、至一千七百余两。情罪实为可恶。王承爔、著革职。交与文绶、速即严审。从重定拟具奏　　

○谕军机大臣等、今日据熊学鹏奏到各摺。均已批阅。内有发遣新疆人犯、有无脱逃、及已未拏获二摺。初阅所引谕旨相同。竟似两奏重出。及加细阅。乃一系查明有无脱逃。一系分别已未拏获。两奏原属一事。何庸如此分析。殊觉烦碎无谓。熊学鹏性情细琐。每于无甚关要之事。过求挑剔。此其一端。熊学鹏不可不知。著传旨申饬　　

○又谕、本日据裴宗锡奏到年终汇奏各摺。均已批阅。此等汇奏事件。前经军机大臣、分别酌议。如必待年底截数者。令于开印前办奏。其无庸清查候办者。均于年前具奏。以符年终汇奏之义。昨据三宝、萨载、奏到各摺。已属迟滞。当经传谕三宝等矣。今日裴宗锡所奏。亦不过甄别教职、佐杂、千总、及查奏幕友、各属扣展公出日期。并非必待新年入奏者。安省距京。爓江浙二省尤近。何更迟滞。该抚或以照例汇奏之件。未免视为具文。办理殊为拘缓。裴宗锡、著传旨申饬　　

○甲子。上诣大高殿行礼　　

○奉皇太后居长春仙馆　　

○诣安佑宫行礼　　

○幸圆明园　　

○谕曰、罗布藏多尔济、著赏用金黄缰。其原用紫缰。即赏伊子旺泌班巴尔。桑斋多尔济、亦著赏用紫缰。旺扎勒多尔济、著赏戴三眼花翎。并赏用金黄缰。其弟台吉敏珠尔多尔济、著在乾清门行走。　　

○乙丑。定边右副将军广州将军明亮、参赞大臣副都统富德奏、查当噶尔拉、山势绵延。不能直前牵缀。但于阿布尔则、德乌塘二处。设为疑兵。臣仍同赴马奈、力图进取。兹据探路番人回称、绕至思觉地方。四面瞭望。约有七八十户。实为克舟九寨屏障。必须攻克。但思觉在博堵之上。路径虽有三条。雪深冰滑。倍难行走。土兵等情愿先取博堵。以便抢夺思觉。臣查河北马奈一路。应于布拉克底之临卡地方。密为进发。其河南博堵一路。亦应由墨垄沟、越过甲木山梁。更为出其不意。但河南北各路。俱有数日程途。官兵移动。究不如土兵趫捷。是以先将屯土兵丁、照所拟道路。令其分头先进。一面将满汉兵丁、酌派续进。臣仍临时迅往督率。现准阿桂札知、于正月初十日。会同进攻。已将地方远近扣定。即遵钦定日期进发。所有安台设站事宜。饬臬司李世杰、密为布置。均可无误。惟正地一带紧要。留兵二千人。仅敷守御。而南路军营。又断难抽兵添往。恐贼出滋扰。于格藏桥甚有关系。现密札副将郑国卿、在革布什咱番户内、再行添募。务即攒凑汉土官兵百余名。带往甲鲁、与正地山口交界处。大张声势。作为进攻之状。得旨、所筹皆合机宜。速望捷音之至　　

○丙寅。谕、前因总兵敖成、补授镇远。复调赴南路带兵。所遗威宁镇总兵员缺。令阿桂拣员奏补。今据奏乾清门三等侍卫特成额、自赴军营以来。奋勉学习。有志向上。亦能带领绿营兵弁。令其署理等语。著照所请。贵州威宁镇总兵员缺。即著特成额署理　　

