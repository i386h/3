<!-- { "loadSidebar": true } -->
○直隶河道总督顾琮奏。金门闸石坝、暨长安城草坝、引河挑竣。得旨。知道了。此两次雨颇大。水势若何。堤岸若何。可将情形备悉奏闻。以慰朕念。　　

○两江总督那苏图奏。各属得雨播种。并蝗蝻扑灭。得旨。览奏、朕怀诚慰。但豫东二省。皆有飞蝗自南来者。此皆扑捕不力之所致也。卿其知之。　　

○江南河道总督高斌奏。河工平稳。曹县漫溢堤工。抢护完竣。又淮北连日蝗蝻俱灭。得旨。览奏、朕怀诚慰。所虑者、飞起之蝗。恐不能速捕耳。地方官若有奉行不力者。可告之督抚。俟其净尽。作速奏闻。　　

○又奏。每岁漕运经由。请开通旧河。以免过闸牵挽之劳。回空后、则酌看水势。因时启闭。请敕部议覆。得旨。此原系因时制宜之事。何必如此拘执。复求交部耶。　　

○又奏。开放新闸水势情形。得旨。览奏。曷胜欣慰。此皆卿经理得宜之所致也。　　

○江苏巡抚张渠奏。委员督捕三＜?氵义＞河、丹阳、太湖、一带积匪。并严缉供出之余党。查拏惩究。得旨。此事可嘉之至。竭力办理可也。　　

○又奏。淮安、扬州、徐州、海州、四属。上年被灾独重。民犹拮据。请将缓折漕米五万四千余石。再行缓徵。得旨。所奏是。有旨谕部。　　

○又奏。上下两江、拨运楚谷。临时酌量缓急。截留备用。或收成相等。平分各运。得旨。此议即属允当。想那苏图等、亦不过如是办理也。　　

○又奏。巡抚养廉不敷办公。请照督臣衙门、另给公费之例减半。每年赏给公费银二千两。得旨。此在汝可耳。著照所请行。将奉旨处。咨部知之。　　

○安徽巡抚孙国玺奏。各属得雨。并批饬预期报旱之怀宁等县愚民。及审究鬨堂求赈之芜湖县劣衿等。得旨。览奏、朕怀诚慰。汝所办理。亦觉得中。可嘉之至。　　

○浙江布政使张若震奏。督徵各项完纳银米。得旨。览、亦赖上天恩泽。赐以屡丰。故汝得以从容妥办也。　　

○湖广总督宗室德沛奏。湖北贮谷无多。请委员赴湖南等省。采买二十万石。以备本省邻封缓急之用。得旨。知道了。应如此办理者也。　　

○河南巡抚尹会一奏。开封府省城。被水成灾。请赈恤一月。得旨。所奏情节。知道了。加意警省。毋得复如前因循怠忽也。　　

○又奏。豫省甚雨。沁黄交涨。沿河武陟等十县。地亩淹浸。查明抚恤停徵。得旨。办理甚妥。知道了。　　

○又奏。省城暴雨。民无宁居。药局火轰。员弁殒命。咎在臣奉职无状。依违苟且。请赐罢斥。得旨。若云用汝错误。则朕亦不得辞其咎。但人材难得。恐代汝者不如汝。或亦似汝。则朕咎将谁诿乎。但因循苟且四字。实汝之病。既自知之。其勉力改过。朕将观汝后效焉。　　

○河东河道总督白钟山奏。曹县漫工。补筑完竣。得旨。览奏。朕怀诚慰。但伏秋大汛在即。更宜加意防护者也。　　

○署山东巡抚黄叔琳奏。沂州、济南、武定、泰安、青州、兖州、东昌、七府。飞蝗入境。曹县、单县、菏泽、金乡、济宁、临清、六州县。黄水漫溢。请分别抚恤。得旨。知道了。捕蝗一事。实可以人力胜之。竭力督催扑捕。务使净尽。作速奏闻。　　

○川陕总督鄂尔达等奏。泰安、武威、永昌、古浪、被水。皋兰、渭源、河州、陇西、会宁、宁远、伏羌、阶州、秦州、西宁、平番、被雹。请分别抚恤。得旨。所奏俱悉。甘省灾伤之余。复有此被雹被水之时。朕实切惶悚。不知汝等督抚。作何虑也。　　

○陕西提督李绳武奏参。本年带兵换防哈密之游击孙道林。私带小唱。沿途逗遛。得旨。此奏甚是。知道了。军政务宜严肃。则平时操练有方。而缓急亦赖以有备。断不可谓无事之时。而少存姑息也。　　

○四川巡抚硕色奏。守备冶成福。带兵驻防郭罗克地方。缉获积年劫夺贼匪。分别劝惩。得旨。知道了。此事颇有关系。汝既离此地。当告之方显、潘绍周等。令其妥办。　　

○四川重庆镇总兵苏应选奏。请停委员盘查军火器械。总于镇臣出巡时。造册送核汇题。以免纷繁。得旨。镇臣尚有何事。而并此亦欲省耶。殊属冒昧。　　

○两广总督马尔泰奏。英德县长岗岭开矿炼铜。内有炼出银两。请归该商工费之用。又河源县铜矿。贴近银山。及英德县之洪磜矿。出银过多。恐谋利滋事。应请封禁。得旨。所奏俱悉。惟在实力行之。但所谓银矿应闭之说。朕尚不能深悉。或者为开银获利多。则开铜者少乎。不然。银亦系天地间自然之利。可以便民。何必封禁乎。卿其详议以闻。　　

○又奏。盐务羡余名色不一。相应查清报部。又潮州每年陋规四千两。应请革除备公。得旨。此奏甚属可嘉。实力行之。则将来获益。必有多于计锱铢而忘大义者。　　

○又奏、请开增城县硝厂炉三十座。暂借司库银一千两。给该县添设硝炉。以广熬煎。并阳山地方。听民挖煎。照价收买。数年后、火药必能充裕。得旨。此奏甚当。如所请行。　　

○署广西提督总兵谭行义奏、整顿各营、及土司地方宁谧情形。得旨。所奏俱属详明妥协。朕甚嘉悦。但既见到此。可徐徐实力行之。自有效也。　　

○总理青海夷情事务副都统巴凌阿奏、亲抵卡伦。饬员防范。及查勘展卡情形。得旨。是。所当时刻留心者也。　　

大清高宗法天隆运至诚先觉体元立极敷文奋武孝慈神圣纯皇帝实录卷之九十五　　



大清高宗法天隆运至诚先觉体元立极敷文奋武孝慈神圣纯皇帝实录卷之九十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。秋七月。乙巳朔。享太庙。遣和亲王弘昼恭代行礼。　　

○命实力捕蝗。谕军机大臣等。今年五六月间。雨泽调匀。禾稼畅茂。可冀有秋。惟是直隶、山东、有数州县飞蝗尚未全灭。深廑朕怀。往来之人。皆以为蝗由河间蔓延他处。该县不能扑灭净尽。则其怠忽可知。前孙嘉淦奏称。属员内若有捕蝗不力者。即行参奏。今朕所闻如此。伊岂无闻见。可寄信询问之。　　

○予故云南鹤丽镇总兵官、顾纯祖。半葬、祭如例。　　

○命革霸占水窝、与民争利之太常寺卿王＜??泭＞职。交部质审。其参奏之巡视北城刑科给事中亨泰。掌河南道御史朱士伋。交部议叙。　　

○吏部等部。议覆湖广道监察御史吴士功奏。定例开列京堂翰詹等官。将应补应升人员。照例开列。其正开列者。例有降级留任等项。俱不开列具题。至转补、及其次应升人员。例载俱另缮夹单。与题本一同进呈等语。内有降留等事故者。未曾议及。臣愚以为、循资格虽有其次之分。广登庸岂无不次之擢。请嗣后京堂翰詹等官。凡有降留等项事故者。开列本内。勿论正开夹单。俱行扣除。俟开复后。通行开列。臣等酌议。请嗣后凡其次应升京员、开写夹单者。如有降革留任案件。于该员名下注明。其应升外官。及对品转补。亦一并注明。从之。　　

○丙午。上御勤政殿听政。　　

○诣畅春园问皇太后安。　　

○大学士鄂尔泰等。议查会典内载。直省督抚本章。如系地方公事。皆用题本若系本身私事。俱用奏本等语。本年三月内。颁赐世宗宪皇帝御制文集。乃系赏赐本人祗领之书。应用奏本谢恩。今各督抚、或用奏本。或用题本。据通政使归宣光等、奏请定例。臣等酌议。嗣后有赏赐书籍。如系概行颁发、各衙门存贮交代者。谢恩应用题本。若赏赐本人祗领者。谢恩应用奏本。如代属官一人谢恩者。亦用奏本。如有违例误用者。通政使司照例题参。从之。　　

○吏部请简浙江学政。得旨。邓钟岳在浙江学政任内。声名甚好。著再留任三年。　　

○户部议准。给广西新设盐运司知事。每岁养廉银一百二十两。从之。　　

○又议准、甘肃巡抚元展成题请。下川口堡。极贫穷民、加赈三月。次贫穷民、加赈一月。从之。　　

○转工部右侍郎阿克敦、为左侍郎。以内阁学士兼都察院左副都御史索柱、为工部右侍郎。　　

○戊申。谕。据郝玉麟、王士任、奏称福建按察使伦达礼。自到任以来。为人诚实。办事勤慎。惟于上年身体抱病。初犹时作时瘥。近日胸膈虚胀。渐成怯弱之症。非解任调理。一时难以痊可等语。伦达礼著解任来京。俟调理痊愈之后。奏闻另用。其福建按察使员缺。著四川驿传盐茶道张嗣昌补授。　　

○定边左副将军和硕超勇亲王固伦额驸策凌奏。本年二月。军机来文。奉旨令两路将军大臣等。留心严防准噶尔使臣盗窃马匹牲畜。请将喀尔喀四部落、游牧地方、防备兵一万余名。各携两月资粮。俾赴汗山、鄂尔坤河、齐齐尔里克、等。水甘草盛之处。于七月间各至该地方。此项兵丁器械马匹。遣参赞大臣副都统阿兰泰点视。绰卡图等处。驻劄参赞大臣副都统海兰。所领博尔德索伦兵一千名。喀尔喀兵一千名。前往乌里雅苏台城之附近地方。所用钱粮米石。备至明年六月。粮用官驼负送。在彼处过冬。臣处所有东三省满洲兵二千名。内著副都统宗室图纳。统领一千名。察哈尔牧场兵二千名。内著副都统谟尔珲。统领一千名。喀尔喀防秋之兵三千名。内著喀尔喀副将军固山贝子成衮扎布。统领一千五百名。随臣前赴鄂尔海西拉乌苏等处地方驻劄。其余东三省兵一千名。著护军统领阿林统领。察哈尔牧场兵一千名。著副都统际昌统领。喀尔喀兵一千五百名。著辅国公衮布策凌统领。于额尔德尼昭、塔密尔等处驻劄。用心巡了。俟阿尔台山得雪报到后。彻回过冬。得旨。知道了。但阿林际昌二人。同居一处。微有不妥。二人皆庸懦。仓卒有事。亦无主见。明年毋得如此。　　

○江苏巡抚张渠、疏称无锡县城垣。坐落湖滨。年久坍塌。修葺难缓。下部议行。　　

○己酉。工部等部议覆。护理湖南巡抚布政使张璨疏称。湘乡、安化、二县。开穵煤厂。监收磺斤。煤厂散处外乡。监视官刻不可离。请各设主簿一员。专司厂务。并增设书办。择地建署。应如所请。从之。　　

