<!-- { "loadSidebar": true } -->
○谕、前因潼关城垣工程。巴延三、德成、会同勘估时。将不应添修之水关泊岸堆拨。率行浮估。虚糜帑项。经和琳查明具奏。当即降旨、将巴延三、德成革任。前往潼关工所。眼同和琳等、当面讲求。以服其心。兹复据和琳、将查收潼关城工。分晰删减数目。据实核奏。内如南北水关二座。券洞之上。祇须随城安砌排垛宇墙。尽可饰观。今德成仿箭楼式样成造。于两关添建闸楼。悬挂千斤闸板。每块重五千斤。非七八十人。不能启放。试思水关安设闸板。所以御水。而非藉以御寇。即为防人起见。平时放下。适遇潼水猝至。不能拽起。转至阻遏城内。淹浸民居。是防患而适以滋患。如荆州前年之合城皆水。虽下愚无知。亦不至糊涂若此。而其上复添盖箭楼。巍峨耸峙。殊属无谓。又城上建堆拨房七十二座。无人看守。尤为虚设。潼关在汉唐时。原为雄镇。安设重兵。自不能不于城上建设堆拨。今昔异势。潼关尚不如直省之一邑。并无重兵在彼驻守。又安用此堆拨为耶。至自西门至东门。一带城身。系衣山脚建筑。原属坚实。从无冲决之患。乃德成因有添建泊岸之举。转将山脚刨去。是从前山脚之土本坚。无须泊岸以护城根。而今日泊岸之土浮松。必须挑溜以资捍卫。且应时时修筑矣。种种错误。实出情理之外。且券洞安设千斤闸板一节。曾经金简在朕前奏及。伊向德成讲论。德成以明季李自成到潼关时。曾从券洞内潜过。此言尤为可笑。李自成在明季。横行蹂躏。残破郡县。不可胜计。又安能处处为之设备。此等妄论。直同梦呓。总之德成、性成自高固执。前因办理河工。与阿桂意见龃龉。即其于工部同僚中、素所嫉恶者。莫若金简。而于福长安、亦情同冰炭。皆朕所素知。其意以为与此数人不和。断不能在朕前攻摘其短。而伊平日又以廉介自居。工程复称为谙习。谅必为朕所袒护。故敢于勘估潼关城工一事。固执己见。任意率行。即彼时巴延三、秦承恩、俱有不必如此大修之语。向其辩论。而德成竟置之不顾。盖欲藉此得有沾润。为肥己娱老之资。而举朝大臣。想皆莫敢谁何。以致营私执拗。虚糜帑金。至一百三十余万之多。其居心实为可恶。德成、前已革任。著即拏问。令巴延三押解来京。交刑部治罪。巴延三既知德成勘估过当。与之讲论不从。即应据实奏闻。乃亦随同附和。固难辞咎。但念其本系庸懦无能之人。业经革任。免其置议。至工部堂官。于德成滥行勘估之处。未能指驳。照估题覆。亦有不合。著交部议处。余仍著军机大臣会同议奏。　　

○又谕、据伍拉纳等、奏审拟巡洋哨船、遇盗恇怯、装伤捏报之弁兵一摺。已交军机大臣、会同刑部速议具奏矣。此案外委陈学明、巡洋遇盗。被劫军械。胆敢装伤捏报。希图掩饰。情殊可恶。伍拉纳赴浙查阅营伍。一经禀报。即能就近将陈学明装伤捏报各实情。逐细究出。审明定拟具奏。办理甚为认真。伍拉纳著赏给大荷包一对。小荷包四个。以示奖励。至福崧、陈杰、现驻台州海门等处。查拏洋盗。何以直至伍拉纳到后。始行查奏。若非伍拉纳到浙查办。则福崧、陈杰、竟不能究出此案实情。伊等在彼。所办何事。福崧、陈杰、著交部严加议处。　　

○庚午。谕、据毕沅等、奏审明杀死胞兄年远稽诛之王谷平一犯、即行办理一摺。此案王谷平、于乾隆二十五年。与胞兄王谷治、酒后争论。持刀向戳身死。伊母刘氏。以王谷平若报官问罪。恐致绝嗣。当恳户族王宗汤等、将王谷平逐出。为伊嫂祁氏、择立堂侄王家让为嗣。厚给财产。今因祁氏身故。王谷平复向王家让占产争讼。经随州知州张璇、讯出从前戳死胞兄。私行调处各实情。审明正法。王谷平以戕兄重犯。因伊母私和寝事。彼时承继之王家让。年仅七岁。尚属无知。至今已三十余年。若非王谷平有占夺财产之事。竟至无由举发。且当日立有分关嗣约。所有作证之王宗汤等。现俱年逾八十。设于此案未经破露以前。先已身故。亦不能证据确凿。今该犯因踞占屋产。经该州究出种种情节。并起出旧存嗣约内。载有王谷平刀戳胞兄身死字样。其目击王谷治被戳、听从刘氏私和之王宗汤等。又俱到案供吐。历历如绘。可见天网恢恢。疏而不漏。此等蔑伦逞凶之犯。断不能以事隔多年。幸逃显戮。似此天理昭彰。凶徒益当知所儆畏。至该州张璇、审理争产词讼。即能究出三十余年未破重案。立寘宪典。尚属留心。除将原摺批交该部知道外。张璇、著送部引见。　　

○辛未。上诣奉先殿、寿皇殿、行礼。　　

○谕军机大臣等、向闻海兰察、及各巴图鲁侍卫章京等、经过各省。沿途俱有需索之事。而承办各员。畏其扰累。亦遂争相馈送应酬。则办差家人长随等、必至藉词影射。任意开销。藉肥囊槖。此等用项。无从查对。办差之人。何所惮而不为。而承办之地方官。即以办差赔累为词。以致那移仓库。甚至科派闾阎。皆属势所必有。于地方殊有关系。各省督抚、经朕简任封疆。不能据实参奏。乃辗转周旋馈送。相习成风。实属非是。著传谕各督抚等、所有此次海兰察等、及巴图鲁侍卫章京、并兵丁等、经过各处。每省各派道员一二人。分段照料。入境、出境、专司车辆马匹廪给等事。到站即行应付。不可少有缺乏。俾官员兵丁等、行走得以迅速。事毕各奏闻。倘有需索扰累之事。饬令该道据实呈报。该督抚即应查办。不但带兵大小官员。指名参奏。即兵丁等、亦应严参究处。如各督抚等、有意弥缝。转相交接。一经发觉。必将该督抚、及派出道员。一并治罪。各督抚接奉此旨。务即严饬所属府厅州县。一体遵照。毋得仍蹈故辙。自干咎戾。　　

○又谕、据魁伦奏琉球国贡船到关。遵例免税一摺。内称、此次正副使贡船二只进口。逐一查验。与免税之例相符。随照例宽免。旋据该通事梁元鲁、率领来使马继谟等、赴阙叩谢天恩等语。琉球国既差使臣。赍进贡物。现在船只到关。经魁伦验明免税。该抚即应将该国贡使到境日期。及约计程站何时可以到京。专摺具奏。乃仅照例具题。而于该贡使何时可以到京。并未奏及。殊属拘泥迟缓。著传谕浦霖、即将该使臣能否于年内到京之处、据实覆奏。寻奏、琉球国正副使马继谟、陈天龙、于八月二十、二十一日。先后到闽。十月初二日。派员伴送启程。十九日已出闽境。计十二月二十日以前。定可到京。报闻。　　

○又谕、鄂辉奏、现在贼匪业已败回。不过在济咙、聂拉木一带。观望拒守。俟与成德先后抵藏。督率现带之屯兵二千名。设法攻取。纵使大雪封山。亦须绕路前进。痛加剿杀。以目下情形而论。滇兵尽可不调。现已飞咨停止。又据成德奏、接奉谕旨、令其相机办理。不可勇往贪功。致有疏失。惟有凛遵训谕。不敢冒昧贪功等语。廓尔喀侵扰后藏。占据扎什伦布。不过意图抢掠。断不能在该处久留。朕早料及。节次降旨。将所调滇兵即行停止。乃鄂辉初次接到保泰咨调滇兵之信。以为尚可停止。及续得咨会。后行纷纷催调。而现因贼匪退回。又称滇兵可以无用。忽调忽停。全无把握。徒费粮饷。若非朕先期谕令孙士毅、富纲、将滇兵、及续调三十九族番兵、暂停进发。则早已启程出境。鄂辉如此进退无据。一切总待朕代为筹办。又安用带兵大员为耶。至所称贼匪现在济咙、聂拉木、一带观望。如果属实。正可带兵星驰赴藏。痛歼贼众。况鄂辉既得此信。成德行走在前。亦断无不知之理。乃成德每日祇行一站。并不趱程进发。前次朕方虑其冒昧轻进。降旨令其加意慎重。今似此行走多时。距藏尚远。所谓勇往者安在。是教其不可轻进。正中其退却之心矣。鄂辉、身为总督。正应将成德行程迟缓之处。一面参奏。一面带兵星速赶上。乘贼匪未遁之时。奋力剿戮。使之震慑兵威。知所儆惧。鄂辉计不出此。成德已行走濡迟。而伊亦效尤按站缓行。坐失事机。实为可惜。且鄂辉等、带领兵丁。方在中途。一时尚未能抵藏。贼匪早经退去。现交冬令。该处山高雪大。道路阻绝。岂能绕道前进。乃鄂辉先为此夸大之词。不特言不由衷。抑且不知事势。竟同梦呓。再鄂辉、成德、带领多兵。不能迅速抵藏剿贼。而鄂辉摺内、尚靦然为贼匪败回之语。殊不知耻。鄂辉等、如果与贼相遇。曾经接仗。或称贼匪败回。尚属有因。今鄂辉、成德、带兵行走。稽迟时日。距藏尚远。而贼匪于抢掠后。早经饱载而归。未见一贼。安得大言不惭。为此贼匪败回之语。此等军营虚词捏报。最为恶习。明季往往如此。故有劳师远涉。不见一敌。而虚报首级。邀功获赏。以致军律废弛。赏罚皆无所惩劝。朕自乾隆十九年以来。办理准部、回部、平定大小两金川等事。迄今三十余年。于军务机宜。无不亲为运筹指画。军营将士。亦皆恪遵纪律。从不敢有虚报邀功之事。鄂辉此等伎俩。祗可任听伊属下将弁。欺其庸懦无能。混行禀报。伊视朕为何如主。而亦欲以此等虚词尝试耶。鄂辉、成德、均著传旨严行申饬。并交部严加议处。至贼匪败回、在济咙、聂拉木一带拒守之语。究系得自何人。仍著鄂辉据实覆奏。又鄂辉另摺奏称、现在带兵行走。一俟奎林到藏。再行面为商酌。于春融雪化、合兵进剿等语。此事现已令福康安驰赴西藏。督率剿办。计其抵藏日期。应在奎林之前。所有军行一切事宜。竟俟福康安到藏后。听候调度办理。鄂辉、成德、既已迟误于前。若再不加奋勉。立功自赎。伊二人恐不能当其罪也。　　

○以湖北黄州协副将明安图、为湖南镇筸镇总兵。　　

○旌表守正捐躯河南考城县民于忙来妻王氏。　　

○豁免江南兴武二帮旗丁李芳馨、遭风漂没米六百七十三石有奇。并赏恤淹毙水手如例。　　

○是月。江南河道总督兰第锡奏、黄河各厅。自霜降后水势日消。埽工坚稳。惟河性善于坐湾。塌滩距堤、仅二十余丈。应于迤上坐湾处。扎木龙三架。各长三十丈。以资挑护。批、似此、一架足矣。不应听工员多费开销。况皆向所无者。又称、两岸堤工。尚有应加培宽厚、并圈筑越堤处。现委员勘估。俟估竣另行会核奏办。批、无此、工员不可糊口矣。然不可有加无已。　　

○河东河道总督李奉翰奏、微山湖收水一丈二尺一寸。来年足敷宣洩。运河水消。滩嘴显露。应行挑切工段。现饬查量估计。南旺、济宁、彭口塘河、及长河受淤处。俟河水再消。方得确估。总期工段核实。节费利漕。得旨、以实妥为之。　　

