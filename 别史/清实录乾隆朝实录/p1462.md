<!-- { "loadSidebar": true } -->
○兵部议覆、山西巡抚塔永宁疏称、绿旗营制。马、步、守、兼设。查通省马少步多者。靖安、灵石、交城、天城、阳和、忻州、朔州、东井集、聚乐、左卫、镇门、五眼井、河曲等营。有马守而无步粮者。井坪、静乐、老牛湾、三营。有马步而无守粮者。朔平一营。有守粮而无马步者。汾州、沁州、潞安、三城守。永和、大宁、黑龙关、胡峪口、五寨等八营。有步守而无马粮者。盘道梁、宁化、二营。酌将马步守偏多偏少营分。以守粮改步粮者。共四百二十四名。以步粮改守粮者。六十名。除以步改守六十名。彼此抵换外。其余三百六十四名。俱于附近标营内、拨换步粮。毋庸加饷。至汾州城守等十营。于守粮内改设马粮。查各营有营操马五十八匹。递年照营马按月支领草乾。俱系给步守兵领骑。无马粮差操实际。请以原设马乾五十八分。改为马粮。共裁守粮五十八名。应如所请。从之。　　

○丁酉。谕、陕西西安府属之咸宁、长安、咸阳、临潼、盩厔、鄠县、兴平、高陵、三原、泾阳、醴泉、富平、耀州、同官、同州府属之潼关厅、暨大荔、朝邑、华阴、郃阳、韩城、蒲城、白水、商州属之雒南、邠州、长武、三水、淳化、乾州、永寿、武功、等三十厅州县。入夏以来。虽连得雨泽。未为透足。其沿边一带之延、榆、二府。鄜、绥、二州所属去岁被灾之各州县。雨水亦未能沾润。应州县等、夏麦既已歉收。民力未免拮据。朕心深为轸念。自应分别重轻。酌量接济。著钟音即于各属仓储内拨动米石。或应平粜。或应借给耔种。其上年被灾而今岁夏收又复歉薄之处。则酌量情形。即于宁夏及晋省运到粮石内量加赈恤。务使贫民均沾实惠。不致失所。以副朕体恤边氓之至意。　　

○又谕、军机大臣会同工部议覆、王进泰请将崇明镇暨沿海各营、现在届修各船。先行趱修一半。以应秋操。其余一半。缓俟来年接修一摺。此事既有康熙年间议准定例。载在会典。各省自应遵照办理。何以江南崇明镇标等营额设船只。同时修造。遂至营员以无船为词。停歇操演。可见地方陋习。于奉行故事之中。即滋废弛之弊。似此相沿日久。纵使多设规制。严立章程。而承办者视为具文。督率者漫不稽察。惟以纸上空文。涂饰了事。所谓实心扬历者果安在耶。如果现在按期兴修。次第办理。则王进泰身任提督。必不致遽行如此陈奏。此案不行先后兴修。以致无船应操之各该管官。俱有应得处分。即该督抚亦不能辞其责。著尹继善逐一查明具奏。交部议处。以为不遵定例者戒。其设有战船各该省分。亦著照此确实查明。一体办理。　　

○又谕、据钟音奏、河南陕州发遣巴里坤人犯张五法。于泾州地方脱逃。行至潼关被获等因一摺。发遣巴里坤。均系免死减等重犯。如有潜逃被获者。即行正法。定例綦严。而该犯以罪应缳首之人。秋审减等。已属宽典。乃敢于中途破械脱逃。首干例禁。法无可逭。张五法著照所请。即行正法。以示炯戒。疎脱及佥差不慎之各地方官。俱著分别参处。其在潼关盘获逃犯者。查明官弁。咨部议叙。兵役酌加赏赉。俾知鼓励。　　

○谕军机大臣等、昨因王进泰奏崇明镇各标战船。一时兴修。无船可操。请先修一半。余船缓至来岁接修等语。已传谕尹继善、并凡有水师之各督抚。令其详悉查明。分别办理。并各营如冗多无用船只。应行裁汰者。酌为裁汰。即如从前京口、天津、各营船只。曾将多设者量为裁汰。以杜冗冒。其应留为巡防操演者。仍行酌留。数年以来。颇归实用。著传谕凡有水师营分之各该督等。令其详悉查明。分别应留应裁船只。奏明办理。但此系专为简练稽核。以收实效。倘该督等误会为节省钱粮起见。任意裁汰。转致有误操防。则失之远矣。再此案关系军政。该督查明定议时。自应具本题达。至奉到此旨。用摺回覆。题本中不必牵引。可一并传谕知之。　　

○又谕、据杨锡绂奏、临清闸外卫河浅涩。已移咨河抚诸臣速饬挑浚等语。卫河之水。发源百泉。与恒河小舟河合以济运。向来水小年分。既有疏浚泉眼。暂闭民闸之例。自应照例举行。漕臣之职。在于粮艘遄行。而沿河居民。则又以蓄水灌溉为利。惟在地方大吏。确按情形。因时疏浚。俾正流足以济运。而余水足以润田。则两得之矣。然此皆因今年雨泽未能沾足之故。若甘霖大沛。则不必更费筹画矣。著将杨锡绂此摺。钞寄胡宝瑔。令其速饬道厅各员。力加疏浚。全启官闸之板。而东西民闸。轮流启闭。并将恒河东十洞之内。及小舟河东西民渠。酌行堵闭。则漕船既可得资浮送。而民间田亩。亦不致有乏水之虞矣。　　

○以编修蒋檙、为云南乡试正考官。工部郎中魏梦龙、为副考官。编修秦百里、为贵州乡试正考官。御史刘龙光、为副考官。　　

○以光禄寺卿程盛修、为顺天府府尹。　　

○戊戌。上诣畅春园、问皇太后安。　　

○诣大高殿行礼。　　

○还宫。是日起。上以祈雨。躬祀社稷。斋戒三日。　　

○己亥。谕、朕此次亲诣社稷坛。祈求雨泽。礼部所开仪注内。无荐玉之礼。询其原委。则系相沿旧规。并无义意可考。夫玉以庇荫嘉谷。使无水旱之灾。载在传记。且于答阴之义。更为相称。著饬所司敬谨用玉将事。以迓神庥。并酌载入会典。祭之日。朕戴雨缨冠。素服。出右门。御常轿。由右一路行至金水桥。应御辇处。即步行至坛行礼。以申虔祷。　　

○又谕、京师去岁腊雪未能溥遍。而自春徂夏。雨泽愆期。虽屡次设坛祈祷。或雷雨一过。或小雨廉纤。入土不过一二寸。总未得邀沾霈。今芒种已逾。将届夏至。二麦既多失望。秋田尚有未耕。朕两月以来。宵旰忧虑。寝食靡宁。深加修省。昨降旨亲祭社稷坛。虔诚步祷。为民请命。不胜迫切。尔诸大臣皆国家共襄治理之人。休戚本属相关。当此望泽孔亟之际。又宁不各自刻责儆惕。以冀感召休和耶。夫灾沴之徵。必有人事以应之。或者政事尚有缺失。有须因时斟酌者。宜各抒所见。以备采纳。但不得毛举细故。摭拾浮言。如昔所称天旱求言故事耳。朕自即位二十四年。至今爱民之心。有如一日。凡所以为百姓虑者。无一事不极其周详。无一时或释诸怀抱。统计各省蠲赈之需。不啻数千万。此亦天下臣民所共知者。而恩膏下逮。常如不及。惟刑狱一事。法重则怨生。法轻则易犯。即如因祈求雨泽。清理庶狱。而宵小之徒。或遂乘此而作奸犯科。可见习俗浇漓。人心不古。亦安得不上干天谴耶。夫不能敷布德化。使朝宁之间。共励寅恭。闾阎之中。谨守法度。以迓嘉休而消灾祲。此则朕所深愧。凡我臣民。宜共体朕返躬自责之苦衷。各自警省。力挽颓风。则彼苍仁爱。阴隲下民。庶雨旸时若。可冀转啬为丰。以享乐利之泽矣。　　

○又谕曰、和其衷、著以布政使衔驰驿前往西路。同定长等办理屯田粮务。　　

○谕军机大臣等、据吴达善奏称、甘省各提镇营。储备铅觔一项。自调拨以来。渐见短缩。而兰州、宁夏等处。出产无多。不敷买补。请于湖北代购黑铅三十万斤。委员解赴甘省等语。铅觔为军储要需。务宜豫为积备。现在甘省各营存贮无多。本地买补艰难。未可任其缺乏。向来西安鼓铸铅觔。俱取资于湖北。买运定有成规。自可挹彼注兹。补完旧额。著传谕该督硕色、即于楚省收买黑铅三十万斤。委员解赴西安。转解至兰。其水路脚运。即于该二省耗羡项下动支。解兰之后。令各提镇分领回营。以补备贮原项。　　

○又谕、据常亮奏称、查检江苏藩司衙门、先后准到淮徐、淮扬、二道。移交离任各河员欠缴核减河工银两册内。竟有千总、把总、县丞、主簿、等官。应追未完。累百盈千。不一而足。嗣后应令务遵定例。不得派委微员。领帑做工。以昭慎重一摺。已交部议矣。领帑做工。此系厅员职掌。其微员末弁。以及效力人员。止令防守险工。催趱夫役。不得轻给帑金。著有定例。高斌在工。曾有此弊。整顿之后。尽行革除。看来日久废弛。复萌故智。即江苏一省。应追未完案件。已如此之多。若能慎重委办。何至欠帑累累。此最为河工陋习。著传谕白钟山、将现在应追微员核减各案。逐一清查。交地方官严行追赔外。仍将各该员委办工程。系何人任内之事。并现在有无此等滥委给帑情弊。详悉奏闻。　　

○又谕、据玛玛特讷则尔告称、霍集占于叶尔羌附近耕种等语。是逆贼等尚无远遁之意。盖伊等以我兵到彼。不过攻围数月。未能持久。俟彻兵即可无事。著传谕兆惠等、进兵时。须加意备办攻城器具。现在吴达善、于肃州造送攩牌。又有铸造大炮及云梯等件。足以突阵冲坚。至贼人逃窜之路。亦宜严为堵截。再披阅地图。痕都斯坦一路。似与克勒底雅相通。克勒底雅为和阗六城之一。富德等宜详加询问。派兵防范。　　

○又谕、前据明瑞奏、健锐营前锋琳保。不待云梯。直薄贼寨。朕已赏给噶克察巴图鲁号。仍谕兆惠、将似此奋勇击贼之人。查出请旨。今据将吉林署协领布尔哈等十四人列单具奏。著加恩将布尔哈、赐号布颜图巴图鲁。索伦署参领巴勒珲、赐号噶毕雅图巴图鲁。哲叶勒图、赐号齐尔玛海巴图鲁。乌密勒图、赐号固济尔巴图鲁。委署防尉固勒克讷衣、赐号肯特克巴图鲁。吉林署骁骑校萨尔泰、赐号鄂莫克图巴图鲁。马甲英赉、赐号巴尔巴图鲁。索伦领催隆恰、赐号超图巴图鲁。乌延察、赐号阿勒达尔泰巴图鲁。额默勒肯、赐号赛沙勒图巴图鲁。和帊勒图、赐号卫噜克森巴图鲁。穆库楚、赐号额德格勒图巴图鲁。锡扎布、赐号噶噜克三巴图鲁。察哈尔骁骑校巴图孟克、赐号巴图巴图鲁。照例赏银各一百两。以示鼓励。　　

○又谕、据兆惠等将纳木扎勒队内脱出兵丁等。查明力战得伤情节。造册送部等语。前据舒赫德于巴尔楚克。遇脱出之科科勒岱等四人。业经加恩赏银各十两。此次查送之兵丁等。除交部议叙外。俱著照例赏给银两。以示优恤。　　

○庚子。谕、目今天气炎热。五城平粜米局。赴籴者多。恐人众拥挤。感受暑气。果亲王现管药房。著同总管内务府大臣吉庆。于各米局处。酌量设立冰水暑汤。俾买米小民。各得赴饮。以解暑热。　　

○又谕曰、刘纶、熊学鹏、俱现在捕蝗未回。中城监粜。著派程盛修。东城监粜。著派海明、吉庆、裘曰修、轮流稽查。　　

