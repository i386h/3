<!-- { "loadSidebar": true } -->
○己酉。谕、前据尹壮图奏、督抚等藉交罚项为名。派累属员。致有亏缺。且言督抚等声名狼籍。吏治废弛。各省风气。大抵皆然。若果所言确有指证。据实劾参。朕必从严究办。而尹壮图两次奏覆。仍未指出一人一事实据。因伊有自请盘查之奏。当派侍郎庆成、带同前往山西。切实盘查。该省系书麟管辖。即伊摺内所指之人也。倘有侵亏。自不肯为之隐讳。今庆成偕尹壮图驰抵大同府。会同书麟、将库项逐一查照弹兑。丝毫并无短少。复将仓库丈量盘验。石数亦属相符。并据尹壮图奏明亲自盘查。不能指出亏空确据。陈奏不实之咎。百喙难辞。恳即回京治罪。是其前奏之逞臆妄谈。几如捕风捉影。毫无凭据。实已不能置辩。但阅其摺内、仍称猥以戆愚。冒渎圣聪。蒙派往山西盘查仓库。昼夜赶程。诚恐偶冒霜露之疾。不能平安回京。以受朝廷处治。转非为臣之体等语。是何言耶。往查是伊所请。今既派往。又欲回京。人臣受君命者。当如是乎。且伊奏摺祇云各督抚藉口罚项。派累贪婪。各州县仓库侵亏。官吏欺蔽。并未言及朕之得失。若所奏皆能确实。仓库竟有亏缺。方将嘉其公正。治督抚等以应得之罪。今尹壮图自知虚捏。而认罪之语。一则曰冒渎圣聪。再则曰受朝廷处治。故为隐跃其辞。转似伊抗疏谏诤。朕不能容受直言者然。则其居心巧诈。殆不可问。且所奏仓库亏缺。始而欲派满洲大臣同往查访。兹以大同府库无亏。又不欲赴他处盘验。遽请回京。似此进退任意。已犯人臣无将之义。尹壮图虽非积学。亦曾读书。宁不知人臣无将。将则必诛乎。在尹壮图之意。徒以备职闲曹。内而不能升用侍郎。外而不能如钱沣之简派学政。藉得养廉公费。思因此奏仰邀升擢。伊之才具迂谬。固不待言。即以学问而论。前奏各摺内。字画讹舛之处。不一而足。岂能胜训迪士子之任。盖伊亦自知才具学问。均属平常。即或不能邀恩录用。犹可以建白沽谠直之名。且得藉盘查各省仓库为辞。沿途吓诈。挟制官吏。将来或盘至淮扬一带。鹾贾等畏其声势。共相佽助。伊既坐博高名。又可广渔厚利。以为名利兼收之举。此在寻常庸主。尚不能受其欺。若朕烛照所及。情伪周知。小人心术。早已洞见肺肝。尹壮图视朕为何如主。而敢以此等伎俩。在朕前尝试耶。朕临御五十五年。敬天勤民。励精图治。仰膺昊眷。海宇乂安。自践阼以迄今兹。年跻八袠。亲综万几。贪官蠹吏。石王亶望、陈辉祖、国泰、郝硕等有犯必惩。从不肯轻纵殃民。稍滋扰累。是朕之爱民勤政。五十五年如一日。返躬自问。实无失德。即云罚项一事。亦不过因督抚等、偶有公过。量予薄惩。且实为爱惜人才起见。不但满洲人员无几。即汉员中人才可用者。亦属难得。是以不即罢斥。令其罚缴养廉。为地方公用。以赎其尸位素餐之咎。况金作赎刑。制于虞典。罚锾轻重。见于吕刑。古之圣帝明王。明罚敕法。皆所不废。朕之酌议罚项。岂得谓之过举乎。方今我国家帑藏充裕。藏富于民。普免漕粮地丁。及偏灾蠲赈。不啻数千万万。区区罚项。尚不及亿万分之一。若云贪此微利。则辞十万而受万。断无是理。况亿万分之一乎。尹壮图全不知朕用人之苦心。而冒为此奏。真同梦呓。朕转不嫌其谬妄。但觉其可笑可鄙耳。至尹壮图盘查外省仓库。是其自行奏请。今甫查过大同府库并无亏缺。伊亦自言大同如此。太原可知。但尹壮图摺内、所指原不止山西一省。查无亏缺。恐不足以服其心。尚当前赴山东、及直隶正定、保定等处。亦著庆成带同顺道前往。切实盘验。若言近省尚无侵亏情弊。即照伊摺内所指各省。遍历详查。亦无不可。朕办理庶务。从不肯颟顸混过。尹壮图不得惟以空言支饰。致蹈欺罔之咎。仍著明白回奏。　　

○谕军机大臣曰。庆成带同尹壮图、前往山西盘查亏空。该侍郎系钦派大臣。自当照例支予廪给。尹壮图乃自请前往之员。止给驿马。已属格外恩施。加以体恤。自不应复予廪给。但伊本系穷儒。所带盘费。想亦无多。如果不敷用度。庆成不妨将自领廪给、及跟役口粮内、酌量分给。以资日用。并著庆成传旨晓谕尹壮图、伊之谬妄之处。固难辞咎。然究系愚昧无知。其罪断不至死。亦不值治以重罪。现在接奉谕旨。令尔认真盘查。如果得有实据。圣恩尚当嘉予。如尔不能周察。我系特派之人。自当助尔实力查办。如此明白晓谕。庶足以折服其心。无可藉口。至尹壮图此次由直隶至山西。将来事竣回程时。即当盘查正定、保定等处。或令其再往山东、江、浙等省盘查。均未可定。前据伊摺内称、比年认罚最多之督抚。所得廉俸。除用度应酬外。尚余若干。又从何处生法若干。始完如许罚项等语。书麟即系有罚项之人。此时尹壮图现随庆成在太原省城。盘查司库。即著庆成带同尹壮图、面向书麟询问。将书麟罚项若干。除用度外。究于何处生法。详询书麟。书麟作何登覆之处。令其据实覆奏。如庆成等盘查完竣。业已起程。接奉此旨。即著带同尹壮图、速回太原。遵旨询问。毋得延缓。　　

○又谕、据书麟奏、庆成及带同司员等、自入山西境后。例有廪给。亦不支领等语。向来钦派大臣出差。俱按品支予廪给。前因尹壮图系自请盘查之员。是以降旨止给驿马。不予廪给。至庆成系朕特派带同尹壮图前往。所有应得之项。自应照例支领。再此次盘查太原省城司库之后。倘尹壮图复欲向伊所指之直隶、山东、江浙等省。前往抽查。亦未可定。著传谕各督抚。于该侍郎等到省时。俱遵照前旨。尹壮图止须给以驿马。其庆成及随带司员应得廪给。仍行按例给与。　　

○又谕、据福康安等奏、提讯崖州案内生存弁兵一摺。内称、钱邦彦在洋面被害在前。张中秀赶及在后。与兵丁奋力杀贼。该弁兵俱因抵御受伤。并非畏贼偷生。总兵陆廷柱、与钱邦彦、分路巡哨。当钱邦彦失事时、陆廷柱之船相去二三百里。无从得信。不能前往救应。至钱邦彦被害后、船只搁在河滩一节。查核情形。与原勘亦属符合。尚非装点捏饰等语。所奏自系实情。惟是此案盗匪拒捕戕官。迄今已逾数月。尚无一犯就获。殊属不成事体。著传谕福康安、郭世勋、严催该提镇、督率员弁。于沿海口岸。实力躧缉。务将凶盗尽数拏获。以靖海疆。毋任日久远窜。致成海捕具文。　　

○调镶红旗蒙古副都统博厚、为锦州副都统。以吉林协领灵泰、为镶红旗蒙古副都统。　　

○庚戌。谕军机大臣等、据惠龄汇奏通省城工一摺。内称阳谷等县四十二处。系前抚臣长麟奏准借帑生息兴修。其福山县一处。现据报本年雨水过多。坍塌城垣段落。已饬府查勘。另行办理等语。东省应修之阳谷等县四十二处城垣。经长麟奏明借帑交商生息。分限兴修。此项工程浩大。为各处地方保障。长麟前经估奏。未及兴修。交与惠龄接办。所有一切应办事宜。该抚务须按照章程。即行详查。确加核定。不得任听属员。草率从事。致有偷减情弊。其福山县城垣、既据奏称坍塌段落。亦著该抚勘明。另行办理。将此谕令知之。　　

○辛亥。上幸瀛台。　　

○谕曰、新授锦州副都统博厚之名。系汉文语气。著改名积拉敏。　　

○谕军机大臣等、据浦霖奏、接奉调补福建谕旨。即于十一月二十日自湖南起程。恳请来京陛见等语。已于摺内批令不必来矣。福建地方。民刁俗悍。非湖南可比。且系海疆重地。一应缉拏洋盗。稽查奸匪等事。均关紧要。浦霖系新调闽省。恐于该处情形。未能谙习。著传谕该抚到任后、办理地方事件。加意讲求。留心整饬。一二年后。再行奏请陛见。亦不为迟。浦霖于何处接奉此旨。即由该处速赴新任。　　

○豁免江西安福帮旗丁遭风漂没漕米一千一百四十四石有奇。　　

○壬子。孝惠章皇后忌辰。遣官祭孝东陵。　　

○癸丑。上幸瀛台。翼日如之。　　

○甲寅。谕军机大臣等、直隶、山东、山西、湖北等省。俱经各督抚陆续奏报得雪。豫省与该数省、境壤毗连。自应一律均被祥霙。且距京甚近。何以该抚迄今未见奏到。是否该省尚未得有雨泽。抑业经得雪。或未据各属报齐。是以具奏稍迟耶。著传谕穆和蔺、即将现在该省曾否得雪情形。迅速具奏。以慰廑注。　　

