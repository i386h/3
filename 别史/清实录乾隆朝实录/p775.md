<!-- { "loadSidebar": true } -->
○谕军机大臣等、新任安陆府知府王文裕、前于签掣同知引见时。观其人将来似有出息。于伊名单记以府字。及吏部以安陆府缺请旨。一时未得其人。检阅名单。因伊是武昌同知。就近补放。及请训召对。询知其尚未扺同知之任。知府乃地方大员。关系紧要。伊以捐纳之员。未亲民事。恐难胜任。可将此情节传谕塞楞额、彭树葵、令知该员补放知府。并非因才情出众。逾格拔用。著该督抚留心试看。斟酌奏闻。如于知府不甚相宜。不若奏明仍补同知为妥。　　

○己亥。谕、我国家从前用兵。以云梯登城为要务。其时人思奋勇。建功受赏。延及子孙。今承平日久。兵革不试。旗人已不知有此艺矣。朕思金酋恃其碉极险固。正可用此破敌。即使金川无所用之。亦满洲武艺所当训练者。可于八旗前锋护军内。上三旗、每旗派五十人。下五旗、每旗派三十人。择其少壮勇健者。演习云梯。以备遣用。交与公哈达哈、查拉丰阿、都统永兴、护军统领庆泰、副都统那穆扎勒、管领训练。并令来保、傅恒、纳延泰、旺扎勒、更番查阅。俟学习有进。朕亦往观。　　

○谕军机大臣等、京师自初十以后。每日皆得阵雨。至十六日。大雨竟日。十七天气晴霁。亦无过多之虑。京师情形如此。因念山东积歉之余。本年收成。虽据该抚奏报尚有可望。而近日雨泽。不知亦似京城甘霖大沛否。倘已称优渥。或不至嫌其过多否。朕观山东情形。如金乡、鱼台、等县。已有被水村庄。是雨泽不虑其少。而惟恐过多。著传旨询问阿里衮、令其速行奏闻。以慰朕怀。寻奏、东省于五六七月间、甘霖叠沛。不嫌过多。现在高粱、早谷、棉花、俱经结穗结桃晚谷、黍稷、晚豆、悉皆畅发。丰稔可期。其被火之区。自金乡、鱼台、邹县、济宁、乐安、博兴、曹县、平度、高密、胶州、等州县外。又有济阳、寿光、潍县、等县。洼地间被淹没。现委员查勘抚恤。作速疏消。酌借耔粮。及时劝种。得旨、览奏稍慰。　　

○直隶总督那苏图奏覆、金门闸石坝。原备减洩之用。本年伏汛长水。较上年尚小一尺三寸。因浑流挟沙。两堤内溜势。迁改靡常。今年溜势坐湾。直趋闸门。恐旁洩过多。正流渐少。水缓沙停。河身将有滞淤。故乘此水小时。即用秫秸柳枝。压镶沙土小坝挑水。以助其刷开沙嘴之力。并挖淤导流。坝乃不日而成。溜亦渐归中洪。此系一时救弊。后即不复加修。谨绘图贴说呈览。得旨、览奏、并河图。知挑水坝之说。原以救弊一时。且溜已渐归中洪。立坝亦不为无补。倘河身大溜、仍欲趋湾。朕就所阅之图。似应于朱笔直画处。开一引河。使大溜畅达。下游归河身正溜。似可不虑其奔注金门闸。以致减水太多。但是否于形势相合。可传谕那苏图、令其酌量情形。如引河当开。所费约略几何。倘立坝之后。河溜已归中洪。而开引河又费工甚钜。即可不必。著详悉相度奏闻。寻奏覆、遵旨亲履该工详度。前溜势兜湾趋闸时。一面挑水。一面挖沟导流。乃溜为坝逼。刷入新沟。河身日渐改直。现今溜归中洪。即在朱画处畅流。目前固无需开挑引河。倘将来大溜仍有兜湾趋闸之处。开河不过数十丈。河兵力作。即可克日成功。得旨、览奏俱悉。　　

○江苏吴江、震泽、二县坍没转轻田荡八十五顷七十四亩有奇。新涨转重田荡四百三十四顷三十七亩有奇。分别蠲升如例。　　

○庚子。上至观德殿。孝贤皇后梓宫前奠酒。　　

○上还宫。　　

○工部议准、江南河道总督周学健疏称、安东县西门外埽工。逼近城垣。南岸涨有沙滩。溜势北趋。每遇大汛黄。淮之水。汇归东注。西门埽工顶冲迎溜。实属至险。必须建木龙。挑溜开行。从之。　　

○辛丑。上御乾清门听政。　　

○诣畅春园、问皇太后安。　　

○幸圆明园。　　

○命定直省仓贮额数。谕米谷为民生食用所必需。朕夙夜筹维。一切农田水利。无不申谕有司。加意经理。又蠲免米豆税银。数至钜万。所以为百姓谋朝夕者。纤细具备。而迩年以来。各省米价。不见其减。而日见其增。反覆推究。莫知致此之由。常平积贮。所以备不虞。而众论颇以为采买过多。米价益昂。因思生谷止有此数。聚之官者太多。则留之民者必少。固亦理势之自然。溯查康熙雍正年间。各省常平已有定额。朕以积贮为要。故准臣工奏请。以捐监谷石、增入常平额。虽益仓储。实碍民食。朕既知初意之失。不可不为改弦之图。直省常平贮谷之数。应悉准康熙雍正年间旧额。其加贮者。以次出粜。至原额而止。或邻省原额不足。即就近拨运补足。所需运价。照例报销。其如何彼此拨运。并查定原额。及原额存粜之法。著大学士会同该部、悉心查明妥议具奏。　　

○又谕、刑部事务甚多。尚书盛安、不必办理都统事务。　　

○又谕曰、哈达哈现在患病。兵部无带领引见之人。来保不必管理吏部事务。著兼理兵部事务。　　

○户部议准、陕西巡抚陈宏谋疏称、怀远县余剩并续收粮三万一千余石。无廒收贮。应添建窰仓十座。从之。　　

○工部议准、江南河道总督周学健疏称、宿迁县黄河南岸孟城庵一带堤工。对河北岸上游马陵山嘴挺出。挑溜南趋。该工随成顶冲之势。甚为险急。必须编扎木龙护盘二架。又清河县北岸王家营地方。外临黄河。内逼盐河。河势坐湾。兼对岸涨出沙滩。逼溜北趋。其势甚险要。必须编扎护盘一架。从之。　　

○以太常寺卿富德、为左副都御史。太仆寺少卿广成、为大理寺卿。　　

○旌表守正捐躯之陕西清润县民高国祥妻韩氏。　　

○赈恤直隶青县、交河、东光、宁津、天津、沧州、南皮、庆云、盐山、静海、宁河、香河、保定、大城、延庆、沙河、广宗、邯郸、肥乡、广平、蔚州、蔚县、武邑、临城、高邑、深州、武强、饶阳、安平、等二十九州县旱灾贫民。　　

○壬寅。户部议覆、湖北巡抚彭树葵奏称、甲年钱粮。例应乙年五月奏销。而乙年钱粮。又应是年二月开徵。向来奏销时。祇将甲年完欠数目。载入盘查结内。于乙年已徵钱粮。并不具结。州县官遇有拖欠旧粮处分。往往挪新掩旧。是以州县亏空。发觉于离任交盘之时者居多。而发觉于奏销盘查之时者甚少。请嗣后直隶州、并府属州县。奏销盘查。仍令该管上司。将现年已徵正耗杂项钱粮。一并盘查。倘有侵蚀。即行揭参。如无缺少。仍具结申送。至知府有应徵之项。责盘查之道员。一体遵办。应如所请。并请令各督抚于清查司库钱粮。亦将本年新收各项。一并盘查出结保题。从之。　　

○署江苏巡抚安宁疏报、靖江县新坍折实田地一十一顷七十五亩有奇。新涨额外田一顷有奇。　　

○癸卯。谕福建厦门港仔尾地方。因今岁米价昂贵。刁民营兵等。欲照平粜官价、向米铺买米。乘机抢掳铺户米豆等物。水师提督张天骏、驻劄该处。并不据实陈奏。及经该督抚查拏匪犯。内有提标兵丁王赞等四名。现在究审定拟完结。张天骏以封疆大帅。不能约束标兵。目击刁匪抢夺情形。瞻徇不奏。著交部察议。以为漠视地方、军伍不饬者戒。寻议、张天骏、应照徇庇例、降三级调用。得旨、张天骏、著照部议所降之级。从宽留任。　　

○谕军机大臣等、阿里衮奏、东省连年饥馑。穷民艰于口食。共谋抢夺。多系无知误犯。援照乾隆五年、前抚朱定元请减灾黎误犯案内。分别流徒枷责发落之例办理等语。穷民遭遇灾伤。抚绥赈恤。不惜多费帑金仓谷。原以养其良心。使不流为匪类。以期安靖地方。在灾民平日果属良善。必不起意为非。乃明知国家有赈恤之恩。而以饥饿难忍为由。仍复肆行抢劫。若不严行惩究。将来必致群起效尤。此例起于朱定元。乃姑息之尤。伊在东抚任内。一切办理未妥。何足为法。试思伊当时仅莒州、郯城、二案。今已有五十二案。未必非扒抢例宽。有以启奸匪幸免之念。以致盗风愈炽。宽纵滋弊。已可概见。况东省负山濒海。非旱则潦。屡致偏灾。而民情凶悍。亦易于为盗。现据该抚奏报、今年已有数处被水者。当此积歉之余。收成又减分数。正须时时留心筹画。若再将抢夺案件、从宽办理。奸民肆无忌惮。何所底止。阿里衮所奏。大概不过为地方处分起见。所见甚小。且于该省情形未协。著传谕阿里兖、现在所办各案。俱著照伊应得之罪。按律分别定拟。不得概援饥民扒抢之例。率请减等。上年东省重灾。若非特派高斌、刘统勋、等前往协助。恐阿里兖一人。办理周章。未必能如此安怗。现在被水州县。近日情形若何。将来应作何办理。朕心深为轸念。著传谕阿里兖、时刻留心加意。妥协查办。以安抚灾黎。弭辑奸盗。不得稍有忽略。　　

○又谕曰、完颜伟在山东总河任内。挪用道库银两。虽系总河专责。但以同省该抚。岂无所闻见。既特交查办。该抚即应按限上紧催追。乃已经半载。仅催交银四百两。至完颜伟身故之后。无可如何。奏交该旗就近查办。阿里兖既瞻徇于前。又取巧于后。著传谕申饬。其完颜伟未完库项。交内务府查明伊家产抵补外。有不足之数。著行文该抚、将历年东省巡抚、布政、及滥行发给之河道等。令其按伊在任年月分赔。　　

○又谕、据福建巡抚潘思榘奏称、沿海弁兵澳甲人等。拏获偷渡人犯。每起或十余人。或数十人。似宜量为奖赏。请于客头包揽赃银、奸梢载渡船只、追变之日。即行赏给。以示鼓励等语。国家设立塘汛兵弁。稽查匪类。躧缉奸匪。是其分内应办之事。若著为赏例。恐兵弁人等。非赏不行。转非责成之道。至客头赃银、奸梢船只、追变之日。即或弁兵有需鼓励。用以给赏。亦应将作何查办。及分别等次酌赏。是否可以久行无碍之处。详悉筹及。今该抚摺内并未声明。著传谕潘思榘、令其会同喀尔吉善、悉心妥议。另行具摺奏闻。寻奏、嗣后偷渡船只。尚在沿海口岸。兵目澳保人等。在本管汛界拏获。毋庸给赏。如在洋面游巡追获者。按获犯名数。十人以上。赏银二两。每十名以上。递加二两。若尚未出洋。而别汛兵目澳保盘获。减半给赏。其赏银、俱于本案追变赃银船价内支给。余入官充公。仍将偷渡人犯。审明于何处出口。将该汛之疎纵兵役。一并究拟。其失察之该管员弁。照例查参。下军机大臣议行。　　

