<!-- { "loadSidebar": true } -->
○谕。朕览经略大学士奏报、于渭城驿驰赴成都。日行三百二十余里。此次经略大学士奉命遄征。每日带星就道。薄暮犹未解鞍。勤劳亦云至矣。途次又日有颁发谕旨、商办机宜、奏覆事件。无不精详妥协。而所过地方、吏治民瘼。又无不留心体察。兼之川境驿站马匹、料理未能齐备。甚有步行之处。乃自渭城驿抵成都。一日之间。至行三百二十余里。如此迅速。如此勤劳。苟非秉性丹诚。心同金石。曷克臻此。又奏称、布政使高越、抵任甫经八日。其遗误供应马匹之处。情稍可原。罪犹可逭等语。经略大学士因川省贻误军行马匹、具摺参奏。朕以高越系地方大员。武宏绪专司驿传。有误军机。情罪重大。是以降旨将伊等革职。枷号示众。今据经略大学士所奏。则高越情在可原。但既系地方大员。即到任未久。亦当上紧赶办。乃至贻误军行。咎亦难辞。著赏给道员职衔。留于川省委用。其布政使印务。仍令纪山署理。至武宏绪身为驿道。罪无可逭。仍照前旨行。朕用人行政。一秉至公。即如高越。前因贻误军行。即降旨重治其罪。今既知其情有可原。即宽其罪谴。予以自新。轻重权衡。丝毫不爽。经略大学士居心公正。办事精详。是以参劾于前。请宽于后。与朕意吻合。君臣之间。办理政务。果俱能如此。则事未有不当。而功亦未有不成者。朕于满汉大臣。原无歧视。但其中有知恩者。亦有负恩者。如讷亲辜恩负国。舛谬乖张。朕即重治其罪。而忠勇奋发如经略大学士者。朕岂可不加之优奖。以励臣工。以重国事乎。经略大学士傅恒。朕前已降旨优叙。其随往之达勒当阿、达清阿、安冲阿、此次亦甚奋勉。著交部一并议叙。将此传谕中外诸臣。俾知效法。寻吏部议。吏部尚书达勒当阿、乾清门头等侍卫达清阿、安冲阿、俱准其军功加一级。从之。　　

○又谕曰。庆复一案。该部尚未题请完结。朕思此案情节显著。更无疑窦。今所以久悬未结者。第因班滚尚未弋获耳。究之班滚现在。众所共知。同案之罗于朝、革松结、现在设法缉拏。固不待班滚就缚。始足定此爰书。即班滚到案。亦于庆复之罪无所加也。但庆复之案。其罪较之讷亲、张广泗、有间。盖讷亲之罪。在乖张退缩。负恩偾事。张广泗之罪。在狡诈欺妄。糜饷老师。朕前后所降谕旨甚明。至于庆复之捏报班滚焚毙。若系伊授意李质粹等、令其通同欺妄。则罪无可逭。而当日情形。则因属弁咸以为班滚实经焚毙。庆复明知其未确。而大局将竣。若再行究诘。则事难易了。是以随众附和。迁就了事。亦不无思家之念。而退缩乖张。则实未如讷亲之甚也。庆复之实情如此。军机大臣等、将朕此旨诘问庆复。然乎否乎。庆复身为大臣。膺阃外重寄。似此糜费军需。暴露士众。而终于扶同草率。核其情罪。虽明正典刑。亦所应得。但现有讷亲、张广泗、两案。絜而论之。庆复尚在可待之列。国家大臣。虽孽由自作。而屡有陷重辟之人。朕实不忍。此又朕姑息宽柔之失矣。但此三人中。若求一稍可迟待之人。则莫若庆复。且悬案不结。终非了局。庆复、李质粹等、著军机大臣、会同该部、即按律定拟具题。并将此旨、令诸王满汉文武大臣等公同阅看。寻军机大臣等奏拟。原任四川总督庆复、提督李质粹、总兵宋宗璋、均斩监候秋后处决。从之。　　

○又谕。朕御极之初。尝意至十三年时。国家必有拂意之事。非计料所及者。乃自去年除夕。今年三月。叠遭变故。而金川用兵。遂有讷亲、张广泗、两人之案。辗转乖谬。至不可解免。实为大不称心。伊两人、平日俱非不能办事之人。当班第因张广泗久未成功。请遣重臣督师。讷亲原系第一受恩之人。官阶在前。维时大学士傅恒、尚系协办阁务。若即遣大学士傅恒前往。将置讷亲于何地。且讷亲平日小心慎密。见事明白。受恩十三年。在近臣中无出其右者。至张广泗、自皇考时。即已用至巡抚。授为西路副将军。朕以苗疆需人。复调任黔抚。古州系从未开辟之径。崇山密箐。不亚金川。后复有城绥之役。张广泗皆能敉宁奏绩。上年调为川督。大臣等共庆得人。讵料讷亲则退缩乖张。张广泗测狡诈倾险。两人皆致偾事。不但伊两人出于命数之无可如何。朕亦梦想不到。由今思之。此番用兵。非为金川。直为讷亲、张广泗、居心不良。使之败露。亦并非为讷亲、张广泗、之孽不可逭。实乃上天仁爱朕躬。俾知用人如此其难。而为大臣者。当共知天道昭彰。如此可畏。宜各秉公忠。实心为国家任事。未必非朕不幸中之大幸也。即如讷亲在军前。但许傅尔丹等列名请安。不令一人奏事。而兵丁对阵时、伊于火光中望见之语。乃伊奏摺中自行发露。经朕指出。谓其从未亲身督战。降旨询问。伊乃自认果从未亲临督战。夫总戎之人。岂能每次临阵。或一二次偶然未出。亦属寻常。而朕即谓其从未临阵。彼亦自认无辞。是盖讷亲专图安逸。视士卒之捐躯效命。漠不动心。得罪鬼神。是以不待他人攻发、而自行发露耳。朕思及此。不觉悚然。至张广泗巧诈推诿。专欲陷害讷亲。以图经略之任。而不复顾国家军旅重务。有心贻误。经朕亲鞫。洞见肺肝。伊犹希觊复用。朕反覆穷诘。始供吐不讳。岂非天夺其魄。是以不容掩饰也。今两人罪状显著如此。朕即欲曲为保全。实出无策。讷亲、现交舒赫德、会同经略大学士傅恒、及尚书达勒当阿审拟。张广泗、现据军机大臣会同刑部、按律拟斩立决。朕非谓惟辟作威。欲将此两人寘之重典。令群臣知所儆畏。亦并不谓处置公当。赏罚分明。伊两人独非朕所任用者乎。今两人偾事至此。用人之误。实深为抱愧。若不按法治罪。则朕为饰非。为怙过。祖宗法度具在。朕何敢以意为轻重耶。讷亲、张广泗、皆系大臣。生杀予夺。朕不敢私。著传集诸王满汉文武大臣。将讷亲、张广泗、二案口供奏摺。并朕此旨。及庆复一案谕旨。令其公同阅看。朕将伊三人分别处置。是否允协。俾众议佥同。以服其心。并令中外臣工、共知朕用人之苦心也。　　

○吏部议奏。大学士张廷玉等、票拟错误。请将大学士陈世倌、史贻直、均革职。大学士三等伯张廷玉、大学士来保、协办大学士吏部尚书陈大受、均降二级留任。张廷玉有加十五级。应销去二级。免其降级。得旨。陈世倌、自补授大学士以来。无参赞之能。多卑琐之节。纶扉重地。实不称职。著照部议革职。史贻直、著革职、从宽留任。来保、陈大受、俱著降二级留任。张廷玉、著销去加二级。免其降级。　　

○户部议准。前任甘肃巡抚黄廷桂、遵议甘省各州厅县民壮。请裁汰一百五十二名。实存二千三百四名。从之。　　

○工部等部议准。浙江巡抚方观承奏、请修被风潮冲塌之海盐县城垣、衙署、从之。　　

○四川提督岳钟琪奏。续调杂谷土司兵二千名。已到五百余名。臣查塔高山梁。界在康八达、木耳金冈、两山之中。各处总路。若克此梁。可断贼应援。并可攻取康八达要隘。但梁上有木城、石城、土卡、三座。防范甚严。非用奇难以制务。臣于十一月十八日。派兵一千二百名。攻木耳金冈。诱贼聚援。以便乘机攻夺塔高山梁。我兵贾勇直前。夺获土卡平房三处。水卡一座。毙贼一百余名。臣与法酬、董芳、中秋、瑚什等、亲临督阵。见守备马化鳌、千总马汉臣等、俱奋不顾身。各带枪石等伤。贼势大挫。塔高之贼。渐移木耳金冈、为自守计。正可乘虚攻取。不意是日黄昏。降雪约深二寸。至二十日。尚未晴霁。俟天气一晴。即督兵进取。得旨。欣悦览之。汝调度有方。实可嘉悦。总俟克成大勋。从优议叙。　　

○以贵州镇远府属已革偏桥司左副土官杨清之侄安禄袭职。　　

○壬辰。谕。从前将王神保住圈禁。该衙门王即行请旨。朕因所奏甚急。降旨申饬。乃至今竟不具奏。此又过迟。神保住原非安静之人。将伊革去王爵。免其圈禁。交简亲王德沛、严加管束。毋令滋事。　　

○又谕。朕前日降旨。谓陈世倌多卑琐之节。并非泛论。即如伊乃浙人。而私置产兖州。冀分孔氏余润。斯岂大臣所为。今既革职。著谕山东巡抚。不准伊在兖州居住。　　

○军机大臣等奏。张广泗受恩深重。历任封疆。皇上因其尚谙军旅。特命以进剿金川。乃自抵军营以来。毫无成算。始则分兵十路。调度失宜。继又措置乖方。以致张兴失机陷没。他如遗弃军装炮位。失火轰碉、焚毙官兵。率皆委过于下。惟以克日成功、屡行妄奏。迁延岁月。糜费不赀。及闻讷亲前往。即诸事推诿。漠不关心。且信用贼酋姻党。袒庇黔省劣员。身为总统。布散流言。煽惑众听。其乖张欺罔。罪状非一。臣等按律拟议。张广泗失误军机。漏洩军情。煽惑人心。守备不设、为贼所掩袭、因而失陷城寨、毁弃军器。罪皆应斩。加以种种负恩。有心误国。实刑章所莫逭。应将张广泗拟斩立决。得旨。张广泗著即处斩。著得保、勒尔森、前往监视行刑。谕军机大臣等曰。军机大臣等会同刑部审拟张广泗一案。奏内引临军征讨、逗遛观望、因而失误军机者斩之律。而声明张广泗情罪重大。斩候不足蔽辜。请拟斩立决。是张广泗之罪。尚可不至于此。而大臣等加入立决矣。夫逗遛观望。失误军机。乃许应虎之罪。张广泗狡诈欺妄。有心误国。情罪重大。立决乃所应得。即伊自供。亦以为法当立决。若果应监候。则朕又何事亲御瀛台、降旨审问耶。从前年羹尧之案。所引斩律多条。今张广泗种种罪状。擢发难数。而军机大臣多人共办一案。乃至潦草错误。不合事理。又来保所写神保住宽免之旨。总不明晰。假令经略大学士傅恒在此。承办此等案件。自必斟酌妥协。何至烦劳朕心若是。朕益不得不望经略大学士之早奏肤功、迅速还朝矣。著传谕经略大学士知之。　　

