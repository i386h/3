<!-- { "loadSidebar": true } -->
○谕军机大臣曰。刘峨奏。古北口仓贮不敷。请于北仓漕米内拨给米一万石。以为五十年夏秋二季。兵米之需等语。今岁古北口外热河一带。收成丰稔。米价平减。该处所需仓粮。自应仍于古北口仓内拨给。即可就近采买还仓。若在北仓拨给。须由水路运至密云。复由陆路运至口外。岂不徒费运脚耶。著传谕刘峨。将因何不在口外采买。转请于北仓拨给之处。据实覆奏。　　

○癸卯。上幸宁寿宫。御景祺阁。赐王。公。额驸。大臣。及蒙古王。公。台吉等食。　　

○谕军机大臣等。据荣柱奏。审拟李存义。因强奸顾四儿不从。逞凶杀死。复因顾四儿堂叔顾二各。种遇。用刀砍死。李存义。因奸逞凶。杀死二命。又复扎伤二人。淫恶已极。此等凶恶之犯。审明后自应一面正法。一面奏闻。又何必请旨俟批回后。始行办理。致稽显戮。该侍郎所办殊属拘泥。荣柱。由刑部司员出身。何不谙事体轻重若此。所有李存义一犯。著即行正法。荣柱。著传旨申饬　　

○甲辰。上御抚辰殿大幄次。赐蒙古王。公。额驸。台吉等及年班回部阿克苏四品伯克迈玛第敏等十二人。金川木坪宣慰司甲勒参纳木卡。及各土司。土舍头目等。三十一人宴。　　

○谕。新正举行千叟宴。所有与宴之官员兵民。年在九十以上者。俱准其子孙一人扶掖入宴。其文武大臣年逾七十者。令其自行揣量。如步履稍艰。亦准其子孙一人扶掖入宴。以示朕优待耆年。有加无己之至意。　　

○谕军机大臣等。前召见襄阳镇总兵伸泰。因其年力就衰。清语生疎。深染绿营习气。难胜总兵之任。已有旨令其在三等侍卫上行走。乃昨据特成额。奏到各镇考语单内。尚称该员精力壮健。熟悉营伍。操演亦勤等语。总督统辖通省文武。于各该总兵贤否。自当随时体察。考核允当。始行具奏。方足以备朕拣择。今伸泰考语。该督率意填注入告。可见其于属员年力才具。平时全不留心。特成额。著传旨申饬。　　

○又谕。据冯晋祚奏。东省弥补亏空一摺。首摘叙事由。称东省亏空。依限弥补清完。乃阅摺内。复有参革知县罗焲章任内未完银两。请于现任各上司名下均摊赔补。及抵垫一款。请依承变之例。立限一年变缴等语。是该省亏空。并未能依限完缴。何以该布政使。即称弥补清完。况藩司管理通省钱粮。本有奏事之责。如果与巡抚意见参差。及别有袒护徇私情弊。原不妨据实参劾。朕必深为嘉许。即雨水粮价。银两交代。随时陈奏。亦属向例。至筹补库项。系地方应办公事。自应详禀抚臣察核办理。又何必专摺具奏。急于见长耶。看来冯晋祚。竟系意存宽限。为卸责市恩地步。殊属非是。著传旨申饬。其所奏摊赔立限二事。著交明兴。悉心筹酌妥议具奏。　　

○乙巳。谕军机大臣等。据特成额奏。查缉西洋人一摺内。称刘二彪所供佛像。请候部臣审办等语。此等佛像。并非案内紧要情节。该督转于小处用心。殊属可笑。至蔡伯多禄。为勾引传教最要人犯。自应上紧缉捕。乃迄今已阅四月。尚未拏获。此案西洋人书信。既有蔡伯多禄送至湘潭之供。看来该犯并未回至广东。亦未潜回闽省。自必仍在湖广一带藏匿。此事竟著责成特成额专办。该督务须饬属购线。严密访缉。以期速获。毋得视为具文。仍前疎玩也。　　

○又谕。据刘峨奏。河间县差役陈奉山。挟嫌诬告监生王继泰。复向索诈银两。以致王继泰。忿极戕生。该县姚迈德。并未讯出实情。朦混具详。正在驳饬审办间。该府福喜纳等。又据陈奉山之子陈文炽。指告生员王一会唆讼。拏获究审。随据该府禀报。王一会在监病故。显有别情。请将姚迈德革职。福喜纳解任严审一摺。此事甚奇。足见直省吏治废弛。该县姚迈德。纵役索诈。酿成人命。并不据实究报。心存讳饰。朦混具详。及经上司驳饬。尸亲控告。又偏听差役陈奉山之子陈文炽之言。将王一会拘拏监禁致毙。实出情理之外。如该县回护纵役诈赃。将王一会妄拏拘禁。又复致死灭口。则情罪甚重。即将该县拟扺。处以立决。亦所应得。虽在封篆以后。亦当按律办理。不可稍存拘泥。此案先经该督指驳严审。臬司梁肯堂。亦以事关人命。情节支离。详明驳饬。提犯查审。究出索诈毙命实情。会揭请参。自不至稍有回护。是以不复简派钦差前往审办。著传谕刘峨。不必来京。即往河间。速行提集犯证。严切究审。讯明确情。定拟速奏。审明后。若尚可及初六日入宴之期。即速来。　　

○是日。乙巳年立春。顺天府进土牛春山宝座。　　

○丙午。孝庄文皇后忌辰。遣官祭昭西陵。　　

○谕。古城。巴里坤。大臣。原因训练兵丁而设。并不办理地方事务。嗣因海禄。奏查地方官久项。始令兼管。但领队大臣。能训练兵丁。复能办理地方事务者。甚属难得。况彼处有乌噜木齐都统。又有道员等官。该地方事务。仍著乌噜木齐都统。道员等官管理。所有地方事务。毋庸领队大臣督察。以专训练。　　

○谕军机大臣等。前据刘峨奏。饬查拏西洋人汉色勒木。阿头大多。现在尚未就获等语。西洋人汉色勒木。即颜诗莫。阿头大多。即德天赐。杨义格拉。乌里必约。即罗机洲。麦守德。四人俱系令汪达洪寄信粤东。经该督委员伴送来京。当差应用者。并非汪达洪私行勾引。潜赴直省传教之人。著传谕刘峨。即通饬各属停止查拏。至接引传教之刘必约。亦据毕沅奏报拏获解京。将此一并谕令知之。　　

○是日起。上以岁暮祫祭太庙。齐戒三日。　　

○丁未。谕曰。三姓地方协领奇兰保。夥同薓夫舞弊一案。岂得谓明英不知情而无罪耶。著将伊公爵。并副都统之职革去。派松筠。都尔嘉质审。其所遗三姓副都统员缺。即著富珠礼调补。　　

○谕军机大臣等。据长清奏称。乌噜木齐。应纳地租官钱。改为纳银两。每两加增一二钱不等。请旨一律办理等语。此皆海禄从前过事苛求。是以长清如此厘正。尚觉可行。惟是乌噜木齐。非内地可比。长清甫经抵任。于一切事宜。惟期认真。固不可似海禄过于苛求。亦不得遇事退缩观望。一味宽简。即如拏获青山字一带地方私挖金矿等事。此亦海禄任内严行办理之事。岂得亦谓之苛求乎。凡新疆大臣。宜正已率属。遇一切事秉公办理。若果可行。朕必允其所请。嗣后长清。海禄。均当仰体朕谕。训练兵丁。宁谧地方。稽查盗匪。正已率属。断不可过事苛求。亦不得逡巡观望。市美沽名。将此传谕长清。海禄知之。　　

○戊申。以岁暮祫祭。遣官祭太庙中殿。后殿。　　

○谕曰。军机大臣。会同理藩院奏请。喀喇沁亲王品级喇特纳锡第。巴林亲王品级巴图。伊等本身原有之郡王爵。仍令世袭罔替。其恩赏亲王品级。缺出时不准承袭等语。此虽照例办理。但喇特纳锡第。巴图。行走多年。甚属勉力。著施恩将赏给伊等亲王衔。俟缺出时请旨。其原有之郡王爵。皆令世袭罔替。　　

○己酉。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○谕军机大臣等。据舒常等奏。将西洋人哆罗解京质讯一摺。据哆罗供称。四十八年三月内。有西洋二人。一名吧口□地哩哑喥。一名吧哩叽哩口□地。来对我说。有山东李姓。教名吧哆罗吗。要引他二人往山东传教。九月内。又有西洋二人。要往湖广四川传教。亦是山东李姓引去等语。山东李姓。系内地民人。乃敢私行勾引西洋人。往各处传教。情节甚为可恶。从前何以未据明兴查拏究办。足见该抚。于此案并未认真查办。著将舒常原摺。钞寄明兴阅看。即将李姓一犯。并其勾引前往之西洋二人。一并严拏务获。解京审办。毋得仍前疎玩。致要犯远扬漏网。将此由五百里谕令知之。　　

