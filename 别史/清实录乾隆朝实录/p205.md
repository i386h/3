<!-- { "loadSidebar": true } -->
○谕、朕昨阅工部月摺内。办庆成灯领银三百两钱二百串等语。朕因工部工程。近来每有冒销之弊。看来此灯。不过略为粘补修理。何至用银如许之多。且朕恭祭。太庙时。见灯穗颜色。俱已不鲜。是以降旨。令工部堂官详查具奏。今据工部查奏内称、新造庆成灯。发过银三百两钱二百串。系豫领之项。俟报销时将应找应缴之处。核实准销等语。凡有工程。例应先估后领。岂可一任司官冒领侵欺。纵有缴还。亦不过因朕降旨察查。比寻常多交数十两。岂有将大半缴还之理。明知浮冒。始令查奏。该堂官等、竟以朕为不谙事务。并不据实查奏。任意饰词朦混。甚属乖谬。著将工部堂官等、交部严加议处。　　

○添设贵州定番州州判。分驻大塘。从贵州总督兼管巡抚张广泗请也。　　

○缓徵长芦商人乾隆二年、三年冬季、未完盐课。　　

○戊子。孝康章皇后忌辰。遣官祭孝陵。　　

○补祀征准噶尔北路军营、及贵州征苗、应入昭忠祠人等。谕、我朝自龙兴以来。凡大臣官员。俱奋勇争先。同心宣力。翼赞皇猷。平定天下。以成大一统。前此效命疆场之大臣官员兵丁。仰蒙我皇考世宗宪皇帝特加恩恤。设立昭忠祠。列入其名。每年致祭。各为立传。以表扬忠义于无穷。其征逆贼准噶尔之役。西路军营阵亡人等。亦经查明。于安西地方。设立忠勇祠。唯北路和通呼尔哈诺尔、乌逊珠勒、等处战殁人等。入祠旌表之事。尚未举行。朕思两路军营之大臣官员兵丁。俱经争先效力。和通呼尔哈淖尔、乌逊珠勒、之战殁人等。虽属失机。其为国尽节。未始有异。理应一体加恩。著该部查明。照从前阵亡人等之例。入昭忠祠。以示朕一例悯惜为国授命尽节者之至意。其平定贵州等处逆苗战殁人等。亦著查明入祠。　　

○扎萨克辅国公东默特病休。以其长子旺钦扎布袭爵。　　

○己丑。春分。朝日于东郊。遣履亲王允祹行礼。　　

○上御乾清门听政。　　

○定湖南省随帮千总、给与养廉之例。谕、各省漕船挽运北上。例有随帮千总。协办运务。山东等五省。均于廪工之外。给与养廉以为资斧。前因江南未曾议及。已降谕旨。每员每岁赏有二十四两。著为定例。今查得湖南一省随帮千总。向例亦无养廉之项。未弁既办公事。自当一体加恩。著照江南之例。每员每岁给银二十四两。从乾隆四年为始。于司库存公银两内动支。　　

○又谕、轮进经史讲议之御史程盛修。所进咏史乐府十二章。指事寓规。词意婉挚。得献纳之意。与泛论经史者不同。甚属可嘉。著赏内用缎二疋。笔墨二种。以示嘉奖。　　

○议政大臣议奏、福陵形势天成。前有浑河与苏子河会合。发源甚远。汇纳诸山之水自雍正八年。高其倬错视为河工。建堤防护。屡被冲刷。不特岁糜帑用。恐于祖陵风水。大非所宜。经淳郡王弘暻。会同奉天将军、盛京五部侍郎、带领礼部员外郎管志宁、节次相度。佥称此旺方水城。当顺其安澜之性。应如所请。将头二三段石堤。慎重拆徙。其圆唇一道。非障水石堤可比。仍应听其自然。至虎皮石岸以下。迤南一带。皆属河身。毋庸妄议更修。从之。　　

○吏部议覆、河东河道总督白钟山疏陈漕运事宜。一、漕船盗卖米石。至五十石以上者。地方官降一级留任。一百石以上者。降一级调用。查旗丁沿途盗卖米石。大抵零星出售。是以定例重运入境。责令该管道府州县巡查。如失察盗卖一起者。罚州县俸六个月。道府俸三个月。二起者、罚州县俸一年。道府俸六个月。三起者、州县降一级留任。道府罚俸一年。四五起以上者。州县降一级调用。道府降一级留任。若如所请。以米石多寡分别议处。则盗卖四五起。而不及五十石者。俱可免议。固于定例较轻。而不肖旗丁。希图牟利。或有盗卖一二起。竟至五十石以上者。仅照定例罚俸。亦非慎重漕糈之道。应仍按失察一二起。合算米数至五十石以上者。地方官降一级留任。道府罚俸一年。失察一起以至三起。合算米数至一百石以上者。地方官降一级调用。道府降一级留任。一、旗丁盗卖米石。无不贿通催漕弁兵。其该管千总将备、及押运官员。因未定有处分。视同膜外。应请嗣后有催漕弁兵需索旗丁。旗丁贿赂催漕弁兵者。分别治罪。领押官员。与该管上司。分别议处。一、漕船遇有旱浅。必须剥运。应请照东省已行之例。地方官豫雇民船。按数给价。不许旗丁扣克。船户勒索。仍饬沿河官员。实力疏浚。毋得恃有剥船。致使阻浅。从之。　　

○山西巡抚觉罗石麟议覆、绥远城左翼副都统甘国璧奏、采买粮石。分贮归化、绥远、托克托、三城。以备平粜。查三城自移驻官兵。招民垦种以来。生聚日繁。需用粮石。已倍于昔。应如所请。酌支藩库耗羡存公银两。自乾隆四年为始。就近采买。分贮绥远、归化、二城各五万石。托克托城十万石。如有缓急。彼此碾运接济。其仓廒现已足用。俟买有成数。再行动帑盖造。从之。　　

○以翰林院侍读学士蒋溥、为内阁学士兼礼部侍郎。　　

○免贵州郎岱、普定、镇宁、安平、四州厅县。乾隆三年雹灾额赋。并缓徵旧欠。各有差。　　

○庚寅。上诣皇太后宫问安。　　

○户部议覆、湖广总督宗室德沛疏称、江广素称产米之乡。每年酌买带运。用资京中平粜。今楚省户口日繁。米价腾贵。若照向例采买。资本益重。恐与平粜无益。且粮艘带贮。种种不便。应停止。至江西省可否采买之处。交该督抚妥议具奏。从之。　　

○陕西省补行雍正十一年大计。年老官四员。有疾官一员。才力不及官一员。浮躁官一员。分别处分如例。　　

○以山西蒲州协副将邵铨、为直隶正定镇总兵。　　

○内务府总管兼侍郎衔丁皂保。内廷行走八十三年。以老乞休。上念其效力年久。赏给一品衔致仕。　　

○辛卯。上诣皇太后宫问安。　　

○吏部奏、苗疆各缺。令该督抚拣选廉静朴实者调补。仍照定例。分别三年五年期满。果能称职。保题即升。傥荐举不实。将原举督抚。并申详司道府。分别议处。至于文武各员。尤宜共矢和衷。有挟私误公者。督抚提镇题参。从之。　　

○世袭二等轻车都尉二格。以守城空班。部议革职。　　

○壬辰。上御太和殿视朝。文武升转各官谢恩。　　

○户部议奏、京通各仓。经和亲王等清查。其京仓亏缺之数。因向来查仓交代。讹用算书二五之法。丈算俱有赢余。今已报作正项扣抵。数实相符。通仓米石将赢余扣抵。尚缺三十七万石。既系讹用算法所致。又不能责之历年前任。分别著赔。应请豁免。至现在存仓。俱系实数。嗣后稍有亏缺。即著落现任官分赔。从之。　　

○铸给直隶临榆县儒学教谕、石门寨巡检司印。遵化州州同分驻石门寨兼管驿传盐务关防。从总督孙嘉淦请也。　　

大清高宗法天隆运至诚先觉体元立极敷文奋武孝慈神圣纯皇帝实录卷之八十六　　


大清高宗法天隆运至诚先觉体元立极敷文奋武孝慈神圣纯皇帝实录卷之八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。二月。癸巳。谕、朕从前降旨。将代赔祖父亏空已奉恩免人等、停选停补者。俱准归入伊等班次铨用。其应追赔祖父亏空革职之员。亦准一体开复。今朕念旗人有因代赔祖父亏空。力不能完。治以枷责之罪者。此等人员。与本身亏空。及缘事枷责者。究属有间。概行摈弃。情亦可悯。伊等如愿考试。著该旗查明。除原案内载有不准考试字样外。俱准一体考试。俾各奋勉自新。以昭朕格外加恩之至意。　　

○又谕、各部院堂官、到乾清门者。朕令开写名单进呈。或因部院之事。有所询问。或因万几之暇。以备召见。今日礼部侍郎木和林。既经开送名单。及传伊进见。业已散去。殊属不合。著交部察议。　　

○吏部议准、镶黄旗满洲副都统署直隶马兰口总兵布兰泰疏称、各部院及各旗办案。如因限期已届。将不应驳查之事。故行驳查以图展限。并将不关紧要之事。混行驳查以滋事端者。请令稽察之科道查参。从之。　　

○调四川龙安府知府李天祥赴部引见。　　

○甲午。遣官祭关帝庙。　　

○谕、朕前降旨。内廷编纂刊刻诸书。许各省翻刻刷印。广为传布。盖以五经通鉴等书。为士子诵读所必需。而内廷纂刻者。实为善本。可以裨益后学。为艺苑之津梁也。至朕所制乐善堂全集。及日知荟说。乃就朕所知所见。著为文辞。其能阐发圣贤之义蕴与否。究未能自信。年来颁赐廷臣。亦不过令其阅看。岂可与经史并列。令天下士子奉为诵习之赀乎。今巡抚石麟、法敏、先后奏请颁发二书。欲为翻刻流传。是不知朕心之甚矣。二臣既有此奏。恐他省踵至者不少。朕一一批示。不胜其烦。特降此旨。谕令共知之。　　

○谕曰。喀尔喀头等台吉额默根。两次使往准噶尔。著有劳绩。加恩授额默根为扎萨克头等台吉。到京时、仍在乾清门行走。管旗章京满集拉。此次亦前往准噶尔。加恩赏银二百两。　　

○兵部议准、福州将军隆昇疏请、各省驻防都统等到任时。将所属旗营军装器械。委员盘查。取该管官印结。造册报部。倘委查保题后。有缺少者议处。从之。　　

○乙未。遣官祭昭忠祠。　　

○江西巡抚岳浚议奏、江广向有随漕带运之例。江省漕船。载多身重。难再加装。若雇民船另行。旗丁又难兼顾。且江省民船。不谙北河水道。仍须逐段更换。一路水脚费重。到京价昂。无益平粜。请照广省例停止。下部议行。　　

○免甘肃靖逆卫乾隆三年风灾额赋七分之二。　　

○丙申。上诣皇太后宫问安。　　

○命刑部尚书尹继善、左都御史魏廷珍。刑部左侍郎刘统勋、工部右侍郎阿克敦、阅会试回避卷。　　

○召琉球国使臣向启猷、金震、进见。赐其国王尚敬、御书永祚瀛堧扁额。并加赏缎有差。　　

○准噶尔部人孟克特穆尔、与其弟扎木素、来降。赏给安插如例。　　

○免陕西咸宁、镇安、二县乾隆三年水灾额赋。并豁坍地银粮。　　

