<!-- { "loadSidebar": true } -->
○又谕曰、温福等奏攻资哩情形一摺虽数日间颇有斩获。而资哩贼寨。尚未攻破。恐致师老而疲。前已屡次传谕令于贼碉对面。或结木架。或砌石台。架炮于上。俯临贼碉轰击。贼番虽匿处地穴。而我炮力自上击下。易于直透。穴内之贼。必不能当。势将惊溃。自属最善之策。不知温福接奉前谕、曾筹办及此否。又据脱出之沃克什番民供称、闻僧格桑、欲往布朗郭宗。与泽旺商量。并金川遣大头人丹巴沃咱尔、到美诺后。亦欲前往等语。逆酋欲同金川头人。往其父处。自必商同由彼逃入金川。而索诺木又公然助兵党恶。将来问罪之举。恐难中止。自当厚集兵力两路夹攻。一并扫荡贼巢。以靖边徼。昨已谕贵州巡抚、提督、将豫派之三千兵。遄程赴川。并谕温福等、酌量两路分派。其文绶豫备之陕甘兵三千。亦令温福量为调取。若核计需兵尚多。即一面飞咨全调。总期于事有益至现在攻围资哩。兵数尚少。自未便锐意深入。若各省后调之兵到齐。则兵力更足。而色布腾巴勒珠尔、又带同熟习领兵之侍卫章京等。前往军营。声势壮盛。将士亦必倍加厉勇。如彼时业已攻破资哩。正须为捣穴擒渠之计。若贼仍坚守抗拒。则当派兵分路剿击。使其疲于支拒。且贼番既潜匿地穴。正可选集精锐乘其不觉。冲过贼碉。而大兵复在后为之声援。贼众自皆丧胆。若贼番从碉内逸出。即用鸟枪尽歼其众。我兵且行且击。亦属便利。再据脱出之番人供称、闻小金川言。现在官兵两路夹攻。一两月内、尚可支持。日久不能抵御。是贼现虽舍死拒守。其粮食已不能久供。又无暇兼务耕作。食尽之后。难以复支。我兵即专务攻围。贼尚不能持久。何况添兵分进。剿击不懈乎。温福等、惟当相机妥办。克期集事。至袭取革布什咱一事。既可掣金川助兵之势。并可绝索诺木冀幸之心。自为两得。桂林惟当与宋元俊、熟筹妥协办理　　

○户部议准、调任贵州巡抚李湖等奏称、威宁州属妈姑厂。近年出铅。不敷抽买额数。躧得附近之猓布戛地方。矿质浓厚。无碍民田庐墓。试采有效。请附作妈姑子厂。一切抽买事宜。照妈姑厂例办理。工本、于妈姑厂额铅本内动支。从之　　

○定边右副将军大学士温福等奏、前因巴朗拉一带。系大兵后路。添派重庆镇总兵和邦额往驻嗣据禀称、达木巴宗地方南北两山。均通贼境。巴朗拉北山小路。通德尔密。木耳宗通别斯满。惟日隆宗处巴朗拉西。达木巴宗东。北通毕旺拉。南通德尔密。须该镇亲驻巡察。因饬令加紧防范。以免疎虞。报闻　　

○癸卯。上诣畅春园、问皇太后安　　

○谕军机大臣等昨温福奏、脱出之沃克什番人供词内。有闻僧格桑欲往布朗郭宗。与其父泽旺相商。自系商同由彼处窜入金川。但逆酋情性狡诡。或见我兵分路攻剿。声势甚盛。知其罪难幸免。又未肯弃地竟逃。欲伊父代为恳求。希图宽宥。亦未可知。否则藉伊父乞怜为名。冀缓我兵进讨。而贼酋在布朗郭宗、底木达等处。抄出曾头沟、巴朗拉、一带。截我后路饷道。不可不虑。看来总不出此三者。若贼酋逃往金川。而索诺木又不献凶退地。即遵前旨、统集兵众。将金川一并剿平。或泽旺亲诣军门。悔罪求原。亦不可稍存姑息。如能将计就计。擒获泽旺。所谓兵不厌诈。自为最妥。即或无懈可乘。断不可因此稍缓进攻。堕其狡计。逆酋恶同枭獍。久已拘禁其父。岂复知有顾恋。昨阅番人供词。并有金川头人丹巴沃咱尔、亦同前往之语。恐其别有所图。或截我后路。皆未可定。设未能妥协豫防。成何事体。温福等务当及早留心。设法防范。使贼人技无所施。方为妥善。再向来称金川土酋。系索诺木。昨所译出之禀。则称应袭土司索诺奔们。似不止一人。今所译清文。则系莎罗奔、及扎勒达克。并我等二人之语。是又明有两人。殊不可解。著温福随便查明金川土酋。究竟是一是二。因何连名并称之故。一并覆奏　　

○甲辰。谕、据搜场王大臣永瑺等奏、头场搜出怀挟举人张静深、在袖内藏匿性理论二纸。现在照例枷号查系山西贡生。年八十岁。辛卯顺天乡试、恩赏举人等语。上年恭逢圣母皇太后八旬万寿。会试榜后。已将耆耋观光者。分别给衔示奖。各省乡试士子中。有耄年应试者。并为推广慈仁。特赐举人。以遂其平生读书苦志。初非因其优于学问。凭文甄拔。伊等既已邀恩。尤宜自揣分量。如果文理不至荒陋。原可随众入闱。若本毫无素蕴。难以终场。则幸邀一第。即可安分知足。何得更萌躁进妄想。以致求荣反辱。况昨年逾格旷典。原所以仰承庆泽岂能岁以为常。此次下第举子。即有年逾八旬者。亦无再行施恩之理。而乃不知自爱夹带败露。是视朕加惠耆年之意。转为若辈行险徼幸之阶。不特深负厚恩。抑且不知善保功名。实属咎由自取。朕亦无如之何矣。将此通谕知之　　

○谕军机大臣等周元理奏、永亮自抹身死一摺内称、据伊子伊隆阿呈报于出名处。俱止称一阿字。甚属不通。此等本属汉人陋习。但汉人名皆系姓。其单名者、及上一字有排行者。尚可单称。若双名、即不宜拆用。至满洲人名。即有数字皆系联写。必须整句全称。若单称一字。便不成语。况伊隆阿之兄。名伊崧阿。今止称一阿字。又知为谁。似此渐染汉人恶习。实为可鄙。伊等系永贵之侄。尤不宜如此。已传旨严饬永贵、并通饬八旗。嗣后毋许复蹈此辙。至具摺入告。叙列人名。自有一定体裁。周元理虽不谙清文意义。但服官已久。所见发钞章奏甚多。即汉人名单称一字。尚非所以昭敬。况满洲乎。纵使原呈称名未妥。亦当为添改。缮入摺内。乃率凭幕宾。照禀誊钞。全不经意。周元理不应疎略若此。著将此饬谕知之　　

○又谕、据彰宝奏苗温差人投递禀文一摺。已于摺内批示。其所差既系内地民人。即属汉奸。自当解京严讯。至所递缅字原禀。令在京之线咩猛等译出。其语意、与彰宝在滇所译。大略相同。阅其禀内、所称两国成一国之语。甚为可恶。缅匪以徼外蛮陬。并不足齿于诸属国。何敢上与天朝抗衡。称为两国。其狂悖之罪。实无可逭。第所称地方庙宇都烂完了。好汉子们都死完了等语。殊不足信。夷性诡诈多端。岂肯自形其弱。必系设为此语。诓诱官兵进取。冀逞其狡狯伎俩。且藉此以觇我动静。断不可堕其术中。自以不给回文为是。该督惟当严饬各边隘。加意防守。毋任奸匪、得以潜行入关探伺。并当派侍卫等、出边巡逻。严捕奸细不可稍有疎懈。并宜不动声色。俾贼无从窥见端倪。方为妥善。将此传谕彰宝知之　　

○署河东河道总督姚立德等奏、汶上、嘉祥、济宁、三州县境之旺一湖。居上游、当汶河之冲。收蓄汶水。入湖济运。圈堤残卸。应培筑。又运河西牛头河。上承宋家洼诸水。下达昭阳湖。系鱼台驿路所经。旧有马公石桥。横亘南阳、昭阳、两湖间。桥洞不宽。牛头河来水拥滞。不特济宁西坡受患。即金乡、鱼台、亦常波及。应多添桥洞。并将广运庄以下河湖淤泥挑浚。俾上游水、捷趋昭阳湖。以免漫淹。又运河东泗河。向因下流董家口。屡被冲刷。就该处建石坝一座。分洩泗水今泗水南趋。转为石坝所累。请拆去。展宽孟家桥旧石桥。疏浚马坡以下、入湖尾闾。俾水大时。直达独山湖。水小、即于孟家桥以下筑土坝。拦由兴隆桥入运。各工向系民修。今值灾歉后。请暂借司库银。委员承修。工竣。于汶上、嘉祥、济宁、鱼台等州县。分三年、随地丁钱粮徵还。得旨、如所议行　　

○乙巳。谕、据彰宝等奏、查讯厂员朱一深、禀揭上司婪索案内。法明得受朝珠。尚须质审。傅尔瑚讷、短价贪买朝珠。业经供认属实。法明、傅尔瑚讷、均著革职。其派勒之知府李豫、周际清、过付之降调知县曹湛、得受帮银之巡检吴秉礼、并著照所请革职。交与侍郎袁守侗、会同彰宝、李湖、一并严审具奏。并谕湖南巡抚梁国治、将法明、及伊家人翟姓。即行委员、解往云南候讯　　

○又谕、据富椿奏、宁古塔副都统。系专任办事之处。甚属紧要。非吉林可比。卞住目昏不能得力等语。此奏是。卞住宁古塔副都统员缺。著福珠礼调补。福珠礼黑龙江副都统员缺。著僧保调补。卞住仍著调补吉林副都统。来京俟朕看后。再往吉林。与将军一同办事　　

○谕军机大臣等、温福奏到、金川投诚番人彤锡供情。是僧格桑力不能支。不惜献地为饵。耸动金川助兵。索诺木实欲吞占各土司。令其诸弟分布。且有即打到维州桥亦不难之语。竟思侵扰内地。其情尤为可恶。僧格桑之敢于跳梁不法。实恃索诺木狼狈为奸。不但僧格桑必当剿灭。即索诺木亦不宜轻纵。若仍稍事因循。将来土司境壤。必尽为金川蚕食。尚复成何事体。现在惟当并力攻击资哩各隘。务须擒获僧格桑。并豫为调度。并办金川事宜。此时当先作将军总督之意。使索诺木知僧格桑、抗拒天朝。罪在不赦。断不容其漏网。金川既自称恭顺土司。则于僧格桑逃至时。缚献军门。便与金川无涉。但索诺木既已党恶。必不肯竟献凶渠。若僧格桑逃往金川。自当一面传檄索诺木、严切索取。不必俟其回信。即一面分路统兵。出其不意。攻剿金川。并擒索诺木。似觉更为便捷。前已谕令图思德等将贵州所派之三千兵。即令起程。今复传谕文绶、将陕甘豫派之三千兵。亦即遄程赴川。温福等可通盘筹画。何路需兵若干。檄知各该省领兵镇将令其遵照前往备用。通计三省所调之兵。前后已一万七千。合之川省所有兵练。可得三万余人。兵力不为不厚。两路分拨。已足敷用。是办理金川。亦非难事。况番地遇冰雪时。跋涉或不免稍艰。今天气日暖。行走尤当省力。惟在温福等、相机熟筹。实力妥办。以期迅速集事。至现在攻围资哩情形。既探得北山之路。分兵控扼。资哩自可计日攻破。但攻得资哩后。阿喀木雅等处。贼番自仍舍死守拒。惟当设法力攻。毋稍疎懈。丰昇额昨派往军营审事。令其审结后。约住十日。即行回京。今办理金川一事。统兵大员。多多益善。丰昇额向亦曾带兵行走。著授为参赞大臣。令温福酌量分定各路。一同进剿　　

○兵部等部议准、前任大学士管四川总督阿尔泰奏称、大兵进剿小金川。一切文报紧要。驿马不敷差遣。请将南路、自新津至打箭炉十站。每站添马二十。西路、自成都至汶川县。向无驿站。应酌设。成都设马三十。郫县至汶川县。设八站。每站马二十。一马给价八两。二马雇夫一名。棚厂草乾等项。照例分别支给。事竣裁。从之　　

