<!-- { "loadSidebar": true } -->
○壬寅。谕曰、保宁奏、现在伊犁当差三年期满之原任浙江同知张心镜、参将张全得等四人。案情较重。请再留五年。再行请旨等语。朕披阅伊等原犯案由。系因江苏运闽兵饷船内、被盗劫去钱文。原任同知张心镜、畏干处分。照数赔补。参将张全得等、听从讳匿不报。是以均发伊犁。今三年期满。在不知者。必以张心镜于此项钱文被劫后。业经照数赔补。自可冀释放回籍。殊不知原任同知张心镜、系因规避处分。首先起意将钱文赔补。希图弥缝掩饰。讳匿不报。而参将张全得等、系属听从讳饰。是张心镜实为此案起意匿报之首。张全得、王国栋、陈经纶三人。皆为张心镜所拖累。情节各有重轻。不得不区别办理。特将原任同知张心镜、用朱笔点出。著再留五年。其张全得、王国栋、陈经纶、俱著准其释放回籍。以昭平允。　　

○又谕、据宜兴奏、奉天所属地方。七月至八月。气候晴暖。禾稼收获登场。秋收约有七八分。市集米谷充盈。小民购买甚易等语。而所开粮价单内粟谷高梁米豆等项价值。俱比上月贵至三钱五分、及九分至五六分不等。奉天各属。今岁收成丰稔。粮价自应平减。何以转较上月加增。各省督抚每月所报粮价。往往多就轻减之价开报。本不尽实。即如顺天府、凡遇内廷采买之项。均开贵价。而每月粮价。率以平减奏报。其意不过欲图好看。今奉天府所报粮价单内。粟谷等项。既比上月价值加增。则该处市价之昂。更当不止于所报之数。岂有收成丰稔。而粮价转增之理。或系市侩等见秋成刈获。米谷充盈。将来米价必当减落。是以豫将粮价擡高。为渐次减落、仍可得有赢余地步。而该府尹等、不加详察。遽即率行开报。人心贪利。日流日下。此等弊习。亦不独奉天一省为然。京师各省。皆在所不免。该督抚等、自应饬令地方官。晓谕各铺户市贩等、以年岁丰啬不齐。总当随时按照时价粜卖。其丰收年分。更应平价出售。岂得豫留地步。转致丰岁价腾。民皆贵食。若因米谷丰登。惟恐价值渐落。豫行擡高。以图牟利居奇。是祇知有增无减。伊于何底。似此封殖病民。岂公平贸易之道。此后务宜各知悛改。若仍前故擡价值。必当查明从重究办。如此明白晓谕。庶各铺户等、知所顾忌。不敢任意居奇。小民共受食贱之利。但该督抚等、仍不得因有此旨。辄将所开粮价。止就轻减价值开报。希图朦混塞责。总应据市集实价。比较上月增减。详悉呈览。朕于民食攸关。无不细加披览。不厌精详。倘该督抚视为具文。虚开粉餙。亦断难逃朕鉴察也。将此通谕知之。　　

○又谕曰、雅朗阿等、奏阅看八旗汉军操演炮位。所中数目。并所拾炮子数目一摺。每年操演炮位后。阅看大臣等、虽具奏一次。并未复加核实。因循日久。皆成虚应故事。所关甚属紧要。嗣后每年掺演后。著军机大臣、会同兵部核实具奏。如中数不敷。即据实奏闻。将该营大臣官员、交部议处。　　

○癸卯。上御勤政殿听政。　　

○谕、昨因宜兴奏、奉天所属秋成丰稔。而所开粮价。转比上月加增。推原其故。或系市侩等、因见秋成刈获。米谷充盈。惟恐将来价值减落。豫将粮价擡高。以为减价后、仍可得有赢余地步。业经降旨通饬各督抚、令所属明白晓谕各铺户市贩等。务须按照时价粜卖。毋得牟利居奇。致干严究。本日据谭尚忠奏、滇省各属。今岁雨旸时若。禾稼丰登。及阅所报粮价。亦多有较上月增昂者。可见此等弊习。各省皆然。该督抚所奏粮价。亦俱不过视为具文。并不实心核办。朕之所以再三训饬者。并非以粮价不应增长。欲督抚止就轻减价值开报。以为粉饰之具。所恨人心不古。相习成风。在市侩等既专图牟利。每遇稔收之岁。即豫防价值渐减。先行擡高。以为将来获利地步。祇图封殖。不顾病民。致使丰岁价腾。有增无减。而地方州县。又因虚开贵价。遇采买时。即可照贵价报销。希图沾润。是以虽遇年谷丰登、市价平减之时。亦复浮开呈报。督抚等又不加详察。率据所报之价。开单具奏。似此官民交相为弊。风气日趋日下。以致不能感召天和。时有水旱灾祲。其故未必不由于此。朕当先以为愧自责。嗣后各该督抚等、务宜各加愧励。留心查察。严饬所属州县。以谷价贵贱。民食攸关。每月粮价。务须核实呈报。不得因有采买等事。先行浮开数目。以便任意侵肥。并将年岁丰啬不齐。粮价低昂。总当随时按照时价粜卖。其丰收年分。更应平价出售。若惟知利己。擡价居奇。即使获利一时。而封己病民。既官法所必究。亦天理所不容。断不能任其垄断之处。剀切晓谕各铺户市贩等。令其家喻户晓。各知悛改。若该州县及铺户等、有仍前浮开擡价等弊。一经查出。即行随案严惩。而尤要于平日洁己化民。庶可肃清积习。转移风气。而小民等亦可共受贱食之利。若各督抚等、误会朕意。辄将各属粮价任意抽减。虚词奏报。希图朦混塞责。更非封疆大吏实心教民之道。或因市侩有擡价居奇之事。地方州县办理不善。转任胥吏等借端骚扰。小民未受其益。而商贩反先受其累。又何裨实政耶。各该督抚等、惟当善体朕意。留心民瘼。使官民各知儆愧。风俗渐臻淳厚。庶几感召庥和。共享绥丰之福。不负朕谆谆训勉之意。将此再行通谕知之。　　

○又谕、国史馆呈进列传。本年自六月至八月。共进过清字传四本。汉字列传四本。逆臣传二本。共十本。一月内即当如此数呈进。今三月之期。所进止有此数。殊属迟延。所有国史馆总裁、及纂修官、均著交部分别察议。　　

○以通政司副使施朝干、为太仆寺卿。　　

○以广东南雄协副将托尔欢、为潮州镇总兵。　　

○甲辰。谕、前据伊龄阿等奏、顺天乡试诸生。年届八十以上者。郑元谟等三名。七十以上者。姚熊思等二十七名。俱三场完竣等语。现在榜发。未经中式。但念该生等年臻耄耋。犹能踊跃观光。洵为艺林盛事。其年在八十以上之副榜马元倬、张应楫、生员郑元模、年在七十以上之副榜高瑛、崔九州、谢立吉、刘素位、拔贡生高大文、恩贡生萧洤、穆彬、俱著加恩赏给举人。准其一体会试。其在七十以上之岁贡生李枝桂、吴承绪、廪贡生赵春芳、生员姚熊思、汪锡、戴恩诏、蒋子定、李文祥、李泽久、封疆、张尚志、息永发、傅绍曾、唐毓麟、张月桂、晁合宜、王卓、刘璧飞、刘元燮、辛钟凤、俱著加恩赏给副榜。以彰寿世作人至意。　　

○谕军机大臣等、刑部议覆江西巡抚托伦奏续获雇倩枪手入场代考之刘昌新、定拟充军。伊父刘世亮、讯不知情。应免置议一摺。此案刘昌新未经就获时。先据该抚拏获枪手黄超扬、并说合之附生朱衣点、及知情认保廪生刘恢祖、分别定拟。经刑部核覆。彼时刘昌新未经到案。黄超扬祇系枪手。是以按例定罪结案。今阅刘昌新供称、乾隆五十七年正月内。朱衣点荐广东嘉应州人黄超杨、即王致中、到我家教读。三月内、闻学政按临赣州考试。我自揣文理平常。不能取进。央朱衣点与黄超扬、说合入场枪代。许谢银六十两等语。此案情节。尚属不实。黄超扬既在刘昌新家教读。是与刘昌新系属师弟。朝夕相处。情分亲密。刘昌新赴考时。欲求伊师入场枪代。尽可当面央恳。何必转嘱疎远之朱衣点、代为说合。此等供词。或系承审之员。欲开脱刘昌新之父。于此事并不知情。是以作为朱衣点说合。亦未可定。至黄超扬、既为刘昌新之师。夫师之教弟子。不但课其文艺。尤当教之立品端行。如弟子有骫法舞弊。倩人代考之事。方当呵斥禁止。始为无忝师范。即平日窗下。或遇所教弟子之父。欲课试伊子。观其成效。为师者私为改窜。以冀见好恋馆。尚属事之所有。岂有弟子应试。伊师竟贪得谢礼。代为入场枪替。是通同作弊。不但导以犯法。而且身为之倡。似此贪鄙藐法。尚靦颜为师。实属无耻中之尤无耻者。朕统御万方。教育斯民。兼作君作师之责。于此等作奸犯科之案。尤当加之惩创。譬若内外大小官员。有卖官鬻爵之事。不加查察。任其所为。有是理乎。黄超扬一犯。该护抚仅照寻常枪手科罪。殊不足以端师范而正人心。又刘昌新之父刘世亮、于伊子倩令黄超扬入场枪代一事。如系伊子于出门后。在途遇见外人。向其说合。代为枪替。尚可诿为不知。今黄超扬即系所延之师。在家教读。何得以讯不知情。曲为开脱。刘世亮、自亦当治以不应之罪。此等情节。该护抚并未详细究办。而刑部核覆。亦未看出指驳。均为疎漏。陈淮新调江西。此案非其原审。无可回护。著即交该抚提集案犯。严切审讯。究出实情。分别定拟具奏。毋得稍有回护。致干咎戾。　　

○浙江巡抚福崧疏报、孝丰、镇海、临海三县。乾隆五十六年分、开垦额外田地一百亩有奇。　　

○乙巳。遣官祭历代帝王庙。　　

○遣官祭都城隍之神。　　

○上幸静宜园驻跸。至己酉皆如之。　　

○丙午。谕、此次征剿廓尔喀。办理军务一切机宜。俱经朕先期指示。军书文报。络绎不绝。军机大臣承旨书谕。夙夜宣勤。均著劳勚。现在大功告成。福康安等、业经降旨分别锡赏。军机大臣、自应一体加恩。大学士公阿桂、大学士伯和珅、大学士王杰、尚书福长安、董诰、庆桂、俱著交部议叙。　　

○又谕、此次办理廓尔喀军务。沿途驰递文报络绎。各该员弁等、俱能奋勉出力。尚无贻误。现在军务告竣。各处台站。自可渐次彻回。而各官员兵丁等、踊跃急公。宜加奖励。前此业经降旨、令各该督抚等、将弁兵等查明。先行赏赉一次。今大功告成。并著将前后所设台站之弁兵等查明。再加赏赉一次。以示恩奖。其承办驿站官员。除贻误者扣除外。其出力之文武员弁。并著查明。交部分别议叙。　　

○又谕、前因廓尔喀贼匪。经大兵屡次剿杀之后。畏威悔罪。叠行具禀乞降。情词极为恭顺。已明降谕旨。赦其前罪。准令纳表进贡。并令福康安等、即行彻兵矣。兹又据福康安等奏、贼酋于七月二十七日。又差头目塔曼萨野、前赴军营。投递禀帖。缴出前次抢掠扎什伦布银物等件。并备办驯象番马及廓尔喀乐工一并恭进。是该贼酋悔罪输诚十分慑服。且其缴出物件内金册一项系从前颁赏班禅额尔德尼之物。今贼匪于抢去后。因知系天朝颁赐。不敢隐匿特行检出。敬谨送到。可见廓尔喀滋事起衅。祗因与唐古忒人等、争论帐债细故。并不敢干犯天朝。今已差其办事大头人、备办方物恭赍表文。一并呈进。福康安等、自应察其恭顺纳款悃忱。允准所请。彻兵蒇事除已谕知福康安等遵照办理外。将此再行通谕知之。　　

