<!-- { "loadSidebar": true } -->
○吏部议奏、盛京五部司员分缺升用及裁汰汉官之例。一五部郎中十三员内除户部银库郎中、一缺。由京派往。三年更换。余十二缺酌分六缺归本处人员升用现尚无应升人员仍照例由京补放。俟本处有合例之人升补。三年限满。无庸调补京缺其升转与在京郎中等官。一体论俸。一、五部员外郎三十八员。内刑部蒙古员外郎二缺将理藩院之在京蒙古主事补放。盛京并无蒙古人员无庸议外。余三十六缺。各部仅有堂主事八员内四缺由京补放。止主事四员。升补十八缺。未免过多。且盛京之赞礼郎、读祝官笔帖式等。共二百余员。俱系应升缺额。遇员外郎缺出既难升用。且以二百余员。坐守主事四缺。实为壅滞。查盛京礼部、止设员外郎四员。兵、工、各六员。户、刑、各十员。各部又无额设司主事缺。请将户、刑、二部。照兵、工、之例。设员外郎六员。各裁四员。改设司主事四员。兵、工、二部。俱照礼部之例。设员外郎四员。各裁二员。改设司主事二员。尚存员外郎二十四缺。酌分十二缺、归本处人员升用。盛京郎中缺出。照例升转。不准与在京员外郎较俸。亦无庸调补京缺。一、堂主事。户部二员。礼部一员。兵部二员。刑部一员。工部二员。共八员。今改设司主事十二员。共堂司主事二十员。内礼、刑、堂主事。各止一员。难以均派。且本处应升人多。请将礼、刑、主事各一缺。留归本处。余十八缺。再分九缺。归本处升用。应升之员。由盛京兵部、会同各部。出具考语。保送引见补放。其升转遇本处员外郎缺出升补。不准与在京主事等官较俸。亦无庸调补京缺。又五部向设委署主事十二员。定例于赞礼郎笔帖式内简用。三年限满。遇本部主事缺出坐补。今既添设主事。自可无庸再设。请将现在委署主事任满者。保题注册。遇缺先补。即将委署缺裁汰。又盛京刑部。设汉军堂主事一员。定例归部按班铨选。查盛京本处。现有汉军笔帖式等。俱系应升人员。应归本处升用。至汉军堂主事。盛京并无应升之缺。应准与在京汉军主事人员。一体论俸。停止调京。一、郎中、员外、主事、各缺。既经分定。先尽本处人员补足后。再由京补放。至主事既照各部所派缺数铨选。无庸再行分别堂司。一、户部、刑部、工部、汉郎中各一员。员外郎各二员。主事各一员。共十二员。今遵旨裁汰。该员等回京。俟在京应调缺出调补。其应升者、调回升用。一、盛京各官。既经分缺升用。其铨选照在京人员一体办理。一、威远堡等六关口章京。定例于五部员外郎、主事。小京官内。拣选引见补放其缺即行开选。二年期满。或照原衔议叙。或以京缺调补。今本处人员。例不调补京缺。期满后守缺需时。应照在京各部院官员出差之例。俱以原衔管理。无庸开选。期满各回原任。如系在京人员补放者。仍照旧例调补京缺。其未经调补任满者。亦先回原衙门办事。一、盛京仓官。例由五部堂官。于本处笔帖式内。拣送引见补放其员缺例不开选。三年任满。如居官好者。以在京主事等缺升选。寻常之员。以在京各项小京官员缺推升。其情愿守候本处武职者。记名以本处骁骑校升补。今既分缺升用。嗣后年满仓官。居官好者。以本处主事升用。惟盛京向无小京官额缺。其寻常供职。及情愿守候本处武职者。俱仍照旧例办理。一、五部笔帖式。例将本处考试应用人员拟正。以在京应补人员拟陪。引见补放。今既将司员分缺补用。其笔帖式。亦应将本处人员补用。嗣后遇盛京五部等处笔帖式缺出。令盛京兵部。将本处应用人员。指名拟补。无庸将在京人员拟陪。其考取之处。仍照定例行。至由京补放各员。俱遵旧例办理。从之。　　

○以行尊封礼。遣官祭太庙后殿、奉先殿。　　

○丙午。加尊温惠贵太妃。为温惠皇贵太妃礼部恭进册宝上诣宁寿宫行六拜礼。　　

○谕盛京所有原赏生息银二十万两。于赏兵丁红白事不敷应用。经将军额尔图奏请。又施恩加赏银二十万两。俱已分别借给官兵。但今年因朕前往盛京。官兵各设立马匹櫜鞬器械粘补衣服。豫备公务等项。需用甚多。谅俱于所借银两内费用。朕虽降旨展其扣限。至将来坐扣时。于伊等生计。仍不免艰窘。此次该处官兵。于一切官差。俱各竭诚奋勉。为此特加恩、将此二十万银两。即赏给伊等。照此数再赏银二十万两。交与该将军生息。以为赏项之用。　　

○又谕军机大臣等曰、大学士鄂尔泰等。所议开浚永定河上流一摺。内云永定河摊泥挟沙。水势汹涌。若于和合堡等处。建筑玲珑石坝。恐水大之年。下流层层拦筑。上游不无阻遏壅淤之虞。应令该督酌度形势。详慎办理。所议甚是。高斌原奏。或有所见。未能透彻言之耶。抑或其中尚有另须筹画之处耶。尔等可寄信询问之。令其详悉具奏。寻高斌覆奏、永定上游。酌建三处石坝。一在宣化县之黑龙湾。一在怀来县之和合堡。一在宛平县之沿河口。桑乾河自西宁石匣村、入山十八里。至黑龙湾。又一百八十里。至和合堡。又四十里。至沿河口。又一百三十里。抵石景山。自和合堡以下一百七十里。皆两山夹束。桑乾并洋河等水汇此。势等建瓴。臣拟于扣合堡先建玲珑石坝一处。以勒其直注之势。则下游之患可减。至坝上山势陡峻。坝身止高五尺。遇汛涨时。水即漫坝而过。此玲珑坝之设。止于迅流中稍加节制。实不至有阻遏之虞。水路虽经截顿。然在山间喷薄。冲刷泥沙。亦不至有壅淤之患。谨将道里情形备细陈明。得旨览奏始悉矣。　　

○又谕、朕闻山东河道、及诸湖蓄水之处。疏浚宣洩。尚未妥协。倘遇淫雨大潦。地方必遭水患。与其临事傍徨。何如先期筹画。可寄信与完颜伟、喀尔吉善、令其相度情形。凡有关疏浚宣洩之事。详悉查奏。为有备无患之计。　　

○军机大臣议覆御史马燝奏称、奉天将军额尔图。私用滋生银两。请派员盘查。得旨。本年朕巡幸盛京。该处官备马匹。并喂养官兵骑用马匹。修备衣装、器械、路费、等项。不无多费。且自赫尔苏边至山海关。沿途顿次。皆有豫备。及阖营所用草豆柴薪米粮。除官为备办外。尚有私行备办之项。是以随往人等、于一切使用物件。均得廉价置买。此等经费。即动用新领滋生银两。亦属宜然。朕特降谕旨。施恩将此银二十万两。全行赏给。另赐银二十万两滋生矣至额尔图系本处地方大员。即于随朕人等有备一寓所赠一马匹、馈一饭食之处亦无不当。但观其备办光景务期整齐华丽。公私皆为过费。徒恃朕恩赏银两。并伊所得分例。自属不敷。但孰是官项。孰是私款。亦当分晰声明。额尔图虽无侵那情弊。而随伊办事属员。或希图见长。巧为那用。或从中侵蚀。额尔图未行查出。遂觉公私牵混。以致众议沸腾。今御史马燝。既有此奏。而朕驻跸盛京时。即有兵丁呈控者。此等风气。殊属可恶。不可不将为首者重惩治罪。额尔图虽彼时业已起程。未及查办。回任后亦应即查明办理。何至今尚将查办之处奏闻。可将马燝原摺。并尔等议片。俱行抄录。发交额尔图看。并将此告状之兵。如何办理。及伊用项之内。曾否用过众项。并于朕恩赏之外。自出已赀。实系费用若干之处。据实明白回奏。若因朕此次巡幸。致伊糜费家产。朕亦不忍也。　　

○大学士鄂尔泰等议覆、镶蓝旗汉军都统弘暟等奏称、臣旗于乾隆三年。由内务府领银二万五千两。照宗人府例一分五厘起息。借给八旗官员生息。赏给兵丁复于乾隆七年将滋生银两本利核明。陆续交纳原本其扣留奏明以三万两为准今于本年五月。奉有减轻利息之旨查现在借出之银。虽三万六千两有奇恐将来扣存三万。本少利微。难以滋息。请扣留三万五千两。减以一分起息。所有赢余。仍陆续交本清帑。应如所请。从之。　　

○吏部等部议准、江苏巡抚陈大受疏称、宝山县典史。向系赁居民房。请照例建衙署。从之。　　

○丁未。赈贷安徽寿州、凤阳怀远、凤台、泗州、旴＜?日台＞等、六州县、及凤中、长淮、泗州等、三卫被旱军民。缓徵新旧额赋。　　

○戊申。谕、湖南新设长安营。乃楚南极边苗疆要地。山多田少。又无商贩可通。兵丁所领月粮。止敷本身糊口。其余眷属。虽有官贮米石。听其支领。扣饷销算。而兵丁又因价值脚费繁多。难于支领。是以设营以来。业经三载。而营丁中接到眷口者。甚属寥寥。深可轸念。查该营实兵九百二名。著加恩每兵每月。增赏眷米一斗。每年共米一千八十二石四斗。俟数年之后。兵丁、家室团聚。开垦荒地。日食有资。该督提再行奏闻酌减。此系轸念苗疆新营兵丁艰苦。他处不得援以为例。　　

○己酉。大学士鄂尔泰等议奏、京师流民日多。已于五城饭厂增米。又议于明年二月内。将在京流民。概行资送回籍。交地方官安插。抚误春耕。并谕各安室家。勿复外出。但贫民接迹而来。州县岂能概阻。不可不于近京州县。妥协抚绥。请于京东之通州。京西之良乡。分设饭厂二处。搭盖棚舍。俾续来流民。得就食宿。明春即在该处资送更便。通州交仓场侍郎办理。良乡交直隶总督派委道员料理。米石柴薪。照五城例支给。至在京流民。有愿赴通州良乡者。即给路费分遣。再至城内者。交五城御史即行遣送。从之。　　

○定织造养廉额。尚书讷亲议奏、前据杭州织造管北新关务苏赫讷奏称、织造兼理关务。江宁苏州、两处。各项经费。均有定额。惟北新关向无定额。由管关之员。按年支销。期满奏闻。亦未造册报部。钱粮理应慎重。关口每岁员吏丁役一切杂费。约需银一万五百六十余两。请于一年期满。造册送部查核。至养廉为办公日用幕脩等需。从前亦无定额。听管关之员。自行支用。多寡不齐。请交内务府酌定章程。旋据内务府议奏、查江宁龙江关、办公银一万五千两。养廉银一万五千两。苏州织造兼管浒墅关、养廉银二万二千两。今专管织造、养廉银一万两。从前管北新关务各员约支养廉银一万二三千两不等。惟伊拉齐任内。每岁支一万两。应照此定额。久远遵行等语查杭州至京。较江宁苏州为远。除织造应得盐规养廉银一千六百两外。再酌给银一万两似无浮多。应照内务府议定额。至苏州织造祇支养廉银一万两。亦属允当。惟江宁未免过多应一律定为一万两。将来如有交别员兼管者已有本任养廉。不准再支。从之。　　

○大学士陈世倌、以葬亲请假回籍。命吏部尚书史贻直、教习庶吉士。　　

○命通政使励宗万、在懋勤殿行走。　　

