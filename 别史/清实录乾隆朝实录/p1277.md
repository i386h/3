<!-- { "loadSidebar": true } -->
○又奏、据遣往回城副都统阿敏道报称、现在领兵已抵绰鲁克特赫地方。俟宰桑锡克锡尔格、调遣各鄂拓克兵到时。即行前进。并称中途接从前遣往回城侍卫托伦泰报文。知托伦泰、上年已招降喀什噶尔回人。正与叶尔羌回人交战。遇阿逆遣往人。将伊等擒去。后经布拉呢敦收留。今年五月内。霍集占到彼。即将阿逆使人杀戮。派人护送托伦泰前来。惟将副将军萨喇勒之兄特古斯、及同往之人厄鲁特等、俱留彼处。据霍集占等告称、厄鲁特等人不可信。是以不令回军营。俟奉到谕旨遵行再厄鲁特霍勒博斯、宰桑卫徵哈什哈、率领属人六百户。现逃入回城等语。臣等即密饬阿敏道现在托伦泰已回。据所报回城地方。并无事故。毋庸多带兵前往。即令同锡克锡尔格、赴彼详察情形。如无抗违之意。即将回人等加意安抚。并约束带往之厄鲁特等、毋得肆行扰害。所有回人应输贡赋。查明数目。令其交纳。其应赴伊犁种地回人。务于本年十二月内携带牛具。前赴所指地方。并令回人头目。亲赴伊犁。以备询问。谕军机大臣等、兆惠等密饬阿敏道、前赴回城办理事宜。甚属妥协。即照所奏办理。托伦泰、著即令其来京。至卫徵哈什哈带领属人、逃入回城。系从前同古尔班和卓逃窜者。此时如入回城。毋庸查究。俟收服回人后。晓谕伊等擒献首恶所有属人即行赏给回人为奴。如或藏匿别处。兆惠等应留心防范。并即派兵剿灭。毋使滋生事端。方为妥协　　

○以广西右江镇总兵陈廷桂、河南南阳镇总兵王运洪、对调　　

○丁未。赐巡哨漂溺之广西右江镇标把总武宏英、恤荫　　

○铸给广西西隆州儒学、西林县儒学钤记。从巡抚鄂宝请也。　　

○戊申。上奉皇太后自避暑山庄回銮。诣皇太后行宫问安。　　

○谕、刑部缓决官犯内迟维璧石鼐金诏、承修储济仓工程。侵蚀冒销。论其情罪。自应正法。但系多年旧案。屡次缓决。著从宽免其监禁。即行发往巴里坤军营。交雅尔哈善、令其效力赎罪　　

○谕军机大臣等、刑部议覆吴拜等、审拟丰阿拉、戳死领催巴拉一案。该犯以营求不遂。辄敢杀死本管领催。凶恶已极。自当从重问拟。乃吴拜等、仅照斗殴例拟以绞候。该部并不行驳正。照议具题。殊属不合。旗人彼此斗殴致毙。秋审时尚入情实。况以如此不法之徒。非立置重辟。何以惩儆恶习。此本已发还另议。鄂弥达、吴拜等、俱著传旨申饬。　　

○又谕曰、雅尔哈善等奏、公和通额默根、在军前身故。伊子玛玛、带领三百五十余户。现在辉特汗巴雅尔附近萨尔海地方居住等语。和通额默根公爵。著伊子玛玛承袭。并准其在萨尔海居住。贝勒诺尔布敦多布、既无子嗣。著加恩令伊侄博尔和津、承袭贝勒。博尔和津、尚在幼龄。其游牧事务。暂交伊族人摩罗、及宰桑新登等经理。沙克都尔曼济、系该部盟长。并著留心照看。　　

○御史范棫士奏、顺天乡试。向例南北皿字号。分额取中。所以使五省贡监、均匀入选。不致有偏枯之弊。但南人冒捐北监入试者未除。而本年乡试为尤甚。请嗣后严行禁止。至本科已经中式、并前次各科中式者。准其自首。改归本籍。得旨、九卿议奏。御史陈庆升奏、本科乡试。南人冒顺天籍学分。由北贝中式者颇多。其中变更姓名。弊端百出。本地廪生。借此网利。滥行保结。请敕部通行直省。凡冒顺天籍中式、并已登仕版者。勒限改归本姓原籍。嗣后该学政遇考试之期。严行查办。以清籍贯。得旨、此奏大有关乎人心风俗。著大学士会同九卿、将范棫士条奏、一并详议具奏。寻议、请敕下顺天府、示谕本科中式之举人内有南人冒捐北监。及冒入北贝者。于填供时首明更正。改归原籍。如不自首。别经发觉。照例斥革。其进士及在京官员。限一月内呈报吏部。外任官员。于文到日。申明该督抚、咨部改归原籍。倘有逾限。或被科道纠参。或经督抚查出。均斥革。其冒籍未经中式之贡监生员。令该学政府尹、饬地方官、及教官详查。勒限一年改正。如奉行不力。指名参处。嗣后如再有南人冒捐北监、及冒入北贝者。查出即斥革。岁科考童生。冒入大宛等县者。贿保之廪生、及申送之教官、审音收考之州县。俱参革议处。从之　　

○是日、驻跸喀喇河屯行宫。　　

○己酉。谕军机大臣等、第鲁巴、遣往西路军营、协理台站事务。著赏给三品职衔。并银一百两。即速驰驿前往。　　

○是日、驻跸常山峪行宫。　　

○庚戌。谕曰、莽阿纳、不胜都统之任。其所遗归化城都统员缺。著巴禄补授。巴禄所遗镶红旗蒙古都统员缺。著那亲补授。那亲所遗正黄旗蒙古副都统员缺。著莽阿纳补授。　　

○谕军机大臣等、成衮扎布奏称、阿桂自到军营后。办理诸务。甚属尽心等语。阿桂著授为参赞大臣。同将军成衮扎布、擒剿逆贼。务宜加意奋勉。以副委任。　　

○又谕、据兆惠等拣选应行补授默得齐宰桑等各员请旨。默得齐宰桑员缺。著鄂哲特补授。伊克乌噜特宰桑员缺。著锡克锡尔格调补。卓托噜克宰桑员缺。著图布慎补授。伊克巴尔达木特宰桑员缺。著巴朗补授。哈丹宰桑员缺。著莽鼐调补。　　

○吏部议准、山东巡抚爱必达奏覆、查阙里崇圣祠。向由衍圣公、委曲阜县世职知县致祭。今改为世袭六品官。应令专主崇圣祠祀事。其俸禄岁支二十两。其官与执事官相同遇有缺出。如系进士举人。遇原职轮班应选者。听其就选赴任。其由贡生生员补授。有愿乡试者。令其一体乡试。从之　　

○户部议准山西巡抚明德疏称、介休、汾阳、二县被水偏灾。先行抚恤。从之　　

○又议准、黑龙江将军绰勒多奏称、黑龙江地方。田禾被水之七百七十户。共需口粮、一万一千七百七十八石八斗零。耔种粮、二千八百二十六石零。动支借给。从之。　　

○兵部议准、御史兴柱奏称、八旗承办事件。向由该旗造册。咨送查旗御史核题。但正项应查之件。多有遗漏。请嗣后将收文行文原册、及画押稿案。一并咨送。按日注销。再各旗每月应收房租。扣存津贴银。应交户部俸饷驼马银。官兵呈买官房地亩、勒限交价等项回批。亦应一并查核。至支放兵丁红白赏项。向无定限。每致耽延。请嗣后该旗备用银。满洲剩银三百两。汉军剩银百两。即行文户部。限五日内领取存贮。红事、限三日放给。白事、限一日放给。如逾限不行支放。准查旗御史参奏。从之。　　

○旌表守正被戕之四川太平县民杨本茂养媳张氏。　　

○是日、驻跸两间房行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百二十二


大清高宗法天隆运至诚先觉体元立极敷文奋武孝慈神圣纯皇帝实录卷之五百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。闰九月。辛亥。上诣皇太后行宫问安。　　

○谕、据尹继善奏、二次发闽驻防满兵内、明德、太平、二人。将伊本船水手徐三、殴毙一摺。该犯因坐船被碰。喝令徐三向他船理论。已属多事。及徐三不从。遂肆行殴打殒命。以满洲官兵。如此恃强逞恶。若仅以寻常斗殴杀人之例问拟。不足示惩。可传谕该督、审明首从。除将从犯照例定拟外。其为首之犯。著即行正法。以为兵丁生事不法者戒。至该防御佐领等。管押兵丁。漫无约束。所司何事。著该部严察议奏。　　

○谕军机大臣等、前据硕色等奏称、委员赴江省青溪＜土燎＞干家嘴地方。指拏干从漋等、解楚质讯。而星子县知县何世珖、留犯不发。已降旨令该抚查参。今胡宝瑔奏、将现获之干从漋等、交该省委员、并添差员弁、押解赴楚。其知县何世珖留犯不发之处。何以并未奏及。看来外省此疆彼界之见。终觉畛域未化。著传谕该抚仍遵前旨、据实参奏。其马朝柱、实在踪迹。一并留心体察。勿致漏网。可传谕胡宝瑔知之是日、驻跸要亭行宫。　　

○壬子。谕军机大臣等据兆惠等奏、噶勒藏多尔济等属人。现在生计未能充裕等语。噶勒藏多尔济、及扎那噶尔布等属人。不必派令管理台站。著将二十一昂吉人内、派出坐台人等。带领户口与北路喀喇沁、一例办理。则二十一昂吉人等、得藉钱粮养赡而噶勒藏多尔济等、不得以承办台务藉口。著兆惠等、即遵照办理。惟台站须派大员管辖。今扎哈沁所设台站。即令宰桑鄂尔奇木济管理。甚属妥协。余亦著派附近台站各宰桑等查办、以专责成。　　

○是日、驻跸密云县行宫。　　

○癸丑。谕军机大臣等、土谢图汗延丕勒多尔济、年老残疾。不能办事。其副将军员缺。著桑寨多尔济补授。桑寨多尔济、现在成衮扎布军营。著即回至部落。会同派往之瑚图灵阿、多尔济等、查拏抢夺商人匪贼。务宜妥协办理。毋得姑息。　　

○刑部等衙门议准、河南巡抚图勒炳阿疏称、西华县监生于钦、婢女李兰香、被家仆张小、强奸不从。扎伤殒命。张小依例拟斩立决。李兰香守正被戕。但系婢女请照西华县吕居齐家人刘德妻陈氏之例。附请旌表。墓前建坊。停其设位入祠从之　　

○是日驻跸南石槽行宫。　　

○甲寅。上回銮奉皇太后还宫。　　

○诣寿皇殿行礼。　　

○还宫　　

○户部议准安徽巡抚高晋疏称、宿州、凤阳、怀远、虹县、灵璧、寿州、凤台、泗州、盱眙、无为、凤阳、长淮等十二州县卫。秋禾被水。应徵新旧钱粮。并民借耔种口粮均请停缓。其迫不及待之户。先行抚恤一月口粮。涸出地亩。无力穷农。借给耔种。得旨依议速行　　

○广东巡抚鹤年疏报、二十年分、雷州府属报垦荒税一顷三十五亩有奇广、潮、等府属、报垦荒税三十七顷一十三亩有奇　　

○乙卯。上诣皇太后宫问安　　

○谕、江南山东交界地方。黄河工程现有应需疏浚修筑之处。著尚书刘统勋驰驿前往。会同总河富勒赫、白钟山、相度情形一面奏闻一面办理。河标副将朱一智著刘统勋带往工所。差遣委用。　　

