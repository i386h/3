<!-- { "loadSidebar": true } -->
○又谕、浙江范公塘一带。看来竟须一律改建石塘。以资捍卫。昨已谕知富勒浑等矣。本日据闵鹗元奏、江苏省续办浙塘石料。于四月二十九日。全数起运。其由浙省挑退者。亦补运完竣等语。前经该督抚奏称、建筑鱼鳞石塘。分限办理。需用石料甚急。江苏隔省。采运稍难。先尽浙省购办应用。前又经降旨富勒浑等、令将各段塘工盖面石块。不拘尺寸。不妨搭配铺墁。以期迅速完工。是此次浙省石料。先已铺墁。江省续办石料。运至浙省。必有存剩。即可留为改建范公塘之用。著富勒浑等、细心履勘。若该处塘工。必须改筑。方可永资保护。浙省亦应豫行采办。免致临时糜费周章。况凡事豫则立。若今岁物料齐全。明春南巡时。朕亲临阅视。指示机宜。降旨后。即可兴工办理。一年之内。无难告竣。俾钜工屹立。海滨黎庶。咸庆安澜。至富勒浑等摺内。有老土塘根脚。同系淤沙。土性浮松之语。从前老盐仓一带。亦称沙性浮松。难以开槽打桩。乃自改建石工。一律稳固坚实。可见事在人为。封疆大吏。于民瘼所关。断不可存畏惧之见。该处改建石工。所费较前不过三分之一。今府藏充盈。于捍卫民生。即多费数十万帑金。使闾阎永臻乐利。亦所不靳也。著传谕富勒浑等、善体朕意。熟筹妥酌。将此次江省运到石料。塘工完竣后。尚存若干。将来兴工。仍须添用石料若干之处。核算据实具奏。寻奏、改建石塘。实为一劳永逸。所需石料。除麟工应用外。尚存一万三百余丈。今范公塘改建石塘。共需条石五十一万五千余丈。现饬金衢严道、宁绍台道、分往山阴、严州、宁波等处。开采应用。报闻。　　

○又谕、前据蔡新奏、于四月初十日在家起程。六月内可以抵京。当即趋赴热河等语。已于摺内批令不必赴热河矣。现在天气炎热。伊系年高之人。往返劳顿。亦非所宜。况内阁吏部办事需人。蔡新抵京后。即到署办事。仍遵前旨。不必赴热河请安。俟朕于九月内。由盛京回銮时。再行接驾。彼时天气凉爽。伊即远至山海关迎驾。亦无不可。著留京办事王大臣、于伊到京时。即传谕知之。务须遵旨。以慰廑注。　　

○戊辰。上诣热河文庙行礼。　　

○谕军机大臣曰、弘晸差家人收取地亩一事。户部仅行文咨查。未经具奏。所有各该堂官自请议处。俱已加恩宽免。此事系曹文埴标画先行。金简亦随同补画。与和珅等之未经画行者不同。稿件呈堂画行。自应随事留心。斟酌轻重办理。即云一时疎忽。稿文未及详细阅看。岂稿面事由。亦竟未寓日耶。该侍郎等、不是甚大。第因金简、曹文埴、办理四库全书。尚属认真。金简、于承办工程等件。亦颇出力。是以格外加恩宽免。该侍郎等、毋以此事得与未经画行之各堂官。概从宽宥。不知感激奋勉。倘将来再有错误。朕断不能仍为曲贷也。将此传谕金简、曹文埴、知之。　　

○又谕、据萨载等奏、分别办理展赈情形一摺。内称、有退涸最早。种麦有收者。农民口食有资。先经饬令展赈。至三月底停止。其退涸较迟。止种秋粮者。距秋收之期尚远。应展赈至五月底停止。其甫经退涸。尚难施犁翻耕。秋收无望者。应展赈至六月底停止等语。所办甚是。展赈地亩。虽均系九十、分灾。贫民被水本重。但灾地之退涸。迟早不同。自应察核情形。量为区别。江省如此办理。不致滥遗。灾黎得沾实惠。至山东兖曹、二府。暨济宁所属。同被恩旨。展赈至六月停止。乃该抚仅笼统具奏。止称被水最重之贫民。六月以前。照常领赈。并未将如何查办之处奏闻。岂不论退涸之迟早。栽种之先后。一概展赈。漫无区别耶。著将萨载等原摺。钞寄明兴阅看。令将是否如此分别核办之处。据实具奏。寻奏、菏泽、定陶、城武、曹、单、等县。水涸较早。展赈一月。邹、滕、峄、等县。地处下游。未能全涸。展赈两月。现俱停止。惟济宁、金乡、鱼台、地势极洼。即涸出后。不能播种。请展赈至六月停止。报闻。　　

○已巳。谕军机大臣等、本日兵部带领引见人员内。有富勒浑在河南巡抚任内。咨送军政卓异之游击王世禄一员。其考语有久历戎行字样。自系曾经出兵打仗。及询问该员。并未随征。则该员不过久任绿营。何得以戎行字样。叙入考语。以致名实不符。此皆外省套语。富勒浑、何不留心检点若此耶。著传旨申饬。　　

○庚午。谕军机大臣曰、李侍尧覆奏、撒拉尔各工回人。自前岁大加惩创之后。无不畏威知法。守分安居。仍随时体察。并责成地方文武。益加严密稽查等语。自应如此留心防范。毋致久而懈弛。昨召见候补知府王彝宪、询以文县盗杀九命一案。正凶曾否拏获。据奏尚未弋获。大约窜匿番回地界。现在购线严拏。是内地奸民。仍不免窜匿部落。各关隘所谓严密稽查。亦祇虚应故事。而循化厅、河州、平番管理番回地方文员。多系科甲出身汉人。心存畏葸。徒羁縻不能驾驭。殊非防微杜渐之道。方今德威远播。哈萨克王阿布勒比斯、查出内地逃人。尚亲送至伊犁将军处。效其恭顺悃忱。乃甘肃内地番回。竟敢藏匿正凶。若不乘此兵威剿洗。大加惩创之后。实力整顿。仍事因循。日复一日。是该处番回。不几为甘肃藏垢纳污逋逃之薮乎。著传谕李侍尧、务即严饬所属。将文县盗杀一家九命之正犯。勒限严拏。毋使远扬漏网。至管理番回地方。如循化厅、河州、平番等处州县官。将来陆续须改用精明强干旗员。方足以资弹压。毋致选软贻误。该督仍须不时留心防闲。实力查察。绥靖边隅。以副朕委任之至意。将此由四百里谕令知之。　　

○辛未。豁免陕西朝邑县、乾隆四十六年分、水冲沙压地二百二十五顷四十七亩有奇额赋。　　

○壬申。以左副都御史吴玉纶、为浙江乡试正考官。编修邱庭漋、为副考官。编修李尧栋、为江西乡试正考官。中书金光悌、为副考官。编修陈嗣龙、为湖北乡试正考官。中书张敦培、为副考官。　　

○予故科尔沁扎萨克多罗郡王巴勒珠尔祭如例。　　

○癸酉。谕军机大臣等、据英廉奏、现在诸病俱退。惟元气虚耗。一时不能遽复。尚须调理。此月内外。可以勉力支持。入内行走等语。英廉病患渐次痊好。甚慰廑注。但伊系年高之人。气体一时未能复元。自应在家调摄。断不可勉强欲速。进署行走。以致劳顿。转非朕体恤委任之意。即有应办稿件。亦不妨在家阅看。总俟精力强健。方可照旧入直。著传谕英廉、务遵朕旨、加意调理。以副眷念。　　

○甲戌。谕军机大臣等、今年雷雨颇大。昨体仁阁之事。已蒙神庥护佑。此间十三日酉刻。雨势甚大。迅雷轰震。戒得堂后一小亭。已被爪痕。竟未薰灼。窗纸如故。实皆神佑。此处向未建有雷神庙。著派皇六子、于都城雷神庙拈香。并派福隆安、金简、敬谨襄事。以申朕敬天礼神、严恭寅畏之至意。　　

○又谕曰、福隆安等奏修建西直门北角楼。所需木植。将体仁阁用存。尽数应用外。如有不敷。再行购买等语。西直门角楼。非比体仁阁。不必同时赶办。以致办料周章。现在大雨时行。若急于缮修。恐工程草率。不能巩固坚实。至购买木植。一时亦未能凑手。现在海运木植十一万九千余件。于九月内到京。足敷应用。著传谕福隆安等、俟此项木植抵京。再行竖立。亦不为迟。所有砖瓦、石料。原不妨豫行筹备也。　　

○又谕、前因金川军营逃兵。各省拏获、及自行投首者。甚属寥寥。节次加恩展限。扣至本年九月。已届限满。而所有逃兵省分。未经拏获者尚多。因加恩再予展限一年。扣至明年九月为满。已明降谕旨矣。所有承缉文武各员。自应各发天良。感激奋勉。实力查办。方不负朕格外矜全之意。今据富纲等奏、该省未获逃兵。尚有六十四名之多。可见外省地方官。漫不经心。全未能实力查缉。倘于此次加恩展限之后。仍复视为海捕具文。则是该员等毫不知感。朕法在必行。将来一届限满。定将承缉不力各员。照例降调。断不能以人数众多。再为曲贷也。该督等、务须饬属严缉。毋得稍存懈怠。将此传谕富纲、刘秉恬等知之。　　

○乙亥。谕军机大臣等、据特成额奏、拏获用药迷人案内之逸犯贝老四、审讯明确。俟准到部咨。将该犯等即照部议办理等语。前因用药迷人之案。情节轻重不同。降旨令刑部分别核拟具奏。嗣经该部核定条例。将贝老四应拟斩候。贝开富等问拟发遣。已依议行矣。现在拏获之贝老四、著交该部即照新例定拟。至摺内所称委员。至荣昌县之昌阳坝地方。见贝老四形迹可疑。即行盘获。该员究系何人。尚属能事。著传谕李世杰、查明该委员送部引见。将此各谕令知之。　　

○又谕、前因李奉翰奏、查勘水势情形一摺。内称、黄河徐城志桩。陆续长至八尺六寸等语。所奏未为明晰。曾降旨谕令李奉翰、亲往探量。另从堤顶量至水面。为一量法。方为得实。今据覆奏。日来黄水又加长五寸。先从石岸堤顶。量过水面。高九尺六寸。又从水面量至中泓河底。现深二丈七尺九寸。上下合计高深。共有三丈七尺五寸。较从前河底刷深一尺七寸等语。览此实为欣慰。向来河臣等、但就志桩长水尺寸。随时具奏。总未如此奏明。今李奉翰遵照前旨。逐细丈量。据奏河底并无淤垫。已可得实。此后自应如此探量丈尺具奏。方为妥协。著将原奏钞寄阿桂阅看。并谕李奉翰知之。　　

○兵部议覆、闽浙总督富勒浑奏称、漳泉沿海一带。请酌量添兵。并移驻员弁。增添汛守事宜。一、泉州府属晋江县之蚶江地方。滨临洋面。港汊丛杂。且附近伍堡岩、古浮港、俱偏僻边海。最易偷越。旧设汛兵。仅止十名。其原辖之提标右营游击。驻劄永宁。距蚶江甚远。鞭长莫及。请将永宁所辖法石汛千总。移驻蚶江。并酌拨兵四十名。法石汛、另拨外委一员巡守。伍堡岩、古浮港、请各添一塘。每塘设兵十名。归蚶江千总管辖。一、海坛镇所辖之斗门。请于适中之新竿尾。添设一汛。安兵二十名。于海坛镇千把内。轮派一员防守。又澎洋、请于附近之城头地方。添设一汛。安兵二十名。于长福营所辖外委内。拨一员移驻。潭头、浮岐、各添一汛。安兵十名。即令附近员弁稽察东岐、添设一汛。安兵二十名。于闽安协外委内。拨一员移驻。再配水师兵十名巡哨。所设兵丁。在该营新旧兵内酌拨。一、同安营马巷汛万家村地方。孤悬旷野。请在马巷汛拨兵二十名移防。仍归马巷汛弁操练。均应如所请。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十二



