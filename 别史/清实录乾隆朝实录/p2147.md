<!-- { "loadSidebar": true } -->
○谕军机大臣等、成衮扎布在日。不知曾否与诸子析产。如尚未分析。须速为派给。以便伊等度日。朕意除德勒克多尔济在京居住不与外。王产虽应给承袭之人。而余产亦应分给诸子。再成衮扎布长子额尔克沙喇。虽无子嗣。必有妻室。自应酌量分给。现伊诸子内。除德勒克多尔济、额驸拉旺多尔济、与伊什扎木苏外。不知尚有几人。车布登扎布、系成衮扎布胞弟。为拉旺多尔济等胞叔。且已授为乌里雅苏台将军。著即会同彼处参赞大臣、查明成衮扎布共有几子。将亲王并诸子及额尔克沙喇之妻室。如何分给产业之处。秉公办理具奏。不可以拉旺多尔济系属额驸。意存偏徇。将此寄令车布登扎布知之　　

○又谕曰、成衮所布业经病故。著传谕额驸拉旺多尔济、到彼后无庸速回。俟伊父丧事完毕。百日服满。再行来京。至伊等应得产业。朕已交车布登扎布、并参赞大臣。秉公办理。汝为固伦额驸。又袭封汝父王爵。惟当谨奉伊等办理遵行。勿许争竞。贻笑卑鄙。将此并寄令车布登扎布知之　　

○豁除甘肃巴里坤已垦未熟地。六千三百亩额赋　　

○庚寅。上诣皇太后行宫问安　　

○谕、各省举人。历科递积滋繁。铨选向多壅滞。朕心每深轸念。曾为筹计疏通之法。于丙戌会试后。降旨分别拣选引见。量其人才年力。以知县分发。教职注授。并许借补丞簿等官。令得及锋自试。越今六载。俱经各督抚陆续题咨补授。所余待缺者。已属无多。广登进以免积薪。于寒畯甚为有益。今岁恭逢圣母皇太后八旬万寿。特开乡会恩科。俾欢洽汇征。永为例事。其年臻耄耋者。业于今春榜后。视其齿序。恩予职衔。寿宇覃厘。用徵士林嘉瑞。而云集观光之众。亦当令其同沾庆泽。益广慈禧。著于明岁春闱后。仍照丙戌年之例。将应试举人。分别等第拣选。引见录用。俾得乘时筮仕。以示振兴。并彰锡类作人之至意。所有办理事宜。该部临期。再行奏闻请旨。将此通谕知之　　

○谕军机大臣等、前据高晋奏、恳于防汛武场事竣后。赴京恭祝万寿。未允所请。今因永定河连年涨溢。濒河州县。低洼地亩。节次被淹。动需赈恤。而漫口之处。今秋复较去夏倍宽。此盖由河身淤高。堤岸卑薄所致。势不可不设法修治。以杜后患。原拟派裘曰修。会同杨廷璋勘办。但杨廷璋于河务本未谙悉。且已年逾八十。精力亦渐不如前。恐不能筹度尽善。即裘曰修。虽叠经委勘水利河工。尚系学习办理。所见未必悉中窾要。若仅交彼二人经理。尚未能轻重合宜。朕十月初回銮后。即有应办庆典等事。又不能亲莅相度指授。深为踌躇。因思高晋于河防一切机宜。最为明练。平素又实心任事。确有定识。从不具稍涉沽名。亦不仅为节省钱粮起见。办此一事。自无出其右者。且如裘曰修查勘工程。或估至二十万两。朕已不能信其必不虚糜。若高晋经办之事。即多至二百万两。朕亦可信其断无浮滥。盖裘曰修尚不免高兴好名。亦不及高晋之老成诚悫。足资倚任也。现在南河防汛之事已竣。吴嗣爵想亦可赴新任。著传谕高晋。于奉到此旨后。即将总督印务。交萨载暂行兼署。其武闱之事。主即令萨载办理。至河工应办来年工料诸事。即告知吴嗣爵。令其查核。吴嗣爵为人。尚属细心。自可不至贻误。高晋交代后。即起身前赴行在。面请训示。即往永定河一带。会同裘曰修、杨廷璋、逐一履勘。将应行缮治事宜。详晰通盘筹画。绘图贴说具奏。其北运河亦连年漫溢。并宜筹办减洩豫防之法。亦令高晋等就便一并查办。高晋于查勘河务蒇事。正届圣母大庆之时。既可遂其来朝拜舞之忱。而在廷现无满洲大学士。高晋来此领袖班联。恭与庆典。于仪体亦为相合。高晋于庆祝后。仍可回两江总督之任。河工经彼勘计。则按其所定章程。临时再派大臣董办。自可臻妥善矣。将此一并传谕知之　　

○兵部议准。湖广总督富明安奏称、湖南各镇协营千把。俱送总督考拔。其外委。额外外委。除岳州一营近武昌省会。仍归总督考定外。其相距甚远者。请归提督考拔。从之　　

○赈恤陕西汧阳。华阴。朝邑。三县本年水灾饥民　　

○辛卯。世宗宪皇帝忌辰。遣官祭泰陵　　

○谕军机大臣等、据钟音审奏、营兵李得璋等、伤差夺犯。分别定拟一摺。已批交行在军机大臣、会同该部核拟事奏矣。营兵犯赌。已属不法。仍于印官拘犯讯供之时。辄敢纠众逞凶。伤差抢犯。目无法纪。其情甚为可恶。况漳泉积习刁横。尤当急示严惩。该督审明定拟后。即应由驿三四百里驰奏。使首犯不致久稽显戮。庶凶横之徒。知所儆戒。乃仅照寻常案件。专差赍奏。殊属迟缓。钟音久任封疆。何不识事理轻重若此。著传旨申饬　　

○壬辰。遣官祭黑龙潭昭灵沛泽龙王之神。玉泉山惠济慈佑龙王之神　　

○谕军机大臣等、刑部议段兴邦威逼佃户周德先。致死一家五命一案。请照新定之例。改为拟斩监候。自应如此问拟。细阅案情。段兴邦以佃户欠租细事。告官断追。已非安分之人。迨周德先业已遵断交清。而段兴邦犹以为未足。仍然掯给收字。复以禀官差押清租追佃恐吓。致周德先一家。同时窘迫自戕。是段兴邦不仅倚富逞强。欺凌懦佃。必其平日以豪富监生。与该县往来交好。该县或并受其贿赂。惟所欲为。该犯遂恃有护符。恣肆无忌。即不然。亦必与奸胥蠹役。勾结把持。横行乡里。是以愚民畏其势焰。不敢与争。致父子五人。皆以畏惧而毕命。其情节甚为可恶。显有倚仗官势情弊。自为案内紧要关键。今周德先父子虽死。而周为段兴邦佃户者。必尚有人。及该处附近庄农。俱可悉心询访。段兴邦平日恃符不法。必不能掩众人之耳目。地方自有公论。无难得其底里。著传谕永德。即将段兴邦向日。如何与该县交结情事。逐一密访确查。务令水落石出。据实奏闻。若该县有受赃庇纵之处。亦即据实严参重究。该抚办理此案。仅照常例问拟。惟以断给财产为足以惩。已错谬。今交查此事。若再图颟顸了事。或并存心袒护。则是自速罪戾矣。将此传谕知之　　

○理藩院奏、额驸拉旺多尔济、所管扎萨克员缺。请令伊兄伊什扎木苏署理。车布登扎布所遗喀尔喀尔将军员缺。请旨简放。得旨、额驸拉旺多尔济、住京时日较多。伊所管扎萨克事务。著伊兄伊什扎木苏署理。车布登扎布所遗喀尔喀副将军员缺。著车木楚克扎布补授。　　

○钦差侍郎德成、直隶总督杨廷璋奏、永定河漫口。于八月十六日合龙。并将新坝加高培厚。统于十七日竣工。得旨、览　　

○豁除江苏清河县坍没地。七顷八亩有奇额赋　　

○癸巳。上诣皇太后行宫问安　　

○自避暑山庄启銮。幸木兰。　　

○大学士管四川总督阿尔泰奏、臣南路造船。因物料匠工。均自内地发往。须十四五日造成。方可渡河奋击。其金革一案。前令宋元俊前往面谕。讵索诺木、以弟兄五人商明再禀为辞。该游击见其难以化诲。已于八月初六日驰回。臣饬令宋元俊驾驭索诺木。抄掠小金川。如能擒献僧格桑。更有重赏。再宋元俊于边地道路。颇为熟悉。副都统铁保未到之前。即令该游击统兵渡河攻剿。报闻　　

○赈恤甘肃皋兰、红水县丞、金县、循化、安定、会宁、平凉、泾州、静宁、隆德、固原、盐茶厅、张掖、山丹、东乐县丞、武威、永昌、镇番、古浪、平番等、二十厅州县、本年旱灾贫民。并予缓徵　　

○是日、驻跸中关行宫。甲午。谕军机大臣等、阿尔泰奏、办理小金川情形一摺。已于摺内批示。据称游击宋元俊。业已前往面谕索诺木。该土舍礼貌虽极恭顺。而以弟兄五人。商明再覆为辞。显系推阻之意。看来索诺木之顽劣不即遵教。总因僧格桑甫受约束。旋与沃克什构衅。又复侵及明正土司。尚未加以惩创。遂致无所忌惮。今惟有将小金川上紧攻剿。擒获凶渠。削平其地而分属之。则金川自必闻风畏惧。不敢复行梗化。办理之法。无有踰于此者。昨据董天弼奏、已于八月初七日。由间道进攻。此时当已捣其巢穴。现在阿尔泰所奏、亦称约计十四五即可进兵。果能克期夹击。僧格桑自必首尾不能相顾。断不敢仍前抗拒。如官兵到彼。僧格桑即能就擒。其局自易完结。设或僧格桑势窘力蹙。窜入金川。亦不值引兵复进金川勒取。止须查其家属。及党恶之人。收捕分别查办。仍遵前旨。将小金川地方。分给附近之沃克什。杂谷。明正等、各土司管理。并酌留官兵。驻守弹压。一面传谕索诺木。令即将僧桥桑擒献。其事亦即可了。阿尔泰便可来京办事。德福亦可回至省城。惟暂留董天弼在彼、统兵镇抚。俟数月后、局势大定。董天弼再行回署。仍派明干将领。在小金川与金川扼要地界驻兵。并不妨守御一二年。番酋等自不能经久受困也。至前谕令索诺木。抄掠小金川。彼时因未知两土酋之已经联络。今就该处情形而论。则两酋久相比附。狼狈为奸。索诺木。岂复肯与小金川。自相残贼。乃阿尔泰仍以驾驭索诺木抄掠为言。可谓拘泥而不达事体。现在专办小金川。不必复向金川告谕。若僧格桑或向金川逃匿。则于传檄索取时。并谕以僧格桑自作不靖。窜入尔界。今官兵已平定其地。散给附近各土司分管。仍留兵驻守。是僧格桑永远不能归巢。尔今留彼。养赡其众。何时能了。是尔无端为彼贻累。在尔亦殊失计。尔索诺木之父。即系久经归化之人。尔若能将僧格桑擒献。自当将尔奖赏。番蛮等本属见小之人。为之明白开导。其势必不能久合。如此方得要领。至游击宋元俊。前因其不即向金川晓谕。懦怯无能。谕令阿尔泰参奏。今阿尔泰以宋元俊于边地情形颇熟。派令统兵攻剿。该游击如能奋勇自效。不但不必劾究。并当论功录用。若专务绿营欺罔恶习。仍不努力向前。即一并重治其罪。可即饬令该游击遵奉黾勉。将此由六百里加紧传谕阿尔泰。德福。董天弼。知之。仍令将各该处进兵情形。迅速具奏　　

○豁江苏泰州坍荒田赋。银四千四百五十二两有奇。米麦七千四百五十六石有奇　　

○是日、驻跸波罗河屯行宫　　

○乙未。上遣侍卫福康安、赴避暑山庄、皇太后行宫问安　　

