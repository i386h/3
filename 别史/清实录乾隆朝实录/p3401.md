<!-- { "loadSidebar": true } -->
○辛巳。上御保和殿、赐朝正外藩筵宴。左翼、乌珠穆沁和硕亲王玛哈索哈、巴林亲王品级多罗郡王巴图、固山贝子和硕额驸德勒克、公品级一等台吉索特纳木多尔济、赛尚阿、多罗额驸丹津、喀喇沁亲王品级多罗郡王满珠巴咱尔、固山贝子丹巴多尔济、辅国公拉扎布、和硕额驸永库尔忠、索纳木巴勒丹、一等塔布囊品级二等塔布囊格勒克萨木噜布、科尔沁多罗郡王鄂勒哲特穆尔额尔克巴拜、镇国公萨木丕勒扎木素、辅国公色当噶玛勒、公品级一等台吉拉旺、丹津旺布、和硕额驸敏珠尔多尔济、奈曼多罗郡王拉旺喇布坦、一等台吉巴勒楚克、敖汉多罗郡王齐默特噜瓦、固山贝子桑济扎勒、德威多尔济、多罗额驸伊拉瑚、固山额驸巴颜巴图尔、二等台吉济克济扎布、三等台吉察克都尔扎布、土默特多罗贝勒索诺木巴勒珠尔、翁牛特多罗贝勒济克济扎布、固山贝子图扪巴颜、阿巴噶辅国公拉旺多尔济、苏尼特辅国公额琳臣、右翼、科尔沁和硕亲王旺扎勒多尔济、多罗郡王罗布藏占三、多罗贝勒三音察衮、固山贝子锡第、多罗额驸索诺木延丕勒、阿拉善和硕亲王旺沁班巴尔、镇国公乌尔图纳逊、阿巴噶多罗郡王喇特纳锡第、喀尔喀多罗郡王桑斋多尔济、多罗贝勒衮布多尔济、车布登纳木扎勒、固山贝子巴尔准多尔济、德沁喇木丕勒、贡楚克扎布、镇国公丹津多尔济、辅国公三丕勒端多克、扎萨克一等台吉布达齐素咙、回子郡王品级多罗贝勒哈第尔、阿克苏三品阿奇木伯克贝子品级公迈默特阿布都拉、辅国公托克托、阿噜科尔沁多罗贝勒阿尔达什第、鄂尔多斯多罗贝勒喇什达尔济、厄鲁特辅国公达什喇布坦、扎萨克一等台吉特默齐、二等台吉乌勒木济、四等台吉纳旺楚勒提木、扪图斯、喀喇沁和硕额驸衮楚克扎木素、克什克腾扎萨克一等台吉根敦达尔扎、青海扎萨克一等台吉贡格、杜尔伯特扎萨克一等台吉布达什哩、一等台吉贡楚克扎布、敖汉二等台吉巴勒珠尔喇布坦等、及朝鲜国正使李性源、副使赵宗铉、琉球国正使向处中、副使郑永功、暹罗国正使帕史滑里逊通亚排那赤突、副使啷汶悉呢口□霞喔无突、廓尔喀使臣、巴拉叭都尔喀哇斯、哈哩萨野。及领侍卫内大臣等。召左翼乌珠穆沁和硕亲王玛哈索哈、巴林亲王品级多罗郡王巴图、固山贝子和硕额驸德勒克、喀喇沁亲王品级多罗郡王满珠巴咱尔、奈曼多罗郡王拉旺喇布坦、敖汉多罗郡王齐默特噜瓦、固山贝子桑济扎勒、土默特多罗贝勒索诺木巴勒珠尔、翁牛特多罗贝勒济克济扎布、右翼科尔沁和硕亲王旺扎勒多尔济、多罗贝勒三音察衮、固山贝子锡第、阿拉善和硕亲王旺沁班巴尔、回子郡王品级多罗贝勒哈第尔、阿噜科尔沁多罗贝勒阿尔达什第、喀尔喀多罗贝勒衮布多尔济、固山贝子德沁喇木丕勒、阿克苏三品阿奇木伯克贝子品级公迈默特阿布都拉等。至御座前。赐酒成礼。　　

○是月。湖南巡抚浦霖奏、湖南回空帮船。陆续全行抵次。本年各州县应解漕米。先期运赴水次。贮仓候兑。空船抵次后。即饬各帮丁。将应行修艌船只。赶办完工。于十二月初十日开兑。现令兑竣之船。先于十六日起、以次开行。得旨、好。欣慰览之。　　

○河东河道总督李奉翰奏。开岁南漕。北来较早。东省运道。须迅速挑完。以待新运。现在各工。人夫踊跃。挑出土方。日起有工。臣等由临清济宁一带。南北查催。务期上下普律深通。如式早竣。俾来岁重运速行。得旨嘉奖。　　

○是年。追予出师安南阵亡土田州知州岑宜栋一员。副将邢敦行一员。参将杨兴龙、英林、王宣三员。游击明柱、于宗范、张纯、王檀、张会元、刘越六员。守备黎致明一员。土千总阿吉一员。额外外委黄一等、十八员。马步兵王思浩等、四千六百一十九名。祭葬恤赏如例。俱入祀昭忠祠。　　

○旌表孝子。直隶等省民戴伸等三名。孝女。湖北朱氏一口。守节合例。八旗、闲散宗室、呢楚和妻伊尔根觉罗氏等七口。满洲、护军三达色妻宋佳氏等一百二十四口。蒙古、护军福云保妻赵氏等四十七口。汉军、马甲仓儿妻陆氏等十五口。内务府披甲、八存妻郭氏等四口。奉天等省驻防、披甲马力虎妻李氏等一百十六口。直隶等省、监生查泳妻李氏等四百二十五口。夫亡殉节。江苏等省民刘淑慎妻陆氏等十六口。未婚守志。正黄旗满洲马甲兴福聘妻马佳氏一口。直隶等省民李士瑜聘妻董氏等十八口。百岁寿民妇。浙江等省、毛文玉等五名口。各给银建坊如例。　　

○一产三男。直隶等省民李成用等九家。　　

○会计天下民谷数。各省通共大小男妇二万九千七百七十一万七千四百九十六名口。各省通共存仓米谷四千三百二十万九千九百十八石一升二合四勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十五

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。春。正月。壬午朔。上诣奉先殿行礼。　　

○诣堂子行礼。　　

○御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御太和殿。赐王公臣工、及外藩使臣等宴。　　

○御乾清宫。赐皇子、皇孙、皇曾孙、皇元孙、宗室王公等宴。　　

○以八旬万寿。颁诏天下。诏曰朕诞膺景命。虔巩丕基思锡极以用敷凛聿怀于昭事。于今五十五年矣。仰荷上苍笃眷。列圣贻谋。＜宀禹＞县乂安。朝宁雍肃。宫廷之上。五代一堂。垓极之遥。万方同轨。粤以今兹八月。为朕寿届八旬。前因吁切诸臣。勉允祝厘之请。亦既恩敷多士。特开登俊之科而且停贡献之繁文。禁郡邑之私祝务黜华以崇实谅孚德而惠心迺者阮光平不战归诚。宠畀藩封之爵。巴勒布腾欢面内。长依属国之班。缅甸荒陬。遣使远呈金表。生番异域。输心来叩彤墀。矧夫内郡耆氓。外藩寿耇。逾期颐者千余计。见曾元者二百家。嘉和会之咸勤属享王之毕至。朕抚延洪之运。躬宵旰之劳。问夜求衣。劼毖倍廑于宥密。巡方肄武。精神式固于纯常。历年陈无逸之篇。终日励自强之训。惟德惟勤恤将敬为受天永命祈。曰寿曰康宁。聿慰我薄海群黎望。昔卌五载古稀介景。推仁曾逮闾阎。迨五十年国庆重熙。惠下复颁纶綍。获此久长之祉。弥殷怀保之忱。我皇祖圣寿六旬。先普蠲夫惟正。予一人恩施三沛。仍祇遹以攸行。凡所以引养引恬。并切夫求宁求莫。是用庞鸿布泽。殚缉熙夙夜之心。惟期溥率翔和。绵保定升恒之盛。所有应行事宜。开列于后一、五岳四渎等祀。及风云雷雨火各神。应遣官致祭。著察例举行。一、各直省有同堂五世者。著各督抚查明具奏。赐予恩赉。一、自王以下、觉罗十五岁以上者。俱加恩赐。一、公主以下、至格格。俱加恩赐。一、王妃以下、奉恩将军妻以上年过六十者。俱加恩赐。一、外藩王、贝勒、贝子、公、扎萨克台吉、塔布囊。及其福晋妻室。年过六十者。俱加恩赐。一、满汉大臣、及命妇。年过六十者。俱加恩赐。一、内外满汉文武各官。俱加一级。一、内外大小各官。除各以现在品级已得封赠外。凡升级及改任者。著照新衔封赠。一、内外文武官员。有因公诖误。降革留任者。该部查明奏请开复。一、国子监贡监生、及各官学教习。免坐监期一月。一、各省儒学。以正贡作恩贡。以次贡作岁贡。一、满汉孝子顺孙。义夫节妇。该管官细加咨访。确具事实。奏交礼部核实旌表。一、满汉兵丁。曾经效力行间。因病年老闲住者。著加恩赐。一、八旗满洲蒙古汉军兵丁。及内扎萨克喀尔喀等蒙古。年七十八十九十以上者。分别赏赉。至百岁者。题明旌表。并加赏大缎一匹。银十两。一、军民年七十以上者。酌加赏赉。八十以上者。给与绢一匹。棉一斤。米一石。肉十斤。九十以上者倍之。至百岁者。题明旌表。并加赏大缎一匹。银十两。一、各省道路桥梁。间有损坏者。著各该地方官查明修理。以利行旅。一、各省现犯军流以下人犯。俱著减等发落。其在配军流人犯。已过十年。安分守法。别无过犯者。著各省督抚、分别咨部。查照向例核议。奏请省释。一、各省监禁人犯。著将上年秋朝审缓决至三次各犯。仍照节次查办之例。查明所犯情节。分别减等发落。其缓决一二次人犯内。有案情本轻。可予矜原者亦著该部查明。请旨定夺。一、各处养济院。所有鳏寡孤独。及残疾无告之人。有司留心。以时养赡。毋致失所。一、从前各省偏灾地方。所有借给贫民耔种口粮牛具等项。查明实系力不能完者。著与豁免。一、历代帝王陵寝。先师孔子阙里应遣官致祭著察例举行。于戏。予惟从欲以治。庸降德于众兆民。天其申命用庥。绥眉寿于皇多祜。布告天下。咸使闻知。　　

○普免天下钱粮。谕、朕赖昊苍眷佑。既逾古稀。欣开八袠。幸得小康。时怀大惕。自乾隆十年、以迄四十二年。特布恩纶。普免天下钱粮。业经三次矣今岁届朕八旬寿辰。仰荷天祖贻庥。率土称庆。以至梯航重译祝嘏来庭。从古史牒。实所罕睹。是宜广宣湛闿。敷锡兆民。用叶崇禧。以答嘉贶。著将乾隆五十五年、各直省应徵钱粮。通行蠲免。其如何按年轮蠲之处。著大学士会同户部、即速核奏遵行。　　

○癸未谕、上年湖北荆门、潜江江陵、监利等州县。因秋泛汉水倒漾。低洼各垸先后被淹。业经降旨令该督抚实力抚恤。分别赈济。小民自可不致失所。第念潜江等处。本系积歉之区上年又复被淹今春正赈已毕青黄不接之时贫民口食维艰。著再加恩将潜江、江陵、监利、三县。成灾八分极贫各军民。展赈一个月。以资接济。其成灾八分次贫、及成灾七分极次贫、并荆门州成灾五分各军民。仍著该督抚察看情形。或酌借耔种口粮或减价平粜。分别办理。该督等务宜督饬所属实心经理。俾灾黎均沾闿泽。以副朕轸念穷檐。普惠春膏至意。该部即遵谕行。　　

