<!-- { "loadSidebar": true } -->
○又谕、据黄廷桂奏、甘省各官承办军需。有垫办银十万一千余两。请量为拨补一半。其一半仍令各该员自行弥补等语。甘省连年承办军需。该督黄廷桂、事事悉心筹画。董率属员。迅速妥协。克济军行。该抚吴达善、同心协力。往来经理。俱著劳绩。在事各员。俱能奋勉出力。急公趋事。于闾阎毫无扰累。民情踊跃。深属可嘉。所有垫办银两。既系因公实用。若复令其自行弥补一半。殊无以示奖励。此项应补之十万余两。著加恩赏给。概行免其还补。黄廷桂著赏银一万两。吴达善著赏银五千两。俱于正项钱粮内支给。用示优恤贤劳至意。　　

○又谕、甘、凉、肃、安一带。各标营官兵。因本年米价稍昂曾经加恩每兵赏借四个月口粮。以资接济。其陕省延绥一镇、地属边徼。差务络绎。本年秋收适值歉薄。各营口食未免拮据。来岁青黄不接为时正长。朕心深为轸念。著照甘、凉、肃、安、之例。无论马步守兵。每名赏借四个月口粮一石六斗。自十二月起按月米麦兼支。俟来年照各本营折色、四季扣还归款以示体恤边兵至意。该部遵谕速行。　　

○又谕、安徽省现有需用工赈银两。著户部于附近省分。酌拨银六十万两。解交安省藩库备用。　　

○又谕曰、富勒浑奏、生员陈安兆、妄著书籍。语多悖谬一摺。据称将伊所著书二种、及诗稿一部。送学臣毛辉祖阅看。以词句狂放咨覆。应请严加惩究。并将该教官等查参等语。所奏殊为过当。此事在富勒浑于文义本不甚深。更未免新进有意从严。一闻事关悖逆。辄欲从重惩治。而毛辉祖又因所属生员、经巡抚举发。恐稍涉徇庇形迹。遂亦从而附和。是以该抚据有此奏。但朕阅该生所著大学疑思办断、中庸理事断二书。虽不无违背朱注。支离荒谬。要不过村学究识见肤浅。妄矜著作。即诗稿中间有牢骚词语。亦浅学人掉弄笔墨陋习。其实非谤讪国家。肆诋朝政。如胡中藻之比。封疆大吏。遇此等事当识大体如果逞臆谤诽。肆无忌惮。自不得不惩一儆百。若不过此等笔墨之过。则前人亦往往有之。况陈安兆所作。并不足称为著述。于此而加以吹求。转无以服其心。且恐开告讦之渐。无知者遂谓无所措手足。朕办理庶务。大公至正。轻重务期得中。过犹不及。皆所不取。此案无庸再行办理。富勒浑、毛辉祖、俱著申饬。　　

○又谕、塔永阿自行检举所管佐领图记被家人盗去。看来不胜副都统之任。著革去副都统。在内阁学士上行走。所遗正白旗满洲副都统员缺。著观保调补。观保所遗镶白旗满洲副都统员缺。著舒庆阿补授。　　

○直隶总督方观承奏、臣前饬标员驰往沙河。会同该县。陆续拏获河南邪教案内要犯。胡文保、及胡宗、传进忠、郑全、并据该县及邯郸。查有先经容留胡文保之张玠刘兵、二犯。并沙河县民申邑斌一犯。各于家内搜出合同歌词。线串钱文。讯系胡二引进给与应一并咨解步军统领衙门质审。又昌平、房山、武清、等处。节次奉文。协拏邪教案内、韩士英、刘秉文、赵大、刘国辅等、二十余犯。并刘秉文供出之张应春一犯。各犯家内。均搜有合同歌词、经卷、线串钱文等件。又据昌平州、访获韩士英徒弟张四、张二、孙三、旁六、包兴隆、田守库、六犯。并与张应春同入会之王得洪、王得胜、赵世荣、赵义、四犯。在各犯家内。搜出线串钱文。据该犯等供、尚有合同歌词。并赵义之合同线串钱文。俱系张应春擕带进京。又据武清县、访护分得合同之陈二、刘魁、陆天祥、张国盛、四犯起出合同十一纸。讯系赵大、刘国辅所给。复于赵大、刘国辅家内。查出合同三纸。臣并令录供。解送步军统领衙门。并案审拟。得旨、知道了。张士乾何尚未获。又奏、张士乾闻已逃往陕西等情。谕军机大臣等、据方观承奏称、收缘会邪教案内。现在脱逃之张士乾一犯。访系逃往西安府地方。投奔流犯刘进官处。业经飞咨该抚严密拏解等语。张士乾系邪教案内重犯。断不可听其兔脱。如清馥已经到陕。交伊速即拏解来京。倘清馥尚未到任。即著吴士功严缉务获。倘有疎纵。惟该护抚是问。　　

○又谕、前经降旨、令刘统勋于山西审案完结后。再赴东省办理河工。昨据张师载、阿尔泰、陆续奏报。看来办理已有次第。是刘统勋无须再往山东。著传谕张师载、阿尔泰悉心查勘。督率属员。实力筹办。堤岸当修者修。河道当浚者浚。务使将来蓄洩有资。经久无弊。不可草率了事。　　

○又谕、据黄廷桂奏、甘省各官承办军需。有垫办银十万一千余两。请于准噶尔夷人进藏案内余剩银两。及扣留公费名粮内。量为拨补一半。其一半仍令各员自行弥补一摺。已有旨概行赏给。免其还补。并赏给黄廷桂银一万两。吴达善银五千两矣。各官垫办银两。本系军需实用。自不妨即以正拨补。并不必于准噶尔进藏余剩银内支给。仍于军需项下、作正开销可也。至延绥镇兵。请借口粮四个月一摺。亦已照该督所请。特颁谕旨。敕部速行。但恐由部行文。稍稽时日。已寄信吴士功、即行遵办。可一并传谕该督黄廷桂知之。　　

○河东河道总督张师载等奏、伊河放水以来。已涸出地三千余顷乘此河湖畅流。更须急筹善后。有应广去路而节来源者。查新挑伊河。自韩庄西南绕过八闸。至黄林庄入运。微山湖水。虽有伊河分洩。其运河减下之路。全由八闸。而河身只此丈尺。闸座层层关束。恐不能迅消。请将八闸月河、开挑宽深。俾河湖下注。更得畅流。似为有济。伊河坝口。现在虽属深通。惟虑消水数尺之后。从前水深未挑之处。渐见浅涩。请将坝外河底迎挑数十丈。再将两岸坝头、照雁翅式。亦各接长数十丈。以资吞纳。似此分流畅导。河湖去路不为不广。臣等通盘筹画。尚当节其来源。使入湖之水。稍有撙节。然其病不在东省而在江南。伏查徐郡花庄。堆筑乱石滚坝。以为节制。即水至平槽。不致过水。请将孙家集一带数十里。凡有沟槽未经填堵之处。照依花庄堆石之法。亦使盛涨则减。归槽则束。不惟湖水可免盈溢。亦可借水攻沙。无虞淤垫。谕军机大臣等、据张师载、阿尔泰奏、筹办河湖善后事宜一摺。所见颇中肯綮。孙家集一带。业经堵筑堤工。永资防卫。但今年伏秋大汛。黄水尚未盛涨。仍有过水倒洩。灌入微湖者。此皆该处向无堤岸所致。该河督等、请照徐郡花庄堆石之法。一律砌筑乱石滚坝。办理甚善。此举在江南诸臣。为洩黄保堤起见。或有所不愿。但现今徐州已添筑石工。足资捍御。自可无冲溃之虑。所有孙家集沟槽各处。一体砌筑乱石滚坝。以为节制。则黄溜直趋中泓。束水攻沙。转可资其汕刷之力。于河道实有裨益。著传谕裘曰修、梦麟、会同该督等。悉心查勘。妥协办理。可一并传谕尹继善、白钟山、嵇璜等知之。　　

○又谕、据海明、张师载奏称、运河大挑分数。并勘估石佛以下、现露堤根纤道。既因水涸续次露出。自应于重运未到之前。尽力趱修。著交张师载、阿尔泰、协同承办。及时兴工。现在刘统勋、已有旨令其回京。东省河工事务。两人务悉心相度。督率在工诸员。实力赶办。毋误来春重运之期。将此传谕张师载、阿尔泰知之。　　

○又谕、据富勒浑覆奏、凤凰营地。扼塞紧要。苗性犷悍。必须重镇弹压。所有镇筸一镇。未便移动。俟明年二月间。亲往审勘情形。再行酌议等语。凤凰营改驻游击一事。原不过因黄凝道请训时面奏。因关系地方营汛。是以降旨询问。今该抚既称访询在楚年久属员。俱称地方紧要。不便议移。且召对总督硕色、问及该处情形。亦奏称可以不必。黄凝道所奏、亦祗以运送兵米不便起见。所见甚小。既经设镇多年。自以无庸更张为是。该抚并可不必亲往查勘矣。可将此传谕富勒浑知之。　　

○又谕曰、富勒浑奏、陈安兆妄著书籍一摺。所见颇属过当。富勒浑以藩司擢用巡抚。朕之所望于伊者。谓当实心报效。不负委任。以承受恩泽耳。向来外省督抚。陋习相沿。模棱阘冗。不思为地方整顿。徒博宽厚虚名。朕从不稍为假借。若急于任事。而不顾轻重。有心从刻。流于苛细。何以得事理之平。巡抚膺封疆重任。通省吏治所关。非藩臬赞理者可比。从前皇考时。因外省锢习。亟欲澄清。诸臣中即偶有一二从事击搏者。乃补偏捄弊。不得已之苦衷。操纵自在圣心也。朕临御二十余年以来。事事执中持正。从不令诸臣稍有偏倚。富勒浑前已寄谕训示。令其诸事审量。不可稍存成见。冀其办事妥协之中。力矫琐细苛求之病。今阅陈安兆之事。尚不免立意从严。已明降谕旨饬行。再详悉传谕富勒浑知之。　　

○以户部银库郎中苏尔德、为安徽按察使。　　

○是日、戊寅年立春。顺天府进士牛春山宝座。　　

○乙酉。以岁暮祫祭。遣官祭太庙中殿、后殿。　　

○丙戌。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○丁亥。上诣皇太后宫问安。　　

