<!-- { "loadSidebar": true } -->
○又谕曰、傅恒等奏、抚夷李景朝禀称、贼匪于六月内。遣显目二人。将老官屯贼目诺尔塔、及兵丁军器。尽行彻回。止留□□罢夷数百住守。新街亦无贼人。止有附近夷人贸易等语。看来懵驳身死。贼匪内乱属实。此皆上天眷佑。赐我机会。傅恒等乘此进兵。必速成大功。外间无知之徒。狃于汉习。妄生议论。谓不可乘人之危。但此次征讨缅匪。原因懵驳一族。篡夺其主。复敢犯我境邑。是以特施天讨。况去岁曾缓兵一年。贼匪无乞降之意。今乃不得已而用兵。非因懵驳之死而乘其危也。今适当贼匪内乱。此上天诛灭篡逆之意。不可不乘机进剿。以靖地方。若中止彻兵。俾贼得乘隙立主。必又肆行跳梁。其时作何办理耶。近日钦天监奏、七月二十七日。东南方彗星见。星尾指向西南。其占书云。星指处主败等语。朕忆平定准噶尔时。彗星指向西北。以此观之。上天已垂象矣。著传谕傅恒等知悉。不必传播。惟于进兵时。当慎而又慎。务期万全。傅恒、阿里衮、阿桂等、如在一路。遇有事件。自宜公商。连名具奏。若分路而行。遇有应商应奏事件。即一面奏闻。一面札商知会。伊勒图在夏鸠接应。亦应如是办理。朕可先得捷音。以慰廑念。傅恒等和衷办事。不可稍存畛域之见。将此传谕知之　　

○辛亥。上奉皇太后幸卷阿胜境、侍早晚膳。至丁巳皆如之。　　

○赐扈从王公大臣、及蒙古王公台吉等食。至丁巳皆如之　　

○遣官祭关帝庙　　

○谕军机大臣等、现在经略傅恒、统兵由戛鸠进发。阿里衮、阿桂、前往野牛坝办事。阿里衮身常患病。性又朴实。见事稍迟。阿桂心细而敏捷。伊二人同在一处。虽陈奏事件阿桂名次在后。所有诸事主见决断。朕皆责成阿桂。当竭力抒诚。妥协为之。倘若不肯尽心。贻误军务。朕必重治阿桂之罪。断不稍加宽宥。昨夜念及于此。故特传谕阿桂、并传谕傅恒知之　　

○壬子。遣官祭昭忠祠　　

○谕曰、程焘著补授太仆寺少卿。仍在军机处司员上行走　　

○升任河南巡抚阿思哈疏报、闅乡县、乾隆三十三年、开垦荒地八十九亩有奇。　　

○癸丑。兵部议奏、各省赏给兵丁红白银两。先以营运生息充赏。由臣部核覆。现各省绿营生息停彻。另筹别款充赏。臣部无由详查。应归户部题覆。至驻防红白赏银。向系户部办理。并不会同臣部查照。请嗣后不分驻防绿营。总令外省、一面册报户部。一面报臣部查核。统由户部移查臣部兵丁确数后题销。从之　　

○甲寅。谕、云南开化、昭通、二镇总兵员缺。著经略大学士傅恒等、于军营内拣选出力之员。奏请补授　　

○又谕曰、揆义著加恩赏给三等侍卫。自备资斧。往喀什噶尔。更换范宜忠回京　　

○乙卯。谕曰、期成额、现在出差。绰克托著专署兵部侍郎。其刑部侍郎员缺。著伍讷玺补授　　

○又谕曰、总兵谈秀、来京陛见。看其年已衰老。两耳重听。著以原品休致。浙江定海镇总兵员缺紧要。著温州镇总兵永昌调补。所遗员缺。著陈文宣补授　　

○又谕、据富僧阿、明山等奏、西安移驻伊犁满兵二千名。陆续起程。所出之缺。请由京城派拨等语。西安驻防不甚紧要。现在云南用兵。明岁凯旋。地方官无暇兼顾。所有应拨西安满兵二千名。著暂缓二年拨往　　

○谕军机大臣等、昨召见浙江定海镇总兵谈秀、看其年齿已老。两耳重听。难以复胜总镇之任。已降旨令其原品休致。定海为海疆最要之缺。谈秀聋瞆若此。岂宜听其恋械贻误。崔应阶前此何以从未奏及。昨询据谈秀称、伊并未见过督臣。是崔应阶因未目击其重听之状。不行劾奏。尚非有意姑容。是以免其议处。但总督统辖两省。于所属总兵。皆宜随时体察。岂得因未经睹面。辄诿为闻见所未周。嗣后务须留心体访。遇有衰庸不称职之员。立即据实奏闻。毋稍徇隐干咎。将此传谕知之　　

○以告休四川松茂道属牟托土巡检温如玉子廷瑞、袭职　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神　　

○谕军机大臣等、吏部参奏文选司于开列侍讲题稿内。不遵成例。辄将司业列于赞善之前。有无情弊。请交部审讯一摺。所办甚是。已有旨交刑部查究矣。此事当司员呈稿回堂时。该堂官系何人先行指出。向来各部遇有查询之事。每称堂官公同商办。陋习殊为可笑。同堂办事。虽不能不彼此商酌。但其始必有首先看出之人。断非众口同声。如出一辙。著传谕吏部堂官、即将此案系何人先行看出之处。据实覆奏。毋得稍有掩饰　　

○丁巳。祭先帅孔子。遣大学士陈宏谋行礼　　

○谕、前者朕五十诞辰。恐直省臣民。有启经坛、立碑亭、贡献称祝之事。或致糜耗物力。曾豫敕禁止之。明年八月。届朕六十正诞。意中外耆庶。必有以周甲圣节。非五旬大庆比。欲申祝厘以抒爱戴者。情固难却。而非朕心所乐从。用是明切宣示。朕临御三十四年以来。承累洽重熙之盛。海宇乂宁。民气恬乐。复仰荷上苍眷佑。连岁屡丰。方思上答鸿庥。宏敷恺泽。以嘉惠吾民。益臻熙阜。国家之瑞。莫大于此。且越岁辛卯。即恭遇圣母皇太后八旬万寿。璇闱庆典。亘古稀逢。朕将率天下臣民。胪欢舞彩。敬迓慈禧。自当听衢巷讴歌。共展尊亲之义。又何必因朕躬庆辰。频年祝嘏。多此繁文缛节为哉。其布告天下。咸体朕意。一切仍遵二十四年所降谕旨。不必举行。各省督抚。亦不必以来京叩祝为请。并不必进奉珍玩。及绸缎表里等物。至在籍大臣中。如尚书沉德潜、寿届期颐。钱陈群、亦年逾八袠。不宜复以远涉劳筋力。已谆复传谕。令其毋庸亲诣京师叩祝。俾黄发耆臣。领袖江乡父老。携杖呼嵩。为熙朝盛事。不亦美欤。著将此通行传谕知之　　

○又谕曰、吴达善查奏、武冈州民人邓宽容、控告该州修城。有蠹书舞弊、派累乡民等事。及原审官将伊兄邓宽宥、以疯疾监禁一案。现在究有端绪。请将原任知州席芬、及现任知府席芑等革审等语。席芬、席芑、周凝光、英德、俱著革职。吕律、著革去举人。交与该督。一并严审确情。定拟具奏。至历任承审之州县府道等官。既经邓宽容屡次呈控。并不实力研审。究出实情。转以素无疯疾之邓宽宸。捏称狂病完结。颟顸了事。深属外省瞻徇恶习。并著吴达善一并查明参奏。交部严加议处　　

○谕军机大臣等。据李宏奏、苇荡营汛船石船。遭风损坏四十余只。漂淌余柴八万余束。请照例确估修造。并分别核销等语。此次运料船只。猝遇风暴。人力难施。以致损坏。并淹毙人口。非驾驶不慎可比。自应准其估造核销。但漂淌余柴。至八万余束。为数甚多。恐不肖工员。恃有此例。或任意将物料亏缺。藉词捏报。希图掩饰弥缝。此等情弊。不可不防其渐。著传谕李宏、嗣后必须留心体察。或遇似此船只失风之事。务查明实在情形。再行奏闻。分别核销。以杜混冒。将此传谕高晋知之　　

○戊午。祭大社太稷。遣诚亲王允秘恭代行礼　　

○太宗文皇帝忌辰。遣官祭昭陵　　

○以头等侍卫瑚什、为正黄旗护军统领。一等公特通额、为正红旗汉军副都统　　

○己未。谕军机大臣等、据巡城御史玛兴阿等奏、副指挥宋振德、饬令书办查开伙房住宿乞丐年貌籍贯。开伙房人等、遂将店关闭。不留穷民。致众乞丐相聚。至坊署喊禀一摺。已交刑部查审矣。开伙房人等、因坊官查取住宿乞丐年貌。辄将店关闭。激令穷民群聚喊禀。自应审究确情。惩其刁恶。至司坊官稽查匪类。固属分所应为。但办理亦当妥定章程。使店户等易于遵守。乃宋振德一切听之书役。致滋事端。难保无书役等从中需索情弊。著传谕刑部。堂官、留心查办。如宋振德有串通指使之处。一并查明参究　　

○又谕、前据经略大学士傅恒奏称、福建水师兵丁蓝廷波、在马龙州地方。持小刀将民夫耳轮割下。傅恒闻报。即行知明德。将该犯于犯事地方。正法示众。所办甚是。已于摺内批示矣。本日据阿思哈奏到摺内。有割耳兵丁。经巡抚喀宁阿枷号通衢示众等语。办理殊属错谬。出征兵丁。敢于沿途滋事不法。自应即按军法从事。以儆其余。乃喀宁阿竟视为寻常案犯。仅予枷号。阿思哈到滇后。既已闻有此案。并不立时驳正。亦以业经枷示。附摺奏闻。岂于行军纪律。俱未之知耶。此案幸傅恒闻之。行文知照办理。尚不至于轻纵。而阿思哈、喀宁阿、何以不知事理轻重若此。著传旨申饬　　

○庚申。太祖高皇帝忌辰。遣官祭福陵　　

○谕曰、原任普洱镇总兵在秀之子左永、俟其年岁长成时。著该督抚送部此见　　

○又谕、据喀宁阿参奏、署呈贡县知县杨家驹、采办军需牛马。以及承运军粮。各项科派累民。计钱三千八百余串。银一万八千余两。又领餧马匹。派令乡保餧养。又令各村买赔。并不发价。需用夫役。短给工钱各款。教谕沈锠、串通干与。亦有收受生童豆石等事。请旨革职审拟等语。杨家驹承办军需事件。竟敢藉端派民。恣意牟利。贪黩不法。实出情理之外。滇省自征剿缅匪以来。一切军需事宜。及军行经过各省。俱系动支正项。丝毫不以累民。或官给间有不敷。一经督抚入告。无不立时增给。俾得裕如。并有督抚未经陈奏。朕偶尔念及。特旨加增者。复节次赏给每省银数十万两。务期踊跃趋事之良民。均沾实惠。尚恐不肖胥役。或有借名需索之事。屡敕各督抚实力稽查。随时参处。毋使闾阎稍有滋扰。谆切教诫。不啻至再至三。至于苛派里下之事。久经严禁。且朕念切爱民。惟恐一夫不得其所。凡地方间有水旱偏灾。应行赈恤者。阅奏即行发帑。不稍稽延。亦从不知少有靳惜。而办理军需诸务。云南一省。已拨给库帑一千三百余万两之多。赏银亦至三十万两。州县办公。尽有官项可动。岂得藉口于无米之炊。肆行横派。乃杨家驹竟敢借军需名色。公然派及民间。克扣侵渔。盈千累万。冀以饱其欲壑。苟非丧尽天良。何竟悍然不顾若此。实为国法所不可片刻姑容。而教谕沈锠、串通干与。且有收受生童豆石之事。情亦可恶。杨家驹、著革职拏问。教谕沈锠、亦著革职。交与彰宝、一并严审实情。定拟速奏。至此案始于乾隆三十二年。迄今已阅三载。从前督抚等。岂竟毫无闻见。何以直至呈贡县民李德俺、赴经略大学士傅恒呈控交查。始行参奏。历任督抚、及该管上司、所司何事。并著彰宝查明。交部严加议处。将此通谕中外知之　　

