<!-- { "loadSidebar": true } -->
○又谕知省学政。现届差满。福建学政汪新。湖南学政褚廷璋、贵州学政孙士毅。湖北学政边继祖。俱系本年任事。无庸更换。顺天学政。著李宗文去。江苏学政。著彭元瑞去。安徽学政。著朱筠去。浙江学政。著王杰去。江西学政。著曹文埴去。山东学政。著李中简去。山西学政。著曹锡宝去。河南学政。著沈初去。陕甘学政。著杨嗣曾去。四川学政。著冯应榴去。广东学政。著金士松去。广西学政。著范栻去。云南学政。著郭元漋去。此内有现出试差人员、若拘例回京请训。再行赴任。徒劳驿全往返。学政之职。惟在公慎自矢。整饬士习。兴起文风。此外更无可训谕。伊等于接奉此旨后。即著各赴新任。不必来京请训　　

○谕军机大臣等、昨德福奏缅匪情形一摺。识见鄙谬。已传旨严行申饬矣。今细阅德福所奏。名为不必袭击缅匪。其心实因不肯办理小金川起见。观其欲令哈国兴往招诺尔塔之意。隐以僧格桑与诺尔塔相类。仍欲遣人招谕完事。不过指东击西。冀售其诡谲之计耳。德福如果确有所见。筹画出自良心。则彼自今年三月。接署云贵督篆以来。距其七月间自永昌起程。为期已将半载。何不于在任时及早敷陈。直至入四川境、方为此奏。若以为事体重大。必须面请。则彼八月初甫至黔省。途中虽兼程而行。亦须俟朕行围事毕。出哨后。始得陛见。已届九月中旬。即使朕允其所请。迅速传谕温福。计温福接到时。业已进兵袭击之时。德福岂不筹度及此。其意不过以幸得总督实缺。急图将就完局。彻退军务。安享封疆之乐。而又不敢明言。故借缅事以巧施其曲说。此等伎俩。岂能于朕前尝试耶。况前此谕令德福赴川时。曾将阿尔泰等节次所奏办理小金川事宜各摺、钞寄阅看。德福岂不知僧格桑之滋扰邻境土司。屡经阿尔泰等晓谕。受约归巢。曾未数月。复敢与金川狼狈为奸。乘间攻围沃克什。且及明正土司。岂可仍以口舌化导。若不急事剿擒。使番蛮稍知惩儆。朝廷威令安在。且何以绥靖边方。德福何尚狃其怯懦之见。仍萌在阿克苏时之故智耶。朕前以德福近日。颇似实心任事。或可助阿尔泰所不及。因令其星速赴川。协同办理。昨阅阿尔泰覆奏之摺。似能体朕节次谕旨。自知改悔。或可望其奋勉成事。若留德福在彼。逞其乖妄之见。必致掣肘贻误。是以令其来京候旨、但德福前日所奏、敢于取巧。不但深负委任。其居心实不可问。著传谕德福。令其即行明白回奏。此时董天弼已由间道进攻。破其大碉。阿尔泰自亦派兵夹击。若能擒获僧格桑。抚定其地。或逆酋畏惧逃匿。将小金川分隶管辖。驻兵镇守。以结其局。固善。否则俟温福袭击缅匪事竣。于开春统率八旗劲旅。驰赴川省。奋力进剿。自能克日成功。将此于阿尔泰温福奏事之便。一并谕令知之　　

○是日、驻跸准乌拉岱大营　　

○庚子。上行围　　

○吏部议覆、浙江按察使郝硕奏称、各省满营驻防。设有理事同知通判。管理旗民交涉事件。并繙译清文。须该旗员自理。若委令解饷他省。或赴部交纳。外出经年。恐于本任要务有误。应如所请。嗣后遇有解饷差委。毋庸派理事同知通判。从之　　

○工部议准。广西巡抚陈辉祖奏请。复开镇安府天保县。黄泥坡磺矿。从之　　

○大学士管四川总督阿尔泰奏、据宋元俊禀称、查有附近章谷之巴旺、及布拉克底土司。与小金川所占明正之纳顶等境毗连。若由此进兵。可将所占明正地方全复。经密饬该土司遵办。嗣据禀。两处愿以兵一千五百引路。现在调集。是以未即渡河攻剿。报闻　　

○是日、驻跸都穆达乌拉岱大营　　

○辛丑。上行围　　

○谕、工部题销乾隆三十四年分、耕耤犁亭农具等项。用过银两一本。何以事隔两年有余。始行核销。虽曾经部驳。亦不应如此之久。其系何处迟延。及有无逾限之处。交内阁查明具奏　　

○谕军机大臣等、据董天弼奏、由山神沟山路进兵。至德尔密地方。连夺石卡。并攻克大碉一座。剿杀番众数十人。余俱越岭而逃。我兵已扼险要。因该处雨雪交加。各兵俱系裹带乾粮。不举烟火者。已有八日。未免稍形疲乏。现俟分兵毕旺拉一路。探有消息。两路会合进攻。并照会镇臣福昌。守御山神沟后路等语。董天弼办理此事。尚属奋勉。已于摺内批示矣。该提督虽系间道往攻。裹粮而行。但岂无继运兵饷。俾资接济。亦岂无续进之兵。以为声援。阿尔泰初闻董天弼进兵之信。曾否筹办及此。迨探知董天弼攻碉之后。曾否速为策应。著传谕阿尔泰。即行据实覆奏。至巴朗拉一面、为攻小金川大路。董天弼原议令总兵福昌进剿。以挫其锋。彼由小路密进。两路夹击。今董天弼进兵后。已攻克卡碉。福昌自八月初七日分兵以来。至今已将一月。曾否进兵往攻。及巴朗拉一路。有无贼匪拒守。该镇曾否与之接仗。所办情形若何。并未据奏报一字。总兵本有奏事之责。况当统兵分剿。尤应随时入告。岂宜缄默若此。并著传谕福昌、令其迅速详晰覆奏。此旨著由六百里加紧发往　　

○是日、驻跸巴颜布尔噶苏台大营　　

○壬寅。上行围　　

○谕、前经降旨、所有凉州等处驻防兵丁。遇有红白事件。俱著加恩于该处房租项内拨赏。以资经费。今西安移驻伊犁兵二千名。业经到齐。若遇伊等红白事件。亦著舒赫德等、照凉州等处之例。赏给经费。以副朕加恩边戍之至意　　

○又谕、据铁保奏称、伊至打箭炉。会同阿尔泰等、候德福到后。同往章谷。观看形势一摺。亦由六百里驰递。六百里驰递事件。专为紧要军情而设。铁保若遇贼打仗。或进兵得贼消息。不妨如此驰奏。今才至打箭炉。遇见阿尔泰。系何紧要之事。亦由六百里驰递。甚属不晓事体。著传旨严行申饬。　　

○是日、驻跸巴颜沟大营　　

○癸卯。上行围　　

○谕、据实麟奏、民人岳生梅、在哈喇沙尔地方。因刘士彦索债争闹。用所佩小刀。扎伤刘士彦耳轮等三处。伤痕限内平复。请将岳生梅从重定拟。枷号三个月。满日解交山西巡抚、定地流三千里等语。所办未为允协。新疆安设耕屯。一切均宜整肃。民兵等设有过犯。本不当与内地同科。岳生梅虽系自往营生。但既前至新疆。理应守法安分。乃因口角细故。辄以金刃伤人。即属斗很生事之辈。实麟将该犯问拟流罪。仍请交山西定地。名为加重。而实予从宽。岂足以示惩儆。况内地情罪较重之犯。俱改发新疆。今以内地民人。在新疆犯法。转得令其复还中土。何以准情法之平。嗣后除发遣新疆人犯。在配所滋事不法者。仍按定例。从重分别定拟外。其有内地民人。于新疆地方。犯至军流之罪。如在乌噜木齐一带者。即发往伊犁等处。其在伊犁一带者。即发往乌什、叶尔羌等处。而在乌什各城者。亦发往伊犁等处。并视其情罪。量为酌定。轻者发各处安插编管。重者给厄鲁特及回人为奴。如此明示区分。庶众人共知炯戒。而立法更为详妥。将此谕令刑部。并通行新疆各处办事大臣等知之　　

○命理藩院侍郎庆桂、在军机处学习行走　　

○是日、驻跸达颜达巴罕昂阿东大营　　

○甲辰。上行围　　

○谕军机大臣等、据巴彦弼等奏称、乌噜木齐昌吉城民人王成得。戳伤张振殒命。请将王成得照斗殴杀人例。拟绞监候等语。已批依议行矣。王成得因其徒刘姓、往吴应甲铺内饮酒。持棍往寻。殴詈其徒。复与张振角口。遂共扭结。张振并未向殴。王成得辄拔身佩小刀。扎伤张振右乳致毙。是起衅行凶。皆起自王成得。并非互相斗殴。其情节较为可恶。况在新疆地方。逞凶戕命。更不可不示以严惩。未便照内地寻常斗殴案情。拟以缓决。著传谕刑部堂官。将此案入于秋审情实。以昭平矣。至巴颜弼等原摺。同供单。一并交刑部核办　　

○又谕、据刑部汇奏、新疆缓决人犯一摺。该部止照各省之例。一体核办。未为允协。即如斗殴杀人之例。多拟缓决。夫所谓斗殴者。必当实有互相格斗情形。而向来问刑衙门。凡遇因伤致死之案。不论其是非彼此交斗。并有凶犯独自动手者。审无谋故情节。概照斗殴科罪。本未适情法之平。第内地此等案情较多。难于尽改。尚不妨仍旧。若新疆各处。设立耕屯。兵理宜倍加整肃。若于此等逞凶毙命之犯。仅令系狱数年。仍可减等。不足以昭炯戒。秋谳时、自不当与内地一例核拟。昨因巴彦弼等奏、王成得戳伤张振一案。业经降旨、交与刑部、将该犯拟入情实。此摺著一并交刑部堂官。将斗殴各案。详加查核。画一办理。将此传谕知之　　

○赈恤山东历城、章邱、邹平、长山、新城、齐河、齐东、济阳、禹城、临邑、陵县、德平、平原、东平、东平所、惠民、青城、阳信、海丰、乐陵、商州、滨州、利津、沾化、蒲台、滋阳、邹县、金乡、鱼台、济宁、嘉祥、汶上、阳谷、寿张、济宁卫、范县、朝城、聊城、堂邑、博平、茌平、清平、莘县、冠县、临清、邱县、高唐、夏津、武城、东昌卫、临清卫、博兴、高苑、乐安、王家冈场、寿光、官台场等、五十七州、县、卫、所、场、本年水灾贫民。并予缓徵　　

○是日、驻跸扎克丹鄂佛罗大营。　　

○乙巳。上遣侍卫福康安、赴避暑山庄、皇太后行宫问安　　

○行围　　

