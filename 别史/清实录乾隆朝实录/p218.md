<!-- { "loadSidebar": true } -->
○又谕曰、方苞在皇祖时。因南山集一案。身罹重罪。蒙恩曲加宽宥。令其入旗。在修书处行走效力。及皇考即位。特沛殊恩。准其出旗。仍还本籍。又渐次录用。授职翰林。晋阶内阁学士。朕嗣位之初。念其稍有文名。谕令侍直南书房。且升授礼部侍郎之职。伊若具有人心。定当痛改前愆。矢慎矢公。力图报效。乃伊在九卿班内。假公济私。党同伐异。其不安静之痼习。到老不改。众所共知。适值伊以衰病。请解侍郎职任。朕俞允之。仍带原衔食俸。上年冬月。因伊条奏事件。朕偶尔召见一次。伊出外即私告于人。曾在朕前荐魏廷珍而参任兰枝。以致外间人言藉藉。经朕访闻。令大学士等传旨训饬。伊奏对支吾。朕复加宽容。未曾深究。近访闻得伊向住魏廷珍之屋。魏廷珍未奉旨起用之先。伊即移居城外。将屋让还。以示魏廷珍即日被召之意。又庶吉士散馆届期。伊已将人数奏闻。内阁定期考试矣。伊复于前一日。将新到吴乔龄一名。补请一体考试。朕心即疑之。今访闻得伊所居之屋。即吴乔龄之产。甚觉华焕。显系受托。为之代请。似此数事。则其平日之营私。可以概见。方苞深负国恩。著将侍郎职衔。及一切行走之处。悉行革去。专在三礼馆修书。效力赎罪。其武英殿事务。著陈大受、刘统勋、管理。　　

○大学士伯鄂尔泰等奏请。挑陶庄引河以顺黄流。以扩清口。查清口西坝对岸。涨滩一片。旧为陶庄河岸老滩。今接淤新滩。漫入河身。其东北转角之沙尖。正对清口东岸之卞家汪。黄水至此。北阻河滩。南逼清水。如清水力足抵黄。则黄水北折而东。清水稍弱。则黄水乘虚逼近清口。甚至倒灌入运。前开陶庄引河。引黄北注。又于南岸筑挑水大坝。并建筑上下雁翅。逼令河溜全趋北岸。归入引河。以除倒灌之患。旋经淤塞。曾加修浚。今引河久已全淤。惟旧挑积土尚存。河身隐约可辨。臣等周详访察。知当日河身太长。河形稍曲。未审河溜而放水过急。遂至旋挑旋淤。相度形势。见黄河北岸。受水冲啮。已有得溜之势。拟即于旧河头之东。迎溜处定为河头。东北直下。计四百六十余丈。河尾正对惠济祠。仍系顺溜。宽三十丈余。深一丈三尺余。挑成之后。俟大溜盛长。相机开放。并于河头对岸之上流。二三坝之间。量筑挑水大霸。务令黄水全势直趋北岸。清水可以畅出。直至惠济祠下。再与黄会。前此清黄互争者。今则清黄并行。虽水性时强时弱。难以界画。而顺下之势既成。倒灌之虞可免。此项引河。需费银七千余两。挑水霸费。应入岁修项内。河臣等佥称。宜于五月内。将引河挑毕。秋汛即可放溜。其对岸之挑水坝。亦应乘水小。建筑基桩。始能坚固。得旨。照所请行。该部知道。　　

○己未。上诣畅春园。问皇太后安。　　

○诣大高殿行礼。　　

○还宫。　　

○内阁翰林院带领新进士引见。得旨、庄有恭、涂逢震、秦勇均。已经授职。陆秩。陈大日□仑。裘曰修。沉德潜。储麟趾。徐景熹。曹经。梁启心。徐文煜。叶酉。缪敦仁。邱柱。官献瑶。轩辕诰。蔡扬宗。林兴济。王觉莲。冯成修。钮汝骐。师其德。卜宁一。朱橒。王居正。陈士□王□(火□又)

□。伊贵绶。刘斯和。伊兴阿。袁枚。蒋麟昌。杨开鼎。程景伊。徐垣。金文淳。喻炜。唐炳。陶镛。管一清。洪科捷。吴嗣富。陈中龙。周焘。黄澍纶。徐孝常。傅隆阿。程岩。周人骐。孙拱极。鞠逊行。姚廷祐。王锦。王化南。詹肯构。何畴。郑志鲸。兴国。赵德昌。孙景烈。廪格。曾尚增。出科联。杨培。罗愔。陈汝睿。著以庶吉士用。陈锷。高名世。王元会。杨大琛。方世俊。杨勋。赵天衢。孙庆槐。著以部属用。费兰先。邹有誉。汪元麟。陆广霖。胡彦辅。周世纪。初成一。王赠华。萧惟燿。著以知县即用。胡斯盛。许元瑛。纪宣猷。杨禹传。著以教职即用。该部即行铨选。余俱归原班用。　　

○是日起。上以夏至祭地于方泽。斋戒三日。　　

○庚申。禁民越省进香。谕、天道福善祸淫。书曰、作善降之百祥。作不善降之百殃。此乃万世不易之理。从未有谄媚鬼神。而即可以避灾获福者。无如小民知识短浅。往往惑于鬼神之说。祈求祷祀。为费不赀。虽仰事俯育之谋。皆所不计。而其中最为耗蠹者。则莫如越省进香一事。其程途、则有千余里以及二三千里之遥。其时日、则有一月以及二三月之久。初春前往。春暮方归。以乡农有限之盖藏。坐耗于酬神结会之举。以三春最要之时日。消磨于风尘奔走之中。朕闻直隶、山东、山西、狭西、等处。风俗大率如此。而河南为尤甚。自正月至二月。每日千百为群。先至省会城隍庙。申疏焚香。名曰挂号。然后分途四出。成行结队。填塞街衢。树帜扬幡。鸣金击鼓。黄冠缁衣。前后导引。男女杂遝。奸良莫辨。斗殴拐窃。暗滋事端。此等劣习。在目前则耗费钱财。而将来即恐流于邪教。惟是相沿已久。若骤然加以惩治。未免又多扰累。著各省督抚。访察所属。有越省进香者。善为晓谕化导。徐徐转移。俾知惠迪吉。从逆凶之正道。时存善心。勉行善事。必蒙神祇默佑。况神灵随处降格。不必远求。即欲奉佛酬愿。亦止于本境祠庙。虔诚行之。毋得呼朋聚众。跋涉山川。以致误农耗财。渐成人心风俗之害。该部可即行文各省督抚知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九十二　　


大清高宗法天隆运至诚先觉体元立极敷文奋武孝慈神圣纯皇帝实录卷之九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。五月。壬戌。夏至。祭地于方泽。上亲诣行礼。　　

○诣畅春园。问皇太后安。　　

○幸圆明园。　　

○命翰林院修撰庄有恭、在南书房行走。　　

○以领侍卫内大臣哈达哈、为镶白旗汉军都统。　　

○癸亥。工部议准、江南河道总督高斌疏称。运盐中河、下场河、为盐艘柴船行运要津。淤积亟应挑浚。计长五千七百四十九丈零。又无子堰之处。茫无约束。遇水势稍长。即散漫为虞。宜一例兴筑子堰。自平旺河堤尾起。至武漳河止。并场河内帮筑残缺子堰。计长一万六千六百四十丈。共估银二万四千四百一十四两零。动支商捐银兴修。从之。　　

○添设广东嘉应州州同一员。连州、罗平州、州判各一员。从两广总督马尔泰请也。　　

○裁贵州遵义府属之绥阳、正安、桐梓、仁怀、四州县。耗外带徵帮贴银两。　　

○甲子。上诣畅春园、问皇太后安。奉皇太后御长春仙馆。　　

○谕、九卿会议事件。皆系该管衙门主稿。众人不过于事情大概。略加参酌。即行定议画题。而主稿衙门之堂官。亦不过将大指说与该司官员。书吏创立底稿。稿成之后。但观其大意无差错处。便群相画诺。至文理之通顺与否。皆置之不问矣。即如大学士鄂尔泰。查看河工一案。据奏称新运口可用。不必仍开旧口。惟新口之外。挑水坝稍短。应再筑长坝。似属稳妥等语。此指运口而言也。又称新运口内头坝二坝三坝。向东转北。即天妃闸。旧运河路。自三坝向东南湾转而北过越闸。为新河头。旧河直捷。新河纡折。为漕运计。应行旧河。今新建闸坝。现俱未开。仍取道天妃闸。既属便利。永宜遵行等语。此指运河而言也。运口。运河。原属判然两事。乃九卿会议本内。全系照覆。而其措词。则云请饬河道官员。不必仍开旧口。所有应接筑长坝。务令坚牢。宽围过水口。如磨盘墩式。至重运粮船。惟期直捷为便。今新河既属纡折。应令河臣。照大学士所议。嗣后粮艘应行旧河。仍取道天妃闸。以利挽运等语。九卿此议。于事原无错误。而运口。运河。分晰不明。此行文牵混不通之所致也。朕于河工形势。深为究心。而又细阅本章。方知其因文掩意。若他人观之。必疑其前后矛盾矣。夫撰文乃办事之一端。专尚文词。固不得为实心办事。若并此亦不留意。则其苟且塞责。更可概见。传之天下后世。甚有关系。九卿中多有科甲翰林出身者。于此等文义糢糊。岂有不能看出之理。总之忽略迁就。习为固然。嗣后当切加警省。毋蹈前辙。除将议覆河工之本。发还改正外。将此晓谕九卿知之。　　

○工部议覆、陕西巡抚张楷疏称。上年蛟水陡发。咸宁县属之大义峪。镇安县属之旧司。道路多被冲缺。难以复修。且需费浩繁。今委员确勘。必须另行开辟。方成坦途。又称道路既经改修。其塘汛亦应移建。咸宁县新路。一百八十里。应设塘六处。镇安县新路。一百三十五里。应设塘四处。所有应建墩台营房。并修理青铜关水冲旧塘。共估需银一千八百五十九两六分零。准其在于乾隆四年地丁银内动支。及时修理。从之。　　

○朝鲜国王李昑。遣陪臣李晥等。奉表恭进方物。并谢赐本国列传。得旨。览王奏。知道了。所进谢恩仪物。准作正贡。该部知道。　　

○旌表守正捐躯之河南石梁县民于二妮妻、吕氏。　　

○乙丑。上诣长春仙馆。问皇太后安。　　

