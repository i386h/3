<!-- { "loadSidebar": true } -->
○谕军机大臣等、珠尔默特那木扎勒凶悖肆恶。恣行无忌。本因向来威权太盛。专制一方。致酿此患。乃朕加恩过重。有以纵之。不可不追悔从前之不早为裁抑。伊固凶暴性成。亦因天朝先事疑其跋扈。致伊益生疑畏。如鸟兽然。人有伤之之意。机心一动。彼必先奋决而起。在傅清等见事势已迫。不可坐受荼毒。思欲先发制人。卓呢罗卜藏扎什之报复加害。出于所料之外。其见事不为不明。就义不为不勇。为国家去一大患。更为有功。然平心论之。却非办事正理。至若虑班第达日后凭藉威势。复生事端。是又以疑珠尔默特那木扎勒之道待之矣。即今于策楞领兵入藏时。声其不行救护大臣之罪。加以显戮。于势甚易。然不光明正大。与傅清、拉布敦、之诛珠尔默特那木扎勒等耳。番众无知。见珠尔默特那木扎勒诱至加诛。并未明正其罪。今又借擒捕逆党之名。图害班第达。天朝举事。如此谲诈。将人人疑畏。何以昭示大信。是以明降谕旨。令达赖喇嘛、班第达、知朕办事之光明正大。以释其疑而安其心。如班第达能遵朕谕旨。奉我约束。是乃实心恭顺之人。仍可委办噶隆事务。永远承受恩典。如其敢行违抗。则师出更为有名。乃至当不易之理。然既有此旨。则我领兵安藏之大臣。益当诸事留心。或彼不服而阻进兵之路。或谬为恭顺。引我兵入至其地。而后别有所图。皆不可不虑及。至珠尔默特那木扎勒叛产。自应钞没。但伊吞并众人财产。致拥厚赀。若概行入官。又似利其所有。番众不无滋议。著策楞等逐一查明。凡伊强占所得。俱著给还本人。珠尔默特车布登、本非叛逆。乃为珠尔默特那木扎勒所诬陷。且私遣人杀害。而以病死捏奏。今既明知其受屈身死。已将伊子仍封以公爵。管理阿里克地方。令班第达传朕谕旨。如卓呢罗卜藏扎什由彼处奔逃。令伊擒捕。其父所有家产。为珠尔默特那木扎勒所钞占者。俱仍给还。珠尔默特那木扎勒自置财产。自应入官。供驻藏大臣之用。所部人众。或应分设头人管辖。统归驻藏大臣节制。及驻劄官兵。安设塘汛。一切事宜。该督等会同驻藏大臣、悉心筹酌妥议具奏。再朕于十月初八日、在开封批发傅清等奏摺谕旨。曾否到藏。并九月十一日、传谕珠尔默特那木扎勒之旨。俱于沿途驿递、详悉查明。查出时、将此二旨令班第达阅看。仍将伊言语情形奏闻。再有玉舒那哈暑番人一种。离藏甚近。或可安插在藏。为驻藏大臣爪牙。或令伊换班赴藏护卫。是否有益。亦著该督妥悉具奏。朕通盘筹酌。必当如此办理。方为理直气壮。得绥服远人正理。番夷以诡诈反覆之心窥测天朝。惟待以不疑。则彼亦不必怀疑贰。王道荡平。无过于此。是以不待议政王大臣等定议。即降旨传谕达赖喇嘛、班第达。著将此旨并钞寄策楞等阅看。　　

○又谕达赖喇嘛、办理噶隆事公班第达、朕向因珠尔默特那木扎勒素不信奉达赖喇嘛。心怀讎隙。是以屡加训饬。岂知因朕谕而彼愈心疑。驻藏大臣傅清等、亦因珠尔默特那木扎勒残暴性成。狂虐日甚。终恐不利于达赖喇嘛。是以奋不顾身。亟翦凶逆。凡此皆以为达赖喇嘛也。今达赖喇嘛肘腋之间。除此隐患。佛地肃清。朕心深慰。及卓呢罗卜藏扎什戕害驻藏大臣。经达赖喇嘛传谕。解散贼党。安抚难民。地方得以宁谧。朕甚嘉之。所有加恩赏赐物件。已交驻藏侍郎那木扎勒赍送到藏。示朕优眷之怀。至珠尔默特那木扎勤。本不应承袭郡王。因念颇罗鼐一生恭顺效力。是以施恩格外。令其袭爵。乃伊自管理藏事以后。肆虐逞威。骄纵日甚。又因朕许其彻回驻藏官兵。伊更自鸣得计。荼毒所部番众。贪淫无忌。且诬奏伊兄车布登叛逆。派遣噶隆、领兵杀害伊兄。屠戮其子、及众头目等。又钞占班第达家产。离其妻分驻后藏。而羁留其子、随侍左右。复阻绝沿途塘汛。计欲尽害官兵。罪恶不可胜数。然朕静而思之。此固由珠尔默特那木扎勒、赋性凶顽。亦因朕之加恩过厚。有以纵之。藏地之人虽怨彼。而以朕所封之王。不敢如何。朕实深为追悔。由今观之。办理噶隆之人。权势不可使太专。是乃朕所加恩。永辑藏地亿众生灵之要道也。傅清等诛珠尔默特那木扎勒时。虽有令班第达管理藏地之语。实未奉朕谕旨。祇因藏地不可一日无人统率。亦欲其即统兵相助。是以从权委办。使班第达果如所约。翦除逆党。能使二大臣无事。藏地宁静。则即如二大臣所言。亦未为不可。今伊既不能救护驻藏大臣。已不为无过。第念其势孤力弱。仅保自全。尚属人之常情。事在已往。姑置勿问。岂可自居其功。承受朕封王之异恩乎。著仍以公爵办理达赖喇嘛噶隆事务。总督策楞等到藏之日。会同达赖喇嘛。于彼处头人内、晓事安分、而番众素所信服者。再采择一人为噶隆。与班第达协同办事。其所属寻常细事。仍听噶隆二人照旧承办。至具摺奏事、及兵备驿递等重务。则令钦差驻藏大臣、会同噶隆二人办理。钤用钦差大臣关防。永为定制。其驻防官兵。安设台站。及一切事宜。著总督策楞、提督岳钟琪、侍郎兆惠、驻藏大臣那木扎勒、班第等、会同达赖喇嘛、及班第达等、悉心筹酌妥议具奏。再珠尔默特那木扎勒、从前曾经诬奏伊兄珠尔默特车布登谋叛。构衅称兵。暗加图害。而以病死捏奏。今事既明白。珠尔默特车布登、本无罪之人。抱屈被害。应为昭雪。著班第达查明伊子。传朕谕旨、复给以公爵。令管辖阿里克地方番众。黾勉效力。如卓呢罗卜藏札什由阿里克一带奔逃。令伊尽力擒拏。伊父向来所有家产赀财。为珠尔默特那木扎勒所钞占者。俱著查明给还。再本年十月初八日封发傅清、拉布敦、之谕旨。又九月十一日传谕珠尔默特那木札勒之谕旨。或因珠尔默特那木扎勒之乱。驿站阻隔。尚未到藏。亦未可知。如己到藏。即著班第达开看办理。如尚未到。著班第达于沿途驿递查出。令其阅看。朕治天下臣民。功过分明。轻重各当。班第达果能实心恭顺。进藏官兵。妥协接应。将来与新设噶隆、同心一意。事事秉公办理。则为国家腹心之臣。可永享昇平之福。承受恩典。用是开诚布公。特颁谕旨。明白晓示。班第达奉到此旨。何以奉行处。即著速奏。并谕藏内番众知之。　　

○户部议准、绥远城将军富昌疏称、朔平府赵家圈佃户、承种地二十一顷五十九亩。助马口庄头、承种地二百四十五顷五十亩。秋麦雹伤。应徵银粮。应分别蠲缓。从之。　　

○命礼部尚书伍龄安、仍兼镶黄旗满洲副都统。　　

○以安徽按察使和其衷为浙江布政使。山东济东道范时绶为安徽按察使。　　

○戊午。上诣皇太后宫问安。　　

○幸瀛台。　　

○谕军机大臣等前经降旨。令班第达管理噶隆事务。再分立噶隆一人、协同办理。原欲使彼此钤制。则事权不至太专。乃安辑藏地之要著。策楞等到藏。或告知达赖喇嘛、令伊秉公举出。或博采舆论。就彼处大族内、为番众素所信服者、择其晓事安分之人。俾任噶隆之事。断不可出自班第达之意。使得树其党羽。将此传谕该督等、令其留心。　　

○己未。兵部带领曾经出兵之贵州台拱营俸满千总董正伦引见。得旨。现今苗疆地方宁谧。非新辟时可比。千总三年俸满。留部即以守备升用。未免过优。亦与别项升途有碍。或应发回本省。有缺即行题补。亦足以示鼓励矣。其如何定例之处。尔部定议具奏。上次尔部带领引见之千总内、亦有似此者一人。已降旨留部即以守备用。今即著照董正伦之例。俟定议具奏后、再行补用。寻议、嗣后此等千总俸满时。该督、提、保送到部。考验人材弓马引见。五年俸满者。请旨发往本省。交该督、与曾出兵之年满千总。按其行走劳绩。是否人地相宜。酌量题补。三年俸满者。请旨以第一人第二人发回本省。酌量题补。第三人发往云南。与云南出兵之年满千总。亦按其行走劳绩。是否人地相宜。酌量题补。从之。　　

○又奏、水师河营因公溺故兵。如仅一二名。不必专案题请。照乾隆七年闽浙总督策楞奏准之例。动项恤赏。咨部存案。年终汇题请销。从之。　　

○赏恤江南省中河豆班集抢筑漫工失足溺毙之河营战兵如例。　　

○庚申。谕曰、协办大学士吏部尚书梁诗正、工部尚书孙嘉淦、兵部侍郎汪由敦、在内廷行走。勤慎黾勉。四川总督策楞、闽浙总督喀尔吉善、简任封疆。宣力多年。俱著加恩、照伊等现在品级、赏给伊子荫生。除年尚幼小者、不必带领引见外。余著该部带领引见。　　

○是日起。上以冬至祀天于圜丘、斋戒三日。　　

○辛酉。鸿胪寺奏、来岁南巡。所有沿途地方文武官员。于几十里以内接送之处。请旨。得旨。著三十里以内接送。　　

○大学士张允随、以年老解退镶黄旗汉军都统。调镶黄旗蒙古都统公嵩椿为镶黄旗汉军都统。补原任镶黄旗蒙古都统扎拉丰阿为原官。　　

○壬戌。上诣南郊斋宫斋宿。　　

○癸亥。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○诣皇太后宫问安。　　

○赐苏州明臣文徵明祠。御书扁曰。德艺清标。　　

○甲子。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○奉皇太后幸重华宫、侍宴。　　

○谕军机大臣等、据阿思哈议奏、通省城垣等项工银一摺。已令原议大臣议奏、至所请应修城垣堤埝各工。晓谕百姓。分段筑修。照社谷之例。分别奖励等语。则于办公之道未协。所在工程。百姓不知爱护。肆行作践。以致损塌倾圯。该督抚等、自可随时谕令修筑保护。然亦惟些小工程。小民力所能胜。及原应民修者。量为劝输。尚属以民卫民本意。若工程浩大。需费繁多。一切责之于民。虽设奖励之条。势必转滋扰累。盖今古民情不同。未可绳以力役急公之义。不应如此办理。原议大臣俟各省奏到之日、汇齐议覆。为时尚早。将此先行传谕该抚知之。　　

○以热河道富勒赫为河南布政使。原署江苏巡抚安宁署热河道。　　

○乙丑。上诣皇太后宫问安。　　

○幸瀛台。　　

○谕曰、永常现在丁忧。安西提督印务。著李绳武前往管理。于接到谕旨处。速行赴任。其京口将军印务。著副都统暂行护理。军前大臣。原有释服从戎之例。安西提督。不必出缺。俟永常来京治丧事竣回任后。李绳武仍回将军之任。　　

