<!-- { "loadSidebar": true } -->
○又议覆、詹事府少詹事西成奏称、州县为亲民之官。不可一日乏人。自开缺至题达到部。已需时日。若遇衰老不称者。改归下月。或别有事故。又归下月。未免稽迟。请嗣后掣缺官内。遇有庸劣不胜任者。吏部于过堂时记出。合计共有几缺。双月将其次应选。单月将其次应补之人。每记一缺。拟出二人。如本月无应记之员。亦拟出四人豫备。于考试履历、验看月官时、一体考试验看。另为一本。随月官本一并进呈引见。如月官内有改教休致之人。即于备员内简用等语。查知州项内、应补应选之人甚少。除有人时、亦每缺拟备一人外。若遇无人。例归推升。其推升者多系外任。不能随本月月官一同引见。难以拟备。至知县、单月用应补应选。双月用应补应升。臣等酌议。除双单月内、如开复、盐场期满、各学教习、满洲汉军举人、孝廉方正、保荐幕宾、外用三品荫生等项。俱系插班。遇无人即应过班。并应升班内、亦多系外任。俱无庸拟备外。请于月选时、各按月分。如遇单月、将应补、捐纳、进士、新进士、举人、俸满教职等项。每项各拟一人。共六人。如遇双月、将进士、新进士、举人、俸满教职、捐纳等项。各拟一人。共五人。此内因本班无人、例应抵选者。即照例拟抵。附于月官末。另为一排。以备扣除遗缺之用。得旨、依议速行。　　

○兵部议准。贵州总督张广泗疏称、贵州一省、与滇、川、楚、粤、四省交界处所。多系猺猓贩棍往来要路。应添设汛塘弁兵。以资防范事宜。查黔省与滇省接壤之区。久经安设营汛。派拨官兵。毋庸更张。至黔省与川省接壤之区。如合掌磏、原设一塘、拨兵五名外、应再拨队目一名。小河坝、原设一塘、拨兵二名外、应再拨队目一名。又鹿池坝、应设一塘、拨兵四名。黄家坝、应设一塘、拨兵四名。祗坊坪锡厂坝、应设一塘、拨兵四名。大田坝、应设一塘、拨兵四名。坝得、应设一汛、拨外委把总一员。兵五十名。冷水溪、应设一塘、即拨坝得汛兵五名。黔省与粤省接壤之区。如西隆州、岩戛要隘、应设一塘、拨兵五名。泗城府长隘汛、应拨兵十五名。雅亭、应设一塘、即拨长隘汛兵五名。再于中索等处、分设五塘。每塘各拨兵五名。河屯等处、分设五塘。每塘各拨兵五名。黔省与楚省接壤之区。应于藕团增设一塘。将原防不通大路之姚家乡塘兵、移拨五名。大梁坡、应设一汛、拨弁兵三十名。捍子坳、应设一塘、拨兵十五名。潮水溪、应设一塘、拨兵十名。再黔省荔波县、与粤省庆远府南丹土州所属之总王、拉岜、二村接壤。总王、拉岜、旧输、荔波、南丹、两处钱粮银各一两。恐遇有案件。互相推诿。应将两村、就近割归荔波县管辖。其旧纳南丹钱粮。亦归并交饷。从之。　　

○乙未。上诣皇太后宫问安。　　

○谕军机大臣等。朕闻福建水师提督王郡。身体瘦弱。诸事勉强支持。近又颈患热疮。精神疲惫。厦门地方、关系紧要。尔等可传谕询问马尔泰、现在王郡病势如何。不致贻误地方否。令其据实具奏。　　

○又谕、上年宣化一带、被旱歉收。朕心深为轸念。屡筹抚恤加赈。至本年三月为止。前据该督那苏图奏称、加赈之后。正须借粜兼行。以资民食等语。不知现在借粜之事。如何办理。该处雨雪仍未沾足。且向不种麦。每年止有一熟。停赈后、去秋成尚远。民食未免艰难。尤宜加意筹画。或应再加赈一个月。方能接至秋收。著那苏图即行定议奏闻。前降旨拨动通仓米五万石。运至宣化。续据该督奏明、分派宣化、怀来、保安、延庆、四州县、以备赈粜。又据奏此项漕米、二月内可以运竣。此时均已运到与否。那苏图并未奏报。再该督曾奏庆云县不敷赈米、并借粜所需。咨部拨运北仓截存漕米二万石。均已敷用。但该县地瘠民贫。连岁歉收。今已届停赈之期。将来小民糊口之资。急应筹画。可传谕那苏图、令其将经理借粜等事、及该处情形、悉心查察。是否仍须接济之处。一并速行定议奏闻。　　

○又谕曰。福建提督武进升、奏整顿营伍一摺。著抄寄总督马尔泰、令其阅看。从前闽省营伍。一切兵丁技勇、军装器械、支放钱粮马匹等事。何以废弛一至于此。岂无有应受其责者乎。今武进升到任以来、陆续整理之处、果否如摺内所称。令其查察奏闻。　　

○户部议覆、贵州总督张广泗疏称、水城运铅至威宁州属柞子厂、相距两大站。运铅脚价。应照威宁之例。每铅百斤、每站给银一钱二分零。再该厂四面环夷。通判驻劄水城。经理地方。势难逐日赴厂抽查。应添设协办坐厂之员。其养廉。照莲花、砂朱、等厂之例。支银一百二十两。应如所请。至所称永宁收兑铅觔处所、各厂俱设书巡办理。猓木底厂、应设书巡四名。给予工食等语。查莲花、砂朱、二厂。书巡各一名。今猓木等厂、应照莲花等厂之例。毋庸多设糜费。从之。　　

○予故致仕镶白旗蒙古都统奇尔萨、祭葬如例。　　

○丙申。蠲缓湖北省汉川、潜江、当阳、江陵、枝江等县、乾隆十年分水灾田赋。　　

○予故奉恩辅国公功宜布、祭葬如例。谥恪勤。　　

○是月。直隶总督那苏图奏、接准部咨。以所报官庄被灾分数。与内务府委员所报不同。行令查覆。查近年官地庄头。多有不报地方官。径赴内务府自行呈报者。内除香河一县、业于上年咨部。是以前奉未经列入。其静海县、现在饬查未到。至南皮、容城、获鹿、房山、四处。均无详报被灾之案。又新城、交河、二县。前据该地方官、勘不成灾。臣据结声叙。故与委员所报不同。得旨、朕所以令汝密察者。恐地方官与内务府差员作弊也。若如此苟且了事之查察。则多此一事。反不如无矣。且苟且尚可。粉饰甚不可。慎之。　　

○又奏、臣前办理官庄被灾一案。业经另摺具奏外。其查办闲款银两。实因直省历年借垫款项。至为繁杂。非件件根寻案据。实难得其头绪。以致尚未明晰。至臣前任两广总督时。访闻参将马国柱、年近七旬。不能办理营务。因札提臣豆斌覆查无异。随经据揭题参。臣疎忽之咎。实所难辞。谨具摺恭谢天恩。得旨、以后诸凡留心。直隶总督。尤不比他省。事倍繁而地切近。非实有干济材、而又公正无私者。率难称此任。勉之慎之。　　

○福建巡抚周学健奏、向来特旨传谕事件。未定覆奏限期。每致迟延。现奉严旨训饬。通谕各省督抚。请嗣后凡遵旨寄信查议查奏事件。均分别通行与否。并内地与苗疆海外。酌定限期。逾限者议处。至各省督抚每年奉到廷寄上谕。无论应覆奏、与毋庸议奏。请照岁底汇奏上谕条奏准行事件之例。每岁二月内。将上年所奉廷寄事件。汇摺奏报。得旨、此不过于密行事件中。寓勤理政务之意。若明定章程。岂非于法律之外。另生一法律乎。为政在人。正不必以此为亟亟耳。　　

○湖北巡抚开泰奏、遵旨密查总督鄂弥达、现在血气虽衰。而办理事件。精神尚能贯注。至于居官声名。臣到任后。即闻伊跟随家人中。有受人门包之事。臣留心访闻。为数无多。督臣似属不知。得旨、非但此也。彼往察南省。令其子拜各属员。亦间有收受礼物者。操兵则全不阅看。朕亦降旨申饬矣。但此其过尚小。求全责备。朕从不为。若过而弗改。并欺朕而益肆者。亦不肯稍宽。此朕意也。汝应知之。但看其如何耳。　　

○湖南巡抚杨锡绂奏、楚南民习刁顽。屡饬不悛。本年正月内。各属漕粮。在岳州交兑。巴陵县知县薛澍、恐以挤碰坏船湿米。谕令退让。内有长沙船户。将差役殴打。并恃众辱官。三月内、安乡县民。与武陵县民。争控洲地。安乡县知县张绰、前往踏勘丈量。武陵县民熊廷士等。即纠众将该县拥跌。并殴伤衙役。又花园汛巡检周元滋、因雇夫短价。牌头不肯转雇。差役催督。众铺户即关铺罢市。除周元滋业饬司查揭外。其余各犯。均应尽法究处。得旨、不三月而愚民之玩法者凡三见。则汝湖南之吏治可知。尚恬不以为怪。全无愧悔。则汝不但不能少胜广西。且不如在广西矣。朕甚自愧无知人之明也。　　

○又奏、楚南岳麓书院。离城十余里。中隔湘江。春夏水长。士子多因畏涉。不肯肄业书院。即秋冬水退。亦皆因循不往。臣查宋时有城南书院。与岳麓并称。业已废为僧舍。城南有长沙协都司旧署。臣等各捐廉修葺。即改为城南书院。现将旧在岳麓书院各生。遴选入内肄业。俟仲秋后。仍归岳麓。岁以为常。得旨、好。书院之说。惟期育材。不期美誉。此意不可不知。　　

○大学士管川陕总督公庆复奏、臣自二月中出口。因东俄洛柴草未便。先于四马塘暂驻。今奉旨令臣前进。查有灵雀地方。离木鲁工大营二百里。拟就驻劄。至军营将弁。因前议招降。各图将就了事。而贼酋班滚、又因从前诱降。窥透底里。益肆鸱张。若臣率为前进。不足慑其心胆。必须振兴将士。计筹万全。方可一鼓成擒。又粮运为行军要务。今续办军粮。俱已到炉。必须将本月下月之粮。运出西炉。赶赴军营。苐西炉乌拉无多。臣起身前往。凡驼载军装等项。俱须雇用。及臣到彼。乌拉回转。而续调官兵又已到炉。更须乌拉应用。粮运势难兼顾。现应先尽赶运军粮。约闰三月初可毕。臣即于闰三月初前往灵雀。此时续调各路兵。俱可到齐。当就近度机乘势。严饬各路官兵。直捣贼巢。约五六月间。即可告竣。得旨、朕日夜望卿奏摺。览奏始略悉梗概矣。卿所云五六月间必成功者。想卿胸中自有成竹乎。抑亦约略言之乎。瞻对之役。朕本无兴兵之志。皆汝等守土之臣。以为必当为一劳永逸之图。今永逸尚未可必。而一劳已太劳矣。若果如此奏。则尚可谓收之桑榆。若复尾大不掉。朕与卿等、皆不能免嘉兵勤远之讥矣。奈何。慎之勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十一


大清高宗法天隆运至诚先觉体元立极敷文奋武孝慈神圣纯皇帝实录卷之二百六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

