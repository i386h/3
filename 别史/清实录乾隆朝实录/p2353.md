<!-- { "loadSidebar": true } -->
○谕军机大臣等、前因嘉谟奏漕船水势情形摺称、杨家庄口门一带。水势尚未充足。其迤上北河之古浅处所。亦不一而足等语。是以谕吴嗣爵、姚立德、即速筹办覆奏。今据姚立德奏称、昨接吴嗣爵札知、初十日东省开放湖口坝后。江南河道。于十一二日。长水二尺、及一尺余寸不等。现在至浅之处。均有三尺余寸。南粮船只。可以前进。而东省开坝后。又量启闸板。河水源源下注。运河更当有增无减等语。据姚立德此奏、似近日江境运河水势。已不致有浅阻。但所云漕臣之奏。系未经开坝以前情形。非开坝以后情形。其日期先后。未能明晰嘉谟于前次具奏。尚未据有续奏。而谕交吴嗣爵查办之处。亦未经奏覆。所有东省开坝以后。江省河水。果否加增。及现在是否无虞阻滞。难以悬揣。著传谕嘉谟、吴嗣爵将以上各情形、即速查明覆奏。再东省汶水微湖、迤＜?辶里＞灌注。经行之地较远。水势自不免渐微。恐江省未能得其实济。所有杨庄一带相近地面。或有可另筹挹注济运之处。并著吴嗣爵、悉心筹办覆奏。又据姚立德称、已饬运河道陆燿、中军副将王廷佐、前赴台庄上下查察。俟豫省查工事竣回东日。即亲往督办。仍与江南河臣、不分彼此。悉心调齐等语。自应如此办理。著谕姚立德、于会筹妥办后。即将实在情形。一并奏闻　　

○乙卯。遣侍卫扎兰泰赴畅春园、问皇太后安　　

○云南提督长清奏、奉将军阿桂照会续调川兵二千名。一抵美诺、布朗郭宗。即于原留防兵内、调一千五百名。交将弁带赴大营。余五百名。查大板昭、应添驻二百名。又马尔当、应添一百名。其萨拉一处附近两河口新设粮站。亦当添兵五十名。尚余一百五十名。令臣酌量分拨等语。查现到兵已有七百。随拨绿营新兵四百。分驻木波。以满兵三百。拨驻布朗郭宗将换出兵七百。交游击福敏泰、带赴大营听用。其木波卡隘事务。派贵州定广副将握星泰等、前往接管。至美诺应换之陕甘参将金富宁带兵三百名。已知会王进泰、就近截留新兵三百名。作速更换起程。余俱照阿桂所指拨驻。尚余兵一百五十名。即于美诺、布朗郭宗二处。分匀添驻。报闻。　　

○旌表守正捐躯之广东东莞县民黄廷桂妻陈氏　　

○丙辰。赐扈从王公大臣等食　　

○谕军机大臣等、前因嘉谟奏漕船水势情形摺称、本年二月初。杨家庄口门一带。水未充足。其迤上北河之古浅处所。亦不一而足。是以传谕吴嗣爵、姚立德、迅速筹办覆奏。昨已据姚立德奏、东自开放湖口坝后。江南河道。水势渐长。粮船可以前进。东省又量启闸板。源源下注。运河更当有增无减。并称嘉谟所奏、系未经开坝以前等语。复经谕令嘉谟等、将开坝后实在情形奏闻。今据吴嗣爵奏称、向例东省开坝。总在正月底。或二月初。昨曾面告嘉谟。以东省未经开坝。此时运河水势。不足为凭。旋准姚立德札覆、南旺河、于正月二十八日开坝。微山湖、亦于二月初十日开放接济。并据委员禀报江南运河。于二月十二三等日水势加长。至浅之处。亦有三尺余寸。足敷行运等语。是前次嘉谟所奏未免过早漕艘重运北上固应趱行无滞。然亦止须遵照旧定章程。如期挽运。无庸急遽若此。设或今年东省开坝。较每年独迟以致船艘沿途停阻。即属姚立德办理未妥。若东省河湖。实系按期开坝。则启放以后。循序灌输。自可渐次充足以资浮送。况重运抵通交兑。向有定期。但须督其衔尾而进。不令故为脱帮违限。便为合宜。又何必过事催促。即如上年仓场侍郎申保等、因催趱上兑过急。转致途中有脱帮之事。此嘉谟所身经者。何转仿效之乎。至于东省开坝及粮船过河北上各时日。具有成规。无难查核。著传谕吴嗣爵、嘉谟、将漕船过河开运、及东省开坝启闭各日期。较每年迟早之处如何。即行据实覆奏。再昨据姚立德奏、目下微湖水志。与前二年相较。尚属有盈无绌。而本日吴嗣爵、则称微山湖上年存水较小。彼此所言互异。著将此谕令姚立德、再行查明据实覆奏　　

○定西将军尚书阿桂、参赞大臣领侍卫内大臣色布腾巴勒珠尔奏、贼番据守罗博瓦前面山峰。臣等于二月十七日。派兵分路前进。海兰察额森特、从正路进攻。直抵碉下。小金川降番。先已绕出碉后。抢占大石卡一座。杀贼三十余人。合攻大碉。其分路来援贼四百余人。经岱三保、额尔特击退。后两峰、及喇穆喇穆之贼。前来接应。亦经乌什哈达等、由登古了口截住痛歼。至普尔普、带兵绕攻山后了口碉卡。贼番虽经败退。仍于险仄路口。与官兵相持。正面大碉。拒守坚固。刨挖碉根之官兵。不无损伤。比至天明。将各队官兵。缓缓彻下。另行躧路进攻。又奏、布朗郭宗、底木达、及美诺僧格宗等处。均有大兵分驻。控制甚密。南路摺报。仍由打箭炉往来。臣等摺报、已改由楸砥。均可无虞。至谷噶、马尼、两处军书。由布朗郭宗美诺、僧格宗递送。声息相通。此路本止四五百里。中间应加防范者。不过数站。臣已令兵壮、黑夜暂停行走。日间加紧赶行。亦不致迟误。谕军机大臣等、阿桂等奏、分路绕攻罗博瓦山峰情形一摺。深为嘉慰。阿桂自进兵以来。实心调度。悉合机宜。军声倍壮。所至奏绩宣威。伫盼成功。茂膺渥典其海兰察所带之小金川降番。于攻碉时潜密先往。认真出力。自应查明奖赏。以励其余。至满洲索伦中之奋勇杀贼。及绿营屯土各兵。有踊跃争先者。并应确查具奏。候朕另行降旨。将士等闻之。自必更加感激鼓舞。其章京索柱、护军校七十五、得有枪石各伤亦应查明。与伤亡兵丁、一并咨部核办。至另摺覆奏、筹办后路事宜。极为周妥。看来此路乘胜冞入。大有可恃。而丰昇额筹攻凯立叶。昨据奏称躧有可通之路。此时如已攻得固好。否则阿桂处一经攻克罗博瓦山。可以乘势压下。其凯立叶之贼自必不攻而溃。惟明亮一路。欲进攻庚额特、炮位业已铸成。未知施用后、效验何如又楚兵二千。作何分派。甚为悬忆。著将得胜情形。迅速驰奏　　

○旌表守正捐躯之陕西武功县民曹恒禄妻马氏。江苏睢宁县民仝宜喜女仝氏。　　

○丁巳。祭先蚕之神。遣妃行礼　　

○盛京将军兼内务府大臣宗室弘晌奏、奉天辽阳境内。惟恃白西虎山煤窰分给。但开挖年久未能似前丰裕。而开原、广宁、牛庄等城。运用络绎。价长数倍。复州等城。距窰数百里。运致维艰。查白西虎山迤南之鹞子峪复州所属之五虎嘴、均属产煤地方。并无关碍陵寝风水。应请招募旗人。自行出赀开采由臣会同府尹。各给印照一纸。造具夫役名姓册。报地方官查核。照例徵收税银。作为正项。得旨、可行。知道了　　

○是日、驻跸大新庄行宫　　

○戊午。谕军机大臣等、据吴虎炳奏、雨水粮价摺内。称入春以来。雨水应时。二麦畅发。惟转届青黄不接粮价稍增。小民不无仰籴官食之望。已饬各属详请减价平粜等语。此事未免太早。向来四五月间。二麦尚未成熟谓之青黄不接方可办及平粜之事。今吴虎炳拜摺时、尚系二月距青黄不接之时正远。何必遽议平粜。看来吴虎炳、不过以甫经调任。别无可见长之处。因藉平粜一事。亟欲布惠于民以博美誉。其具摺本意断不出此著传谕陈辉祖、密为体察。是否如此。于奏事之便据实覆奏　　

○定边右副将军广州将军明亮、参赞大臣副都统富德奏、查庚额特河水未涨。若令兵丁乘船逆流。抢过东岸。截出其前。贼即无险可恃现赶造皮船六十只。木船六只。豫备临时应用。但两岸贼番拒守。未可径渡已移各炮位。紧对穆当噶尔施放。并赶铸大炮。轰摧喀咱普贼卡。俟贼番稍退。臣即分路派兵直进。至奎林一路。兵丁取水维艰。因酌留汉屯土兵一千三百名。驻守山梁。余令彻赴深嘉布近水地方听调。连日贼苦炮逼。忽于二十一日。聚集二百余人。从庚额特了口。下趋滋扰经我兵伤毙甚多。楚兵二千。现已陆续到营。俟攻过庚额特以前。即可接踵径进。谕军机大臣等、明亮等奏、设法越险。并现在杀贼情形一摺。所办甚好。乘船渡河。两路并进。自为得力。如此即已越过庚额特之险。攻克马尔邦自为易事。至奎林驻兵之处。前据明亮称、此一路箐林深密。自非多兵接踵而前。未可轻进。或将所添楚兵二千。并于奎林一路。直压斯第、博堵。进取克舟九寨。似觉便捷。著明亮等、即就该处情势。妥酌为之。至此次贼番。竟敢从庚额特了口前来。经阿满泰、巴克坦布等、带兵奋击。歼贼颇多。甚为可嘉。著存记档案。俟攻得马尔邦。一并奏请交部优叙　　

○户部议准、署湖广总督湖北巡抚陈辉祖奏称、施南府属咸丰、宣恩、来凤、三县。铜槽五十余处。现获积砂。炼有净铜。足资鼓铸。查与田园庐墓无碍。应请招商试采。又督采伊始。请将武昌知府姚棻、调补施南并将原任知县等、留办矿厂。从之　　

○以头等侍卫都依纳、为直隶泰宁镇总兵　　

○予故刑部侍郎加尚书衔晋赠太傅钱陈群、祭葬如例。谥文端　　

○是日、驻跸三家店行宫　　

○己未。上诣畅春园、问皇太后安　　

○回圆明园　　

○以浙江处州镇总兵林云、定海镇总兵李国梁对调　　

○庚申。谕曰、旺保禄、著来京。有差遣之处。其天津镇总兵员缺。著永昌前往暂行署理。所有马兰镇总兵事务。著满斗兼署　　

○定西将军尚书阿桂、参赞大臣领侍卫内大臣色布腾巴勒珠尔奏、前因罗博瓦山贼碉坚守。暂将官兵彻回。旋躧知此山、最关紧要。即于二十三日。派兵乘夜进发。海兰察、达兰泰等、绕至第二第三峰了口下。分兵爬越。贼番集众冲下。均被射退。我兵直上山梁。遂一面留兵占据碉卡。一面往抢第三第四峰。各碉俱已攻克。贼因后路已断。转窜第一峰碉内死守。而额森特、乌什哈达、及普尔普等所带兵。均已会合并攻。即于二十四日攻开。此次攻克大碉八座。大小二十六卡。杀贼二百余人。并大头目阿让星格、申则二名。查罗博瓦、距逊克尔宗不远。原可乘胜冲压。但喇穆喇穆。系贼酋紧要门户。尚与勒乌围相通。且于后路粮运有碍。现拟拨兵由罗博瓦对面山梁截断。并力扫除。谕、罗博瓦为贼酋紧要近捷门户。屡经阿桂等、相机进剿。今复将其山峰全行占住。歼贼甚多。皆由阿桂调度有方。将领等奋勇直前。海兰察、普尔普、额森特、尤为出众。故能所向克捷。实属可嘉。阿桂、著晋阶太子太保。海兰察、著授为内大臣。额森特、著授为散秩大臣。以示奖励。至其余出力将弁、及满汉屯土官兵。俱著查明登记册档。俟攻克勒乌围后。一并优叙　　

