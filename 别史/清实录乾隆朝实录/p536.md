<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。冬。十月。甲辰朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○诣大高殿行礼。　　

○幸瀛台。　　

○颁乾隆十年时宪书。　　

○赐内阁、御书扁曰调和元气。　　

○顺天府行乡饮酒礼。　　

○乙巳。上诣畅春园、问皇太后安。　　

○幸圆明园。　　

○丙午。谕军机大臣等、据喀尔吉善奏称、德州满汉兵丁互吵一案。已经究审。将绿旗兵丁孟文明白文学满洲披甲阿立、白五义、讷佟保、照不应重律。分别杖惩鞭责发落。免其革退。该管将备、该旗骁骑校等均属约束不严。各记大过一次等语。喀尔吉善办理此事。失之过轻。国家设立驻防满兵原是弹压地方卫护百姓之意。必与绿旗兵丁、和辑相安。始为有益。若满兵轻视绿旗恃强凌弱。固属不可。倘绿旗兵丁藉称受满兵欺凌动辄鼓聚喧闹。此风亦不可长。看来此案内之满汉兵丁、俱系多事不法之人。岂可朦胧完结。仍留营伍。以致他人效尤。自以革退名粮为是。至于该管将备、该骁骑校、平日所司何事。一任兵丁纵肆妄为。漫无约束。自应严加处分。或此时不便即行明参。则于别案纠劾之。或将来填入军政内。以示惩儆。可寄信与喀尔吉善、令其另行办理。　　

○调西安副都统奇尔丹、为青州副都统。　　

○大学士鄂尔泰等、议覆调任两广总督马尔泰奏称、广西省明江土思州地方。新太协右营龙馗等营拨防之权相等隘。及镇安协拨防之荣劳等隘。共五十余逼近交阯。所设关隘。或据险要。或扼总路。或于商民出入贸易之所设立。官弁兼同土勇、防范巡查。即间罅。散漫之处。已俱垒石建栅。迁隆土峝之板蒙等隘。思陵土州之叫荒等隘。下雷土州之下骨等隘。共三十余。紧连交阯。各土司等、自设隘目。带土勇巡查。应行捍蔽处所。木石堵塞。已为详慎。土思州之那陶等六隘。及小镇安地方之那蒿等卡。官兵星罗棋布。俱属得宜。至南、太、镇、三府。沿边关隘。自建卡拨守以来。奉行尚未周密。应令各该地方官、相其险易。及时增培。每年冬月、沿边查勘一次。垒石坍塌者修之。建栅朽坏者补之。濠沟淤积者浚之。再镇安协、与镇安府。因交阯保乐地方。匪徒滋扰。请于原设隘卡外。多设新卡安兵。查右江一镇三营。兵制原属单薄。即通省标营。亦未便更议抽拨。惟于平却魁劳等六卡。似应添设。镇安协原制兵七百五名。酌量险易缓急。足资防守。将来果有不敷。再于右江镇标、酌拨弹压。再由村一隘。当年题定封禁。原以平而、水口、两关既开。商民得出入贸易。殊不知交阯驱驴地方。为货物聚集之所。距由隘不远。径捷利倍。宁明商贩、多愿从由口出入。况明江汛、近设新太协右营守备驻防。客商尤为辏集。即明江五十三寨、无业贫民。挑担营生。亦藉就近为商雇觅。由隘一开。诚属便商利民。惟是边民非比齐民。若不立法防范。使出入有数可稽。恐奸匪隐混窜逸。查宁明州向置会馆。设立客长。以为由隘出入之公所。应令该州、慎选老成殷实数人充当。凡客货出隘。许客长将客人姓名籍贯货物。及发往何处。一一注册。报该州查实。给与印票。并刊立木榜。不许客长藉端需索。其五十三寨挑夫。亦令该洲、将姓名住址。造册取结。给与印票。令理土同知、于该隘查明印票。给腰牌放行。有印票腰牌者。方许放入。其入关客人姓名。从何处卖货入内。令该同知注册。报宁明州查对。倘有滥给印票者。责在宁明州。滥给腰牌、私放出入者。责在理土同知。凡客人在外贸易者。彼处若有回头客货。自应略为等待。应酌给半月限期。过期即饬头人、保人、严询究处。是由村一隘。实因便商养民起见。应请嗣后开放。责地方官慎密稽查。其平而、水口、两关。俱属河道。虽设弁兵防守。当夏秋水发之时。夜深人静。一槎飞渡。应设立铁炼、横江拦截。每月逢五逢十开放。夜则锁截。至商贩由平而、水口、出关贸易者。止许在太源、牧马、附近之处交易。从由隘出口贸易者。止许在谅山、驱驴、附近处交易。不得逗遛交境。倘冒险远出。许夷官拦回责处。又现在逗遛番地者。给半年限期。概令夷官查明、陆续驱回。安插原籍。如无籍可归者。分拨梧、浔、平、柳、等府安插。又从前在彼已娶番妇。生有子女。与夷人结有姻娅。并庐墓田业。情甘异域者。照例安插彼处。永不许进口。嗣后如有商民、在彼私娶番妇者。应令该夷官查明离异。驱逐进口。押回原籍。交地方官、照例杖责。以上各条。如果实力奉行有效。三年之后。请将现任办理之文武边员。督抚提臣秉公核实。分别奏请交部议叙。倘有因循怠忽贻误边防者、即参。查该督等、所议条款。已经勘验明确。因地制宜。均应如所请。遵照办理。从之。　　

○丁未。谕、朕此次恭奏皇太后前往汤山。著庄亲王、大学士鄂尔泰、张廷玉、尚书公讷亲、在京总理事务。　　

○又谕、明年二月会试。天气尚未和暖。搜检时不无寒冷。且各省俱须覆试。士子到京。未免稍迟。著改期于三月举行。该部即豫行晓谕知之。　　

○己酉。谕、大学士陈世倌、假满回京。著入阁办事。　　

○革额尔图内大臣职。降补西安副都统。效力赎罪。　　

○赈恤山西文水、陵川、二县。被水灾民。　　

○庚戌。上诣畅春园、问皇太后安。　　

○谕、据四川巡抚纪山奏称、川省士习。久患浮嚣。每遇科场。肆行无忌。或捏造揭帖。捉影捕风。或不归号房。觅人代倩。倚恃人众。动辄喧哗。习以为常。已非一日。臣会同学政蒋蔚、宣布皇恩。丁宁告戒。今科严加搜检。又逐号稽查。士子皆恪守场规。并无怀挟越号之事。盖因学臣蒋蔚、居官清正。训士严明。凡事认真。不务粉饰。是以士子信之。其言易入。理合奏明等语。蒋蔚实心教士。甚属可嘉。今年乃更换学政之期。蒋蔚著再留任三年。　　

○旌表守正捐躯之直隶雄县民张达妻吕氏。　　

○辛亥。工部议覆、河东河道总督完颜伟疏称、仪封汛北岸杨家桥堤工。对岸淤长沙滩。全黄大溜北趋。直偪堤根。亟应乘时挑挖引河一道。分顺水势。应自王家庄起、至赵家寨前止。共工七百七十五丈五尺。于河库银内、先行给发兴挑。照例动拨司库本年地丁银两归款。应如所请。从之。　　

