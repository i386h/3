<!-- { "loadSidebar": true } -->
○是月。江苏巡抚闵鹗元奏据吴县、太湖厅禀报办解浙塘石料除十二月底已起运三千丈外现于正月再运一千丈。惟太湖厅工匠不敷开采随将江宁镇江等处工匠。调到三百余名。又委员赴安徽、宁池等处。添雇三四百名此后按工计料即可加倍起运。其宜兴、荆溪遵旨取用里石现已集工开宕。均可接济报闻。　　

○湖北巡抚郑大进奏、湖北各属水陆墩塘一千一百二十七座偶遇水涨冲塌及年久颓坏过多应请动项报销。其常年粘补揭盖均系文员自行修整惟各州县卫。有日久并无修理或数月屡次补葺、彼此偏枯。致多诿卸请按所管水汛塘房一座每年扣存养廉银一两陆路塘房一座每年扣存五钱交代时按日计算造报遇该境有应葺塘房准承修之员详动修理报销迨移营给兵。亦责令汛弁查察。定以水汛保护二年陆路保护三年倘限内任意践毁。汛弁徇纵即参治著赔得旨览。　　

○山东巡抚国泰奏、东省各属仓谷积年久贮其不耐收存之米麦。应设法出易虽市价尚平无庸减粜而东作乏食贫民间资官仓接济现饬属确查核实。先尽社谷、及不耐久之米麦出借。如有不敷再动常平谷石均于秋后易谷还仓得旨好知道了　　

○又奏谢训饬恩。并时自检束。事事切实留心仰副教诲生成至意。得旨览。行如此言可也　　

○山西巡抚喀宁奏、河东盐务。近年产盐较旺而乏商纷纷告退恐系私贩潜售。致官引积压。遵旨留心查察其迤北口外鄂尔多斯阿拉善一带已严饬员弁查拏。至陕西之花马池盐河南之长芦盐均与河东行盐地方毗连。难免越境兴贩。现在督率。运司等、切实查禁。得旨、实力为之。毋为空言。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十三




大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。二月。甲辰朔。遣官祭先医之神。　　

○谕、礼莫大乎敬天。义莫隆于郊祀。前以礼部具题、壬寅年祭祀坛庙各日期。将祈谷行礼。改用次辛。所拟不当。已明降谕旨。仍用上辛矣。孟春祈谷。所以迓阳气而兆农祥。考诸经传。盖指立春以后之上辛。而非元旦以后之上辛。雍正年间。恭奉皇考圣谕。饬礼臣定议。允宜永远遵守。敬思其义。若上辛在立春前举行。与乘阳之义。未为精当。又上辛设在正月初三以前。则当于旧腊隔年斋戒。而太庙祫祭。实为合飨大礼。即宫中拜神。亦属国朝定例。若于斋戒期内。照旧举行。于专一致敬之道。似犹未协。其应如何斟酌古今。益臻明备。并百世遵守可行之处。著大学士九卿详悉妥议具奏。寻议、按礼记月令。孟春之月。先纪迎春东郊。次乃祈谷于上帝。家语载孔子云。启蛰之月。祈谷于上帝。左传、启蛰而郊。郊而后耕。公羊传、用正月上辛。注云、三王之郊。一用夏正正月、者岁首上辛犹言始新也。宋史礼志云。春气初至。农事方兴。故郊祀昊以祈嘉谷。当在建寅之月。迎春之后。请嗣后定以立春后所得之辛为上辛。举行祈谷礼。如立春后、之辛。尚在上年十二月内。则仍用正月上辛。以符岁首始新之义。至正月初四日上辛。行祈谷礼。应于初一日斋戒起。是日皇上于未入斋宫之前。宫中拜神、奉先殿。均可各昭诚敬。惟出宫诣堂子行礼。皇上亲诣不亲诣。例由礼部将可否展期于初五日行礼之处。先期奏请。至御殿受贺。请用初五日。亦由该部具奏。则凡正月初四日系上辛。行祈谷礼。原毋庸改期。惟上辛在初三日以前。则斋戒在隔年旧腊之内。若岁暮祫祭太庙。宫中拜神诸大典。于已入斋戒后举行。两事同时。未为专一致敬。按郊特牲有卜郊之文。宋方悫云、卜郊。盖指用辛之郊而言。嗣后如上辛在正月初三以前。请酌用卜郊不专用上辛之义。改于次辛行礼。从之。　　

○谕军机大臣等、前据阿桂等、参奏杭嘉湖道王燧、骄纵不法。种种劣迹。以致民怨沸腾。已降旨革职拏问严审矣。该员既如此妄行。恐此外尚有别项款迹。阿桂自应严密访查。至王亶望与王燧、有无交通情事。并著阿桂、留心查察。至王燧如此行为。李质颖亦应据实参劾。且伊与王亶望不和。正应将王燧劾奏。即可连及王亶望。何以转无一言奏及。岂李质颖、亦与王燧有通同交涉之事。并著阿桂、一体严切访查。如有实据。亦即参奏。至昨日简用韩鑅等谕旨。阿桂谅可接阅。前据阿桂等奏、国泰不宜久任山东。朕因传旨。令于易简来京陛见面加询问。据、称国泰、因察吏过严。诸事认真。以致属员畏惧。多有怨言。并无别项款迹。所奏自为确实。经朕降旨训饬。著钞寄阿桂阅看朕于用人行政。一秉大公至正。从不肯少为迁就。如富勒浑、李质颖、二人。何难调用总河。以为调停之局而朕黜陟严明。断不肯出此阿桂等、亦当共知之也。将此由六百里传谕知之。　　

○乙巳。谕、朕恭阅皇祖实录。内载云贵总督卞三元、与张国柱、李本深等、合词奏留吴三桂、总管云贵事务一节。因检阅卞三元列传。载与张国柱等、俱倾附吴逆即当日共疏乞留。三元疏词。尤为迫切。可见三元实为吴逆用人。当日皇祖洞烛机先。未允所请。而吴逆事权遂以解退。三元后见吴逆反迹渐露。遂托言母病乞休。迨削平吴逆、张国柱、李平深俱以从逆伏诛。而三元竟脱然事外且自乞养归旗阅三十年及伊殁后又复邀恩得赐祭葬。并谥以恪敏夫三元、本一进退无据首鼠两端之人在皇祖当日或念三元际开国之初。由牧郡洊历封疆。曾有带兵转饷微劳。且当三桂倡乱之时。伊先已告休在家因为曲予包容。保全终始今事阅百年。详加论定。不得不明白宣示。以昭彰瘅。朕于臣工功罪。论断一秉至公。即如前代诸臣之怀二心以事君者。犹且另为立传。不稍宽假。况卞三元、逮事两朝。宠承恩遇。乃始则攀援党逆。力疏保留。继则抽身远引。以图避害。其居心行事。殊不可问。幸而老死牖下。未被显戮。已邀国家宽大之恩。若复以饰终令典。永荷殊荣。将何以肃纲纪而示惩劝乎。所有卞三元生前官秩、及死后谥法、并所得诰敕。俱著追夺。其祭葬碑文。并著该旗查明。一并仆毁。将此通谕中外知之。　　

○谕军机大臣等、据郝硕覆奏、查办宁都州邪教一案。江西省现获人犯、共二十九名。而闽省要犯。止有沈本源一人。已遵旨飞咨福建抚臣、委员速将沈本源、押解来江质审。归案办理等语。此案江西省获犯既多。自应遵照前降谕旨。就近办理。著传谕富纲速将沈本源派委妥员。解交郝硕令即严行审讯。定拟具奏。将此由五百里发往、并令郝硕知之。　　

○是日起。上以祭社稷坛。斋戒三日。　　

○丙午。谕、朕自临御以来每遇郊祀大典。无不蠲洁躬承。四十六年如一日。今仰荷昊苍眷佑。寿逾古稀。仍当躬亲行礼。而一切登降礼仪。步履究觉稍逊于前。若遣官恭代。非朕勤于躬亲昭事之初心。而勉强将事。复于精一凝承之意。转有未尽。因谕该部前往敬视祈谷宿斋宫诣坛瞻拜日降辇处。兹据福隆安等奏请、拟由皇乾殿西墙门外降舆。较为近便等语。应如所奏。交各该衙门遵照办理此朕仰体上天眷爱朕躬。长申寅恪之意。将来朕子孙缵绪凝庥。有寿登古稀者。亦可钦承朕志。于郊坛大祀。岁岁躬行。率由此典。以上邀皇天眷顾之隆。庶几无疆惟休。永膺昊贶。垂裕万年。将此通谕中外知之。　　

○又谕、繙译乡会试。从前停止已久。嗣于乾隆四十三年。举行考试原系特旨加恩。今该部因届三年。复又奏请。为期太近。恐开幸进之门。此次所请考试之处。不必举行。嗣后每届三年。该部仍照例具奏。其准考与否。候朕降旨定夺。　　

○又谕、刑部因经朕看出核覆山西省梁崇禄、图奸窦生宜之妻。被窦生宜殴伤身死。将窦生宜、漫照罪人不拒捕而擅杀律、拟绞监候一本。请另立罪人虽拒捕而并未伤人之例。此案梁崇禄实亦拒捕。但未伤事主。向来办理此等案件。俱有成例可援。如罪人不拒捕而擅杀者。自应照例缓决。数年后遇赦再行减等。若罪人既有拒捕确实证据。致被捕者杀死。则捕者无论已未受伤。均当于本年列入可矜。刑部祇须于秋审时、就案核办。不必另立科条。窦生宜一案。即照此办理。　　

○以故奉国将军兴诚子穆精阿、照例降封奉恩将军。　　

○丁未。祭先师孔子遣大学士嵇璜行礼。　　

○谕军机大臣等、阅奏缴销毁书籍内。有河南省解到明仁宗所制天元玉历祥异赋、及不知撰著名氏之乾坤宝典二种。此等天文占验、妄言祸福之书。最淆惑人心。未便存留在外。恐各省查办书内。未能搜缴净尽。著传谕各督抚、令其一体查缴。陆续解京。并查明有无板片。一并解送销毁。　　

○戊申。祭大社、大稷。上亲诣行礼。　　

○己酉。以举行仲春经筵。遣官告祭奉先殿、传心殿。上御文华殿。讲官暨侍班之大学士九卿詹事等、行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官德保、谢墉进讲大学此之谓絜矩之道一句。讲毕。上宣御论曰。曾子闻夫子一贯之心传。其告门人曰夫子之道忠恕而已矣故其释治国平天下。以为有絜矩之道。又申之以上下前后左右。有所以接之之境。处之之理而曰此之谓絜矩之道盖矩者境也絜者理也理也境也。不外乎一心。境者、心之接理者、心之处中心之谓忠。处理之谓也如心之谓恕接境之谓也。一以贯之岂更外于此乎。然非克己复礼。理境相融。其能与于此者鲜矣。仲弓问仁。而夫子示之以敬恕。此物此志也。讲官暨侍班官跪聆毕。兴。直讲官阿肃、董诰进讲易经乾始能以美利利天下、不言所利二句。讲毕。　　

