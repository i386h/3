<!-- { "loadSidebar": true } -->
○谕军机大臣等、据塔琦奏、接奉明亮寄到达福参奏格绷额借用迈玛第敏普尔钱文一案。后前伊未行参奏等语。格绷额身为领队大臣、向所属伯克借用钱文。甚属卑鄙。塔琦既向锦格询出。自应查办。乃塔琦惟恐迈玛第敏、妄生疑惧。又恐长回众揭告之风。并未查究。竟不成话。从前新疆领队大臣内。有卑鄙见小。经将军参赞等密奏彻回者。特因并无实据。若谆谆向所属回众厄鲁特等辗转询问。恐长伊等诬告之习。非欲息其婪索实事也。塔琦业将格绷额借用迈玛第敏钱文一案询明、并未参奏。显系回护。尚欲向朕前巧辩耶。著严行申饬。此案朕已派福崧前往审办。此时谅已到彼。塔琦若将此案审讯明确。尚可稍从末减。倘仍不肯据实讯究。有意瞻徇。经福崧查出。恐不能任其咎也。将此传谕福崧知之。　　

○庚戌。上御抚辰殿大幄次。赐蒙古王、贝勒、贝子、公、额驸、台吉、及土尔扈特郡王、回部伯克、朝鲜国、暹罗国使臣、台湾生番等宴。　　

○谕军机大臣曰、鄂辉奏查看后藏情形一摺。所办皆是。惟摺内称成德由第哩朗古进取。为前途通拉山大雪所阻。现在觅道进攻。尚未得收复原界之信。前据成德奏、因雪大封山。躧路前往。其摺系十二月初九日奏到。迄今已阅旬余。其曾否觅道进攻、及收复聂拉木济咙等处。总未据续行奏报。或成德间鄂辉将次到彼。或俟鄂辉到后。会同具奏。亦未可定。总之此事以疾速成功为要。若官兵在彼久驻。一切粮饷等项。藏内究恐不敷采买。著传谕鄂辉、务须酌量情形。遵照节次所降谕旨。速为办理。毋庸在彼久驻。前因庆麟等办理粮运迟延。已降旨将庆麟降为蓝翎侍卫。在章京上效力行走。雅满泰降为头等侍卫。速赴后藏专办粮务。以专责成。所有大兵未彻之前。一切粮运。雅满泰务当妥协办理。以赎前愆。　　

○又谕、宣光兴化两处。俱为阮惠所占。今经土目黄文桐、麻允敏等、带领土兵前往。即将宣光收复。而兴化蛮寇。亦俱震慑潜逃。贼匪似此无能。则两路大兵。会同夹攻。直捣贼巢。想亦易于办理。所难者自黎城至广南。计程二千余里。道路又复险峻。粮运维艰。恐一时不能源源接济。况添设运粮站夫至十万名之多。既须挽运兵粮。又须带运人夫口粮。所费不赀。实属不值。是以节经寄信。并明降谕旨。令孙士毅作速彻兵。但孙士毅彻兵时。应觌面剀切告知黎维祁、以此次安南内讧。该嗣孙已无寸土。不能自行恢复。经天朝发兵致讨。兵马钱粮。诸多劳费。方能代为收复。仍封该嗣孙为国王。重延世祚。举家完聚。此后该国王宜振作自强。防御外侮。以冀永承恩眷。即使黎维祁选愞无能。而其臣下左右。岂无一二可恃有能为之人。亦当谕令同心协力。相佐为理。即此次官兵代为收复各地方。该国王俱应遴派亲信强干之人。前往接管抚绥。勿令大兵彻后。仍复为贼所占。倘将来该国君臣、不能交相勉勖。仍前委靡废弛。又生他患。岂有复烦天朝兵力。为之勘定之理。孙士毅将此剀切谕晓。并妥为安顿。即可彻兵回粤。并即知会滇省。以便同时并彻。前因宣光兴化为贼所占。是以孙士毅收复黎城之信。仍由内地驰递。未能迅达。今宣光兴化业经收复。滇粤两路声息可通。将来孙士毅如有知照乌大经之处。自可由安南境内取道直达。庶彼此得信较早。办理自更为妥捷。　　

○壬子。孝庄文皇后忌辰。遣官祭昭西陵。　　

○上诣慈宁宫、寿康宫、行礼。　　

○癸丑。谕曰、巴忠奏、此次屯练兵丁赴藏。徒步越岭。裹负口粮。不辞劳瘁。请每人再赏银三两。以备御冬衣履等语。屯练等每遇调遣。最为出力。此次冲寒赴藏。口外道路崎岖。该兵丁等徒步遄行。甚为奋勉。尤属可嘉。著加恩每人各赏银五两。以示鼓励。　　

○又谕、前因巴勒布贼番侵扰藏界。据庆麟、雅满泰奏报。藏内唐古忒懦怯性成。未谙军旅。特派内地将军大臣、带兵前往。此皆朕矜恤达赖喇嘛、班禅额尔德尼、暨唐古忒等番众。故不惮劳师远涉。以期绥靖边隅。但道路遥远。粮运维艰。从前西藏用兵。即在该处采买支应。乃庆麟、雅满泰、愚昧无知。不思豫为备办。并未将发价采买之处。遍行晓谕。以致噶布伦等、畏难推诿。将拯救伊等之举。转似涉于骚扰。幸朕洞烛先几。豫料庆麟、雅满泰、不能办理此事。早派巴忠前往。相度机宜。宣播德意。今巴忠到藏。即向达赖喇嘛、班禅额尔德尼、暨唐古忒番众。将朕爱怜伊等。代为筹画万全。欲令永享敉宁之意。明白宣示。伊等始俱欢忭踊跃。并将庆麟、雅满泰等、平日任意妄为之处。一一查出具奏。如修饰衙署兵丁演戏等事。已属不合。而去岁廓尔喀头目、呈请愿进表纳款。庆麟等误听噶布伦等之言。以其呈词傲慢。驳回未奏。尤属乖谬。外夷等愿通职贡。边疆大吏。理宜据情入告。其可否准行。候朕降旨。即文词果有倨傲。亦当奏明定夺。小则训饬。大则征剿。俱无不可。乃庆麟等竟敢驳回不奏。其意祇因平素噶布伦等、向巴勒布苛派勒索。积怨已久。恐其到京呈诉。故尔有心欺隐。即此一事。其罪已应正法。姑念庆麟年少无知。被索诺木旺扎勒蒙蔽所致。庆麟著革职。在该处枷号三年。以示惩儆。雅满泰虽到藏日浅。并未将索诺木旺扎勒查参。亦属非是。著一并革职。摘去花翎。在笔帖式上行走。至索诺木旺扎勒。酗酒纵恶。勒取商头物件。此次巴勒布侵藏之事。即伊激成。使其身尚在。自当从重治罪。今伊业已病故。姑勿深究。但所遗扎萨克台吉。岂可仍令伊子承袭。所有索诺木旺堆承袭之处。著即行停止。驻藏大臣印务。前已将舒濂调补。著派普福前往。协同办理。所遗西宁办事大臣员缺。著奎舒速往接办。普福俟奎舒到后。即行驰驿赴藏。不必前来请训。巴忠俟舒濂、普福、俱抵西藏后。再行来京。现在大兵云集。将巴勒布贼匪。悉行驱逐歼除。而庆麟、雅满泰、亦各分别治罪示罚。自此卫藏宁怗。庶几可以永享太平。著将此通谕中外。俾咸知朕意。　　

○谕军机大臣等、据巴忠奏、到藏后即将访闻庆麟各款。审讯明晰。并查办诸事各摺。俱属妥协。除将朕办理藏务始末、及庆麟、雅满泰、分别治罪之处。明降谕旨外。著传谕巴忠、将庆麟藏内所有物件。一并查抄。以昭儆戒。现在前藏乏人。巴忠毋庸久驻后藏。著仍遵前旨。即回前藏办事。从前留保住、在藏办理一切事宜。虽尚周详谨慎。然未将索诺木旺扎勒等专恣不法、查出具奏妥办。今留保住年已七十有余。如再令远赴该处。朕心实有不忍。是以雅满泰之缺。已将普福调任。巴忠、俟舒濂、普福、先后到藏。将一切事务。交代明白。再行回京。亦未为迟。至班禅额尔德尼、情愿暂驻前藏。传习经典。可即照所请。俟明年六月内。再送回扎什伦布。现在前后藏红教喇嘛甚多。自不便严行禁止。但煽聚日久。若致黄教渐入红教。则大不可。并著密为查察。务使两教画然不相紊杂。方为妥善。舒濂、普福、到时。亦著一体留心稽察。毋稍疎懈。　　

○是日起。上以岁暮祫祭太庙。斋戒三日。　　

○甲寅。谕、昨据巴忠奏、去岁巴勒布头人情愿进表纳贡。庆麟等因其呈词傲慢。并未奏闻。已将庆麟雅满泰等、分别治罪矣。今思巴勒布部落。本非所属。且向未加以扰害。伊既倾心内附。欲求进贡。何至有傲慢之语。此不过因第巴噶布伦等、平时妄肆侵渔。或于呈内略为申诉。而噶布伦等、遂以傲慢为词。希图掩饰。庆麟等堕其术中。竟尔驳回未奏。夫使呈诉属实。自应将贪污之噶布伦等、严加究办。方足以服其心。向来外夷内附。恳请纳贡之事。亦所时有。边疆大臣、从未有匿不上闻者。即各直省遇有讦告大臣事件。一经奏闻。朕必详加究察。不肯稍涉颟顸。况以外番向化纳款。而因控告噶布伦等微嫌。遂致隐匿不奏。有是理乎。此事甚关紧要。若不彻底查办。将来相率效尤。尚复成何事体。但巴忠摺内。尚未将巴勒布呈词如何倨傲之处。详晰声叙。著传谕鄂辉、成德、巴忠等、即行悉心查访。务得其实。此项呈词。经噶布伦译出。庆麟自已见过。可即向伊询问。谕以在彼枷号。尚属从宽。此事若再不实言。倘从他人询出。朕必将伊从重治罪。再巴勒布商头哈瑚、现尚囚禁藏内。或向彼查询。亦可探得实情。且鄂辉成德等、不妨将巴勒布贼目唤至询其起衅缘由。并告以尔等去年恳请纳贡。因该大臣等未奏。业经治罪。尔等所递呈内。究系作何言语。此时若原呈尚在。可即送阅。以便代为奏闻。如有屈抑之处。即当秉公究办。似此剀切晓谕。伊等自必毕露悃忱。朕所以必欲穷究底里者。盖以欺隐之习。不可不防其渐。朕临御五十余年。无日不以勤政为念。今虽年近八旬。而惟日孜孜。罔或稍懈。于大小臣工功过。一秉大公至正。从不稍存假借。此众所共知者。鄂辉、成德等、务须仰体朕意。迅速查明据实覆奏。　　

