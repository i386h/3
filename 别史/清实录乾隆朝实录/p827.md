<!-- { "loadSidebar": true } -->
○又谕。金川用兵一事。朕并非利其土地人民。亦并非因御极十三年来从未用兵。欲振扬威武。成此殊功。夸耀史册也。第以贼酋私放夹坝。又骚动番境。逼近炉地。虽已驱逐回巢。未经惩创。怙恶如故。巡抚纪山、奏请致讨。一面出师。朕因张广泗娴于军旅。调任总督。委以进剿之事。而张广泗初不以实在情形入告。惟妄为大言。自秋涉春。师期屡易。班第料理粮运。见伊措置乖方。迄无成效。奏请特遣重臣前往。班第职任本兵。又系军机大臣。岂不当身任其事。所奏自属巧于卸责。但军务重大。原应另遣大臣。而十三年来受恩深重者。孰如讷亲。伊在皇考时。已在军机处行走数年。办事原属勤干。维时大学士傅恒、适遇孝贤皇后大事。未便释服即戎。且亦老练不及讷亲。此遣讷亲前往之由也。孰意其福浅孽深。临事乖戾。迥异平日。一至西安。将军巡抚迎见。讷亲傲慢睥睨。仰面不顾。于地方情形。全不置问。秦蜀接壤。军营动静。亦概弗咨询。而其沿途。肩舆自适。驺卒动遭鞭扑。流血浃背。或至颠踣。为人马践踏。转在轿中视而笑之。此岂复有人心者耶。及至军营。安坐帐中。从不亲身督战。每日至已午间方起。属员概不接见。遂致诸务歧误。而张广泗当讷亲初到。曲意逢迎。欲得其欢心。及见伊漫无成算。则转谄佞为诽议。为讪笑。又见伊大局将败。则复转轻慢为倾害。布散流言。摇惑士众。欲挤之死而攘其职。而于其种种贻误。并无一语参奏。此小人之尤。经朕于瀛台亲鞫。具得实情。是以立寘重典。至蜀地民力之凋敝。贼境进取之险阻。士马刍粮跋涉输挽之艰难。从未见伊两人据实敷陈。而讷亲获罪后。始私对富成云。番蛮难办。以后不可轻举。我岂敢形之笔墨。必俟面陈。不思伊在朕前。何事不可摺奏。伊向日奉命出差。屡有密封。此等军国重务。何不便摺奏之有。可见人心善变。靡有常形。此正圣人所谓君子上达。小人下达。讷亲之变而乖谬。实非意计所及。而经略大学士傅恒。平日固属明敏周详。朕亦不料其此番诸务练达。识见高远。妥协能至于此也。经略大学士傅恒、昨奏川省马匹应付拮据、及成都添设堆拨诸事。大学士自请督师。仔肩重务。必不肯于进取之时。为畏难之语。但所陈奏川省可虑情形。以朕度之。尚不过十言其五耳。然即此而观。则用兵一事。断不可过朕面谕四月望前之期。更不必游移矣。川省民番杂糅。加之啯噜流匪。遇事逞凶。所赖年来秋成丰稔。小民尚有乐生之心。得以少安无事。今烽燧连年。人苦劳役。设有奸徒。从而煽诱。以易动之民。当困惫之际。内地少有疎虞。诸事深为可虑。即如官兵经过西安。督标匪卒、以牵马伺候小忿。辄持刀恣斫。伤及三人。川民疲于供亿。背负军装。徒步陟险。宁不较此更甚。在成都省会。可添堆拨。而关外长途纡折。出入重箐之中。安能在在周防耶。朕若早知如此。并此番调遣。皆可不必。此皆讷亲、张广泗、贻误、不据实入告之咎也。目下既有为山九仭之势。则一篑之劳。难于中止。今满兵陆续前进。初拟二月初可以取齐。兹观大局。须至二月中旬。然自到齐以至四月初五。已五十日。以此为期。大功何难速就。倘过此以往。则暑雨时行。馈饷难继。此际几用至千万。岂可更滋繁费耶。目今若能直捣勒乌围。擒其渠首。固为快惬。或鼓勇摧锋。屡有克捷。贼酋穷迫乞命。因而开三面之网。俯准纳降。亦可绥靖边徼。经略大学士即当于三五日内振旅凯还。舒赫德亦相随返旆。其善后事宜。即交策楞办理。朕思贼巢踞此绝险。攻剿费如许物力。若仍以付之番酋。取彼予此。是殄一寇复增一寇。实多未便。应于勒乌围驻一副将。卡撒、党坝、列营防御。而打箭炉驻一总兵。可以外控诸番。内卫疆圉。声势庶为联络。如四月初十间。莎罗奔、郎卡、尚稽天讨。未遽殄灭。则于要害地设弁置守。打箭炉镇以总兵。是在策楞、岳钟琪、详悉筹办。满兵分队彻回。沿途督抚、善为接应。班第、兆惠、以次在后徐行。其会审讷亲一事。计舒赫德抵川。与策楞相去不过数日。军前无鞫讯之暇。应听大学士傅恒酌定。至班滚一节。竟不必办。庆复之罪已定。得班滚亦无可加。而一经搜捕。至速亦须旬日。以日费万金计之。何必过耗帑项。购一逃蛮之首耶。策楞因伊弟身罹重谴。惭愤极为诚切。夫父子罪不相及。何况兄弟。策楞自属可用。但伊倘以讷亲退缩为前车。或至冒险不顾。伊乃国家大臣。自宜善为持重。不可任其一往。致有意外。一并传谕经略大学士。令其留心。　　

○军机大臣等会同吏部议。大学士管南河总督高斌、于查周学健家产时。徇私瞻顾。应降三级调用。前经革职。应革任。得旨。高斌人好沽名。实无赞襄之益。身成废疾。久缺进退之仪。著革去大学士。念其夙习河工。从宽留河道总督任。　　

○吏部奏。盛京将军衙门之委署主事。系照盛京五部例添设。今五部委署主事既裁。所有将军衙门委署主事一缺、亦应裁。从之。　　

○户部议准。贵州巡抚爱必达奏称、黔省新疆之古州等协营兵粮。原据部议。准拨粤西米一万石。采买屯苗余米二万一千九百五十石。其不敷、于各府州县就近运供。倘遇歉岁。屯苗余米无多。斟酌减买拨运。查苗民从前家口无多。是以食米有余。数年来人丁渐众。承分田亩。食用外无余。秋收输卖于官。至青黄不接时。未免艰窘。今古州、上江、清江、台拱、丹江、朗洞、下江、八寨各处。兵俱裁减。请将裁兵粮数。于屯苗采买数内减除。至各处所裁兵。有原食采买屯苗米者。亦有原食拨运州县米者。今议统于采买内减除。应将所存应买应运之米。通融拨补。各就近供支。从之。　　

○工部议准。河东河道总督顾琮奏称、祥符县十九堡汛。南岸日淤。水势北趋。大溜注射堤根。危险逾常。请于南北建筑坝台一道。坝外卷埽签桩。从之。　　

○经略大学士傅恒奏。接到军机大臣议覆所奏料理官兵起程一摺。内称、陕兵未启行者。令臣详酌。如可不用。即行文停止。倘尚需用。则速催抵营。臣思原派满汉官兵三万五千名。现已停陕省督抚标一千名。湖广八千名。虽添满兵一千。计止二万七千名。若再减调。恐攻剿堵御、派遣不敷。陕兵似未可遽停。臣于途次。见陕西、云南、受伤遣回之兵。敝衣垢面。几无人色。问其在军营及打仗时。亦服此衣。甚可怜悯。此等兵、临阵数次。已不得力。正可裁汰。臣至军营。与傅尔丹等会商。若新兵不为过多。即俱行留用。如尚可减。宁将旧兵汰除。留用生兵。较为有益。臣已行文瑚宝。令催官兵即日起程。得旨。催其速至军营可耳。　　

○前任四川布政使高越奏。现驻军营官兵夫役、月需米二万一千余石。今添满汉官兵。加运夫人等。约添二万余石。自本年十二月、至明年五月。统需二十五万石。现在中书范清注、认运七万五千石。郎中王镗、七万五千石。并前未运竣之米、全数到营。可得二十余万石。臣飞饬松潘、打箭炉两处同知。办运炒面。犹虑兵行迅速。军中日有增兵。粮或不续。且凯旋善后。亦须筹粮。臣接奉署抚臣班第、侍郎兆惠、劄商。又派各府州料理正运、带运、米共十四万石。分头挽运。以期无误。至一切需费。计至明年五月。约银八百七十余万两。署司宋厚、移交银六十二万余两。又浙江协饷银二十万两。俱已支发无存。现设法供应官兵出口。不致贻误。至口外收发粮饷。稽查台站。虽专委道员分司总理。犹恐站夫未能足数。已饬成都府雇夫一千二百名。委员押送出口。交各台站添差。报闻。　　

○以镶黄旗汉军都统和硕裕亲王广禄、为正蓝旗满洲都统。　　

○以故正黄旗满洲三等子文玉之侄公安、革爵镶蓝旗汉军三等伯李坦之堂弟境、各袭封。　　

○戊戌。上诣皇太后宫问安。　　

