<!-- { "loadSidebar": true } -->
○谕军机大臣等、从前德舒奏称、由阿克苏解来回人。于途次被玛哈沁抢掠。已领兵追捕。今永贵奏、伊来京时。行至库车。据都司舒明阿等报称、德舒行至赛哩木之阿勒坦和硕。遇厄鲁特百余。杀伤官兵。德舒中枪身故。即行文舒赫德、选兵三四百名前来。伊带领搜剿等语。德舒本未谙练营伍。而所领之兵。又复无用。朕前已虑及。命努三前往协助。今竟为贼害。虽非遇敌捐躯可比。究属殁于国事。深可悯恻。著加恩照阵亡例、交部议恤。永贵虽调阿克苏之兵。恐亦系裁汰所余。著仍驻赛哩木。候努三同进。如努三未到。即差人往促。若马匹不敷。即于解送军营之一千马内、酌量带往。务将为首之贼。解京严惩。或临阵剿杀。亦必尽歼逆党。前据德舒等、奏请归并台站。原以防备盗贼。但伊等既经领兵搜捕。著照旧分设。以速邮递。　　

○又谕。前命舒赫德、往办叶尔羌事务。其阿克苏办事。著德舒前往。今德舒身故。著阿桂前往阿克苏办事。　　

○又谕、据车布登扎布奏、八月初十前后。可抵伊犁等语。前因霍集占业已远扬。即令车布登扎布转回游牧。今努三同永贵协剿戕害德舒之贼。将来恐被迫逃入伊犁。或投俄罗斯。亦未可定。著传谕车布登扎布、若尚未起程。即于伊犁堵截。或已在道。即由上年舍楞等逃入俄罗斯之路。巡查追捕。倘粮饷不敷。即向成衮扎布、定长等支给。仍行文令伊等酌量策应。　　

○又谕曰、玉素布、自驻劄乌什以来。办理诸事。实心报效。著加恩晋封为贝勒。　　

○又谕曰、舒赫德奏、乌什城除阿奇木外。虽有伊什罕、并不协同办事。亦无噶匝纳齐、商伯克等。拟将四品顶蓝翎之哈子伯克摩罗和卓、授为伊什罕。协办阿奇木事务。添设噶匝纳齐一缺。将四品顶旧伊什罕伯克默特补授。商伯克一缺。将四品顶什锡野东补授。哈子一缺。将阿尔咱默特补授。托克三伯克一缺。将乌提塞拉木补授。鲁克察克、辟展、喀喇和卓、托克三等、四村庄之伯克。请作为六品。其余密喇布、达噜罕、讷赫布、哈提布等、二十九缺。俱作为七品等语。俱著照所请行。　　

○定边将军兆惠等奏、前因堵截逆贼等逃路。遣侍卫达克塔纳等、传檄霍罕额尔德尼伯克、玛尔噶朗、安集延、纳木干等城。并布噜特之额德格讷等部落。兹据额德格讷之阿济毕、遣沙喇库楚克等。呈称额德格讷阿济毕、与霍罕额尔德尼伯克、俱同心归顺。并赍呈阿济毕之书。译文云。谨呈如天普覆、广大无外。如爱养众生素赉璊佛之鸿仁。如古伊斯干达哩之神威。如噜斯塔木、天下无敌之大勇。富有四海。乾隆大皇帝钦命将军军前。额德格讷布噜特小臣阿济毕、恭祝大皇帝万万寿。今奉到将军传谕。我等情愿投诚。布哈尔以东。我等二十一万人。皆为臣仆等语。臣等授以答书。分别赏给。仍勉其协力剿贼。得旨、览兆惠奏、阿济毕、额尔德尼、俱恭顺可嘉。著颁给敕书。赐以缎疋荷包。伊等若遣使入觐。即办理伴送来京。敕书曰、将军兆惠等奏称、侍卫达克塔纳等、至安集延、霍罕、见阿济毕、额尔德尼伯克、俱诚心内附。情词肫恳。朕深嘉悦。朕为天下共主。内外一体。凡向化来归者。皆加以抚育。各顺其道。以安生理。尔等如愿入觐。即可前来。或遣子弟属人代行。亦一体加以恩赏。兹以路遥。不能多赍赐物。赏彩缎各二端。大小荷包各一对。尔等尚其约束所部。永享昇平之福。特谕。　　

○旌表守正捐躯之直隶开州民刘守业妻孙氏。　　

○辛酉。上御依清旷。勾到秋审官犯、及服制、并云南、贵州、四川、情实罪犯。停决官犯、斩犯一人。服制、斩犯八人。贵州、斩犯五人。绞犯一人。余八十八人、予勾。　　

○谕军机大臣等、永贵奏、德舒被贼戕害。请将赫塞勒台站。归并赛哩木等语。已令其照旧安设。但玛哈沁等、既有百余人。则巡查台站。亦甚紧要。著传谕永贵、于努三未来之先。即领兵巡查各台。所有解运器物、马、驼、羊只。毋使贼人窥伺。俟努三一到。即同行进剿。至此等大队贼人。器械齐备。非寻常玛哈沁可比。或有逃出之回人。及厄鲁特等。亦未可定。伊等进剿时。即行详查具奏。　　

○吏部议准、甘肃总督杨应琚奏称、甘省嘉峪关外。自安西至哈密。计程八百余里。地方辽阔。并无官弁驻劄。查安西以西。哈密以东。有马莲井、为南北两路总汇之区。虽经于沙州协拨兵七名。在彼分巡。但兵数既少。又无专官督率。未免虚应故事。请将平凉府属泾州州判、改为安西新设首县县丞。移驻马莲井。并于河州协、再拨兵二十三名。连前共三十名。酌拨千总一员。带兵往驻。遇有递解人犯、及匪窃案件。责令该县丞、千总、协同查缉。其改设县丞。照边缺例、五年升用。得旨、依议速行。　　

○又议覆、福建按察使史奕昂奏称、直省道府各员。请定以六年调取引见一摺。查道府有察吏安民之责。职任最要。应如所请。将各省道府、到任六年期满。臣部行文调取。该督抚出具考语。送部引见。至各省运使。与道员相等。应照例办理。从之。　　

○壬戌。旌表守正捐躯之河南汝州民李荣女李氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百九十六


大清高宗法天隆运至诚先觉体元立极敷文奋武孝慈神圣纯皇帝实录卷之五百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加三级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。九月。癸亥。上奉皇太后自避暑山庄回銮。　　

○谕、朕阅浙江省秋审招册。有顶冒假官一案。内伪造凭照诱卖之王星瞻。已经拟斩。而受买顶冒之童汝德。仅止拟军。情罪甚未允协。大小职官。均属朝廷名器。此而可假。岂寻常捏冒行私、射利作奸可比。其在设计诱骗者。固属法无可逭。至受买之犯。胆敢知情顶冒。径行谒见上官。其弁髦王章。不已甚耶。即使新选典史童汝鹏、实在中途病故。该犯居然张冠李戴。冒其名而赴任非假官而何。光天化日之下。岂容假官俨居民上。其情较之设局骗财者、更可恶也。且律内行贿得赃诸案。并属与受同科。今乃以名器攸关。似此妄行藐法者。反得曲分轩轾可乎。此案王星瞻、系按律定拟。而童汝德拟军。又系用例。例者、正所以上下其手之捷径也。其如何准情定罪。使权衡悉当。不失名律本意。著刑部详细定议具奏。本案童汝德、并著另行定议具奏。　　

○谕军机大臣等、前以番商洪任辉、控诉呈词。必系内地人代写。令新柱等悉心查究。今据奏、讯得与洪任辉贸易之陈祖观等供。有婺源县生员汪圣仪、同子汪兰秀、曾借洪任辉资本。前在宁波、江苏、各处代为经理。或系彼所指使等语。番商贸易内地。敢于滋事。必有潜行勾引者、为之主持。汪圣仪父子。既与亲密。即不能无勾串唆使情弊。已据粤省行知江南。提解质审。著传谕尹继善陈宏谋等即将汪圣仪父子拘缉并搜查其交通往来字迹一并解赴广东交朝铨、李侍尧等、细加研鞫。务得实情俾沿海奸民知所儆惕。寻陈宏谋覆奏、汪圣仪于八月间接有广东信息。先已潜逃搜查家内。并无与番商洪任辉往来字迹。嗣于江西乐平县地方。缉获到案。供与洪任辉相好。当即委解广东质讯。其第四子汪锦鳌即兰秀、讯明现往广东。亦即飞咨缉拏报闻　　

○又谕、据新柱等审据番商洪任辉、供称作呈之人系在噶喇吧住久之福建人林怀、所写等语。所供殊未足凭信。林怀既在噶喇吧。住居三辈蓄发已作鬼子。焉得复能熟习汉字。且前阅原呈字迹。并不类外夷揣摩书写。此中情节必须详悉根究。不得因该商等一面之词。草率了事。至徽商汪圣仪父子。既与洪任辉往来有素。或代为写呈。亦未可定。已有旨传谕尹继善、陈宏谋、令其委员押解来粤。即交与朝铨、李侍尧等、详细研鞫。务得实情。完结定案。朝铨现有应行查讯之事。可仍留粤。会同李侍尧办理。新柱业已丁忧。即著先行回京。将此一并传谕知之。　　

○又谕、据新柱等审拟番商洪任辉控呈李永标一案。究其作呈之人。供系在噶喇吧住久之福建人林怀、所写等语。内地民人。私越外洋。例有严禁。林怀原籍闽人。从前何时潜往该国。而地方官并无觉察。且称在彼已住三辈。蓄留头发。作为鬼子。尤堪骇异。闽省民风。素称刁悍。设滨海居民。尤而效之。此风将何所底止。著传谕杨廷璋、即行悉心查访。林怀系从何时潜踪出境。其家属如有尚留内地者。一面密拘齐确讯。并将该犯、设法招回治罪。毋令漏网。其嗣后如何严密稽查。毋任偷漏滋事。并如何行文缉拏。不令夷人容隐此等匪犯之处。俱著该督悉心详议。具摺奏闻。务使沿海刁民。不敢复蹈故辙。　　

○调三姓副都统富僧阿、为宁古塔副都统。以正蓝旗护军参领宗室噶隆阿、为三姓副都统。　　

○是日、驻跸喀喇河屯行宫。　　

○甲子。谕军机大臣等、杨应琚奏、军需驼只。现可得壮健者、一千二百余。随同马匹、解送军营。所办甚妥。至所奏、辟展催运商驼。咨明定长等、于卸载后、给价雇用等语。军营既得健驼千余。谅足敷用。若前项商驼。既经停止官买。又复截留守候。内地商民。或致闻风不进。何如留此有余。俾得转输接济。至若询之将军等。自必以军营所奏。多多益善。岂有遽称足用、而转为推却者。自可不必行文。　　

○甘肃总督杨应琚奏、查外省定制。遇有隔省交涉事件。俱系移咨督抚。转饬查办。向无径饬他省司道办理具覆之例。今臣蒙恩补授甘肃总督。其营伍钱粮。俱系陕西藩司总理。且军务未竣。一切调遣人员。解送军器。及军营往返官兵等项。多系陕西藩司应办之事。拟嗣后遇有应行事件。一面咨会陕省督抚。一面径饬陕西藩司。上紧办理。并令该司径行详禀。以速机务。得旨、自应如此。有旨谕部、以重事权。　　

○旌表守正被戕之河南辉县尼普焕。　　

○喀尔喀扎萨克固山贝子和硕额驸根扎布多尔济故。遣官致祭如例。　　

○是日、驻跸常山峪行宫。　　

