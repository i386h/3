<!-- { "loadSidebar": true } -->
○谕、昨据明亮奏、查乌噜木齐、捏报粮价。以图采买冒销一案。因派侍郎喀宁阿、驰赴该处。会同明亮、秉公查办。今据喀宁阿奏。乌噜木齐自三十八年、至四十五年、承办采买。各州县俱不照市价报核。讯据各员供认。每石剩银三四钱。及五六钱。统计历年侵冒银两。自一万两至数百两不等。并讯出德平、伍彩雯、王喆、何琦、各馈送索诺木策凌银两。自一千两至数千两不等。其张建庵、刘建、于得昇、止认浮销粮价。并未馈送。此外尚有已经离任之木和伦、丰伸、徐维绂、吴元、贺万寿、黄岳英、六员。及提讯未到之瑚图里。一并开单请旨饬办等语。此事大奇。索诺木策凌、在都统任内。竟敢收受属员银两如此之多。且纵容属员于采买时侵冒。实出情理之外。现巳差福长安、驰往盛京。将索诺木策凌、草职拏问。其将军员缺。已降旨令庆桂补授。所有此案之木和伦、丰伸、徐维绂、吴元、贺万寿、黄岳英、德平、伍彩雯、王喆、张建庵、刘建、何琦、于得昇、瑚图里等。著一并革职拏问。派员解京。交部治罪。　　

○又谕曰、吏部议奏、前任山东按察使叶佩荪。及现任山东按察使梁肯堂。与国泰、于易简、同城密迩。并未将国泰等纵情婪贿情节。据实参奏。俱请旨革职交刑部治罪等语。藩臬与督抚。最为切近。遇事禀承商搉。原不得干与督抚之权。然督抚果有乖张任性。及婪索属员。赃迹显著之事。平日见闻既确。自应据实入告。若竟似此徇隐不言。亦安用此藩臬为耶。叶佩荪等、即照部议革职治罪。亦不为过。第念叶佩荪、梁肯堂、较之于易简之卑鄙无耻。朕当面问伊。伊尚甘为掩饰欺君者。尚属有间。但伊二人在山东臬司任内。久暂亦有不同。兹特加恩免其革职治罪。仍分别降调。以示平允。叶佩荪在任将及二年。著加恩以知府降补。梁肯堂仅止数月。加恩以道员降补。朕于诸臣黜陟。一秉大公。从无屈抑。该员等经此番加恩甄录之后。尤当知感知愧。勉力报效。以赎前愆。将此通谕知之。　　

○又谕、据李侍尧奏、查明皋兰等三十四厅州县、亏短仓库确数。共银八十八万八千九百九十余两。又亏空仓粮七十四万一百一十余石。及草束四百五万一千有零。俱系历任州县侵亏。转相容隐接收。各上司因循不办。捏结保题。酿成锢弊。请自乾隆四十年以前。溯至乾隆二十年。历任州、县、道、府、藩司、督抚、照伊等任内亏空四十二万之数。著落加倍赔补。如有无力完缴者。即摊入通案各员名下代赔等语。仓库正项银两。乃敢任意侵欺。即令加倍赔补。亦所应得。但念历年已久。各州县辗转接收。较之折捐冒赈、昧良舞弊者。尚属有间。其滥行出结保题之各上司。咎止失察。著加恩将亏空四十二万之数。照依原单。按其在任久暂。照股分赔。毋庸加倍赔补。至该督所称、其余尚有八十二万余两。未便竟归无著。请于现任总督、及司道府厅州县各员养廉内、摊扣三成。陆续归补等语。甘省积弊相仍。为从来未有之奇事。此等劣员。既经冒赈殃民。又复侵亏正帑。实属罪无可逭。昨已将闵鹓元等、交军机大臣、会同英廉等详加核奏。降旨分别办理。至李侍尧、福崧等办理此案。彻底清查。尚属实心。即现在道府及州县、多系新任。若令摊扣养廉。办公未免竭蹷。且恐将来转有藉词赔累。复致亏缺之弊。并著一体加恩。免其分赔。此次宽免之后。若再有亏短。一经查出。断不为之曲贷也。该督抚仍当不时查察。毋得稍有徇隐。将此通谕知之。　　

○又谕、湖南巡抚李世杰、现已来京陛见。其护理巡抚印务之布政使叶佩荪业经降调。计此时姚成烈、已回湖北巡抚之任。舒常俟姚成烈到时。即带印前往湖南。兼署巡抚印务。　　

○又谕、乌噜木齐采买粮价。各州县任意侵蚀一案。今据喀宁阿查明且奏、此案奎林、虽未似索诺木策凌、有勒索属员礼物之事。伊在乌噜木齐都统任。亦几一年矣。明亮甫经到任。即能查明参奏。伊何竟无见闻。若论其罪。应将伊公爵竟行削除。但念此承恩公爵。并非奎林本身军功所得。乃孝贤皇后之承恩公爵也。与皇祖妣孝诚仁皇后所封公爵无异。断不可削除。若以袭替公之例而论。明亮系伊家长房。应令其承袭。但伊系伯爵。此案又系伊查办者。自不应令其承袭。福隆安一支、亦有公爵。孝贤皇后昆弟内。惟余傅玉一人。又系奎林、明亮、福隆安等长辈。所有奎林革退之承恩公爵。著加恩令傅玉承袭。　　

○谕军机大臣等、前据阿桂等奏、豫省河工。另筹由兰阳三堡。改筑南堤、挑挖引河一摺。经大学士九卿会议。朕降旨允行。所有筹办一切事宜。有韩鑅、富勒浑、在彼督率工员。尽可料理。此时阿桂、毋庸留驻工次。著即来京。俟将来堤工引河将竣。开放时、再行前往阅勘。阿桂原系派出留京办事大臣。现在东省国泰一案。吕尔昌将次解到。有应行讯究质对之处。必须明白晓事之人。在京办理。方得平允。阿桂接奉此旨。即可起程。若能于朕启銮之日赶到。可至南石槽行宫复命。若十二日不能赶到。即不必再赴密云。统俟吕尔昌、国泰等、全案完结后。再行前赴热河复命。亦无不可。并将坝工现在筹办情形覆奏。以慰悬注。　　

○江西巡抚郝硕疏报靖安、庐陵、永丰、玉山、广丰、铅山、鄱阳、建昌、大庾等九县。乾隆四十五年分。劝垦老荒、及额外新生田地山塘、六顷十七亩有奇。　　

○命宗人府府丞窦光鼐、提督浙江学政。　　

○以叶尔羌办事大臣复兴、为正黄旗汉军都统。　　

○以浙江按察使李封、为湖南布政使。福建粮道冯晋祚、为山东按察使。　　

○戊戌。上御山高水长幄次。赐王公大臣额驸台吉等、及哈萨克汗斡里素勒坦之弟沙海素勒坦、并来使等宴。　　

○谕曰、谢墉、著转补吏部左侍郎。彭元瑞、著补授吏部右侍郎。钱士云、著转补兵部左侍郎。纪昀、著补授兵部右侍郎。　　

○以浙江温处道王杲、为浙江按察使。　　

○旌表守正捐躯直隶深州民张自仁妻李氏。山西左云县民常荣妻刘氏。　　

○已亥。孝诚仁皇后忌辰。遣官祭景陵。　　

○谕、豫省青龙冈堵筑漫口。合龙尚须时日。其下游一带居民。经黄水淹浸。力食维艰。现在该省另筹开挖引河。改建堤岸。江南、山东、两省附近灾黎。踊跃赴工。目前计功授食。即可以工代赈。小民或不至失所。但念本年夏秋之交。工竣蒇事。其被水地亩。未必即能涸出。可以耕种。而正赈加赈已毕。际此青黄不接之时。民力尤为拮据。朕心深为廑念。著再加恩、将山东曹州、兖州、济宁等府州。及江南徐州丰、沛。等县。被灾各属。无论极次贫民。俱著展赈三个月。该督抚务各董率所属。实力抚恤。俾穷檐均沾实惠。以副朕轸念灾氓。格外加恩之至意。　　

○又谕、据阿桂等覆奏、豫省漫工。另筹筑堤改渠。并嵇璜所奏秋间施工一摺。内称青龙冈漫口。屡经变动。形势败坏已极。是以遵旨、于迤南一带另筹去路。自应及时办理。若于白露后开工。恐水落归槽。不能掣溜。且既有决口漫水下注。即遇伏秋盛涨。不能复有改移等语。所奏自属实情。河工关系民生。最为重大。前此嵇璜所奏。亦属陈其所见。期有益于事。朕亦以赶办不及为虑。是以传旨询问阿桂等、令其斟酌该处事势。果否可行。再行详议据实覆奏。今据阿桂等奏、于五六七三月内兴工。即遇雨水耽延。亦可先得两月工程。又据称漫工塌决处所。现止饬令工员、妥为保护。不必如堵筑时多费料物。并称现在应用民夫踊跃。即东省灾氓。亦闻风云集。并可以工代赈各等语。所筹皆是。均应如所议办理。总之议河如聚讼。朕于诸臣、本不豫设成见。惟揣度理势。执两用中。期于民生实有裨益。阿桂等身亲其事。见闻确切。自为筹酌得宜。已经降旨、令阿桂回京。俟工竣开放引河。再行前往查勘。阿桂此时。即可将筹办事宜。详晰交韩鑅、富勒浑、妥为经理。如议速行也。将此通谕知之。　　

○又谕曰、谭尚忠奏、歙县已故贡生方芬。所著涛浣亭诗。语多狂悖。伊元孙方国泰、隐藏不首一案。请将已故之方芬、刨坟戮尸。其隐藏诗集之方国泰、照大逆知情容隐律、问拟斩决等因。办理殊属失当。据称、查出方芬诗集内、征衣泪积燕云恨。林泉不共鸟啼新。又乱剩有身随俗隐。问谁壮志足澄清。又蒹葭欲白露华清。梦里哀鸿听转明等句。虽隐跃其词。有厌清思明之意。固属狂悖。不过书生遭际兵火。迁徙逃避。为不平之鸣。并非公然毁谤本朝者可比。方芬老于贡生。贫无聊赖。抑郁不得志。诗意牢骚则有之。况其人已死。朕不为已甚。若如此即坐大逆之罪。则如杜甫集中穷愁之语最多。即孟浩然亦有不才明主弃之句。岂亦得谓之悖逆乎。此等失意之人。在草泽中私自啸咏者甚多。若必一一吹求。绳以律法。则诗以言志。反使人人自危。其将何所措手足耶。从前查办河南祝万清家祠扁对。及湖南高治清所刻沧浪乡志。吹求字句。办理太过。屡经降旨通谕各督抚、毋得拘文牵义。有意苛求。岂谭尚忠未之知耶。此案著交刑部、即照此旨。另行核拟具奏。如方芬诗集内、或另有不法字句。不止如摺内所称。该抚未经摘出。或有不敢陈奏之语。并著该部详悉查明。再行核办请旨。若别无不法字句。即可毋庸办理。朕凡事不为已甚。岂于语言文字。反过于推求。各省督抚、尤当仰体朕意。将此通谕中外知之。　　

