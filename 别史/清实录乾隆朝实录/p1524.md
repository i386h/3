<!-- { "loadSidebar": true } -->
○幸圆明园。　　

○以内务府护军统领云保、为正黄旗蒙古副都统。　　

○壬午。谕军机大臣等、据鄂宝奏、贵县獞民韦志刚、私藏军器。目无法纪。现在带领臬司、亲往查办。并请将知县石崇先革职看守等语。朕初阅鄂宝奏摺。韦志刚迹涉谋为不轨。自当严行究办。不可疏纵。已于摺内批示。至览该县原禀、革役捐监、侵占民田、包揽词讼、诸款。又不过乡里土豪之所为。且此原系该县石崇先查出通禀。而该抚鄂宝、并未于原禀外。别有访闻。其中案情。殊未明晰。设使韦志刚果有潜踪峝箐、造械聚粮、谋为不轨实迹、如马朝柱、李开花等案。虽党羽未集。亦应密速严办。以正国典。为县令者。如尚心存掩护消弭。为避重就轻之计。是不但题参革职。并当重治其罪。若系獠猺土总。武断滋事。仅止如原禀所称。则此种恶劣之徒。所在多有。恐尚不止一韦志刚也。况按律重惩。亦自有应得之咎。尽可就案归结。鄂宝现同按察使前往。当悉心据实体察。确案情形。秉公妥办具奏。不得稍存成见。致失平允之道。固不可小题大做。亦不可化有事为无事。可将此详悉传谕鄂宝知之。并令速行奏闻。　　

○钦差侍郎钱汝诚等奏、臣等自直隶至德州。沿河察看北上商船。不下数百余只。所载米麦。可及十数万石。沿河市镇。粮价有减无增。至漕运剥船。俱系旗丁向民和雇。臣等复公议出示。凡商船北贩。于卸载后。地方官不得封捉。查豫省粮食。亦由卫河贩入直境。现经知会东豫上游、一体办理。并知会阿尔泰、于临清关商船。亦随到随放。得旨、好。　　

○癸未。谕军机大臣等、理藩院奏、杜尔伯特温图呼尔等、因生计穷乏。闻伊弟安插察哈尔。告知该扎萨克。前往寻觅。有违定例。请解回原旗等语。温图呼尔等、穷乏求生。实非得已。又经告知该管。情尚可原。著加恩即与伊弟、一同安插。但该部落自投诚以来。编设旗分佐领。原欲伊等各安生业。若不善为收恤。竟至分散。殊为可悯。著成衮扎布、传谕该扎萨克等。其各加意抚绥。俾不致流离失所。副朕痌瘝一体之意。　　

○定边左副将军成衮扎布等奏、额尔克沙喇等报称、二月间在哈萨克附近之那林布噜勒等处。收得乌梁海原任总管阿喇善逃散之属人苏克色格什等、宰桑果勒卓辉逃散之属人楚噜木等。又玛哈沁都楞、乌拉岱、托布启等、俱情愿归附等语。臣等查此等降人。向有收纳之例。请将楚噜木、都楞等、二十一户。交内大臣察达克兼管。乌拉岱、托布启等、二十二户。苏克色格什等、四户。交散秩大臣图布慎兼管。得旨、如所请行。　　

○办理陕甘总督事甘肃巡抚吴达善奏、哈密留牧孳生羊四万余只。经五吉查办。挑出瘦癞羊四千三百余只。变价交内地另买。现于甘、凉、西宁、三府属、商贩收买。并于正羊外。每百带余羊十只。以备补缺。此项购办之羊。先交地方官、在本处暂行牧放。俟五月间青草茂盛时。即解往哈密。再查孳生羊。原议分拨哈密、巴里坤、屯田处、一并牧放。巴里坤入冬寒甚。且设厂之始。数尚不多。应请先于哈密设厂牧放。报闻。　　

○以户部郎中英廉、为内务府正黄旗护军统领。　　

○甲申。吏部议覆、直隶总督方观承奏称、大宛。两县。事务繁剧。如果办事勤练。请照五城司坊官例、于到任日起。扣满三年。会同府尹、出具考语。送部引见。请旨照例升用。其因公降革处分。带于新任。如办事中平。不称保题。尚堪驱策者。即以外县简缺另补。应如所请。从之。　　

○刑部议覆、两广总督李侍尧奏称、遵旨覆议按察使来朝条奏一摺。一、民间制造鸟枪。呈官编号。立法已属周密。若令一概缴销。民间必致私造私藏。动干禁令。徒滋烦扰。应毋庸议。一、中途伤差夺犯。律有专条。所重究在是否纠谋。有无聚众。若在家拒捕。乃衅起一时。因其金刃连伤二差。遂不问聚众与否。将首从概拟立决。似觉过重。惟是此等纠结多人。持械肆殴。辄将就拘之犯、夺回释放。其情形实与中途打夺无异。未便因在家仅科本罪。嗣后如聚至三人以上。均系持械共殴者。无论杀伤。俱照中途打夺现例、分别定拟。以上均应如该督请。并将所拟纠聚三人以上、持殴夺犯、照中途打夺例办理之处。载入例册。通饬各直省一体遵照。从之。　　

○乙酉。上诣畅春园、问皇太后安。　　

○丙戌。河南巡抚胡宝瑔奏、漳河改流。与直省接界。经督臣方观承查勘。奏明兴工办理。寻委员来豫。会同豫省派员、督率开工。先挑故道。次筑堤坝。于三月初十日、引河归流。合龙之后、复行加帮赶筑。全工告竣。报闻。　　

○旌表守正捐躯之福建晋江县民梁玉女梁氏。梁鲍女梁氏。　　

○丁亥。谕军机大臣等、耀海奏、漕船失风情形一摺、内称本年自春入夏。暴风时作。少不留意。即致碰伤船只等语。今岁入春以来。雨泽应时。风飙绝少。较往年情形迥别。虽京师与山东运河。未必尽如一辙。然大致不应迥相悬殊若此。或因向来漕船失风之案。多系随时报明。漕运总督照例咨部办理。未经每案专奏。而耀海以身任巡漕。一有见闻。即行入告。抑或今岁该处风信。实有较甚往年。以致碰损船只。朕又岂肯执京城以例运河。转启地方官讳饰之渐。著传谕耀海、令将前数年漕船失风。视今年案数多寡。业该督等或奏或咨。作何办理之处。详悉查明具奏。固不得稍存回护之见。亦不得因此而转为迁就之词。再旗丁自来陋习。中途或盗卖漕米。原数不敷。或米色青腰白脐。难以交仓收纳。每欲借遭风失水之名。为自行掩饰之计。倘此端一开。于漕务尤有关系。督运监运诸臣。不可不悉心访查、实力整理者。著一并传谕耀海、令其逐一体察。秉公据实奏闻。　　

○兵部议覆、京口副都统鄂岱奏称、京口水师左右两营。向例间年巡江一次。为期较远。官兵不无疏懈。嗣后除将军到任巡查之年。副都统不巡外。其余停操年分。与副都统按年轮巡一次。江防更属严密。应如所请。从之。　　

○以兵部侍郎钱汝诚、刑部侍郎王际华、对调。　　

○戊子。上诣畅春园、问皇太后安。　　

○谕军机大臣等、据阿尔泰奏、时届小满。天气渐炎。委员搜掘蝻子。据兰山、蒙阴、及新泰、沂水、等处。间有生发。现饬上紧歼除。并亲往察看。严加督搜。以杜贻患等语。直隶及山东一带地方。上年冬雪沾足。今春雨泽调匀。似可不致蝗蝻为患。但时值夏炎。上年扑捕后。水草低洼之地。不无遗孽。今东省既有踪迹。则直隶地属连界。不可不先事豫防。以杜将来潜伏蔓延之渐。著传谕方观承、及官著、长福等、速饬所属文武员弁。实力查勘。加意搜掘。毋使稍有疏虞。致贻民害。不得奉行故事。循例文移催饬。一任属员虚词禀覆。遂尔了事也。　　

○又谕曰、舒赫德奏称、伊犁屯田回人一千户。办理陆续发往。应设立阿奇木伯克等缺。以资管辖。拟设三品阿奇木伯克一员。请旨补授。自四品伊什罕、至六品密喇布伯克十五员。或以现任伯克升补。或于著有劳续之人。酌选补用。其五品以上伯克。令戴孔雀翎。六品伯克。令戴蓝翎等语。伊犁阿奇木伯克。著额敏和卓之子茂萨补授。仍以公品级管事。其四品以下各员。应先于阿桂现在带领之回人伯克内选补。庶足以昭平允而示鼓励。其作何酌量选补之处。著舒赫德、会同阿桂议奏。所授伯克等品级。及戴奖赏翎。俱著照所请行。　　

○军机大臣议奏、刑部核覆哈林太殴死傅林保一案。臣等遵旨、将哈林太是否缘罪发遣之犯。询问该部。据称、凡系发遣之人。俱于咨内声明。此案该将军原咨内。止称该犯系镶红旗厄腾额佐领下闲散。并无声明字样。即如上年吉林将军所咨、宝存儿戳死万受一案。凶犯宝存儿、系行窃发遣、入于镶黄旗诺尔布佐领下当差。该将军即于咨内声明。今哈林太止称满洲闲散。并无发遣字样。臣等复行文八旗。将节年发遣人犯。及拨往种地户口档册。逐一细查。亦并无哈林太其人。应行文该将军、查明哈林太、或系该处满洲。或系发往当差种地之人。咨覆到日请旨。并令嗣后遇有此等人犯。务于招册内、将系本地满洲。或系犯罪发遣、及种地之人。分别注明。从之。　　

○以降调之原任内阁学士王鸣盛、为光禄寺卿。　　

○旌表守正捐躯之四川苍溪县民罗启仁妻罗氏。　　

○己丑。谕曰、定长以恩赏台站人员等事。咨询兵部。该部以未经具奏请旨、不便查办、驳回具奏。各部院向于外来咨文。可以奏请办理者。往往任意指驳。屡经训饬。今恩赏台站人员。久经降旨。定长咨询。即当奏请办理。或谓其应先具奏。则于奏内附参。亦无不可。乃径行驳回。必俟其咨覆到日。始行具奏。往返稽迟。徒滋案牍。此皆推诿拘泥之陋习。兵部堂司官、著传旨申饬。嗣后准到各处咨文。其应办理者。即行奏办。或当参奏。亦即附参。若仍前推诿拘泥。任意指驳。必将定藁驳行之部臣。加以处分。著再通谕各部院衙门、及八旗大臣等知之。　　

