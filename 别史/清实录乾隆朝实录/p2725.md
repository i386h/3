<!-- { "loadSidebar": true } -->
○工部议驳、河东河道总督袁守侗奏、原任总河姚立德疏报、乾隆四十三年、豫省黄河南北岸。抢修、岁修、共用银二十三万三千九百二十六两有奇。经部驳以为数太多。不准销。奏请饬臣据实删减。经臣行查各厅。并无浮冒。请销到部。查该督所开、加高土工、用银四万两。系奏借库项。分年扣还。应准照原奏办理。惟岁抢修银。比较往年。均有浮多。仍应饬令核删。得旨、工部议驳袁守侗等覆奏、豫省黄河报销、岁抢修工程银数一摺。所驳各条。俱甚得理。即问之姚立德。自亦无可置辩。况既经漫口之后。上游因何复有险工。需费转多于往岁。更属情理之不可解者。但恐该省去年多费。果有不得已之实情。并非属员浮冒。则又不可不核实办理。今阿桂现驻河干。督办坝工。无难就近查核。著传谕阿桂、即会同袁守侗。秉公确核。或系浮冒应赔。抑系实用应销。即行分晰据实具奏。再降谕旨。将此由六百里发往。工部原摺。著发寄阅看。寻阿桂、袁守侗、会奏、遵旨明查暗访。证以臣等在工所见。上年河水泛涨异常。工险费重。修筑镶垫。至年终始毕。时日较久。除加高土工银四万两。余十九万三千九百二十六两有奇。均系实工实用。应请准销。从之　　

○乙卯。上幸皇八子永璇第　　

○吏部议准、江苏巡抚杨魁咨称、海门地广。同知查照难周。照磨仅管监狱。请将厅境各港商船渔船。责令稽查。督缉私盐。承办斗殴奸盗案件。从之　　

○丙辰。上幸宁寿宫。御皇极殿。赐王大臣等茶　　

○御阅是楼。赐皇子、皇孙、皇曾孙、王大臣等宴　　

○谕曰、三宝奏、福建台湾道张栋。三年届满。应遴员更调。请将兴泉永道俞成调补等语。俞成、著准其调补台湾道员缺。至摺内称兴泉永道。系由部请旨之缺。应请简员补用。固属照例办理。但俞成遗缺。既请员简放。而张栋回至内地。又复空闲待补。仍须另请题缺。与其多此周折。何如即令对调之为直捷耶。所有兴泉永道员缺。著即令张栋补授。嗣后如有台湾道、府、期满调回者。即照此办理。著为令。　　

○予故乌喇特扎萨克镇国公噶勒桑罗垒、祭如例　　

○丁巳。上御懋勤殿。勾到江西、安徽、江苏、情实罪犯。停决江西斩犯二人。绞犯二人。安徽斩犯三人。绞犯一人。江苏斩犯十一人。绞犯四人。余百二十六人予勾　　

○谕曰、本日勾到江西情实人犯。内有曹守祥一名。因向缌麻服叔曹振荣。索欠起衅。致殴伤曹振荣身死。刑部办理秋审。将曹守祥拟入情实。而册内看语。称死者理曲。甚属非是。曹振荣、系曹守祥缌麻服叔。賖欠钱文。曹守祥本不应向其取讨。常人于乡党间。敦睦姻任恤之道。尚宜缓急相通。矧有服叔侄。何得以賖用钱文。屡向逼索。致启衅端。犯尊殴毙。曹守祥之罪。于情理均无可宽。更不必复论死者之曲直。况叔用侄钱。理本非曲。刑部无端加入此语。岂尚欲为干犯尊属之凶徒开释乎。明刑所以弼教。似此妄加看语。何以饬风化而正伦常。嗣后刑部办理秋谳。务当斟酌允协。举一反三。勿再舛误。今日江西勾到。曹守祥业经予勾。刑部堂官。著传旨申饬。并通谕中外问刑衙门知之。　　

○己未。上幸皇十五子颙琰所　　

○谕、前据三宝奏、本年恩科福建应试士子内、郭钟岳一名。年九十九岁。陈应腾等三名。均年逾八旬。又据毕沅奏、陕西应试士子郭元标等五名。年皆八十以上。舒常奏、贵州应试士子章彦一名。现年八十等语。伊等黉序寒儒。齿臻耄耋。尚赴场屋。壮志足嘉。今各省榜发。该生等俱未获隽。宜敷渥泽。以广作人。郭钟岳、陈应腾、宋耀、谢士豪、郭元标、刘梦花、冯出佐、徐常淳、牛文连、章彦、俱著加恩赏给举人。一体会试。俾遂其观光夙愿。用昭奖惠耆年之至意　　

○庚申。谕曰、文绶题报、四川松潘厅绞犯刘经柱、在监病故一本。已批交法司矣。该犯于五月二十日、病毙于狱。该督直至九月十六日。始行具题。相距四月之久。稽延太甚。该督咎有难辞。文绶、著交部议处。交著查明此案。或系该厅呈报稽延。抑系具报后、上司未即查办。必须逐一查明。将玩忽各员。查取职名。分别交部严议。至各省于监犯患病之事。上司漫无稽查。积习相沿。于吏治大有关碍。此不过借监犯患病为由。希图展限而已。是以曾降谕旨。定以限期。虽略有检制。而有司苍滑者。仍有以监犯患病。及因公出境。藉词展限逾期者。立法尚未尽善。其应作何酌定章程。不致捏混之处。著交刑部另行妥议具奏。寻议、凡命案正犯患病。督抚接到州县通详。即报部。仍详核。假捏者严参。倘俟部臣查出弊窦。将督抚并参。至州县因公出境。如捕蝗、勘灾、监赈、有豫报起止日期可查。核对相符。准其扣限。勘河防险。岁有定日。邻邑相险。往返不过三四日。或一两日。无庸展限。会审会勘。应择本任无难结命案者。不得混入展限例内。再秋审情实人犯。遇病故。州县立详。督抚接到。报部不得过十日。其派员相验。及研讯禁卒。有无凌虐。除在途日。报部不得过一月。踰限议处。从之　　

○谕军机大臣等、据勒尔谨奏、乾隆四十六年。新疆各处备用绸缎。开明颜色丈尺数目清单。请敕交山东、山西、巡抚。暨江宁、苏州、杭州、各织造。照数织办。解送来甘以便分交各该处备用等语。著传谕国泰、巴延三、穆腾额、全德、徵瑞、即照勒尔谨单开、所需各项绸缎。如式妥协制办。务使质地厚实。颜色鲜明。不得稍有粗糙轻减。并著遴委妥员。沿途小心护解。毋得稍有霉污。致滋挑驳。所有勒尔谨原摺清单。并著钞寄阅看。至此项缎匹。解到甘省时。即著该督详细点验。派员转解伊犁等处。并饬接解之员。一体小心照料。以专责成。将此传谕巴延三等、并谕勒尔谨知之。　　

○又谕曰、步军统领衙门奏、据河南邓州民妇王焦氏。呈控伊侄王维坤等、图占产业。将伊子殴打逃走。并屡行逼伊改嫁。因其不允。即将伊吊打。并割去左乳。刃伤胸膛数处。及赴州府控告。并不审讯。将伊掌责发卖等因。当经委员传稳婆细验。所控伤痕。均系属实等语。王焦氏所控。如果属实。则王维坤以亲侄图占家产。辄敢将孀婶屡次逼嫁。并肆行吊打割伤。其情罪甚为可恶。必当严讯明确。重治其罪。但究系该妇一面之词。难成定谳。此案系乾隆四十一二年之事。尚有陈辉祖未到豫省以前。著交与陈辉祖、提齐案犯。将所控情节。逐一秉公严审。务得确情。据实奏闻。按律定拟具奏。王焦氏、即著照例解往河南质讯。所有原摺、并寄阅看。将此谕令知之。　　

○壬戌。上幸圆明园　　

○谕、前经降旨。将陕西省延安、榆林、绥德等三府州属。自乾隆二十六年起。至三十七年止。民欠常平仓谷若干。令该抚查明实数。奏闻豁免。兹据毕沅奏称、延、榆、绥、三府州、所属肤施等十四州县。自乾隆二十六年起、至三十七年止。民欠常平仓、共京斗粮一十二万三千七百六十八石零。系实欠在民确数等语。著加恩概予豁免。又延、榆、绥、三府州各属。尚有乾隆二十年起、至三十七年止。民欠社仓京斗粮、一万三千一百二十五石零亦著加恩一并豁免。俾边地闾阎。永享盈宁之庆。该部即遵谕行　　

○广东巡抚李质颖疏报、恩平新兴高要、乾隆四十三年分。开垦荒地七顷三十六亩有奇　　

○西藏办事大臣恒瑞等奏、恭奉恩诏。普免天下钱粮。西藏那克舒三十九家番子等、应交马银三百九十一两有奇。请照乾隆三十六年普免恩旨。一体蠲免从之　　

○伊犁将军伊勒图等奏、据理藩院咨称、明年班禅额尔德尼来朝。哲哩木盟长齐默特多尔济等并喀尔喀四部落愿捐马驼资助行走。已蒙俞允。并行知内外扎萨克等愿捐者听咨臣通谕所属。查伊犁所属土尔扈特、和硕特等生计较前稍裕。而牲畜甚少即捐助亦无大裨。且游牧处远。资送亦不能达。似不必通谕。得旨嘉奖　　

○旌表守正被戕山东临清州民刘天晢妻祝氏　　

○癸亥。以侍讲学士观文、为武乡试正考官。编修秦潮为副考官　　

○甲子。礼部奏冬至次日庆贺礼仪。得旨、今年冬至次日。著停止行礼　　

○豁除广东番禺县水冲沙田二顷九十七亩有奇额赋　　

○乙丑。上幸皇次孙绵恩第　　

○还宫　　

