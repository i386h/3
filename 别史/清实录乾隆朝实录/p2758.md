<!-- { "loadSidebar": true } -->
○谕军机大臣等、前日据萨载等奏、睢宁县郭家渡漫口。摺到后。迄今又阅数日。未据续有奏到之摺。未知日内该漫工处所情形若何。朕心深为轸念。前据奏称、新料俟刈获登场。方可办运。而各工所贮旧料。又均须存留防险。未便动拨等语。但郭家渡现当漫决。掣动大溜。必须迅速抢堵合龙。兹已届七月中旬。在地秸料。当可陆续登场。著传谕萨载等、即饬查明各处秸料。究竟何时可以刈割。一俟登场。即派委员弁。分头及早趱运。以便即日开工。加紧堵筑。再前据奏称、掣动大溜已至七八分。正河尚未至断流等语。计该处自六月十七日漫决。迄今已越两旬。该督等应即相度形势。是否可以就近将溜头设法引至陶庄新河。俾渐次顺轨畅注之处。似于漫口下埽抢筑事宜。较易为力。著将此由六百里发往。谕令迅速筹办。仍将日内河水情形。并作何办理之处。一并由驿速行奏覆。以慰朕念。寻奏、郭家渡漫口。外高内洼。现在大溜直注口门。从南岸上首挑溜。既无著力之处。而北岸嫩滩。亦未能抽挑引渠。查漫口紧靠正河。若于进埽后堵筑过半。过溜头可逐渐逼归正河。势近而顺。合龙亦易。批、先从西坝进埽如何。又称、工次需料。早经发价各州县庄户定办。今早种秫秸。渐次成熟。先行催割。俟集有成数。即开工进埽趱堵。批、是。勉为之。又称、宋家湾险工。业已巩固。丰砀、铜沛、二厅各工。亦抢护平稳。大河水势。近日有消无长。下游分洩甚畅。批、以手加额览之。又称、四十四年分、淮扬淮徐两道属、奏销银项。现遵旨确实查核。俟查明后另行具奏。批、汝等当尽心现办要工。此非所急。徐徐详查可也　　

○河南巡抚杨魁、遵旨覆奏、豫省常平仓谷。向年平粜盈余银两。节经奉文解部。现存剩无多。请嗣后留贮司道二库。遇各州县仓谷缺额。即拨此项买补。报闻　　

○湖北巡抚郑大进奏称、各省鼓铸。向拨黔铅应用。嗣因黔省供运不敷。令粤西酌拨铅觔接济。今查汉口节年运到黔铅。合计已有五百五十余万斤。足供各省二三年采买之需。而旧存粤铅一百二十万余觔。各省委员、以其色低质浊。不愿采买。久贮在局。归价无期。且散寄民房。亦难监验。请按照时价出售。酌留六十万斤备用。俟日后黔铅畅运。存积益多。再行变价报拨。得旨、览　　

○免江苏靖江县、乾隆四十四年分、新坍折实平田五千四百十八顷二十四亩额赋有差　　

○丙戌。孝懿仁皇后忌辰。遣官祭景陵　　

○谕曰、李侍尧、虽经获罪。其先世李永芳、巴颜、俱著有勋绩。其在盛京所遗之房产。及老圈地亩。俱著加恩赏给。免其入官　　

○谕军机大臣曰、李奉翰奏、仪封坝工巩固情形一摺。据称、挑水坝为全河大溜拥注之处。从前水势极深。三月以来。日渐停淤。滩已高出水面。若再长水一二次。即可淤平。其潘家场引沟。日刷宽深。行溜迅畅。仪封极险坝工。已化为平。日益巩固等语。览奏深为欣慰。惟日增兢惕。不敢以此稍存大意。可将原摺钞寄阿桂阅看。至所进图内。止签贴新淤嫩滩。及引沟形势。而于从前仪封漫口合龙处所。未经贴出。殊不明晰。著将原图、并发交阿桂看明。从前漫工合龙处所。是否在顺黄头坝地面。抑系在二坝、及十堡坝工之处。核对详悉。签贴明确。随报覆奏　　

○丁亥。江西巡抚郝硕奏、江西各营。需用黑铅。向在湖南购备。而该省产铅不旺。日后亦难拨应。今查赣州府长宁县、所属大磜、杨梅坑、铁丝垒、云屯尖等处。现据勘明产有铅砂。请准试采半年。如果矿砂旺盛。即照例设厂抽课。报闻　　

○以编修于鼎、为河南乡试正考官。户部主事陈本忠、为副考官。太仆寺卿赵佑。为山东乡试正考官。编修罗修源、为副考官。御史陈桂森。为山西乡试正考官。编修王嘉曾、为副考官　　

○旌表守正捐躯直隶磁州民董锁子妻周氏。河南郏县民赵广女赵氏　　

○戊子。谕军机大臣等、现在热河夜雨连日。虽势不甚大。于禾稼亦无妨碍。而西南一带。云气浓厚。恐保定等处、并宣化一带。雨水较大。此日永定河正当防汛之时。虽前据袁守侗奏、长安城一带。并不长水。永定河大溜悉由中泓。循轨安流。堤工稳固等语。但迄今又阅一旬。未知近日永定河水势。是否不致涨盛。大溜是否仍由中泓。朕心深为廑念。著传谕袁守侗、即将该处现在情形。迅速据实覆奏。寻奏、本月十一十二等日。连得大雨。河水骤长一尺。旋即消落。现在底水止深三尺九寸。大溜仍由中泓。不至涨溢。得旨、览奏稍慰　　

○又谕曰、萨载等奏、督办睢宁县郭家渡漫口情形一摺。据称、该工自漫溢之后。上游连报长水。又兼七月初二日。大雨如注。水势盛长。溜亦湍急。徐城志桩、长水至一丈四尺余寸。徐州两厅属工程。处处危险。已将毛城铺、苏家山、及峰山各闸、并上游之天然闸、俱全行启放。以冀水落工平。民心安帖等语。所办俱是。披阅摺内情形。两厅各工。既处处紧要。则徐城一带。亦势在危险。尤宜上紧防护。兹又越数日。未知该处水势曾否消落。各工堤岸能否隐固。朕心深为悬切。著传谕萨载等、迅速查明。据实奏覆。以慰廑念。又据称、洪湖东岸桃源地方。旧有祥符、五瑞、二闸。原系分洩上游归仁堤一带来水。归入黄河之路等语。既系历来洩水之处。现今水势既盛。自应一并开放。以资宣洩。惟桃源县、似应在洪湖之西。今据称在桃源东岸。是否另有村集。名为桃源。抑即指桃源县治而言。又归仁堤、亦似应在洪湖之西。摺内所叙。俱未明晰。著即详细绘图贴说具奏。至该处漫口、宽至九十余丈。而现在物料。又尚未齐全。看来合龙、竟须至八月二十日以外。现届七月中旬。各属秸料。当可陆续刈割。一俟登场。该督等、务即派委员弁。分头赶运齐集。克日开工。上紧昼夜堵筑。俾得及早合龙。将此传谕问之。仍速即奏来。寻奏、桃源县、在洪湖之西。该县境内祥符、五瑞、二闸、亦在洪湖之西。臣等前称洪湖东岸。实属错误。谨再绘图呈览。批、如何。洪湖大概情形。日在朕心。岂有不知之理。又称、黄河水势。渐已消落。各厅工程。亦抢护稳固。惟中河厅属、因上游运河水长。杨庄口门。宣洩不及。今重运粮艘。已全数入山东境北上。开放盐河闸。溜仍湍急。臣等现将李家庄新河尾启放。使分洩入黄。俟水势稍落。仍行堵闭。至所需新秸。民间已次第刈获。现派委员弁、分头催趱起运。以便开工进埽。克日合龙。得旨、览奏欣慰　　

○又谕、据吴坛奏、前往金坛、查办于时和盗占于敏中原籍赀产一案。内称、据于时和家人杜喜等供称、于时和于本年四月抵家。住于伊父于文骏家。于六月二十八日进京。其自京运回赀物。另贮一室。自行封锁。俱不许伊父开看。亦无银两衣服。给与伊父。当将封锁之房开看。内有银四万六千两。并如意、铜瓷、画片、各件。及田房契券。是于时和吞占于敏中赀产。已属显然。至伊父于文骏房内。俱系破旧衣服。并无丝毫银两等语。是于时和串通张氏。隐占于敏中赀产。带回银两衣物。不许伊父开看。亦无丝毫给与伊父于文骏。其负恩昧良。不孝已极。伊父于文骏之物。不必查办。仍行给予。至于时和、前已降旨革职。兹据吴坛奏称、派员沿途截拏。将来途次拏获。确审定案时。竟将于时和、发往伊犁。充当若差。以为不孝昧良者戒。至太监苏姓、据称尚未到金坛。已知会浒墅、扬州、淮安、各关。留心截拏。将来拏获时。讯明押带财物属实。亦应解交内务府。著总管内务府大臣、严行治罪。以为太监托病告归。生事不法者戒。又据另摺内开、于敏中、自治新房一所。用银一万两。别有花园。现作义学。并未修葺等语。朕从前即风闻该县有为于敏中盖造花园之事。何未留心究出。并闻有道员为之料理。此大有关系吏治。吴坛不应放过此事。原籍地方官。于本地显宦。竟敢公然为之修盖房屋花园。此于吏治官方。所关甚大。设使江苏绅士。现任山东道府州县者。即于吴坛原籍。为之修盖房屋可乎。此事吴坛何以不行查明。据实具奏。乃佯为不知。欲轻描淡写。希图完案。实属不知朕恩。旧习未改。吴坛、著传旨申饬。至另摺所称、于敏中前后置买义田一千一百余亩。用价八千余两。养赡贫族。报官有案。此系义举。不宜动。其余分给于德裕赀财二三万两。及于时和侵占银两。留充该地方公用之处。俱著遵照节次所降谕旨。妥协办理。将此传谕知之　　

○己丑。谕曰、申保于赛哩木、沙雅尔、两处所遗阿奇木伯克员缺。并未拣人奏请补授。阿奇木乃统理一城事务之人。一经缺出。即当拣人奏请补授。如内地府道。朕尚知其贤否。有记名者。若回部伯克之贤否。朕安得知之。向来阿奇木缺出。该城大臣、于众伯克内拣选数人。奏请补授。其中开注谁优。朕即将谁补授。回部各城驻防大臣。当择其好者保奏。不可稍有瞻徇。若将不肖之人。瞻徇妄保。日久滋事。较内地妄保道府者。加倍治罪。著将此通谕驻防乌什、叶尔羌、喀什噶尔、哈喇沙尔、库车、哈密等大臣、遵旨办理。再从前申保奏请补放沙雅尔阿奇木伯克。开列回部伯克名单内。尚有伯克六名。若从此内补放二人。又不知其贤否何如。将此单一并交申保等、拣定请旨　　

○庚寅。谕据伊勒图等奏称、自京告假前往伊犁接取家眷之候补笔帖式菩萨保、因伊母年近七旬。身有残疾。呈恳留伊犁养亲。请留在伊犁。以骁骑校补用等语。菩萨保、乃驻防兵丁。因在回疆办事。升用部院笔帖式。年满来京之时。如果伊母年迈。理合声明。即从彼回伊犁候用。今乃于来京引见。告假接取家眷之后。始行具呈。显系欲图奏留伊犁。占该处笔帖式之缺。行走数年。复可得主事同知。此等恶习。断不可长。将此饬谕回疆将军大臣等、遇有笔帖式年满来京之时。问明情愿来京。即咨送来京。以笔帖式补用。倘有亲老。或生计穷乏。不能自备资斧来京等情。即著回伊犁。以骁骑校补用。毋任来京后。始以亲老具呈。著为令　　

