<!-- { "loadSidebar": true } -->
○兵部议覆、吏部尚书署陕西总督刘于义疏言、金塔营、旧设游击一员。应请改设副将一员。今增都司一员。旧设千总一员。把总二员。今增千总一员。把总二员。旧设马步守兵四百七十三名。今增马步守兵三百二十七名。照马四步六例。即于甘标现驻金塔寺新兵内拨补。又金塔营所属之威鲁堡、安插回民。尤为要地。镇属之下古城、近在内地。旧设守备一员。马战守兵一百四十五名。应改设千总一员。兵一百名。其千总即在金塔寺营内摘派。下古城守备、改为威鲁堡守备。有下古城裁摘之兵四十五名。今增兵一百五名、亦于新兵内拨补。又甘标拨防金塔寺新兵五百名。除拨补金塔威鲁外、尚余马兵六十六名。步兵二名。肃标三营现奏准增兵三千名。应将余剩甘标之兵、即拨入。又金塔寺改设副将。其附近之清水堡都司。镇夷营游击。双井堡把总。高台营游击。并所属之守备、应请就近改归金塔营副将辖。均应如所请。从之。　　

○兵部尚书通智疏言、户部解送明年自归化城、运米赴鄂尔昆军营。脚价银三十四万四千两。面询商人。佥称每米一石、并口袋等物。给费九两、已足敷用。又今年内扎萨克官驼一万。改用牛车一万辆。运送仓米一万石。官驼留备军需之用。较前所定节省。得旨、办理虽善。必于众人等、并无弊窦。亦并无艰难。则为更善。当节省者、自应节省。惟不累商人。方是朕之本意。此处雪已足矣。尔等处所、复如何。　　

○工部议准、山西巡抚觉罗石麟疏报、交城县武元城木税银两。请照雍正十一年、实解银一千二百三十一两零、为定额。从之。　　

○以都统博第、为吉林乌拉将军。护军统领吴礼布、为黑龙江将军。　　

○召福建汀漳道徐士林、署陕西凉庄道菩萨保、来京引见。　　

○丁卯。谕总理事务王大臣。朕御极之初、一时见闻未遍。恐不能周知天下庶务。欲开言路。以期集益广思。爰遵皇考时旧例。令满汉文武大臣官员科道等、轮班条奏。使各抒己见。用备采择。兹者条奏已将一周。其中固有通达治体、可以见诸施行之事。而胸无确见真知。因迫于班次已届。勉强凑合、支赘成篇者、亦复不少。自今一轮之后。不必拘定班次。倘有所见、随时陈奏朕前。以资治理。此朕切望廷臣、嘉谟入告。实有禆于政治之意。并非以奏牍繁多。厌于披览也。　　

○又谕、浙江海塘、关系重大。巡抚程元章、身任封疆。工程是其专责。乃与隆昇、意见龃龉。堤防无术。致有本年六月间冲决之事。皇考圣心、备极焦劳。屡降谕旨。严行申饬。朕即位之初。即特命大学士嵇曾筠、前往总理。令程元章、隆昇、俱听节制。洗心涤虑。痛改前非。是现今一切工程。自应听大学士嵇曾筠、经理指示。乃程元章仍复怀挟私心。独自具摺。奏称尖山水口、不应堵塞。非徒无益、而且有害等语。朕将此摺、发与总理事务王大臣查议。随据尚书海望、将从前赴浙会同程元章、查勘缘由。详晰陈明。乃知堵塞尖山水口。从前程元章、即在公同会议之列。若程元章意见不合。彼时即应陈奏。乃公同定议。并无一言。今又自相矛盾若此。又程元章奏称、王敛福系臣同榜进士。且隆昇性情暴躁。亦非可以虚衷会审。请专交嵇曾筠审结等语。查王敛福纵庇吴宏曾、侵冒帑银。系奉皇考谕旨、交与程元章会同隆昇审拟之案。岂有因同年而引嫌回避之理。即其中或另有情节。亦应于皇考时、即行陈奏。不应迟至二年后、又复巧为脱卸也。海望、隆昇、程元章、俱系皇考简用之大臣。朕并非有所偏护。今观前后所奏情节。或海望之固执前见、亦未可定。而程元章之怀挟私心。先后互异。显然一卑鄙之小人也。王大臣等、可传旨严行申饬。至海塘一切工程。前已降旨交嵇曾筠总理。其尖山水口、应否堵塞。及引河应否停浚之处。嵇曾筠从前原系局外之人。自不致有所偏护。且到工已经数月。谅已深悉现在情形。确有所见。著将程元章、海望、所奏。交嵇曾筠阅看。秉公妥协办理。其王敛福一案。亦著嵇曾筠会同程元章等、速行审结。　　

○又谕、恩诏赦罪一条。刑部久经分别题请、将赦款相符之人。全行释放。乃三月以来。各省奏报、寥寥无几。其故在循照旧例。部文到后。臬司衙门、行查郡县。郡县申详臬司。然后转请题达。以致稽迟时日。使囹圄之人、不得早沾解泽。且启各衙门书役推敲勒索之弊也。朕思臬司、为刑名总汇之处。凡已结正之案。册籍了然。原可即时详请具题。何必行查府县、辗转耽延。著各该督抚、严饬该司。将已结正之案。与赦相符者。即行详明具题。即未结正之案。亦著作速审结。应援赦者、即行赦免。不得任意迟延。　　

○又谕、川陕两省、旧制设立总督一员。嗣因西陲用兵、办理军需事件。是以分设四川总督。令大兵彻回。军务渐竣。应仍照旧制、设立川陕总督。其四川总督一缺、著裁汰。即以黄廷桂为四川提督。　　

○又谕、署湖北巡抚吴应棻、著来京陛见。俟署总督史贻直到任后、兼理巡抚印务。吴应棻起身来京。　　

○又谕、愉郡王、著暂回马兰峪、料理搬移进京。于京城内、赏给府第一所居住。　　

○总理事务王大臣等奏、覆审考试官戴瀚、擅改文字。进呈欺诈。应依律杖一百、徒三年。其听从私改之同考官徐焕然、并扶同进呈之考试官顾祖镇、拟以杖九十、徒二年半。从之。　　

○吏部遵旨、议加教官品级。教授、向系从九品、今应加为正七品。学正、教谕、向系未入流、今应加为正八品。训导、向系未入流、今应加为从八品。其升转应仍照旧例。从之。　　

○兵部议准、河东河道总督白钟山等疏称、豫东两省河营、各千把总、经管河道。请将现在效用目兵。照标营外委千把报部之例。添委协防、派定汛地、责令巡防修守。从之。　　

○转礼部右侍郎徐元梦、为左侍郎。刑部右侍郎纳延泰、为左侍郎。　　

○以管刑部侍郎事务励宗万、署礼部右侍郎。　　

○命翰林院庶吉士雷鋐、在尚书房行走。　　

○命福建布政使张廷枚、来京引见。　　

○戊辰。谕兵部。阵前未回弁兵。其阵亡之处、虽无明睹之人。但朕思满洲、若果能脱身。自必归寻君上。其不能脱身者。亦惟有一死而已。断不肯辱没满洲之名。以偷生于贼地也。此朕之可信者。著通行晓谕八旗。似此阵前未回之人。即照阵亡之例、给与赏恤。　　

○吏部议覆、御史八时泰奏、各部院留缺题补。多违例迟延。请令各部院、出有郎中以下等缺。该堂官欲行题补者。务将所题之人、并所留之缺。并咨吏部。限十五日即行保奏。如其人遇有出差事故。亦咨吏部。将缺归班铨选。倘已留缺、仍复迟延。各该堂官、照例议处。应如所请。惟以十五日为期。未免太迫。应令各衙门留缺。定限次月截缺以前保奏。如有出差事故。亦于截缺以前咨吏部、归于月选。从之。　　

○免安庆泗州、潜山县、水灾应蠲银两米麦。缓徵现年额赋。兼赈饥民。　　

○己巳。谕大学士鄂尔泰、张廷玉、九月间、庄亲王、果亲王、曾奏请各迎养妃母于邸第。朕以两位太妃、向在宁寿宫居住。朕正当仰承皇考先志。祗敬奉养。在二王之意、必以宁寿宫为太后应居之宫。故有是请。朕闻奏、心甚不安。及奏闻太后。亦以为必不可行。是以未允。今再四思维。人子事亲。晨昏定省。诚欲各遂其愿。若不允其迎养之请。则无以展二王之孝思。若允二王之请。迎养太妃于府第。则朕阙于奉养。此心实为歉然。自今以后、每年之中、岁时伏腊、令节寿辰。二王及各王贝勒、可各迎太妃太嫔于府第。计一年之内、晨夕承欢者、可得数月。其余仍在宫中。如此、则王等孝养之心。与朕敬奉之意。庶可两全。向后和亲王分府时、其侍奉母妃。亦照此礼行。　　

○定养亲官员予封。谕总理事务王大臣。凡官员丁忧守制者。遇有恩诏、例不准封。朕前已降旨、加恩给与封典。其养亲回籍之员。皆因父母年高。弃官归养。幸逮亲存。适逢旷典。而亦格于成例、不得请封。情殊可悯。著将回籍终养人员。照伊等原官品级。一并给与封典。遂其孝思。　　

○户部议覆、云南巡抚张允随疏报、雍正十二年、该省开垦民屯田地。并十一年续垦田地。共二十六顷四十九亩有奇。应令该抚查实、照例升科。从之。　　

○以顺天府府尹署太常寺卿蒋涟、为太仆寺卿。　　

○庚午。户部议覆、四川总督黄廷桂等、疏陈川省行盐事宜。一、井灶盐斤、宜清厘核实。查乐山等十六县。坍枯盐井、共四百一十九眼。所有应徵井课银、七百五十七两八钱四分一厘。应准豁除。一、变通水陆引目。查洪雅等十三州县。陆引四千一百二十三张。改水引三百三十五张。犍为等十州县卫。水引二百一张。改陆引二千五百一十七张。应准其改给。一、运销行黔引目。查新津等二十州县。代销黔省水引四百二十一张。请改增本省四百二十一张。崇庆等十五州县。代销黔省水引三百四十六张。请改增本省陆引四千三百三十张。应准改增。一、川省盐茶二引。每年俱系头年十一十二月印发。以便次年正二三月运盐。今所请引张数目、较原额倍多。请发十分之八。于岁内到川。其十分之二。俟部覆后发。查川省、每年于额引之外、给余引五千张。今前项改增本省水陆盐引。即于该年余引内酌发。如不敷用、再行请颁。从之。　　

○辛未。孝惠章皇后忌辰。遣官祭孝东陵。　　

○礼部奏、恭上圣母皇太后尊号礼仪。得旨、是。依议。次日颁诏。朕不必升殿。　　

