<!-- { "loadSidebar": true } -->
○又谕、据奎林等奏、审拟淡水厅盗犯郑叠等、嘉义县盗犯林添成等、凤山县盗犯许凤林等三案。因各案犯未全获。请将文武职名查明开参。固属照例办理。但台湾地处海外。盗劫频闻。该地方文武各官。遇有禀报盗案。即能认真躧缉。拏获多犯。颇属奋勉。功过尚可相抵。若仍照例开参。恐不肖官员。规避处分。转致启讳匿不报之弊。所有各案文武职名。著加恩免其开参。并著奎林等、督饬所属。将案内逸犯。严密查拏。毋任远扬漏网。　　

○又谕曰、奎林等奏、据嘉义县详报、县民林璇玑猪只、践食蔡探园蔗起衅。蔡探执枪、往与林璇玑争殴。被林璇玑用力戳伤毙命。蔡均禄赶救。亦被戳伤。将林璇玑问拟绞候。从重立决等语。此案奎林等办理未免过当。蔡探工人朱琳、因林璇玑猪只、践食园蔗。彼此争闹。嗣经朱琳回家告知。蔡探以口角微嫌。即持枪赶与林璇玑争殴。其理本曲。并先用枪向戳。林璇玑始持刀抵御。致戳蔡探倒地。蔡均禄赶至帮护。亦被砍伤。蔡探因伤重殒命。而蔡均禄伤痕业已痊愈。核其情节。系属斗殴伤人。不但不应拟以立决。亦不至入于本年情重人犯案内办理。此事若照内地。祗应照例问拟。即以台湾地方、民情刁悍。必当严示创惩。不过将林璇玑一犯、入于明年秋审情实。已足蔽辜。该部知道。　　

○礼部题、冬至节应行庆贺礼。得旨、今年冬至次日著停止行礼。　　

○山西巡抚海宁奏、太平县候选知府王协、七世同居。一门敦睦。请照例予旌。下部议行。　　

○丙寅。上御紫光阁。阅中式武举技勇。　　

○谕、前因步军统领衙门奏、据江南民人汤乾学、呈明河工利弊十三款。若所言属实。与河务殊有关系。当经降旨令韩鑅、孙士毅等。公同妥议具奏。兹据覆称、该犯实因年老失馆。困苦无聊。妄思条陈河务。希冀好处。又恐沿袭旧文。别无新异。遂胪列毛城铺废弃草坝各条。并拔缺包工等事。砌词耸听。其实毫无确据。请将汤乾学、按律发边远充军。因年逾七十。准其收赎等语。河防重务。关系民生。向来酌定章程。悉臻妥善。岂容乡愚无识之徒。妄为訾议。乃汤乾学以失馆无聊。编列河工各款。赴京具控。辄思更易旧章。并以营求包揽等事。一并列入。意图倾陷。其居心实不可问。若不严加惩治。则好事者纷纷效尤。于河工大有关碍。倘该犯所陈各条。或有一端可采。尚可稍为宽宥。今审明俱系空言。自当按律问拟充军。该部议时。应不准其收赎。以示惩儆。兹韩鑅等以该犯年逾七十。恳请准令收赎。殊不知该犯年岁虽老。但既能徒步远赴京师。捏词妄控。岂有不能前往戍所之理。况韩鑅等办理河工。若宽此谬议更张者。将来条陈河务。必群言沸兴。河臣将不胜其办矣。韩鑅、孙士毅、兰第锡、李奉翰、穆和蔺、俱著饬行。　　

○又谕据镶蓝旗满洲都统奏、绵庆现袭郡王。年未及岁。支给半俸全俸之处、请旨等语。绵庆虽未及岁。但每日进内读书。不特与凡未及岁之王贝勒有别。即较之常朝之王贝勒、差事尤勤。著加恩赏给全俸。　　

○谕军机大臣等、据海宁奏千总袁凤鸣、郑宁、巡至王逊外洋。追拏匪船。被贼匪拒捕打伤。并掠取枪炮刀械逸去。现在驰赴温州。督率文武。设法擒拏等语。浙江温州一带。盗匪出没洋面。最为商船之害。上年经伍拉纳亲往该处督拏。缉获数案。今盗犯尚敢肆劫。竟至拒捕伤官。掠取军器。不法已极。可见沿海盗风。未能尽戢。海宁现已亲赴温州。著传谕该抚。即行督率文武员弁。设法擒拏。以期全数弋获。至温州海道。与闽广相通。恐洋盗等闻知浙省查拏紧急。窜入福建广东洋面。或竟登岸潜逃。亦未可定。并著传谕各该督抚、于所属内外洋面、及沿海地方。一体严密堵拏。毋任远扬漏网。　　

○以署正黄旗蒙古副都统博厚、为镶红旗蒙古副都统。　　

○旌表守正捐躯直隶博野县民韩群儿妻王氏。　　

○丁卯。上御太和殿传胪。赐中式武举一甲玉福、曾琼琲、王万清三人、武进士及第。二甲魏廷魁等五人、武进士出身。三甲冯治等三十三人、同武进士出身。　　

○谕、总办庆典之阿桂、和珅、福长安、胡季堂、金简、李绶、伊龄阿、俱著恩加二级。　　

○谕军机大臣等、前因黎维祁眷属尚在安南。谕令阮光平寻访送京。并据该国王自请将黎维祁从人眷属。一并探访送进。兹查明黎维祁弟妹妻妾十二名口。其跟随黎维祁进关之人、除恳请返国者。业经遣回安南外。其情愿留京之黎忻等、共有眷属五十二名口。未经带出。应将名单交与阮光平查访。黎维祁等所开眷口。系就进关时名数开出。今已将及一年。又经兵燹。其或有逃亡。及妇女改适出嫁者。恐不能逐名查送。著传谕福康安于发给名单时。详悉知会该国王。祇须将单内现存之人。确加查访。遣送进关。如有事故。不妨据实声明。并非令其按名照单查送。俾该国王知朕体谅深恩。必益加感戴。不致办理掣肘也。　　

○又谕、本年直隶永平、天津、河间等府属各州县。夏秋雨水较多。河流涨发。田禾被淹。致成偏灾。山东平原、禹城、齐河、德州等各州县、被水成灾。又江苏徐州府属萧县、砀山二县。安徽凤阳府属之宿州、灵璧二州县。均因毛城铺土坝刷宽。漫水下注。民田庐舍。间被淹浸。节经降旨拨给银米。分别赈借。令该督抚实力抚恤。毋使一夫失所。第念各该处被灾地方。秋成失望。于明春青黄不接之时。民力恐不无拮据。是否应需展赈蠲缓。并此外勘不成灾地亩。应否酌借口粮耔种之处。传谕梁肯堂、惠龄、福崧、朱圭、即行体察情形。据实覆奏。候朕于新正酌量加恩降旨。　　

○云贵总督兼署云南巡抚富纲疏报、乾隆五十四年分开垦呈贡等州县成熟地十六顷有奇。　　

○旌表守正捐躯河南唐县民靖同妻史氏。　　

○戊辰。上御乾清门听政。　　

○谕、本年夏间。黄水盛涨。将王平庄民堰漫塌。冲刷沟槽。由毛城铺滚水坝下注洪河。以致永城、宿州、灵璧等处。田庐间被淹浸。而韩鑅等奏报时。祇称唐家湾引河减洩黄水、出槽漫滩。下注毛城铺。其外滩王平庄民堰亦被漫缺。钳口土坝尾。刷宽二十余丈。并未将王平庄在毛城铺大堤之内、及冲塌二百八十余丈之处。详晰奏明。且称此次长水。赖有各闸坝分洩。各工一律平稳。彼时朕以为王平庄在毛城铺大堤之外、不过因毛城铺洩下之水。间有泛溢。实不知王平庄竟在毛城铺大堤之内。黄水漫溢。冲决民堰。淹及下游。并非毛城铺减下之水也。嗣经周樽具奏宿州灵璧地方被灾情形摺内。称黄水漫溢下注。并未断流。朕方谓该处祇系毛城铺减下之水汇注。周樽指为黄水。措词不明。尚降旨申饬。而韩鑅等因朕有此旨。节次奏摺。总迁就其辞。含混声叙。并未言明王平庄在毛城铺大堤之内。而内外大臣。率多回护。亦未有明言及此者。直至令韩鑅等绘图呈览。朕始知王平庄系在毛城铺大堤之内。冲塌民堰。并非毛城铺减下之水也。况阅图内新筑王平庄大坝。长至二百八十余丈。缺口若此之宽。自系黄流漫溢为患。从前因韩鑅等所奏不明。误会其意。伊等复从而掩饰。朕既未亲临其地。亦何由洞悉情形。今披览河图。始觉前此之误。此固由韩鑅等奏报牵混。然朕未经看出。即当引以为过。断不肯始终回护。欲实前言。朕临御五十余年。办理庶务。一秉虚公。从不饰非遂过。知而能改。何待伊等代为回护耶。昨因南河秋汛安澜。特降旨将韩鑅等交部议叙。乃伊等于王平庄漫口一事。始终含混。本当治以应得之罪。姑念办理堵筑工程。克期竣事。免其治罪。已属格外加恩。岂可复邀甄叙。所有韩鑅等交部议叙之处。著彻回。至大堤以内河滩。逼近黄河。每遇盛涨时、留为河流荡漾地步。原应禁民居住。庶不致与水争地。以免漫溢之虞。今江南王平庄一带村庄。多大堤之内。其豫省濒河之处、及直隶永定河两岸地方、在堤内河滩居住者。想亦不少。从前巡视永定河。经朕屡降谕旨饬禁。而地方官奉行不力。小民等又罔知后患。祇图目前之利。以致村庄户口。日聚日多。若不申明禁例。转非爱护黎元之意。但民人等安居已久。未便令其迁移。转致失所。著各督抚等转饬地方官。将各该处堤内河滩。现在村庄实有若干户。房屋若干间。查明确数。造具清册。嗣后毋许民人等私自增添。其有迁居人户。即于册内删除。以杜影射占居之弊。并著各督抚于年终汇奏一次。务须认真查禁。毋得视为具文。以副朕慎重河防。保卫生民至意。　　

○又谕、据保宁奏、审拟蓬溪县知县刘德懋、于台湾凯旋兵丁过境。承办雇备夫马等项。接收前任知县那借津贴银两。虽审明并未入己。但因公科敛。咎实难辞。请将刘德懋革职。照例问拟杖徒等语。刘德懋因兵差过境。辄将前任知县那借民间津贴银款。擅用印照催缴。自有应得之咎。但究属以公济公。且系听从前任接收津贴、尚无侵渔入己情弊。予以褫革。已足蔽辜。刘德懋著革职。所有问拟杖徒之处。著加恩宽免。余著照所奏完结。该部知道。　　

○又谕曰、伍拉纳奏到筹议台湾新设屯所、分拨埔地事宜。又台湾戍兵增饷。游民挑募入伍。挂验船只番钱、归官经理。及船厂采办木植、台地增销盐觔各事宜二摺。台湾地方。于五十三年春间平定逆匪后。经福康安等、将该处设立屯弁。清查埔地。及戍兵加饷挑募各事宜。分晰具奏。旋经军机大臣行令该督等查明定议。即应督饬所属。将各条悉心查核。酌议奏闻。以期永定章程。利兴弊绝。乃迄今已二载有余。始行议奏。殊属迟延。即云地隔重洋。往返酌筹。有需时日。亦不应迟缓若此。所有伍拉纳奏到两摺。除令军机大臣会同该部议奏外。伍拉纳著交部议处。　　

