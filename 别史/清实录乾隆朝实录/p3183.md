<!-- { "loadSidebar": true } -->
乾隆五十二年。丁未。三月。己巳朔。福建水师提督黄仕简奏、二月初三日。接任承恩咨称、现在分兵进攻贼巢。需添兵力。臣即飞檄徐鼎士带兵前赴鹿港剿捕。合计北路官兵。共有七千名。足资剿洗。至南路贼夥。虽叠被官兵剿杀。但岗山贼势。尚属鸱张。现又派拨官兵。由后路抄袭。与郝壮猷等、会合夹攻。迅期殄灭。再柴大纪拏获之伪官侯辰等五人、槛解到郡。嗣因侯辰、吴映、张请先三名。先后病危。当即正法。惟是台地办理多人。实恐不便。嗣后拏获之犯。应请解交督臣办理。汀州镇总兵普吉保奏、提臣任承恩前报林爽文潜回大里杙。势复猖獗。臣随于二月初七日。自诸罗起程。带兵会剿至大埔尾地方。有贼匪千余人迎拒。当即督兵攻剿。擒获贼目张贵等四名。杀毙贼人甚多。初十日、行抵鹿港。即将张贵等讯明正法。现与提臣任承恩、整合兵力。筹剿贼巢。谕军机大臣等、此事初起时。柴大纪止能于扼要处所堵御。自不能进捣贼巢。悉数擒捕。今大兵云集。黄仕简惟安坐郡城。留兵卫己。且称台湾拏获之犯。本处不便办理多人。更不成话。即此足见其畏葸。任承恩亦以巡防堵御为词。分派弁兵。零星打仗。俱不亲身会合。前往剿捕。似此办理。何时事了耶。从来用兵之道。合则势盛。分则力单。黄仕简、任承恩、带兵前往。不特官兵不应零星分拨。即乡勇义民等、亦应加之鼓舞。俾与官兵团聚一处。庶伊等见军威壮盛。益加奋励。踊跃从事。乃该提督等、如此漫无筹画。致兵气不能振作。倘义勇等稍有失利。其良善者、即不至从贼。亦难望其仍前出力。其狡黠之徒。甚或转为贼用。别滋事端。尚复成何事体。著将本日朱批普吉保各摺。发交常青阅看。该督一到台湾后。即将交查黄仕简、任承恩、迟误之处。详细确查。并本日批出情节。面加严审具奏。毋稍存回护。再任承恩摺内所奏、各路之贼。动则数百至数千不等。而斩获贼匪首级不过一二十颗。生擒者不过一二名。看来皆不实在。并著常青一体严查。毋任朦混。又昨据徐嗣曾委员将受贼伪职之逆犯高文麟等三名解到。令军机大臣研审。究出林爽文等、与通事杜美、有勾结生番。希图将来窜匿内山等事。著将原审奏片。发交常青阅看。令其严密搜查。勿致首要各犯。遁入内山。致稽显戮。事竣后、即将内外界址。重加勘定。以期周密。不致再滋事端。其平日防守疎虞之文武员弁。一并查参。并将杜美一犯。严拏务获。解京审办。　　

○庚午。谕军机大臣等、据保宁奏、拏获伊阳案内逸犯王进城、因状貌与原咨不符。现解交豫省审办。又据另片奏、盘获河南信阳州人王福、讯据供称、上年闰七月十四日。在大名黄土冈地方。有素识之张敬才。引与段文经、刘么等相见。诱赴城内行劫。该犯未从。逃至川省。但查直隶原咨内。并无王福、及张敬才、刘么等姓名。无从核对。现亦委员解赴直隶审办等语。所办好。足见留心。已于摺内批示矣。王福一犯、所供段文经、徐克展年貌。均与原咨相符。其素与该犯等熟识。已无疑义。如未入夥。何必潜踪远窜。显因质证无人。不肯据实供吐。且此案人犯众多。直省原咨自不能无遗漏之处。若将该犯仍解直省审办。恐该省原办官员。意存回护。自应解京审讯。以便彻底根究。至王福、既经川省盘获。看来段文经、刘勤等犯。亦必因川省距直隶较远。可以潜匿。逃至该处。希图漏网。著传谕保宁、务遵前旨。严饬所属。实力查拏。或在峨嵋山内根缉。若能擒获首犯。解京审办。更属可嘉。其王福供出之张敬才、刘么二犯。并著该督一体侦缉务获。除就近传知刘峨外。将此由五百里谕令保宁知之。　　

○又谕、大名案内首犯段文经等、至今未获。前经降旨。谕令毕沅、密饬毛师沆。带同眼目。前赴汉口、武当山一带。购线查拏。本日据保宁奏、拏获王福一名。讯据供称、与段文经等相识。曾诱赴大名城内行劫。该犯并未随行。逃往四川等语。看来此案人犯。或因附近省分。查拏紧急。复逃至川省。希图潜窜漏网。亦未可定。该省峨嵋山、高峻深远。易于藏匿奸匪。著传谕毕沅、即速饬知毛师沆、如汉口、武当山等处。查无段文经等踪迹。即由该处。迳赴川省峨嵋山一带。改装逐细根缉务获解京审办。必邀格外加恩也。将此由五百里谕令知之。　　

○辛未。赐扈从王公大臣蒙古王公、及直隶总督长芦盐政等食。　　

○谕、朕此次恭谒东陵。驻跸盘山。所有平垫山道人夫。著加恩赏银二百两。　　

○军机大臣议奏、署湖广总督舒常奏审拟江陵县劫盗周国泰等、分别斩决发遣。知县汤廷芳等各员。分别发遣杖革。均如所拟得旨、此案于乾隆四十三年。即经事主具报被盗。该守令等俱不上紧审办。上司亦未查催。任意迟延。几及十年之久。足见湖北吏治废弛已极。不可不严加惩创。除历任之督抚、司、道、交部查照职名、严加议处具奏。候朕另降谕旨外。其知县汤廷芳、著于该处先行枷号一年。黄炜、著枷号半年。俟满日、再照议分别发遣杖徒。议以革职之知县亢依禄、王嘉谟、孔毓檀、俱著枷号三个月。革职知府曾恒德、廷毓、俱著枷号一个月。汪献琛、俟解到之日。该督抚审拟具奏后。即照此办理。此内应行枷号各员。如有回籍者。并著提至该省枷号。以为亲民之官、尸禄不理民事之戒。其盗犯周国泰、著即处斩。余依议。　　

○调甘肃按察使景安、为河南按察使。以原任湖南按察使姚颐、为甘肃按察使。　　

○壬申。谕军机大臣等、前以贼匪不过乌合之众。无难立时扑灭。是以曾谕常青到台湾后。即令任承恩来京。常青在彼督同黄仕简、办理搜捕事宜。今任承恩、黄仕简、并不带兵前进。甚不如前。竟不可恃矣。即如常青摺内所称、贼匪退守巢穴。于诸罗之斗六门、大里杙等处。群聚滋扰。任承恩所带之兵。势觉单薄。又李侍尧奏称、现在两提臣南北两处信息。虽已从海边彼此知会而腹地道路。尚未相通等语。贼匪既团聚斗六门、大里杙等处。两提督如果彼此知会。奋勇夹攻。军威壮盛。自可迅捣贼巢。何至贼匪得负嵎团聚。文报尚从海边知会。伊二人观望迟误之咎。已无可解免。屡经降旨。交常青到彼、严查参奏该督此摺自系未接谕旨时所发。计目下该督已可到彼。务宜遵照秉公严审。据实具奏。不可稍事姑息。至一切剿贼善后事宜。全在常青妥协经理。该督须于奋勇之中。加意持重。以期克期蒇事、慰此廑怀。其兵丁接应口粮。及稽查内地各口岸亦系要务。李侍尧向能办事。自能就近妥办。不至贻误。所奏台湾军务。既由常青专摺具奏。李侍尧即不复由驿驰奏。所见甚是。自应如此。以省驿马之劳。　　

○癸酉。谕曰、李国梁参奏、燕河营署都司观音保、于卢龙县民王化青、酗酒滋事一案。未经送县惩治。辄将王化青杖责致毙。请将该署都司观音保革职等语。燕河营距县城窎远。都司衙门驻劄该处。本有弹压地方之责。王化青酗酒滋事。被人控告。已属匪徒。及经官审问。仍敢出言不逊。该署都司予以杖责。本属罪所应得。又系如法决责。非违例滥刑者可比。所有燕河营署都司观音保、著加恩毋庸革职。其该管上司一体免其交部议处。　　

○谕军机大臣等、昨据李侍尧奏、两提臣南北各处信息。虽已从海边彼此知会。而腹地道路尚未相通等语。复查看总兵普吉保摺内、则称由台湾郡城带兵先抵诸罗。于初十日到鹿港。与任承恩并筹剿贼。虽该镇于大埔尾等处。曾遇贼打仗。然既由郡城直达鹿港。并未为贼所阻。看此情形。自系贼人蚁聚斗六门、大里杙等处。驰递文报。只身往来。或惧其潜出扰害。若带兵前往。亦无虞中途梗阻。想李侍尧初入闽境。无由即知彼处情形。系地方官禀报。即据以入奏。其所称道路未通之处。本属未确。今普吉保既可带兵由郡城前往鹿港。岂黄仕简、任承恩、独不能行乎。且黄仕简带兵到彼。贼人并未再来。可见贼知官兵势盛。已畏避不敢复来。即使贼人复至郡城。黄仕简正可迎头截杀。不应转避贼众。岂贼人一日不至。黄仕简寸步不进乎。况昨据解到贼夥杨咏等有林爽文与通事杜美、勾结生番。希图将来窜入内山之供。倘贼人窜入内山。日久不出黄仕简、任承恩、亦终岁在郡城株守。竟不往内山搜捕耶。昨据该督奏、于二十日由泉州起身前往。若风水顺利。计此时早到台湾。何以未见具奏。此事全在常青妥协督办。迅速蒇功。朕盼望甚切。不可如黄仕简、任承恩之漫无筹画。坐视贻误也。　　

○是日、驻跸大新庄行宫。　　

○甲戌。谕曰、向来情节较重。罪不至死人犯。有发遣伊犁给厄鲁特为奴者。第念彼此言语不通。难于役使。未免不能约束。易致脱逃。应将此等发遣为奴人犯。发给伊犁察哈尔。或伊犁驻防官兵为奴。庶易于役使且该处有协领、佐领、总管等官管束。不致脱逃嗣后如有发遣伊犁给厄鲁特为奴人犯。著刑部发往伊犁。分给该处察哈尔、及驻防满洲官兵为奴。所有从前给厄鲁特为奴之例著停止。　　

○以署镶红旗蒙古副都统伍弥乌逊、为正黄旗汉军副都统。　　

○以礼部左侍郎蓝应元、为会试知贡举。大学士王杰、为正考官。刑部左侍郎姜晟、内阁学士瑞保、为副考官。　　

○予故原任内大臣王进泰、祭葬如例谥恭勤。　　

○予故喀喇沁扎萨克亲王品级多罗郡王喇特纳锡第、致祭如例。　　

○是日驻跸三家店行宫。　　

○乙亥。遣官祭先农之神。　　

○吏部议覆、陕甘总督福康安奏。嘉峪关外。距内地稍近。如安西州、玉门、敦煌二县哈密通判、吐鲁番同知、镇西府、暨宜禾、奇台二县。及所属教职、佐杂请照广东儋州等缺例。五年俸满。回至内地留于本省分别题咨升用。极远如镇迪道、迪化直隶州、昌吉、阜康、绥来三县伊犁抚民同知、理事同知乌噜木齐理事通判、并所属教职、佐杂等官。请照广东崖州、福建。台湾等缺之例。三年俸满于内地属员拣选调往。协办半年。准俸满人员。调回内地。分别题咨升用。应如所请。惟伊犁抚民同知、理事同知、有由废员拣补者。应改为五年俸满调回至理事同知、向例俸满后、以员外郎即用之员。乌噜木齐理事通判、向由部拣补论俸以员外郎升用之员。该督请留于本省升用之处。应不准行。从之。　　

○以故云南元江直隶州属新平县土县丞杨际泰子圣举袭职。　　

○旌表守正被戕直隶藁城县民何述女何氏。　　

○是日、驻跸汤山行宫。　　

○丙子。以重修明陵告成。上亲临阅视。　　

