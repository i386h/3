<!-- { "loadSidebar": true } -->
○军机大臣等议奏、尚书新柱等奏、天津水师营官兵。分驻各事宜。一、天津驻防兵二千五百名。除另记档案。及分驻凉州。福州。广州外。尚余八十一名。请一并派往凉州。其凉州额派一千名内蒙古三百四十三名。请将满洲兵。拨补一百五十三名。再养育兵三百三十三名。除孤单无靠。不能派往三十四名外。计随家属往凉州者。一百九十二名。福州三十七名。广州、七十名。一、移驻各兵。需员弹压。查天津驻防内。除遵照部议革职十五员外。所有降留一员。革留一员。免议三员。及议革者。尚有七十八员。验其才力。尚堪驱策。请仍准其留任弹压前往。一、分派弹压各员。凉州。派满洲蒙古协领各二员。满洲蒙古佐领。防御。骁骑校。各二员。额外骁骑校一员。广州。满洲协领一员。佐领。防御。骁骑校。各五员。额外骁骑校二员。再水师营旧设满洲蒙古笔帖式二员。请作为凉州副都统衙门笔帖式。又由部考取记名笔帖式七员。内派凉州五员。福州。广州各一员。均由分派驻所。按原考名次。咨部补用。一、记名领催。以骁骑校补用之员。请咨送各该处。与彼处记名人员。一体录用。又议革复经甄别之员。应听其随同亲丁。分派前往。内防御二格。额楞格。二员。俱无亲丁。佐领兼骑都尉书鲁。有子尚幼。该员等随往。养赡无资。请给养育兵空粮一分。一、移驻凉州兵。沿途车辆口粮。照从前陆路之例给发。福州。广州兵。若概用车辆。载至台庄换船。未免滋费。请照台庄以南用船之例。即自天津下船。送至台庄。一、移驻兵起程。直隶派天津都统。及镇道沿途照料。至经过地方。请由部行文该省。派员弹压。一、另记档案。愿改绿营兵三百三十四名。请拨直隶督、提、及各镇禁营。于马战守兵缺出顶补。一、营内滋生银五万六千五百五两。核与原数相符。所有现存本利银数。请仍交长芦盐政生息。内有官兵未完。及铺架估变二项。未能即时完缴。向来山海关兵赏。取给于此。请于藩库酌拨闲款。先交盐政生息。兵欠、令分驻处所。按月饷坐扣。铺架。著落地方官估变。均交藩库归款。一、滋生银内。有另记档案准予出旗之兵。未完银一千五百八十五两。又现随分驻革职协领伍灵阿等十四员。未完银三百八十五两。无项可扣。请一并豁免。一、水师营所遗衙署兵房。请将大沽汛游击。并拨兵三百名。移驻其地。以都统署为游击衙门。每兵一。拨房二间。其把总外委等员。亦酌给官房。城外教场。留为操演之地。余房交地方官变价。一、营内赶缯船八只。舢板船八只。原由福建江浙三省造送。请行文该省。委员来津。驾送回南。其教习把总内。已满五年限者三员。请由该省都统。咨部办理。未满年限一员。仍交本省。照例查办。一、官兵既经移驻。向设之理事同知。请改驻天津府城。仓大使一员裁汰。存米归地方仓贮。一、世职官佛尔格图。铜山。年力尚强。请交本旗当差。五十六。曾经出兵。年老失明。请令回旗。仍给半俸。繙译生六十三。亦令回旗。准其就近应试。其无依之闲散幼弱。难以派往者。三十四名。令回京归于各佐领一。挑补养育兵以上各条。均应如所请　　

○又续筹移驻各事宜。一、官兵所领绵甲鸟枪。其赴凉州者。应令带往福州。广州。该处原有军装。毋庸给领。请交送兵工二部收贮。一、官兵分驻后。议拨绿营弁兵驻劄。库存火药火绳。请交天津镇收贮。一、上年长芦盐政修理兵房。除将息银归款外。不敷银一万一千九百余两。请将余房五千余间。交地方官估变归款。一、凉州、福州、广州、驻兵起程。请豫给两月钱粮。咨明移驻各该处查扣。一、官兵户口册内。有刑部发遣为奴之厄鲁特三十二名。应令带往移驻处所。遣犯三名。系黑龙江披甲闲散。请改发保定府驻防一名。沧州驻防二名。以上各条。亦应如所请。至沧州驻防。向例天津都统兼辖。今水师营已裁。应统归稽查保定等处之副都统管束所有沧州驻防兵五百十五名应一体拨归钤辖从之　　

○吏部议覆广东巡抚王检奏称、臣等遵旨议奏、查广东巡道六缺内惠、潮、嘉、高、廉、雷、琼、各道。本有加衔。粮道即驻广州省城。肇罗道驻肇庆府治。距省亦近俱毋庸加衔外。惟南韶连道。驻韶州府治与右翼镇同城。请加兵备衔。应如所请。并咨部铸给关防。从之　　

○丁巳。赐在籍尚书沉德潜、人薓一斤　　

○戊午。谕、此次天津接驾人员。据吏兵二部查开履历案情。朕详加检阅。核其缘事情节内因考试休致之编修戈岱、检讨周人骐、李台、郑岱钟、陈本敬、并革职编修汪存宽等、六员。有情愿来京考试者。准其自行来京交军机大臣考试。再行请旨。至因事休致降革之陈文榜。徐祖焘、董钧、贾三礼、李凤集、吴映白、王心铭、张绶佩、郝本茂、贾六奇庄橚周元恺、杨起元等、十三员、著该部行文调取来京引见。再降谕旨。其不愿来者亦听　　

○又谕、据伊昌阿奏、素玉调任西安将军。向荆州协领官员等索取银两等情。其中即有与伊应行质对之处。著交永瑞等。将伊昌阿解任派员解送来京与素玉质讯　　

○谕军机大臣等、昨据新柱等奏、查办天津水师营兵丁分驻事宜一摺。已交军机大臣议奏矣。此项兵丁内。移驻福州广州二处者。向用船只装运。自可即从水程分起前行。其移驻凉州兵丁。必须雇备车辆送往。现在时值农忙。恐防耕作。且青苗在地。兵丁等结帐住宿。亦多未便。著传谕该督。将应移凉州一处。俟秋田将获之后。再行分起前往。其未行以前。仍著富当阿。雅隆武等。在彼暂行经理管束。将此传谕方观承。并新柱等知之　　

○又谕曰、李时升。朱仑。身获重谴。已降旨革职拏问。业经杨应琚奏报。于三月初三初七等日。押解起程。迄今为时已久。何以尚未据鄂宁奏及伊等到省。及管押出境日期。恐不无任其托故迁延之弊著传谕鄂宁。如伊等尚在滇省。即催令速解进京并谕经过之各督抚。于李时升朱仑。到境时即派委妥干员弁。协同小心防范即时催趱前行。毋使沿途迟滞。致有患病及自戕等事可将此传谕知之　　

○兵部议覆河南巡抚阿思哈奏称向例马兵缺出止于弓箭步兵内拔补枪兵例不与挑伏思火器为行兵制胜之要枪兵拔补无路似未允协查八旗兵。马止演放鸟枪最为劲利。绿营似可仿照演习。请将参将以上。各标营马兵之缺拨出十分之二。遇有缺出如步枪手兼能习马枪者。准其拔补后。令习马射。与弓箭手一例考拔应如所请。从之　　

○己未。上诣畅春园。问皇太后安　　

○谕、据宗人府奏、承袭弘明贝勒一摺。内称例载亲王。郡王。承袭视所生之爵贝勒以下递降至辅国公等语似亲郡王之后。必应如例承袭。无降封矣。朕思诸王爵。宜视其祖有无功绩。如简亲王信郡王等王爵。实由乃祖。于国家定鼎之初。戮力宣猷。是以宠列勋阶。世袭罔替。亦必其子孙勤慎无过。方克承受若平郡王因庆恒获罪。朕即降旨。将伊一代暂为贝子再袭仍依郡王。诚以诸王之祖。著有勋劳。日久不宜泯没。因降旨刊列宗室王公功勋表传。以示列爵用以酬庸。非谓尽属天潢受封之后。遂得与功封王爵。一律承袭也。所引例文不合。著交宗人府。嗣后奏请王公袭爵摺内。先将此旨缮入具奏　　

○蠲江西南昌、新建、进贤、星子、建昌、德化、德安、鄱阳、余干等、九县。乾隆三十一年、水灾额赋。并缓蠲余银两有差　　

○豁浙江东江等四围。坍废滩场三千六百三十七弓有奇。荡地五千二百亩有奇额赋　　

○庚申。谕曰、张泰开、著以礼部尚书专管左都御史事。所有礼部尚书事务。著嵇璜署理　　

○旌表守正捐躯之湖南桂阳县民何先佑妻孙氏　　

○辛酉。谕、前于乾隆十一年。通行蠲免直省应徵钱粮。曾令各督抚。转饬州县官。劝谕有田之家。酌减佃户租粮。使之均沾惠泽。上年春初。朕特沛恩施。降旨将各省起运漕粮。分年蠲免一周。俾薄海农甿。共叨乐利。在有田业户。于轮蠲漕米之年。已得倍裕盖藏。而佃户等。尚未得一体仰邀旷典。著各省督抚。届轮蠲年分。通行晓示劝谕各业户等。照每亩应蠲漕米数内。亦令佃户免交一半。务期恺泽均敷。使纳粮力穑之人。仓箱并资盈阜。该部遵谕即行　　

○户部议覆、闽浙总督署福建巡抚苏昌疏称。台湾府仓。因运到内地捐谷。廒口不敷存贮。请添建一百五十七间。应如所请。从之　　

○壬戌。上诣畅春园、问皇太后安　　

○谕军机大臣等、前令视五坝水志。展拓清口。以资宣洩。使洪湖异涨。不致漫溢为灾。迩年来颇收其效。但启放固当治于未然而堵筑。亦不可不以时消息。盖洪湖上承淮北诸山水。易长易落。而黄流迅驶。岁以为常若湖水畅消以后。清口收蓄稍迟。则清流易弱势不足以刷黄。恐致倒灌停淤。不可不防其流弊。著传谕高晋等。嗣后遇应展清口时仍照旧定章程。及时妥办。如略觉清流平缓。即宜速为收堵。忽稍濡滞。以符蓄清敌黄之制。高晋等务实心经理。并将现在清口情形若何勘实奏闻　　

○又谕曰、高晋等奏、审拟肆窃解京缎纱。并官署银鞘之李子有。丁云等。斩决一摺现经刑部核拟准行矣。查李子有等供词内称。马得鳌同夥。有白美生。苏尔林。在豫旺城。及灵州。渭州城。等处。窝留匪类。出外行窃分赃。此等匪徒。既系马得鳌党羽。敢于盘踞连结。实属同恶相济。自应上紧严缉重惩。吴达善前办马得鳌一案时。曾否据将该二犯供出有无弋获审办之处。并未详悉声明。著传谕吴达善、严饬所属文武员弁。即行密速查拏严审定拟。以清余党。毋使闻风远扬致逃法网可将此传谕知之　　

○旌表守正捐躯之湖南桃源县民钟朝选妻张氏　　

○癸亥。谕上年春特颁恩旨。将各省漕粮。按年普免一周本年轮届江苏省。应免苏太等卫之年。漕艘概行停运。旗丁等闰月银米。例应扣除第思此次帮船。全数减歇。出自朕蠲免特恩。非若年满轮减。及截漕派减可比。今闾阎既得普裕盖藏。旗丁等亦应一体均沾渥泽。著加恩。将本年苏太镇等卫帮船旗丁闰月钱粮。照月粮例。减半给予。以示体恤。该部即遵谕行　　

