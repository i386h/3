<!-- { "loadSidebar": true } -->
○又谕、前据硕色奏、辰沅靖道黄凝道、到任三年。诸事毫无整顿。难胜监司之任。今该员来京引见。看来年力未衰。或为人未必可信则有之。尚非不堪驱策之员。且引见时面询。据称到省见该督时。该督好言劝慰。并无申饬之语。黄凝道是否在任废弛。抑或别有劣迹。著传谕该督、据实奏闻。不可有意瞻徇。亦不得稍存回护之见。寻奏、辰沅靖道所辖地方。多系苗疆要地。黄凝道于兴除利弊。从无禀陈一件。询其属员贤否。苗地情形。俱茫然无知。臣曾面加申饬。并无好言劝慰。又该道所辖之绥宁县、耙冲地方。出产铜沙。居民呈请开采。前抚臣陈宏谋、饬该道查勘。竟不留心慎重、议准开采。嗣因有伤田禾。经臣查明、严加封禁。似此平庸粗率。实难胜任。报闻。　　

○又谕、山西平定州知州朱廷扬、亏帑至二万余金。现据该抚奏、行文直隶、查封家产。但闻该犯本籍、系浙江绍兴人。可传谕杨廷璋、速即访察该犯家居所在。将伊所有赀产。严行查封以补帑项。不得稍有洩漏。以致藏匿寄顿。　　

○又谕、明德身为巡抚。与布政使同事许久。蒋洲任意妄行一至于此。何至毫无觉察。此必有分肥之事。且该省守令。视亏帑为寻常。吏治实不可问。已有旨将蒋洲、明德革职解交山西、严审定拟。刘统勋等、秉公严讯不可稍为回护。其蒋洲案内各犯。并现在查出之侵亏各员。一并令刘统勋等、彻底清厘。所有各犯监禁晋省。均须留心防范。严行看守。倘有疎懈。令自戕灭口。不得明正典刑。责有攸归。慎之　　

○又谕、昨谕成衮扎布、兆惠、富德等来京请训。今计算伊等往返日期。须无误进兵之时方为妥协。著传谕伊等、将现在驻兵何处何时到京及请训回营能与进剿之时、适相符合否一面奏闻。一面速行来京如恐稍有迟误。现在雅尔哈善、驻劄济尔哈朗军营。或令其就近带兵前进。伊等再自京驰赴。料可追及。即与雅尔哈善、公同筹议具奏。　　

○又谕、前谕将伯格里之妻、送京安插。所有属人一百六十余口。交直隶总督方观承、分给天津青州保定、等处。驻防满洲为奴。著传谕各该将军城守尉等。此等厄鲁等。俱系获罪之人。若不遵约束。即正法示众。毋得任其脱逃。　　

○吏部等部议覆、调任河南布政使刘慥奏称、各省守巡各道、及同知通判等官。原有兼司水利之责。即或向无兼衔者。亦请概兼水利。凡有干支河渠。于冬令水落时。责令地方官、逐一查勘。河身有无淤浅阻塞。堤埝有无汕刷残缺。报明该管厅道。亲往勘实。督率州县。于春融拨夫修浚。河渠一律宽深。堤埝补筑坚固。或工段绵长。民力不继。酌定请旨。动项办理。倘不实力查办。一经水发。淹及田庐。先将地方官及厅道查参。分别议处。再或因循玩忽。积久不办。致河身阻塞。堤埝残废。除参处外、并令分认出资修浚。应如所请行。令各省督抚、查明守巡各道、及同知通判等官原兼水利者。毋庸再行兼衔外。如该地方有水利而尚未兼衔者。分别具题。到日再行办理。但各省事件。责成全在大吏。凡一切勘修工程。该督抚应揆度地方情形。随宜办理。不得徒委厅道等官。仍至有名无实。将该督抚一并交部议处。从之。　　

○礼部奏、十一月二十五日。恭遇皇太后圣寿节。厅行庆贺礼。得旨、是。照例行礼。奉皇太后懿旨。今年停止筵宴。　　

○丁亥。谕曰、彭家屏之子彭传笏。刑部拟入情实。请旨勾到。此案彭家屏孽由自作。罪所应得。彭传笏焚毁所藏野史。实因苍黄畏惧。迫于一时。而子为父隐。情理尚有可原。彭传笏著从宽免勾。决囚重典。凡有一线可生者。朕无不准情酌理。曲加宽宥。总之刑名所系。务期情实允协。杀之宥之。一归于至当而已。　　

○钦差侍郎裘曰修等奏、豫省应浚之大干河。贾鲁、惠济、涡河、巴沟、共四道。逐段河底高低不一。上下游承接处所。审度地势。量为加深。统计自底至岸。深六七尺至一丈五六尺不等。俱分段细估。其支河应浚者。北沙、洪沟、两河。为支中之干。此外大小支河。共三十余道。统照干河一律办理。图注呈览。谕军机大臣等、据裘曰修、梦麟、胡宝瑔等会奏、开浚豫省支干各河一摺。其于河南一省。自属通盘筹画。但阅所绘图内。冯家水口、毛城铺、二处。仍有堤岸缺口。黄水入湖之处。朕已朱笔圈出。在胡宝瑔此图。或专就豫省绘画。与江南情形。原属无涉。就此图内、两路现似过水。则与堵闭毛城铺之原议不符矣。或胡宝瑔约略为此图。而河堤情形。本不若是。亦未可知。可将此图寄与白钟山、嵇璜、令就朱笔圈出之处。详悉查明。现在是否堵闭。或果过水。逐一于图中注明。签贴具奏。原图仍缴。再伊等所办一切河务。今工程有几。何不随时具奏。以慰悬切。寻据白钟山奏、查黄河进水之处。向由蒋家营、傅家洼、两道支河而入。距毛城铺二三十里。今蒙指示。将两道支河、改为倒勾。形势更为纡折。又遵旨、本年毛城铺坚闭未开。借以束水攻沙。现在蒋家营、傅家洼、二支河。俱一律堵闭坚实。并无堤岸缺口。亦无过水之处。至图内所绘冯家水口。系在黄河大堤以内。毛城铺东南二十里之地。坐落洪沟河西岸。并非通连黄河。谨另绘图注呈览。得旨、览奏始慰怀矣。　　

○又谕曰、纳木扎勒奏称。进剿哈喇哈巴等处、藏匿之明噶特、乌梁海等。喀尔喀公品级齐巴克扎布。带兵前至阿尔呼特等处。将贼众尽行剿杀。齐巴克扎布、被枪伤腋阵亡等语。似此奋勇捐躯。深可悯恻。著实封公爵。令伊子承袭。将其佐领属人。另编一扎萨克。仍赏银三百两。其阵亡带伤官兵。查明恩恤。此次杜尔伯特汗车凌等之属人。亦有奋勉者。并酌量赏赐。其效力得功官兵。交部议叙。仍将头等得功之人。优加赏赉。　　

○戊子。上诣奉先殿、寿皇殿、行礼。　　

○谕曰、阿里衮所出正白旗蒙古副都统员缺。著永庆署理。明瑞所出镶白旗汉军副都统员缺。著达桑阿署理。莽古赉所出正蓝旗满洲副都统员缺。著永福署理。额勒登额所出正蓝旗汉军副都统员缺。著伯成署理。鄂实所出镶蓝旗满洲副都统员缺。著公永璥补授。梦麟现在出差。其镶白旗蒙古副都统员缺。著鄂岱补授。　　

○谕军机大臣等、蒋洲勒派属员。弥补亏空。又将寿阳县木植、卖银补项一案。昨据刘统勋奏到、已于杨龙文署中。查出勒派银数清单。并于经过各州县中。提取七赉等连名书札。是蒋洲勒派之事。已确有证据。但讯之蒋洲、杨龙文、七赉三人。即可速为审拟、具奏正法。其各属缴银数目。或有与原单不符者。与此案定罪之处。无甚关系。若必待各员一一到案。质讯明白。转致稽延时日。至于山西通省亏空。昨已有旨、令刘统勋会同该抚查办。此又在蒋洲勒派本案之外。不妨于完结后详悉办理。可将此即行传谕知之。　　

○又谕、今日刑部进情实官犯本内。将原任参将迈斯汉、拟以情实。去年雅尔哈善等。派出迈斯汉、带兵往探兆惠信息。伊并非中途遇敌。不能前进。乃迁延道路。竟自回营。因命拏解审讯。拟斩监候。复命查其先世、有无阵亡之人。据该部将伊叔曾祖阵亡查奏。夫阵亡之子孙。从宽免死者。原指寻常罪犯而言。并非军法可比。今迈斯汉带兵数百。同往之高天喜。亦已杀贼百余。收其牲只。迈斯汉何难奋力前行。乃听俘贼虚词。即恇怯不进。尔时若不另派官兵。接应兆惠。必至偾事。则迈斯汉之罪。虽伊祖父阵亡。亦难稍逭。是以予勾正法。八旗世仆等、若恃祖父阵亡。派往军前。并不效力。于习俗大有关系。果其情有可矜。朕亦必加原宥。若似迈斯汉失机畏怯。岂能屈法加恩。可传谕两路将军大臣等。通行晓示军营官兵等知之。　　

○军机大臣等奏、八旗满洲蒙古、每旗有旧营房一处。每处屋二千间。每营房派章京一员。骁骑校五员。马甲三十名。专司稽察。满蒙各派参领一员。轮班稽查。该旗大臣内。派一员总理。设立多年。未免视为故常。不甚留心约束。又派员尚少。管辖未能周到。臣等酌议、满蒙各派大臣一员管理。每月派参领。拣选能办事者二员。拟定正陪。带领引见。补授营总。专司其事。再每营房添派章京一员。骁骑校二员。马甲五名。严行约束。倘兵丁有不安本分者。查出呈报该管营总大臣等。量加惩儆。如事关重大。照例治罪。章京骁骑校等。三年无过。给纪录一次。六年无过。该管大臣咨行该旗。于应升之处列名。若兵丁滋事。隐匿不报者。分别严加议处。该管大臣。或查办未周。亦请交部议处。至新营房、每翼只派大臣二员稽查。亦属不敷。请每营房派大臣一员管理。从之。　　

○是月。直隶总督方观承奏、地方有司编查保甲。城乡十户立一牌头。十牌立一甲长。十甲立一保长。给用印门牌。开写本户姓名口数。年齿生业。如有故绝迁移。及外来无稽之人。随时呈报。即口外地方。亦设立牌头乡长。逐户悬挂门牌。责成道厅并武员、巡查会哨。乃地方官奉行不能切实。甚至日久懈怠。缘户口迁移存殁。以及生计经营。每多更易。州县不能数数亲查。稍涉因循。即成故套。查州县保甲。原有底簿。向来直隶系按各府州属。遴派能事佐贰教职数员。会同各该州县。以次编查。臣请于来年正月为始。仍照此法。至编查既确之后。应设立循环二册。一存州县。一交乡保凡村庄户口。生故迁移。改习行业。以及外出流寓。分别开注。季底将循册缴送印官。查对环册。改注、发交乡保。于下季之底。将环册缴送查对。一循一环。按季更换。仍出具并无容留匪类甘结。自不至有藏奸捏结之弊。至身充甲保。即属官役。一切事件。地方官悉惟该役是问。责惩多而奖赏少。且往来城邑。不无劳费。是以稍能自给。爱惜颜面者。不愿承充。请照义仓设立仓正仓副例。择其诚实者。联名公举点充。三年内果能实心稽察。或优给扁额。酌加奖赏。户口册籍。需用纸笔。于办公项内酌给。以免借口派累。如州县果能实力奉行。司道核详记功。遇有升调。声明保荐。其奉行不力者。记过揭参。得旨、立法止可如此。行之又在得人。妥协勉为之可也。　　

