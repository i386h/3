<!-- { "loadSidebar": true } -->
○谕、前派色布腾巴勒珠尔、审讯伍岱捏参温福一案。色布腾巴勒珠尔、护庇伍岱。并未将伊详审。转将温福无关紧要事件。反覆搜寻。治罪亦所自取。但其人本糊涂。尚非有心坏事者可比。至伍岱意欲参奏温福。自占地步。亦属小人常态。但无显然实证。朕亦岂肯以未形之事。苛求治罪。著施恩将色布腾巴勒珠尔、彻去黄带。在家圈禁。伍岱、著发往伊犁。自备资斧。效力赎罪。并谕中外知之　　

○又谕、据正白旗蒙古都统等奏称、原任盛京将军阿兰泰、应赔银两。请于伊子法礼哈、阿礼哈、依礼哈、俸禄内减半坐扣完结等语。适镶黄旗满洲都统奏称、将军达勒当阿、新柱等、应赔银两。请于伊等子孙俸禄内减半坐扣完结。朕加恩均著宽免。此特以达勒当阿等、前在盛京将军任内。人尚体面。办事亦好之故。阿兰泰从前系在御前侍卫上行走之人。补放将军后。曾有售卖鹿尾等项无耻之事。而伊子法礼哈、人亦年轻。不能长进。阿兰泰应赔银两。不可宽免。法礼哈现系乾清门侍卫。尽能赔补。所有阿兰泰应赔银两。即著于法礼哈俸禄内。减半坐扣完结。阿礼哈、依礼哈、钱粮。不必坐扣。朕凡遇施恩治罪。惟准度道理。处以公平。如阿兰泰、达勒当阿等、同一应赔。而一则宽免。一则令赔者。皆视伊等行为优劣办理。毫无偏护成见。将此通行晓谕知之　　

○协理粮饷散秩大臣阿尔泰奏、此次所调川黔兵。未带余丁。因将长夫应用。但余丁一名。月支盐菜银五钱。而长夫一名。日给银八分。所费较多。现飞咨各省随带余丁。再每兵百名。给夫三十名。而部咨西路成例。马兵百名。余丁二十五名。步兵百名。余丁二十名。皆未及三十名之数。伏思多带余丁。即可拔补兵额。应请以三十名为率。若长夫祇供背负樵汲之用。嗣后调来之兵。其无余丁者。所给长夫。应减十名。谕军机大臣等、现据阿尔泰酌议余丁长夫事宜。以余丁可备充补。长夫祇供樵汲。已飞咨各省续调官兵。俱令备带余丁。自应如此办理。又请每兵百名。定给长夫二十名。固为慎重钱粮起见。但官兵现在随营出力。已议给与长夫三十名。今又忽复裁减。非所以体恤士众。著温福即就军营实在情形。妥筹速奏　　

○庚戌。署云贵总督彰宝奏、腾越协领额贮火药。因旧建药库窄隘。分贮寺观。请于腾越州北门内空地。另建局房三间。归并收管。下部知之　　

○旌表守正捐躯之河南中牟县民白永法妻李氏　　

○辛亥。军机大臣等议准、伊犁将军舒赫德奏、巴里坤驻防满洲官兵各事宜。一、巴里坤虽近内地。所驻官兵。遇有乌噜木齐差使。亦需调用。又系所属。应请照例。协领、及前锋翼长一员。章京二员。俱赏戴花翎。前锋校四员。俱赏戴蓝翎。每佐领下催总一名。赏戴金顶。翼长、章京。咨参赞大臣指放。前锋校、骁骑校、催总。由领队大臣拣放。年终汇奏。一、领队大臣处印务笔帖式。拟定二缺。俟官兵到时。该大臣拣谙练能书者指派。咨乌噜木齐参赞大臣具奏。嗣后每缺、记名五人。有缺奏补。一、兵丁需马三千六百。由甘省绿营内、拨给每人二匹。其绿营缺额。将西安现拴马拨还。不敷者。动马价银买补。驻防后、遇有倒毙。由伊犁马内拨给。如伊犁无余马。即动马价银买补。一、官兵初驻。一切需用物件。所费较多。并请减半支给三年盐菜银应用。从之　　

○户部议准、山西巡抚三宝奏称、绥远城设有房租库。向止管理房租。每月给公费银二两。嗣部议、兼管该城兵红白赏项。现又将备借官兵远近差使等项银。亦令该库经管。请每月添给纸张饭食银七两五钱。冬春每月煤炭银一两。即于房租内动支。从之　　

○四川布政使李本奏、前奉谕、军需火药。饬臣上紧制造。并将筹办情形。迅速覆奏。查川省镇标协营。额贮火药四十二万余觔。不宜尽动。以致贮备空虚。前曾酌拨二十万余觔。解交军营外。五月底、又分咨云贵陕甘督抚、各拨十万斤解川备用。至本省旧有产硝之江油、太平、二厂。及渝局、南川、等处。严饬地方官采煎外。又开采石砫厅属之岩风、琵琶、二硐、广元县属之麻湾、博子、侯家、赵家等硐。赶紧配药。陆续得四万三千余觔。现有本省买硝制造者。有外省解硝配合者。有奏咨邻省、拨济火药、先后运到者。足敷各路军营之用。报闻　　

○壬子。谕军机大臣等、据高晋等奏到、审拟淮关盗犯一摺。已交三法司核拟速奏矣。高晋等办理此案。尚云请旨后再行正法。殊属非是。此案剧盗。敢于纠夥行劫关署。情罪重大。与寻常盗犯不同。况久经获犯讯供。即应早为审结。经朕于摺内批令速办。并传旨饬催。其供辞赃据。俱已质讯确凿。自应一面正法。一面奏闻。庶重案要犯。不致久稽显戮。乃仍照寻常定案。必欲候旨施行。甚不识事体轻重。昨据何煟奏到、豫省拏获之犯。除徐亮、非此案正盗。应另案完结。其金林一犯。已请王命。即正典刑。传首准关枭示。所办自属妥协。高晋等久任封疆。岂识见拘泥。转不及何煟耶。高晋等著传旨申饬。其董青山、李凤台、二犯。于奉到此旨之日。即行办理。不必复候部覆　　

○又谕曰、车布登扎布、于乌梁海部栋人等、逃往俄罗斯。据报未即具奏。本应交部查议。姑念伊始授为将军。施恩免其交部。传谕饬行。嗣后遇此等事。即一面具奏。一面办理。毋得复蹈故辙　　

○癸丑。谕、前据阿尔泰等参奏、桂林有在军营群聚酣饮一款。经福隆安讯明桂林、遇同事大员。往议公事。留饭时或有之。聚饮实无其事。质之营中将佐官弁。供证相同。但阿尔泰查封桂林随身赀财摺内。列有食物一单。南酒烧酒甚多。并有燕窝海参等南味。随传谕福隆安查讯。此项酒菜。得自何来。因其已经起程。尚未奏覆。今面询福隆安、据奏酒菜等项。俱系供应之员办给。阿尔泰任内。即系如此。并非始自桂林。至军营各自饮酒者。不独桂林一人。并闻海味南菜。西路自有商贩带往贸易。不另办送。南路竟系官为办送等语。此即大谬。统兵进剿之人。当与士卒同甘苦。诸军皆粗粝充肠。而大员独形醉饱。投醪之义谓何。即将领以上。供饩稍优。给以肉食足矣。大臣等奉命剿贼。惟当尽力督攻。何暇复求珍味。而营帐具餐。嘉肴罗列。非徒观瞻有碍。亦岂情理所安。至西路海菜各种。虽货自行商。但异味远携。人必求售。官兵月得盐菜几何。又岂宜听其糜耗。向来西北两路军营。从未闻有此。何独川省忽尔妄行。此皆阿尔泰初定章程不善所致。嗣后川省军营。供给海菜南酒等项。俱著停彻。即商贩等赴营。亦不得携带海菜酒觔。其从前供给海菜等。均非常例所有。系于何项动用开销。并著文绶查明参奏　　

○又谕、据钟音参奏、绍兴协守备高必升、短价勒买草乾。任意重责卒伍。并串同千总章凤勇、克扣兵粮。种种贪纵不法。请一并革职拏问等语。高必升、章凤勇、俱著革职拏问。交与该督、将案内应讯犯证。一并严审定拟具奏　　

○谕军机大臣等、温福等奏、梭磨土妇。情愿派兵一千。助剿金川。随札刘秉恬、催督粮糈。令董天弼上紧进攻。筹办甚是。又现在绰斯甲布、绰窝、各土司。具禀纷纷。恳请帮兵出力。此属最好机会。若不趁此殄灭两酋。将来各土司畏其吞噬。必转而归附金川。则逆酋鸱张益甚。此系万难中止之事。至前此所询火药一项。原恐其透漏贼境。不可不严加防范。若官兵破贼攻碉。全赖以此制胜。自当随宜施放。过为撙节。勒不轻用。奚异于因噎废食乎。其议将续调之陕西兵。令往西路。在西路固可稍添兵力。但南路现须派兵由绰斯甲布一路进功。若陕兵减去。南路恐又不敷。著传谕温福、阿桂等、就两路实在情形。通盘筹画。仍饬令带兵各员。就近取道遄行　　

○豁免甘肃中卫县属南滩、南河、沿恩河等堡。水冲沙压田一千九百九十四亩额赋　　

○旌表守正捐躯之安徽定远县民魏从义妻吴氏　　

○甲寅。刑部议覆、广西按察使朱椿奏称、蠹役最为民害。惩创立法已周。但若辈素性狡诈。夤缘熟惯。或日久事冷。原官去任。改名复充。并潜往邻邑充当。地方官无从辨识。请嗣后照窃盗例。初犯刺臂。再犯刺面。以杜钻营复进。应如所奏。除分别赃数治罪外。无论首从。徒罪以下。以蠹役二字刺臂。流罪以上刺面。白役一体办理。倘仍盘踞衙门充当者。照更名重役例治罪。或私毁刺字。照窃盗销毁刺字例定拟。地方官漫无觉察。滥准充当。照知情故纵例革职。接任之员。不行查出者。照徇情例降级调用。从之　　

○乙卯。上诣皇太后行宫问安　　

○谕、前因川省军营粮运紧要。特派侍郎刘秉恬、前往西路。鄂宝、前往南路。分头督办。今思南路径僻站长。山峦陡险。挽运较艰。尤当设法赶运。刘秉恬平日颇能办事。著调赴南路。上紧筹办。阿尔泰著仍在南路帮同赶运。不得稍存推诿。其西路粮务。即著鄂宝前往办理　　

○谕军机大臣等、据留京办事王大臣等奏、于弘义阁南边衣库房上。经拔草匠役。于后檐垂脊后。见有白布袋一个。内有元宝七个。又垂脊之南瓦陇内。有元宝七个。秤重七百三两八钱。实系库银等语。此贼实属可恶。必应缉获重惩。且初次被窃情形。是否属真。自须切实根究。至前据奏库中应发工程银两。原贮十一口袋内。失去一袋。今此所获盛银之袋。是否与库内贮发前项银两之袋相符。或布包粗细。袋样大小。稍有不同。即可从此根寻踪线。至摺内称为外贼所窃。实属显著等语。恐未必然。银库严密。出入俱有稽查。闲杂匪徒。岂能混入。且前据王大臣等勘验情形。谓窗棂不能容手探试。闩锁断难自外而开。即就现在藏银形迹而论。亦非熟识路径之人、不能如此巧为藏掩。断不可豫存外贼成见。致紧要关键。转有疏漏。紫禁城内。外贼从何而入。岂不成笑话。必系库丁无疑。著传谕留京王大臣等、即就现获真赃。细心设法推寻。正贼自不难于缉究。并著英廉、严饬番役。四面实力访查。不可因已得赃银。转有疎懈。将此一并传谕知之。　　

○又谕、热河自十四日以来。虽连日多阴。时雨时霁。然雨势不大。较上年尚不及十分之一。节据顺天府府尹裘曰修等奏报、京城十四、五、十八、九、等日。亦连次得雨。其雨势大小。较去岁夏秋如何。不觉过多否。至圆明园一带新开河道。雨后消纳若何。即间遇大雨时。尚致如上年积水否。著传谕英廉、即行查明据实覆奏。寻奏、本年京城雨水。实不及上年十分之一。无虑过多。细察圆明园一带所开各河。宣洩俱为得力。并无泛溢。报闻　　

