<!-- { "loadSidebar": true } -->
○户部等衙门遵旨议覆、总漕托时、和硕和亲王弘昼等、条奏剔除漕弊二摺。一、托时奏请严定私卖食米之禁。应如所请。旗丁多余食米。该督严饬地方、及领押等官弁查察。必俟抵通交卸之后。方准变卖。如沿途指称食米货卖者。不论糙熟。照漕例一体治罪。一、托时奏请酌定营汛官兵赏罚应如所请营员失察盗卖。专汛之千把。照州县失察例议处。兼辖之游守。照府道失察例议处。拏获一年二次者。专汛官纪录一次。兼辖官至四次、纪录一次。汛兵疎纵。照不应重律治罪。拏获报官。将应入官之米价追赏。文职衙门拏获。照武职一体议叙。一、托时奏请定小船偷载之罪。应如所请。小船人户。受雇偷载漕粮者。照漕白二粮、过淮后盗卖盗买例。减二等发落。一、托时奏请严头舵连坐之罪。应如所请。旗丁盗卖漕粮本船头舵。不据实举首。照窃盗同居父兄叔伯等知情不首例治罪。受财者、计赃从重论。一、和亲王等奏、漕船舱口。用栅栏封锁。以杜盗窃。查漕船米石。自水次以至抵通。数千余里。沿途遇有风火洩漏起剥等事。官丁等均须不时料理。栅栏封锁。果否于军船无碍。应交总漕、会同有漕督抚、妥议办理。一、和亲王等奏、严禁漕船货买别帮余米、抵补交仓之弊。应如所请嗣后漕船抵通交仓不足。无故挂欠者。不准买别帮余米抵补。从之。　　

○一等子丰阿达故。以其弟达勒当阿袭爵。三等子来仙缘事革退。以其弟文玉袭爵。一等男范时捷故。以其子范济袭爵。一等男刘英故。以其侄刘沛德袭爵。　　

○辛丑。上诣皇太后宫问安。　　

○二等男索讷木故。以其弟占禄袭爵。　　

○壬寅。谕、据广西提督霍昇奏称、自八月以来感冒呕吐。至今未痊。艰于步履。恳请解任回籍。以重岩疆等语。朕览霍昇所奏。情词恳切。准其解任回籍调治其提督员缺。著谭行义前往署理。　　

○二等男兼佐领富代故。以其子富山袭爵。　　

○癸卯。孝庄文皇后忌辰。遣官祭昭西陵。　　

○上诣皇太后宫问安。　　

○谕、宁夏地方。十一月二十四日地动后。总兵官署火起。闻印信被火销化著该部速行铸就颁发。所有王命火牌勘合劄付等件。该部一并查给。　　

○三等子伊凌阿故。以其侄六十五袭爵。一等男图讷故。以其侄堆齐袭爵。一等男满丕故。以其侄富僧额袭爵。　　

○是日起、上以岁暮祫祭太庙。斋戒三日。　　

○甲辰。是日、己未年立春。顺天府进土牛春山宝座。　　

○谕、湖广镇筸镇总兵官员缺。甚属紧要著将襄阳镇总兵官周仪调补。襄阳镇总兵官员缺。著张天骏署理。周仪未到镇筸镇之先其印务著总督德沛、暂行委署。　　

○大学士伯鄂尔泰等遵旨会议、江南河道总督高斌覆奏、现在淮安宝应一带。河道情形。并陈明新闸未开。其奏称较旧闸艰难者。自属讹传。查河臣职司河务。利害机宜。当有确见。但河工防范。宁密毋疎。宁先毋后。浮言固不可信。过虑亦不可无。据称清江浦一带。上游稍有停积下游之宝应、高邮、等处。浑水渐次澄清。一交春融。冰消水旺。自必洗刷尽净。查上游既有浮沙停积。春融溜行直下。恐难一律深通。又据称、冬月以来。西风大作。高堰旧石工闸。不过裂缝数处。明春修葺。甚易为力。查高堰大堤。为淮、扬、二郡保障。既有裂缝。必俟春融料理。万一春水突至。侵入石缝。裂处更甚。易为力者。转难为力。至泰州、仪徵等处应浚运盐河道俟该河督。与督臣盐臣会查明确。将所需夫工银两。册报工部查核。从之。　　

○户部等遵旨会议覆奏滇省铸运京钱据云南巡抚张允随称运送维艰。请照旧铸数酌减一半。查滇省开铸已经三载。铜铅充裕。工匠熟悉自应仍照原额鼓铸。若虑运路荒僻。查有广南府剥隘地方。为商贾通衢。改由此路挽运。较为便易。或于定价外。量加脚价。均俟该抚回滇之日。酌定奏请施行。得旨。所奏是。依议即行。　　

○乙巳。以岁暮祫祭。遣官祭太庙中殿后殿。　　

○丙午。袷祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭太岁之神。　　

○准噶尔使臣哈柳等入觐。谕曰。去年尔来使达什等赍噶尔丹策零奏章言词恭顺。朕故遣使往谕。此次所奏。乞令托尔和、布延图两处卡伦。稍稍内移。此事断不可行。便与不便。尔等亦知之。且我圣祖皇帝时、所设卡伦至今岂可移动乎但噶尔丹策零所云、游牧不敢越阿尔台。尚近于理。念尔等远来。召尔入见。若噶尔丹策零。止请彼此不越阿尔台。此次便可定议。乃复言及卡伦。故朕令大臣等、与尔再议。尔为噶尔丹策零大宰桑。尔台吉本意、尔无不知。除所奏外。尚有口嘱之言否。哈柳奏云。并无口嘱之言。但前者以大皇帝之兵。于科卜多、筑城驻兵。致起衅端。今噶尔丹策零之意。以托尔和、布延图、离科卜多甚近。恐日后复于两处、筑城驻兵。故奏请乞恩耳。上谕曰。现今噶尔丹策零所奏。不使游牧卡伦。越阿尔台。甚属信实。朕甚嘉之。至托尔和、布延图、等处。朕已降旨。断不修筑城屋。驻劄兵丁。朕为中外共主。所谕岂有改变之理。尔等还、其详记朕旨。晓谕噶尔丹策零。哈柳奏言。祈大皇帝以所降谕旨缮写特遣使臣往与噶尔丹策零面议。上谕曰。无庸遣使。尔等起程时。另有敕书。即付尔等颁示噶尔丹策零。　　

○丁未。上诣皇太后宫问安。　　

