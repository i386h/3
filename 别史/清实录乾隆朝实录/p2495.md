<!-- { "loadSidebar": true } -->
○户部议准、云南巡抚裴宗锡疏称、发古、万象等厂。兼办箐口、革浪河、茨营山等处铜觔。采获渐多。无从堆贮。请于发古厂、建盖官房十二间。万象厂、建盖官房十间。从之。　　

○调任四川总督富勒浑奏、索隆古一路台站。系随军转运。暂时安设。今科斯果木一路。平坦易行。应将索隆古、则朗噶克丫口等站裁彻。功噶一路、原设额马。不敷三路大兵、驰递文报之用。已饬于南路各台、抽调健马应用。其逆酋索诺木之家属头人。一路护解。尤当加意周防。现已飞调梭洛柏古、大板昭等处之兵。豫先分派各站。建立木城。严行看守。并传知口内文武各员、一体遵照。报闻。　　

○是日、驻跸白涧行宫。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○命紫光阁绘功臣像。谕、此次平定金川。大功告蒇。自应照从前平定准噶尔回部之例。于紫光阁图画功臣像。抡其功绩最著者。为前五十功臣。朕亲制赞。并录其较次者。为后五十功臣。著大学士于敏中等拟赞。纪实铭勋。用昭褒宠。前此以大学士忠勇公傅恒居首。此次殚诚宣力。百战成功。实惟将军阿桂一人之力。自应列为首功。其余将佐。候朕另行定次。至随朕办理军务之军机大臣。五载以来。始终其事者。如大学士于敏中、承旨书谕。倍著勤劳。尚书公额驸福隆安、夙夜在公。克宣劳绩。大学士舒赫德、于此事虽未全行承办。而剿捕临清逆匪。实属可嘉。并著一体画入前五十功臣像。以示核实酬庸之意。　　

○又谕、此次办理金川军务以来。军机大臣等、日值办事。并著勤劳。兹当大功告成。宜加录叙。大学士于敏中、业经加恩赏给世职。毋庸再议。所有现值庆成之大学士舒赫德、尚书公福隆安、侍郎袁守侗、梁国治、均著交部议叙。其随同办事之军机处行走满汉司员。并著查明一并议叙。　　

○定金川营制。谕军机大臣等、前据议覆阿桂奏、金川设立营镇各条。酌拟提督驻美诺。并于噶喇依、添设总兵。勒乌围、添设副将。此时正当办理善后事宜。阿桂自应筹及。四川提督、现系桂林。止须令其移驻。其副将一缺、亦可就内地简僻营分。酌量改调。惟总兵一缺、或于内地各镇内、择其事简者。量为裁减。移设噶喇依。而其人则拣在军营劳绩最著。明干能事者。酌量调补。若内地镇缺、难于裁并。即添设总兵一员。亦无不可。此事著阿桂、会同文绶、熟筹妥议具奏。至新设将军、原议驻劄雅州。将成都副都统一缺议裁。今思各省驻守将军。俱有副都统协同办事。其成都副都统、自应仍留驻劄省城。所有额兵二千名。酌量一半在成都。同副都统驻守。止须移一千名、随将军在雅州镇守。于体制既合。即移建兵房等事。亦较为省便。阿桂自必以此说为然。著询之阿桂、令其将作何移改之处。一并妥议具奏。又将军驻劄雅州。原为番地初定。新设营汛。资其控驭弹压。是以令将军节制绿营。将军每年、自应至金川新设营分。巡查一次。并当巡阅成都驻防之兵。即副都统、亦当每年往来巡历。至二三年后。则令将军移驻成都。副都统移驻雅州。尤为妥协。已交军机大臣存记。至期再行提奏请旨。将此由六百里传谕知之。　　

○以内阁学士达敏、为礼部右侍郎。　　

○调荆州副都统舒亮、为镶黄旗满洲副都统。镶黄旗汉军副都统福森布、为荆州副都统。镶黄旗满洲副都统瑚世泰、为镶黄旗汉军副都统。　　

○以广东按察使陈用敷、广西按察使广德、对调。　　

○是日、驻跸烟郊行宫。　　

○丁巳。上诣畅春园、问皇太后安。　　

○幸圆明园。　　

○遣官祭昭忠祠。　　

○谕曰、李侍尧等参奏、嘉应州民蔡老三、图奸叶满姑不从、致死焚尸一案。接奉部覆、将蔡老三处斩。值该州蒋龙昌、因公在省。转委长乐县知县薛闳监斩。旋据申报、会同游击刘永惠、于十二月初七日、将该犯斩决。通详在案。嗣因风闻蔡老三行刑后、次日不见尸首。密饬镇道严查。旋据报称、监斩系吏目郑兆麒、千总刘骏、派令兵丁黄仕荣行刑。当日实未杀死。监刑官并未查验首级。初八日、始在□坑拏获斩讫。请将薛闳、刘永惠、郑兆麒、刘骏、革职拏问等语。此事殊堪骇异。实为从来所未有。处决重犯。奉委之知县、及该营游击、并不亲往监刑。委吏目、千总、微末员弁。黑夜行刑。又不亲验首级致重囚临刑脱逃。复敢捏报斩讫。实出情理之外。其行刑之兵丁黄仕荣、显有贿嘱情弊。不可不严讯重惩。即该镇道等所报、次日寻获正法之处。亦恐难凭信。并当严密访查。勿使凶恶要犯、得以潜踪漏网。所有知县薛闳、署游击刘永惠、吏目郑兆麒、千总刘骏、俱著革职拏问。著该督抚、提同行刑之兵丁黄仕荣、一并严审明确。务得实情。从重定拟具奏。至粤省文武员弁、办理此等要事。荒唐若此。则其吏治营务之废弛。已可概见。所有总督李侍尧、巡抚德保、及该管提、镇、道、府、均属咎无可辞。并著一并交部严加议处。　　

○军机大臣议奏、前奉旨、八旗鳏寡孤独人等、办给养赡钱粮。令各该旗从实查办。现据将未经办给钱粮人等缘由、造册咨部。臣等详查、内有伯叔兄弟者。俱未办给。伏思孀妇孤子之伯叔兄弟。或系兵丁、则钱粮有限。即武职前锋校、护军校、骁骑校、文职笔帖式、皆与兵丁相等。自难兼顾。应请嗣后、此等孀孤。俱给养赡。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二


大清高宗法天隆运至诚先觉体元立极敷文奋武孝慈神圣纯皇帝实录卷之一千三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。二月。戊午。上自圆明园启銮。谒泰陵。　　

○是日清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵、端慧皇太子园寝。　　

○谕曰、原任直隶总督方观承、宣力畿辅。二十余载。懋著勤劳。其身后每深轸念。伊惟方维甸一子。彼时尚在幼穉。今年已及岁。前赴良乡接驾。著加恩照裘曰修子裘行简之例、授为内阁中书。并准其一体会试。　　

○又谕、现在攻克噶喇依。金川全境荡平。逆酋党恶。并皆擒俘。大功告蒇。将军阿桂、及劳绩出众之参赞、领队大臣等、业经降旨。优加赏赉。列爵策勋。用昭渥眷。毋庸再议外。其随同将军、奋勇立功之将士。亦应各予录叙。以奖勤劳。并著阿桂、详细查明此次在事之人。核实造册咨部。从优议叙。　　

○谕军机大臣等、此次荡平金川。将军大臣等、并皆奋勇建勋。克成伟绩。业将阿桂等、列爵酬庸。以示优异。此次随同出力之将士。自应并予优叙。现已明降谕旨。但赏功之典。非核实不足以示公。著传谕阿桂、务将在事将弁查明、实系攻围噶喇依贼巢。节次奋勇。夺取附近碉卡。并随海兰察、福康安等、擒拏逆酋贼目。及四面环布力攻者。自当据实查明。分别造册。咨部录叙。若仅派远处守卡。并无劳绩可录者。毋庸滥及。以课实绩而昭公允。将此由六百里谕令知之。　　

○又谕、昨日据李侍尧参奏、嘉应州斩犯蔡老三、已据监刑之文武官员、申报处决。寻闻不见该犯尸首。饬委该镇道严查。旋报于次日拏获斩讫等因一摺。实堪骇异。斩决罪囚。为地方紧要事件。乃派委之监刑官。惮于亲身监看。转委之微末员弁。所委之人。又不亲验首级。致重犯于已行刑后。仍复脱逃。实为从来未有之事。不可不严加惩治。已降旨将各员革职拏问。交该督等严审究办。并将李侍尧等、交部严加议处矣。此案初次通详斩决。既属捏词。则后所报之复行拏获斩讫。亦不足为信。据该督奏称、另委道员驰往查验。现在曾否验明蔡老三身尸、有无虚假。及复经斩决之处、有无捏饰。抑或别有逃匿代替情弊。必须严切根究确实。迅速覆奏。至此事必系行刑之兵丁黄仕荣、受贿纵放。必须严加刑讯。勿使狡卸。一经审得实情。即一面奏闻。一面将黄仕荣、立行正法。并查明黄仕荣之子。亦即发往伊犁。给兵丁为奴。以昭炯戒。即或审明实系黄仕荣手软无能。临刑决不如法。以致罪囚脱逃。亦应将黄仕荣问拟斩决。请旨定夺。但不可因此旨而有意宽纵。后或别经查出。其罪不小。将此由六百里、传谕李侍尧知之。仍令由六百里覆奏。　　

○又谕、据永德奏、琉球贡船回国。兑买丝绸布匹等物。免过税银、共一千二百余两。似较向来为数过多。因萨哈岱现随行在。令军机大臣就近询问。据称伊前管闽海关任内、所办琉球免过税银。虽不能一律。大概总未出五百两以外等语。属国进贡回洋。携带内地货物。准予免税。原属柔远之经。然加惠外藩。亦当稍有节制。若向来俱少。此次独多。恐伊等视以为常。或且效尤滋甚。势将何所底止。设或向无定额。其免税多少。悉由将军等临时核定。更未为妥协。著交钟音、详悉确查。该关于琉球回船免税。有无约略定数。并历年免税若干。此次免税。因何多至如许。逐一据实覆奏。勿稍隐饰。若永德所奏。有沽名示宽处。即行参奏。不可又相徇隐。慎之。寻奏、查该国贡船、顺治年间、准其贸易。康熙年间、复予免税。经前督臣喀尔吉善奏准、以带银置货。并无限额。恐欺隐滋弊。嗣后令据实报明。经官公办。其入口、出口、税银若干。向系闽海关之南台口委员。查照则例核数。申报将军照验。免税放行。现查历年免税底册。自乾隆三十一年以后。该国进贡船二只。入口不出三百两。出口皆在五百两外。接贡船一只。入口皆在二百两内外。出口不出五百两。至三十六年、入口免税二百四十九两。出口八百一十九两。较之往年。为数已多。今四十年较前更多。实因来船带银、及置货、视历年加增之故。报闻。　　

○是日、驻跸黄新庄行宫。　　

○己未。谕曰、吏部侍郎袁守侗、派往四川。有查办事件。著即驰驿前往。　　

○又谕曰、袁守侗现在出差。所有行在吏部事务。著福隆安兼管。其行在刑部事务。著博清额兼署。　　
