<!-- { "loadSidebar": true } -->
○叶尔羌办事尚书新柱等奏据派往巴达克山萨里等呈称、开导素勒坦沙已交出布拉呢敦尸骸并伊妻。子谨将表文。及致臣等书。进呈下部知之表文曰。巴达克山伯克臣素勒坦沙。谨奏请圣鉴。自为臣仆。受大皇帝深恩。实出众伯克之上。今布哈尔、乌苏伯克等、皆以臣。杀害布拉呢敦。霍集占等结怨兴兵。臣虽勉力支持。然别无可倚赖。所幸为大皇帝臣仆实心效力整顿部落。即身故之日。亦必嘱付子孙。无改臣套日恭顺。至臣地所埋布拉呢敦尸骸。及其妻子仆人蒙叶尔羌驻劄大臣等、遣使查取臣不敢迟误。即遣臣亲随密尔咱阿达里布等呈献。并令入观。谕军机大臣等新柱等奏称、素勒坦沙。呈献布拉呢敦尸骸。及其妻子。遣使入觐惟尹侵掠之齐特喇尔。尚在致书自办未即付还。仍行严饬令萨里等、同密尔咱阿达里布前往等语。新柱额敏和卓。所办巴达克山事宜。甚属妥协。著交部议叙。仍各赏御用荷包鼻烟壶。萨里等著赏给缎疋。以示鼓励。览传示素勒坦沙书词。稍觉严厉。伊进表致书。颇属恭顺。此次往问侵掠齐特喇尔之事。应加以抚慰。但业已发行。亦自无碍。若素勒坦沙。尽还侵掠。固善其或尚有迟疑推托。亦不必遽示兵威。即作速奏闻候旨　　

○是日、驻跸汤山行宫　　

○己未。上回銮。诣畅春园、问皇太后安　　

○幸圆明园　　

○御史兴柱。顾光旭奏、堵筑漫口。现已合龙。臣兴柱、往新安、安州、等处。臣顾光旭、往宁河宝坻、等处。分勘有无积水。及体察加赈再赈得旨嘉奖　　

○福州将军福增格奏、海关铺户多系土著有力人。航海贸易。自立坐铺。为登卸货物计。外商亦资销售。沿久相安。与浒关铺户不同。请仍留不禁。下部知之　　

○庚申。谕上年近京低洼之地。如天津、文安、大城、等属。因被秋霖。积水未涸。已屡谕该督方观承。饬属设法疏消。毋任因循。致稽东作。在方观承督理赈务。于水利事宜。或不能一时兼顾。亦当及早相度议奏。朕何难派员专董其役。以利农功。昨因海河五闸。宣洩未畅。时命兆惠前往督率经理。各邑积水。即按日以次消减。前此地方官。设能如此迅速从事。何至迟延若此。非按例示惩。曷以重封疆。勤民莫耶方观承。著交部察议　　

○谕军机大臣等、前命玉素布、往代额敏和卓。因有办理巴达克山事宜。仍令暂留叶尔羌。今素勒坦沙。既将布拉呢敦尸骸。及其妻子献出。则额敏和卓。原可遵谕起程。但现在索还侵掠齐特喇尔游牧。又遣萨里等前往巴达克山。额敏和卓。不若俟此事办理妥协后。再回吐鲁番休息。著传谕额敏和卓及玉素布。知之　　

○直隶总督方观承奏临漳引河已成。坝工合龙。漳水畅下全河已复故道。漳性善渗。成安广平。大名元城漫水可全退。已饬该县全借耔种。俾淤肥地满种但考漳水曾会滹入滏现在滹滏合流若三水并行。下游害剧善后事宜最要现饬两省协力备料贮工。选弁兵轮驻修培。以期坝工垫实得旨嘉奖　　

○察哈尔都统巴尔品奏、八旗察哈尔。捐助移驻伊犁兵驼马。奉旨赏给银布。请改用银牌。重五钱。得旨、蒙古何必赏给银牌。赏银五钱。未免过少。著赏一两　　

○辛酉。上诣畅春园、问皇太后安　　

○还宫　　

○河南巡抚叶存仁奏、豫省民朴而愚。最易惑者莫甚于邪教。托于行善。动以获福。民不知为犯法之事。而转惜邪教陷于刑辟之人。现在饬属出示。务期浅近易晓。将从前明正刑章之案胪列。饬州县官随时随地开示。著落地保访报。得旨、好应以徐徐化导。又不可久而忽焉则得矣　　

○壬戌。谕、去秋直属滨水洼下之区。因秋霖积潦。猝难消涸。恐误闾阎东作。屡谕方观承。令其乘时设法疏导。以重农功。该督初奏、一俟春融。再行相度经理。继复以海不受水为词。俱于摺内批谕毋得稍事因循。致误地方受累。然犹以方观承身任总督。情形自所熟谙。且当两年秋雨过多。沮洳之壤。未易一蹴施工。兼以办赈殷繁。亦且难以分身兼顾。是以御史永安。顾光旭等、先后具摺条奏。朕尚意伊等身居局外。坐言易而起行难。设令伊等、与方观承。易地而处。亦未必能刻期集事。转不无曲谅该督。俾肩其责者无掣肘之虑。此朕本意也。嗣据该督具奏、文安、大城、等处疏浚事宜。筑堤车戽。从事既苦拮据。奏功殊难迅速。即令永安顾光旭。并添派御史二员。前往勘办。既至询问接驾诸臣。以天津海口。不应专恃五闸宣导。以致渟淤不畅。而盐政达色。亦仅圆融其辞。以多增数口。想系有益无损为对。朕知此事。非特遣大员。不足以收实效。因命兆惠。驰往相度。将各处沟闸开放宽通。不过数日之间。闸口水落数寸。而内地已涸出二十余里。静海等洼地。亦涸出十分之六。是岂海之受水。适当兆惠到彼时耶。可见事在人为。前此该督办理迟。误之愆。更无由置喙矣。在直属两年被潦。成灾较重。为大吏者经营补苴。倍当竭蹷。朕委任封疆。虽细事必加体恤。从不肯以岁时水旱之偏。诿过督抚。则为督抚者。何所顾虑。而不为民请命耶。方观承、如果不存护短之见。悉心早为筹议具奏。朕或指示规画。或派员佽助。何所不可。顾乃一切模棱。不惜旷时玩事若此。朕安用此督抚为耶。昨有旨已将方观承。交部察议。今细核现在积水消涸情形。非按例。察议所能示儆。所有督理之方观承。及布政使观音保。并天津等各属。俱著交部议处。以为玩视民瘼者戒。至天津道那亲阿。霸昌道额尔登布。天津府知府额尔登额。俱专驻该处之方面大员。率属亲民。尤为功近。一切及早将疏洩事宜。据实禀请督臣筹办。如言之不听。不但可以直揭部科。即用摺据实密奏。朕必深为奖予。况朕于道府召对。期望造就。初不以有司之职待之。中外谁不共晓。那亲阿等以满洲世仆。在部院中尚能晓事。是以擢用外任。俾知实心报效。乃湔染外吏恶习。一味仰承风旨。于地方重务。视同膜外。若不重治其罪。何以示各省道府之戒。那亲阿。额尔登布。额尔登额。俱著革职。发往巴里坤。自备资斧。效力赎罪。夫以直隶近在畿辅。而道府之承顺总督。畏首畏尾。情状若此。又何论于各省乎。嗣后直省监司郡守等员。不知儆省。有仍蹈此辙者。朕必按此例严处。直属水利。俟裘曰修到日。会同通行勘办外。现在天津。文安大城等属。积水减退情形。并各处堤闸工程。仍著兆惠。同方观承。即速驰往审度经理。副朕轸念元元至意　　

○吏部议准。甘肃巡抚常钧奏称、泾州、平凉、静宁、三州县。地冲差繁应改为调缺。在外拣补。从之　　

○都察院奏、饭厂扣存余米一百十八石零。应归入展赈用。得旨、此项存贮余米不必归入例赈数内散给。所有四月二十日以前。应用米石。仍准按例赴支。俟赈期已竣。将此余米通融筹酌接济。俾贫民复多得数日之赈。不亦可乎　　

○直隶总督方观承疏报、直隶顺义、怀柔、宝坻、三县。新垦地。五顷三十六亩有奇升科如例　　

○署湖北巡抚湖广总督爱必达疏报、湖北咸丰县、新垦地。二顷六十亩有奇。当阳县、新垦地。三顷九十六亩有奇。升科如例　　

○豁免山东齐河、济阳、禹城、临邑、长清、陵县、德州、德平、平原、惠民、阳信、海丰、乐陵、商河、沾化、寿张、聊城、堂邑、博平、茌平、清平、莘县、冠县、临清、邱县、高唐、恩县、夏津、武城、东昌等、三十一州、县、卫、水灾额赋。　　

○缓徵甘肃伏羌、安定、漳县、安化、陇西、五县、旱灾、霜灾、新旧未完额赋　　

○予故河南巡抚胡宝瑔、祭葬如例。谥恪靖　　

○癸亥。上耕耤。诣先农坛行礼。更服。至耤田所。躬耕三推。复加一推御观耕台。命裕亲王广禄、果亲王弘瞻、愉郡王弘庆、各五推。吏部左侍郎观保、户部右侍郎安泰礼部右侍郎五吉兵部左侍郎王际华刑部左侍郎官保工部右侍郎五福左都御史彭启丰、通政使孙灏。大理寺卿王会汾。各九推毕。顺天府府尹。率农夫终亩赏赉耆老农夫如例　　

○甘肃巡抚常钧奏、五门敦煌。二县。耕牛因疫多毙。民间无力买补照例借给银粮。得旨、此盖向来资借便民之事。以云利济闾阎则可。若云因牛瘟而借给则阖县传染。皆无牛矣。幸而存者谁肯卖与他人虽借给银米。牛何由而得。必期实济。则当于他处买牛。恐无此办法。亦非地方官力所能为。一切朕惟务实。空言无补。将此登答来看。谕军机大臣等、据常钧奏称、安西府属之玉门。敦煌。二县。于去年得雪稍迟。气候温和。与牛性非宜。腊正两月。新旧招插户民。所畜耕牛。瘟气流行。每多倒毙。照例借给银粮。接济买补等语。向来资借银粮等事。原因小民日用缺乏。市廛贸迁有无。以便民用。至于牛瘟。乃阖县传染之事该处牛只既已短少即幸而存者亦仅能自供耕作谁肯出售他人若云以此银粮尽赴他处买牛当此东作方兴之日在在需用耕牛又安所得此牛只蕃息之地足敷二县种户购买之需。不惟小民自办艰难。即地方官亦难为经理。看来资借银粮之举。以云接济闾阎则可若云购买牛只。恐系托之空言未必实有其事著将批谕常钧之旨钞寄杨应琚看亦今其据实具奏　　

○命礼部左侍郎程景伊为会试知贡举刑部尚书秦蕙田。为正考官。吏部左侍郎德保兵部左侍郎王际华。为副考官　　

○甲子。上启銮。谒泰陵　　

○谕前因直属去秋被水洼地虽屡经加恩抚恤但当此青黄不接之际。民力犹恐拮据。已降旨将被灾六分以上各州县。暨被灾五分者概予加赈展赈一月以资接济兹恭谒东陵西陵。所过通州、三河、良乡、三州县。其成灾分数。皆不及应赈之例。念其他近辇道。上年岁事歉薄。闾阎生计维艰。著格外加恩。将通州等三州县。不应给赈村庄。地方官。确查实在贫民。均予加赈一个月。该督其率属悉心体察。毋任胥吏侵蚀中饱。俾泽必下究。副朕加惠黎元至意　　

○是日、驻跸黄新庄行宫　　

○乙丑。谕曰、副都统永杰病故。所遗京口副都统员缺。著书山调补。书山所遗镶红旗满洲副都统员缺。著玛瑺调补。玛瑺所遗正白旗汉军副都统员缺。著范宜忠调补。京口现有汉军出旗事宜。范宜忠会同书山。办理事竣。再行来京　　

○陕西巡抚鄂弼奏、本年轮查西安营伍。应督臣亲往杨应琚驻肃州。办新疆事。请代赴各营阅视。得旨、好。将奉旨处。移咨杨应据知之　　

○是日、驻跸半壁店行宫　　

○丙寅。广西布政使顾济美奏、臣署滇臬。秋审于风化所关案误拟。蒙恩弃瑕录用。倍加愧勉得旨、汝非无知识者。但好模棱圆融无过是汝之病耳　　

