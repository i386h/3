<!-- { "loadSidebar": true } -->
○谕军机大臣等、前因富勒浑奏、文绶查审冀国勋侵亏银米一案与原参情节。迥不相符。此事有关生死出入。不容颟顸枉纵。因袁守侗、现有黔省留办之事。令阿扬阿、先行驰赴川省查办。复以阿桂在军营。于此情节。自所深悉。并谕令就便查明覆奏。今据阿桂奏、详查文绶审拟摺稿。其中疑窦甚多。如冀国勋加价短雇番夫。浮用银四万八千余两。传唤松冈头人虎保、南卡朋等来营面讯。据供共得过冀国勋加价银二万余两与审摺所开。数已不符。并查核该站额夫。每月尚多空闲。均已照长夫满数开销粮米。其代卭州等九州县、垫雇夫价二万五千余两一款。其给发何人。亦查无著落。显有捏饰侵冒情弊等语。若果如此。则冀国勋之罪。实无可逭。不可不彻底根究。以期水落石出。前因袁守侗留黔暂署抚篆。谕令阿扬阿、驰往川省查审。今据阿桂奏到情形。其案情所关甚大恐阿扬阿一人不能审办。若由京另派大臣前往。自易讯得实情。但闻投出番人硁朋供词称。土司向众百姓说。听得京城有一位大人来了。他是要来饶我们的等语。逆酋既造此语。愚惑众番。此时若遣大臣入川。贼人更得指以藉口。即绿营兵众。闻知此信。亦必心懈。于事甚有关系。现今大功将成。自不宜以审事而致碍军务。因思袁守侗、署理黔抚。并无紧要应办之事。著传谕袁守侗、接奉此旨。即速起程。前赴四川。会同阿扬阿。查审冀国勋一案。所有阿桂覆奏之摺。及所录供情。并著钞寄袁守侗等阅看。务须秉公详悉审讯。勿使遁饰。至贵州巡抚印务。如新任布政使郑大进、已经到任。即令其暂行护理。若郑大进未到。即令臬司国栋暂护亦可。再云南巡抚、已谕令图思德兼署。裴宗锡接奉此旨。即速驰赴贵州。接印任事。又据阿桂奏、现将查出案情。钞录一分。寄交钦差侍郎查核。阿扬阿如已接到。即可照单逐条严行根究。务得确情。若阿扬阿尚未接到阿桂咨案。即俟袁守侗到彼。一同彻底查审。据实具奏。阿桂现在设法攻剿。自可乘胜冞入。扫穴擒渠。计袁守侗等审结此案。其时阿桂等、亦当成功凯旋。著阿桂、丰昇额、于过成都时。会同袁守侗等。将此案就近覆讯。以成信谳。将此由六百里各谕令知之。　　

○又谕、本日德保奏谢恩赏鹿肉一摺。此外并未陈奏地方他事。巡抚身任封疆。应办之事甚多既遣人赍摺赴京。自应将日行事件。一并具奏。设或现无应行入告之章。即将谢恩摺稍待数日亦无不可。其事何关紧要而单发一摺奏谢乎德保何不晓事若此。著传旨申饬。　　

○又谕曰、阿桂等奏、官兵攻抢西里山梁黄草坪。拏栅占据。并攻打科布曲山腿。在事之将领弁兵。实属奋勉。据阿桂奏、现拟直上山梁之顶。横截贼人碉寨中间。一得此处。迤下皆可迎刃而解。阿桂调度得宜。自可乘势席卷。迅奏肤功　　

○乙丑。上诣畅春园、问皇太后安。　　

○幸圆明园。　　

○丙寅。谕、据陈辉祖回奏上年奏办湖北灾赈案内。未将灾重人多。及查实灾口与民数册不符之故。详晰豫陈。请交部严加议处一摺。已批交该部矣。至所称从前历办民数册。如应城一县。每岁止报滋生八口。应山、枣阳、止报二十余口。及五六七口。且岁岁滋生数目。一律雷同等语。实属荒唐可笑。各省岁报民数。用以验盛世闾阎繁庶之徵。自当按年确核。岂有一县之大。每岁仅报滋生数口之理。可见地方有司。向竟视为具文。而历任督抚。亦任其随意填送。不复加察。似此率略相沿。成何事体。现据陈辉祖另摺奏请。将本年民数。展限于明岁缮进。以期核实。湖广通省如此。各直省大略相同。前曾降旨、令各督抚将实在民数核上。但恐督抚等、泥于岁底奏报之期。尚尔草率从事。仍属有名无实所有本年各省应进民册。均著展限至明年年底缮进。俾得从容办理。以期得实或今年有陆续报到者。该部即行驳回。毋庸汇进嗣后每年奏报民数。各该督抚、务率属实力奉行。勿再如前开造。倘仍因循疎漏察出定当予以处分。至陈辉祖、上年查办孝感等州县灾务。其过止于未将实在情形。豫行奏闻。而其确勘灾民。按数给赈。期无一夫失所。尚能体朕赒恤灾黎之意。是以不加深责。若各督抚查办民数。既不实心。及遇有偏灾办赈。复从而迁就回护。致群黎不能普沾实惠者。一经访闻。惟该督抚是问。恐不能当其罪也。将此通谕知之。　　

○谕军机大臣等朕检阅各省呈缴应毁书籍。内有千山和尚诗本语多狂悖自应查缴销毁。查千山名函可广东博罗人。故又称为博罗剩人。后因获罪发遣沈阳。函可既刻有诗集。恐无识之徒。目为缁流高品。并恐沈阳地方。为开山祖席。于世道人心甚有关系。著弘晌富察善、即速确查。从前函可在沈阳时。曾否占住寺庙。有无支派流传。承袭香火。及有无碑刻字迹留存。逐一查明。据实覆奏。　　

○礼部议准陕甘总督勒尔谨奏称、甘肃安西文庙。于乾隆三十五年、议建在案。查有现裁之渊泉县衙署。基址广阔。堪以就地改建。应如所请从之。　　

○丁卯。上诣畅春园、问皇太后安。　　

○还宫。　　

○谕、据刘秉恬奏、楸砥粮站。查获盗买盗卖军米、私刻钤记仓收之杜潮珍刘潮贵、王德裕、三犯。正法示众一摺。所办甚是。楸砥系粮运总汇之地。杜潮珍、以夫头领运官米。胆敢盗卖军粮。至二十五斛之多。刘潮贵、希图得利。竟敢私雕钤记仓收。假充缴官。王德裕、明知滚运军米。收买私存。冀图牟利。均属大干法纪。刘秉恬、能查获审明。即行正法示众。俾各站知所儆惧。办理颇属认真至楸砥粮员知州张克明、能实心巡查。使作奸之犯即时败露。亦属可嘉。该员原系候补直隶州知州。著交该督等、遇有缺出。即行补授。其二道坪站员定远县知县袁文焕、虽失于觉察但事发后即能会同迅使查拏。全获要犯功过亦足相抵著免其交部察议。巡役周伦奉差巡查据实首禀。并即酌量给赏。以示鼓励。　　

○定边右副将军明亮、参赞大臣副都统舒常奏、扎乌古为河西吃紧门户。经官兵尽行占据人心悉已动摇。是以纳木迪官寨。贼人于前晚自行焚弃。相近寨落一空。惟其上斯底叶安共有寨落三十余处。现在我兵拏栅。与阿尔古相接。虽有木城攩路。无难以次攻克、但西北一角。未及肃清即向南迳趋未免后顾可虞。应先于斯底叶安一路进攻随派令侍卫进财保、参领额尔伯克等、由扎乌古下压。副将全保、游击常格等、由琅谷冲进将斯底叶安、悉行占据因曲硕木寨落隐于西面山沟之内。未经扫除惟日斯满别起山峰。贼碉林立。现拟日内务期克取。则甲索以下。声势尤为联络。谕军机大臣曰、明亮等奏连日攻克日斯满以下山梁碉卡。并纳木迪官寨。斯底叶安一带地方。均已扫洗。览奏欣慰日内想早已得手。自可酌抽基木斯丹当噶一带防兵并为打仗之用。又据奏称我兵拏栅下与阿尔古相接。虽有木城攩路。亦无难以次攻克等语。而投番阿旺、亦供索诺木派人到阿尔古去把守。是其地尚系贼人所注意。明亮等当设法攻取。使贼失其所恃。官兵更可乘胜冞入。径攻甲索贼寨。擒获逆酋用膺茂赏。明亮等务须奋勉力攻。又据称、曲硕木寨。隐于西面山沟之内。未经扫除等语。其地仅止一隅。明亮宜即统兵扫荡。将河西一带。歼灭净尽以杜后患。且此处所得之纳木迪贼人先已焚寨而遁。而斯底叶安之贼又系望风溃逃固由官兵勇锐。贼众胆落不敢再支。但恐贼人见势难相抗。诡计弃寨潜避。让进官兵。贼或绕出我兵之后。计图阻截。于事甚有关系。不可不防。明亮等、必须将后路料理肃清。方为妥善。今明亮等一路。已由扎乌古山梁压下。便可直至河沿。与阿桂遥为声应。约会合攻。贼众自更难抵御。即西里科布曲之贼闻之。必更慌乱。阿桂自必克期得胜。伫盼红旗速至。　　

○河东河道总督姚立德奏、东省运河。本年轮届大挑。除下河厅属卫河。长流迅驶。不能煞坝兴挑。所有淤浅段落。前面系用船捞浚。仍照例办理外。查闸河以内。运河厅属、南旺济宁等处。地处上游。汶泗之水。首先入运。捕河厅属长河。汶水北行。为沙赵二水所顶。上河厅属临清一带塘河。系汶水入卫尾闾。汶水出闸。有卫水相抵。虽均不免停淤。而按土计夫。额用夫工。尚有节省。惟泇河厅属之彭口塘河。以及八闸内大泛口等处。本年伏秋汛内。山水屡次涨发。挟带泥沙。停积较厚。必须挑挖深通。以待来春重运。核其应挑土方。额募人夫。不敷办理。臣通盘筹画。裒多益寡。即以运、捕、上、三厅节省之夫。添给泇河。尚系土浮于夫。酌加添募。需费无多。即于该厅抢修项内。动给妥办。毋须另请钱粮。现在分派人夫。令将挑河器具备齐。用资力作。并将铜铅差民等船。严催飞挽。清理河道。以便堵筑南旺大坝。得旨、览奏俱悉。　　

○戊辰。礼部奏、皇太后万寿圣节庆贺礼。得旨、是。照例行礼。奉皇太后懿旨。今年停止筵宴。　　

