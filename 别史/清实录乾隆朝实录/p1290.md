<!-- { "loadSidebar": true } -->
○辛巳。谕、据杨锡绂奏称、东省之鱼台县土城。今秋被水淹浸。地势低洼。现在城内尚有停水。该县逼近微山湖。将来夏秋稍有漫涨。即难保其不再被淹。请于高阜处所。另建土城。以资保障等语。鱼台屡被水患。迁城高阜。系因时权宜之计。且兴建城工。亦可以工代赈。于灾黎自属有益。但杨锡绂暂署抚篆。不能始终其事。鹤年现已起程来京。应俟鹤年到任后。令其相度情形。妥协筹办。其另摺所奏、荆山桥河身淤浅。出水甚少。以致滕、峄、等县积水难以宣洩之处。今岁孙家集黄流漫溢。淤垫河身。致荆山桥下过水不能通畅。自宜设法疏浚。俾附近田庐。永免淹浸。著总河白钟山、亲往悉心查勘。奏闻办理。　　

○谕军机大臣等、据黄廷桂奏称、额敏和卓遣子素赉璊、至哈密请兵救援。伊保护游牧。与贼相拒。静候大兵前往等语。额敏和卓拒贼固守。甚可嘉予。著加恩封授贝子伊子素赉璊、著赏给公品级。以示奖励。现在傅魁已抵哈密。马得胜亦陆续领兵至彼。即著傅魁选兵五百名。带同素赉璊、驰赴额敏和卓游牧应援。务将莽噶里克、设法擒拏。倘兵力不足。即著额敏和卓、带领属人。同傅魁回至哈密。俟大兵到彼。再行办理。　　

○又谕、此次擒拏青滚杂卜、喀尔喀贝勒车木楚克扎布。奋勇效力。其和托辉特贝勒旺布多尔济、公多尔济车登、率领属人。奋力追捕。俱属可嘉。贝勒车木楚克扎布、著加恩晋封郡王品级。旺布多尔济、多尔济车登、俱赏戴双眼孔雀翎。以示优眷。仍俟成衮扎布、造册到日。交部议叙。　　

○兵部议准、福州将军新柱等奏称、福州驻防汉军。现遵例更换满洲。其参领防御等官。原由该处补放一经更换。则伊等已无职守。若拘于成例。不准出旗为民。未免生计维艰。应令在京有坟茔产业可依者。其子弟俱随父归旗。如在京实无族属产业可依。准其出旗为民。从之。　　

○加赈山东济宁、金乡、鱼台滕、峄、等五州县。本年水灾饥民。　　

○壬午。谕、前据陈宏谋奏、湖南武陵县知县王粤麟、因访查浮尸。直至黔省镇远县。提取船行号簿。核出船户姓名。起赃获盗一案。当经降旨、令将王粤麟送部引见。向来外省地方官。往往各分疆界。遇有命盗等案。因无缉凶之责。遂不过以验报通缉了事。王粤麟如此留心设法侦缉。俾被害沈冤。得以昭雪。江湖凶盗。不致漏网。甚属可嘉。王粤麟已加恩以知州用。此案题本到日。仍著交部从优议叙。以示奖励。直省州县官。若皆能如此实心任事。则有犯必惩。宵小歛迹。何患道路之不肃清耶。著传谕各督抚、留心体察。果有如此竭力办公之员。将伊实迹声明具奏。并转饬所属、俾各知所奋勉。　　

○谕军机大臣等、昨降旨令傅魁带兵赴援额敏和卓。并与额敏和卓密商、办理莽噶里克事宜。今据雅尔哈善奏称、莽噶里克、发兵二百名。往助额敏和卓等语。又与昨黄廷桂所奏。情形不同。但素赉璊来时。并未言及莽噶里克助兵之事。或因伊子白和卓、未遣归巢。故有此举。实则首鼠两端。难以遽信。著传谕傅魁俟见额敏和卓时。密与酌量情形。如莽噶里克易于擒拏。仍遵前旨办理。即助兵属实。亦系因救子起见。且伊于和起被困时。情罪可恶。不得少为宽假。若果有效顺之心。尚可暂为覊縻。俟大兵至彼。再为办理。惟听额敏和卓、相机酌定。傅魁接到此旨。迅速前往。毋得迟误致失机宜。　　

○又谕、内大臣博勒奔察赴乌里雅苏台。拣选索伦兵丁。前往西路进兵。著先派兵五百名。交与侍卫顺德讷。即速驰赴巴里坤。听候调遣。　　

○户部议覆、云南巡抚郭一裕奏称、滇省每年盐税银。除起解正课各项外。以余银三四百两。支给书巡工食。每多不敷。因思商人运盐到者。一年之内。迟速多寡。难以概定。应请每年以一千五百二十两供支。遇闰加徵银一百二十六两。倘有余。另于额外盈余项下。据实造报。应如所请。著为定额。从之。　　

○兵部议准、安徽巡抚高晋奏称、武闱乡会试、头二场合式生兵。例于左右两颊。用印记以杜顶冒。但头场印面后。计至三场点名时。将及经旬。非惟保护维艰。亦且观瞻不雅。应请改印于左右两小臂。从之。　　

○直隶总督方观承奏、直属官驼。已尽数解交山西转解。南巡需用驼只。臣于房山一带煤驼、并张家口外商驼内。购得膘壮者一千只。已敷武备院咨开之数。毋庸添用车辆。得旨、甚妥。　　

○副都统衔管理台站永兴奏、各台站军器甚少。应酌量添设。查自张家口外。第一台至十台。并腰站共十七台。额设弁兵二十二人。旧定撒袋止十二副。自第十一台至第二十九台。并腰站共二十七台。额设弁兵十七人。旧定撒袋止七副。俱不敷用。请各添鸟枪五杆。撒袋五副。每撒袋一副。弓一张。腰刀一把。箭三十枝。其旧存撒袋等项。有朽敝者。自行修理。并令喀喇沁章京、不时操演。臣及管理赛尔乌苏台站之理藩院司员。于每年巡查台站之时。顺便阅看。得旨、如所请行。　　

○授諴亲王允秘嫡子弘畅、和亲王弘昼嫡子永璧、为未入八分奉恩辅国公。庄亲王允禄庶子弘曰□融、为二等镇国将军。　　

○予故宁夏将军和起、祭葬如例。加赠一等伯。谥武烈。入祀贤良、昭忠、二祠。以其子和隆武、承袭一等子。　　

○癸未。谕、额驸色布腾巴勒珠尔、著赏给公爵。戴双眼花翎。在御前行走。　　

○又谕、黑龙江右翼副都统雅图、现在患病。且不胜副都统之任。著解任调理。所遗员缺。著德禄补授。熊岳副都统佟海所遗员缺。著常青补授。　　

○谕军机大臣等、陕甘两省、调赴巴里坤豫备进剿马匹。现在想应陆续分起解送。自宜严饬员弁。沿途上紧餧养。缓程行走。以保膘分。大兵未到军营之前。马匹计必先抵巴里坤。若专委解送弁兵。恐启贼人窥伺之心。致有疎虞。已降旨雅尔哈善、令于巴里坤以内。择地牧放。留心防范。俟大兵到日。按人分给。既可无误军行。又不致有疎失。并著传谕黄廷桂、一体悉心办理。严加戒饬。务期周密稳固。以防盗窃等弊。　　

○又谕、北路军营大臣。应分驻地方。办理事务。科布多地方。著唐喀禄、阿桂、驻劄办事。并著郡王品级车木楚克扎布同往办理。舒明、阿兰泰、著随同副将军成衮扎布、在乌里雅苏台军营办事。　　

○甲申。上诣皇太后宫问安。　　

