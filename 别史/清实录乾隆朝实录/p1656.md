<!-- { "loadSidebar": true } -->
○丙子。谕军机大臣等、开泰等奏、金川土酋郎卡。滋扰党坝。各土司前往援助。已将所侵儿麦让地方夺回。现饬守备温钦等、诘责查办一摺。未免先事豫设调停之见。于办理机宜。未能领会。前该督等、于乾隆二十三年。奏金川与革布什咱结亲构衅之事。杂谷。绰斯甲布。两路进攻。屡经传谕。不必绳以官法。惟有以蛮攻蛮之策。或相机令绰斯甲布。小金川。分据其地。而彼时开泰。岳钟璜。不能体悉朕旨。未免意存姑息。是以但取解纷了事。以致养成骄纵。此时郎卡初为土司。即已垂涎党坝。其明验也。殊不知此等鼠子野心。即使目前诘责认罪。又安能保其永远。受约安静乎。土司内如革布什咱。党坝等类。其力之强弱虽殊。然皆可借此以为狼酋之敌。如果因其挟仇攻击。竟将狼酋吞噬。岂非策之最善者。著传谕开泰等、现在断不可有先事部署官兵。协力佽助之计。致涉张皇。所有邻近各蛮土兵既集。或即协力剿除。分有其地。止可听其各自为计。番境转可相安。倘各土司不能并力剿除。而郎卡仍怙恶不悛。有必须另行办理者则亦非该督提等、以川省绿营官兵。所能任其事。开泰等临时据实奏闻。候朕酌办。此时止须静以听之。不可调派纷纭。徒骇番人观听也　　

○又谕、昨明瑞等奏称、哈萨克复来塔尔巴哈台一带游牧。请于来春前往驱逐收其人口牲只。业经降旨允行。但近据旌额理等奏、左部哈萨克努尔赉遣使入觐。又有乌尔根齐城哈雅布。奇齐玉斯别部之巴图尔亦遣使前来。伊等因见右部哈萨克入觐得沾恩赏故相率仿傚。念其远来归附。自必照例宴赉。是来春正值伊等内向之时。忽闻收其游牧。恐外藩愚顽。转生疑惧。即迟至明年冬后年春。再行驱逐。亦无不可著传谕明瑞等、将收取牲只之处。暂停办理仍照前次晓示逐回　　

○丁丑。上诣皇太后宫问安　　

○幸瀛台　　

○谕、德尔素现在患病。著解任调理。赫赫。年逾七十。不必管理副都统事务。仍留内阁学士之任。余著照旧供职　　

○军机大臣等议准。古北口提督色克慎奏称、营马分给兵丁拴养。倒毙赔补艰难。致多缺额。请嗣后各营马。照向例收集本营。交参将游击等派员监管餧养。每年出青时。于节省马银内。支领买补缺额。从之　　

○己卯。谕军机大臣等、据尹继善题参。夏廷来抽灭印领盗用空白。冒领兵米一千数百石。现在逃脱一案。已有旨将游击张大成等革职审追矣。即此一事。而江南文武吏治。其废弛竟不可问。营。县。同城。乃于支领兵米。一任匪徒包揽侵蚀。漫无稽核。已出情理之外。既经发觉。又不将要犯夏廷来迅速拘拏。以致兔脱。该文武员弁。玩误已极。不但如本内所谓如同本偶而已。著传谕尹继善、务将逸犯夏廷来躧缉到案严审定拟。立置重典。以照炯戒。现在该犯曾否就获。其中有无员役通同作弊。并作何办理之处。著一并速行据实奏闻。寻奏、夏廷来。现于江宁城拏获。讯据冒领兵粮属实。除提集营县书役。严审定拟外。所有侵亏米。责令该管各官。先行赔补。得旨、好。从来无此振作爽快事矣　　

○户部议覆。山西巡抚明德奏称、平垣营分防兵。应给马匹料豆。向例于蒲州府仓。收贮永济县额徵豆数内支领。查该营兵粮。经前抚臣鄂弼奏准。就近于分防之平陆等县。常平仓谷关支。令原解之猗氏、虞乡、永济、三县。照额折徵。移解买补在案。此项料豆。自应画一办理。请将永济县应解蒲仓支给营马料豆。嗣后与米一并改徵折色。解交分防各县。买贮给领等语。应如所请。仍令该抚酌定价值。报部备案。著为定额。从之　　

○庚辰。上诣皇太后宫问安　　

○幸瀛台　　

○谕曰、庄有恭、因前在学政任内。于丁文彬一案。有应完按年罚扣之项。数年来节次已交十之三四。念其历任巡抚。俱能奋勉出力。所有未完银六万余两。著加恩一并豁免。以示奖励　　

○谕军机大臣等、据理藩院奏、翁牛特王布达扎布等呈称、该旗被民隐瞒地亩。经官清查。感戴天恩。愿将余地进献一千顷等语。此项地亩。派官清查。原为分给该旗无业贫人。以资生计。伊等果能查明均分。俾得安分度日。咸至丰足。朕甚嘉悦。著传谕布达扎布等。此项余出地亩。不必进献　　

○军机大臣等奏、内阁所藏宝谱一卷奉旨照满汉合璧修造。皇史宬。盛京。亦令照式办理。查盛京藏贮十宝。其玺谱序文。亦止有汉文。如仍兼用清文。应复行用宝。始可修造。请派内务底官员。携带纸张前往。会同该将军。监看用宝。得旨、盛京所藏宝谱。及将军印谱。均令查取前来　　

○以吏部右侍郎恩丕。为锦州副都统　　

○辛巳。以热河副都统额勒登额为正黄旗护军统领署兵部右侍郎托恩多兼镶黄旗蒙古副都统。兵部左侍郎永宁。兼正红旗汉军事都统。镶红旗汉军副都统倭盛额。为盛京副都统　　

○壬午。上诣皇太后宫问安　　

○谕、今年京师诸物价昂各大臣官员等、应扣俸项已施恩展限一季诸王等借俸罚俸等项应行坐扣者亦著于明年春季免其全扣仍支给一半于下季扣抵其竟不得俸银者如庄亲王果亲王。罚俸一年之处著施恩免其半年　　

○以陕西河州镇总兵存泰延绥镇总兵福宁对调　　

○癸未。皇太后圣寿节遣官祭太庙后殿　　

○上诣寿康宫行庆贺皇太后礼王大臣于慈宁门众官于午门行礼　　

○奉皇太后幸寿安宫侍宴　　

○甲申。上诣皇太后宫问安　　

○幸瀛台　　

○谕军机大臣等、胡宝瑔覆奏、现办豫省民田道路沟洫一摺其经理甚为妥善。国家虽久停力役之征。而开挑沟洫。实为农田之利。通力合作。亦小民所宜自为谋也。今豫省每一州县。开沟十数道至一百数十道不等。田沟因有业户路沟亦傍民田民间业佃就地施工用力甚便而其事易集行之已有成效直豫地属接壤。乃近年以来。偶值雨水稍多遂至积潦弥漫皆由各该地方官平日不能留心讲求及至被水成灾又不亟筹疏洩殊不思沟洫深通不特有水之年可资宣洩即雨泽均调之岁更可资灌溉之益。著将胡宝瑔此摺钞寄方观承令其阅看董率所属仿而行之实因利利民之道也　　

○又谕曰、扎拉丰阿奏称、乌梁海内大臣察达克等自备资斧。前往办理库克新伊亦领兵五十名。前往侦探策应等语。此次察达克。办理库克新。因库克新。原系伊部落人等。逃入俄罗斯。又指伊等名目为匪。是以自请往办。原不藉扎拉丰阿之助。乃伊复请自行领兵前往。徒觉张皇。于事无益。著成衮扎布等速行传谕停止　　

○又谕曰、永贵奏称、外藩所市鹰犬等物。及回人等贡献者。因为数颇多。特交护军参领松年。由驿驰赍等语。近因新疆赍送官物。或有鹰犬之类。官兵等藉端骚扰曾降旨命督抚等查参。又军机大臣议。嗣后新疆年贡。仍由驿弛递。其随时微物。如鹰犬之类。俱于赍送金玉之便附来。俱经准行。著传谕永贵等、此等寻常贡物。不必多为购办。或有需用。候行文知会。再为附便赍送。不必特派人员。以致滋扰。仍通谕各驻劄大臣知之　　

○大学士等奏、各省督抚。庆贺皇太后万寿本章内。于钦惟后皇太后徽号。俱用黄签书写。其恭遇后缮写之处。未能画一。请嗣后恭进皇太后万寿贺本。于恭遇后。俱用黄签敬书徽号。从之　　

○赈恤甘肃狄道、皋兰、金县、河州、靖远、渭源、陇西、宁远、会宁、通渐、平凉、镇原、泾州、镇番、武威、永昌、平番、中卫、摆羊戎、西宁等、二十厅、州、县、本年冰雹霜灾饥民。并借给耔种　　

○乙酉。谕军机大臣等、今岁直属雨水过多。其偏灾地方。现已加恩赈恤。并酌量以工代赈。穷民自可不致失所。但明年正二月间。即届停赈之期。灾民口食。未免拮据。著传谕方观承。查明被灾较重州县之极次贫民。暨被灾稍重之极贫各户。有应行加恩展赈。以资接济者。速行查明。专摺奏闻　　

○又谕、今岁东省各属。泰安以南。收成尚属丰稔。其泰安以北。济南。武定。等属。未免有被灾处所。民力不无拮据。所有该处歉收地方。一切抚恤事宜。该抚现在如何办理。将来正二月青黄不接之际或有应行酌量加恩。以资接济之处。著传谕阿尔泰。速行确按情形。查明专摺奏闻　　

○封闭山西繁峙县。驼背梁。虎窖山。矿厂二座。从巡抚明德请也　　

○丙戌。上御乾清门听政　　

○以理藩院郎中伍勒穆集。为光禄寺卿　　

○丁亥。谕军机大臣等、成衮扎布等奏、乌梁海散秩大臣图布慎之子伊苏特。在额尔齐斯河渡口。见有兵马旗纛踪迹。此处向系哈萨克行走之路。恐因伊等牧群。被乌梁海窃取。或如巴鲁克之计图报复。亦未可定。自当加意防范等语。察达克等、曾请自行办理乌梁海库克新。今既有此等踪迹。当候信息明确。酌量行止。昨扎拉丰阿奏请领兵策应察达克等。已谕令不必前往。此次非专办库克新可比。著扎拉丰阿。同察达克等前往。于侦探策应之处。自可相资为用。再成衮扎布奏、伊犁彻回索伦兵。现在扎布堪过冬著传谕成衮扎布。有调用伊等之处。不过办给马匹。亦属便易。但此事究系传闻。仍俟查询明确即行具奏　　

○户部议覆。四川总督开泰奏称、绵州、射洪、盐亭、西充等、四州县。新开盐井一百十三眼。岁产盐三十一万七千八百六十斤。荣县、犍为、云阳等、三县。增煎余盐九十五万九千五百九十斤。请添水陆引一千零六张。应如所请。从之　　

○戊子。上诣皇太后宫问安　　

○幸瀛台　　

○皇十六子生。逾四年而毙。未命名　　

○谕、据铁保奏、巡察所属营兵。看得游击阿林泰。不能骑射。且办事迟钝。守备马升、骑射生疏已咨明总督。将此二员参奏等语。旗员补放绿营员缺。特因满洲人员。骑射素优。可作绿营官兵表式。并非欲令伊等在外安逸。徒占绿营之缺也。伊等自应加意勤习骑射。可以为法绿营。何至偷安怠惰。驯致骑射生疏。从前朕屡经颁发谕旨。即汉人身为武员。尚不应出此。况满洲乎在该管大臣等、理应不时查验。一遇此等人员。立即参奏。何以拘泥成例。直待将行军政时。始行参奏耶。阿林泰等身系游击。不能骑射。皆由平日任意懈弛不勤练习之所致。除将阿林泰、马升、著交部严加议处外。并著通行晓谕各省督、抚、提、镇务将所属武职。不时留心察阅。令其勤加练习。嗣后倘仍有此等不能骑射之人。不惟该员等罪无可逭。必将该督。抚。提镇等一并治罪　　

