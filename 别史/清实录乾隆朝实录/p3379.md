<!-- { "loadSidebar": true } -->
○又谕曰、福康安奏、现派成林恭捧御制诗敕谕。于八月初一日起程赍赴安南。又另片奏称、阮光平受封后、修表谢恩。若表文递至广东。为期未免太迟。已札会抚臣孙永清、拆阅加封驰奏等语。阮光平接奉敕谕后、具表陈谢。若递至广东、再行具奏。未免绕道迟缓。自应迳投广西、先交孙永清拆阅驰奏。但阅福康安摺内称、成林按程行走。如关外瘴气已消。约于八月二十后、方抵黎城。是阮光平于受封后、豫备表文。再择吉遣人赍送至镇南关。已在九月下旬。成林到彼后、面见阮光平、宣示一切。自必将该国王如何欢忭。及该国是否宁怗。明年何时即能起身情形。详晰先行禀知。孙永清可即派妥员、在镇南关等候。一俟成林禀到。可飞送孙永清处阅看。即成林之禀、系单禀福康安。孙永清即先行拆阅。一面加封具摺、由六百里驰奏。一面再咨会福康安。庶得信较速。早慰廑注。又本日朕行围。亲射鹿二只。著将鹿肉一分。赏给福康安。以示优眷。将此由五百里各谕令知之。　　

○户部议覆、两淮盐政全德奏称、定例每引加余息三钱。第各商办运。每引需成本十一二两不等。赶运紧急。多系借本接济。若仅得余息三钱。按月核算。每月不及三厘之息。殊属不敷。请嗣后如成本甚轻、给以二分之息。重、则给以一分之息等语。该盐政所请增数较多。臣等酌议。于原额三钱外。如成本较轻、每引余息加二厘。重、则加一厘。从之。　　

○是日、驻跸海拉苏台大营。　　

○甲戌。上行围。　　

○谕曰、冯光熊奏、勘得保定府属之清苑、安州、新安、雄县、河间府属之任邱、河间、献县、肃宁、阜城、景州、天津府属之天津、静海、沧州、青县、盐山、顺天府属之大城、武清、东安、永清、等处地亩。被淹成灾。自五六七分、至八九分不等。缘各灾户距麦收未远。农民薄有储蓄。复蒙恩赏口粮。先行抚恤。不至流离急迫。俟清查户口、分别极次贫民、核实给赈摘赈。所有续报东光、新城等、十五处。统归秋灾案内、分晰查办等语。本年直隶各府大田。本可望丰收。乃因夏秋雨水过多。河淀并涨。被涝成灾。地方较广。虽据冯光熊周历亲查。并遵旨酌给口粮。目下民情。均各安怗。但现距明岁麦秋尚远。恐贫黎糊口不继。朕心深为廑注。著交与刘峨、督率藩司、确查妥办。加意抚恤。向来各省办赈。多有本折兼放者。此次均著给与本色。庶灾黎不至觅食维艰。于生计更为有益。第恐直省常平社义各仓。不敷散给。著将北仓上年截存米十一万九千余石。概行赏给。倘尚不敷用。刘峨即行奏闻。再于通仓酌拨。该督宜董饬所属、实心经理。仍设法疏消积水。俾及时赶种秋麦。以为明岁接济。务使闾阎均沾实惠。元气速纾。以副朕轸念畿辅黎庶、有加无己至意。倘该督不能妥协办理。朕明春巡幸山东。经过直省各州县。见该处灾民、尚有菜色。则惟该督是问。　　

○又谕、据毕沅奏、湖北荆州府、地广人稠。讼繁政剧。为楚省难治之区。降调知府张方理、到任一载以来。尽心整顿。大有起色。且万城堤坝各工。皆系该员经理。现在江陵监利一带。秋深水落。即有续办要工。仰恳准令张方理、加倍捐复。仍留荆州府任。以收驾轻就熟之效等语。张方理、因前署山东济南府任内、承审孙家驷控案。不行据实查办。审理又复稽延。经部议降三级调用。不准抵销。处分较重。该督等奏请捐复留任。于例本属不合。姑念该员于荆州府任内、办理地方事务。尚为得力。且现有承办要工。未便遽易生手。张方理、著准其加倍捐复原官。仍留荆州府知府之任。但以应行降调之员。遽准留任。恐启外省夤缘趋避之渐。张方理、著仍带革职留任。四年无过。方准开复。　　

○又谕、据保宁奏、伊犁理事同知讷清额、不谙外任事务。于新疆情形。毫不知晓。请彻回京城原衙门行走等语。所奏非是。新疆地方。不愿前往者甚多。若伪为不能。该大臣等即行具奏彻回。适足以长其捏饰之风。如有似此之人。其员缺、应另行派员。将该员仍留该处。限以四年六年更换。方足以示儆。若官员内有不能事者、辄行彻回。岂大臣内办事不妥协者、亦将彻回耶。况讷清额、系新发往之员。自不能晓该处情形。该将军大臣等。指示训饬。伊自渐能理会。讷清额如果懒惰平庸。保宁理应参奏。今以不谙地方情形。辄奏请彻回原衙门行走。殊属错谬。保宁、著申饬。至伊摺内称年满回京人员内、有指名特行奏请补放者。尤属非是。由京发往新疆人员。至该处效力三五年、始行回京。如再发往。劳逸殊属不均。著将保宁所奏之讷清额、仍留该处。如系三年期满者。限以四年。五年期满者。限以六年。嗣后均著照此办理。并将新疆所有指名奏请带往人员。均著发回。其员缺另派员发往更换。　　

○又谕、据保宁奏、伊犁各营官兵。凡出差过十日以上者。请给予盐菜口粮等语。年来伊犁官兵。生齿日众。各差又俱紧要。若照例出差过一月、方给盐菜口粮。兵丁未免拮据。著照保宁所请。嗣后伊犁官兵。凡遇差遣过十日以上者。俱给予盐菜口粮。此项银两口粮。著即在彼处房租银、及仓贮斛口余粮内支给。　　

○谕军机大臣等、前因柴大纪种种贪婪不法。酿成滋事钜案。是以将伊子发往伊犁、给兵丁为奴。以示惩儆。本日据保宁奏、柴大纪长子柴际盛、已经解到。其次子柴际甲、尚未到遣所等语。柴际甲、于上年冬间、据琅玕奏、即行发遣。何以直至今年七月、尚未解到伊犁。非起解迟延。即属沿途逗留所致。所有沿途各督抚、著传旨申饬。仍即饬属速解。勿任再有延逾。并将柴际甲究在何处稽迟之处。查明据实覆奏。　　

○又谕、据巴忠奏、八月初旬、已抵前藏。即赴扎什伦布、与沙玛尔巴呼图克图相见等语。巴勒布所遣头目、献表纳贡。于七月十五日。已抵扎什伦布、谅巴忠断不能携带此项人等同来。巴忠倘拘泥前奏。迟留数日。俟伊同来。恐年终尚不能到京。著传谕巴忠、即将此项人等。仍交成德带来。务于十二月二十日内到京。与各外藩贡使。一体筵宴。毋致迟误。　　

○吏部议覆、吉林将军宗室恒秀咨称、吉林所属驿站官、助教、各二员。六年任满升转。仓官六员。三年任满升转。迟速未免不均。请照黑龙江仓站等官之例。俱改为四年限满。应如所请。再查盛京所属仓官十员。亦系三年报满升转。应一体改为四年之限。载入例册遵行。从之。　　

○湖广总督毕沅奏、荆州堤工。著重全在伏汛。与河工相仿。前奏定章程。藩司于每年奏销后、亲往查验。督抚于每年春汛前、分年轮往查验。尚未详备。请自明岁为始。即照河工例。于五月内汛水未发以前。总督亲往驻工防守。交白露后旋省。至春汛前、本无应办之事。奏销后、已入大汛。既经总督前往。则巡抚与藩司、均有地方事务。请毋庸重复前往。再查江陵监利沿江一带堤塍。应筑坝工。拟于九月初前往。详细确勘兴办。得旨、欣慰览之。　　

○是日、驻跸呼鲁苏台大营。　　

○乙亥。上行围。　　

○命留京王大臣、颁赐封安南国王敕印于太和殿前。安南使臣阮光显等、行礼祇领如仪。　　

○旌表守正捐躯直隶通州民智得兴妻王氏。　　

○是日、驻跸纳尔苏台达巴汉西大营。翼日如之。　　

○丙子。世宗宪皇帝忌辰。遣官祭泰陵。　　

○谕军机大臣曰、全德覆奏、恒宁册报四月销数。与省店寄回报帐。两不相符。将册帐粘签进呈。并称、江西本年春夏按照销数。应卖银一百五十四万余两。现尚悬欠七十九万两。何裕城摺内所云盐价十一万余两。或系恒宁于此欠项下通融那垫。且以五月销数、移入四月。则秋季又可移入夏季。辗转牵混。何所底止。又今年夏季、多一闰月。按月计算。所销尚未及额。何得援照三月一季之额。将多出者作为溢销等语。阅全德所奏。将何裕城摺内罅隙。层层指出。俱为有理。是此事不特恒宁捏报弊混、情节显然。即何裕城前奏、竟不免袒护属员。而臬司额勒春、并不据实查出。亦未免徇庇。俱有应得之咎。计此时书麟、业抵江西。自己传集众商。调齐案卷。逐一秉公查办。著将本日全德奏摺。钞录一分。并签出册帐。一并发交该督阅看。令其照全德所奏之处。逐条详细严查。如何裕城、额勒春、果有袒庇恒宁情弊。立即据实严参。外省督抚于交查事件。每存官官相护之见。想书麟受恩深重。谅不至稍涉瞻徇。自蹈咎戾也。将此由六百里传谕书麟、仍即速行覆奏。并谕全德知之。　　

○又谕曰、奎林等奏、台湾彰化县民陈报、杀死戍兵郭振生一案。因陈报曾借郭振生钱文。郭振生班满、欲回内地。屡次索讨。不能清还。遂起意用刀很戳、杀死郭振生。将陈报问拟斩决。请敕部议一摺。台湾甫经惩创之后。该处民人。自应倍加安分守法。今陈报□欠不还。已属理曲。乃因屡次逼讨。辄敢用刀很戳。致将郭振生即时毙命。凶顽残很。不法已极。奎林等于审明后。即应将该犯、一面正法。一面奏闻。何得复拘常例、请旨办理耶。奎林等何不知事理轻重若此。除将原摺交行在军机大臣会同法司即日核议外。奎林等、著传旨申饬。　　

