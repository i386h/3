<!-- { "loadSidebar": true } -->
○癸未。谕曰、阿哥等在书房读书。所以检束身心。自当出入有常。跬步必谨。如每月派祭奉先殿等事。原可循例径行。其余或有他故外出。必须以实奏闻。庶举动不得自由。且有合于出告之礼。今八阿哥以己事入城。并未奏知。又不关白师傅。殊属非理。且皇子每出。例派散秩大臣侍卫等护行。非惟体制宜然。亦所以致其防闲。使不得行止任情。趋于所便也。乃八阿哥仅带亲随。及园门护军数人。策骑同往。有何急务。而匆遽若此。纵不自重。其如大体何。率此以往。或相习效尤。无所顾忌。必将肆意游行。无所不至。且恐外间愚妄之徒。得以藉端诡遇。驯至结纳依附诸弊。皆从此隐伏。其所关系尤钜。不可不为先事之防。况阿哥等渐皆长成。尤宜慎于所习。即在书房。原非专事儒生占毕。惟当循循规矩。使心志不于外驰。且兄弟辈昕夕相聚。砥砺交资。尽化其畛域忮忌之见。亦甚有益。其阿哥等之未习职事者。固当以就学为先务。即如四阿哥。派管武英殿等处。六阿哥。派管内务府。绵恩阿哥。派管前锋统领。遇有应行事定。及有与同事大臣商酌者。自不妨各就官所办公。其无事之时。仍当日理常课。即文书画诺。亦可携至斋中。正复并行不悖。其他更不容稍有旷废矣。至于八阿哥进城之事。朕初亦竟不知。因近日派诸皇子。诣黑龙潭分班祈雨。八阿哥与十一阿哥同班。适伊二人下班之期。朕遣人唤至。传旨询及雨坛事。惟十一阿哥对答。始知八阿哥之私自入城。朕并非有意觇察。而其迹自然发露。得以因事提撕。小惩大诫。未必非诸皇子之福。在八阿哥惟当益深感惧。即众阿哥亦当共知奋勉。方不负朕教育成全恩意。若八阿哥谓十一阿哥讦发其私。隐怀嗔恨。此乃不明理之见。谅亦不出此。试思十一阿哥。当朕问及时。设稍为其兄掩饰弥缝。岂百欺父。若唤来面询。何能复隐。且朕非特慈爱诸皇子。为之杜渐防微。实敬念我祖宗贻泽之长。惟期世世子孙。永守无斁。因不惜谆谆教迪。诸皇子宜善体朕心恪遵朕训。志日笃而业日修复彼此相亲相爱。式好无尤方能永承福庆。至师傅为诸皇子授读。岂仅以寻章摘句为能竟不知随事规劝。俾明大义。而总师傅。则尤当尽心诲导。凡事纳之于善。勿使稍有过愆方为无忝厥职。今于八阿哥擅自出入一节。漫无觉察。所司何事。且朕昨岁。即闻书房中诸务懈弛乃总师傅从无人奏及一语。此非漠不关心。即系务为姑息。以致阿哥等不得畏惮。酿成此事。所谓爱之适以害之。又岂朕委任老成本意乎。若谙达等之不晓事理。自取咎戾。更不足责备矣。今已将八阿哥。及师傅。谙达。分别示儆。并为明切诫谕。令录一通。实贴尚书房。使皇子等朝夕观省。知所劝戒　　

○又谕今日各部旗衙门奏事甚少。又无引见人员。必系因正在祈雨之时。见朕望泽维殷。遂不欲以奏函烦渎。殊未能深体朕意。朕励精勤政。日以为常。兹当盼望甘霖。惟有益凛敬勤。期无丛脞。岂肯转因此稍图省事便安。著传谕各衙门。于应行奏办事件即行陈奏。毋稍壅滞　　

○又谕曰、永贵自署理伊犁将军以来。并未实心任事所办哈萨克马匹一案。伊明知巴尔品被人朦蔽。乃隐忍不奏经朕降旨询问。始行奏闻。又凉州庄浪兵丁应赔倒马银两。将并无干涉之热河官兵俸饷。一并扣存。亦未据声明具奏。是以令伊来京。自应即予革职。但永贵平日尚属谨慎。不至竟当废弃。永贵著加恩补授都察院左都御史。革职留任。效力行走。不准戴用翎顶　　

○谕军机大臣等、据阿桂、彰宝奏、都司苏尔相。赍送檄谕至老官屯。该处缅目诺尔塔。坚留该都司在彼。住歇五六日。等候阿瓦回信等语。并将诺尔塔缅字原禀。译出汉字呈览。所办殊未妥协。伊等既派该都司前往老官屯赍交檄文即应将如何告谕诺尔塔之语豫为指示。使苏尔相不致措词失体。任彼款留。方为得要乃伊等计不及此。仅将檄文交给递送。遂为了事已属非是。至诺尔塔所递缅字来禀。自应一并进呈。乃仅将译出汉字进呈。称其词语恭顺。殊不可信。必系阿桂、彰宝。因其蒲叶原书。别有肆谩之语。故隐匿不敢上呈。可见伊等意存粉饰惟图迁就完局率此以往。则一切边防事宜。皆任意装点。又将何所不至。阿桂等、尚得谓具有天良乎。至阿桂原因边务未竣。留其同彰宝商办。何以竟不前往永昌。就近面筹。乃安坐省城。惟恃文移往来商覆奏意何居。阿桂、彰宝、俱著明白回奏。仍将缅字原禀呈览。　　

○甲申。上诣畅春园、问皇太后安　　

○军机大等奏、守备承德。系从前已出天主教之人。今复入教。请将承德革职。销去旗籍。得旨、前因承德。情愿出天主教。将家中所供图像等物。尽行销毁。朕加恩赏给守备。今伊仍未出教。显系欺罔。应即正法。但承德蠢然一物。著免其死罪。交军机大臣、重责六十板。发往伊犁赏给厄鲁特为奴　　

○以直隶沧州城守尉多敏。为荆州副都统　　

○丙戌。湖北巡抚梁国治疏报。乾隆三十三年分武昌卫首垦下则地七十三亩有奇　　

○丁亥谕、此次天津接驾人员。据该部查开履历案情。朕详加检阅。其文职内。因事休致革职之高霔、李峰、孟承崶、崔方、韩何辰、李逢年、赵侃、杜宪、鲍祖干、任增、胡师亮等、十一员。武职内。因事革职之高宗瑾一员。著吏兵二部。调取引见。再降谕旨　　

○谕军机大臣等、据崔应阶等奏、查审台湾捏造匿名揭帖一案。已交军机大臣、会同该部速议具奏矣。此案尚系鄂宁在任时参奏。距今已阅年余有何难办情节。崦迁延若此之久。另摺所奏、审拟曾曰琇。陶浚。方辅悟等。亏那仓库各案。亦系上年夏间参奏之事。即或须提犯质讯不过台湾往返程期。数月可办。何至事隔经年。始行审结。殊不可解。崔应阶。平日尚能实心任事。不应怠缓至此著传旨申饬　　

○又谕、据阿尔泰具奏、竹巴笼地方。贼番抢劫巴塘副土司乌拉一案。此事先经常在等、于四月初六日奏到。经军机大臣议覆。令交阿尔泰等、查拏办理。乃距一月有余。始据该督等具奏。殊不可解。贼番于钦差住宿地方。敢于肆行窃劫。甚属可恶。该督闻报。自应一面具奏。一面选派弁兵。擒拏贼番。查追赃物。从重办理。以示惩儆。乃仅饬交巴塘正副土司。派兵查追。而所奏又在常在之后。董天弼。本系无能为之人。且不晓事理。不足深责。阿尔泰。素为历练。任事实心。何竟不以为事。迟缓若此阿尔泰董天弼。俱著传旨申饬。所有窃劫贼番著该督等。即速派员前往。实力严拏究治。不得仅委土司塞责。并将现在曾否获犯缘由迅速具奏。寻阿尔泰等奏、夹坝贼番未获。现派干练弁兵。督土司喇嘛访捕。并查夥党贼物获日定罪。报闻　　

○山西巡抚鄂宝疏报、乾隆三十五年分。绥远城右卫。认垦牧厂地三百二十二顷七十三亩　　

○戊子上诣畅春园、问皇太后安　　

○谕、据佛德回奏、王涛与揆义。黄肇隆。因借银不遂。挟有嫌隙情节。既有见闻。未行具奏。请旨严加治罪一摺佛德身任臬司。原有奏事之责。不但王涛与揆义等、索借挟嫌情节。明知其事。并不奏闻。即从前揆义与黄肇隆交结逢迎。款迹累累。事关本省官方不饬。司臬者岂得视同膜外竟尔讳匿不奏。是其。取悦同官。袒庇劣员。取咎益难自解。佛德著交部严加议处　　

○谕军机大臣等、据阿桂等查奏、军营箭枝火药。用存数目。请将所余火药铅丸拨给各营。以备兵丁操演之用等语。所办非是现在大兵虽彻。沿边一带。尚留黔兵驻守。原以缅匪狡恶难信不得不为意外之防。此项火药铅丸留贮永昌等处。自属有备无患。若付绿营操演。未得实济。徒尔耗费军储。岂不可惜。即谓火药难以久贮。原可随时酌量。出陈易新。至铅丸则更无虞经久。阿桂等何全然不知远虑。概以草率完事耶。缅子去冬遣人投顺。其情伪固不可知然甫经新街大创之后。尚可谓其窘迫求贷。及见我老官屯之兵。退回过速。彼已窥见端倪。而浑觉复归。益得悉我军中虚实。彼尚有何忌惮今既迁延半载。贡表不至。而于所许送还之杨重英等。久羁不遣。且诺尔塔。竟敢向我索还三土司。近又将赍檄前往之苏尔相。款留彼境。不令遄归。是缅匪毫无畏惧中国之意。其端已见。其情甚为可恶。阿桂等何竟懵然罔觉。于知彼知己之道。悉置不讲。昏昏如在梦中耶。且伊等果何所见。深信缅匪之必不敢复滋事。而于边防豫筹机要。并不注意耶。看来伊等如此行为。已狃于苟安迁就成见。平日专务因循。临事即不免意存文饰。所系甚大。今于火药一节。漫无筹画如此。其余防边武备。有名无实可知设缅匪复肆不逞。侵我土司边境。其将何以酌调剿击示之惩创。伊等或仍务为粉饰。亦止能掩盖一时安能保其久不败露。万一缅匪日益轻玩渐扰及腾越永昌诸内地。彼时其尚能匿不上闻乎。杨应琚等、覆辙具在。当知猛省。傥因此竟致贻误。即将伊等立寘重典。尚不足以蔽辜。且于事亦复何补。伊等纵不自爱惜。其如国是何。伊二人身膺重寄。不可稍存悠忽之见。阿桂或以为留滇专为缅匪檄文。冀其回书一到。苟幸无事。急图回京塞责。果尔。是其天良已泯。亦姑听之。若彰宝现任总督。一切边情军务。皆其专责。纵使丧良诿过。又将何所趋避乎。阿彰牢。俱著传旨申饬。仍将近日缅匪消息若何。及边境作何实力整备之处。据实速奏　　

○奉恩将军瑶璋故。无子以其弟承宗。袭职　　

○己丑。遣官祭关帝庙　　

○谕、朕爱育黎元。广敷闿泽。降旨将各省应徵钱粮。再行普免一周。湖南省在本年轮免之列。该省隶有苗民。其归化已久。一体输纳地丁银两者。已在蠲免之内。尚有乾州、凤凰、永绥、三厅。苗民杂粮二百八十三石三斗零。城步、绥宁、二县。苗米五百七十八石五斗零。每年俱徵收本色。此等苗民。向不完纳地丁。其应徵米粮。即与丁银无异。亦应照上届普蠲之例。一体蠲免。俾得同沾惠泽。该部即遵谕行　　

