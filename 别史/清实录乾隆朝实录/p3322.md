<!-- { "loadSidebar": true } -->
○谕军机大臣曰、孙士毅奏官兵连日乘胜剿杀。现已渡过富良江。克复黎城一摺。所办可嘉之至。不能笔宣。据称、十九日黎明抵富良江。先觅农船竹片载官兵百余人。与贼在江心打仗五六次。痛杀贼众。并夺取贼船一只。因船筏先为贼抢占。而沿江竹木。又被贼砍尽。不能径渡。因于昏夜之中。将觅获船筏。及抢得贼船一只。尽数配载。祇敷二百余人渡江之用。即令许世亨、张朝龙、尚维昇等、督率官兵三百余人。于二十日五鼓、直冲彼岸等语。此系从前西路用兵时。阿里衮救援舒赫德之策。孙士毅向在军机处行走。素所知悉。今用之甚为得当。此次官兵杀贼奋勉。可快之至。而孙士毅筹办一切。悉合机宜。更堪嘉奖。又据奏、官兵剿贼吃紧时。不令官兵割取耳级。致误追杀。是以歼贼甚多等语。所办更是。不料孙士毅以读书之人。竟能具此识见。朕览之以手加额。庆国家得一全材好大臣。较之平定安南。尤为快意。此次孙士毅带兵出关。未及一月。即能痛歼贼匪。收复黎城。实为迅速。且贼匪经此一番歼戮之后。魂魄俱丧。再行整师前进。势如摧枯拉朽。是办理安南一事。大局已定。成功业过大半。自无难克期蒇功。现已明降谕旨。将孙士毅先行晋封公爵。并赏给红宝石顶。一俟红旗奏到。再加赏四团龙褂及黄带紫缰四开禊袍、以昭懋赏。此事虽由孙士毅调度一切。而许世亨带兵进剿。亦属奋勉。已一并赏给子爵矣。至黎维祁于大兵将到之时。尚不敢前赴军营。直至收复黎城。夜间方来见孙士毅。看此光景。竟系一委靡不振无能之人。全仗孙士毅为之主持安顿。计发往敕印。此时自己接到。黎维祁袭封之后。又得天朝敕印崇封。自足以资镇抚。而孙士毅现筹诸务。皆能周妥。所有安设粮台、及添调官兵等事。著传谕孙永清、图萨布、即照孙士毅所奏、妥速办理。并传谕乌大经、即速沿途探听。自都竜带兵径赴广南一带会剿。富纲仍遵昨旨于都竜一带驻劄。遥为声援。不可拘泥前进。孙士毅办理此事。力肩重任。不避艰险。断无虑其半途而废。致滋疎纵。但用兵固不可稍存畏怯。然知进而不知退。亦非大将计出万全之道。现在黎城已经收复。复传旨将该嗣孙敕封国王。于天朝字小存亡。体统已得。兹阮惠畏惧逃窜。若仍在安南境内潜匿。自不难于设法围擒。以绝后患。倘竟潜逃入海。或窜匿附近他国。又不值以内地钱粮兵力。为属国搜缉逋逃。深入穷追。久耽时日。此事在他人、朕方加之策励。而孙士毅向来遇事勇往。为朕素知。又不得不豫为指示。俾临期有所遵循也。又据奏、黎维祁袭封后。请即赴京师谢恩等语。如阮惠等业已擒获。该国王无内顾之忧。即令其将国事略为安顿。俟五十五年亲自赴阙谢恩。恭祝万寿。若阮惠尚在潜逃。则黎维祁振作自强。以御外侮。不可轻离远涉。止须令伊子、或亲弟一人、代为赴京谢恩。此事就孙士毅奏到情形而论。蒇功全局。已有八分。明岁新正重华宫联句。已将此事命题。特一并谕知。该督自必同深庆忭。计期迅奏肤功。仰受渥眷。　　

○以狭西延榆绥道恩明、为甘肃按察使。　　

○戊戌。谕、前经降旨、直隶解到旗租银两。足敷普赏八旗兵丁一月钱粮。即行普赏一次。现在直隶解到租银。虽不足敷赏赉之用。但念该兵丁等、寒冬岁暮。生计维艰。著于节年积存项下拨补足数。加恩普赏八旗兵丁一月钱粮。俾生计益臻充裕。以示春祺锡庆。有加无己至意。该部即遵谕行。　　

○谕军机大臣等、据达福奏、格绷额到和阗后。有笔帖式代伊向阿奇木伯克迈玛第敏索借普尔钱文。经绵格询出。格绷额佯为不知。仅将钱文退还。并未究办。臣即告知塔琦。塔琦往巡和阗。锦格亦曾面告。亦未究办。请将此事交明亮查办等语。此事大奇。前据塔琦奏到。格绷额婪索伯克等银物一案。朕即降旨交塔琦审明定拟具奏矣。今览达福所奏。是格绷额所为。塔琦早有所闻。竟尔置之不办。若至和阗又复瞻徇。不肯彻底根究。亦未可定。明亮现办萨木萨克之事。不便前往。著交福崧速赴和阗。将格绷额所为。务须彻底根究。秉公定议具奏。此时塔琦若能逐一究明。据实办理。即行寄知福崧。令其回任。但达福人本糊涂无能。今览其所参。尚不致于荒唐。著将原摺、及朕所降谕旨。钞寄福崧阅看。令其认真查办。不可稍有偏袒。审明后亦著迅速具奏。　　

○又谕、据巴忠参奏庆麟占据唐古忒等处地方。挖河乘船游玩。并造园舍亭台。令兵丁等演戏各款。前因庆麟、雅满泰、办理巴勒布一事。错杂无序。而庆麟复敢于朕前饰词巧奏。已将庆麟革去公爵。降为蓝翎侍卫。尚未知伊如此妄为。今阅巴忠此奏。是治伊之罪。不啻上天示意于朕躬。实为可畏。但所奏各款内。如止于挖河造园演戏等项。不过年轻任性。犹不至关系紧要。倘有奸宿番女、并滥行贪刻之事。尤当从重办理。著传谕巴忠、抵藏时。严加审讯。若庆麟祗系年少习气。纵意游观。即在该处枷号示众。倘此外复有贪淫劣迹。即当奏明正法。巴忠务即审讯明确。据实奏闻。再巴勒布滋扰一案。皆因庆麟、雅满泰、种种办理不善。以致贻误至此。昨据成德奏伊等办理粮务。又复迟延怠玩。是以令庆麟在章京上效力行走。雅满泰亦降为头等侍卫。发往后藏办理粮饷。令巴忠于舒濂未到以前。接管驻藏大臣印务。今巴忠所奏。适与朕旨相合。现在雅满泰亦当审问。巴忠且不必往鄂辉成德处。帮办剿捕事宜。著即驻劄前藏。秉公办理一切。　　

○又谕、据巴忠参奏庆麟。摺内。有巴勒布于去岁呈请纳贡。该大臣等未经具奏等语。此事虽未知真假。如果属实。大兵至彼。或伊等又求进贡。亦未可定。鄂辉、成德、至彼时。不妨询问该头目。倘果有情愿纳贡之事。即为允准所请。此事更易完结。著传谕鄂辉等、妥为留心办理。　　

○又谕、据巴忠参奏庆麟各款。已降旨令其审明办理。但思驻藏大臣等、所住之房。后从前珠尔默特纳木扎勒所盖。原有园亭。并闻多裁树木。引水入内。后因入官。作为该大臣衙门。历任驻藏大臣、俱略为修葺。庆麟年轻。或更加以粉饰。尚无关系。即买松石等物。如系发银交唐古忒转买。亦属事之所有。著再传谕巴忠、庆麟、若止此数款。尚可毋庸深究。即将伊办理巴勒布一案、种多错谬。及迟误粮米等事。定罪完结。倘审有奸宿番女、及肆意贪刻各情弊。再行从重定拟具奏。至驻藏大臣二人。从前原系同住一处。自珠尔默特纳木扎勒起事后。将伊房屋入官。始分两处居住。若令照旧同住一处。则彼此商办事宜。以及稽查情弊。耳目较近。自更有益。著鄂辉、成德、巴忠等、于办理善后事宜时。将驻藏大臣等、仍令一同居住之处。一并入议奏闻。　　

○己亥。谕、据惠龄奏、湖北藩司衙门失火。烧毁科房七间。门房一间。文卷均多被焚。请将布政使陈淮交部议处等语。陈淮现在荆州办理工赈事务。其疎防处分。尚可从宽。陈淮著免其交部。其书吏人等、有无别项情弊。著该抚严行讯明。究拟完结。　　

○谕军机大臣等、从前驻藏大臣所居。闻系三层楼房。楼高墙固。即偶有意外之事。易于防守。而该大臣等同居一处。彼此商办事务。自有裨益。已令鄂辉等于办理善后事宜时。妥议具奏矣。至兵丁作为优人一节。尤大不可。驻藏兵丁特为防守地方。平日自当演习武艺。倘有不肖兵丁、私学唱戏者。大臣等尚宜严禁。岂可反令改作优伶。此不过该大臣等不理政事。徒借此消遣烦闷耳。试思驻藏不过三年。便当彻回。何闷之有。即或间居无事。令兵丁等学习骑射。演试枪炮。不惟可以消遣。并可操练兵丁。何念不到此。而徒以游戏为事耶。嗣后该处除商民唱戏。毋庸禁止外。倘该大臣等、仍有听兵丁演戏者。朕必从重办理。又六月内因庆麟服满演剧一款。尤为不堪陋习。况庆麟于六月服满。而令兵丁演习。系在伊服满之前。岂复尚有人心者乎。再噶布伦索诺木旺扎勒、辱骂达赖喇嘛。并向巴勒布商头哈瑚、苛索物件。以后巴勒布起事。索诺木旺扎勒、畏惧服毒身死一款。倘索诺木旺扎勒、果有向商头苛求情事。以致结仇起衅。现虽其人已死。而其子亦断不可录用。此事务当彻底清查。且索诺木旺扎勒、如何辱骂达赖喇嘛。如何向巴勒布商头索取物件。必有闻见之人。即伊服毒而死。亦是否确有证据。一经查察。无难悉得实情。此案俱系巴忠参奏。巴忠不可以虚为实。欲践前言。亦不可有意消弭。复图见好。现在审讯此事。亦无甚紧要。鄂辉、成德、竣事后。必回前藏。俟伊等到时。会同巴忠、秉公逐一查办。不可稍有瞻顾。尔等若不据实具奏。经舒濂至彼查出。恐不能当其罪也。　　

○予故多罗恒郡王永晧、祭葬如例。谥曰敬。　　

○庚子。谕、热河满洲官兵、自驻防以来。历年已久。生齿日繁。而此数年一切官差。均各勤勉。著加恩嗣后伊等、每季应得半分米折银。每石著照一两四钱折给。　　

○谕军机大臣等、昨因琅玕奏、浙省岁时丰稔。谷价平减。请不拘年限。乘时采买。以补仓储等语。所办甚是。已降旨通谕各督抚、酌量情形。仿照办理。本日据浦霖奏、湖南中米价自一两一钱四分、至一两四钱八分。甚属平贱。民间穑事屡丰之后。盖藏本属充盈。现遍行出示晓谕。一切概从节俭。以期家给人足等语。湖南省屡岁丰收。米价一律平减。若不豫为调剂。恐有谷贱伤农之虑。朕意若该省仓储正须买补。为数较多。自应先尽本省采买。若本省仓储本属足数。或采买无多。可以接济邻省。则湖北、安徽、江西三省。本年被水之区。收成不免歉薄。而该三省又皆地居湖南下游。一水可通。脚价亦不至多费。著传谕毕沅、书麟、浦霖等、即彼此通盘札商。如湖南米石充裕。可敷就近何省采买之用。即酌量数目。先咨会浦霖查照。再派员赴湖南采办运回。则各省仓储、既可乘时补足。而湖南亦不至有谷贱之患。自为一举两得。若湖南仅敷本省买补。而江西、湖北、安徽、无须采买接济。则又当据实奏明停止。此事惟在各督抚等、体察情形。随宜妥办。不必因有此旨。稍存迁就也。　　

