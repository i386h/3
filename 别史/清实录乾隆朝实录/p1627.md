<!-- { "loadSidebar": true } -->
○又谕曰、叶启丰奏、部院堂官于京察前。各将司员分等密陈一摺。意以事属无裨。何不明请停止。而乃隐跃其词。以谓似应裁酌。更当如何裁酌耶。上年吕光亨条奏、原为甄别人材。立法不嫌详备。既以核属员政守之贤否。兼可觇堂官衡鉴之公私。且恐举察时。各部或因兼摄大学士。及尚书一二人为政。而侍郎等辄谓不能自主。未免退而藉口。是以敕议允行。昨阅各该堂官所奏。仍系大同小异。于察典实无所增损。已欲降旨罢其事矣。盖京员办事一堂。优劣原所共见。与外省情形不同。无论正卿等、本不敢任意自专。侍郎等亦无从争衡高下。即使果有力能主持之大学士。尚书。料侍郎等亦不过人云亦云。随声附和而已。倘遇同堂实有瞻徇枉挠情弊。侍郎等据实指参。岂非朕所深望而不易得者。然试问卿贰中。如恩丕。彭启丰。程景伊。观保。张映辰辈。又何能独具卓识。起而佐其不逮乎。是密陈既不足备参稽。则公察自当一循旧制。以省繁文。至其中激扬。或不能允当。待引见定夺。亦自不爽矣。所有京察前一年各堂官密陈司员贤否之例。著停止。叶启丰摺并发　　

○是日、驻跸思贤村行宫　　

○癸巳。上遣侍卫五福、赴胡杨庄。皇太后御舟问安　　

○谕、前因直属办理车辆。地方胥役人等、不免从中滋弊。是以降旨。改令大粮庄头拴车备用。今据主观承奏称、恐有以民车冒充官车。串通影射。请定稽查之法。以杜弊端等语。所奏甚是。著照所请行。但地方有必需办车事务。虽不能不雇诸民间。必当严定章程。始有稽核。在庄头固不得包庇民车。冀免差役。而地方官亦不得一任胥役。混行拏雇。嗣后著该督随时察核。年终将用过车辆数目。汇摺具奏。庶民车不致扰累。于官民均有裨益　　

○是日、驻跸赵北口行宫　　

○是月。江南河道总督高晋奏、臣送驾后。回至徐州。即赴毛城铺之唐家湾。相度情形。查唐家湾引河内。间有淤滩土埂。应一律挑除。已饬道厅赶办。臣复由黄河挨查两岸。遵旨将应行落低之坝。展宽之河。详细勘估。俟秋汛后儹办。惟西坝落低四尺。及坝下展宽之河。最关紧要。已派员分段承修。勒限报竣。报闻　　

○闽浙总督杨廷璋奏、臣送驾后。即驰赴海宁。至塔山查勘坝外涨沙。标记三处。均有增涨。至老盐仓一带柴塘。工长九百四十五丈。已修过二百七十丈。其未修者。现面谕海防道赶办。务于秋汛前。一律修固。塘外遵旨安设竹篓。以护塘根。可无矬蛰。再前修竣之柴工。近日蹲矬一二三尺不等。因少用腰底面桩。不能签钉。现在拆修之柴工。俱加增桩木。修筑坚实。以免渗漏。至旧大石塘。未筑坦水之处。俱遵旨增建条右坦水。以期塘方巩固。报闻　　

○河东河道总督张师载、山东巡抚阿尔泰会奏、上年汛水异涨。细察情形。恩县四女祠。向有滚水坝一座。下有支河。系减洩漳。卫、汶、异涨之水。惟坝门仅宽七丈。宣洩不畅。请并支河一律展宽。以资吞纳。又鱼台县西堤。辛庄桥北。旧有洩水口二处。秋水涨时。分洩入昭阳。微山。二湖。春间堵闭。蓄水济运。每年需费既多。而口门日刷日深。在运河既难以节制。两湖受水过大。亦非长策。请另择就近坚硬处。建滚水坝一道。既可一劳永逸。入湖之水。亦有节制。从之　　

○陕甘总督杨应琚奏、安西府境当冲要。额设差马百匹。不敷供应。向在提标五营内酌拨。今已分驻巴里坤。乌噜木齐。安西城守。兵数无多。马数亦减。查安西营属之百齐堡。设把总一员。兵一百名。马六十匹。该处并非要隘。请移拨安西府城。以供差遣。从之　　

○四川总督开泰奏、查松潘。建昌等处各营。及佐杂官分驻地方。皆以堡为卫。或石或土。岁久未修。半就倾圯。而工程零星。未便动帑。查宝川局钱。有应出易以平市价者。原议库平纹银一两。给钱九百五十文。较市价为多。各铺户希图余润。竟有将所易钱文。潜运他省者。虽行严禁。阳奉阴违。因饬成都府官为设局。仿常平仓平粜例。视市价随时量减。自上年六月。至本年三月。计盈余银五千两有奇。除支给一切人工饭食。及倾销等项。又于官地修建房屋二十余间。为往来差务公廨外。尚余银二千余两。请将此项银。嗣后俱存贮司库。以为修葺松潘建昌等处各堡之用。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百五十九


大清高宗法天隆运至诚先觉体元立极敷文奋武孝慈神圣纯皇帝实录卷之六百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。五月。甲午朔。谕曰、鄂尔奇达逊。经朕施恩在乾清门行走。甚为奋勉。新来之厄鲁特。即能如此。殊属可嘉。伊本系台吉之后。本日拏获叩阍之人。亦甚勇往。鄂尔奇达逊。著加恩赏给三等伯爵　　

○赈恤安徽寿州、凤台、凤阳、怀远、泗洲、盱眙、五河、七州、县、及凤阳、长淮、泗州、三卫、乾隆二十六年、被水灾民。并蠲缓额赋有差　　

○是日、驻跸紫泉行宫　　

○乙未。上至涿州。哈萨克陪臣阿塔海等入觐。于涿州城南。跪迎圣驾。赐冠服有差　　

○谕军机大臣等、今日行次涿州。甘霖沾足。雨势甚为溥遍。前过山东。泰安一带。土脉微觉乾燥。农田尚需雨泽。著询问阿尔泰。数日以来。东省各属。曾否得有透雨。速行查明奏闻。以慰廑念　　

○赈恤长芦属沧州、南皮、盐山、庆云、青县、衡水、海丰等、七州、县、及严镇、海丰、芦台、丰财、富国、兴国、济民、七场、乾隆二十六年。水灾灶户。并蠲缓额赋有差　　

○是日、驻跸涿州行宫　　

○丙申。孝诚仁皇后忌辰。遣官祭景陵　　

○谕曰、方观承因蠡县逆犯刘起凤一案。请将该县刘苞丽革职。该督及臬司道府。一并交部严加议处。该犯从前既曾持刀入城骂街。犯案惩治。此等恶匪。自应严加约束。毋许出境。乃该犯复远赴新城地方。持镰叩阍。则该县之平日不能约束。咎实难辞。刘苞丽。著革职。留于直省差遣效力。俟数年之后。如果奋勉。该督再行请旨。方观承等、皆系统辖之员。所属地方辽阔。其查察未周之处。尚属可原。俱著从宽免其交部　　

○是日、驻跸黄新庄行宫　　

○丁酉。上回銮　　

○诣安佑宫行礼　　

○幸圆明园　　

○贵州都匀府麻哈州属乐平长官司土官宋潢因病告休。以其子圣宣。袭职　　

○戊戌。谕、今日顾济美奏请貤封。并舍图肯等为游击任景代请貤封二摺。均著照所请。准其貤封。第念内外臣工。得遇覃恩。据情奏恳。非格于定例者。其事率宜允行。惟是京员三品以上。例得自请。余俱由吏兵二部查核汇奏。而外官文自藩臬。武自副参以下。一一皆以专摺具奏。待朕降旨。陈牍纷繁。殊于政体未协。自后除督、抚提、镇等。仍循例自行摺奏请旨外。基藩、臬、副、参、以下各员。著详报督、抚、提、镇。核明与例相符。汇齐贝奏。仍敕交吏兵二部。核覆准行。则大员具候朕裁。众职亦均归画一。将此通著为例　　

○己亥。上幸同乐园。赐哈萨克陪臣阿塔海等茶果　　

○谕、今岁乡试届期。所有各省正副考官。著将应行开列人员。照例通行考试。以备简用。该部即遵谕行　　

○谕军机大臣等、今日马负书奏、诏安县讹造谣言。居民惊窜一摺。此事前经杨廷璋等奏到。当即传谕。令其实力严查速缉。今已逾时。首先倡言之人。曾否就获。一面即具摺覆奏。此案如初发时。及早根究。要犯何能兔脱。若迟延至今。尚无端绪。而办理过事张皇。必致奸民益坚其潜踪匿迹之谋。而无辜亦转多株累。岂戢匪安良之道。盖此等狡狯伎俩。急则决计远扬。缓或端倪易露。尤当从容体访。相机躧缉。此时该县已经革职。道府等亦当遵旨严行查参。该督等、可于各员缺。慎择明敏干练之员。先行接署。设法。妥办。务期缓急合宜。俾该犯不得骩法漏网。方为允协。将此再行详谕该督等知之　　

○庚子。谕军机大臣等、明瑞奏称、永贵等所定各城满洲。索伦兵数。喀什噶尔。二百一十名。叶尔羌。阿克苏。英吉沙尔等处。各一百四十名。必致离其本旗。难资管辖。查换班满洲兵。每旗正数。皆一百五十名。请按满洲兵六百。索伦兵三百正数。喀什噶尔、派满洲兵二百。索伦兵一百。叶尔羌、阿克苏、各派满洲兵一百五十。索伦兵五十。英吉沙尔、派满洲兵一百。索伦兵一百等语。前永贵将各城兵数。琐细分派。已觉过当。今明瑞又斤斤较量。所奏亦未明晰。此项官兵。非尽驻劄本城。兼有台站卡座差遣。即令稍为拨补。亦无不可。著传谕明瑞等、彼此通融商酌。不必过于拘泥　　

○以故贵州思州府属都坪司土官何道煌子型。袭职　　

○辛丑。皇太后自水程回銮。上至黄庄问安。奉皇太后居畅春园　　

○谕、八旗都统、副都统、虽有一二品之分。然与尚书侍郎无异。俱有管理旗务之责。理宜和衷共济。都统之缺。或有以王兼摄者。盖因一时不能得人。于诸王内择其能事者。命其管理。此亦旧例。欲王等习学事务之意王等理宜尽心旗务。不可倨傲。大臣等、亦不可谓其占据升途。但日久风靡。二弊皆所不免。再王爵虽贵。若居都统之任。即与都统无异。岂可以王爵自大。或副都统内。有不晓事之人。妄为逢迎。及参佐领趋奉謟媚。不但于旗务无益。于国家体制。亦有关系。大非朕简用诸王之意。嗣后王等兼摄都统。但依都统职分。尽心旗务。以副朕简任之意。将此通谕八旗知之　　

○又谕曰、吴达善参差。永北镇总兵何灿斗。向参革知府马淇珣、借银索债。彼此龃龉兼有违例坐轿。考拔徇私。岁修汛房。滥派夫草。纵令弁兵饮酒宿娼。并增减买卖价值。罔利情事。请革职严审等语。总兵系专阃大员。理应洁己奉公。为营伍表率。乃行事种种卑鄙营私。至于此极。实属深负委任。何灿斗。著革职。交与该抚。并案内有名人犯。一并严审究拟具奏　　

