<!-- { "loadSidebar": true } -->
○谕军机大臣曰、阿桂等奏赏给绿营兵丁银两一摺。内称、兵丁等偶因猝被水灾。房屋漂失。荷蒙格外体恤。恳求叩谢天恩等语。荆州此次被淹较重。兵民等荡析离居。朕心为之恻然惕然。特发给帑金。命阿桂前往。会同该督等、详悉查勘。加意抚绥。目下积水早已消涸。兵丁等经抚恤之后。即或元气不能遽行全复。而一切居住房屋。自必逐渐修建。此时约有几分光景。阿桂等亦当查明详晰奏闻。及阅本日奏到各摺。俱系寻常覆奏。及代为谢恩之件。而于兵丁居住、及生计情形。竟未叙及。岂不知朕轸念灾区。无时或释耶。著传谕阿桂、即将荆州现在兵民房屋修建约有几分。及舆情是否安辑之处。据实奏闻。以慰廑注。本日镶蓝旗将荆州送到之骁骑校观布等、带领引见。当令军机大臣询问一切。并著将原片发交阿桂阅看。至另摺奏、询据舒常、陈淮称、解员熊泗、官册履历内开年五十六岁。与该员在闽省所供年七十一岁之处不符。或系因讳窃饷鞘之案发觉。私自增添。希图问拟罪名。得以援例收赎等语。官册履历年岁。止有以多报少。从无以少报多之事。即人之年貌。亦系早衰者多。老健者少。一见无难立辨。若云熊泗希图收赎。私增年岁。李侍尧等又何德于熊泗、而豫为之地步乎。即熊泗实年七十余岁。在楚居官。恐以衰老勒休。隐瞒年岁。容或不免。然亦不过隐瞒四五岁。断不能添至十六岁之多。且陈淮亦未见其人。即按册派往也。所谓错中错。诈中诈矣。必系陈淮于派委时。并未亲加验看。仅照官册点派。此等饷鞘要件。理应遴选强干之员护解。方无贻误。况军饷尤关紧要。而楚省佐杂甚多。岂无年力富强可派之人。乃陈淮既不能慎派于前。又复支饰于后。其伎俩能于朕前弄巧耶。再近日屡据庆麟等奏报、后藏胁噶尔之围已解。巴勒布贼众退遁二站。后又有千余名。由列子陆续渡河。前至萨喀等语。看来贼众无能。若竟退归巢穴。转难深入穷追。今乘其自来。正俟待我兵至藏。痛加歼戮。使之畏惧乞降。永靖边隅。著将庆麟等近奏之摺。并所降谕旨。一并钞寄阿桂阅看。将此由四百里传谕知之。　　

○以大理寺少卿蒋曰纶、为光禄寺卿。　　

○辛卯。谕军机大臣等、前因阮惠等虽已让出黎城。而嗣孙尚无消息。恐我兵彻回。阮惠等复乘虚攻抢。并将黎氏子孙、全行戕害。反贻后患。谕令许世亨带兵数千。直至黎城。督饬该国人众。将首恶设法擒获。以期一劳永逸。今据孙士毅奏、安南各厂。现有起兵随同嗣孙第三弟黎维祇、来至谅山。会同潘启德进剿之信。黎维祁现已出山。第该嗣孙潜匿已将一年。毫无展布。现虽纠聚该国义民。意图恢复。其成败尚未可知。孙士毅以各关隘官兵。与其驻劄本境。暗为黎氏糜费钱粮。并须内地兵力。护送嗣孙眷属出境。不如建竖旗鼓。出关进讨。捣穴擒渠。所见甚正。孙士毅既胸有成竹。力肩钜任。自请出关进剿。则此事竟交与该督一手承办。庶呼应更灵。蒇功自速。该处现有潘启德等、纠集人众。立图恢复。而陈名炳系攻打谅山之人。又已畏威投顺。现又据富纲奏、都竜、保胜、两处土目。均集兵聚粮。协同剿贼。可见该国人心尚思黎氏。今见总督亲自督兵进剿。声势壮盛。自必更踊跃前驱。协同官兵。直抵黎城。办理更易集事。惟计日盼望捷音速至耳。　　

○又谕、前经屡降谕旨。指示雅满泰办理口粮。原为豫备添兵之用。现在贼已陆续退去。无须调遣多兵。前藏办出之粮。已敷四月之用。雅满泰岂无见闻。即此项粮石、尚且不能用完。后藏更何须此许多粮畜。且后藏与萨喀相近。贼匪由胁噶尔彻退。复由列子前至萨喀。现在贼势如何。该第巴等能否抵拒。理应详悉奏闻。乃摺内并未声叙。转将添办粮饷、及交给廓尔喀檄谕。烦琐叙入。抑何糊涂至此。再仲巴呼图克图、所称不领价值。亦因闻达赖喇嘛之言。不得不照样呈请。然达赖喇嘛所办粮石、支用若干。仍降旨照数给价。仲巴呼图克图所办粮畜、岂有转不给价之理。总之内地兵丁赴藏。如携带口粮用罄。先尽前藏所办之粮。按日给发。仍须节省。倘前藏粮石、又复渐次用完。再将后藏此项存粮、陆续接济。支用多少。照数给价。此时尚不必尽数采买。雅满泰何俱未经见及。著传旨严行申饬。并寄知鄂辉等、于到藏时。再向仲巴呼图克图等、明白晓谕。此事原为保护尔等。即备办兵丁粮饷。仍系官给价值。并非勒派办理。庶伊等无知之人。不致稍有疑虑。　　

○壬辰。上御懋勤殿。勾到湖广情实罪犯。停决斩犯十六人。绞犯十三人。余八十二人予勾。　　

○谕、据庆桂等、奏、奉天所属等处。自六月至七月、＜雨澍＞雨屡降。广宁等七城被水。成灾五六分不等、应行赈济豁免之处。容另行查明办理等语。本年雨水过多。奉天所属广宁等七城地方被灾。殊堪悯恤。自应妥为接济。无致失所。著交庆桂等查明被灾人数。应行酌借口粮蠲赈各事宜。照例即行办理。但黑龙江偶被水灾。早经具奏。何以庆桂等迟延至今。始行查明具奏。其应行赈济之事。尚未即办理。仍称另行请旨。更属拘泥。庆桂等著饬行。　　

○谕军机大臣曰、惠龄奏报襄河一带水势堤塍各情形一摺。内称天门、潜江、二县。夏间被水田地。先经查明俱已涸出。补种秋粮。现在天门县被冲田地。禾稻已经收割。惟潜江一县带淹之感林黄景等垸。秋后水涸。甫经补种襍粮。今复被水淹冲。当即飞饬臬司李天培驰往。督率地方官填筑溃口。酌量抚恤等语。此次襄河水长。虽已在寒露之后。现在节过霜降。水势消退。自必甚速。第潜江一县。夏间曾经被水。甫经补种秋粮。又值襄河水涨。复被淹浸。情殊可悯。著传谕阿桂、毕沅、于荆州事略定后。顺道前赴潜江。会同详悉查勘。该处积水是否业已疏消。其应如何酌加抚恤之处。一面奏闻。一面妥为办理。以副朕轸念灾区至意。又据毕沅等奏、安襄郧道萧应植、陡发风痰。请解任调理等语。萧应植详报患病。适当襄河水涨之际。该处一切查勘抚绥。正需人料理。恐萧应植或系有心规避。藉词捏饰。亦未可定。并著阿桂查明该员患病是否属实。倘系藉病推诿。不准遽行回籍。应责令该员协同查勘被水各处。将应办各事宜全行完竣。再准回籍。将此传谕阿桂、毕沅、并谕惠龄知之。寻阿桂奏、潜江县被水。随涨随消。惟补种荍麦襍粮。间复被淹。计成灾不过一隅中之一隅。现在毕沅已赴该处查办。又毕沅奏、萧应植陡发风痰。详请解任。系在襄河水涨以前。实无规避捏饰情事。均报闻。　　

○又谕、征剿巴勒布贼番一事。川省距藏窎远。派给官兵口粮。势不能多为裹带。且从前藏内用兵时。于该处就近采买。具有成案。庆麟等于此事初起时。并不仿照办理。竟思将办粮一事。诿诸内地。及经降旨训饬。又不将给价采买之处。善为晓谕。惟知催令速办。类于纷纷搜括。似此次派兵前往。非爱之而转以累之。殊属不晓事体。试思番众等如果知大兵赴藏。系为保护伊等起见。所有储蓄、即应及早供输。何待庆麟等分派。乃直至此时始行认办。可见其贪利见小。并非出于情愿。巴勒布不过么＜麻骨＞小丑。现已纷纷远遁。大兵一到。即可克期蒇事。岂有数月之久。尚不能完竣之理。现在官兵前往。既各有裹带口粮。而前藏办出稞麦。业可供三千官兵四月之用。昨据雅满泰奏、于后藏办粮一千二百石。计亦足敷月余。以贼匪情形而论。不特雅满泰续备口粮。可以无需支发。即前藏所备稞麦尚属宽裕。鄂辉、成德、到彼后。务将剿杀贼匪各事宜。妥协速办。虽不可将就了事。致彻兵后复生事端。然亦须通盘筹画。总期于四五月之内。回至打箭炉。不可因藏内现备粮石宽裕。多耽时日。以致唐古忒人等、供应日久。粮食告乏。渐至市价增昂。或生怨望。所关甚要。鄂辉等、均系特加委任之人。不可不善体此意。再现在赴藏之屯练降番等、俱系曾往台湾剿贼之人。该屯番等由川省赴闽。所过州县、皆系内地。各州县等、因其剿贼出力。沿途宽为应付。如折给夫价等事。自所不免。而督抚等又以其远涉随征。量加犒赏。亦属事之所有。计每人所得不下百金。此次赴藏。一出打箭炉。俱系穷苦番地。于口粮之外。并无例外得项。该屯番等、因赴台湾获利。而此次不能一律另有赢余。或不肯出力。甚至藉端扰索。亦未可定。著传谕鄂辉、成德等、务当严行约束。恩威并用。勿任滋事。并著鄂辉、张芝元、向其明白晓谕。以上年前赴台湾剿贼。所经俱系内地。不特屯番等各沾余润。即如鄂辉、张芝元、带兵之员。得项亦较宽余。现在前往西藏。所经多系番地。番众贫苦。安能有例外供支。该屯番等惟当恪遵条约。仍前奋勇杀贼。迅速蒇事。皇上自有重赏。不可因此次未获余润。稍生懈怠。至庆麟等于办粮一事。虽节经严饬。并令善为晓谕。但恐庆麟等、俱不晓事体之人。未能宣达朕意。巴忠到彼后。务即向该处噶布伦、及喇嘛、唐古忒人等、剀切传知。以庆麟等经理不善。业经降旨严饬。现又谕令带兵大员、严约兵众。勿许滋事。并赶紧办竣。以免伊等多费供给。其所办粮石。目下虽已豫备。将来大兵遄彻。已用之粮、照数给价。余剩之粮、仍行给还。使知朕爱护伊等、曲加体恤。不肯稍有苦累之意。自必益怀感激恭顺。方为妥善。　　

○癸巳。上御太和殿视朝。文武升转各官谢恩。　　

○谕、据全德奏、两淮商人呈称、本年楚省荆州被水。堤塍冲漫。该处为行销淮盐纲地转运所资。情关休戚。情愿公捐银一百万两。稍助工赈之需。请于运库解部项下。先行借支。自来年己酉纲起、分五年带纳归款等语。荆州万城堤溃决被淹。早经发帑赈恤。修筑堤工城垣。以资保障。兹据该商等具呈恳请捐输。情词恳切。著照所请。准其于运库借支。分年带完归款。并著加恩交该盐政查明捐输各商。送部照例议叙。湖北为淮商销盐之地。向有匣费陋例。为数不赀。今已清查严禁。地方官吏、不敢复行扰累。商人等盐引畅销。永免需索。每年所省浮费。较之此次公捐之数。不啻倍蓰。是以俯如所请。至长芦、山东、河东、广东、浙江等处。非两淮可比。若因淮商现在捐输之举。纷纷吁请。转非朕体恤各商之意。著传知各该盐政、俱毋庸代为陈奏。　　

