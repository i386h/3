<!-- { "loadSidebar": true } -->
○甲戌。谕军机大臣等、经略傅恒、自抵云南。诸事顺利春间雨水应时。可望丰收。傅恒等拟早为进兵。迅速成功。现在陆续派往之索伦等兵。计其程期。八月初间。始能全到。稍稽时日。日今各起兵丁。虽不能趱行。若按起添五十名行走。十起即可先到五百名。如此各兵得及早到彼一切置办。亦可从容。但加添行走。直隶、河南、地方宽平。车马富裕。自能办理。湖广、贵州、云南、地方窄狭若多添人。恐难行走。著速传谕吴达善、良卿、明德、将能否加添行走之处即行定拟速奏。并传谕直隶总督杨廷璋、河南巡抚阿思哈、早知豫备。明德酌量如可加添。即一面具奏一面知会吴达善、良卿妥办。俟明德奏到时。再自京加添启行。并将此传谕经略傅恒知之　　

○江西巡抚吴绍诗疏报、乾隆三十二年分、新建、靖安、万载、临川、崇仁、广丰、铅山、弋阳、乐平、上犹、安远、瑞金等十二县、开垦老荒、续荒、及额外新生田、地、山、共一十七顷三十六亩有奇　　

○乙亥。谕、昨崔应阶奏报、剿获台湾匪首黄教等一案。已有旨将出力首先擒捕之革道张珽、守备蒲大经送部引见。今据崔应阶、将在事各员勤惰。分别奏闻。知府邹应元参将王介福二员。悉力追捕。备尝劳瘁始终奋勇不懈。著交部议叙。其游击陈玉书剿贼争先。屡著功绩。副将戴廷栋、协力搜擒。身先士卒。俱著一并送部引见。蒋允焄、到台任事未久。毋庸议叙。至副将刘奇伟、系偏裨大员。自用兵以来。并未亲身统领杀贼。知县陶浚、尤有地方专责。乃平时既不能严缉奸匪。临时又不能勇往办理。以致么＜?麻骨＞小窃。稽诛至数月之久。今匪众虽悉就擒。而二人之罪。实不可逭。该督仅请褫退。何足示惩。刘奇伟、陶浚、俱著革职。发往伊犁效力赎罪　　

○谕军机大臣等、朕日前计算索伦兵全抵云南之日。未免稍迟。令每起添兵五十名。十起即可早到五百名。但湖广贵州、云南、地方窄狭。或者艰于行走。因降旨。询问吴达善、良卿、明德、但计伊等奏到。尚需时日。因思于现在解送每起兵丁内。酌添三十名。通共不过三百名。伊等应付车马。无甚难处。且可不必候伊等奏到。即自五月初五日为始。于应行起程兵丁内。每起添兵三十名送往。吴达善、良卿、明德奏覆到日。若谓可添五十名。再为添派著传谕直隶总督、河南巡抚、将各站应备车马。早为豫备毋误。并传谕经略傅恒知之　　

○又谕、据崔应阶奏、查察剿捕台匪案内文武各员勤惰一摺。多有未当之处。已于摺内批饬。并降旨交部分别办理矣。至摺内称余文仪、参酌勤劳。吴必达、愧惧奋勉。皆不合事理。显欲为伊二人周旋解释。已属非是。甚至请将庸懦无能之副将刘奇伟、仅予革职。知县陶浚、从宽勒休。处分尤属姑息。此案黄教、以么＜?麻骨＞小窃。本不成事体。祇因地方文武养痈成患。及事发又复因循退诿。致鼠党窜逸稽诛。屡烦督策。数月之久。匪众始悉就擒。自当统核案内各员弁、前后所有功过。据实分晰查办。无纵无遗。以昭劝戒。如刘奇伟、陶浚之始终玩误。全不知奉职急公。此而不予以重惩。何以使服官者。共知彰瘅。崔应阶、欲以革休了事。岂整顿积弊之道。已谕部将刘奇伟、陶浚革职。发往伊犁效力赎罪矣。海外民情刁悍。惟在地方官实力振刷。控驭有方。庶足永资宁谧前此贻误各员。既以积习不堪。漫无整顿。致滋事端。此次大办以后。必须极力整饬。一挽颓风。俾守土公营各员。从此共知悔悟。不致膜视误公。奸民亦可因此知所畏忌。不敢效尤犯法。若稍意存宽假。岂所以惩既往而儆将。崔应阶平日办事。尚知轻重。何竟错谬若此。著传旨申饬。至陈玉书、戴廷栋及前旨送部引见之张珽、蒲大经、俱俟伊等应办事竣之日。再行给咨赴京。不必汲汲令其全行起程。将此详谕崔应阶知之。所有明发谕旨。一并钞寄　　

○又谕、据巴禄等参奏、独石口协领那广、于钦差大臣出口时。托病并不出迎。请将那广交部议处。那广身为协领。若平日管辖兵丁。操练有方。即偶因患病。未能出迎过往大员。亦属小事。申饬足矣。何至参劾。若平日不能训练。怠忽玩惕。则宜早为题参。又岂必因未迎钦差始行入奏巴禄等并未将那广平日训练兵丁如何之处陈奏。甚属糊涂。著传谕巴禄等将那广实系患病与否及平日居官如何。查明具奏　　

○丙子。上诣畅春园、问皇太后安　　

○还宫　　

○御乾清宫。召读卷官入。亲阅定进呈十卷甲第　　

○谕曰、萨喇勒之子玉鲁斯、下贱无福。不能承受朕恩。业经革职。但伊所袭伯爵。系萨喇勒前在军营奋勉朕施恩赏给之职。若竟停其承袭。朕心深为不忍。著加恩令萨喇勒之侄鄂勒哲依鄂罗克伊呼承袭。并著在乾清门行走　　

○谕军机大臣等。据德风奏宣城县武生李超海呈出文稿。语多悖谬。妄诞不经。随将衣顶褫革。移抚臣严审等语。李超海以微末武生乃因愤激不能上进。竟敢妄为著作。逞其诞词并有言称大明进士等字样。不可不严加治罪以惩恶劣著传谕富尼汉即速搜查该犯有无家藏狂悖不法字迹。严行审讯。按律定拟。具奏。毋得稍存姑息　　

○又谕曰、良卿覆奏、查办兆杰亏空银两一摺。所称应循例移咨。无庸重复具奏之语。甚属非是。良卿办理此案时。兆杰既经审明定罪。即应将追赔各项。分晰据实奏闻。乃始则仅以咨旗了事。及该旗具奏。经朕传谕查询。始行奏覆。乃云无庸重复具奏。试思此语。岂令明白回奏者对君之体。既已舛误于前。复敢饰词文过。其办事不能切实。为不通幕宾所误。即此可见。所有兆杰名下例应上司分赔银五千二百余两。及无可著追银五千六百余两。俱著良卿一人全数赔缴。不必令各上司摊赔。将此传谕良卿知之　　

○丁丑。上御太和殿传胪。赐一甲陈初哲、徐天柱、陈嗣龙、三人进士及第。二甲任大椿等、五十人进士出身。三甲戴求仁等、九十八人同进士出身　　

○幸圆明园　　

○谕、刑部议覆广东省何长子奸污十岁幼女。致己母廖氏、服毒身死。比照妇女与人通奸、父母羞忿自尽例拟绞。又称二罪相等。从一科断。合依奸十岁以上幼女、虽和同强论律。拟绞监候一本。拟议甚属错谬。何长子之母谬氏。因伊子奸污。幼女事败。潜服毒草殒命。是该犯罪不可逭。全在致毋戕生。其奸污幼女一节。转属罪之轻者。该部乃援此为定罪正条。且比照妇女与人通奸父母羞忿自尽之例。拟以绞候。曾不思此例。乃措被奸妇女之父母而言。与何长子奸人女而致令已母畏惧自毙者。情事绝不相蒙。何得谬为比附。况定例过失杀父母者。即应绞法。诚以为子而伤亲至死。虽事出无心。亦不可一息偷生人世。若何长子罪案。较之过失杀。孰重孰轻不待再计而决也。明刑所以弼教。此等败伦伤化之徒不使早正刑章。则所为弼教者安在。且依经定律。其理本属相通。春秋著许世子止之条。义例具在。特罪其不亲尝药。即难逃一字之诛。刑部堂官中。岂无读书通义者。何竟漫不思省。而引断纰缪若此耶。设以为该犯之母已死非命。不忍复以其子立寘重典。此则不明大义。庸愚姑息之见。司刑者岂宜出此。所有此案定拟失当之刑部堂司各官。著交部严加处。都察院、大理寺、向惟随众画诺。而退有后言。至此等败伦关化之事。反置而不问。则何用其会议乎。亦著交部察议此本著发还另行核拟具奏。并将此宣谕。中外问刑衙门知之　　

○谕军机大臣等、梁翥鸿回奏、范宜宾所奏明善家人王二、需索逼命各情由一摺。据称涂国玺、自刎后即平复。据供称、明善家人。并无王二。亦无需索情事。该把总妻子。现在淮城。并未随往仪徵。那得有看守之事等语。所奏既得之涂国玺亲供。自为可信。但称涂国玺。因一时发躁自抹。平日并无他病。尚知自爱之语。殊不可解。涂国玺闻人指名撞骗。仅属虚无影响之谈。并未至情势穷迫。而其人又且素无疯疾。何以遽玺轻生。且又称尚知自爱。更不应糊涂若此。其中情节。殊难凭信。朕办理庶务。事无大小。总期得实。从不肯颟顸了事也。著传谕梁翥鸿、将涂国玺因何自刎情由。讯究明确。即速据实覆奏。毋得稍有隐饰回护　　

○又谕、前据范宜宾奏、巡视南漕御史明善家人王二、勒索漕规银两致涂姓把总自刎身故一摺。朕以范宜宾既飞章劾奏。自必实有指据。而梁翥鸿身为总漕。近在淮城。岂竟漫无见闻。何以不行入告。因降旨令其明白回奏。今据奏称、本年二月准巡漕明善朼称、把总涂国玺、派来巡捕。为人谨饬。忽于本月十三日晚。潜往对河饭店投宿。夜间用刀自抹。查该把总别无事故。想系疯痰所致。随将涂国玺彻回讯问。据供、因听说有人指伊名撞骗。一时发躁抹脖。旋已平复并据该总漕查询明善家人内并无王二亦无需索漕规情事。而把总涂国玺妻子现住淮城并未随往仪徵那得有看守之事等语。涂国玺自刎。虽属有因。但该把总至今现在。且据供称、明善家人并无王二。而该把总妻子。又未往仪徵。则所为需索逼命、及看守家属之说。俱涉荒唐。范宜宾前此何以言之凿凿。殊不可解。朕办理庶务。总期核实。事无大小。务使水落石出。以定其虚实是非。从不肯颟顸了事。著传谕范宜宾、将原奏情节。实系得自何人。有何确证。即行据实核奏。毋得稍有含糊隐饰。梁翥鸿摺、并钞寄阅看　　

