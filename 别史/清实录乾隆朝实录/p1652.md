<!-- { "loadSidebar": true } -->
○又谕曰、海明等奏称、此次换班官兵。有健锐营前锋参领纳晋泰等六员。系乾隆二十三年随征效力。后又留驻防二年。骁骑校布勒库等十二员。亦效力五年。请旨议叙。以示鼓励等语。大功告成。凡换班官兵。俱系驻防。非出兵可比。即有分外出力人员。特请议叙。不过量拔一二。以励其余。若概行保送。则缺少人多。亦与伊等无益。此次所奏尚系出兵人员。纳晋泰等六员。著送部引见。布勒库等十二员。著以应升之缺即用。嗣后如专系驻防人员。俱照北路军营之例办理。可传谕驻劄厄鲁特回部各大臣等知之　　

○刑部等部议覆、湖北布政使沈作朋奏称外省督。抚。指驳各案。除案情重大者。应令核转之知府。赴省审理外。其寻常命盗事件。祇諵原审州。至县。省。委员会审如无出入。即由附省知府审转。仍许原审知府列衔倘原审错谬。将率转之知府。及承审州。县。一并题参又降级留任处分。向例无级可降微员。文职将俸银分为十分。每降一级。扣一分。武职则将俸银全扣。事同一体。而文武悬殊。请嗣后文职微员。遇降级留任处分。亦照武职例办理。均应如所请。从之　　

○以户部右侍郎钱汝诚。兼署刑部左侍郎　　

○加赈顺天直隶所属霸州、保定、文安、大城、涿州、良乡、固安、永清、东安、香河、宛平、大兴、昌平、顺义、三河、武清、宝坻、蓟州、宁河、滦州、昌黎、乐亭、清苑、安肃、新城、望都、雄县、安州、高阳、新安、河间、献县、阜城、肃宁、任邱、交河、景州、东光、天津、青县、静海、沧州、南皮、盐山、庆云、津军、成安、广平、大名、元城、宣化、万全、怀安、张家口、丰润、玉田、冀州、南宫、新河、武邑、衡水、隆平、宁晋等、六十三州、县、厅、本年被水雹霜灾饥民。分别蠲缓应徵额赋　　

○旌表守正捐躯之江西湖口县民周俨妻彭氏　　

○辛亥。以故四川建昌道属前后山土司罗苏衣弟士英、袭职　　

○蠲缓江苏清河、安东、铜山、邳州、宿迁、睢宁、海州、沭阳、昆山、新阳、娄县、南汇、奉贤、青浦、大河、镇海、金山等、十七州、县、卫、帮。本年水灾。新旧额赋有差　　

○壬子。军机大臣等奏、伊犁当勘定之初。为新疆总汇。奉旨设立将军。一切管辖地方。调遣官兵。自应酌定成规。臣等谨议。凡乌噜木齐。巴里坤。所有满洲。索伦。察哈尔。绿旗官兵。应听将军总统调遣。至回部与伊犁相通。自叶尔羌。喀什噶尔。至哈密等处。驻劄官兵。亦归将军兼管。其地方事务。仍令各处驻劄大臣。照旧办理。如有应调伊犁官兵之处。亦准咨商将军。就近调拨。开明职掌。载入敕书。从之　　

○以原任礼部侍郎徐以烜。原任兵部侍郎张映辰。署内阁学士　　

○癸丑。谕军机大臣等、本年秋审。由缓改实人犯。如直隶则有张悦、于大小、刘可兴、陈正、里建、宗三、李天玉、王六、张四、阎三、王九成等、十一案。江苏则有赵兰生、王阿三、赵勷、朱种史、牛伢、金珠等、六案。此等罪犯。俱系情节重大。非窃匪拒捕伤人。即淫凶因奸毙命。或家奴犯主名分攸关。或逞忿谋殴。情罪狼戾。自当即正典刑。共昭惩创。乃俱拟以缓决。必待定谳改正。督抚等慎持通省宪纲。以法无可贷之狱囚。冀为稍缓须臾。自博虚誉是长奸顽而挠国宪。于辟以止辟之义安在。方观承。陈宏谋等、在督抚中扬历已久。更事亦多。何屡至轻重失伦若是。殊非朕委畀封疆明罚敕法之意。著传旨申饬　　

○兵部奏、向例奉天、宁古塔、黑龙江等处。发遣人犯。由兵部发往西安、荆州、杭州、成都等、满洲驻防省城。分别当差为奴。此项匪犯。集聚一处。每难约束。查现在直隶、江宁、山西、山东、河南、甘肃等省。俱设满洲驻防。请嗣后奉天等处遣犯。轮流编发各省安插。无庸专发西安等四处。从之　　

○甲寅。谕、本年浙省。秋初曾被风潮。收成不无歉薄之处。现今收漕在即。各州县交纳米石必须一律乾圆洁净。闾阎诚恐艰于完纳。著加恩将杭嘉。湖。三府属。所有应徵漕粮。准其籼粳并纳红白兼收。俾小民易于输将。以示体恤。该部遵谕速行　　

○又谕、据额勒登额等奏、普宁寺工程告竣。新添千总。兵丁等。请照守护热河之例。给予地亩等语。普宁寺千总。兵丁。既同守护热河千总。兵丁。一体当差。著施恩照例。给予养赡家口地亩　　

○谕军机大臣等、昨步军统领衙门奏、有通州饥民张二等四十余人。哀号求赈。讯供住居小海子村。因歉收难度。向州官求赈。不能办理等语。今岁直属州县所有被灾之处。屡经降旨加恩抚赈。重以截漕五十万石。发帑八十万两。俾资拨用。又有常平社仓等项。为借种平耀之需。在京五城平粜米豆。自闰五月至今未停冬月煮赈又于在城十厂之外。增添各乡五厂。并倍给日发米石。如此叠加筹画。凡系直属近光之民。其沾恩较之各省。不啻倍蓰。苟有人心。自当共喻。即或生齿繁衍其间自不乏无知之徒。有司等宣布德意。亦应实力经理。并随时明切晓谕。使知感恩守分。共乐安全。何至有饥民哓哓赴控之事。此等虽属一时乌合无赖。其中必有首先倡言邀约之人。理应严查重究。以昭惩创。然不肖愚氓。刁风固不可长。而地方官。于赈粜诸务或实有办理不能妥善之处。亦难保其必无。著详悉传谕方观承。令其体朕痌瘝在念。谆切委任至意。感发天良。殚心察核此时各属承办情形务令泽必下究。地方不肖胥吏。有应参奏者。即行参奏。但既有此等刁控之案。亦必俟究明处治之后。再行办理。不得以未经定案。遽将官吏参劾。致失弹压地方之道。现在张二等已押解通州。该督可于观音保。王检。二人。酌量专派一员。赴通秉公查讯。勿得稍有回护　　

○又谕、据舍图肯奏称、闻赫木地方。有偷薓人等、因派前锋章京。带领前锋。协同番役往拏。伊等擅将番役捆缚殴打。经总管什格拏获王惠等十一人。其余韩云等、现俱脱逃等语。此等偷薓重犯。舍图肯、既派官兵协同番役往拏。何以番被殴打。且致多人脱逃。著传谕舍图肯。将现在拏获之人。讯明伊等党羽若干。籍隶何处。现在逃往何方。逐细研究。交该地方官尽数查拏。勿使一人漏网。今奉天风气日颓。舍图肯身为将军。宜极力整顿。不可仍前废弛　　

○兵部议覆、漕运总督杨锡绂奏称、江南、浙江、二省。领运千总员缺。向分繁简。查现在情形。名实多不相符。江南省。江安粮道所属二十四繁缺内。如江淮卫三帮、九帮。淮安卫四帮。泗州卫前帮、后帮。庐州卫二帮、三帮。扬州卫头帮、三帮。丁力充裕。公事易办。均应改为简缺。至所属三十一简缺内。如江淮卫五帮。大河卫前帮。长淮卫二帮。徐州江北帮。长淮卫宿州头帮。二帮。或无屯田。或屯田居黄河两岸。须干员经理。均应改为繁缺。浙江省、九繁缺内。如杭州卫头帮、二帮。丁力可支。亦应改为简缺。其十二简缺内。如处州卫前帮、后帮。严州所帮。嘉兴白粮帮。皆丁疲难佥。亦应改为繁缺。仍照例繁缺在外调补。简缺归部铨选。应如所请。从之　　

○赈恤浙江仁和钱塘、海宁、余杭、石门、桐乡、安吉、归安、乌程、长兴德清、武康、孝丰、山阴、会稽、萧山、诸暨、余姚、上虞、杭州、湖州等二十一州、县、卫、所、仁和、曹娥、钱清、金山、青村、下砂二下砂三等、七场。本年水灾饥民灶户。并借给耔种　　

○旌表守正捐躯之广东海丰县民林景谟妻孙氏　　

○乙卯。谕、各省提督。理应节制各镇。向来补放时。亦并无奏请之例。独直隶古北口提督。每更新任。必自行题本请旨。故套相沿。甚属无谓。自后提督到任。即照各省例节制。所有题请之处。著停止　　

○又谕、向例各省城守尉。协领等。三年期满引见后。不再送部引见。伊等皆系驻防大员。其中岂无可用之人。若一经引见。不再送部。将终老于其任。臧否无由得知。今各省副将。三年期满。其有堪胜总兵之任者。由总督出具考语。送部引见。城守尉。协领等、亦应照此办理嗣后令各省将军大臣等。于伊等期满引见回任。过六年后。城守尉。则将堪胜副都统之任与否。协领。则将堪胜城守尉。及副都统之任与否。分别出具考语。送部引见。以备录用。著为例　　

○军机大臣等议覆、黑龙江将军傅玉奏称、向例黑龙江降调官员。遇应得缺出。咨旗带领引见。但该处各员。俱系由兵丁题补。遇事裁俸。多无力赴京请嗣后遇应得缺出。即具奏声明。指缺给与半俸。三年无过。带领引见坐补等语。查降调人员。若指缺给与半俸。未免过优。漫无区别。应于此内拣著有劳绩。材力出众者。与题补之人。一同来京引见。候旨补放。得旨、黑龙江因公降级人员。遇有应得之缺。该将军即指缺咨京引见。候朕简放。回时给与半俸。三年期满。著再给与全俸　　

○丙辰。上御懋勤殿。勾到朝审情实罪犯。停决斩犯三人。绞犯九人。余二十六人。予勾　　

○谕军机大臣等、据明山奏、江西连年丰稔。积谷充裕。如浙省应需协济。请即于江省常平谷内。动拨二三十万石。运浙以资接济等语。今秋浙省间被风潮。收成稍歉若得江省谷石拨运接济。俾粮价不致昂贵。于民食甚为有益著传谕汤聘。酌量于附近浙省。仓谷最多州县内。碾米二十万石。协拨应用。其如何运送接递交收各事宜。并著熊学鹏。会同汤聘。咨商妥办。如熊学鹏尚未抵浙。即著庄有恭办理。将此传谕各该抚知之　　

○丁巳。上御乾清门听政　　

○谕、据安泰等奏、审讯奉天府治中高锦。勒借店户银两。详称收受陋规一案。内称高锦屡经差委。声名狼籍。府尹通福寿。不但漫无觉察。又复屡次保举。徇纵显然。同时将军衙门之委查协领伊昌阿等、亦俱得过陋规等语。通福寿。著解任质审。伊昌阿。著革职。此人素不安静。由革职副都统。复用为协领。不思洁己赎罪。如果有婪索弊端。狡不承认之处。即照所请。用刑研鞫。佐领西伯。知县齐法尚。巡检周云路。俱著革职严审究拟。佐领布颜图。石三保。著一并革职审讯。如有千涉副都统布颜达赖之事。即将布颜达赖。一并解任质讯　　

○又谕曰、德沁扎布副盟长员缺。曾将车水楚克扎布补放。车木楚克扎布游牧。地在极北。且又有别项差务德沁扎布副盟长。著诺尔布扎布补授　　

