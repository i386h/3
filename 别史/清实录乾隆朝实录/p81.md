<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。十月。丙子。上诣梓宫前朝奠。仍步从里余。俟校尉换班毕。方由别路先至泰陵。恭阅宝城。于红门外跪迎梓宫。号恸失声。又随梓宫至隆恩门外。跪候换小轝毕。奉安享殿。陈设帏幙。奠酒行礼。　　

○谕总理事务王大臣、朕恭送皇考梓宫。敬诣泰陵。亲行周视。见规模宏整。工程完固。甚慰朕怀。总理之恒亲王、常明、海望、查克旦、俱著从优议叙。协办之德尔敏、偏武、双鼎、王山、及在工官员等。著分别议叙。　　

○礼部疏言。世宗宪皇帝梓宫至泰陵。安奉隆恩殿。每日三次点香烛。晡时、奠果馔一筵。守护陵寝之贝勒、公、大臣、侍卫等。分二班轮流齐集安奉地宫以前。隆恩门。令大臣侍卫等。守卫周围内外、令总管率八旗官兵、总兵率绿旗官兵、各轮班守护。每月二十三日、周月致祭。由部奏遣亲王承祭。行礼举哀如仪。得旨、允行。　　

○是日、驻跸南北泉。　　

○丁丑。上诣梓宫前行奉安礼。呼号哀恸。出殿门、至焚燎所。瞻恋悲号。不忍遽离。随侍王大臣等、环跪固请。始升舆行。　　

○谕总理事务王大臣、据刘于义奏称宁夏府属之新渠、宝丰、二县。从前招徕户口。多系无业穷民。其雍正十一年额赋。实由奉文迟缓。与十二年同时并徵。以致递行拖欠。今十二年以前民欠钱粮。已荷圣恩全行豁免。而十三年未完粮石。尚复盈千累万。若责令于今岁照例并徵。势不能如数交纳。可否仰恳圣恩。将雍正十三年民欠粮数。分作五年带徵等语。宁夏府属之新、宝二县。雍正十三年分、民欠钱粮。原系本年应徵之项。但从前之拖欠。既属有因。若令一时并徵。民力未免艰苦。著于乾隆元年为始。将两县民欠粮数。分作五年带徵。该部知道。　　

○又谕、嗣后如遇朕躬巡幸。所有行幸一切事宜。著庄亲王、公庆复、讷亲、领侍卫内大臣常明、尚书海望、都统弘昇、办理。其查看尖营行营路程。著交与庆复等。庄亲王不必前往。如内有事故出差者。其缺、请旨另行简派。　　

○以内阁学士王兰生、署理刑部右侍郎。　　

○是日、驻跸桥头村。　　

○戊寅。上诣水东村怡贤亲王墓前、奠酒。　　

○谕銮仪卫。今日朕乘轿。校尉等甚是勉力。每人著赏银五两。　　

○大学士管川陕总督查郎阿等疏言、西宁驻劄兵丁。前经西安将军沁布奏称、西宁地近青海。而卓紫山、琦紫山、国隆国明寺、等处。转为内地。脱有不靖。西宁、庄浪、内外不能相顾。请将西宁之兵。更驻庄浪等语。应如所奏移驻。下总理事务王大臣议行。　　

○是日、驻跸长沟。　　

○己卯。旌表守正捐躯之广东海丰县民彭望伦妻、张氏。　　

○是日、驻跸铁匠营。　　

○庚辰。上恭奉皇太后还宫。　　

○诣大高殿、寿皇殿、行礼。　　

○诣景仁宫、问皇太后安。　　

○辛巳。上诣奉先殿行礼。　　

○诣皇太后宫问安。　　

○复诣寿康宫阅视工程。　　

○增设江南河兵战粮。谕总理事务王大臣曰、朕查江南河工。额设二十河营。兵丁九千一百四十五名。内战粮一百四十六名。月给银一两五钱。守粮八千九百九十九名。月给银一两。专供力作修护工程胼手胝足。经岁勤劳。内有桩手一项。更为紧要。身冒危险。劳苦尤多。祗因额设战粮无几。各营桩手。大率照众食守粮一分。劳异而饷同。可为轸念。著将额设河兵九千一百四十五名。改为战二守八。设战粮一千八百二十九名。守粮七千三百一十六名。俾勤劳较多之桩手。均得领食战粮。以示朕加恩优恤之至意。此所改战粮。每名每月。增银五钱。共增银一万九千余两。著照例、在于外解河银内。一并动支报销。再查各省标兵。俱曾赏给帑银。生息营运。以济缓急。此二十河营兵丁。著将河库现贮公项平余银内。拨一万两赏给。以为营运之资。俾伊等一体沾恩。　　

○又谕、总管觉和托奏请、喀尔喀、扎萨克等、牧放官羊。应令交送十万只。以补苏鲁克所缺额数。经尔等议奏、十万羊只。若遽令如数输纳。恐一时趣办不及。请明岁先令交送五万只。其余五万只。戊午年再行交送。业经依议行文办理。此项羊只。虽系官价备办。令其牧放。但念蒙古人众。藉以滋生取乳。于生计颇为有益。若明年即令交送一半。彼等遽失所利。恐致拮据。著行文额驸策凌等、将明年应送之五万只。展限戊午年送至。其余五万只。于己未年送至。　　

○癸未。上诣皇太后宫问安。　　

○除两淮盐课外公务薪水银。谕总理事务王大臣、朕查两淮盐法。从前浮费繁多。商力日困。钦奉皇考谕旨。彻底清查。革除浮费。核定应留之项。以备地方公用。乃原任盐政臣噶尔泰、于酌定存公之外。又以商人具呈馈送盐政银八万两。名曰公务。馈送运司银四万两。名曰薪水。奏请归公。蒙皇考批谕、此系噶尔泰等应得之项。若有需用之处。听其自行支用。伊若不用。即退还众商。不必归公钦此。噶尔泰又奏称、众商力量宽裕。此项实出情愿。又奉皇考谕旨、俟有地方公事。将此应用。是皇考圣意。不肯令其归公谕旨甚为明切。后据噶尔泰经手办理。虽每年按纲具奏。而其实商人未能照数完缴。丙午、丁未、两纲。未完银十二万三千余两。商人具呈、分作六年带徵。经部议准行在案。至己酉、庚戌、未完银两。曾经盐臣题请宽免。部议未允。朕即位以来。仰体皇考爱养商民之心。屡加优恤。务使商民宽余。以受国家恩泽。此项公务薪水银两。既在额课之外。著永行停止。以惠商民。至从前己庚两纲。未完公务薪水之项。历年已久。著悉行豁免。该督该盐政。可即宣朕谕旨。俾众商等共知之。　　

○又谕、原任公阿灵阿、获罪。将伊支出族。入于包衣佐领。今既据九卿议奏、阿灵阿抬出包衣佐领。仍归本旗。所有阿灵阿一支。仍归原族。至从前降旨暴露。罪状于伊墓前立碑。其族中之人。即在其祖坟墓前建立。后阿灵阿出族。将坟墓另移别所。而此碑尚在伊祖茔。阿灵阿之祖父。原系宣力国家、著有劳绩之人。何得在其茔前立此碑耶。此皆系伊族中之人、办理错谬。此碑著不必立。　　

○工部议覆、河南山东河道总督白钟山疏言、豫省黄河南北二岸。绵长一千二百余里。豫河、怀河、二营。共止河兵一千一百名。除守备千把坐粮、并拔补分防把总、巡查料厂、看守柳围、递送公文外。止七百九十六名。又除撑驾浚柳船兵三百四十名。实在力作河兵。止四百五十六名。一遇工程险要。顾此失彼。请将驾船河兵。改归本汛调遣。其浚柳船、每只另募长夫一名。在船看守。岁给工食银八两。遇有需用运料之时。柳船、每只五名。浚船每只三名。添雇水手撑驾。每名日给银五分。又请于豫怀二营。添协办守备一员。于效力人员内、衔缺相当者、委用。如果称职遇河营守备缺出题补。并应如所请。从之。　　

○甲申。谕总理事务王大臣、朕闻山东各府。今岁秋收俱称丰稔。惟武定府属之乐陵县。及济南府属之德平县。有低洼被淹之乡村。若就通县地亩而论。均不及十分之一。实未成灾。但被水之后。补种秋禾。收成未免减少。所有本年应纳钱粮。或有艰于措办。著该抚、转饬有司。将此二县洼地歉收之户。应纳钱粮若干。确实查明。缓至明年麦秋徵收。以纾民力。至于来春青黄不接之时。若有实在乏食穷民。并令有司、动支社仓谷石。按户借给。以资接济。毋令失所。　　

○除湖北江夏等州县、未经摊减丁银。谕、湖北丁随粮派一案。前蒙皇考叠沛恩膏。多方调剂减免。以除闾阎之累。其江夏等十九州县、摊纳之重丁。原经廷议、俟有升科丁银。可以渐次摊抵。则输纳可得其平。今朕闻得原垦之荒。颇多不实。则摊抵之期。一时难必。念此十九州县。独受重丁之苦。输纳维艰。朕心深为轸恤。今仰体皇考子惠元元之圣心。将江夏等十九州县、未经摊减之丁银、八千三百有奇。自乾隆二年为始。全行豁免。著该部行文史贻直、钟保、即遵谕行。　　

○命喀尔喀公敏珠尔、来京。　　

○乙酉。总理事务王大臣、疏请解总理之任。得旨、今日王大臣奏辞总理事务。朕临御以来。已经一载。敬念皇考付托之重。兢兢业业。凡敬天勤民之大端。不敢稍有怠忽。一切政务。幸无大过。但庶务繁多。朕岂能事事熟悉。正赖贤王大臣。共相赞助。以成郅治。况皇考当日登极。年已四十有五。在藩邸日久。国是民情。无不洞悉。尚简用总理事务王大臣怡亲王等、协理三年。然后报罢。朕之才识。远不逮皇考之万一。王大臣正当竭力抒诚。仰佐朕躬。何可遽辞总理事务。若辞奏之心。出于至诚。又不若公忠体国。和衷办事。凡朕政事有失。即为规谏。思虑未到。代为筹画。以克尽股肱心膂之任。较之辞解总理。不更善乎。著照常办理。不必再辞。　　

○命翰林院侍讲学士陈德华、在尚书房行走。　　

○旌表守正捐躯之河南邓州民吕少美妻、武氏。　　

○丙戌。上诣皇太后宫问安。　　

○刑部左侍郎励宗万。以徇私保荐河员。降旨革职。　　

○丁亥。恭奉世宗宪皇帝神御于寿皇殿。上亲诣行礼。　　

○户部议覆、山西巡抚觉罗石麟疏言、萍州府属之荣河县百祥等。十八村庄。及寨子等村、临河地亩。于雍正六年五月内。因水冲塌二百四十六顷九十六亩有奇。请豁除额赋。应如所请。从之。　　

○命护军统领阿成阿、统理乌里雅苏台驻兵。　　

○缓徵安徽宿州等十二州县、被水灾田额赋。截漕平粜。　　

○赈贷浙江德清、武康、二县、及湖州所、被水灾民。　　

○准噶尔部人丹津、率妻子等来降。赏给安插如例。　　

