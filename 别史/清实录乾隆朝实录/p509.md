<!-- { "loadSidebar": true } -->
○又奏、粤省番禺等三十州县。俱有产矿山场。大概铅砂多于铜砂。微有金银夹杂。粤东地处滨海。民间生计窘迫。非无小补。又可供本地鼓铸。惟查从前矿厂规条。委员经理。定以二八抽课。另收余铜。以供养廉。诚恐未开厂以前。先已那动帑项。既开以后。所收不敷公用。而抽收太多。有亏商本。仍前随采随停。转致与民无济。计惟令本地有司。督同商人。先行试采。其作何抽课。应否设立厂员。俟办理就绪。酌量题奏。得旨、所奏俱悉。　　

○广西布政使托庸奏、谢署广西巡抚恩。得旨、巡抚不比藩臬。但得谨守无过。诸事黾勉。即可为称职。此乃全省民命攸系。必慎重端方。务持大体。方可为合省表率也。聪明用不得。勉之。　　

○又奏、粤西地方。西北界联楚南、滇、黔。悉系苗疆要地。省南即与交趾接壤。近因匪徒滋扰。奸民潜越边外。尤宜加谨。请赐训诲。得旨、已批示前摺矣。至于交趾。乃在化外。固我边隅。示彼大义。毋轻动。毋喜功。斯可耳。　　

○云南总督张允随奏、滇省每年运京正耗铜六百三十余万斤。本省临、东、以及黔省鼓铸。共需铜八百余万斤。惟赖各厂旺盛。始能无误。近年汤丹等厂。产铜较少。因思于附近金江地方。豫觅旺厂。先行试采。嗣据东、昭、二府。报称金江北岸大山顶、阿坝租地方。产有矿苗。当饬煎样。与汤丹厂成色无异。随给工本银三千两。煎揭蟹壳铜。除抽课外。余铜每觔给价六分收买。自乾隆八年十二月十五日起。至九年正月十三日止。共收过四万五千余觔。兹又发工本银一万两。以便接续开采。查阿坝租甫经开厂一月。即获四万余觔。且离金沙江小江口铜房不远。较汤丹水运尤便。再大理府地方。前经奏请设炉开铸。岁需铜二十余万斤。因滇省旺厂。皆在迤东。若由迤东运往。未免多糜脚价。兹得迤西丽江府产有旺矿。试采颇多。又查顺宁府打盹山厂。前因知府张珠。经理不善。未能旺盛。今另委员设法调剂。较前大旺。二厂铜觔。尽可敷大理鼓铸之用。得旨、甚善之举。知道了。　　

○贵州总督张广泗奏报、毕节县夷民猫儿等。因争佃不遂。率众逃赴川省。现为永叙厅暂行安置。臣随饬布按二司。遴员前往会审。得旨、知道了。此等事不可姑息。秉公执法办理可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百十五


大清高宗法天隆运至诚先觉体元立极敷文奋武孝慈神圣纯皇帝实录卷之二百十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。五月。戊寅朔。户部议覆、湖北巡抚晏斯盛疏称、楚省备铸铜铅。赴滇采买。较之自川赴滇道路。实有远近险易之别。原议盘费。府佐月给银十八两。随带家人、书役五名。人日给银五分。杂职月给银十二两。随带家人、书役、三名人日给银五分。均难核减。查委员盘费。只应按往返月日多寡计算。不应按月加增。且川楚二省。同一采买。未便多寡互异。应令照川省之例支给。至钱局后楼。改为铜铅贮库。所有估修工料。现已移咨工部查核。从之。　　

○又议覆、前护陕西巡抚陕西布政使帅念祖疏称、铺司专为传递公文而设。须因地制宜。请将咸宁等州县铺兵。裁八百三十六名。其实系要地之临潼等州县。增一百一十八名。即以裁额工食。加于增设之铺兵。岁以六两为准。所有裁减工食银、八百七十二两七钱零。闰月银、八十两九钱零。归藩库充公。查前项虽属节省之项。究系正项钱粮。不便充公。应令该抚陈宏谋。收入地丁起运项下。按年解司充饷。至实额铺司工食。仍于地丁项下支领。从之。　　

○工部议准、护山东巡抚布政使乔学尹疏称、济宁、东昌、东平、等卫所千总俸饷。并河兵饷米银两。有于司库各役小建银内支领者。有于工食银内支领者。有于司库地丁银内支领者。一官兵俸饷而各处支领。甚属繁杂。请照黄河官兵之例。自乾隆九年为始。在司库各该年地丁银内动支。从之。　　

○以故多罗贝勒允祜子弘昽、照例袭固山贝子。　　

○己卯。上诣畅春园、问皇太后安。　　

○谕、一春以来。雨泽稀少。二麦黄萎。今逾芒种之期。甘霖犹未普降。切恐秋禾难以布种。民食堪虞。朕心忧灼。思过省愆。无一时之暂释。朕诣畅春园问安。皇太后虽慈训屡颁。宽慰朕躬。而每见皇太后以天时亢旱。忧形于色。朕心更为不宁。今日太后从寝宫步行至园内龙神庙。虔诚祈祷。朕敬闻之下。惶恐战栗。此皆朕之不德。不能感召天和。而累母后焦劳。至于此极。为人子者。实无地可以自容。即刻前往请安。谆恳谢罪。恐众不知。以为别有他故。并谕内外臣工知之。　　

○赐江西白鹿洞书院御书扁曰洙泗心传。　　

○四川阿树郎达寨土百户郎加劄舍故。以其子酸布架袭职。　　

○庚辰。孝诚仁皇后忌辰。遣官祭景陵。　　

○谕、据礼部奏称、旱雩之礼。于五月初二日、七日期满。又七日不雨。应致祭太庙。因初五日节届端阳。请于初六日斋戒起。于初九日祈祷等语。此奏甚属错误。朕以天时亢旱。宵旰焦劳。敬举旱雩之典。惟祈甘霖早沛。尚何间于节令。宫庭之中。偶逢节令。朕奉侍皇太后。意在承欢。盖恐因朕宵旰忧勤之事。上烦慈虑耳。今皇太后爱朕之切。忧朕之忧。昨又从寝宫步祷于龙神之前。朕惶恐战栗。莫知所措。如复以逢节而议改斋期。不大拂母后之圣心乎。著即于初五日斋戒起。初八日致祭。悉照议定典礼行。　　

○又谕军机大臣等、武进升奏称、据千总许廷珠禀称。台湾狼交番地方。有匠头刘奇。容隐流棍。欲并番夺取鹿枪。又称台地朱一贵、吴福生、案内匪类。尚有郭接、吴应、等犯。或埋名潜匿。或串入衙门。又称、各社时常杀死民人。影射生番。通事善于逢迎地方官徇隐不报等情一摺。朕降旨交与该督、抚、将军、等。留心访查具奏。今据那苏图、周学健、策楞、新柱、陆续回奏。将武进升摺内所称。一一剖晰。皆属全无影响。夫封疆大吏。如遇地方有事。自应据实奏闻。若其事本无风影。岂宜冒昧陈奏。至于轻信匪人之言。不加详察。尤属不可。今武进升听信千总许廷珠之言。据以入告。查许廷珠、现以婪赃被揭提审。造此无据之词。希图徼幸。似此巧诈小人。其言岂可轻信。可寄信与武进升、嗣后待人听言。俱须留意。不可轻率。寻奏、当时听信末弁之言。谓台湾非系管辖。虚实不便行查。欲专差密访。又虑远隔重洋。冒昧入奏。实难辞咎。得旨。又不可因此畏缩。而一切匿不奏闻也。　　

○南掌国王岛孙、表谢五年贡象一次改为十年恩。报闻。　　

○旌表守正捐躯直隶祁州民张龙水妻、杨氏。　　

○辛巳。上诣畅春园、问皇太后安。　　

○谕、乾隆七年十一月内。漳州城守营把总马庇。管带班兵赴台更换。在洋遭风折舵。飘至广东琼州府文昌县地方。彼时各兵借支盘费口粮银、五百七十九两六钱。例应于各名下均摊扣追还项。朕念兵丁等于海洋遭风。备历艰险。情殊可悯。所有借支银两。此时难以扣抵。著加恩豁免。以示优恤。该部即行文该督、抚提、镇知之。　　

○礼部议覆、肇高学政金洪铨条奏、内称仪礼、周礼、辞意博奥。习者益少。请嗣后童生于背诵讲解五经之外。能兼周礼仪礼者。酌量书艺。从宽录取。应如所请。但文艺如属草率。仍不得藉背诵滥收。从之　　

○壬午。上诣畅春园、问皇太后安。　　

○癸未。谕、京师自春徂夏。雨泽愆期。风霾时作。朕心忧惕。亲制祭文。遣平郡王福彭。虔祷于风神庙。著礼部、太常寺、遵照典礼。即于初八日敬谨行礼。御制告风神文曰。维神大元中精。辅翊生成。以吹以嘘。百昌勾萌。昔我皇考。作是灵宇。在紫禁巽方。维历有年所。侧闻曩时。旱魃为灾。彭怒涨天。继日以霾。我考谒诚。爰命宗枝。曰帛曰牲。祝史致词。遂蒙神庥。骇飙为收。禾黍沐泽。乃亦有秋。兹者雪旱于冬。雨旱于春。自春徂夏。震雷无闻。山川出云。庆散于风。不惟其景。乃惟其终。曰予不德小民何辜。无麦无禾。渺渺愁予。曰惟百神。各有攸职。功在苍生。乃庙而食。用是陈词。祈神之佑。致是咎徵。皆予之咎。愿敕飞廉。速收其暴。油云以作。雨师前导。曰予不诚。明神之欺。降罪于予。予其敢辞。屏息以待。惟神之思。　　

○又谕、欧堪善所奏、部院督抚。议覆臣工条奏。祇应就事论事。揆情度理。固不得有意苛驳。更不宜节外生枝。以肆其讥责。如常安之于杨二酉、条奏兵饷一案。指为东野不经。虚谬躁妄。刑部之于薛澂、条奏赎罪一案。既责其不学。又訾其懵懵。词气之间。甚于怒骂。此衅一开。渐成争角之风。有乖国体等语。朕思臣工议事。自当平心和气。折中事理。以求一是。即如刑部常安议驳二案。词意原属稍过。而言官所奏。岂必尽实。亦岂能尽合。欧堪善同为言官。而为此奏。亦不得谓为公论。彼此诋诃。愈多畛域。于协恭和衷之道。均未有当。犹之乎非有与非非有。此固失。彼亦未为得也。将此晓谕内外臣工等知之。　　

○户部议准、两广总督马尔泰疏称、茂名、开平、二县。雍正十一年十二年分、报垦地内成熟二十五顷六十九亩余请豁除。从之　　

○旌表守正捐躯之山东东平州民李富妻张氏。　　

○甲申。上诣畅春园、问皇太后安。　　

○还宫。　　

○赐故多罗顺承郡王熙良、祭葬如例。谥曰恪。　　

○乙酉。祭太庙遣履亲王允祹恭代行礼。　　

○谕曰夏至致祭于方泽去岁新葺斋宫朕先期一日住宿。但彼地树木新植。尚未成阴。天气炎热。扈从人多不免有病喝者。今岁炎热。胜于旧岁。此次不必前诣坛内斋宫。仍在宫内斋宫住宿。将来遇亲祭之年。该衙门两请旨意。俟树木成阴后。仍照例斋宿坛内。此番前往致祭。正当祈雨之时。不乘辇。不设卤簿。即传谕各该衙门知之。　　

