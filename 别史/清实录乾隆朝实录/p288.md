<!-- { "loadSidebar": true } -->
○吏部议覆、左赞善李文锐奏、现令直省督抚保举孝廉方正。择其尤者。奏请引见。铨选州县等语。其余给以六品顶带荣身。诚旷典也。请嗣后保举至京者。除吏部会同九卿验看外。仿两汉之制。或对策问。或课笺奏、果能剀切醇茂。言行相符。方引见录用。查孝廉方正。原以实行为主。不在文艺。但送部引见。尤为旷典。必须明体达用。练习吏治。庶为不愧科名。应如所请。凡保荐送部者。由吏、礼、二部定期具奏、于太和门内。试以时务策一道。笺奏一篇。进呈御览。请旨引见简用。从之。　　

○停徵浙江仁和场钱塘仓。乾隆四年分秋潮坍卸灶地。课税银一百二十八两有奇。　　

○署广东巡抚王謩疏报。广州、南雄、肇庆、高州、雷州、琼州、罗定、等七府州属。乾隆四年分。开垦荒地四十八顷五十亩有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二十二　　


大清高宗法天隆运至诚先觉体元立极敷文奋武孝慈神圣纯皇帝实录卷之一百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。七月。甲申。免鹤庆府驿站丁银。谕、朕闻滇省鹤庆府城。及所辖之观音山。于前明时。分设驿站。后因驿站裁革。驿马分给驿丁。将观音山编为三十马头。每马人丁十七丁。每丁岁徵银五钱四分。在城驿站。编为二十马头。每马人丁五十六丁。每丁岁徵银二钱五分。共徵驿站丁银五百五十九两有零。至今相沿。每岁交纳。而穷丁无力输将。以致官役代为赔补。前经地方官将自首额外条编。并折徵税秋银六十二两九钱抵充外。其余仍属无著。朕念此等岁无出产之民。徒以先世贻累。赔纳丁银。情殊堪悯。嗣后将此项应徵银两。悉行豁免。以示朕加惠边氓之至意。　　

○谕军机大臣等。楚粤逆苗不法。现在用兵。朕前降旨。今张广泗于经过湖南时。详看军务情形。若事已就绪。即便来京。若尚费周章。即据实奏闻。朕加以统兵大衔。留楚办理。今据班第奏报。彼地情形。知官兵连克三寨。逆苗丧胆逃匿。若乘此兵威。弁兵努力向前。似不难于克期平定。但朕思此时军旅之事。固须调度有方。而将来善后之计。尤宜区画周备。始可永靖苗疆。不留后患。尔等可即驰信与张广泗。即军务已有头绪。亦且不必来京。俟将善后事宜。料理妥协。详细奏闻。候朕降旨可也。　　

○又谕、闻云南中甸喇嘛、每年所领青稞。不敷食用。著加赏青稞三百石。即于岁徵中甸额数内支给。其喇嘛等。应给与度牒。以便查考。应定为若干名之处。著总督庆复等酌议具奏、　　

○免云南嵩明、禄丰。蒙自、楚雄、定远、河阳、江川、路南、宝宁、南宁、沾益、等十一州县。雍正八年十二年捏报开垦田地。无徵银、六十六两有奇。米、麦、五百二十九石六斗有奇。　　

○署广东巡抚王謩疏报。广州、连州、韶州、惠州、潮州、嘉应、肇庆、廉州、雷州、等九府州属。乾隆四年分。开垦沙坦屯田等地一千七十六顷五十六亩有奇。　　

○乙酉。禁止将弁乘轿。谕、武职官员。专司营伍。服习骑射。是其本分。向因将弁偷安坐轿。并不乘马。曾蒙皇考颁发谕旨。严行禁止。煌煌圣训。自应永远钦遵。乃近闻江南武弁。复蹈从前陋习。多不乘马。自副将以下。至都司守备。俱公然乘坐四轿。甚至有前呼后拥。喧耀街衢者。江南如此。他省谅亦不免。夫人情习于劳则精神振作。习于逸则志气委靡。况身为武员。而惮于乘骑。开骄惰之端。启废弛之渐。又何以饬戎行而率士卒乎。各省督抚提镇。务将朕旨通行申饬。如仍不遵奉。即指名题参。交部议处。　　

○吏部议准、贵州总督张广泗奏、贵东道原辖之都匀、黎平、二府。既经改归古州兵备道管辖。原领传敕。应行更正。古州兵备道。从前未有传敕。请一并颁给。从之。　　

○丙戌。上诣畅春园、问皇太后安。　　

○三等辅国将军对青额告休。以其子奉恩将军爱隆阿照例袭三等奉国将军。　　

○云南巡抚张允随疏报。寻甸、会泽、宣威、等三州、县。乾隆四年分。开垦久荒民地三十二顷三十七亩有奇。　　

○丁亥。谕大学士等。沿边省分。与蒙古地界相连者。夷民杂处。互相贸易耕种。闻地方官、凡遇夷民交关事件。心存袒护。并不秉公剖断。兼以口外之事。无足重轻。不肯加意办理。实为向来积弊。蒙古各部落。世受国恩。输诚向化。中外一家。岂容岐视。各该督抚将军。应严饬地方文武官弁。以后约束兵民。不许欺凌蒙古。办理夷民事件。务令彼此公平。以免生端构衅。仍责成该管大员。不时稽查。如有仍前视同膜外。剖断不公者。即行揭参。以示儆惩。尔等可遇便传朕旨晓谕之。　　

○大学士等奏、湖广盐价一事。奉旨命原任湖北巡抚崔纪、两淮盐政三保、来京会议。今据崔纪、三保、所开成本价值清单。互有参差。多寡不一。碍难核定。请命大臣一员。会同新任盐政准泰、将楚盐价值。通盘核算。定议具奏、至湖广总督班第条奏、盐务各款。一、请核减续增匣费。查楚省匣费。雍正十年额定银十二万两。今每岁又多用十二三万两不等。明系夥商浮用。自应永行禁止。仍令该盐政每年岁底清查一次。造册报部。一、请禁梁垛、安丰、二场。巧分名色。查楚盐祗分梁安二种。安盐价值。每包照梁盐酌减二厘。并无白梁、次梁、白安、黑安、等项名目。令该盐政严饬淮商。查明禁止。一。请余盐零包。一例开报。查零星盐觔。向不造报。恐沿途不无盗卖夹带等弊。应如所请。令该盐政严饬各商。将所行之盐若干引。共正盐若干包。零盐若干包。俱于桅封单内详载。毋许漏报。一、请水贩铺户。一体给发水程。查商贩运盐。赴各处售卖。全赖盐道水程稽考。应如所请。买盐不及二引者。给水程一张。将多买零数添明。其不及一引。并附近汉镇之江、汉、二县水贩。俱一例发给水程。一、请较准各店法马。查商店卖盐。既用库平库银合算。应如所请。照部颁法马。将各店一律较准。不得参差。一。请清查引盐觔数。查盐船到岸未发之先。例应委员查点。应令遵照定例办理。至黄州一府。并兴国等州县。俱在汉口之下。为盐船所必经。应如所请。令盐道查明各处额引。预发水程。俟船到黄境。将盐提出发卖。到汉扣除。再汉口盐船。不能抵岸。有自雇小船提剥者。亦应如所请。令盐道给发印照。到汉时查对。毋任私提盗卖。得旨。依议。著江苏巡抚徐士林、会同两淮盐政准泰、确核定议具奏、　　

○署湖南巡抚许容。以服制未终。具摺辞署抚篆。得旨。著仍遵前旨行。不必固辞。该部知道。　　

○戊子。饬福建讲求积贮。谕、积谷乃养民之要务。今年直隶、山东、河南、江南、湖广、等省。俱庆有秋。朕已降旨。谕令各督抚于丰收地方。乘时讲求积贮。以备将来缓急之用。今闻福建今岁雨旸应时。年谷顺成。为向来所罕见。朕心深为愉悦。闽省环山滨海。米贩不通。惟赖本省及台湾之米。以资接济。从前歉收之年。则远赴吴楚。由海道运致。不惮涉险烦劳。供民日食。今当多稼之秋。地方大吏有司、自当留心筹画。凡可以积之于官。藏之于民者。多方经理。以实仓储。并劝闾阎撙节爱惜。仰承上天之恩赐。如此。则官有余粟。户有盖藏。即使岁或不登。而民无饥馁之患矣。该督抚等可共体朕心。以尽父母斯民之职。　　

○谕军机大臣等。朕闻直隶兴修水利。开浚河道。如河间一府。所属地方。差委河员。俱不妥协。向例每逢闲月。听贫民尽数到工执役。若农忙之时。即有紧要工程。大率三丁抽一。其余任其耕种。今则一概拘令到工。指称钦工。不许违误。以致百姓有妨农作。又所发工食。多有扣克。不能照例给与。民间颇有怨言。地方有司、以为此系河员专司之事。不肯置问。小民无可告诉。此朕得之风闻者。尔等可遇便寄信与孙嘉淦。令其留心确查。将实在情形。具摺陈奏、　　

○谕大学士等。朕闻钱陈群考试通州。多取冒籍。发案之日、新进二十三名。实在通州本地。只有三名。其二十名。俱系江浙各省之人顶冒。以此众论沸然。钱陈群行令提调官查问。业将二十名、俱系顶冒。逐一查明拘齐。而钱陈群又令释放。仍复取进入学。通州本籍之人。甚不心服。朕所闻所此。尔等可传旨询问钱陈群。令其明白回奏、　　

○工部议准。江南河道总督高斌奏、黄运湖河堤工。各汛堡夫。堆积土牛。在紧要处所者固有。其闲置无益者。亦复不少。且土牛虚浮。每多塌卸。并有以旧作新。乘机浮报等弊。请嗣后调令此项堡夫。于黄河两岸。堤上临河一面。改筑子堰。运河两岸。有漕船犁缆往来。易于残毁。应令于堤顶入里一面改筑子堰。每夫二十名。选拨六名。泼水夯硪。令该管汛员。查明丈尺。分别勤惰。以为赏罚。如汛员不实力查察。即照例参处。至河兵仍照旧在埽工处所。挑积土牛。以备修防之用。不在此例。从之。　　

○国子监奏、监丞助教等官。遇丁祭时。有陈设分献各执事。请照礼部光禄寺之例。一体赏挂数珠。以光祀典。得旨。准带数珠。　　

○颁给奉天各义学四书解义。御纂四经。性理精义。御选古文。御注孝经。各一部。从府丞傅为詝请也。　　

○缓徵安徽宣城县、并宣州卫、本年分雹灾额赋。兼赈饥民。　　

○己丑。上御勤政殿听政。　　

○刑部奏、互殴命案。向俱减等办理。但未经著为成例。请嗣后互殴致死之案。除卑幼殴死五服尊长。有乖伦理。或两家殴毙人命。多寡不齐。或故杀、斗杀、情罪不等各案。俱毋庸议减。其两家互殴。各毙一命者。应免死减等。发边卫充军。从之。　　

○以顺天府府尹陈守创、为都察院左副都御史。　　

○调镶黄旗蒙古副都统官保、为右卫左翼副都统。镶黄旗汉军副都统保云、为右卫右翼副都统。　　

○扎萨克辅国公诺尔扎布故。以其子丹巴多尔济袭职。　　

