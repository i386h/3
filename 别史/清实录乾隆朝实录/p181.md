<!-- { "loadSidebar": true } -->
○大学士总理浙江海塘管理总督事务嵇曾筠奏、秋汛安澜。海塘巩固。请祭告海神。用昭祀典。得旨。知道了。有旨谕部。此皆卿调度得宜所致也。兹因卿在外宣力年久。有旨令入阁办事。且永定河工程。复有资卿就近经理之处。昨已降旨宣卿。并交部议叙。想此旨尚未见耳。相晤在即。曷胜欣悦。卿其知朕意焉。　　

○谕、浙江海塘工程。为杭、嘉、湖、苏、松、常、镇、七郡、生民之保障。前因潮溜北徙。冲刷堪虞。朕即位之初。特简大臣。殚心区画。仰荷神明默佑。沙涂日广。急溜潜移。工作易施。塘根坚固。朕心慰庆。万姓欢呼。理应恭祭海神。以昭灵贶。所有应行祀典礼仪。著该部定议具奏。　　

○吏部议准、湖广总督宗室德沛奏请、酌定苗疆州县善后事宜。查宝庆府属之城步县、距靖州甚近。请改隶靖州。县属之横岭巡检、孤悬苗穴。应移驻寨头地方。宝庆府理猺同知、原管绥宁、武冈、城步、新宁、等州县。请将城步、绥宁、二县。分令靖州州判管理。加理猺字样。归于辰永沅靖道管辖。其宝庆府理猺同知、止管武冈州、新宁县、猺务。城步县添设守备一员。兵九十四名。即归驻劄武冈州之武冈营管辖。所有县属之毛田、应声崖、兴岚界、老营盘、横岭、新寨、等汛。并添设外委把总二员。兵一百名。城步县既改隶靖州。其武冈营、亦请归靖州协管辖。驻劄黄桑坪之绥宁营、附近绥宁县城。该营中军守备、请就近移驻。添兵七十六名。管理苗猺事务。绥宁营、系游击营制。添兵四十七名。并建筑城垣。绥宁县属之牛路坡、筸子隘、赤板塘、平溪、黎子坳、大坳、凉山界、枫门岭、等汛。添设外委把总一员。兵二百名。新宁县亦系苗疆重地。添兵五十三名。至沅州、保靖、两处。从前安置兵丁。现已定议永远增设。应于夯沙汛、添设千总一员。排大方、格若寨、各设把总一员。夯已汛、添设外委把总一员。沅州府属之晃州、为沅州协之藩篱。添设守备、千总、把总、各一员。兵一百五十名。增建土城。驻劄防守。其永定营、原额兵丁。陆续裁拨。巡防不敷。请添兵六十名。所有增设兵丁。除将镇筸、永顺、两处应彻兵丁拨补外。余另行募补分设。从之。　　

○户部议准、广西巡抚杨超曾奏称、粤西各属孤贫口粮。请照例按名匀给。所有额编之布衣板木银两。亦分别定数匀支。从之。　　

○礼部议准、山东巡抚法敏奏称。东省贡院号舍。原止一万间。近科应试人多。请添设号舍四百二十五间。从之。　　

○停徵甘肃碾伯县、本年虫灾、并口外靖逆卫属之大东渠、红柳湾、花海子、及头二三沟、风灾额赋。兼赈饥民。　　

○以右通政归宣光、为通政使司通政使。　　

○丙子。孝慈高皇后忌辰。遣官祭福陵。　　

○谕、都察院议处考功司司官一本。朕已照议降旨。但一司之中。降调多员。恐更易之人。一时未能熟练。且所降各员内。或有平日才具可用。实心办事者。尔等可分别出具考语。带领引见。候朕降旨。酌留数员。令其带所降之级。在任办事。以观后效。　　

○户部议准、盛京户部侍郎双喜奏称、奉天宁古塔、黑龙江、等处。官兵俸饷。向系盛京户部、委员雇觅车辆。由户部支领。今查有通融车辆。将车价余剩肥己情弊。请嗣后领取俸饷之时。令五城会同委员。酌定每车装银若干。需车若干。照照价雇觅。至解送俸饷。例由兵部拨给官兵。又另派将军衙门官兵。跟随递解。每互相推诿。请停止将军衙门护送之例。专派兵部官兵解送。从之。　　

○丁丑。谕、山东、河南、二省。今岁收成颇丰。目今秋雨沾濡。麦又广种。可为庆幸。所有各属应补之仓谷。自应乘时购买。以为储积之计。但闻去年官仓出粜之价。原属平减以便民。今年时价。较从前粜价。稍觉昂贵。以致有司采买补项。逡巡观望。时日稽延。著该抚酌量本地情形。筹画如何买补之法。督率有司。务令仓储不缺。官民无赔垫之苦。斯为尽善。至于小民。识见短浅。既遇有秋。又获善价。必至争相售卖。以图一时之利。无所留余。又或婚丧嫁娶之间。衣食宴会之际。不知检束。任意奢靡。圣人食时用礼之训。无在不然。尤当致谨于丰稔之岁。著该抚率同地方官、多方劝谕。俾知年谷顺成。未可常恃。储蓄之道。实为吾民养命之源。人人撙节爱惜。共励俭勤。留目前之有余。以补将来之不足。则丰年有乐利之休。而歉岁无艰食之患矣。　　

○免江苏上元、江宁、句容、溧水、高淳、江浦、六合、长洲、吴县、常熟、武进、阳湖、无锡、金匮、江阴、宜兴、荆溪、靖江、丹徒、丹阳、金坛、溧阳、山阳、阜宁、清河、桃源、安东、盐城、高邮州、泰州、江都、甘泉、仪徵、兴化、宝应、宿迁、海州、沭阳、赣榆、通州、等四十州县、苏州、镇江、淮安、大河、扬州、仪徵、等六卫、本年旱灾、铜山、丰县、沛县、萧县、砀山、等五县、徐州卫、本年水灾额赋。并缓徵雍正十三年、乾隆元二年、旧欠钱粮。及元二年缓漕米石。兼赈饥民。　　

○缓徵甘肃平番县、本年虫灾额赋。兼赈饥民。　　

○以翰林院侍读嵩寿、为詹事府詹事。　　

○是日起。上以孟冬享太庙。斋戒三日。　　

○戊寅。孝敬宪皇后忌辰。遣官祭泰陵。　　

○谕军机大臣。巴陵阿所奏。著密交与大学士查郎阿确查。速行办理。朕思若因兵丁匿名纸帖。遂将该管将弁。加以处分。则长小人告讦之风。大有未便。若仍留该处。又恐弁兵不能相安。仍应见卢度瑾、调补别任地方。而严查兵丁造作谤语之人。加以重惩。以儆刁风。至于卢度瑾、若果有管兵不妥协之处。亦当变通。以示体恤。大学士等可速行密寄字与大学士查郎阿。　　

○直隶总督李卫奏、直隶驻防兵米。定例每石折银一两。上年因直属被水。原价不敷采买。每石请增给银三钱。现在雨水过多。洼地被淹之处。米价甚昂。请将各处驻防兵米。照上年之例。增给价银。再查保定驻防兵米。向系采买本色支给。但一时采买。恐因此长价。有碍民食。请就近将清苑县、运到备粜截漕米石。拨动搭放。得旨。如所请行。　　

○颁赐安南国王黎维袆、缎疋。及使臣黎有鐈等、赏赉有差。筵宴二次。　　

○己卯。户部议覆、兵部侍郎吴应棻奏称、上江被旱各属。存贮米谷。不敷赈粜之用。查闽省拨运江楚仓谷三十万石。不过为弥补仓储。非被灾急需者可比。请于三十万石内。将十万石仍运闽省备用。改拨二十万石。截留两江赈济。应如所请。得旨。依议速行。　　

○又议准、江西按察使凌燽奏称、江右今岁丰收。米价平减。自夏秋之间。两江闽浙。委员采办赈济谷石。会集来江。一时未能应付。米价因之日昂。实觉彼此未便。请将委员所赍谷价。留于江省。量其价值。先于附近水次各府县。酌拨常平仓谷。令委员自行领运。所留银价。即分发拨谷之府县。陆续买补还仓。得旨。依议速行。　　

○又议覆、奉天副都统哲库诺议奏、奉天等处徵收各项商税。所有民间卖马牛骡、落地税银。系照定额徵收。并无科派。请仍照旧收纳。惟牛马监督、徵收饭铺票钱。并倒毙马骡税钱。请行禁革。应如所请。至猪税一项。有一猪四税之弊。官吏指名巧取。事所不免。应令酌定规条。不得多立名色。得旨允行。　　

○又议准、云南巡抚张允随奏称、滇省越州卫、前经裁归曲靖府管辖。一切事件。俱系曲靖府知府管理。但府属之南宁县、为附郭首邑。请将曲靖府知府经徵民赋。并附徵越州卫屯赋。与夫户口、田地、钱粮、渔课、租谷、仓廒、等项。以及承审、承缉、承追、案件。并归南宁县知县徵收管理。从之。　　

○兵部议准、署苏州巡抚许容奏称、苏抚标营、原设兵丁一千名。按照马一步二守七之数。后陆续裁汰抽调。现存兵五百四十五名。内马兵八十三名。步兵三十八名。守兵四百二十四名。步兵过少。则守兵未免进身无阶。请于守粮内、酌改六十四名。准作步战。合之原额共足一百二名。从之。　　

○兵部等部议准、江西学政于振奏称、考武监射副参游等官。由督抚出派。请俱拨别省籍贯之员。凡籍隶本省者。无得差委。从之。　　

○江西巡抚岳浚疏报、南昌、新建、丰城、进贤、奉新、万载、万安、崇仁、玉山、广丰、铅山、弋阳、鄱阳、乐平、万年、彭泽、上犹、会昌、龙南、安远、长宁、等二十一县、首垦乾隆元年分田地六十顷六十四亩有奇。又铅山、弋阳、星子、赣县、雩都、等五县、首垦铅山所、并九江、赣州、二卫、田地三十三顷十七亩有奇。　　

○是月、议政大臣兵部尚书讷亲等奏、直隶总河朱藻、贪劣各款。现已逐一查审。俟犯证齐全。即行定拟具题。得旨。所奏俱悉。卿等自能秉公办理也。然朱藻之器小易盈。负恩背义处。已可见大半矣。　　

○盛京刑部侍郎觉罗吴拜奏、刑名事务。必须整肃关防。查部内笔帖式、外郎、俱系本地旗人。而书办亦皆本地民人充补。串通作弊。在所不免。请于署内增修档房。收贮档案。并添盖科房。以为书办住宿之所。不许擅出。得旨。汝能如是整理。甚佳。但恐系一时高兴。为纸上之空谈耳。勉力行之。以观汝效也。　　

○署苏州巡抚许容奏、江省赈恤事宜。已次第办理。民情俱各安稳。得旨。所奏俱悉。料理一切。必诚必敬。庶几默回天心。少救灾黎耳。　　

○安徽巡抚孙国玺奏、安省现得透雨。秋麦布种。得旨。虽得透雨。亦何济耶。赈恤之事。勉力行之。　　

○巡视台湾御史诺穆布等奏。台属被旱城灾。现饬地方官加意赈恤。得旨。知道了。赈恤之事。虽地方之责。汝等不可不用心查察。使灾黎有不受实惠之叹也。　　

○湖广总督宗室德沛奏、江南今年歉收。采买楚省谷石甚多。兼以闽浙等省。亦陆续来楚采买。以致米价腾贵。请将附近水次之各州县、常平仓谷。支给江省采买各员。令其交价领运。俟秋收全毕。再行买补还仓。得旨。如此办理甚是。　　

○又奏、湖南各属丰稔。米价甚平。请动帑采买。以为通省加贮仓谷。如苏省采买人员。艰于购买。即可酌量碾兑。得旨。览奏、具见卿等留心民瘼。体贴地方情形。办理得宜之处。甚属可嘉。著照所请行。　　

○又奏、永绥夯尚汛苗人。伤毙弁兵。查系该汛等、因苗人屡次偷窃。设法诱擒所致。应将该营汛各员、分别议处。得旨。知道了。但恐汝有讳抢姑息之念。则苗益无忌惮。而弭事反以滋事矣。常记朕训毋忽。　　

