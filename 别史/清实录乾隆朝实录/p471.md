<!-- { "loadSidebar": true } -->
○广州将军暂署两广总督印务策楞奏、安南国夷目、带领兵船。于七月初八十九等日。与桃山夷匪兆晓打仗。杀伤贼匪一千余人。获贼船一百余只。兆晓仍逃回桃山。桃山离钦州、远隔一海。料不能远越重洋。潜入内地。但边防不可不慎。现檄沿海各镇。督率营弁。酌拨兵船。加谨巡哨。又准云南督臣张允随密劄、称安南自矣长投诚之后。复有矣扬。更名武贤卿。及莫正豹等。在该国安边保乐等地方啸聚。并称莫正豹、原名莫能仁。系泗城府人。手下人等、亦俱系广西人居多。臣查泗城地方。从前原有安插莫姓之事。其子孙现居凌云县境。已照单行司、跟查缉究。再该国牧马谅山等处。连年用兵。将来饥馑荐臻。或致仍有盗匪窃发之事。现在不时严饬沿边文武各官。加谨防御稽查。得旨、所见甚是。正宜如此办理。　　

○又奏、审明普宁县散布飞条、刊刻匪印之首犯李阿科、照谋叛未行律、拟绞立决。其余同谋纠夥诸人。分别定拟。得旨、览。　　

○广东提督林君升奏、考察训练各事宜。得旨、是。勉力为之、亦不可欲速也。　　

○广西巡抚杨锡绂奏、前将拏获在安南附逆为匪之黄汉、及在内招人出安南为匪之周道南、抱重、亚项等。严加羁禁。俟再有拏获汉奸。一并从重定拟具奏。奉朱批、此等即应重处以示警。何必令其展转偷生耶。臣遵即行令镇安、泗城、二府。将黄汉、周道南、亚项、三犯、即提出当众杖毙。至抱重、即系亚项之父。尚未出交为匪。且其子已罹重法应姑贷其生。另行枷责完结得旨、朕见汝所奏。似有任其展转案情之意。故批示即应重处之旨。所以令汝等速结此案。题明正法也。岂有错会为立毙之理。实属纰缪之至。　　

○云南总督兼管巡抚事张允随奏、豫筹昭通镇兵粮。请照例发银。赴黔蜀丰收地方采买。得旨、所奏俱悉。　　

○又奏、敬筹开浚金江下游工程事宜。查下游原估应修者、共六十四滩。内最险滩五。险滩十八。次险滩四十一。除锁水一滩。已于勘估试修时开通外。尚有六十三滩。今详议筹酌。次第经理。一、承修之员宜酌添。查六十三滩。绵长六百四十余里。虽设总理二员。但既有承修滩工。又须往来稽察。难以兼顾。应遴府佐州县等官。分滩承修。并支放工价食米。如有糜帑误工。即行题参。一、协办杂职宜豫委。查有宣威州吏目陶世荣等、十五员。均堪委用。工竣日果有劳绩。与承修之员。一体题请议叙。怠误营私。即行参处。一、承修滩工。宜量险易匀派。其总理协理大员。仍不时往来稽查。一、官役夫匠所需食米。应于江工银内、动拨八千四百两。赴川买米四千二百石。支放报销。一、滩工石匠。约需一千二百名。应委员带银一千六百两、赴川省雇募四百名。又委员带银二千两、赴黔省雇募五百名。再于本省各府、雇募三百名。其委员路费。照买运粤盐之例。每员月给养廉纸张役食银七十五两。限十月内齐集兴工。一、铁器应豫制造。滇省嶍峨县、出产钢铁。从前上游滩工。曾委员赴该处制造。今开修下游。每年约需用钢钻一万枝。锲子二千个。应仍委员前往。会同地方官监造。陆续运赴工所。此外尚需鎤锤二百五十把。手锤一千五百把。千斤三百根。应令该知县到川。顺便购买。带赴工所。以省脚费。一、在工官役。应给养廉工食。总理知府、每月给养廉一百五十两。所带书办二名、每名日给工食银一钱五分。差役十六名、每名日给工食银六分。协理知府、每月养廉一百二十两。书办二名、差役八名、照数发给。承修之云南府通判、永善县、嶍峨县、知县、每月养廉八十两。候缺通判一员、每月养廉一百两。各带书办一名、差役六名、工食照例支给。其分修文武员弁内。现任及试用人员。每员月给养廉四十两。差役饭食在内。至年满千总、外委千总、二员、每员月给养廉三十两。跟役饭食亦在内。俱以到工日起支。停工日住支。年归年款。截数报销。以上各条。俱系现在应行之事。其余未尽事宜。容臣随时斟酌。陆续奏请遵行。得旨、固应如是办理。但期收实效耳。　　

○又奏、拏获伪武氏王矣扬差往都竜之伪尚书卢英、讯系开化夷人。现饬按察使、将该犯及前次所获之伪宣光道林鹏鸣、严行收禁。俟有续获党羽。一并研审定拟具题。又于木苏箐内、盘获自交阯逃回沙匪一百四十六名。木阿赛坡头、拏获沙夷三百二十九名。收获弓弩刀枪等、二百三十六件。查安南国内矣扬、莫正豹、一称交岗武氏后裔。一称高平莫氏子孙。各以恢复旧封为名。内外夷匪。群相附和。经臣令地方文武。设法招擒。计前后拏获伪官二名。招回及盘获夷匪一千余名。现将伪官监禁严审。各沙匪按名给与口粮。分解黔粤各原籍。交地方官、严加收管安插。其两次盘获之逃难交民。酌给养赡。俟安南贼势稍戢。遣归复业。又据安南保乐州土目农晏朝、差头目蒋朝通等、薙发变服。前赴广南营投诉。乞准详请剿除武莫二氏。臣饬开化镇晓谕蒋朝通等、转谕该土目。以中外各有界限。大兵无越境代属国剿除盗贼之理。应速赴该国王处请兵。给以盘费。遣令回国。得旨、俱属妥协。知道了。　　

○又奏、安南交岗夷匪武贤卿、即矣扬、分遣头目陆元王奇等、袭夺都竜。土目翁桂败逃。贼兵复攻南山。查南山与开化天生桥。仅隔一河。因饬开化镇、府、整肃军威。遥助交人声势。如贼兵敢越界一步。即行擒斩。并令发谕南山土目。悉力固守。六月初七日、翁桂复夺回都竜。当即行令开化府。将前项难民。好为资给。护送出口。交翁桂领回复业。但翁桂兵少援绝。其势终难保守。都竜接壤内地。现饬领兵将备。遥示声援。以靖边防。得旨、所奏俱悉。　　

○贵州古州镇总兵崔杰奏报、古州雨水粮价情形。得旨、所奏俱悉。勉力为之。古州尤不比他镇也。　　

○贵州镇远镇总兵冷文瑞密奏、郡民哄众罢市情形。得旨、如此据实陈奏。实可嘉也。但此风不可长。而苗疆尤不宜。汝等应留心也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百九十九


大清高宗法天隆运至诚先觉体元立极敷文奋武孝慈神圣纯皇帝实录卷之二百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。九月。庚辰朔。上行围于乌什杭阿。亲射殪虎。　　

○遣官祭黑龙潭昭灵沛泽龙王之神。　　

○刑部议准、甘肃巡抚黄廷桂奏称、番民贪竞凶顽之性未悛。凡仇盗相杀之案。两造俱愿罚服完结。若骤绳以律法。恐若辈转生疑虑。应以乾隆甲子年为始。再宽限五年。徐徐化导。现饬各该地方官。将命盗治罪诸条。译出番文。出榜晓示。实力化导。以期潜移野性。从之。　　

○以四川夔州副将邱策普、为川北镇总兵。　　

○浙江巡抚常安疏报、鄞县开垦乾隆七年分田亩、九顷有奇。　　

○除浙江钱塘、鄞县、西安、海宁、等四县坍没荒废田亩荡地额赋、六十八两有奇。粮米、南米、八石有奇。　　

○是日、驻跸库鲁河。　　

○辛巳。上行围于威准。　　

○兵部等部议覆、署两江总督尹继善疏称、瓜洲营唬船八只。原备催漕。今运漕河道迫窄。二只足用。请将原设唬船。酌减六只。即令哨官二员。带兵驾船。在该地内河催漕护差。所裁六船兵三十名。仍归营差防。应如所请。其船、令该督饬令估变。从之。　　

○是日、驻跸阿济格威准河。　　

○壬午。上诣皇太后行幄问安。　　

○行围于黄科。　　

○绥远城建威将军补熙等奏、绥远城、请照归化城之例。雨翼设立官学。于土默特二旗内、选蒙古教习二人。每学选兵丁子弟十人。令其教读。教习、每月给银一两五钱。学生、每日给大钱十文。在公用房租内支给。再现在绥远城缮写扎萨克等处文移之土默特旗兵二名。并无钱粮。请照同知通判衙门、缮写满蒙字之土默特蒙古之例。每月赏银五钱。得旨允行。下部知之。　　

○夷使吹纳木喀等、自哈丹和硕起程进藏、侍郎玉保等、传旨加赏口粮。换给驼马。　　

○是日、驻跸威准达巴汉。　　

○癸未。上行围于阿兰。　　

○谕、前据履亲王条奏。诸王以外。概不准服用红雨衣。如此、转致无所区别。嗣后一品大臣。及朕前行走之御前侍卫等。俱著穿红雨衣。　　

○军机大臣等奏、据侍卫常吉图等报称、哲布尊丹巴呼土克图、欲往额尔得尼昭礼拜。职等告以理应奏闻。俟命遵行。伊言诸事已备。前往无妨。即于八月十六日、自库伦起程。臣等查哲布尊丹巴呼土克图年少无识。任意而行。其徒楚扬托音、及土谢图汗敦丹多尔济、既不阻止。又不具报。均属不合。请交部察议。得旨、哲布尊丹巴呼土克图、欲往额尔得尼昭礼拜。应候朕旨。若果奏请。朕自必准行。乃并不具奏。又不纳侍卫等＜?矢见＞劝之言。急行前往。甚属错误。著饬行。余依议。寻理藩院奏、应将不行劝阻之土谢图汗敦丹多尔济等、照例议处。得旨、土谢图汗敦丹多尔济等、虽系蒙古。无知错误。若不照例议处。伊等不知惩戒。土谢图汗等、著加恩减半议处。　　

○是日、驻跸富拉哈。翌日如之。　　

○甲申。谕、上年八月内。降旨将江苏、安徽、福建、甘肃、直隶、广东、浙江等省、雍正十三年分、未完民欠地丁、漕项、一切银米。加恩豁免。今闻福建闽县等处。向有寺租归公一项。原系废寺田亩入官。收租完粮。雍正十三年分、尚有民欠未完租谷四百余石。因系另案造报。未获一体邀恩。朕思寺租、虽属另案题报之项。但穷佃无力输将。事同一辙。所有闽县、古田、霞浦、宁德、四县十三年分民欠寺租。著加恩一并宽免。该部即遵谕行。　　

