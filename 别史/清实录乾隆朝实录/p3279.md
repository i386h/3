<!-- { "loadSidebar": true } -->
○又谕、据穆腾额奏、上年随正额领过余引五万道。已据各商请领将完。现在正值赶运之时。自应先期豫备。理合循照旧例。再请余引十万道。存贮运库。听各商陆续领运等语。近来长芦盐务。调剂稍有起色。上年所发五万道余引。既经各商陆续领销。将次完竣。若再先期豫备。该商等随时领运。俾盐引多为销售。于国课民食。自属两有裨益。但必须正引销完后。再销余引。方为妥善。若正引未完。即令各商领销余引。仍属有名无实。又若两淮欠引之弊窦矣。著传谕穆腾额。即行详悉查明。此次请发余引。是否系应销正项引盐。将次完竣。不致稍有积压之处。据实覆奏。寻奏、长芦运盐情形。与两淮微有不同。兹乾隆五十二年正额疏销全完。余引亦请领将竣。现因澍雨应时。引地河道深通。循例请领余引十万道。俾各商随时领运。如有未尽之引。仍照例缴部查销。不致积压。报闻。　　

○又谕、据毕沅覆奏河北一带普得透雨。漳卫各河水势涨发。粮艘足资浮送一摺。览奏欣慰。惟摺内称、卫水发源于辉县苏门山。本不甚旺。全赖大雨时行。山水汇注卫河。水势始能充裕等语。漳卫二河。俱赖以济运。但该河向无闸坝可以拦蓄。若必待大雨时行。水势始能充裕。则雨过之后。流洩无余。每年春季。势必常形浅涩。不可不虑。毕沅务宜留心筹办。或能于长水时。量为收蓄。待春季水弱。再开放接济。抑或另行设法豫筹。俾明春重运经行。免致又虞浅涩。有备无患。方为妥善。　　

○户部等部议奏、淮、海、宿三关期满盈余银两。比较乾隆四十六年徵收之数。尚少银十万七千六百四十六两零。请著落该监督、各按经徵月日。照数赔补。得旨、固属照例办理。但念各该关所收盈余数目。比较四十六年。虽少收十万七千六百余两。而较之上年。已多收九万三千六百余两。所有此次淮、海、宿三关。比较四十六年盈余短少。应赔银十万七千六百余两。著落该监督等、各按月日赔补银一万两。余俱加恩宽免。　　

○补行陕西、甘肃二省、乾隆五十二年军政。卓异官十一员。年老官五员。有疾官一员。才力不及官四员。分别议叙处分如例。　　

○壬子。谕军机大臣等、昨据德成奏、闽省械斗之风尤炽。虽内地到处皆有。不特台湾为然。而械斗之案。往往纠集匪众。先议出抵偿之人。许于事后代为养赡家口。并设牌供献。以致贫民贪利。虽死不顾。而奸徒恃有代抵。遂赴各村庄肆凶攒殴。伤毙多命。甚至放火抢劫。无所不为。及经到官。即有私相议抵之人。出头承认。既非主谋。又非正凶。不过按数抵偿。地方官因见人众。于斗殴之始。固不敢过问。迨至毙命。又以有人认偿。即将就完结。不加深究。致奸民罔知忌惮。日甚一日。应严加惩创禁止等语。械斗之风。虽由闽省民情剽悍。但究系地方官办理不善所致。若果地方官听讼公明。遇有鼠牙细故。即立予剖断。何致小民逞凶。私相争斗。即或有桀骜不驯之辈。斗殴毙命。亦无难立究正犯。按律定拟。何得任其私相议抵。乃该省地方官。向来因循玩愒。于百姓讼案。并不代为秉公速审。致小民无从诉其曲直。积忿私斗。而案情略大。该地方官又思回护处分。化大为小。遂致奸徒无所惩创。罔知法纪。亟应趁此兵威之后。遇案严办。庶械斗之风。可期渐息。若复稍事姑息。则刁风日长。虽法令亦无从禁止。势必又生事端。尚复成何事体。闽省系海疆内地。与台湾均属紧要。著传谕李侍尧、务宜不时查察。实力整顿。如再有械斗之案。务饬究出主谋正凶、并顶凶之犯。一并尽法处治。其地方官员。有仍前掩匿讳饰者。立即从严参究。并于奎林行抵泉州时。详细告知。令其到彼加意妥办。俾械斗之风。永行断绝。方为妥善。　　

○癸丑。改云南猛野。磨铺二井盐课。归他郎通判徵解。从巡抚谭尚忠请也。　　

○予故西安将军长清、祭葬如例。谥庄毅。　　

○旌表守正捐躯河南宝丰县民褚是来妻杨氏。　　

○甲寅。遣官祭火神庙。　　

