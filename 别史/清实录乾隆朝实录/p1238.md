<!-- { "loadSidebar": true } -->
○庚寅。谕军机大臣等、朕览策楞所奏伊犁台吉宰桑等、在阿底斯巴克地方。围困阿睦尔撒纳一事。此言尚属可疑。闼勒奇岭、博罗布尔噶苏台、两处隘口。皆设兵坚守。阿睦尔撒纳、势不能越至阿底斯巴克地方。询之现在京师之布林、鄂齐尔等。俱言似非实在情形。此必系阿逆势穷力竭。扬言伊在彼被围。使我军闻信。不往博罗塔拉擒拏。伊得乘间兔脱。以为缓军之计。著传谕策楞等、悉心侦探。究竟阿逆潜踪何处。领兵直入。尼玛、玉保等。俱已前进。并即速知会伊等。务须探问明确。前往追捕。毋为浮言所惑。　　

○又谕、现在我兵既已深入。而尼玛又同阿敏道前行。则后队续进兵丁。为数无多。策楞、玉保、理应同行。方为妥协。今据玉保奏称。剿灭阿巴噶斯人众。则玉保又与策楞分兵前进。伊等但因贼人散处。遂各分兵前往。然此际自应以擒拏首恶阿睦尔撒纳。及阿巴噶斯、哈丹等为要。著传谕策楞、玉保、伊二人务须并力前进。相机筹画。速期成功。以副朕委任之意。　　

○辛卯。谕曰、白钟山查覆、衍圣公孔昭焕、所奏庙户一摺。称并无派累之事。数年以来。朕巡幸所至。一切供顿。取诸内府。从未累及闾里。即除道安营。亦皆动帑予直。至于随营薪蔬刍秣之属。则扈从官兵日用所必需。有司先期储备。以待临期给价和买。此临幸所至皆然。亦断无使随驾之众。皆自京携数月粮。而不许沿途买用之理。况朕亲祭曲阜。即衍圣公尚当躬自却扫。岂有转庇庙户。归咎有司之理。今据白钟山查明有粮之家。依托庙户。影射居奇。及饬该县退还价买粮石等事。且称孔昭焕少年怯懦。皆伊叔祖孔继涑、孔继汾、主持怂恿等语。其凭藉家世。把持生事。殊不能安分自爱。孔昭焕虽云年少。已非幼穉无知可比。本应交部治罪。姑念其为圣人后裔。著加恩免其交议。孔继涑、孔继汾、著交部严察议奏。　　

○谕军机大臣等、据富德奏称、现在催令噶勒藏多尔济。作速进兵。并称巴雅尔、未经遣人赴额琳沁处等语。此奏未协事机。噶勒藏多尔济。因伊子病故。伤悼成疾。乃情理之常。朕尚降旨令其善为调摄。至巴雅尔因马匹不敷。亦系实情。况现在伊犁喇嘛宰桑等。出兵追拏阿睦尔撒纳。是噶勒藏多尔济之兵。已可不遣。至和通鄂勤、曾经途遇布林。则巴雅尔未遣使于额琳沁。想已知布林前来之信耳。富德不论事之轻重。惟恐与伊前奏不符。喋喋陈奏。所见殊属鄙小。富德著革去参赞大臣。仍留副都统职衔。专管台站事务。一切军营事宜。毋得干与。　　

○癸巳。谕、前因史载贤屡任大员。由获罪后再加录用。仍复昏惰废弛。并纵容伊子种种不法。是以拏交刑部治罪。以为负恩之戒。今经刑部审拟。罪属应得。但该员既已双目瞽废。所拟杖徒。及发往军台效力之处。俱著加恩宽免。　　

○大学士管陕甘总督黄廷桂奏、署安西提督冶大雄。年老重听。办事不能悉心斟酌。其参奏方观承。系任性执拗。有心推诿。恐其劾奏。托辞取巧。先占地步。报闻。　　

○甲午。定西将军策楞等奏、据投诚库图齐称、上年同伊犁喇嘛等、与将军萨喇勒、公丹拜等、约于十一月初一日。在博罗布尔噶苏台、闼勒奇岭、两路会齐。协拏阿逆。因诺尔布敦多克兵未至。阿逆得信。豫为防备。至十二月十五日。萨喇勒、及诺尔布敦多克、锡克锡尔格等。在伊犁诺罗斯哈济拜甡地方。与阿逆遇。冲杀两日。阿逆与回人和卓木合。兵势颇盛。遂各四散等语。现在锡克锡尔格。与萨喇勒等。由珠勒都斯前来。阿逆已入伊犁。应两路会剿。即令鄂勒哲依等、带兵由珠勒都斯进。臣等仍剿灭阿巴噶斯等游牧。直抵伊犁。又据参赞大臣哈萨克锡喇等报、兵至玛纳斯。台吉达什、领子赛音伯勒克等投诚。愿出兵效力。至和尔郭斯河。获阿逆信用之宰桑察衮。并伊子巴朗。现派侍卫布瞻泰解京。谕军机大臣等、策楞等奏称、据库图齐告知伊犁现在情形。伊等即与鄂勒哲依等分路进兵等语。策楞等闻知此信。即议分路前进。甚合机宜。朕意库图齐所言。尚属可疑。未必非阿逆诡谋。冀缓大兵前进之计。今策楞等不为所惑。分道夹攻。计日自可就获。至阿逆虽已前往伊犁。其所居塔尔巴哈台、博罗塔拉等处。应尚有存留之人。著派尼玛、带兵数百名、前往剿灭以分贼势。其阿巴噶斯、哈丹、二人。虽力穷来降。亦断不宜宽贷。伊等早经归顺。乃助阿逆为乱。情甚可恶。如果知罪。将阿逆擒献来降。不特免其诛戮。尚当加恩。如仅束身来降。仍即行正法。以彰国宪。著晓谕库图齐。令其转告阿巴噶斯等知之。察衮亦系助恶之人。今既擒获。即严加看守。押解来京治罪。伊妻系杜尔伯特汗车凌之女。著加恩宽宥。策楞等既交哈萨克锡喇安置。甚属妥协。俟事竣后、车凌等移往旧游牧时。仍令与车凌同住。再鄂勒哲依。系准噶尔旧人。甚属干练。今既领兵由珠勒都斯进发。著加恩照将军体制。统领办事。以鄂实为参赞大臣。遵照前旨。诸事听其措画。悉心办理。朕意再派吞图布。偕鄂勒哲依同行。更属有益。此旨接到。若鄂勒哲依已经前进。吞图布亦毋庸更往。仍令随策楞等办事。现据鄂实奏称、遵将军檄文。即在特讷格尔军营。整齐兵马。克期前进等语。伊等领兵前往。遇见萨喇勒、即将加恩鄂勒哲依、统领大兵之处。详悉谕知。因鄂勒哲依曾在准部。办理图什墨勒事务。招降人众。易于集事。若萨喇勒、乃系受恩最久之人。自能仰承朕意。与鄂勒哲依会合时。一切事宜。俱应听鄂勒哲依指示。和衷共济。惟期迅奏肤功。以副委任。其纳噶察等。即遵前降谕旨。轻骑前往阿克苏城。晓谕众回人等。如遇阿逆逃窜往彼。即行擒献。　　

○乙未。谕曰、朕于二月十三日启銮。前往曲阜。祭告孔林。所有应行豫备事宜。各该衙门敬谨办理。　　

○谕军机大臣等、策楞、鄂勒哲依等。现在分路进兵。所有北路兵丁。前经哈达哈等奏请。前往博罗塔拉、协拏逆贼。继又停止进发。今已值春令。上年此时。即已进兵。著传谕哈达哈等。带领现在兵丁。缓行至阿尔台以外。不必深入。拣选水草充足地方。牧放马匹。使贼闻知西北两路进兵。进退无措。中途遇各部落人众。应行擒剿安抚。分别办理。倘阿逆迫于西路之兵。逃避前来。即行擒拏。哈达哈等、务宜悉心筹画。妥协办理。　　

○又谕曰、达勒当阿等奏称、萨喇勒领兵、由珠勒都斯前来。已遣喀尔喀公恭格敦丹等先至。俟其到时。即会同前进。擒剿逆贼等语。萨喇勒带领喀尔喀王公等。办事伊犁。原无重兵驻劄。一旦中贼诡谋。被围受困。朕甚深轸念。今能奋身归来。不特不加罪谴。俟阿逆擒获后。尚当格外施恩。著将此明白晓谕萨喇勒等、此时现在同来者若干人。其尚留彼处者若干人。并阵亡及病故者。俱交与萨喇勒查明奏闻。分别加恩。萨喇勒、锡克锡尔格、巴桑、俱远道前来。将来又即领兵深入。俱著加恩各赏银三百两。锡克锡尔格、巴桑、并授为散秩大臣。诺尔布敦多克。前已降旨封授公爵。其同来之喀尔喀察哈尔、厄鲁特等。俱著酌量赏赐。令其制装。仍往军营效力。所有定边右副将军印。原系萨喇勒掌管。今应仍行给与。昨命鄂勒哲依。由珠勒都斯进兵。伊在准部。原办图什墨勒事务。人甚历练。是以令其统领大兵。照将军体制办事。且其年较萨喇勒为长。今与萨喇勒同队。其定边右副将军印。著伊二人公同掌管。其奏事列名。应以鄂勒哲依为首。扎拉丰阿、此时已应与策楞同在一处。即著在参赞大臣上行走。不必更用副将军印。伊等务期屏去形迹。和衷共济。方为无负任使。前据哈达哈等奏称、将回人阿底斯等。遣往西路效力。即交与鄂勒哲依等。带领前往。以便招服各部落回人。但此内有与阿逆同谋者。不可不加意觉察。如有形迹可疑之人。即行正法。现据锡克锡尔格等告称、彼处回人。附和逆贼。甚属可恶。且能资给阿逆马匹。进兵时即将回人等牲只收取。亦可以增我兵力。再特讷格尔一带。现有台站事务。富德不必同达勒当阿等进兵。仍著驻劄彼处办事。顷兆惠亦知萨喇勒前来之信。奏请带兵、由吐鲁番往迎。已降旨催其前往。著即前赴特讷格尔、会同富德、办理台站事务。　　

○又谕、现闻阿逆已抵伊犁。大兵应速行进发。所有各处兵丁。俱已齐集。即陆续继至之兵。亦络绎奔赴。策楞等此时少为延缓。则贼势愈固。殊于机宜未为允协。逆贼自博罗塔拉、迁至伊犁。伊犁与博罗塔拉。形势不殊。然究为准噶尔总汇之地。阿逆在彼。施其奸计。众人易于胁从。益增党羽。大兵速进。即不能一时擒获。将伊胁从之人。先行剿灭。亦足以张军威。或将阿逆逐出伊犁。使其穷无所归。自可计日就俘。倘伊坚拒自守。我兵即踞形胜之地。将伊围困。日久内变自生。必有擒献军门。邀恩封赏者。此等情形。皆可豫料。策楞等、务期加意办理。从前伊犁喇嘛等、皆称擒贼赎罪。朕即降旨。令将伊等宽宥。免其诛戮。大兵前进。喇嘛等、如果即时迎降。著仍遵前旨办理。若又顺从阿逆。则反覆无常。断不容恕。应即严行剿灭。其额琳沁、巴特玛车凌等。如能擒献逆贼。束身来归。策楞即准其来降。以分贼势。倘执迷不悟。至事势穷蹙。方来乞命。著即将伊等正法。毋得少为姑息。从前存贮伊犁缎疋银两。闻系宰桑巴朗管理。策楞等到彼。巴朗若能将原物交出。即奏闻加恩以示鼓励。再前议、令沙克都尔曼济之子图们等。带兵协擒阿逆。今沙克都尔曼济。量已抵策楞军营。应即设法通信图们等。派兵擒拏。使逆贼无所逃遁。何以并未筹及。此时惟在早抵伊犁。则诸事皆可就绪。策楞等、其仰体朕心。奋勉从事。毋稍逡巡观望。坐失事机。　　

○又谕、现在达勒当阿、同副将军萨喇勒、由珠勒都斯一路带兵前进。所有特讷格尔地方。台站马匹。止富德一人。不敷经理。现在和起、豆斌、办理巴里坤事务。亦俱熟练。著传谕兆惠。速往特讷格尔、会同富德管理台站。一体办事。　　

○兵部议准、御史杨开鼎奏、各省堤塘外。另有小报房、皆无职之人。呈科取结。便准开设。易滋私钞讹传洩漏之弊。应请严禁。从之。　　

○封和硕裕亲王广禄女为郡君。授其壻隆安为多罗额驸。和硕諴亲王允秘女为郡君。授其壻班珠尔为多罗额驸。　　

○丙申。上奉皇太后居畅春园。　　

