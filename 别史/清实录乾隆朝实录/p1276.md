<!-- { "loadSidebar": true } -->
○又谕曰舒赫德奏称、接唐喀禄咨、额尔齐斯一带台站。应派兵巡查。伊即带兵护送运往哈达哈军营口粮牲只。前赴额尔齐斯等语。舒赫德办理尚合机宜。但现在额尔齐斯等处。间有乌梁海肆出抢掠。运送牲只。沿途应加意防护。前已降旨、令达勒当阿、哈达哈等暂行彻兵。此项牲只。毋庸急行送往。不若在中途牧放。派兵防护。俟伊等彻兵回时。即行接济。原可无误。舒赫德、前遣三都布、带兵巡查台站。至努赫图岭地方。遇乌梁海等贼人。斩犯甚众。著即令三都布、奋勇前进。往迎达勒当阿、哈达哈等、将节次所降彻兵谕旨。赍往宣谕。令伊等即遵旨办理。舒赫德、仍领兵陆续继往。巡一查路台站。中途遇乌梁海等、尽行剿灭。毋使漏网。再所奏喀尔喀协理台吉丕勒多尔济、在噶劳图地方、管理台站甚属奋勉等语。著查明丕勒多尔济、系何等台吉。奏闻加恩。　　

○辛丑。上御依清旷。勾到四川、广东、广西、云南、贵州、情实罪犯。停决广东斩犯一名。余五十一人、予勾。　　

○以侍读图鞳布、检讨边继祖充日讲起居注官。　　

○壬寅。上诣皇太后行宫问安。　　

○癸卯。上御依清旷。勾到奉天福建湖广、陕西、情实罪犯。停决奉天绞犯一名。余五十八人、予勾。　　

○谕军机大臣等、据雅尔哈善等转奏、贝勒扎那噶尔布、扎哈沁宰桑鄂尔奇木济、各摺。鄂尔奇木济、应付来往官兵口粮马匹。甚属可嘉。著加恩补授散秩大臣。赏戴孔雀翎。并赏银一百两。扎那噶尔布奏称、伊所属坐台人等。并未支领口粮等语。从前扎拉丰阿等奏称、厄鲁特坐台兵丁。每月俱给与钱粮。或因扎那噶尔布、情愿自备资斧。未经给与著查明一体赏给。并著永贵、通查各路台站。将来彻兵之后。应派兵丁若干。酌量安设。其坐台兵丁。亦应照北路之例。令兵丁等、带领户口同居。并赏给马匹牲只。俾资生计。会同兆惠、及各宰桑等、详议奏闻。喀喇沁台站参领第鲁巴熟悉台务。著即前往会同永贵查办。此等皆系新设台站。应严行通饬。毋得有误差委。及滋生事端之处。永贵等、务宜妥协办理。再据鄂尔奇木济奏称、库哷特三百户。自伊犁前来。戕害伊游牧属人等语。此项库哷特等、询之在京厄鲁特等、称系达瓦齐所属。应将此项人、归于二十一昂吉内管辖。何得任其肆行生事。并著兆惠查明办理。　　

○又谕曰、贝子罗布藏车楞、上年因伊犁扰乱。受伤身故。甚属可悯。伊子塔木楚克扎布、近复派兵接续台站。行走奋勉。著加恩封塔木楚克扎布为贝勒。以示优眷。　　

○定边左副将军成衮扎布等奏、臣于九月二十六日。抵乌里雅苏台军营。查阅军营兵一千有余。绥远城兵二千名。计闰九月十五以前、陆续可到。统计兵力。已足擒贼。臣等即行带领前往。仍一面晓谕附近逆贼青滚杂卜之扎萨克等、并和托辉特所属人等、令其协同擒献。又闻青滚杂卜、将察达克、赤伦、乌梁海人等、移入伊附近地方居住。必有私相煽惑之事。即移咨阿兰泰、遣人传赤伦、及察达克子弟等、明白开导。谕以利害。毋堕贼计。再贝子朋楚克、公丹拜等、所辖乌梁海。亦与青滚杂卜乌梁海连界居住。臣复遣亲信人往谕。翦其羽翼。俾此贼穷蹙无归。自可不日成擒。报闻。　　

○又奏、臣等遵谕查管台台吉扎木扬、因骁骑校车登伊什等、不遵约束。私回游牧。伊即力行阻止。仍与章京多尔济、办理台务。扎木扬、系三等台吉。应请旨升为二等台吉。章京多尔济、量赏缎疋。其车登伊什等十九人。擅自逃散。并将驼马私行带回。应交与该旗、即行治罪。其台上驼马。饬令该扎萨克、照数追赔。报闻。　　

○甲辰。谕旺布多尔济等、青滚杂卜、负恩背叛。种种不法。已屡次降旨晓谕。旺布多尔济、必无与贼同谋之事。朕可深信。昨据贝勒车登扎布属人告称、逆贼青滚杂卜、令迁尔游牧于附近地方。尔虽听从。并非真心附贼等语。今大兵将抵扣托辉特部落。已加恩命尔承袭贝勒。如能擒献逆贼。协同大兵擒拏。自当加以重赏。否则即带领所属、及各台吉等、投至军营。既可永受朕恩。且不堕尔祖博贝旧勋。即青滚杂卜属人、误听指使今能弃贼来归。亦一概免其治罪。倘迷而不悟。大兵所至。必与青滚杂卜、一体擒拏治罪。尔其熟思深虑。善自为计。毋贻后悔　　

○谕军机大臣等、据成衮扎布等奏称、汗哈屯乌梁海等、闻与贼青滚杂卜连合。已遣员往谕车凌、车凌乌巴什等、领兵就近剿灭乌梁海等语。前经降旨、令舒赫德晓谕车凌等、派兵剿灭乌梁海附贼人等。成衮扎布所奏、适与朕旨符合。著再传谕舒赫德遵照前旨办理再大兵往擒青滚杂卜、应饬知附近青滚杂卜游牧各扎萨克、派兵堵截。以防逆贼逃窜之路。方为妥协。扎萨克图汗巴勒达尔等游牧。与和托辉特毗连。成衮扎布应豫行知会该处。令其协力堵御。此外倘有应行传知各部落、派兵协擒之处。著成衮扎布一面办理一面奏闻。　　

○又谕西路各处坐台之厄鲁特等、皆系新降人众。生计未能充裕。如往来驰驿。概行取给马匹口粮。伊等力难供应。嗣后除奉旨驰驿者、仍照常由台站办给。其自各处往来差委人员。俱著于各原地方、办给马匹口粮。不得沿途支取。著为令　　

○予故漕运总督瑚宝祭葬如例。谥恭恪。　　

○予故镶白旗蒙古都统那彦泰、祭葬如例。　　

○乙巳。上御依清旷。勾到江苏、安徽、江西、浙江、情实罪犯。停决江苏绞犯一人浙江绞犯一人余五十七人予勾　　

○谕军机大臣等闽省外委把总沈神郎遭风飘至安南带回民人李文光等、并供有雷琼道令船户至彼处提人之语。今据杨应琚等奏称、查明广省并无雷琼道差往安南提人之事祇有外委黎德辉飘至安南尚未回广。则从前沈神郎供词想系捏造。至黎德辉有无应讯之处俟伊回营时著该督抚等饬查质讯其案内前后供词情节多有不符闽广各督抚关会办理其有应得之罪著即照例惩治。以杜奸宄。仍著各行明白具奏。可传谕知之。　　

○又谕、据杨应琚奏、粤海关自六月以来。共到洋船十四只。向来洋船至广东者甚多。今岁特为稀少。查前次喀尔吉善等、两次奏有红毛船至宁波收口。曾经降旨饬禁。并令查明勾引之船户牙行通事人等严加惩治。今思小人惟利是视。广省海关。设有监督专员。而宁波税额较轻。稽查亦未能严密。恐将来赴浙之洋船日众。则宁波又多一洋人市集之所。日久虑生他弊。著喀尔吉善、会同杨应琚、照广省海关现行则例。再为酌量加重。俾至浙者获利甚微。庶商船仍俱归岙门一带。而小人不得勾串滋事。且于稽查亦便。其广东洋商。至浙省勾引夷商者、亦著两省关会。严加治罪。喀尔吉善、杨应琚、著即遵谕行。　　

○又谕、据硕色等奏、委员赴江西访拏甘子正一案。有青溪＜土燎＞干家嘴、居住之干文正、干子维、干官正、干运甲、干从漋等此内并闻有甘子正改名者。随于九月十三日。会同星子县知县何世珖、拏获报解。而该县以系密咨江省、一体查拏之案。留犯不发等语。此案前经楚省督抚奏到。已有旨令胡宝瑔、速遴干员。实力缉拏。不可以为他省发觉之事。稍分彼此。今现获之甘文正等、名字相仿。便属此案要犯。且现应质对之人。俱在楚省。理应即行解楚质审。乃迁延不发。设马朝柱、果藏留在彼。有不闻风远扬者耶。著该抚即将要犯星递楚省审理。并根究马朝柱踪迹。毋使再得漏网。其知县何世珖、著一并查参。以示警惩。可传谕胡宝瑔知之。　　

○又谕、据成衮扎布等奏、附近青滚杂卜游牧之台吉等。俱遣人告知逆贼煽惑情形。现候大兵前进等语。看此情形。大兵即宜速进。方合机宜。著成衮扎布、即拣选索伦兵一千名。同纳木扎勒、带领前进。其余兵丁。著纳延泰、富昌陆续进发。务宜声势联络。互相策应。俾附近各台吉等。早得归附不受逆贼胁从。擒拏自属更易。至车登扎布、从前果否与贼同谋。尚无实据。今据奏称、实系附和逆贼。甚属可恶。伊尚遣人告知普庆等、自言其并未附贼。饰词狡诈。罪不容诛。著即照成衮扎布等所奏、俟进兵时。一并擒拏治罪。其现在遣人前来之各台吉等、著成衮扎布等登记。俟事竣酌量加恩。至扎萨克公多岳特多尔济、既无子嗣。所有属人现在需人约束。伊弟敏丕木多尔济、并未附和逆贼。著将多岳特多尔济公爵、加恩即令敏丕木多尔济承袭。　　

○又谕曰、成衮扎布等奏称、管理塔密尔粮饷等事务之扎萨克台吉阿喇布坦等、行走奋勉等语。台吉阿喇布坦、布达扎布、俱著赏戴孔雀翎。其已经赏翎之协理台吉旺舒克、及其余效力台吉官员等、俱著赏给缎疋。兵丁等著赏给钱粮一月。以示奖励。　　

○丙午。谕曰、副都统达松阿、不能管理台站。著来京候旨。永兴、著加恩赏给副都统衔。管理阿尔台军台事务。　　

○定边右副将军兆惠等奏、筹办伊犁屯种事宜。明春先令回人一百名。绿旗兵一百名。指定地方耕种。已奉谕旨准行。俟秋收后。再添派绿旗兵丁。广为垦种。约可派兵一千名。至防守地方。应派索伦巴尔虎兵一千名。吉林兵五百名。察哈尔兵三百名。满洲兵二百名。即将绿旗兵所获。及各部回人输纳贡赋。给为粮饷。谕军机大臣等、兆惠等筹办屯种事宜。及派各处兵丁、驻劄伊犁。俱属妥协第念索伦兵丁。连岁在军营行走。未便多留。前降旨、令伊等于大兵彻回时、由北路回至游牧。今未知已抵何处。即著兆惠咨询达勒当阿等、索伦兵丁。如尚未过额尔齐斯。著拣选三百名、前往伊犁。俟明年另行派出更替。再哈宁阿、已带领满洲兵前往。合计伊犁已有兵丁若干。俟兆惠查明奏到。再由吉林察哈尔等兵丁内、拣选派往。　　

