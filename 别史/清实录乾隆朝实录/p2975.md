<!-- { "loadSidebar": true } -->
○辛酉。军机大臣议奏、四川总督李世杰奏称、将阿尔古屯存米二千石。拨至噶喇依。查该处米石不敷。即支稞麦。久经特成额奏定章程。乃李世杰、并不查照原奏办理。率行运往。除米石即存噶喇依。以备支放。其用过脚费。令该督照数认赔示惩。至各屯存剩军米八千八百九十石。积存已久。应如该督所请。先尽借领。易裸麦还仓。再将逐年升科之粮。亦易收稞麦。每年照常平仓收新出陈。以免霉变。从之。　　

○礼部奏、吏部咨称、候补学正学录人员。不敷应用。应请令此次会试主考官。酌留闱中数日。知贡举于落卷内。扣出现任候补候选小京官。其余弥封移送内帘。挑取二十卷。与朝考入选未经录用之新进士。一并带领引见。简用十名。交部铨选。报闻。　　

○旌表守正捐躯四川犍为县民李全复妻李氏。守正被戕四川三台县民马荣俸妻赖氏。　　

○壬戌。上幸江宁府。安南国陪臣黄仲政、黎有容、阮镗、迎驾、　　

○遣官祭明太祖陵。晋臣卞壸祠。宋臣曹彬祠。明臣徐达墓。常遇春墓。李文忠墓。方孝孺等祠。故总督于成龙祠。傅腊塔祠。　　

○谕曰、礼部奏诣明太祖陵仪注。三奠酒。每奠行一叩礼等语。前代陵寝。于经过时。亲诣拈香。自应较本朝陵寝仪节有别。然朕加隆前代。礼数从优。昨经过曲阜。亲诣少昊陵、孔林、皆行二跪六叩礼。嗣后遇亲诣前代陵寝拈香。俱照此行礼。不必奠酒。著为令。　　

○谕军机大臣等、本日据姚成烈奏报、查办川匪焚抢一案。据称、于三月三十日拜摺后。即驰赴咸丰县、会同李世杰督缉严审等语。同日、又据伊星阿、姚成烈、会奏。川匪案内现获人犯、录取供词一摺。亦系于三月三十日拜发。彼时伊星阿远在湖南。姚成烈现在湖北。何以所奏两摺。同日拜发。自相矛盾。是伊星阿拜摺之时。姚成烈并未知之。若姚成烈知有会奏之摺。断不复为此奏。可见外省列衔会奏之事。竟系具文。若地方寻常事件。督抚札商。合词题奏。尚属可行。至此等要案。各有承办之责。何得率行列名会奏。岂谓朕披阅奏摺。于此等处、亦如伊等漫不留意耶。伊星阿、姚成烈、均著传旨申饬。　　

○军机大臣议覆、调任成都将军特成额奏称、促浸降番。既经改土为屯。现在额设土守备等官。自应照儹拉之例。但促浸地方广阔。寨落零星。非儹拉仅分四屯者可比。请酌量远近多寡。安屯守备、千总、把总、外委等三十一名。每名管领二三寨不等。择素行诚谨。番众悦服之人充补。应如所奏。从之。　　

○是日、驻跸江宁府行宫。至乙丑皆如之。　　

○癸亥。皇元孙生。命名载锡。　　

○御制留京王大臣飞报得五代元孙之喜诗以志意、诗曰。飞章报喜达行轩。欢动中朝及外藩。曾以古稀数六帝。何期今复抱元孙。百男周室非五代。三祝尧封是一言。耄耋人多兹鲜遇。获兹惟益凛天恩。　　

○谕军机大臣曰、海禄参奏、镇西府知府祥泰、于兼摄宜禾县时。捏报粮价。擅动库项。在镇西府任内。又将不应抵交各项。混抵交代。致银粮俱有亏短。除任所赀财。业经严密查封外。请饬部行知该旗。将该参员家产。一并查封等语。仓库钱粮。不容丝毫短少。乃祥泰以知府大员。于属员侵亏帑项。既不能查明揭报。又复自行舞弊。将不应抵交之项。混抵交代。以致公项虚悬。自应将伊家产查抄赔抵。著传谕绵恩、会同该旗、前往严密查抄。毋任隐匿寄顿。海禄原摺、著钞寄阅看。将此由四百里谕令知之。　　

○又谕曰、李侍尧奏、河州回民马成基等、呈控马来迟之孙马五一、并同党马国甫、马万德等、坚守改教一案。因该州出示。不许回民从习新教。脱鞋念经。令各出具甘结。马五一始则随同具结。继乃诡言奉官饬取不许念经甘结。即系不念沐浴经文。妄欲众回民随伊具结。藉以行其祖父之教。并在该犯家内。起获明沙经一本。当即销毁外。请将马五一、马国甫、马万德、三犯。发往琼南百色烟瘴地方。分别安插等语。亦祇可如此办理。已于摺内批示。但该犯等、由甘肃发往琼南百色地方。经由陕西、湖广、河南等省。该处沿途。俱有回民居住。诚恐马五一等、在途遇见交谈。又复互相煽诱。致滋事端。殊属未便。著传谕沿途各督抚、于该犯等押解过境时。务饬各该地方官。严加管束。毋令马五一等、与该处回民见面通语。仍须不动声色。俾回众相安无事。方为妥善。将此由五百里发往。并谕李侍尧知之。　　

○乌噜木齐都统海禄奏、向例各营旧存炮位。内有不堪用铁厂添拨铁觔。改造大神。劈山炮。由内地调威远子母等炮。及损坏鸟枪。一体销毁。并于取匠役。经前任都统明亮奏明。嗣调至匠役二名。均称但能打造鸟枪大神炮。向未制过劈山炮。因发给成式。令其照造。演放总未妥协。查明亮原拟各营应需大神炮二十九位。劈山炮一百二十七位。为数过多。今核实应造大神炮十七位。劈山炮一百零四位。计算铁觔价值。炭火人工。较之内地。糜费数倍。兼之所调工匠。难得熟手。大神山炮位。为军营利器。制造必须精良。查内地凉州府匠役辐辏。产铁充盈。从前曾经打造各驳位应请移咨陕甘总督。转饬凉州镇。会同凉州府。制造各炮位。运送至哈密等处。分给各营。实为省便。报闻。　　

○减豁浙江仁和场三围潮坍正税银一百五十八两有奇。　　

○予故四子部落扎萨克多罗郡王喇什雅木丕勒。致祭如例。　　

○旌表守正被戕直隶交河县民王方照妻王氏。　　

○甲子。上诣明太祖陵行礼。　　

○赐扈从王公大臣。江南文武官员。及安南国陪臣等宴。并赏赉安南国王黎维褍御笔扁额。曰南交屏翰。并御制古稀说、缯币、及陪臣等银币有差。　　

○谕赏安南国王扁额。所用古稀天子之宝。并非朕自夸。恐该国王不知朕意。故赏给古稀说。令其阅看。即知朕意也。　　

○又谕曰、江苏、安徽、进献诗册、考取一等之进士庄选辰、著授为内阁中书。遇缺即补。刘召扬、郑宗洛、黄文煇、汪彦博、司马亶、叶铨、孙一元、缪炳泰、庄复旦、程振甲、张曾献、鲍勋茂、金应琦、朱承宠、俱著特赐举人。授为内阁中书。学习行走。与考取候补人员。挨次补用。江西省、考取一等之谭光祥、吴本、著照上届之例。赏给举人。准其一体会试。其江苏、安徽、江西、三省考列二等之周爱莲、蒋光世、袁肃、陆甲林、张云培、周嘉植、唐仁埴、秦智鉷、徐准宜、詹应甲、洪士达、唐广模、汪文锦、胡凤仪、印鸿纬、毕敦、吴阶、徐嵩、张诒、顾凤毛、翟金兰、黄钺、王浦、程尚义、吴绍涑、方熊、唐仁最、巴慰祖、闵道恂、叶栋、蒋知廉、赵本治、方振、伍延昺、黄旭、裘元巽、著各赏缎二疋。　　

○河南巡抚何裕城奏、豫省开封府属仪封等县、并归德、河南、南阳、汝宁、陈州、五府。许、光、二州。各所属。于三月十四五等日得雨。自二三四寸。至深透不等。麦苗可望丰收。此外如开封府属祥符等县、并彰德、卫辉、怀庆、三府。汝。陕、二州。各所属。共三十八州县、内有得雨一二寸者。有未得雨者。臣与藩司江兰酌议。除怀庆府属。滨临沁河五县。现在修复水利灌溉外。其三十三州县被旱贫民。酌借一月口粮。并每亩借给耔种银六分批、好。又奏、被旱各州县带徵。及本年应徵。请缓至秋后徵收。批、自然。又奏、民欠新旧出借谷石。宽至来年麦后还仓。批、是。又奏、臣严切确查。不使稍有弊混。得旨、俾穷民均沾实惠。毋致吏役侵蚀。慎之。　　

○乙丑。上阅江宁驻防兵。　　

○命皇十一子永瑆。皇十五子□□、皇十七子永璘射。　　

○谕、前任福建台湾道李浚原。于漳州府知府任内。承审案件。迟逾二参分限。经该抚雅德参奏革职。嗣李浚原前赴行在接驾。因将其平日居官如何之处。询问富勒浑、并寄询雅德。前据富勒浑称、该员才力强干、尚能熟悉闽地情形。今雅德覆奏、亦称该员在闽。历任府县。办事认真。尚属有志向上之员等语。李浚原、前于审转之案。迟逾定限。经该抚参奏革职。自属咎所应得。但念事属因公。尚非有心贻误。且据该督抚等、俱称其于闽地情形。颇能熟悉。李浚原、著加恩仍发往福建、以同知通判题补。　　

○谕、朕诹吉于五月初八日。前往热河驻跸。届期巡幸木兰。所有应行豫备事宜。著各该衙门照例办理。　　

○又谕曰、德风获罪监禁。已逾二载。伊系文职。乃与乌什哈达忿争。互相讦奏。咎已难辞。又复动用库项。私盖官房。是以将伊治罪。然究与侵蚀入己者有间。著加恩释放。　　

○谕军机大臣等、据绵恩等奏、碧云寺泉水。自前次疏浚畅流之后。二十一二等日。该寺官员来报。泉水不见增长。且消去一尺有余。因前往该处履勘。派人复行疏浚。往下刨至二尺余。见有油□麻刀。堵塞泉口之内。尽行剔取。则泉水依然畅流。显有情弊。因问及该寺官员。惟苑副明庆、神色消沮。言语支离。请将明庆革职。并修艌水池之园丁匠役。交部严审等语。碧云寺泉水。自前明以来。源源不谒。且旧有砌筑沟构槽。以及僧房。俱接引此水。以资灌溉。从来未至乾涸。前经姚良陈奏竟无来水。朕即疑其断无是理。因派绵恩等、前赴该处履勘疏浚。嗣据奏称、前往履勘。刨深二尺。见石块堵塞。泥土淤滞泉口。因揭石去泥。遂得泉水涌出。如常畅流。乃甫经疏浚深通之后。复有油灰麻刀堵塞泉口。以致泉水消落。殊堪骇异。泉源或经本处土石淤塞。流行不畅。尚属事理所有。若油□麻刀。何自而来。况泉源若与试泉悦性山房相近。则园庭禁地。谅难舞弊。自必于园墙之外。另有来源。著传谕绵恩等、前往详悉履勘。如从前刨挖疏浚之处。本在墙外。则应于该处安设堆拨。派营卒看守。令其小心巡查。看来西山一带。开挖煤窰。该汛弁兵。略沾余润。原所不免。今既能疏浚深通。尚属有功无过。其事不必深求。而园庭官员匠役。不能得利。自必挟嫌将泉源堵塞。令窰商已开之窰。封闭不能得利。反致亏折。以洩其勒索不遂之忿。转致因私偾公。情节较为可恶。且尚餙言因修艌水池。油□流入。果尔则泉水涌出。油

□等物。皆当随水外流。断无转行流入之理。如此支离。实为欲盖弥彰。总之该员必有挟嫌图利。此案不值交部审办。姚良、福善、明庆、俱著革职锁拏。交慎刑司。派留京王大臣、会同绵恩、金简、秉公严审。从重定拟具奏。　　

