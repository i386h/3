<!-- { "loadSidebar": true } -->
○是日驻跸五郎村。　　

○庚戌。上诣皇太后行宫问安。　　

○上行围。　　

○谕、朕巡幸五台。初次经过直隶各处。宜沛恩施。唯是直隶今岁通省钱粮。既已全数蠲除。无可加恩再免。著该督那苏图、查明此次经过州县内、男妇年七十以上者。照从前恩诏之例。分别赏赉。以示优恤高年之意。　　

○大学士伯张廷玉等奏覆、编修杨述曾所进经史讲义。内称科举之弊。自不可听其日下。而制义之行。已四百余年。今何能骤为更张。亦惟酌复旧式。稍为变通。臣等查设科取士。近代试以文艺。原非专尚词华。至考试之法。汉唐以来。明经、贤良、进士、诸科。初或得人。后适滋弊。欲异其经。至于申韩老庄。皆以发问。而抄义条诵旧策。其习不改。盖制愈更。而趋时好者应之速。法方变、而争捷径者术弥工。苏轼所谓有知人之才。虽因今之法而有余。无知人之才。虽复古之制而不足。试笃论也。今科场取士。试以经书制义论表判策。求其各体皆合程式。即老生宿儒。不能出其范围。若惟节抄剽盗。即朝更夕改。其术自在。从前条奏更制者甚多。康熙五六年间、曾废八股而试策论。行之一科。风气卑靡尤甚。百余年来。仍复旧制。亦以取士之法。如是已足。今杨述曾所称、制义旧制、限三百字以上。篇末自抒所见。名曰大结。限二百字以下。后因文日加长。大结遂废、今请限四百字以上。许用大结。限二百字以上等语。查科场条例。初场文每篇不得过五百字。原有定制。明初多用大结。非因文长而废。盖大结之体。汉唐以下之事。随题缀入。明之中叶。每以此为关节。其后悉行禁止。若仍用大结。弊窦愈多。断不可行。又称、旧制考试经题。不嫌隐僻。照书义亦用大结。先引注疏。再引宋儒注解等语。查考试经义。原听主司命题。无专尚冠冕、禁出隐僻之例。如限定隐僻。则又于隐僻中揣摩。弊亦相等。至宋儒注解。精者固足以发经蕴。若驳杂之说。添设大结之中。有伤正旨。无补经文。又称、表题不论古今。随时互出。五判易以五言排律八韵等语。查表以标著事绪。在辞旨明畅。声律精切。若果学富词充。即诗才赋手。皆已兼之。如随俗备拟。勉强凑成。无论古今。皆可率应。仍不免雷同。至五判、原欲士子留心律文。俾引经议制。详慎刑章。若易以律诗。则风云月露之词。不免为李锷所讥。且仅仅五言数韵。尤易凑合。更难以杜剿袭。又称、策题发问太多。对者不悉。往往敷衍草率。嗣后五问。限以一经、一史、一性理、二时务、等语。查科场定例。五策题字。原不许过多。其发问不拘门类。凡天文、地理、礼乐、兵农、经、史、子、集、等类。随时策试。正欲其贯通古今。指陈得失。如但限以一经、一史、一性理、二时务、示以定格。更易揣摩。且头场已试经义。二场试性理论。三场复重见叠出。亦不足以穷摩拟。在杨述曾以为科举之学。欲其难不欲其易。臣等窃谓若求其实。则今之试法。不见为易。若不求其实。即如所奏。更不见其难。且恐弊端复从此起。惟在司文柄者、精心衡鉴。实意旁求。果能不为浅学眯目。则甄拔皆佳士。不在更张旧制也。从之。　　

○刑部议覆、川陕总督公庆复奏称、邪教惑众一案。查吴珍、李老么、始而妖言惑众。继则附逆随行。李纶、孙奎、雷廷秀、捏造邪言。开堂诱众。实为风俗人心之害。骆东昇等、九名。或造作妖书。或抄传简帖。转相煽惑。均合依妄布邪言、煽惑人心、为首斩立决。刘月贵等三名。合依为从斩监候。余犯分别办理。应如所请。从之。　　

○是日驻跸东都亭。　　

○辛亥。上诣皇太后行宫问安。　　

○是日驻跸龙村口。　　

○壬子。驻跸王快镇。　　

○癸丑。上诣皇太后行宫问安。　　

○是日驻跸法华村。甲寅。上诣皇太后行宫问安。　　

○旌表守正被戕之云南元江府夷民所白妻范氏。　　

○赈江南徐州府属之丰县、萧县、睢宁、三县。被雹灾民。　　

○是日驻跸大教场。　　

○乙卯。上诣皇太后行宫问安。　　

○谕、朕临幸五台。观风问俗。盖欲周知闾阎利病。举登之衽席之安也。山西地方。风俗尚为淳朴。朕此次巡行。亲见民情。颇为宁辑。但敦庞之质在民。而教养之责在上。尤当加意拊循化导。俾登上理。抚臣为通省之表率。藩臬乃师帅之大员。府州县等。皆有父母斯民之责。其各仰体朕心。力行实政。教养兼施。惟日孜孜。罔或怠佚。而在小民。亦应敦行孝弟。崇习礼让。共为良民。毋蹈浇漓犷悍之风。以成熙皞盈宁之治。朕实有厚望焉。　　

○是日驻跸射虎川。　　

○丙辰。上诣皇太后行宫问安。　　

○谕、朕巡幸五台。一切供应。皆动支正项。不令丝毫扰累闾阎。惟是安营除道。未免有资民力。且五台系初次驻跸。宜沛恩施。俾小民得沾膏泽。以遂近光之愿。著将该县乾隆丁卯年应徵地丁钱粮。蠲免十分之三。该抚即遵谕办理。　　

○又谕曰、将军补熙等带来绥远城右卫兵丁内善扑人等。著赏给一月钱粮。其余兵丁等赏给半月。噶尔西等、带来归化城土默特官兵内善扑人等。著各赏银二两。其余兵丁等赏给一两。　　

○又谕曰、太原城守尉巴兰泰带来兵丁。每人著赏一月钱粮。其存城官兵内、有七十八十以上者。交署抚班第查明、分别赏赉。　　

○是日驻跸大营。至己未皆如之。　　

○丁巳。上诣皇太后行宫问安。　　

○谕曰、闽浙总督马尔泰、自上年病后。精力不逮。难以办理总督事务。著来京供职。闽浙总督员缺、著山东巡抚喀尔吉善补授。山东巡抚员缺、著江西巡抚塞楞额调补。仍兼管提督印务。江西巡抚员缺、著陈宏谋调补。陕西巡抚员缺、著湖南布政使徐杞补授。湖南布政使员缺、著广东按察使岳浚补授。广东按察使员缺、著永宁补授。　　

○闽浙总督马尔泰遵旨奏覆、臣前于浙江营兵沈光耀等夥劫案内。将慈溪县知县倪知本参革。缘该县始则自踞访闻之名。继又为营员作开脱之计。且并未根究各盗来历。草率完案。是以照例题参。得旨、此所谓诬善之人其辞游也。朕所望于汝者。岂如是迁就自居无过之地而已乎。已有旨谕部矣。　　

○戊午。赐随从诸王大臣等宴。　　

○谕、据福州将军兼管闽海关事务新柱奏报、本年七月内、有暹罗国商人方永利一船。载米四千三百石零。又蔡文浩一船。载米三千八百石零。并各带有苏木铅锡等货。先后进口。查该番船所载米石。皆不足五千之数。所有船货税银。未便援例宽免等语。该番等航海运米远来。慕义可嘉。虽运米不足五千之数。著加恩免其船货税银十分之二。以示优恤。该部即行文该将军知之。　　

○谕军机大臣等、前据福建提督武进升奏、汀州府上杭县、土棍罗日光等、抗租拒捕一事。朕已降旨通行晓谕。续据该督抚等奏报相同。惟是所称乡民俱投结自首。不敢附和为匪。已经解散。首犯自必就擒。地方业经宁帖等语。此等刁民。既敢聚众械殴业主。及地方官弁、差拨兵役拘摄。复敢聚集千人。拒捕行凶。不法已极。岂一时晓谕即能解散。明系地方文武、希图草率完结。是以前后奏报。俱有掩饰之意。此案首犯尚未缉获。而现在督抚。已俱易新任。尔等可传谕喀尔吉善、陈大受、令其到任后。即将此案原卷。逐一详细确查。从头根究。务获首恶。尽法处治。以儆刁风。　　

○户部议覆、左都御史署漕运总督刘统勋奏称、温卫屯田。前定收租、上田三石、中田二石、下田一石六斗、额数过多。即丰年亦不能如数。今酌定每亩、除完正饷外。上田徵津四钱、中田三钱、下田二钱、系与各半平分之数相符。照田定额。两无偏累。应如所请。自乾隆十一年、起运十年分漕粮为始。将应徵前项饷津银两。统令该卫照数徵收。从之。　　

○工部议覆、云南总督兼巡抚事张允随奏称、金沙江两岸、向无道路。间有小径。亦属险仄异常。应请修治宽平。不独行旅负贩。可免跋涉崎岖。即铜锡商船。上下往来。亦易保护稽查等语。应如所请。从之。　　

○己未。上诣皇太后行宫问安。　　

○谕军机大臣等、尔等议奏绥远营挑选兵丁。移驻察哈尔地方一事。朕询知将军补熙。据称此项人等、不能养牲度日。到彼处将所赏产业费尽。仍至不能生理等语。此项人等、移驻察哈尔地方。原为一经办理。即无庸复为经营。但伊等既不能在蒙古边界、养牲度活。且办理移驻。所费良多。不如将伊等即作为绿旗兵。令其驻防靖远营。俾得永远生计。著寄谕大学士讷亲查明。嗣后照此办理。　　

○大学士等议覆、两江总督尹继善等奏称、本年江省黄运湖河。伏秋盛涨。上江之凤、颍、泗、下江之淮、扬、徐、海、等府州。所属地方。多被淹浸。抚恤加赈。及水利工程。需费浩大。请将从前乐善好施。减定奏准各捐款。于上下江藩库、暂开捐例等语。系为济赈趱工起见。应如该督等所请。令急公人员、于上下两江藩库衙门投捐。分别录用。如有情愿就近在部投纳者。亦准一体报捐。所收银数。仍归江赈应用。扣限二年停止。从之。　　

○庚申。孝慈高皇后忌辰。遣官祭福陵。　　

○上奉皇太后自五台回跸。　　

○是日驻跸射虎川。辛酉。上诣皇太后行宫问安。　　

○谕、山东武定府属海丰县、上年秋禾被旱。经该抚奏准、于例赈之外。借给本年四月分一月口粮。并酌借耔种。又乐陵县、今夏二麦、被旱成灾。照例借给耔种口粮。海丰、沾化、阳信、三县。麦收歉薄。复加恩一体借贷接济。此项出借耔种。均应于秋收后照数徵还。但念此四县、今岁秋禾虽属有收。究系积歉之后。且均有新旧钱粮漕项。应行输纳。若再将前项借欠。同时并徵。民力未免拮据。著将海丰等四县、本年麦后、因灾出借耔种口粮银谷、并海丰县、所借四月分口粮耔种银两。一并缓至来岁麦秋后、徵收还项。以纾民力。再德州、德州卫、陵县、德平、武城、清平、长清、高唐、八州县卫。亦曾出借耔种。此内或有似此难以并催全完者。著新任巡抚塞楞额、察看情形。酌量分别缓徵。造册报部。该部即传谕该抚知之。　　

○又谕、据浙江巡抚常安奏称、松江府属下沙头场、又二三场、并青村场、荡地所种晚禾。忽生青虫。稻穗多被蚀伤。收成顿减等语。今岁江苏钱粮。朕已全数蠲除。而场课例不在蠲免之内。此项被虫场地。如令其照例输课。灶户未免拮据。著将松江下沙等场。本年场课。按照被虫地亩。缓至次年开徵完纳。以纾灶力。该部即遵谕行。　　

