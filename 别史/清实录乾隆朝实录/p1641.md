<!-- { "loadSidebar": true } -->
○又谕曰、方观承奏究讯逆犯孙耀宗夥党李朝界等各犯一摺。始终欲以逆党邪教。判为两案归结。殊属回护。孙耀宗之败露。并不先发于邪教。而发于李怀林逆词名单之内。自胡宝瑔接咨查拏。始钞出该犯邪教字书。则其为李怀林党恶。更无疑义。今由该犯查出夥党姓名。若李朝界李美。冯玉成。关禄。阎发。阎悦。曹宽等又即系李怀林单内所有。倘非与李怀林声息相通。安能一一吻合若此。即先已到案之王太等。独非列名逆单者乎。乃该督不能谓李朝界等非原单有名之人。而于王太等、则坚执为挟嫌被诬之犯。竟据该犯等前此避罪狡脱之供。并不实力究诘。于情理甚不可解。盖由该督前此摺奏。欲以李怀林耄年将毙之一犯。完结重案。而于案内各犯。或指为被诬开释。又分出邪教一案。可以别为枝节。笼统了事。此乃该督豫存加护成见。执而不化是以前后如出一辙。自相矛盾若此。岂封疆大臣执法锄奸之道乎。此案方观承不能审明矣。著将孙耀宗供出各犯并王太等皆带至行在。究问实在情节定案。该督遵谕速行　　

○是日。驻跸僧机图大营　　

○丙戌。上诣皇太后行幄问安　　

○行围　　

○谕曰、英泰在镶蓝旗蒙古副都统任内多年。失察额尔奇木等冒领滋生银两。著照部议革职。天津都统员缺。著清保补授。正白旗汉军都统事务。著如松署理　　

○是日、驻跸安巴究和罗昂阿大营　　

○丁亥。上行围　　

○赐扈从王公大臣及蒙古王公台吉等食　　

○是日、驻跸伊绵和罗昂阿大营　　

○戊子。上行围　　

○军机大臣等奏、遵议各处彻回兵丁应给口粮。请照从前北路彻回兵丁之例给与。其由口外行走者。如遇严寒。不能前进计其过冬日期。量予接济从之　　

○是日驻跸扎克丹鄂佛罗大营　　

○己丑。上诣皇太后行幄问安　　

○行围　　

○是日、驻跸巴颜沟西大营　　

○庚寅上行围　　

○谕军机大臣等、近将军功人员。交部核对功牌。赏给世职。因三等侍卫扎奇、勒图阿勒丹察等、功次平常未经议给。此二人在兆惠军前。殊属奋勉。而出入重围冒险请援。尤为劳绩懋著。虽伊等得官后。功牌较少。而前在兵丁分内。所得之功牌甚多。足以相抵。自应格外加恩。扎奇勒图。阿勒丹察。著授为二等侍卫。赏给骑都尉。令伊等本身随带　　

○户部议覆、陕西巡抚鄂弼奏称、督抚藩臬。设有养廉。原以供养瞻家口之需。无庸复给家口随粮。应如所奏。各省督抚藩臬衙门。凡有额设家口亲随马匹饷乾等款。概行裁汰。所裁饷乾银两。拨充兵饷。本色粮料。匀给绿旗营。至督抚衙门笔帖式俸廉微薄。其家口随粮请留给之处。亦应如所奏。从之　　

○礼部奏覆。童生例由县府试后。汇送学政。如不由府州县正考。直至学政考棚。捏称患病游学。诸补考者。概不准收。至考试首严匿丧。若于府县考时。未经服阕即系不应考试之人。亦不得于学政按临时补送。从之　　

○是日、驻跸鄂尔楚克哈达大营　　

○是月。盛京刑部侍郎署将军事朝铨奏、盛京所属海口。商船云集于民用有裨。惟该地方旗民官员。均有稽察盘验之责。若勒索留难。势必扰累查锦州盖州牛庄等处。海口均有副都统管理。三处请即交各该副都统稽察。倘有情弊。即咨参究治。该副都统等、或任地方官欺隐朦混一并参处。得旨如所议行　　

○直隶总督方观承奏、臣节次钦奉谕旨。查李阎二犯。原与孙耀宗熟识。又据阎景成供出王太假托狐仙。为人治病。诚如谕旨。原非无因构陷李怀林。孙耀宗案内各犯。彼此纠连。仍系一案。现在悉心研鞫。颇得其情。得旨、如何。若非朕屡次严旨。汝竟将王太出脱矣。再深究。必更有别故。总将各犯分别带来。会同行在大臣等严审为是　　

○陕西巡抚鄂弼奏、乾隆二十一。二十五。两年。清查各旗分应行出旗为民户口。至今六年间。出缺裁汰官兵二百五十余员名尚未裁汰者。一千二百五十余员名。且彼时幼丁。俱成壮丁。仍住满洲城度日者。共有一千七百九十九名。旗人实多重累。查绥远城右卫驻兵有移往绿营食粮之例。请将西安现应出旗之壮丁挑验。于省城督抚标。及近省之提镇各营。步守兵缺出。与绿营余丁间补。至现在当差尚未出缺裁汰之官兵。应照原议。俟壮丁挑往补完日。陆续移往。得旨、甚好。如所议行　　

○云贵总督吴达善奏、滇省西南徼外缅甸。连年内讧不靖。鬼家宫里雁。与落脚仇杀。率众奔孟坑等处。被孟连土司刀派春招去。勒索银物押令归降鬼家忿恨于闰五月十四日夜。放火劫杀孟连家口二十六人。又杀死救护男妇夷人六十三名口。宫党于次早奔往猛养孟坑。四散窜匿。查孟连土司。剥削降酋。以致鬼匪起意焚害。原非外夷擅入边疆劫杀。然宫里雁在缅甸。构衅多年今复流毒孟连。该酋一日不除。恐滋事端。即饬永顺镇府。迅督耿马猛猛两土司。星速访拏。探知宫里雁在石牛地方。随设法拏获及其妾婢党从共九犯。于七月初六日已解到耿马。俟到省办理。得旨好。出力之土司等。酌量犒赏。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百六十七


大清高宗法天隆运至诚先觉体元立极敷文奋武孝慈神圣纯皇帝实录卷之六百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。八月。辛卯朔。上诣皇太后行幄问安　　

○行围　　

○谕曰朝铨等奏佐领杨玉琯。派解犯人并不亲往。又副领催马进福。派解窃贼。将同派往之马甲六格等三人留住。绕道至贼家歇宿。以致要犯脱逃。请将杨玉琯交部议处。马进福枷号示众等语。盛京官员兵丁。系满洲臣仆。一切差役倍应奋勉。近来习俗。甚属不堪。杨玉琯派解罪犯。竟不亲往。毫无法纪。交部议处不足示惩。杨玉琯著革职。枷号三个月。在十四城轮流示众。马进福。六格等、有意存留。歇宿贼家。致在犯兔脱。情殊可恶。枷责不足蔽辜。马进福、六格、鄂逊、苏崇阿、著发往伊犁。充当苦差。俟拏获脱犯时。另行请旨将此旨通行盛京各城。令满洲臣仆。明悉大义。如仍不知悛改此后必当从重治罪　　

○吏部等部会议。护山西巡抚宋邦绥奏称、保德州属河曲县。僻处万山。城周七里户仅千余。离城七十里之河保营一镇。亦设有城切近黄河。界连草地兵民杂遝。形势紧要。设参将驻劄。文员祇一巡检。不能弹压。请将知县。典史移驻河保巡检改驻县城。县署以巡检署扩充。其经费将县署变抵巡检即居典史旧署。应如所奏从之　　

○贷给浙江江山县。本年被水贫民口粮耔种并修葺银两　　

○是日、驻跸巴颜沟大营　　

○壬辰上行围　　

○遣官祭黑龙潭照灵沛泽龙王之神玉泉山惠济慈估龙王之神　　

○工部议准江南河道总督高晋疏称、外河厅属清口东西二坝。湖水涨发。宣洩不及请将东坝接长三十三丈西坝接长六丈。从之　　

○喀什噶尔办事尚书永贵等奏覆。各城盈余粮。减价折给官兵盐菜银。现在各处有收。粮价益贱。应暂停折给。其应给银。以普尔钱扣抵。报闻　　

○是日、驻跸巴颜布尔噶苏台大营　　

○癸巳。上诣皇太后行幄问安　　

○行围　　

○是日、驻跸都穆达乌拉岱大营　　

○甲午上行围　　

○遣官祭关帝庙　　

○谕军机大臣等朝铨奏、奉旨查勘嘉义普正地方适值布颜达赖办差他出于赶回后即起程前往此事因奉旨饬查。始行具奏。从前亦未咨报礼部等语布颜达赖除伊副都统任内之事有何别项差务他往即或有之亦应详细声明。乃含糊具奏殊属朦混。此案既未曾报部。伊等自有应得处分。著传谕朝铨。查明参奏　　

○又谕曰、朝铨奏被劾科歛银两之牧厂翼长车木布。解送盛京刑部时。仰药而死。请将案犯及解员严审定拟。伊亦交部查议等语。车木布系满洲奴仆。既获罪谴不待审拟。仰药而死甚为非理。朝铨深悉彼处陋习。车木布既已被参。即应严饬解员。妥协防范。乃并不留心致伊乘隙自毙。殊属疎忽。前以朝铨尚属能事。是以补授盛京刑部侍郎。自署理将军后事务较繁遂至张皇失措著将朝铨交部议处仍传旨严行申饬　　

○浙江巡抚庄有恭疏报乾隆二十六年分定海镇海临海黄岩宁海。丽水。云和等、七县开垦额外田地荡涂沙涂。水涨沙地民灶涂田共四百八十顷有奇　　

○豁免浙江海宁县乾隆二十六年被潮坍没民灶沙地并新涨沙涂地。共四百一顷有奇额赋　　

○旌表守正捐躯之安徽亳州民蒋某女蒋氏　　

○是日。驻跸乌拉岱伯勒齐尔大营　　

○乙未。上诣皇太后行幄问安　　

○行围　　

○遣官祭昭忠祠　　

○是日、驻跸呼鲁苏台大营　　

○丙申秋分夕月于西郊。遣显亲王衍潢行礼　　

○上行围　　

