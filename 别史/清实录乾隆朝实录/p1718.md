<!-- { "loadSidebar": true } -->
○又议覆、护军统领宗室弘晌奏称、郑家庄官兵移驻福州。其空闲房屋。毁仓空地。请暂交昌平州文武地方官。俟兵全数起程。其屋交内务府。其地仍交昌平州。兵丁原领器械。城守尉佐领关防图记。事竣后分交户工二部查核。兵丁茔地。原系恩赏。无庸回交。均应如所奏。至所称现存房租。先交内务府。其恩赏兵丁银。造册行户部查核等语。查房租与恩赏无二。应一并交部办理。从之　　

○旌表守正捐躯之直隶安平县民张富全妻徐氏　　

○癸丑。祭历代帝王庙。以重修工成。上亲诣行礼。御制重修历代帝王庙碑文曰。历代帝王之祀。其准古迁庙观德遗意。而推而放之者欤。书曰。七世之庙。可以观德。疏家以谓世祧者迭迁。德盛者弗毁。盖就一朝为言。而周礼郑氏四类注称。三王五帝九皇六十四氏咸祀之。繁露引为自近逆远之明证。斯正合食所权舆。然汉魏以来。有司具仪。率求之肇迹建都。而不闻立庙。洎唐迄明。庙立而代以专祀开为常。其制又缺焉未备。我皇祖圣祖仁皇帝康熙六十一年。敕谕礼官增祀。苟非失德失器。即蒙业守成者。皆得与飨。我皇考世宗宪皇帝丕缵先型。详定位次。临御伊始。亲诣视成。著于奎文者綦悉。间考旧史所纪创守难易之辨。鲜有折衷定论。以是对扬曩昔。所为法施于民者。不克兼既其实。独斤斤于殿。于门。于坊。具颜之曰景德景德焉尔。德故若是其偏而不举耶。寅惟祖宗懋敬厥德。咸秩孔修。观法之所存。即知戒之所寓。义至深远。大雅不云乎。天难忱斯。不易维王。召公爽迪王祈天永命。一则云监于有夏。再则曰监于有殷。寖假入庙而徵统系。由百世之后。等百世之王。一自昭代概之。皆名之为胜国。有不深廑夫屋与墟之儆。而怵惕动容者哉。顾于其间历选列辟。若稽古之化浃烝人。治光往牒者。罔不穆穆棣棣。式在几筵。崇异代同堂之报。故于世数之迁。而得其示戒于无形。抑于世数之屡迁而不迁。而得其垂法于有永。稔乎此者。观德之意。愈以睪然而兴矣。庙自雍正癸丑缮葺。距今且三十载。爰以乾隆壬午出内帑金。庀而饬之。故事瓴甋甃以纯绿。兹特易盖正殿黄瓦。用昭舄奕。工告讫功。适届甲申季春吉祀。祇承家法。躬荐新宫。已为长律述事。揭言其大指。会所司请制文。并锲诸碑。复详阐之如此　　

○幸圆明园　　

○太子太傅武英殿大学士来保遗疏闻。谕曰、大学士来保。老成端谨。诚笃恪勤。年跻大耋。久任纶。扉。宣力三朝。勤劳懋著。前以患病特命御医前往诊视。并赐薓饵。以冀速痊。昨具摺请解阁职。降旨慰留。但令不必兼管部务。俾得从容颐养。兹闻溘逝。深为轸悼。著加赠太保。入祀贤良祠。并赏银三千两。办理丧务。朕于初九日亲临奠醊。所有应得恤典。该部察例具奏　　

○甲寅。上诣畅春园、问皇太后安　　

○谕曰、赛音图现患足疾。年已老迈。著回京调理。俟病痊后。再行请给差使。所遗泰宁镇总兵员缺。著满保补授　　

○福建水师提督一等海澄公黄仕简奏、厦门为商船云集奥区。惟恐匪徒出没滋事。及夹带禁物。透漏课税。故设立关部稽查。同知察核。并轮派武职巡逻。防范已极严密。乃臣留心察访。知该关于进出各船。不拘内地外洋。每船勒取番银陋规多寡不等。文武衙门。朋分收受。应请简派大员赴闽清查。得旨、嘉悦览之。汝可谓知恩。朕亦可谓知人　　

○乙卯。清明节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○上诣安估宫行礼　　

○谕、现命尚舒赫德。侍郎裘曰修。驰驿会同前往福建。有查办事件。所有随带司员。并著驰驿　　

○又谕、前因西陲办理军需。令陕甘总督驻劄肃州。以便调遣。迄今大功久竣。新疆屯政。亦已酌定章程。而该督仍驻肃州。距西安会城较远。于腹地属员案牍。控驭转多隔碍。朕意若将总督移驻兰州巡抚原署。则东西道里适均。不难居中节制。而甘肃巡抚。亦可裁汰。因于常钧陛见。面询情形。据奏、即应遵旨乘时移驻。始于体制允协。当经传谕杨应琚令其熟筹妥议。今据覆奏。与朕所见吻合。著将兰州巡抚衙门。改为督署。令该督移驻。并兼管巡抚事。无庸更设巡抚。所有原设抚标。即改为督标。其旧设西安督标。改为提标。即令固原提督回驻西安管辖。至所奏河州镇总兵。改为固原总兵。并摺内条议各标营弁兵一切裁汰拨给事宜。该部详悉定议具奏。寻议。固原系平凉重镇。应将河州镇改驻其地。河州改设副将。以花马池协标移驻。其花马池改设参将。以镇番营移驻。又兰州应添设城守营。请以甘肃靖远下马关参将等官改驻。得旨允行　　

○又谕曰、齐巴克扎布、所报穆斯恰等处地方木植。派和尔精额查看。择其可用者。给与官价运用。其余照乌兰布通木植。令民人砍伐作价。以为穷蒙古生计　　

○又谕、据成衮扎布等奏、革退台吉诺尔丕勒。自备资斧效力。一应差务。黾勉行走。今已四年。应如何办理之处。请旨等语。诺尔丕勒。原系有罪自备资斧效力之人。伊今知罪。黾勉行走。并无过秩。四年已满。著施恩宽免其罪。遣回游牧　　

○谕军机大臣等、现派舒赫德、同裘曰修、有前往福建查办事件。裘曰修自江西起程北上。此时当已在途。著传谕迎寄裘曰修、令其奉到谕旨。即由驿取道迎赴舒赫德。相见时将此事端委告知会办。裘曰修直隶水利收工事宜。原应顺路查勘。今已命阿桂至期自京前往。会同方观承办理。裘曰修竟可毋庸以此为念也　　

○又谕、顷闻得福建闽海关。有每年勒取各船银钱。自总督以下朋分收受之事。现已派员前往。彻底查办。自必水落石出。杨应琚从前曾任闽省。一切自必稔知。著传谕该督。即将向来实在情形。据实速行覆奏。此系向行陋规。即现任朕亦不欲深究。但欲知其详悉耳。杨应琚毋得稍存瞻顾　　

○又谕曰、福增格系前任福州将军。管理关务。朋分陋规之事。著传谕令其明白具奏　　

○又谕、据明瑞等奏称、臣现驻伊犁。办理将军事务。若蒙恩留臣多效力数年。臣情愿挈眷驻劄。其参赞领队大臣等。现在奏请挈眷者。如蒙俞允。请酌其得暇时。不拘先后。料理起程等语。所奏甚是。伊等轮替来京。领朕训旨后。即可携眷前往。著派阿桂往署伊犁将军事务。阿桂到后。即令明瑞来京挈眷。再令阿桂回京。昨命观音保往伊犁更换爱隆阿。今爱隆阿愿挈眷再往。著照所请行。观音保仍以领队大臣行走。但阿桂未能即赴伊犁。而鄂津、伊勒图、伍岱、各以挈眷奏请。著交明瑞等、酌定先后。分班来京。顺带家口。回至伊犁。该处挈眷官兵其多。今若大臣亦迁移家口。可为官兵标准。甚属有益。但路远费多。恐力有不及。著准其驰驿前往。在内地交兵部。及各省督抚办理。口外著杨应琚。酌量办给马驼帐房器什。以利遄行而示体恤　　

○又谕、据明瑞等奏、索伦总管诺门察。领兵五百名。至乌里雅苏台。因马力平常。借官驼二百五十只。沿途倒毙一百五十只。应于伊等月粮内坐扣赔补。可否恳恩酌定分数宽免等语。此项倒毙驼只。例应赔补。但因携带家口。以致疲乏。著加恩宽免十分之五。其应赔之项。若即令坐扣。未免拮据。著俟一年后。再行扣补。将此传谕明瑞等遵行　　

○又谕、伊犁厄鲁特兵。食钱粮者。止二百名。余丁皆官给孳生牲只。今自热河移驻之达什达瓦、厄鲁特五百名。其中食钱粮者多。而余丁无几。似觉厚薄不均。但达什达瓦属人。受恩已久。设该旗钱粮缺出。亦准伊犁厄鲁特余丁挑取。伊等又觉生计稍艰。著传谕明瑞。俟阿桂到时。会同查明两处余丁数目。通融筹算。将来伊犁余丁。如何酌增实在钱粮之处。定议办理具奏　　

○豁江苏江都、甘泉、扬州、镇江、四州县卫。挖废田三顷七十一亩有奇额赋　　

○丙辰。礼部议准、河南布政使佛德奏称、武职四品以上。始得带用朝珠。今各省营卫守备。及候补候推守备之千总。并防御各员。率多僭用。请禁止。从之　　

○蠲山东济宁、鱼台、金乡、城武、钜野、及济宁、临清、七州县卫、乾隆二十八年分、被水灾地应徵额赋有差　　

○予故辅国公车登孔布、致祭如例　　

○丁巳。上诣畅春园、问皇太后安　　

○祭先蚕之神。皇后亲诣行礼　　

○谕、据托庸奏、安省应修城垣三十四处。现在收捐银数。已数应用。其余具呈未收银两。听士民陆续完纳等语。该省劝输报捐。原为估修城工之需。既已报捐足数。自应即行停止。所有报捐未收银两。亦可听其自便。至修理城垣。所以卫民。在急公者。既得邀顶带以荣身。而无力贫民。亦可藉工糊口。其事洵属有益。江苏省前曾奏准一体捐修。昨浙省亦经奏明。仿照办理。户部以三省不便同时报捐议驳。今安省既停止收捐。则此项捐例。自应归江苏专办。俟江苏收足后。递及浙江。此外各直省。如有应修城工。费用浩繁。必须捐修者。亦可随时奏闻。以次仿照递办。将此通谕该督抚知之　　

○又谕、据苏昌参奏、遂溪县知县管唯木。于梁举朝殴毙张氏一案。妄断尸子陈国英、自行□□客毙母命。经委员另审。始得实情。请将该员革职审拟一摺。管唯遇木人命重情。并不悉心研鞫。竟以灭伦寸磔之罪。妄行诬断。情殊可恶。著革职交该督同案内有名人犯。一并严审定拟具奏其能平反诸有司。著交部议叙　　

○谕军机大臣等、苏昌奏、遂溪县监生梁举朝。殴死陈国英之母张氏。狡称陈国英自行殴□□客致毙。该县管唯木不加查察。妄断尸子陈国英弑母。录供详报。经委员覆审。始得实情一摺梁举朝殴毙人命。原系斗殴拟抵之案其诬蔑他人。希图脱罪已属狡狯。乃竟反诬尸子以灭伦大逆。寸磔重碎。实系从来未有之事。且其行贿关通。种种不法。均属异常凶狡。若不即正典刑。何以快人心而彰国宪。著传谕该督。将梁举朝严加审讯。从重问拟。以昭炯戒。至该县管唯木。于此等人命重案。并不悉心研鞫。竟以弑母重罪。妄行审断若非该督委员另审。几至奇冤莫白。此等劣员。岂容仅以革职完案。著审明该员。是否徇情故入。及有无入已赃私。从重治罪。其受贿之县役等、较寻常胥吏犯赃情罪尤甚。亦著一并严审。从重定拟　　

