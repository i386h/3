<!-- { "loadSidebar": true } -->
○大学士管云贵总督杨应琚、云南巡抚汤聘、提督李时升奏、据总兵朱仑等禀报。缅酋猛毒之弟卜坑。及领兵头目莽聂眇遮。屡赴军营乞降。据称。前因蛮暮及各土司。近年贡献逾期。率众索取。原非抗拒大兵。今屡被惩创。情愿息兵归顺。至蛮暮。新街等处。实系夷人资生之路。并恳赏给贸易。批。如此。则前此受降之事。何以完结。且能保我兵既彻。彼不诛夷此二处乎。又批。缅亦一大部落。彼若乞降。当有国王之表。同安南、暹罗之例。或可将就了事。然亦必将蛮暮、新街、献于中国方可。又奏、臣等随饬朱仑。传唤卜坑等、诘以猛毒狡诈难信。如果畏服。当先彻兵输诚。旋据莽聂眇遮等报。于十二月二十八日。已将匪众遣散。现在委员前往确查。得旨、另有旨谕。此奏大不妥。前已有旨。此更继为尝试而来。非公忠体国。与朕同心大臣之所为。大不是矣。宁不想病后朕所加恩乎。谕军机大臣等、杨应琚等奏、缅匪屡次乞降。并恳请将蛮暮。新街等处。赏给贸易。现在酌办一摺。所奏大不是。已于摺内批示矣。前据该督以木邦、蛮暮、相率归诚。已得缅甸要隘。请乘机办理。朕以该督素称历练。必非轻率喜事者。因令其审势熟筹。以定行止。续经该督亲往受降。自必操成算于胸中。豫定善后之计。故尔勇往直前。并非朕意存成见。必令该督如此举动也。昨据该督节次奏报剿杀万人。军威大振。又称地险瘴多。得不偿失。前后已自相矛盾。如果我武既扬。贼匪胆落。何难乘胜长驱。肤功迅奏。而转为畏怯不前之语。恐所奏非该处实情。业经传谕明切指示。今复据奏、缅目情愿遣散兵众。请赏给蛮暮。新街。照常贸易。是缅匪名为乞降。实不过暂退其众。且欲得其故地。此等狡诈伎俩。其将谁欺。而该督遂甘受其愚。据以入告。可见所奏全非实在情青。不过粉饰虚词。藉此以彻兵了局耳。试思缅夷亦一大部落。如实系诚心乞降。愿附属国。其酋自当请罪纳款。具表输诚。效安南、暹罗之通职贡。奉正朔。并将蛮暮、新街、呈献中国。尚可将就了事。朕亦无求多于荒服之心。即或事属难图。亦当将该地现在情势。据实奏闻。候朕酌量定夺。今率据绿营将弁捏词禀报。以匪目遣散兵众为得意。辄欲还其归附之地。息事苟安。尚复成何事体。岂该督办理初意。即思如此草率完局耶。独不计蛮暮、新街等、既已纳降。并遵定制薙发。即成内地版图。今若准其贸易。则其地仍归缅匪。杨应琚能保此数处人众。不遭缅匪荼毒乎。且蛮暮而外。尚有木邦、整欠、整卖等处。前此恳求内附时。并请我兵保护。今该督亦置之不言。是缅匪既得蛮暮。则木邦等处。亦将悉还之而听其戕贼乎。如此。则几视受降如儿戏。何以靖远夷而尊国体。设因缅匪兵众既散。遽将我兵彻回。致有贻误。则伊等之错谬。更不可问矣。至于就事完事。乃向来督抚等颟顸陋习。此施之地方政务。尚且不可。况边徼用兵。何等重事。而亦欲图聊且塞责耶。杨应琚。尚属公忠体国大臣。乃竟屡以空言尝试。颇不类其平日所为。岂伊病体尚未全痊。调度不能自主。或出自汤聘。李时升等。从旁怂恿。杨应琚亦遂附和苟同。故为此奏耶。且李时升以提督统兵之人。何未一临阵。而止听一副将之报。遂欲将就了事乎。杨应琚。若神志不昏。则无论朕素日倚重之恩。不当稍存欺饰。即其患病以来。朕日夜系思。赐医赐药。体恤存问。何等优渥。杨应琚宁不知感激奋励。实心妥办。以副朕怀。而所奏乃出意料之外。实非所以报答朕之逾格恩施矣。著速传谕杨应琚等。就该处实在情形。妥协经理。仍速将现在光景如何。切实驰奏。杨廷璋、此时或尚在永昌。未经回粤。并著会同确商筹办。务期妥善。将此一并传谕知之　　

○辛卯。谕、适郡王品级贝勒玉素布、来京入觐。因在途病故。朕心深为轸念。已施恩赏银五百两。交地方官。将伊灵柩照料护送。今据吴达善奏称、玉素布之子伊勒巴喇伊木、又因出痘身故。玉素布父子、前来入觐。俱已在途身故。深为可悯。朕心愈加痛惜。此虽系伊父子定数。朕心甚为不忍。著施恩再赏银五百两。办理伊勒巴喇伊木丧事。交吴达善、派员沿途善为照料。将玉素布、伊勒巴喇伊木灵柩。送至伊家。仍交道员萨瀚、俟玉素布等灵柩。前抵哈密时。在哈密库贮银两内。动拨五百两。著萨瀚亲身送往玉素布家中赏奠　　

○又谕、云南永昌府。现有办理事件。著扬宁即速驰驿前往　　

○谕军机大臣等、昨扬应琚等奏、缅匪请将蛮暮、新街等处。赏给贸易等因一摺。所见实大不是。已有旨详悉饬谕矣。今复细思此事。杨应琚等。办理既已不得窾要。恐其中茫无主持。调度机宜。必致日益歧误。于事大有关系。且将来筹画妥办。朕仍不能他诿。若俟其偾事而后为整理。则须另起炉锤。不若此时核实斟酌。审机集事之为愈。因复明白谆谕。使其知所猛省。不堕迷途。从前办理缅匪之初。原因莽逆召散。窜入彼处。向其索取。若缅酋将召散献出。原无事多求。既而该督以木邦。蛮暮等处。相率投诚。请中国发兵保护为奏。朕彼时原以缅甸僻在荒陬。其事亦不值一办。并未尝有兴师勤远之意。因思该督阅历有年。必非轻率喜事者。故谕令量势熟筹。以定进止。该督自当慎之于始。如木邦等实因彼等众心畔散。窘急来归。固可就其已涣之势。设法招徕。使其自成瓦解。然亦应计及受降以后。如何抚驭绥靖。御其外患。俾之永隶版图。若其间稍虑有棘手之事。原无妨拒而不纳。此所谓可行则行。可止则止之要领也。乃该督辄前往亲受其降。朕以该督既如此勇往。自必胸有成算。此后诸事。皆无难迎刃而解。方嘉该督之实心体国。冀奏肤功。以加渥赉。及缅匪率众至蛮暮骚扰。以业经归附之疆。自不可听其蹂躏。既已发兵进剿。即当尽歼贼众。以卫此降蛮。迨新街小挫。因致退兵。益当策励士众。奋勇前进。以扬我武。乃遽听其头目一语。谓彼酋长乞降。转请给还已附之地。遂欲将就了局。方在交锋之际。并未制胜克捷。遽思歇手。尚复成何事体。朕办理庶务。从不肯稍任颟顸完事。况用兵边徼乎。试思我大清国全盛之势。何事不可。即如前此西师之役。平准夷。定回部。在行间者未尝不经历艰险。终成大功。皆由我国家将士同心效忠。有进无退所致。蕞尔小丑。有何足畏。遂欲半途而废。宁不虑见轻于外夷。杨应琚即未身亲军旅。前在陕甘总督任内。西陲耆定一事。朕如何运筹指示。岂竟毫无闻见乎。至现在调集之兵。一万四千有余。兵力不为不盛。更不当稍存畏阻。乃伊等自新街一战。即退回楞木。而两次所报交兵之地。又止称铜壁关铁壁关以外。按图而计。楞木已在新街之内。两关则并退至我界内矣。而该督所奏屡次杀贼万余。究在何地。及如何御战剿杀之处。并未详晰声叙。则其所谓得胜。仍不过绿营虚夸粉饰恶习。必不能出朕所料。设果如伊等所云。缅匪此次挟以侵扰蛮暮新街之众。前奏止有二万。若杀至万余。则已去其大半。贼匪宁不胆落奔逃。尚敢拥众相拒。而此次犹以遣散贼众为词。则前后奏报之不足信。益显然矣。又如莽聂眇遮等。既有诣军营乞降之说。杨应琚现在病中。即不能亲往查询。李时升所司何事。亦岂有不亲至军营。察其诚伪。而率委之总兵朱仑。任其处分。朱仑又不亲见匪目。复委之参将哈国兴。出营传谕。此何等事。而该提镇轻忽若此。有是理乎。且李时升身为提督。统兵乃其专责。现在驻守何处。何未闻其亲历行阵。督率进兵。以张军声而作士气。而总兵华封。刘德成。又在何处。何以止令朱仑、乌勒登额、分兵守剿。于华封等总不提及。且就地图核其形势。新街只水路要隘。尚有木邦等东中两路。可通阿瓦城。又何以不派华封等。往彼相机办理。以成犄角之势。令其首尾不能相顾耶。况办理缅匪。本因索取召散。而该督自去岁夏秋以来。于内地如何往索。及缅匪如何答覆。擒献与否之处。总未一语奏及。务末而忘其本。又安能得事之肯綮乎。总之此事既已办理。断不能如伊等所奏、为草率苟且之计。即此时瘴疠渐发。我众未可冒涉。亦当俟秋深瘴退之候。另筹分路进剿。捣其巢穴。一举而歼灭之。使蛮荒永靖。方合正理。若杨应琚实见有必不可办之处。朕亦非必欲穷兵黩武。但业经选调兵马。征剿缅甸。众所共知。岂能遽尔无端中止。而此事实杨应琚始终经理。因何冒昧舛谬若此。伊实不能辞其责。以杨应琚平素老成历练。实不类其所为。或伊赴滇时。本系病后。神志昏愦。一切不能自主。误听绿营将弁。谎饰怂恿。遂致办理贻误。亦未可定。则当据实陈奏误听之实故。恳请重治其罪。并即严参其误言起衅之人。朕亦当明降谕旨。以朕误听杨应琚之言。办理缅匪之失。布告天下。且谢朕用人不当之过。庶可罢兵蒇事。朕此次开诚训谕。杨应琚当知感激自励。尽布悃诚。毋得稍有隐饰。以速愆戾。至前寄去孔雀翎。蓝翎。令其察看实在出力将弁赏戴。以示鼓励。从前西陲用兵。亦系如此。但彼时皆我领兵大臣。目击将士等杀贼立功。并有实迹可据。故赏罚明而人心益奋。今观杨应琚等节次奏报。率属虚词。恐其功绩未能悉当。若不过止给巧于饰对之总兵副将各员戴用。以图夸耀。则滥赏冒功。其咎更大。亦非朕奖劝本意矣。又昨奏摺内。有弄种。止丹等地名。皆前图所无。著另行详悉绘图呈览。此后或驻兵战胜之处。其地名有图所未备者。即将附近图内何地之处。随时声明。以备披核。将此即速传谕知之　　

