<!-- { "loadSidebar": true } -->
○又奏、西省各边。绵亘千有余里。其间汛地、左江镇统辖居多。该镇总兵杨刚、办事虽为明白。然每思立功塞外。恐致妄生边衅。似应量为调用。再简老成持重之员。镇守其地。得旨。所奏是。彼亦奏请陛见来京。待朕酌量。　　

○新授广州将军锡特库、具摺谢恩。得旨。览。一切效法策楞为之。　　

○贵州总督兼管巡抚事张广泗奏。逆匪夏如春、供出在川夥犯八十余名。据川省咨称、先后缉获多人。然互相狡赖。多不承认。臣查事关逆案。固不可拖累无辜。亦未便任其漏网。应将该犯等、移解来黔。以凭质审。得旨。所见甚是。亦应速结。以快人心而靖恶习。　　

○贵州威宁镇总兵曾长治奏、威宁州地方。自夏徂秋。雨水沾足。年谷可望丰收。民情亦甚安贴。得旨。览奏欣慰。太平之时。莫懈武备。尤汝等所宜留心也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四十七


大清高宗法天隆运至诚先觉体元立极敷文奋武孝慈神圣纯皇帝实录卷之二百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董浩内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。九月。庚午朔。上诣皇太后行幄问安。　　

○总理事务王大臣等奏。前月二十七日。京师得雨沾透。晚田可望有收。秋麦亦乘时插种。现在米豆价值。渐次平减。得旨。欣悦览之。朕恭奉皇太后已至多伦诺尔。仰蒙上天慈祐。一路清吉平安。夜雨朝晴。诸凡妥适。览众蒙古之奔走输诚。知我列祖之贻谋孔厚。今已回銮。于二十四日至圆明园。宣化府属虽被旱。朕命那苏图等加意抚恤。古所云游豫休助者。虽不敢当。然比之晏处深宫。祗令有司料理者。所益谅不浅也。其令在京王大臣等知之。　　

○军机大臣等议奏。准噶尔投诚之厄鲁特回子等、安插各处。赏置产等项银。又作为额外护军披甲。支给钱粮。原因伊等边远来投。加恩格外。伊等身故后。所出额外护军等缺。若再挑取伊等子孙顶补。未免过优。查安插各处之厄鲁特回子等、俱系归入旗分佐领之人。嗣后除照例赏置产银外。如本身已故。出有额外护军等缺。即照理藩院所办。选伊子息内、汉仗可观。堪供差遣者。该管大臣、酌挑本旗佐领下额缺。不准挑补额外护军披甲。即有子息幼小。不能料理产业者。未长成以前。该管大臣、派人照管。令足资养赡。再此后投诚之人。奉旨赏给额外护军披甲者。钱粮减半支给。仍令该管大臣、不时稽查。毋致妄费。从之。　　

○兵部侍郎办理步军统领事务舒赫德奏。江西会试武举赖湘、偶因拾得物件。被捕盗兵指为偷窃。拏获送官。随有会试举子多人。殴缚兵丁。将赖湘立行解脱。查赖湘事果被诬。自应静听审断。乃此辈肆横无忌。殊干法纪。若不究办倡首之人。何以示儆。但考试为期甚迩。逐加究讯。恐辗转牵引。一时不能清结。于武闱大典有碍。臣暂将赖湘释放。密访首犯。俟闱务竣后究治。得旨。办理殊失宽纵。即未得首犯。其赖湘岂可省释。著将伊革去武举。递解还乡。　　

○准噶尔部人乌巴什、率属九人来降。命赏给安插如例。　　

○是日上行围于额尔托昂色钦。驻跸。　　

○辛未。兵部侍郎开泰奏。宣属万全等县、复有续被霜雹之处。现经督臣那苏图、委员查勘。分别办理。再万全、宣化、怀来、延庆、四州县、皆系回銮时经过地方。恐米谷草豆。随营买者既多。或致市价过昂。臣与督臣酌量情形。豫为妥办。得旨。览。　　

○是日上行围于多伦鄂博图。驻跸。　　

○壬申。上诣皇太后行幄问安。　　

○谕、从前圣祖巡幸。路经昌平。曾遣官致祭明陵。此次进口。路过昌平。应如何遣官致祭之处。著该部查例具奏。寻议、遣大臣各一人。前往明代十二陵致祭。　　

○又谕、据尹继善奏、黄河南岸阜宁县陈家浦堤工。因七月内水势陡长。大溜直射堤根。坐蛰二十余丈。漫淹官庄、民地、庙湾、场灶。所有被灾兵民灶丁。现在抚恤。又铜山、萧县、等处沿河洼地。均有被水之处。再上江之凤、颍、等属、亦因雨水稍多。淮河泛涨。宿州、凤阳、等州县、秋田被淹。轻重不等。其乏食贫民。先行抚恤一月。俟勘明成灾分数。分别办理等语。上下两江被灾各属。乏食贫民。深可廑念。该督抚其善体朕心。加意抚恤。以拯灾黎。务俾安辑。此时正当开徵之期。著即将被灾各州县、所有应徵各项钱粮。暂缓徵输。俟查明按例办理。淮徐经七年被灾之后。虽极力赈恤。恐元气未复。一应赈恤诸务。著该督抚即速确查。随地随时。善为办理。无致一夫失所。转瞬寒冬。穷民内有室宇坍塌。无所栖止者。尤堪轸恤。官给盖屋银两。未免不敷。该督抚督率属员。加意妥协料理。务令各有宁居。以副朕深求民瘼之意。朕思上江之凤、颍、泗、下江之淮、徐、海、各属。濒临河湖。屡遭水患。自乾隆七年异涨之后。朕特遣大臣、会同督河诸臣、通盘筹画。不惜帑金。次第修举。为奠安民生之计。意谓数年之内。可保无虞。乃尹继善等、并未有所设施。致令今岁复遭水患。甚非倚任之意。若此番办理灾赈事宜。更不悉心妥协。则咎有攸归矣。该部即遵谕饬行。　　

○又谕、据巡抚喀尔吉善奏、济宁、鱼台、滕县、峄县、郯城、临清卫、海丰、七州县卫、偶被偏灾。现在查明赈恤。所需赈粮。如仓贮不敷。就近拨济。再有不足。银谷兼赈。每谷一石、照例折银五钱等语。朕思被灾之地。谷价必昂。灾民所领折价。恐或不敷买食。著于旧例每石五钱之外。再增一钱折给。俾得从容购买。以示朕加惠灾黎之意。该部即遵谕速行。　　

○是日上行围于古哲诺尔。驻跸。　　

○癸酉。上诣皇太后行幄问安。　　

○大学士等议覆、云南总督张允随奏称。滇属猛缅休致土司奉廷徵、与承袭之次子奉钦诏等、在伊所管境内。肆意苛虐。又勾通缅莽。潜蓄异图。现据猛缅五十村寨土民波岩遮耐等、呈请改土归流。似应俯顺民情。改设流官等语。查土司奉廷徵父子。虐民藐法。自不可仍令。保有土宇。但荒远苗民。性情难驯。恐改流之后。或有管辖不便之处势必又议更张。转非慎重边防之意。应令该督、就彼地情形。悉心体访。查明该土司族内、有无为众信服之人。可以承袭土官。抑或必应改设。始足抚辑远民。务须逐一酌量具奏。俟到日再行定议。从之。　　

○户部议准、浙江巡抚常安疏称、海宁县许村场、分给民三、灶七、新涨地亩。于乾隆六年、被潮冲决。租银无可著追。请自乾隆六年为始。俱予豁免。从之。　　

○浙江巡抚常安疏报、镇海、象山、太平、乐清、青田、松阳、定海、平阳、丽水、常山、西安、等十一县、乾隆九年、垦复额内荒缺民、灶、屯、田、地、山、荡、一百五十九顷三十六亩有奇。招回人丁二百七十八口。是日上行围于塔奔陁罗海。驻跸。　　

○甲戌。上驻跸乌兰诺尔。　　

○乙亥。上诣皇太后行幄问安。　　

○谕军机大臣等、据内务府奏、被灾官庄坐落地方。永清、新城、固安、霸州、涞水、易州、青县、交河、东安、武清、天津、定兴、怀柔、宛平、大兴、等州县、俱有被旱被雹之处。以上各州县、从前那苏图、两次奏报被灾摺内。未经奏及。或系地方官尚未详报。或系另有筹办之处。抑或出于庄头等之捏报乎。可寄信询问。向来内务府派员查勘。祇属具文。朕思查办灾荒。全在地方有司。其庄头等所报实与不实。该州县官、果能确查与否。著那苏图、留心稽察。据实奏闻。寻奏、直隶官庄地亩。皆与民地毗连。如果官庄被灾。例应报明。地方官。确查分数详报。由臣衙门移咨户部。转咨内务府。委员会同地方官查办。倘官庄所报不实。地方官必不敢为转详。今内务府奏报各州县官庄被旱被雹之处。内除东安、怀柔、二县、未经报旱外。其永清等十三州县、夏麦被旱歉收。经前督臣题报在案。又永清、天津、二县、七月内有被雹村庄。亦据布政使详明酌借耔种在案。至各处秋禾。并未被旱。是以臣两次报。灾摺内。亦未奏及。官庄所报。想系二麦而非秋禾。但东安、怀柔、本年麦收。约计六七分不等。并无民地官庄题报旱灾之案。查官庄既由地方官勘报。自应详加查核。不可稍有草率。臣嗣后益当留心稽察。以杜捏饰。得旨。此事内务府尚未派员往察。卿可于内务府司员察办时。令有司体察有无情弊。据实奏闻可也。　　

○又谕、此次入哨。自围场至张家口、安设台站。俱用独石口、张家口、两处驿站官员所管马匹。伊等俱各早为豫备。驰递本报无误。办理甚属妥协。所有管理独石口、驿站郎中阿拉卜坦、张家口驿站员外郎长兴、俱著以应升之缺记名。　　

○又谕、此次随围兵丁一千八百名。内有常随排行之兵丁三百名。每人赏银四两。其余兵丁一千五百名。及墨尔根上行走兵丁七十二名。每人赏银三两。常在卡守护兵丁一千一百十五名。每人赏银四两。至在哈玛尔行走之策凌达什、及达什琳沁等、三十二人。俱赏官缎一匹。　　

○户部议准、贵州总督兼管巡抚事张广泗疏称。黔省丹江所属济川地方。出产铅矿。可以开采。请照例二八抽课。变价解部。至挂丁等处。僻处苗地。杂径甚多。请添设巡役稽查。其人役工食等项。照例支给。从之。　　

○兵部等部议准、镶白旗汉军都统永兴奏称。八旗另户丁壮。该管各官、及领催、族长等、必须严加约束。近查各旗、因疯痰闭汗、走失迷踪者。一年之内。多至一百四五十人。缉获者甚少。请嗣后八旗因病逃失之人。如一年内不能拏获者。将该管都统、副都统、参佐领、骁骑校、及领催、族长等、照外省驻防逃人之例。分别处分。或实系逃走。捏称患病迷失者。将该管各官。照新定督捕例议处。至逃失人等、所过地方。及存留处所。一经拏获。并将各处失察之员议处。再八旗服役家丁。或拐带财物潜逃。亦请通行顺天府、五城、及各处地方官。加意查缉。从之。　　

