<!-- { "loadSidebar": true } -->
○丁丑。谕军机大臣等、据麒麟保奏、带领车凌人一百名。追赶巴朗等今又由军营令安崇阿、德宁、青滚杂卜、努三、分路截追等语。著寄信麒麟保。不必一味追往。即至游牧地方办事。安抚众人。甚属紧要。并详悉察问巴朗等、因何逃走。舆情如何之处。即行奏闻。麒麟保至车凌等游牧后。舒赫德再赴军营。再据策楞等奏称、扎奇鲁克齐。刚等往追逃人。言杀二人。刃伤一人。擒获两户八口。不识虚实等语。著策楞等斟酌。如果属实。将所获之人。即赏给刚等为奴。俾众闻知。益加奋勉。事毕之时。果有劳绩。具奏请旨。将此并寄信舒赫德知之。　　

○命甘肃道公泰、宁夏道孔继泂、总理买马事宜。　　

○是月。直隶总督方观承奏、五月以来。阴雨连绵。山水骤发。蓟运河水。高出堤顶数尺。东西两岸田庐被淹。济宁、临清、漂没粮船三只。淹毙男女四名。又还乡河、被水各村庄。田禾多有淹没。又滹沱河、连值大雨。藳城县、赵州等所属。秋禾被淹。现在委员查勘。得旨、览奏俱悉。看来恐不无被灾之处。应极力详查妥办。若尚可补种。则应速行借与耔种。　　

○甘肃巡抚鄂昌奏、此次征兵。自肃州嘉峪关出口。前赴哈密。沿途戈壁水草。须先期料理。查从前西中兴。派兵豫为开井、刈草。于官兵经过处。逐站分备。今应照例办理。臣等现委弁员、带领目兵、前往附近戈壁处所。多挖井眼。并谕各粮员、雇夫割草。晒乾后、解往各站分贮。得旨。诸凡尽心可嘉。　　

○又奏、征兵出塞。路经沙碛无水之地。难免乾渴。查前此军需、有办给果单一条。菓单能生津止渴。出口之兵。各带一分。经无水处。所益殊多。此系甘州所产。名曰秋子。八月半后。菓熟时。可制成单。现饬甘州府、制二百斤办用。再北路兵、亦应须用。豫先办就三百斤。于冬初解京。转交北路军营应用。得旨、甚好。　　

○又奏、奉谕办运北路军营茶、于六月初八日抵兰。自兰州至宁夏。雇骡驮运。需骡一千余只。照供应例、每骡一头。驮茶一百八十斤。每站、给脚银二钱。计茶二十万斤。共十二站。需脚银二千六百余两。自宁夏至北路军营。用驼驮运。需驼八百三十余只。每驼一。驮茶二百四十斤。自宁出口至军营。约行五十余日。共需脚银、一万三千七百余两。统计驼骡脚银、一万六千余两。再茶运由口外行走。须派员押送。且驼只众多。并须分起前往。拟分为四起。间日一行。派同知、通判、守备、各一员。千、把、四员。佐杂四员。分起押送。令甘肃道公泰、督率总理。该道禀称、情愿自备资斧前往。其押运各员。自应酌给路费。今拟同、通、俟临行之时。酌量给与。余员照军需办差例。守备、跟役三名。千把佐杂、各跟役二名。守备、口内日给银三钱。口外三钱七分五厘。千把佐杂、口内日给银二钱。口外二钱五分。至跟役。每名口内日给银六分。口外八分。并行文驻宁管理蒙古事务理藩院郎中、雇觅能作汉语之蒙古人四名。沿途听用。得旨、览奏俱悉。　　

○又奏、查由陕至甘。原有两路。一由陕西沿边一带。自安边、靖边、入宁夏之花马池。由宁夏至凉、甘、肃。一由陕西之邠州、长武、至甘肃之泾州。由泾州至兰州。前往甘、凉、肃。但泾州一路。必经由巩昌府属之会宁、安定。二县地处山隈。并无井口。乡民俱食窖水。偶值天旱。即水无所资。难以行走。查西安之西南。有大路一条。由陕省之陇州。进甘省之清水县界。由秦州、伏羌、抵兰州。一路水皆充裕。程途虽远百余里。路极平坦。惟中间隔一官山。然不甚险峻。上下颇便。是以从前官兵。亦由此路行走。得旨、军机大臣议奏。寻议、据称由陇州、秦州、伏羌、一路军行为便。应请交与总督永常、及陕抚陈宏谋、甘抚鄂昌等、再行查明。此一路地方。应调拨何处营驿马匹。设拨递送。并派委官员。豫备应应。如何办理之处。会商妥办。再行奏闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百六十七


大清高宗法天隆运至诚先觉体元立极敷文奋武孝慈神圣纯皇帝实录卷之四百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。秋。七月。戊寅朔。享太庙。遣履亲王允祹恭代行礼。　　

○己卯。旌表守正捐躯之河南裕州民宋钦妻杨氏。　　

○庚辰。兵部议覆、御史张若溎奏称、定例千把总军功加衔。遇因公降调者。削衔一等、抵降一级。守备以上。任内虽有加衔。向不抵销降级。盖缘守备以上。照衔食俸优升。是以不与千把一例议抵。今删加衔。改以等次给劄。若遇因公降调不抵。似未平允。应如所奏。嗣后守备以上。军功加等。遇降调。俱照千把功加之例。准以功加一等、抵降一级。从之。　　

○辛巳。谕军机大臣等、据程严奏、蓟运、还乡、等河。大雨倾注。河水涨发。间有漫渍民埝之处。蓟州、东安、永清、宁河、宝坻、固安、等州县。地势滨河低洼。恐地方各官。不即加紧疏浚。或致有妨禾稼等语。蓟州一带。地本低洼。又值大雨水涨。以致滨河民埝漫渍。于秋成甚有关系。著传谕方观承、将附近永定蓟运等河洼地。现在水长处所。有无被淹成灾、应行抚恤之处。详行查勘。一面办理。一面据实速奏。寻奏、今年雨水过多。蓟州之蓟运河。玉田之还河。间有漫溢。丰润、宁河、二县村庄。亦被淹浸。乐亭之滦河。晋州、藁城、束鹿、之滹沱河。亦多涨发出岸。淹及田亩。惟蓟州被水最重。现查勘照例抚恤。其余州县。是否成灾。查明办理。蓟运、还乡、二河漫口。现已赶紧堵筑。至永定河附近洼地。惟武清县东南乡。报有积水。俟查勘再办。得旨、览奏俱悉。以直隶通省计及。究有几分灾。速行奏来。　　

○又谕曰、山西巡抚恒文、所题阳曲县烈女韩开姐请旌一本。内称开姐自幼聘与王朝藩为妻。夫死誓不再适。嗣伊父母以壻亡多日。央媒另聘。开姐遂自缢身死等语。阅其情节。开姐初志在于守节。本可不死。其死也、皆伊父母贪得另聘财礼。迫之使然耳。迨至其女自缢。又复具呈请旌。冀领坊价。所领尚浮于伊殡葬之费。且领价之后。建坊与否、均未可知。是国家绰楔之典。适以饱伊不肖父母之欲橐。于维持风化之道。未为有裨、而转以滋弊。若谓未婚之女。能矢志靡他。捐躯就义。或该抚酌量、制给扁额。发交本宅悬挂。亦足慰贞魂于地下。不必专疏请旌、给与坊价。嗣后各省有似此者。即著照此办理。此本著发还。毋庸交部。并传谕各省督抚知之。　　

○又谕曰、麒麟保奏、据孔萨克喇布坦告称、贝勒车布登等、至哈布达克地方。将巴朗等全行拏获。仅逃二十余人。选兵五十名往追等语。今日策楞奏到摺内、并无此语。此信或尚未报与策楞耶。著寄信策楞等。速即查明奏闻。　　

○壬午。上奉皇太后自避暑山庄启銮。诣盛京谒陵。　　

○诣皇太后行宫问安。　　

○谕军机大臣等、王惠民父子、于应赔帑项。重复扣抵。至三十五万余两之多。明有钻营弊混情节。此虽果毅亲王管理。户部任内专办之事。而海望当日已为侍郎。不能持正。随声附和。岂谓无罪。使果毅亲王尚在。朕必直穷到底。按其情罪。加以处分。乃吏部仅将海望、议以革职。援赦宽免。抑思此等重案、岂寻常可比。若云按例、则一书办足矣。设尔众堂官何用。不然。朕岂不知事在屡次恩赦以前耶。看来本主稿定议。又必出于杨锡绂之意。著严饬行。原本掷还另议。莫更糊涂。将此旨叙入本内。但持此帖与海望看可耳。寻议、户部尚书海望、应照例革职。虽在赦前。不准援免。得旨、海望著革职。从宽留任。　　

○刑部议覆、吏部尚书管四川总督黄廷桂奏、军流人犯。向按里数、指定府分。径解知府衙门酌发。嗣贵州、四川、湖南、等省按察使条奏。苗疆不便聚集军流人犯。俱改解省城。交督抚分别安置。查川省除宁远、雅州、龙安、三府属。及茂州、酉阳、叙永厅、三属外。俱不与苗疆相近。他省解川遣犯。多有经过例指府州而不安插。必越解到省转发。蜀省跬步皆山。不独人犯携家、往来跋涉。且站远程长。多住村店。尤恐疎脱。请嗣后苗疆地方。仍解省酌发。其余照旧径解指定府州安。至贵州、湖南、等省。情形相同。请俱照此办理。应如所请。从之。　　

○是月、驻跸中关行宫。　　

○癸未。上诣皇太后行幄问安。　　

○谕曰、护军统领塔勒玛善副都统扎勒杭阿、俱著授为参赞大臣。前往北路军营。每人赏银三百两。　　

○工部议准、广西巡抚李锡秦疏称、归顺州建城。原议用砖。该处土性松浮。烧砖难成。应改建石城。从之。　　

○是日、驻跸赛音郭勒大营。　　

○甲申。上诣皇太后行幄问安。　　

○军机大臣等查奏、坐台废员内。原任奉天府府尹霍备、到台六年有余。原任浙江嘉兴府知府杨景震、到台期满。因台费未完。估变家产。留台著追。原任湖北应城县知县骆玉图、到台三年有余。未完台费甚多。现在无从著追。余俱年限未满。得旨、霍备在台已久。年亦衰老。著加恩准其回籍。杨景震未完台费。既有家产可抵。免其留台著追。亦令回籍。骆玉图、著改发吉林乌拉。　　

○又议覆、甘肃巡抚鄂昌奏请酌拨饷银一摺。查西路应备粮饷马驼各事宜。先经陕甘总督永常具奏。臣等议以此次进剿兵粮。不须携带过多。致行走迟滞。请交尚书刘统勋、总督永常等。另行筹办。鄂昌所奏、大略均照永常办理。计算甚多。但该省军兴之际。需用银不妨宽裕备贮。应于本年春拨内。山东拨银二十万两。河南拨银三十万两。四川原有贮司库银六十万两。又乾隆十五年、备贮银五十万两。应于此二项内、拨银五十万两。通共拨银一百万两。再于户部拨银二百万两。交该抚备贮应用。从之。　　

○是日、驻跸锡喇德伯大营。　　

