<!-- { "loadSidebar": true } -->
○又谕、热河引见吏部月选等官。应有谙习清语之堂官承旨。著仍照上年之例。派福隆安一体带领引见。又谕、河北镇总兵黄模奏、汲县民人王三才、拾获逆词等因一摺所办殊属非是此事徐绩先据该镇咨报。具摺奏闻。业经饬令据实查办。距今已越三日。黄模始行奏到。所遣赍摺之人。已属迟缓之至。总兵为专阃大员。凡地方寻常事件。固不应干与越俎。如遇此等要务。一面知会抚臣。一面即应就近查办。方识事理轻重。虽此案情节。大半出于诬捏。徐绩等往办。尚不至羁时贻误。设有刻不容缓之事。亦以一报抚臣。遂为塞责。则国家又何藉有此总兵为耶。况黄模、为大学士黄廷桂之孙。尤宜与他人之任总兵者不同。更不宜诿事膜视若此。黄模、著交部严加议处。　　

○辛丑。谕军机大臣等、前以河南汲县民人王三才、拾获逆书一案。必系挟仇诬陷。但既开列多人。且有牵连大名府之语。恐达尔吉善、为人拘谨。未必能迅速查办。因谕令或改派单功擢前往。或周元理、亲赴该处妥办。周元理接奉前旨。自必即行起程。今日据徐绩奏、亲诣卫辉、查讯逆案其为捏词诬陷。已略有端倪。现在竭力查办。果不出朕所料。已谕令徐绩、迅速严究完案。此时周元理、自可无庸往大名查究。且正当永定河伏汛之期。周元理、奉到此旨。仍当照向例、速赴固安防汛。连日雨水较多。潮白二河。俱各增涨未知永定河水、尺寸若何。其溜势仍循中泓与否。并著周元理、即速查明覆奏。徐绩摺、著钞寄阅看。寻奏、查入伏以来。各汛长水三尺。南北各工。随时加镶防范。河槽刷深数尺。溜势仍走中泓。堤工巩固。永定河上游工程。均可无虑。但已届伏汛。防守紧要。臣遵旨不赴大名。亲往永定河、督率防护。报闻。　　

○河南巡抚徐绩奏覆、匿名逆词案内、所开各府州县人名。遍查怀庆府。并无郭宗智等。大名府亦无薛浩、及苏有义弟兄。山东抚臣杨景素咨覆、临清五人。亦无影响。臣现到卫辉。据该守陆允镇禀称、惟辉县徐廷楷等四人。均已拏获。讯无不法情事。及盘诘徐廷楷、平日有无仇人。据供、惟有现与构讼之鹿来相。系辉县生员。与同县郭济民等、夥开煤窑。窑厂地基。系徐良坟地。挖煤伤及伊墓。因而涉讼。徐廷楷为之主谋。自此成隙。随拘鹿来相鞫讯。初不承认。及唤伊二子鹿韩快、鹿韩忭、讯究。据供、伊父与徐良构讼。深恨徐廷楷助谋。恐不能胜。意欲捏为王伦叛党。希图洩忿。鹿韩快等劝阻不从。因写造一信。令雇工余素忠、抛置大路等情。随拘问余素忠、供认不讳。鹿来相不能置辩。究其同谋及书写之人。坚称出自伊手。并无同谋。恳恩检发原书。以便查对笔迹。谕军机大臣等、此案奏到之日。朕即料其必系捏词诬陷。今既讯有端。倪而拾字之王三才、又复语言闪烁。即可从此切实根求。严究编造之人。从重审拟著将黄模奏到逆词原纸。即由六百里、发交徐绩办理。务须迅速查讯。勿致奸徒窜逸漏网。亦勿稽迟拖累无辜。仍将审办缘由。即速由驿覆奏寻奏、据鹿来相供、实因徐廷楷为徐良主谋。是以起意编造逆书。诬为王伦叛党。又思人少不能动听。将各府县人名真假混开。希冀耸动当道。自行誊写封固。标朱贴红。付雇工余素忠、抛在大路。实出一手别无代书之人。复讯王三才、何以径送总兵衙门。据供、因封面有总镇字样。是以送去。查鹿来相、以开煤构讼。诬人大逆。实属罪大恶极。请照反坐律问拟。二子鹿韩快、鹿韩忭应缘坐斩决。下行在军机大臣、及三法司核拟。寻奏入。得旨、鹿来相、著即凌迟处死。伊子鹿韩快、鹿韩忭、固律应缘坐斩决。念其曾向鹿来相劝阻。著从宽改为应斩监候。秋后处决。　　

○壬寅。军机大臣议覆、署云贵总督觉罗图思德奏称、永昌府属龙陵、腾越、二厅州。接壤缅境。腾越控制八关。龙陵路通宛顶。均属重地。向例、每年秋防。于通省各标、镇、协、营内调兵四千五百。分拨巡防。春深瘴发。留兵二千五百。移驻曩宋、龙陵二处。余二千名、彻回本营窃思各路调兵。所费既繁。且该兵丁等、往返跋涉心悬两地。莫若量移腹内之兵。携家常驻尤于边地有益。并条列移驻营制。一、永顺镇旧设镇将备弁等、共四十员。请全数移驻腾越。改为腾越镇。其额设兵丁。除腾越原设兵一千五百外。再于永顺镇标、裁拨兵一千五百共足三千名。以备分派曩宋以外各关隘防守。一腾越原设将、备千、把、共十九员。请全行移驻龙陵。改为龙陵协其额设马步兵。除龙陵原设兵六百外。再于永顺镇标、裁拨兵八百四十。提标裁拨六十。共足一千五百名。以备分派三台山一带防守。一、永顺镇既移驻腾越。应另拨兵移驻。查楚姚协、设有督、抚、提、标重兵分布。毋庸设协。所有该协将、备千把、共二十八员。全移永昌府城。其马步兵一千五百酌留八百。作为楚雄营兵额。余兵七百名。再于督标、裁拨兵四百。抚标八十。提标二百八十。鹤丽镇、三百四十。昭通镇二百共足二千名之数。移驻永昌。改为永昌协一楚姚协既移永昌。楚雄府城。应改设专营。请将龙陵营旧设游、备、千、把移驻楚雄。改隶楚雄营管辖。裁协兵八百名。归提标统辖均应如所请行。至新改之永昌协。应否并隶新设之腾越镇管辖。抑归提标统辖之处。未据声明。应令该抚查明。又称腾越、龙陵、永昌、各镇协。移驻将弁、及兵六千五百名。每岁出防四千五百。尚余兵二千足资控御。如届秋深应听该督率同提镇。酌拨各关隘分防。其兵丁就近调拨并请照土练出防之例。每日给米一升。折银二分亦应如所请行。得旨、依议速行。　　

○癸卯。大学士伯两广总督李侍尧奏、广州省城东北一带。于六月二十三、四、连日大雨平地水深数尺。八旗兵丁。居处洼下者。积水尤深。所有堆拨住房、租房马厩、多被水浸。修理此项房屋。本有动用公款。现在分别查明。报部查兵众住房倒塌者、共五百八十九户。兵丁眷口无依。暂令各依亲戚权住。此内稍有力量者尚能自行办理。其实无力者、若非官为筹办必致失所查八旗汉军。有支借差遣官兵马价银一万两。请将此项银两。每户、借给修理银三两。通计需银一千七百六十七两。请分为二年。于各兵名下扣还。得旨、一半赏给一半坐扣。甲辰。谕军机大臣曰、熊学鹏奏、据太平府禀报安南送星厂、有内地民人张德裕李乔光、在彼生嫌械斗闻有夷官带兵。并经督臣李侍尧、知会此事。现在加紧查办等语。此案前据李侍尧奏到业经传谕该督。将如何设法禁防之处。确查妥办矣。内地民人。擅越外夷地界。呼朋引类。日积日多。其始不过趋觅微利。久之滋衅生事。无所不至。最为边境之患。从前任其往来。毫无限制原属历任地方官、办理不善所致即如滇省腾越等处。与缅匪接壤向听商贩往来。以致奸民尹士宾、李万全等辈。潜留该处。转为缅逆所用。暗通消息不可不引以为戒。安南久奉正朔。诚心向化。固与蛮陬逆匪不同。然抚驭外夷凡事当豫防其渐粤西与安南接壤。近边游手之辈出入自由。恬不为怪亦由向无禁约之故。自当立法严防。俾无窜越。除从前往安南之人在外已久。毋庸追办外嗣后凡一应商民。概不许其擅越边境贸易以弭患于未然。盖内地百姓。不过图便寻觅蝇头并非必须取给于外国。若安南地方。或有仰藉中国货物。原不妨准其来至边界与内地民人彼此交易。但须酌定通市日期派官在彼弹压稽查。毋许滋事既可俯顺夷情。不改通商之例并可杜绝奸宄。永严中外之防。是在该督抚不动声色悉心措置。切勿因循玩忽视为具文。亦不得稍涉张皇致滋纷扰李侍尧、并当行文安南国王。谕以该国服事天朝最为恭顺是以向来商民出口贸易以济该国之用原所不禁第此辈无知之徒。往往不安本分。藉端构衅。转不免在外生事。本阁部院现已饬禁内地民人。不许仍前擅越边境。并酌于关口适中之地。仍听内外民人。在彼交易商货。该国王酌定日期。豫行呈报本阁部院酌定每月通市日期。即令彼此商民赍货会集该处市易。中国仍派官在彼。弹压稽查事毕、即仍令百姓入口。毋许潜留滋事。在该国需用货物。仍可照旧流通。而内地奸民。不能潜越骩法。于该国更有裨益等因。如此明切谕知。使晓然天朝立法周详。实为利庇属国起见。自必益知感戴。方为妥善著传谕李侍尧、会同熊学鹏、妥协熟商。善为经理。仍将如何筹办之处。即行覆奏。寻奏、安南僻处遐荒。不无仰藉内地货物。是以恩准定地互市。原为俯顺夷情起见。但查该国货物。海道久通。毋须再于边关交易。现将臣李侍尧己意、行文该国王彼似无可藉口。但奸民贪利。恐尚不免偷越出口。必须明定章程。责成地方官。严地稽察。请嗣后再有偷出口隘。究明由何关口。将专管文武该管上司。照例参处督察不力之道员、将领一并严参。偷越出口之人一名、至五名、罚俸一年。六名以上降一级留任。十名以上降一级调用。庶各员自顾考成不敢玩纵。下部议行。　　

○乙巳。谕军机大臣等、据吴嗣爵奏、查勘河工情形一摺。内称瓜州城外回澜坝、及大庄等处。从前抛填碎石抵御江潮。现在石块拥护埽根。甚为稳固。毋庸再为添办等语。此项碎石工程。前经谕询高晋、查其是否有益。据覆奏、每岁抛填碎石。藉以拥护城根相沿已久。是以仍听其照旧办理。今吴嗣爵以埽根稳固。已有成效。请嗣后毋庸添办。不知何所见而云然。或系未悉从前立法之由。遂欲省工惜费。轻易更张。万一停止之后江潮复有冲啮。渐致侵及城根又不免将来之另办。是每年所省者少而日后所费者大。殊为非计。著传谕高晋、将此项抛填碎石工程。详加察核。每岁有无开销。于瓜洲城岸。有无裨益。及是否可停并应照旧办理之处。逐一查明。据实覆奏。并谕令吴嗣爵知之。寻奏、查抛填碎石工段。亦不止回澜坝一处。如江安坝、查子港、大庄、盖坝等处。均有碎石工程。数年以来。俱系汇入库贮办理。并不另议钱粮。上年及本年、江水安澜。各工稳固。是以未曾添办碎石工程。原非长行停止。河臣吴嗣爵、验看埽根稳固。故云毋庸添办末将嗣后仍须照旧办理之处。分晰声明。臣赴工防汛。亲勘各坝抛填碎石处所。一律稳固。第江岸坍涨靡常。设有坍塌。下埽必多糜费且不能坚固。惟碎石之工。历来有效。今若不添办。恐江潮冲啮。侵及民庐。转致多费。则碎石工程。自不便议停。报闻。　　

