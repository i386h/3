<!-- { "loadSidebar": true } -->
○礼部议覆、四川巡抚纪山疏称、龙安府属之松潘、平武、江油、石泉、彰明等厅县。未设考棚。生童情愿捐赀。于适中之江油县建设。应如所请。从之。　　

○工部议准、江南河道总督周学健题请、高堰石工。于乾隆十一年秋汛时。湖水异涨。将第十、十一、十二、十三堡内旧石倒卸三段。底桩歪斜胀裂七段。急应补砌。从之。　　

○予故大学士徐本、谥文穆。例给祭葬外。加祭一次。　　

○旌表守正捐躯之福建台湾县民吕组之妹吕氏。　　

○是日驻跸靳家庄。　　

○辛未。上诣皇太后行幄问安。　　

○谕、上年甘省兰州等府属。有被旱成灾之处。已加恩赈恤。俾灾黎不致失所。惟是本年地丁银两。例于二月开徵。朕念入春以来。现在加赈。去麦秋尚远。其应纳额银。即于此时徵输。小民未免拮据。著将兰州等府属之皋兰、金县、狄道、靖远、安定、会宁、陇西、通渭、西固厅、盐茶厅、平番、中卫、灵州、十三处。被灾地方。所有本年应纳钱粮。缓至秋成后再行徵收。以纾民力。该部遵谕速行。　　

○是日驻跸孟家楼。　　

○壬申。谕、从前哈达哈、在朕切近随侍。因不敬谨。漫无诚心。是以不令伊在御前。并未从重治罪。欲彼悛改。实心任事。以故施恩。使彼效力行走。彼当感激朕恩。追悔前愆。奋勉自新。以图报效。今观哈达哈尚未改伊旧日恶习。一切事务。并不实心办理。惟务瞻徇。不思奋勉。有负朕恩。哈达哈著罚公俸一年。　　

○谕军机大臣等、参革韶州府知府王霔亏空、伊子王廷栋逗遛在广一案。前经传谕策楞。令将从前如何办理、并疎纵各官查核奏闻。今此案刑部审讯。议将王霔亏空银两。应令从前出结各官及据详率转之各上司分赔。伊子王廷栋仍令该抚严缉。朕已降旨依议。此案策楞从前办理不免疎忽。可再传谕。务将各官应赔银两。勒追还项。并躧缉伊子下落。有无寄顿。核实办理。具摺奏闻。寻奏、从前办理。实臣疎忽。兹查王廷栋实非藏匿粤省。王霔亏空既不能完。现饬查各上司分赔。得旨、览。　　

○福建陆路提督武进升奏、据护建宁镇总兵刘启宗、建宁府知府徐士俊报称、正月十五日。塘兵探报、瓯宁县属丰乐、吉阳、尤墩等里。老官斋会众。聚集千人竖旗。意欲沿途抢米谷。胁乡民随行向府城。即派把总吴雄、卓士起、各带兵四十名。瓯宁县县丞等带民壮四十名往捕。至单岭头。遇奸民手执旗号。上书劝富济贫字样。当获六名。续获二名。把总吴雄被刀伤手腕。现令守备任琦、把总黄大捷、带兵一百名前往接应等情。即差游击解逊、带千总朱文显、往探协拏。一面暗选火器兵二百名备用。并饬、延平城守副将徐梦熊、选拨弁兵。查拏防范。邻近营汛。密令防堵。俱札咨督臣喀尔吉善。二十一日。接督臣札。已饬镇道府查报确实情形。并差署中军副将傅禄、带兵三百名前往弹压等语。二十二日。复接刘启宗报称、十五日酉刻。卓士起率兵对敌三次。奸徒伤毙甚多。获犯一名。并夺鸟枪短枪腰刀、及蓝白红旗。面有书招军二字者。有书代天行事者。并获包头黄纸符蓝布印记。其包头上书无极圣祖字样。人众俱打退解散。内兵一名。因夺奸徒所执旗。被枪伤毙。又任琦等自单领头入山查看。有贼众受伤血迹。行至高窟。被贼毁民房六七间。树林内缢犯一名。山内获犯三名。搜得龙凤旗手枪刀义枪头、及小令旗等物。行至西漈。又获匪犯。身带各色旗三面。绣龙贡绫一幅。口袋有衣物钱文。又获四名。又据刘启宗徐士俊报称、十七日。任琦等于真武岭等处。督塘兵乡民。获犯十二名。并铜锣旗械、及衣布钱物。又至黄泥堆等村。获犯六名。又南窠地方。官兵未到之先。乡民与奸徒互斗。打死匪妇五口。伤男匪一名。焚妇女一口。幼孩二口。乡民之妇被伤四名。获犯十四名。又兵役获犯十三名、各等情。建、瓯、二县。讯据初次获犯、所供斋坛四处。会首林普泽、林普文、魏普腾、范普胜、王大伦、黄朝尊等六名。严饬搜缉。傅禄所带兵。俱于二十日彻回。奏入。谕军机大臣等曰。据福建提督武进升奏报、建宁府瓯宁县各村老官斋会。聚众竖旗。意欲沿途抢取米谷一事。此案奸徒。竟敢竖旗号召。肆横拒捕。伤及兵役。与寻常抢劫不同。即系谋叛。乃国体所关。岂容稍纵。况闽省民风。素称刁悍。动辄聚众。地方擒缉弹压之事。最关紧要。虽据报拏获多人。务必搜擒净尽。执法痛惩。使群不逞之徒。咸知警惧。庶地方得以宁靖。著将此摺钞寄大学士讷亲、总督喀尔吉善、阅看。现在常安一案。事已显露。易于审理。喀尔吉善可以不必复驻浙省。应令即速回至闽中。会同将军新柱。酌带兵弁。前往该处。将此案各犯。逐一严拏务获。无使一名兔脱。此种逆匪。既称聚集千人。即诛戮五六十人。亦不为多。但得实情。应即正法。宁从惩创。以禠奸恶之魄。而警愚民之心。断不可稍存姑息。使藐视国法。又生事端。虽现据武进升奏称、居民现已安堵。将副将傅禄及兵丁等俱经彻回。但起事之时。武进升即应带兵亲往。乃仅委员弁擒拏。已不免于轻忽。即现获监禁之六十余人。保无劫狱抢犯之事。此等俱未筹及。喀尔吉善回闽时。应一一留心查办。朕已令武进升带兵前往。暂时弹压。喀尔吉善至彼处。可悉心将未获之犯。逐名缉拏。已获之犯。逐名严究。以彰国宪。以戢刁风。再各处经堂。前因邪教惑众。曾降旨俱令拆毁。何以建安、瓯宁、二县。尚有斋坛四处。会首六人。其平时之不实心访缉查办可知。著喀尔吉善一并查明参奏。　　

○又谕。据提督武进升奏报、瓯宁县奸民聚众伤兵纵火一案。此事武进升闻报之时。应即带兵星赴弹压。乃以虚实难凭。仅委游击探听协拏。未免失于轻视。即现在首恶尚未擒获。遽将兵弁彻回。瓯宁小县。役少兵单。其已经拏获多犯。万一更生事端。劫牢反狱。实于地方大有关系。此等处武进升亦未虑及。奸匪啸聚。至于伤及兵民。不法已极。实非寻常聚众可比。已令喀尔吉善会同新柱前往查办。其喀尔吉善未到之先。令武进升以巡边查汛为名。带兵二三百名亲往弹压。以防意外之虞。俟喀尔吉善到彼之日。再行回署。但不可因彻兵之后。稍露形迹。转致惊扰。别生事端。　　

○又谕。福建瓯宁奸民聚众一案。至于伤及兵民。不法已极。现据提督武进升奏报、陆续拏获匪犯、余党悉已解散等语。但首恶未擒。遽行彻兵。恐根株尚未净尽。又致别生事端。已令武进升以查汛为名。带兵亲往弹压。新柱所辖旗兵。本为镇压地方。倘有应行接应之处。即令亲带旗兵。前往擒捕。伊系全省将军。即绿营亦可调遣。总在相机办理。时刻留心探听。闽省距京数千里。万一有事。不可拘奏闻办理之例。致失机宜。若竟安静无事。此案现有旨令喀尔吉善会同新柱查办。即不必急于举动。仍俟喀尔吉善到日。酌带兵弁。一同前往查审。闽省俗悍民刁。由来已久。此番凶恶。不比寻常。务须竭力整顿。即过于严刻。亦为戢暴安良起见。不可稍存姑息。以贻后患。可一并传谕知之。　　

○是日驻跸李家庄。　　

○癸酉。上诣皇太后行幄问安。　　

○谕、山东上年被灾州县颇多。虽屡加恩赈济。期灾民不至失所。今清跸巡历。深用恻然。损上益下。厥有明训。以休以助。是谓常经。其再加恩。将经过被灾州县。无论极贫次贫。于现赈外普行加赈一月。其不经过处所。被灾七分以上者。极贫之民。亦加赈一月。以示优恤。该部即遵谕行。　　

○闽浙总督喀尔吉善奏。老官斋奸民。陆续搜擒首从共一百名。现委道府密讯。究出何人为首倡谋。何人纠约入夥。何处聚谋。散过劄付若干。究明实系正犯。牢固监禁。其未获要犯。跟究搜捕。此案贼犯既众。尽于本处收禁。恐有未便。一俟讯实。即行解省。将为首巨恶先行正法。奏入。谕军机大臣等曰。昨据武进升奏报、瓯宁老官斋会众谋为不轨一案。已有旨传谕大学士讷亲、总督喀尔吉善矣。今喀尔吉善亦经奏到。各犯多已就擒。乡民现在安帖。看来游击刘启宗及守备千把等、尚能乘势扑剿。如果竭力奋勇。著有劳绩。著即查明。赴部引见。其知府徐士俊。既不能弹压于前。今如此柔懦无能。贻误地方。自应据实参奏。至此事系谋逆重情。非比寻常聚匪之案。观喀尔吉善所奏。其办理之处。尚近于宽。若存此见。不过名为首恶。正法数人。便可了事。不知光天化日之下。竟敢谋为不轨。贼众殃民。似此罪大恶极、诛不容缓之犯。岂可稍蓄姑容之心。俾长刁风而藐国法。其现获多人。及将来续获各犯。断宜遵朕前旨。从严办理。又喀尔吉善奏称、案犯众多。未便于本处收禁。一俟讯实。即陆续解省等语。此亦豫防劫狱之见。但审明时。仍应在本处明正典刑。俾匪徒知罪在必诛。而乡民亦知畏怯。庶此后不复滋事。再此案较之上年山西万泉、安邑、聚众抗官之事。尤属显然谋逆。而平定迅速。想因办理合宜。是以贼势初张。旋为扑灭。较之万泉安邑。了事易易。但据奏聚集千人。而把总卓士起等。亦不过带兵四十余名。民壮四十名。何以即能取胜擒获。此处恐有不实。著大学士讷亲、详细询问喀尔吉善。查明据实具奏。　　

○谕曰。奇通阿不称领侍卫内大臣之任。著革退。其员缺著阿里衮补授。阿里衮现任巡抚。著奇通阿署领侍卫内大臣行走。　　

○以山东布政使赫赫、为太仆寺少卿。升按察使李敏第、为布政使。盐运使李渭、为按察使。　　

○是日驻跸兴隆屯。　　

○甲戌。上诣皇太后行幄问安。　　

○谕、据两淮盐政吉庆奏称、两淮纲食引盐。近因蒲草歉产。包索减轻。盐觔易致亏折。仰请量予加增。俟蒲草广产。奏闻停止等语。近年淮商。急公输课。颇为踊跃。今吉庆既有此奏。著加恩于引额之外。每引增给十斤。俾商本不致亏折。民食永资利益。　　

