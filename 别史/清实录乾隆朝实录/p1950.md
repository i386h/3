<!-- { "loadSidebar": true } -->
○谕军机大臣等、前永德奏、据桐乡县查出在九华山进香之吴元一犯。虽经地方官讯非匪党。未敢轻信。现在提到省城。细心亲审等语。吴元既与东省蔡廷章供出匪犯。名姓相同。自应即速审讯。以辨真伪。乃该抚前摺称提犯细心亲审。迄今已逾多日。尚未见将作何审讯曾否得供之处具摺奏闻。所谓细心者何在看来该抚等此次奉旨查拏奸匪。不过于覆奏摺内。掉弄笔墨希图塞责了事。究不能实心实力上紧躧缉。则正犯安能克期就获。著传谕永德。即将现在审讯吴元。是否即系东省供出之犯及目下有无续获真实匪党之处。迅速驰奏。寻奏、亲审吴元实非正犯。至目下尚无真实匪党就获。得旨、览。尚无头绪。所谓尽心者何在。益增愤懑耳　　

○又谕曰、吴坛奏查拏匪犯数起。现在虚衷研讯等语。各属获犯或名姓相同。或形迹诡异。或书籍诞妄。俱应详悉审讯。务得确情以便追寻首党要犯。净绝根株。但各省所获匪犯。到案大率狡饰支吾。即有供出人名住址者。又多系荒唐无据。此非奸徒诪张为幻即属问官煅炼成招。两者皆不足信似此浮光掠影。真犯何由就获。重案何由清结耶该按察使为司员时于查审事件。颇为谙习今审究此案。豫须实力担承。平心推鞫。使奸徒底里毕露。毫无遁情。切勿专事刑求。转致迷踪延误。至所称各属报获无籍之人。查无不法凭据。而来去踪迹不甚明白者。俱令暂羁公所等语。所办尚未妥协。此等人犯。一经拏获。应即立时详晰讯问。如实有形迹可疑之处。自当亟究根线。俾要犯迅即就擒。若审明确系无辜。即应急为省释。以免拖累岂可无故羁留。至审释之案。如被获时。或止系旁人心疑妄指。其原首。及拏送之人。自可置之不问。如审有挟嫌栽害情事。则是有心捏陷。与寻常诬告不同。又当照昨所办密云县张二一案。从重问拟。如此真伪分明。不但诡黠之徒。共知儆畏。不敢设心诬害平民。而伪者既除。不致复有捏混。真犯更无难就获。但不可偏于慎重。致缉匪之事。畏首畏尾。迄无一获则又因噎废食。更非实心任事之道矣。总之查拏此等匪犯与其疎脱因循。毋宁认真盘诘惟在审问时虚察讯。使泾渭不致混淆。毋纵毋枉。庶足以靖奸邪而安良善。将此传谕吴坛知之　　

○湖北巡抚程焘奏、宜城县典史孟衍孔。佥差不慎。致遣犯脱逃照例咨部斥革。仍留该地方协缉。宜城县知县温颐。瞻徇捏详。应请革职。得旨、这所参温颐著革职。典史孟衍孔于查点起解要犯。并不实力确查。一任差役当堂顶替。辗转雇代致遣犯中途脱逃。又复捏饰具禀。情殊可恶非寻常佥差不慎者可比。孟衍孔著革职拏问。余著议奏　　

○丁卯。秋分。夕月于西郊。遣恒亲王弘晊行礼　　

○上奉皇太后幸卷阿胜境。侍早晚膳。至庚午皆如之　　

○赐扈从王公大臣、及蒙古王公台吉等宴。至庚午皆如之　　

○谕军机大臣等、今岁春间有匪徒用药迷人。偷割发辫。并截取妇女衣襟之事。渐次延及山东、河南、直隶、数省屡谕各该督抚、上紧查拏。所获各犯。非信口游供。即畏刑妄指。总未得有实在根线七月间。京城地面。被割者颇多。近日热河亦间有犯者。兵役等四路搜拏。至今正犯尚未就获。看来此等匪徒。形踪诡秘。必不能久匿一处地界按各处所犯情由。自属以次蔓延。山西、陕西、与直隶、河南、接坏。或奸徒因京城及直隶查等严紧。畏惧潜逃。知山、陕、尚未查办。就近窜入。亦未可定。著传谕苏尔德、明山、如该省。亦有被割之案。切勿隐讳。务即饬派官弁。悉力搜拏。迅得要犯。即现在尚无犯案。亦当一体留心饬属。严加访缉毋稍疎懈　　

○又谕曰、彰宝奏、查缉割辫匪犯各情节一摺。已于摺内批示。所有刘五一犯。前后供词闪烁。其狡狯情形。于匪案似觉相近。自当详悉根究。令其无可遁饰。至曾住赣榆三教堂之僧人长钦既闻风窜避。必系畏罪情虚。应即速提犯亲审。及早根寻首夥各犯踪迹。上紧擒拏。又臬司吴坛所获各犯。形迹俱有可疑。昨据奏到已谕该按察使平心研鞫务得实。供该抚于查办提引完案后。仍即回苏督同审讯。至山东咨拏通杲。供出各僧。其同然一名虽经冯钤提讯但冯钤现在入闱监临。该抚可即亲提查审。其余尚未就获之犯。并须加紧缉拏即或非所属地界。亦当一体躧缉普天莫非王土。封疆大臣办国家公事当善体此意。实心任事。止期于公务有益。勿稍存畛域之见。该抚此次所奏诸事。较前略知认真。若能如此实力搜捕研求。无稍厌烦懈怠。正犯自可期迅就弋获。勉之慎之　　

○又谕曰、吴绍诗奏讯据九江关关书聂乘南等。供出前任监督海福。三十一年报解银内。有豫提三十二年首季银二万七千两当时有无弊窦。请就近询问海福等语。著交与刘统勋托恩多。英廉。即传谕海福。详加询问。从前因何豫提此项银两。是否止系那移抑或另有弊窦。务得实在情形。即行覆奏。吴绍诗原摺。并钞寄阅看　　

○又谕曰、程焘题参。遣犯中途脱逃一案。仅将典史孟衍孔、照常咨革。办理殊未允协。已降旨将孟衍孔革职拏问矣。该县温颐、因事公出所有佥派差役。即系该典史专责。孟衍孔点解人犯时。一任差役当堂顶替并不实力稽查。致帮役李朝虞等辗转雇替。辄于中途私开金□靠镣。要犯竟得全行脱逃。该典史复又捏饰具禀。其情罪甚属可恶。自应革职拏问。以示惩儆。该抚仅请将轩衍孔咨革协缉。殊未得情法之平。程焘著传旨申饬。所有雇替及疎纵之人仍著严审定拟具奏　　

○又谕曰、瑚图灵阿等奏、恰克图通商一事。业将理藩院议定十三条。行知俄罗斯郭密萨尔。郭密萨尔一一钦遵办理等语。俄罗斯既知遵照章程。著准其通商。其由内地前往贸易人等。交理藩院办理遣往　　

○命云南临元镇总兵本进忠。在乾清门行走　　

○戊辰。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○遣官祭显佑宫、东岳庙、城隍庙　　

○上诣皇太后行宫行礼　　

○御澹泊敬诚殿。扈从王公大臣官员及蒙古王公台吉等。行庆贺礼　　

○己巳。谕曰、方观承现在患病。著派御医罗衡。驰驿前往诊视　　

○谕军机大臣等、本日萨载奏称、闻宝山县。获有僧人文秀、及昭文县获有僧人吴元等、二案。俱经解臬司吴坛审讯等语。前据吴坛覆奏、该处割辫情形所叙昭文县拏获僧人吴元等一案。止称该僧收藏印花骗人。已属不法。现在严加确审。与萨载所称、吴元曾与通元、明远、二僧认识。叫令割辫。后因约定同往山东不从。被明远打落牙齿一个。通元、明远、已往别处各情节。不相符合。若果如萨载所奏、则吴元既与山东供出之犯。名字相同。实为此案紧要关键正可从此根究首夥恶匪踪迹。以期速获。著传谕吴坛。即行悉心审究。务得确情。其宝山县拏获僧人文秀之处。吴坛前摺亦未奏及。是否该臬司拜摺之后。复经续获。抑系遗漏声叙。并著交吴坛研讯根求。仍将获犯情由。及审出各犯供词。一并覆奏。寻奏、萨载所称吴元情节。当昭文县拏获该犯时。本有此供。及臣等再三研鞫。实系受刑诬认。其宝山县拏获文秀一案。系臣于前次拜摺后。续经拏获。审无割辫确据。报闻　　

○吏部等部议覆江西巡抚吴绍诗、湖北巡抚程焘会奏、湖北蕲州、所辖小江口。距该州远隔一百八十里。与江西德化县毗连。应改归德化。其该地岁徵屯粮。田土虽在小江口。而屯丁散处隔属。德化县不能熟悉。应仍归蕲州卫。岁科考试。军籍子弟有应试者。另编军籍。取入府学。应如所请。从之　　

○庚午。谕曰、方观承患病颇剧。昨已遣医诊视。即迅能向愈。调理亦需时日。畿辅事务紧要。所有总督印务。著杨廷璋前往。暂行署理。

大清高宗法天隆运至诚先觉体元立极敷文奋武孝慈神圣纯皇帝实录卷之八百十六　　

大清高宗法天隆运至诚先觉体元立极敷文奋武孝慈神圣纯皇帝实录卷之八百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。八月。辛未。上诣皇太后行宫问安　　

○自避暑山庄启銮幸木兰　　

○谕曰、良卿奏、贵州省司库备贮银两。节经动支应付。请再酌拨济用等语。该省为赴滇孔道。一切需用较多。而节次拨解云南军需。甚属宽裕。著即于解滇银两经过黔省时。就近截留五十万两。备贮充用。该部即遵谕行　　

○谕军机大臣等、据冯钤奏、拏获东省审讯匪僧通杲所供之夥犯自然、悟澄、二名。解赴徐州交该督审讯等语。前据富尼汉摺奏、拏获匪僧通杲。业经批谕令其解京。听候审讯。续。据该抚奏报已于本月初八日。押解起程。所有安徽拏获之自然。悟澄。二犯。著传谕高晋。即速遴委妥员解京。交与大学士刘统勋等并案研鞫。仍饬委员沿途小心防范。毋令该犯免脱自戕　　

○以四川夔州协副将喀木齐布、为建昌镇总兵　　

○是日、驻跸中关行宫　　

○壬申。直隶总督方观承遗疏闻。谕曰、方观承老成历练。任直隶总督、兼理河务。二十年来奉职恪勤。方资倚任。昨该督至石槽迎銮。见其病后气弱。即令回任安心静养。继因其患疟增剧。特赐经验药丸。并遣医诊视。以冀速痊。今闻溘逝。朕心深为轸惜。所有应得恤典。该部察例具奏　　

○谕军机大臣等、瑚图灵阿等奏、与俄罗斯廓密萨尔会议通商一摺。已降旨允行矣。此次通商。特因俄罗斯恭顺诚切。一切遵奉章程。是以俯准所请。瑚图灵阿等当妥协办理。从前俄罗斯渐欲增税。亦因内地商人图利私增价值之故。以致停止贸易今复行通商。毋得仍蹈故辙著传谕瑚图灵阿等明白晓示商众。如有前项情弊。严查治罪。即勒保所带回人。亦令与商一体贸易不得以官价争买再索琳在恰克图年久派留保住。前往更换。留保住未到任以前。一切事宜。仍交索琳办理　　

○以刑部尚书杨廷璋、为直隶总督。调工部尚书裘曰修、为刑部尚书。以刑部右侍郎蔡新、为工部尚书。左副都御史张若溎、为刑部右侍郎　　

