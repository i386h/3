<!-- { "loadSidebar": true } -->
○工部议覆、直隶总督高斌疏称务关厅所属运河西岸。下坡庄、临河堤工。缘东岸逼水顶冲。全河大溜向西。以致堤岸汕刷。请于板坝南三十五丈之外。修建护岸草坝。应如所请。得旨。依议速行。　　

○又议覆、浙江巡抚常安疏称、海宁县境内。观音堂老盐仓柴塘。上年春伏秋各汛逼塘。有间段抽掣蹲矬之处。请拆筑加镶。并堵塞毛洞。应如所请。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百十二


大清高宗法天隆运至诚先觉体元立极敷文奋武孝慈神圣纯皇帝实录卷之二百十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。三月。甲午。谕军机大臣等。直隶地方。至今尚未得雨。朕心深为忧虑。上年天津、河间、等处。被灾最重。是以加意筹办。今思旱象渐形。不特两郡为然。其他处亦应早为计及。若日内得有雨泽。犹可望其有收。倘致成灾。则抚恤之方。或应借给。或应平粜。俱当先事豫图。其各处仓谷足用与否。亦须酌其盈虚。妥协办理。种种筹备之法。该督高斌、尚未奏闻以慰朕怀。在高斌之意。不过以灾尚未形。惟务镇静。但恐州县各官。惟事因循。不知先期区画。且有以讳灾揆高斌者矣。可寄信与高斌。令将一切应行经理事宜。豫为筹酌。虽不必过于声张。使百姓妄生希冀。亦断不可视为缓图。务必悉心计议。为未雨绸缪之策。毋致临事周章。　　

○管理镶白旗蒙古都统事务諴亲王允秘奏、八旗另户人等在逃者。每于直隶远处州县。或八沟、热河、蒙古边界等处藏匿。恐日久聚众。未免滋事。请敕各该管官员。出派官弁访拏。解部审询。如非缘事出逃。实系因病失迷。或被人诱拐者。仍准挑差效力。若有缘事情节。即照逃人例。分别轻重治罪。交该旗严行管朿。其有踰年自知改过者。由该旗呈送。令挑步军。倘能奋勉。三年后。由各该处移送各旗。令挑护军马甲。得旨。著照所请行。该部知道。　　

○大学士鄂尔泰等议覆、甘肃布政使徐杞奏称、甘省幅＜?巾员＞广阔。山多路险。挽运维艰。每仓谷一石。每百里给费一钱。实属不敷。请量增脚费。应如所请。每石每百里以一钱三分给发。从之。　　

○户部议覆、四川巡抚纪山疏称、乐山等县、开淘盐井一百三十九眼。锅六十二口。大宁县、额井内。增灶二十六座。锅七十八口。共增水陆盐引二千一百八十八张。自乾隆八年为始。应徵榷课并引税银一千二百七十两有奇。应如所请。从之。　　

○总理三陵事务内务府总管五十四奏、景陵原设官七员。皇贵妃衙门官一员。办理大小各祭。不敷遣用。请添设委署尚膳正、尚茶正、委署副管领、各一员。俱给七品虚衔。附各官内行走。于膳上拜唐阿、茶上拜唐阿内、简选熟练者。拟定正陪。引见题补。得旨。知道了。　　

○以故甘肃岷州上百户赵世兴之子赵名俊袭职。　　

○乙未。谕曰、巴灵阿、前往拉林。阿勒楚喀地方。办理开垦地亩。盖造房间等事。正蓝旗副都统员缺。著副都统玛尔拜补授。　　

○丙申。上诣恩佑寺行礼。　　

○谕、去岁拉林阿勒楚喀地方垦田。所获荍麦七千七百余石。皆系存公备用之项。朕思垦田盖房兵丁。虽经赏给盐菜口粮银两。但伊等因身赴拉林阿勒楚喀种地盖房。其原籍私田。不获耕种。恐养瞻家口。或致拮据。此所存荍麦。著施恩赏给种地盖房兵丁。俾伊等养瞻家口。得以宽裕。　　

○丁酉。上诣畅春园、问皇太后安。　　

○谕、科场乃国家大典。必期遴拔真才。以收实用积习相沿。学臣于科举之外。复有录遗大收等事。临场之际。督抚大吏。又将不取者、不问文艺之优劣。尽送入场。滥觞已极。是以上科经臣工条奏。朕敕令九卿定议。每举人一名。准取科举百名。此亦不为不多矣。夫国家之所以慎重科举者。原欲士子奋力于学业。试官尽心于搜罗。以副抡才典也。今科臣吴炜、乃请仍照旧例。并蓄广收。则士子见入场之易。不肯专心学问。将应试者日益众多。主考房官。不过一二十人。为期不过二三十日。岂能精心校阅。尽得真才。且试卷既多。而中额不广。则多取科举。仍属无益。若因此而议加中额。则现在举人。非二三十年不得一官。亦断无因候选者多。而议增天下职官之理。不几终身无仕进之日乎。所谓及锋而试者何居。是中额尚应酌减。即科举百名。亦属浮多。祇因积习既久。不复议裁。朕方自咎不免姑息。而况可辗转增添无所限极耶。总之此辈、非能为国家实心求贤。以佐国是。不过取悦士类。钓誉沽名。动以人文日盛为辞。实则使士子徒怀侥幸之心。不肯黾勉向学。而国家亦不得收登进之实效也。吴炜识见卑浅。特行晓谕。并使众知之。吴炜又称顺天乡试。南人看北卷。北人看南卷。则南人无所展其长。北人不能胜其任等语。向来顺天乡试。原未定有分阅之例。后因臣工条奏。恐有毙端。是以敕令南北各自回避。但思文字短长。南北原有微别。且房考南人多而北人少。士子则北卷少而南卷多。人多而阅卷少。未免于闲旷。人少而阅卷多。又患其不精。且主考全阅通场。房官即有营私之处。主考岂肯任其朦混。则作弊之源。不在乎此。自可无容胶柱鼓瑟。其顺天乡试阅卷之处。著仍照旧例行。至吴炜所称、今当望雨之时。适多士郁望之际等语。此言甚为悖谬。目今场期尚遥。士子何人自知不在百名之内。而即怀郁望之心。且雨泽未降。与科举多寡何涉。而吴炜乃欲借此为言。期朕必从其奏乎。朕于人言。不可者不行。可者则自行之。从不以人废言也。吴炜牵引无理之处。甚属不合。著严饬行。吴炜摺并发。　　

○又谕、科场乃抡才大典。其正副考官。必精于衡鉴者。始克胜任。今年乡试届期。著大学士、尚书、侍郎。于翰、詹科、道、部属、等官。应差主考人员内。择其人品端方。学问醇正。堪膺衡鉴之寄者。各举所知。交送内阁汇奏。候朕简用。其非科甲出身。及无真知灼见者。亦不必强举。　　

○又谕、将军乌和图、著来京候旨。西安将军员缺。著博第调补。宁古塔将军员缺。著副都统巴灵阿补授。巴灵阿现在前往拉林阿勒楚喀、办理垦地盖房事务。所有将军印务。著巴灵阿在副都统内拣选一员。暂行署理。　　

○户部议覆、安徽巡抚范璨奏请、赎罪之犯。按例每银一两。改收稻谷二石。核算收纳。造册报部。凡衿监平人。有犯笞杖等罪。呈请纳赎之案。均照徒罪以下。贡监生捐运粮银八百两。平人捐运粮银四百六十两之例。即令照数交谷贮仓。又命案人犯。情有可原。奏准赎罪者。向追埋葬银二十两。今倍追银四十两。给付尸亲。均应如所请。从之。　　

○都察院等衙门议覆、巡察盛京御史和其衷奏称、各处设立巡察。并无随带笔帖式之例。惟盛京巡察衙门。因初任巡察御史传色讷奏准。带笔帖式一员。繙译稿案。嗣后添设外郎二名。专司繙译。每年随带笔帖式。应停派往。又巡察衙门。向设书吏四名。工食银两。均有陋规帮贴。今陋规全行禁革。应照五部书吏之例。每名月给工食银一两。均应如所请。从之。　　

○戊戌。谕军机大臣等。讷亲前曾奏令高斌、于密云县添设船只。不知此时修造与否。未见奏闻。朕于明秋始幸避暑山庄。五六月造成。亦未为晚。不必儹办。如此时造完。比到明秋。势必曹□少旧。更须修理可寄信令高斌知之。　　

○管理镶黄旗汉军都统和硕裕亲王广禄奏、正黄旗另记档案之佛保住呈称、伊曾效力有功。各路将军大臣。保为头二等。请照例削去另记档案。作为另户等语。伏思此项人等。俱作为另户。另记档案。原系念其祖父军前微劳。格外施恩。若不另记档案。削去开档。迳入另户。则与满洲毫无分别。恐日久混淆。无所查照。必致与满洲一体拣选秀女。应试科场。与国家名分制度。甚有关碍。请将佛保住作为另户。仍另记档案。现在八旗。如有似此削去另记档案字样。与满洲一体作为另户者。仍遵照原旨。作为另户。仍另记档案。于满洲名分。庶有分别。从之。　　

○礼部议覆、盛京礼部侍郎纳尔泰奏称、盛京礼部所辖壮丁。采买品物。关系陵寝祀典。旧设六品官一员。领催四名。管辖。现在丁壮滋生。已有一千三百余名。请添设七品官一员。领催四名。其七品官、即于外郎领催内拣选补用。六品官、即以现任七品官升补。所添领催、即于所辖千丁内选充。应如所请。从之。　　

○旌表守正捐躯之正黄旗满洲玉哥妻、王氏。　　

○己亥。上御勤政殿听政。　　

○以署正白旗满洲都统德敏、为正白旗汉军都统。　　

○庚子。谕军机大臣等、四川重庆镇。系紧要地方。新调总兵官韩应魁。看来似未能胜任。著总督庆复、巡抚纪山、留心察看。　　

○辛丑。上诣畅春园、问皇太后安。　　

