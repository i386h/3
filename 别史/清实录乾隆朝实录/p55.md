<!-- { "loadSidebar": true } -->
○又谕、查郎阿等奏、照旧设卡通信。该处并无应援之兵。所设小卡。实觉孤悬等语。其意在于不必安设卡伦台站。但朕思彻回之后。两路中间。相隔遥远。倘贼人从中间无人之处潜入。则两路俱无从知觉。恐有未便。若照旧设卡。即或有警。亦可彼此得信。况在图尔库尔。量添兵丁驻劄保护。亦属可行。倘中间道路。非贼人行走之处。彻回之后。能保贼人不至潜入空处。则台站可以彻回。尔等寄信查郎阿等、令再行悉心详酌、妥议办理。　　

○以江安粮道王恕、为广东按察使。庚子。训勉科目服官自效。谕总理事务王大臣。国家以科目取士。廷试之后。分别任用。或选授庶常。或分部学习。或以县令铨补。此因材器使之道。欲令士子各展所长。裨益政治。原非有用舍去取于其间也。闻向来士子。因词林地望资格。优于外任。每以得豫是选为幸。及至引见后。輙于内用外用。妄生计较。此狃于习俗见闻之陋。而于朝廷优待士子之心。实未深悉。盖今时县令所辖土地人民。等于古者侯伯子男之国。抚绥经理。实赖通材。故亲民之官。所系最重。果其材猷政绩。卓然表著。类皆不次超擢。膺斯任者、何得不力图报称。而更生企羡乎。若身预词林之选者。其名实尤难相副。盖文词不工。于馆职固为有愧。即使词采可观。尚恐流为浮华无用之士。务各砥砺廉隅。讲求经术。渐致淹雅宏通。以无负选俊储材之意。至于在部学习人员。分曹佐理。各有攸司。当念外省官吏。措置偶或失宜。尚有内部为之驳正。至部中所定章程。一经奏准通行。将来即引为成例。稍有舛错。贻误不少。安得不倍矢精勤。期免陨越。总之百司庶府。悉非营利之阶梯。政事文章。各有当修之职业。务宜屏除私意。勉效忠良。庶几识见日增。猷为日著。士风吏治。渐臻上理。朕实于尔等有厚望焉。　　

○又谕、朕因李绂保举新进士过多。又闻伊在朝班、将新进士派令九卿保举。特降谕旨询问。今据李绂奏称。同在朝房。有咨询拟议者。从旁劝助。臣实有之。且曾向赵之垣、言及新进士原承猷、文艺颇工。劝其保举等语。是李绂将伊私人、派令九卿保举之处。已自认不讳。伊又称凛承训诲。惟有永绝妄言等语。朕即位以来。并未有因臣工多言。即加以处分者。今李绂明系妄举。乃自谓妄言。避重就轻。希图朦混。著交部严察议奏。　　

○先是监察御史宗室都隆额等奏、本年二月内。臣等奉命巡察会试外场。有夫役自内越墙而出。臣等当即参奏。今吏部来文。准礼部咨称。外场御史。于夫役越出。不能查察。相应移咨吏部。一并查取职名议处。臣等不胜骇异。夫役越出。臣等已经查参。令礼部輙行文吏部。将臣等一并查议。伏思一并查议字样。近似谕旨。且科道官员。例无咨部处分之条。臣等系原奏之官。会场知贡举提调。系礼部堂司官。在被参之内。不自引咎。径将臣等咨部议处。挟嫌反噬。罔上欺公。为此据实参奏。得旨。此案虽属小事。但科道官员。与部院堂官。互相争竞。至于纠参。甚非体统。此风断不可长。其孰是孰非之处。著总理事务王大臣、确询明白。据实具奏。遵旨询据各供。查场内夫役越墙。当经拏获。巡察外场御史。即行参奏。是内场该管官。有怠忽之咎。与外场无涉。虽据礼部回称。吏部向本部、查取该管官职名。本部自应将内外场该管官声明咨覆。实无专擅之处。但礼部移咨稿内。祇开送承办委官。并不将内场该管官开送。而转及外场御史。咨部一并查议。自属不合。应请将礼部堂司官交部议处。至该御史参奏礼部摺内。称该部罔上欺公。专恣威福。又称一并查议。近似谕旨等语。激迫过甚。殊非陈奏之体。请交部一并议处。得旨。朕详阅此案情由。其过全在礼部。著将礼部堂司官。交部察议。励宗万以礼部而兼知贡举。内场之事。乃伊专责。又非堂官可比。著交部严察议奏。至御史等参奏礼部。只当就事论事。乃于章奏之内。过为激迫已甚之词。此风亦不可长。著一并交部查议。　　

○赐军营病故内大臣永福祭葬。　　

○辛丑。命进士单月选班改用举人。谕总理事务王大臣。向来进士候选。但于双月铨补。嗣因人多壅滞。准于单月。亦立班选用。近来进士已经疏通。不过需次二三年。即可得缺。惟举人选班壅积日久。现今犹需次至二十年。方可得缺。以致中年登科者。至精力就衰之时。方膺民社。难收实用。朕思进士已经疏通。应仍照旧例。但于双月铨补。其进士单月班次。应改用举人铨选。亦属疏通举人之一法。著交吏部详查议奏。　　

○又谕总理事务王大臣。朕奉皇考谕旨。办理苗疆事务时。见广西巡抚金鉷、陈奏事件甚多。朕即位之初。伊于一两月间。亦连奏事四件。今半年以来。未见伊陈奏一事。巡抚管辖通省。事务繁多。岂半年之久。地方民生吏治。竟无一可陈奏之处耶。抑存观望之见。私心揣度。以朕欲尚简静。而缄嘿不言、为迎合之举耶。为大臣者。公忠体国。只论事之当言与否。不必豫存意见。看来金鉷竟未能深知朕心。此次申饬之后。料伊必又将不应陈奏之事。喋喋敷陈矣。若如此存心。何以膺封疆之重寄。尔等可传旨晓谕之。　　

○又谕、各省巡察。俱已停止。山西巡察。亦著停止派往。　　

○兵部议、御史蒋炳疏、请裁山西直隶添募之兵。以省繁费。应如所请。得旨。该部议称此项应裁之兵。俱暂留原饷差操。候该省各营兵丁事故缺出。停其召募。即将新兵陆续坐补等语。此议固是。但闻各省兵丁事故缺出。有挑本兵子弟顶补之例。若本年子弟、无可顶补。方行召募。今若概用新兵顶补。未免有碍本兵子弟食粮之路。此亦不可不为筹及。著该管大臣。悉心斟酌。期于两全。若本兵子弟、有可顶补者。仍用其子弟。若无可顶补。则用新兵。至新兵倘有拔补、及事故缺出。即停其募补。如此徐徐办理。不必急遽。即迟至十余年。裁减足数。亦未尝不可。务令安置妥帖。俾新旧兵丁。均无失所。倘有办理不善之处。朕必于该管大臣是问。余依议。　　

○兵部侍郎吴应棻疏请、督抚衙门。设七品幕职二员。两司设八品记室二员。三年一考。报部存案。六年考满。送部挨选。府州县设一九品掾司。申报督抚。或本人有出身者。计考先用。本官降革。不准与考。本官以赃酷败。不能救正。定议处分。后官得辟留前任幕宾。升调亦可带往他省。吏部寻议。各省督抚幕宾、雍正元年奉旨。原令分别保题议叙。布按二司、为通省钱谷刑名之总汇。应准照督抚之例。分别保荐。其道府州县各员。到任、即将幕宾姓名籍贯。申报督抚存案。六年勤慎无过。办事干练。准令本官出考申送。各该督抚详加考核。具题议叙。滥行保举。照例议处。至各衙门幕宾。既未设有定额。去留来往。听从其便。从之。　　

○壬寅。上诣皇太后宫问安。　　

○谕总理事务王大臣。朕闻河南彰德一府七县。共漕米三万余石。而临漳县办米三分之一。他邑每亩徵米四五合。或七八合不等。独临漳每亩徵米一升三合有奇。从前兑粮水次、在临漳境内回隆镇。是以额徵本色独多。今水次移在汤阴县五陵镇。临漳运米。必越安阳、汤阴、地方、始到五陵。且本地产米无多。漳民办运维艰等语。朕思临漳所办漕米。果多于他邑。小民不无苦累。若欲减运。又有关于额赋。其可否照附近水次之安阳、汤阴、等县则例。按亩徵米起运。其余改徵折色之处。著传谕巡抚富德、查明酌议具奏。　　

○谕各省督抚。据右通政李世倬奏称、社仓一法。固以济民间之缺乏。而救荒之法。即于是而可通。臣在湖北布政使之任。查社仓之春借秋还。立有社长。主其出入。盖一乡一堡之中。其人之贫富。业之有无。皆社长所深知。诚使为有司者。于春借之时。社长具报之日。即备询其家业名口。而自注之于册。或虑家业之消长不时。人口之添退无定。则再于秋还之候。社长具报之日。复询其故而改注之。此不过有司一举笔之劳。不必假手胥吏。一旦遇有水旱赈济之事。举前所自注之册。计其男妇大小名口。共有若干。按多寡之数而赈给之。视贫富之等而酌量之。自无舛错遗漏浮冒之弊。臣愚欲请定例颁行。第恐有司未能留心于平日。一朝奉命。势必责令社长另造户口册籍。责令百姓开报花名。彼此相传。惊疑易起。请饬督抚、转饬有司。于社长册报之时。专心查记。善为奉行。则不动声色。不事烦扰等语。所奏似属有理。但必有司善于奉行。方为有益。否则纷扰闾阎。未见其益。先受其累矣。著传谕各该督抚。酌量地方情形。密饬有司。留心酌办。倘该地方有难行处。亦不必勉强。　　

○命编修阮学浚、汪师韩、朱续晫、梁文山、充协修记注官。　　

○癸卯。示江南兴修水利之法。谕总理事务王大臣。三代以前。不言水利。沟浍之制。时蓄洩。备旱潦。尚书周礼所载。为田功计者。其利甚溥。开渠引水。溉田育谷。始于战国。盖因阡陌既开。沟浍寻丈。已失其旧也。历代言水利者。得失参半。总以相土宜。顺水势。近不扰民。远可利人为主。今江南所属苏、松、常、镇、四府。太仓一州。现在兴修支河。仿河工海塘之例。督抚分委降革废员。及本籍候选考职人等。效力承修。朕思渠港圩坝。附近溉田。原宜开浚以备旱潦。但开浚之法。须河身深广。蓄洩得宜。其挑取涂泥。远移他处。或培洼下之地。或筑堤岸之上。方为久计。若雇夫挑土。堆贮河旁。雨淋水潦。旋即入河。不久淤塞。务名无实。徒滋烦扰。至古堤旧渠。倘遇旱潦。不为田害。便宜仍旧。纷更改筑。甚无谓也。今苏、松、等处。内地支河。原不比河工海塘之险。古堤旧渠。如元和至和等塘。民利往来。田资灌溉。至今受益。吴本泽国。三江震泽。支流四溢。如邱与权、单谔、郏亶、赵霖、夏原吉、周忱等、所论水利。考据精核。得失了然。今效力承修人员。相度形势。谙练自逊前人。倘有夹塘蓄水。石梁洩河。止宜加修。不必改筑。若有必应开浚建筑之处。督抚留心细勘。并饬州县协办工程。一应调遣。指臂易使。至长洲等州县。按亩派钱。以供大修。朕已降旨停止。倘有官吏藉端中饱。即丝毫派累。经朕访闻。必加严处。嗣后督抚以至州县。建言为民兴利。或利小而害大。或利在目前、而害伏于后。或有利无害、而其事易创难成。皆宜详审熟筹。慎之于始。以体朕惠养元元之至意。　　

