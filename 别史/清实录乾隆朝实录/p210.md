<!-- { "loadSidebar": true } -->
乾隆四年。己未。三月。壬戌。镶蓝旗满洲都统宗室弘普等奏、云骑尉色尔固老病乞休。查雍正九年九月。云骑尉八明乞休。奉谕旨、八明准其休致。如赏给半俸。此官袭与伊子。则嫌于重复。如袭与伊兄弟子侄。则应赏给半俸。今色尔固世职作何承袭。并应否给与半俸之处。请旨遵行。得旨、知道了。伊等此案内。将皇考所降谕旨。援引甚是。从前八旗具奏此等事件。并无援引此旨。是何情由不曾援引之处。著查奏。嗣后世职或袭与伊子。或袭与伊兄弟子侄。应否给与半俸之处。请旨具奏。八旗照此遵行。　　

○工部右侍郎韩光基奏、宝泉宝源两局。每年炉头应领工料。向例即以所铸钱给发。请按卯改发银两。其局铸钱文。每月加数放饷。从之。　　

○以刑部尚书史贻直、充律例馆总裁。　　

○甲子。上诣恩佑寺行礼。　　

○诣畅春园、问皇太后安。　　

○饬直省督抚杜部书需索。谕、在京各部院之弊。多由于书吏之作奸。外省有一事件到部。必遣人与书吏讲求。能饱其欲。则引例准行。不遂其欲。则借端驳诘。司官庸懦得。往往为其所愚。而不肖者。则不免从中染指。至于堂官事务繁多。一时难以觉察。且既见驳稿。亦遂不复生疑。以致事件之成否。悉操于书吏之手。而若辈肆行无忌矣。朕思此等弊窦。在京难于查察。而在外省。则情节显然。某事用费若干。某项系何人经手。或督抚著人料理。或藩臬等著人料理。而督抚亦未有不知者。使为督抚者。严正持躬。深知大体。不为宵小之所摇惑。而遇有部书需索之事。即据实奏闻。置之于法。则若辈知所畏惧。而舞文弄法之风。可以渐息。昔我皇考时。整饬百度。各督抚等、又仰体圣心。直达无隐。几有风清弊绝之意。自朕御极以来。政尚宽大。若辈故智复萌。督抚藩臬等、以为所费不多。何必与之较量。止图案件之完结。遂乐为应付而不惜。甘为容隐而不言。无怪乎奸胥猾吏。以诈骗为得计。视国法如弁髦也。内部之书吏。索之督抚。而督抚应之。则彼此效尤。无所底止。必至督抚之书吏。索之司道。司道之书吏。索之府县。层累而降。受其害者。仍在吾民也。盖未定养廉以前。外官尚有赢余。以供意外之费。既定养廉以后。更无余赀以应苛索。不取之百姓。将谁取乎。各督抚均有澄清吏治。移易风俗之职任。岂可视为相沿陋规。而躬自蹈之。以为官吏之倡。贻闾阎之困乎。嗣后著严行禁止。藩臬以下经手之案。著督抚严查禁约。倘书吏有仍前需索者。督抚即时奏闻。如有不遵朕旨。私相授受者。必将与受之人。照枉法赃治罪。督抚容隐不奏。亦必严加议处。各省关差盐政织造提镇等官。俱著照此旨一体遵行。再、朕闻得各省织造。解送缎疋于内库。该库官每疋秤较其分两。稍有不足。即驳回不收。而重者则置而不论。此即需索之一端。夫缎疋成于众手。岂能轻重适均。略无差少。若此件不足。彼件有余。即不得谓之分两不足矣。嗣后交纳之时。当合总秤其轻重。不当每疋秤较。若合秤不足。方许驳回。将此永著为例。　　

○乙丑。礼部议准、太常寺少卿郑其储奏、外省州县。致祭文庙。皆有一定祭品。近多视为具文。他若社稷山川风云雷雨等坛。同日祭祀。往往移彼献此。全无诚敬实意。请行令各省督抚。转饬所属。照依会典。按图陈设。品物不得缺略。亦不得互相通融。从之。　　

○江南省补行乾隆二年军政。卓异官五员。不谨官一员。罢软官一员。年老官五员。有疾官三员。才力不及官三员。分别升赏处分如例。　　

○山西巡抚觉罗石麟疏报。天镇、凤台、高平、阳城、陵川、沁水、虞乡、宁朔、八县卫。乾隆二年开垦屯地九顷一十六亩有奇。　　

○旌表守正被戕之河南封邱县烈女古氏。　　

○丙寅。谕、直隶地方。上年收成歉薄。朕多方筹画。蠲赈频施。务使黎庶得以安全。不致一夫失所。今幸雨泽沾濡。麦秋可望。朕心稍为慰藉。惟是畿辅一带。连年薄收。百姓元气。一时难复。其上年勘不成灾之地方。与未被水之州县。虽年谷尚有收成。而与成灾之处。壤地相连。转移接济。物产岂能充裕。此等地方。均有缓徵未完之项。今当输纳钱粮之期。若将新旧同时并徵。民力未免竭蹶。为此特颁谕旨。著将从前部议成灾五分六分二年带徵之处。及勘不成灾地方缓徵之项。俱分作三年带徵。其未被水州县经徵未完之项。分作二年带徵。庶闾阎得减输将之数。力量自觉宽纾。该部可即行文该督孙嘉淦。遵朕谕旨。确查分晰办理。　　

○正红旗蒙古都统查克丹等议奏、食二两之养育兵。年十岁以上者。遇有红事赏银四两。白事赏银八两。从之。　　

○添设奉天宁远州州判。移中后所巡检、驻中前所。从奉天府尹吴应枚请也。　　

○丁卯。上诣畅春园、问皇太后安。　　

○军机大臣议覆、直隶总督孙嘉淦奏言、八沟向有理事同知通判分管。嗣于乾隆元年。前督臣李卫奏准。将通判移驻四旗土城子。而同知专管八沟、龙须门、丫头沟、三汛。并喀喇沁、王子、贝勒、扎萨克、三旗。幅员既广。事务甚繁。请仍于八沟添设理事通判一员。将喀喇沁贝勒、扎萨克、两旗蒙古民人事件。归新设通判管理。其八沟、龙须门、丫头沟、三汛。喀喇沁王子一旗。仍归同知管理。至通判有审理刑名稽查逃匪之责。请添设巡检一员。管理监狱。千总一员。防守汛地。再、承德州八沟喀喇沁三旗。地方绵亘数千里。同知知州通判。向隶霸昌道统辖。势难遥制。且热河武职。皆系大员。而文职仅有同知以下。地位相悬。多为牵制。遇有协缉事件。呼应不灵。并请于古北口外。添设兵备道一员。驻劄承德州。将热河八沟等处同知以下官。俱归统辖。其都司守备等官。兼使稽察。事均可行。应令该督妥议具题。从之。　　

○户部议准、河南巡抚尹会一疏称、豫省黄河以南之三十一州县。徵运漕粮。道远费繁。请将随漕徵收之一五耗米。除津贴旗丁外。留为兑漕杂费。从之。　　

○命吏部尚书公讷亲、协办大学士事务。　　

○戊辰。免直隶、江苏、安徽、三省额赋。谕、朕念切民生。时廑宵旰。或各省督抚陛见。或遇司道各员请训。务以编氓疾苦。备悉咨询。惟期海隅苍生。培固元气。庶臻家给人足之风。比年以来。畿辅地方。屡遇歉收。而江南旧年被旱尤甚。此皆朕之不德。以致上苍示警。遂使吾民有乏食之虞。朕甚悯焉。今年幸赖上苍恩佑。各省春雨颇周。足资耕种。重念三省之民。幸有以安其心。尚未能复其旧。其被灾处所。既已蠲赈频施。屡颁谕旨。兹当开徵之期。在被灾者、固属艰难。而未被灾之地。同在一省。虽有轻重之分。而乏食受困则一。用是特颁谕旨。将直隶总督所属。今年地丁钱粮。蠲免九十万两。苏州巡抚所属。今年地丁钱粮。蠲免一百万两。安徽巡抚所属。今年地丁钱粮。蠲免六十万两。该督抚务将朕旨。家喻户晓。俾闾阎均受实惠。庶几和气致祥。以仰答上天之恩。而培民生之本。倘有贪官污吏。借端苛索。或私行徵收者。该督抚不时查参。该部即遵谕行。　　

○又谕、向来新科进士。于殿试之前。有呈送颂联之陋习。近来此风又觉渐炽。夫士子进身之始。即从事于请托奔竞。则将来服官。尚安望其有所树立。以备国家之用。而大臣等、亦宜精白乃心。绝请托之私。为国家培正材。著该部出示。通行晓谕。严加禁止。倘有违旨。仍蹈故辙者。经朕访闻。或科道官参奏。必将与受之人。一体从重治罪。　　

○大学士福敏、以老病疏请解任。得旨、卿才品优长。老成恪慎。内廷讲诵。宣力多年。特简纶扉。正加眷倚。著在任调理。不必求罢。　　

○礼部议奏、直隶临榆、抚宁、二县。以深河为界。从前深河以西、考试之童生。原在山海卫学十八名内取进。今既改隶抚宁。应拨三名归入抚宁学额。取进文童十八名。武童十五名。新设临榆县。应照中学额。取进文童十五名。武童十二名。其有昌黎、乐亭、卢龙、迁安、滦州、等处童生附考。人数较众。令学臣于按考永平府时。比较各属。如临榆佳卷果多。宽取二三名。拨入府学。仍照例各设廪增二十名。二年一贡。从之。　　

○己巳。谕、闻浙江敷文书院内。生童读书者众多。每岁帑金租息银四百余两。不足以敷饩廪。著加赐帑金一千两。交与该抚经理。岁取息银。以资诸生膏火。　　

○吏部议准、稽察盛京事务兵科给事中瞻塔海奏、盛京将军及各部院府尹等衙门。承办未完事件。请照在京部院例。令各该衙门。将不能依限完结缘由。先行另文移咨。入于下次查核如有违限者。给事中照例题参。从之。　　

○户部议准署广东巡抚王謩疏称、粤省现有移收捐监本色之项。自宜中外画一请嗣后青衣生捐监。照依部例一百五十两之数每谷一石折银五钱五分。应捐谷二百七十三石至随地贮谷。尤宜多寡适均。请定以近水次之大州县收谷六万石。中州县四万石。小州县二万石。不近水次之中州县三万石。小州县二万石。从之。　　

○贵州总督兼管巡抚张广泗议覆、贵州学政邹一桂疏请、归化已历百年苗民。令于汉童内一体应试。查黔苗有归化虽历百年。而素性愚蒙。实与归化未久无异者。遽于汉童卷内合校。难邀取录。请仍准其与归化未久之新童一体应试。至归化年久。未经定有苗额之先。早与汉童合试者。地方官不得因其祖籍苗民。仍以新童送试。汉童亦不得以定有苗额阻抑。下部议行。　　

○庚午。上诣畅春园、问皇太后安。　　

○戒言官缄默。谕、科道为朝廷耳目之官。必知无不言。随时献替。方有裨益于政治。近来科道官员。条陈甚少。即有一二奏事者。亦皆非切当之务。无关轻重。即如乡会试之夹带文字。殿试之呈送颂联。朕皆得之访闻。而科道官并未有陈奏及此者。殊有愧言官之责。著传旨申饬。并通行晓谕。嗣后务各精白乃心。公直自矢。毋蹈缄默陋习。以副朕简用言官之意。　　

○又谕、赵之垣、自简任副都御史以来。毫无建白。人亦平常。鸿胪寺少卿田懋。前为科道时。尚属敢言。不愧台谏之职。著从优升授副都御史。其鸿胪寺少卿员缺。即著赵之垣降补。　　

○辛未。上诣畅春园、问皇太后安。　　

○铸给云南东川府分防巧家营经历司印。广西府分驻五嶆通判、顺宁府分驻右甸通判、关防。从总督庆复请也。　　

○壬申上御勤政殿听政。　　

