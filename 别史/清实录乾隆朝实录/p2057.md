<!-- { "loadSidebar": true } -->
○谕军机大臣等前经降旨、令彰宝留心体察哈国兴、有无迁就了事之处。旋据彰宝覆奏、哈国兴于三月十二日。前往龙陵。勘办移驻营制事务。即日可回永昌俟其回日。自当留心体察具奏因所奏不甚明晰当经传旨申饬。又彰宝奏缅匪索取土司事亦行文问哈国兴。在老官屯见缅子所答之语今距接到该督前次奏摺又部旬日。龙陵离永昌三百余里。哈国兴往返不数日至行文更当迅速。该督自该早向哈国兴询明。何以迄今尚未覆奏。再此旬日以来。缅匪有无消息。及接到老官屯头目来字后。作何檄饬之处。均未据奏闻。殊不可解。彰宝初至云南。颇知奋勉。是以加恩授为总督。乃于此等关系要务。竟视若泛常。全然不以为念。阅时既久。并无一语奏及。则安坐永昌。所办何事。岂既为总督。即存自满之见。顿改前辙耶。著将此严切传谕。并将缅匪近日有无信息。及询问哈国兴所言若何之处。即行据实覆奏　　

○旌表守正被戕之四川云阳县民韩必显妻李氏　　

○庚午。上诣黑龙潭祈雨　　

○谕军机大臣等、本日彰宝奏到各摺。由驿四百里驰递。朕以为必系覆奏询问哈国兴等事。及经拆看。俱属本省寻常公务。而于边外夷情。不提一字。殊不可解。该督驻劄永昌。原为办理沿边事宜。现在缅匪有无消息理宜时刻留心。至询问哈国兴。去冬在老官屯传述缅匪投降之语。有无粉饰。及缅匪索取土司一事。如何答覆。尤系即速问明之事。龙陵距永昌不远。无难克期调至面询。该提督所言若何。更无难据实入告乃迟之又久。竟尔置之不论是诚何心至于督抚陈奏地方公务。例应专差赍进。设遇有驰报边境情形。因便附陈一二紧要事件。尚属近理。乃彰宝此次奏函。并无一摺及于边务。专以擅发驿递。冀欲减省赍奏费用。尤属非是。彰宝委任封疆已久。平日尚非不晓事者。何以近来顿不如前。于事理轻重倒置若此。彰宝著传旨申饬　　

○旌表守正被戕之河南唐县民谷禄妻乔氏　　

○辛未。谕、据成衮扎布奏、现在乌里雅苏台事少年满笔帖式额勒登所遗员缺毋庸派员更换主事职衔乌伦布。将届年满。所掌粮饷处关防可否缴回等语。乌里雅苏台事务简少。著照成衮扎布所奏、年满笔帖式额勒登员缺。不必再派人员。粮饷处关防。亦照所奏。遇便缴还。乌伦布著回京　　

○四川总督阿尔泰。提督董天弼奏、小金川土司泽旺、攻掠沃克什土司色达克拉、寨落牲畜。查系色达克拉咒诅。起衅。泽旺患病。其子僧格桑、擅自发兵。严诘僧格桑。据称、往抢咒经。被沃克什伤损多人。番人向例赔偿。求将沃克什三寨。准小金川耕获作抵。仍俟泽旺病愈。妥商禀覆。报闻　　

○壬申。平定准噶尔方略告成纂修提调等官。议叙有差。　　

○癸酉。上诣畅春园、问皇太后安　　

○谕军机大臣等、李宏奏、签升知府之理河同知松龄。于河工修防事宜。甚为干练。请以升衔留任一摺。此与专办地方事务之同知知州留任者不同。府佐州牧。以循资铨擢。苟非人实衰庸。该督抚必不轻为遏抑。其果系难胜表率者。方为奏明留任。是虽带升衔。实为止境必非其人之所喜至河工同知。向来原有径升河道之例。其视郡守。转觉纡途。且或自虑迁地弗能为良或并计上官遽难相习。亦人情所必有。虽不遽膺方面。而迁转一阶。更可为将来擢用地步。是升衔留任。又非其所畏。今李宏所奏松龄。既称其实堪胜知府之任。又称其谙练河工。较之地方。尤为难得。固已情见乎辞。迹似害之。而实所以爱之。其用意所在。实无难烛其底里也。但河工留一熟手。于修防自为有益。事属可行。业已敕知该部。第思河工谙练人员。本不易得。如果松龄妥干出色。原可留备河务监司之选。转不必隐跃其词。著传谕李宏。将该员是否可胜河道之处即行切实覆奏。寻奏、松龄办工谙练。实可胜河道任。前因甫升知府。未敢骤荐。得旨、如何。实不出朕之所料也　　

○以署吏部侍郎钟音。充武英殿总裁　　

○蠲免陕西定远县。乾隆三十四年分。雹灾额赋有差　　

○甲戌。谕军机大臣等、户部议驳彰宝奏、请停止各省采买滇铜。及令各委员暂行回任一摺。所议甚是。已依议行矣各省鼓铸。原为搭放兵饷之用。迩年钱价平减。实由官钱广铸流通。所有采办滇铜省分。相沿已久。岂得遽行停止。致使供铸无资。而委员等在滇守候多时。一旦令其素手而归。不特往返徒滋耗费。且使市侩奸商。闻知此信。以为滇铜缺少。势必藉口居奇。顿昂钱价。于钱法甚有关系。况滇省前此多开子厂。颇有成效。自封禁后。遂致获铜无多。今彰宝既请添开子厂新厂。则将来采铜。自必日增。何转至虞其不足。即就现在情形而计。亦当如部臣通盘筹画。何得仅为滇省鳃鳃过虑。而致各省鼓铸于不问。岂封疆大臣为国实心经画之道。至滇省铜局。本系巡抚专责。明德起身时。曾面谕其实力整理。且该抚现回云南省城。自当就近妥办。酌定章程。彰宝因系总督兼辖。筹及地方要务。原为分所应为但现驻永昌。于铜厂未能亲历。即有酌办事宜。亦当与明德札商会奏。或彼此所见不合。并不妨于摺内声明。乃不令明德与闻。所奏又不协事理。殊不可解。彰宝平时尚属晓事。何以近日顿不如前。即如询问哈国兴。去冬在老官屯传述缅匪语言。有无粉饰及缅匪索取土司。彼时如何答覆等情节。并非难办之事。乃自奏闻缅匪差人递书摺后。几及二十日。总未提及一字。实不解是何意见。直至四月二十七日始据将询问哈国兴之处覆奏、已属迟缓。且摺内所称、接到哈国兴回信日期系三月二十八日。乃又迟半月。始行入告而奏函仅用四百里递发。全不知事理轻重。且所给老官屯头目檄藳。又不严正饬责。显有畏缩之意。是彰宝竟已另换肺肠。实可骇异已于摺内严切批饬。看来缅匪种种狡诈。甚为可恶。迹其索取土司一节。已露不复畏惧内地情形。而彰宝懵然不以为意。不知边夷性情狡猾。一切机宜。皆当随时酌量。若该督将伊等举动消息。纤悉必以上闻。朕尚可遥为筹度。今彰宝如此居心。竟渐染外省虚伪恶习。将来匪众设有蠢动。必将匿不上闻。而又不能示以创惩。复致如前此之养痈贻患浸渐蚕食土司。侵扰内地。皆所不免或竟阑入腾越永昌地面。尚复成何事体。彰宝彼时。岂尚能掩讳乎。且杨应琚等覆辙具在。恐彰宝不能当此重戾。实为彼虑之。彰宝著传旨严行申饬。此等关系边情事件。阿桂现在留驻滇省。理应时刻留心。今彰牢既将檄文稿札商阿桂、阿桂自当协同妥酌。不应仅以柔软言词。率为谕覆。且应筹及缅匪。敢向内地索人。其狂悖端倪已露。当思所以豫防之道详悉奏闻即彰宝所询哈国兴之语是否伊去岁在彼目击情形。亦当据实具奏。乃竟置若罔闻。既不会衔。又不专奏是诚何心。阿桂在滇。遇有地方公务如铜觔等项。自不便越俎干与。至边境事宜。本其专责。即以军机大臣而论。亦分当与闻。况伊现带副将军印。更属无可推诿。设或缅匪有滋扰边境之事应就近调兵者。尚当与彰宝同办。乃竟以有关边夷要务。视为彰宝独肩之事。不复过问。并不发一奏函。殊非朕留彼在滇协筹妥办之意。岂竟安坐省城。静候缅匪回文。遂为毕事回京可乎。阿桂大不是。太无良心矣。著传旨申饬并著明白回奏　　

○署云贵总督彰宝奏、老官屯缅目布拉诺尔塔。禀恳放还木邦蛮暮各土司。臣飞札询问哈国兴。曾否许给。据哈国兴覆到、上年缅酋乞降时。送字往谕。各头目禀称、木邦蛮暮土司。隔远不敢求还。惟求将猛拱土司赏给。彼时同各领队大臣、并无赏还土司之语。臣即与阿桂、酌写檄文饬驳。送往老官屯檄藳恭呈御览得旨、如此要务。所奏甚迟系属何心且檄文亦不严正。明系尔畏缅大矣若再加以讳饰。将来成何事体前辙具在朕甚为尔忧之。此事以四百里驰奏。而不中理之铜务。反以五百里。是何缘故。岂尔更换肺肠耶　　

○乙亥。谕、此次考试之休致乾林郑岱钟、陈本敬、著仍以检讨用。孟生蕙、陈兰森、著以主事用。张世渌、易文基、著以知县用。郭洁、著以骁骑校用　　

○丙子。谕曰、裘曰修著仍兼管顺天府事。蒋元益不必管理　　

○是月福建巡抚温福奏。闽省额储谷内有捐监谷一款。初收本色。后或折银。以致先后官交代牵紊。已立限盘验。不清者严参。第因循已二十余年。前任各员失察。似难尽究。得旨、尚系权宜之一法。但期仓谷足数。亦可既往不咎矣。　　

○贵州巡抚宫兆麟奏、桐梓县纠众刁民。已获九十余名。讯因兵差派马。众人疑董事侵渔。州县不为核算。遂酿大案。通省州县。大概皆然。已限各州县。将细帐传绅士同阅。众心自服。阘茸不即清算者查参。得旨、是知道了。经此一番料理。百姓亦不敢复一事。正宜及此整顿。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百五十七


大清高宗法天隆运至诚先觉体元立极敷文奋武孝慈神圣纯皇帝实录卷之八百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。五月。丁丑朔。日食　　

○五经博士曾兴烈故。以其子毓墫袭职　　

○戊寅。上诣畅春园、问皇太后安　　

○谕、京师自四月初二日得雨以后。低田幸已播种。高阜仍未能一律深耕。近日虽间获微雨。尚未优渥。现在节届芒种农民望泽甚殷。朕心深为廑切。宜申虔祷。期沛甘霖。著礼部即速查照定例。敬谨举行　　

○旌表守正捐躯之直隶清河县民王守学女王氏。　　

○己卯。孝诚仁皇后忌辰。遣官祭景陵　　

