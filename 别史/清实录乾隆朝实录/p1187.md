<!-- { "loadSidebar": true } -->
○谕军机大臣等、刘统勋接到永常接济大兵口粮之咨。将哈密所有驼只口粮。现在办理接济。从前班第等、因接济北路哨探官兵。请将驼马牛羊等项。运往豫备。曾传谕永常一体筹办。并无令其运送口粮之旨。永常即咨令刘统勋运送。殊属舛误。现在萨喇勒等、领兵已至博罗塔拉地方。相隔数千里。此时既不能速行运到。若俟运到时。则已早扺伊犁。大功告成。更无庸鳃鳃过虑。为此数月口粮计矣。且前此进兵时。裹带两月口粮。原不过约略计筭。人之所食。多寡不齐。倘有一人而兼数人之食者。更当作何办给。殊不思官兵前进。沿途打牲。及疲乏牲畜。俱足以资口粮。现在投诚厄鲁特等、所有牲畜产业。虽不宜索取。然或暂时取用。登记数目。将来或换给什物。或补给银两。皆无不可。今若因接济满洲蒙古兵丁口粮。而厄鲁特兵丁。亦一概给与。则带领厄鲁特兵进剿。势必如绿旗兵丁所云军行粮随之陋习。有是理乎。永常甚属乖谬。著即详悉传谕。如口粮尚未运送。即行停止。倘已运过巴里坤。即令交与永常、于现驻乌鲁木齐地方存贮。以备将来需用。如尚未过巴里坤。即行彻回。仍留哈密存贮。慎勿运至伊犁。并将此传谕班第、阿睦尔撒纳等知之。　　

○又谕曰、永常以接济口粮之事。咨商萨喇勒。据萨喇勒咨、兵丁前扺伊犁。及回至巴里坤。两月口粮。尚不敷用。永常即由伊所领绿旗兵丁裹带口粮内。借支十日。先行运往。并将贝勒玉素布所有儿骒马数百匹。及从前所买羊一万五千只。俱行运送接济。永常如此办理。乖谬已极。萨喇勒现在领兵前进。如须接济口粮。自必早为筹画。今伊回文内。所称前扺伊犁。及回至巴里坤。两月口粮。尚不敷用。并非现在急须接济之语。而永常一似刻不容缓。即将伊队内兵丁口粮。借支十日。急行运往。稍有知识之人。断不出此。况朕从前降旨。原指牲畜而言。若无牲畜。即肉乾亦可运往。而永常等、亟亟筹运口粮。殊不可解。此次所运十日口粮。不准入正项开销。著永常自行赔补。　　

○大学士九卿等奏、逆犯胡中藻、已经正法。请照查嗣庭逆案例。停止江西乡会试。得旨、江西风俗嚣凌。固应整饬。大学士九卿所奏。亦惩戒恶习之意。但因胡中藻一人。而阻通省士子上进之阶。朕心实有所不忍。所奏不必行。嗣后如再有此等悖逆之案。不但暂停数科。必当大示义正。以挽颓风。该省士民其共知所儆。　　

○协办陕甘总督尚书刘统勋奏、口外军台马匹有限。专递军报。不敷应差。查肃州镇标摘缺营马。已将备战余马补给。臣因将营马照依勘合拨给。挨塘递换。其换存之马。即留前塘应差。所需驼、亦于新补营驼内拨给。照二马一驼折算。回肃日照数归营。得旨、知道了。投降之人接踵。则将来钦差加恩之人必多。应善为料理。俾速至军营。以宣朕惠而安新附也。　　

○丁巳。谕军机大臣等、此次由哲哩木盟、派兵一千名。前赴军营。该盟长亲王阿喇布坦、及带兵之郡王齐默特多尔济、并所属扎萨克等、漫不经心。办理苟且。以致有误军行。擅自退回游牧。朕念科尔沁蒙古等。世受国恩。凡有效力之处。俱能奋勉。非别部蒙古可比。现在扎萨克等、理宜效法伊等祖父。竭力报效。乃诸事怠惰。相习成风。去年朕车驾经过伊等地方。并不修整道路桥梁。有误安设台站。今年派兵。又复草率办理。起程逾限。未至军营。退回游牧。伊等恬不知耻。朕深为伊等愧之。阿喇布坦、齐默特多尔济、理应从重治罪。以示惩戒。但齐默特多尔济、已自知罪。选兵三百名。带至乌里雅苏台军营。虽经莫尔浑遵照朕旨。将兵遣回。但既经前往。著加恩免革郡王。降为贝勒。革退御前。在闲散上行走。如仍怠惰偷安。定行从重治罪。至所带兵丁。虽未经效力。所有给过行装口粮。著加恩免其追还。其办理迟误之盟长亲王阿喇布坦、副盟长公品级喇什纳木扎勒、亦从宽免其革职。各罚俸三年。扎萨克王纳旺色布腾、喇特纳札木素、贝勒乌察喇勒图等、俱著罚俸三年。　　

○又谕、大兵两路前进。已抵博罗塔拉。指日即可荡平伊犁。平定后、班第等带领官兵。暂住伊犁。所有大臣官员兵丁等、需用口粮。若照永常所奏。由内地运送。则挽输劳费。断不可行。如向该处夷众、责令供应。又未免滋扰。朕意平定伊犁后。凡率众投诚之台吉等、俱各加封。令其自行管束所属人众。至达瓦齐、乃准噶尔大台吉。所有牧养牲畜、及伊属下输纳必多。非诸台吉所应分用。即以办给官兵。用资口粮。再有不敷。将带往银两。向厄鲁特回子等、酌量购买。以资散给。不得妄行徵派。致滋扰累。著班第豫为筹办。俟到伊犁后。即行定议奏闻。　　

○旌表守正捐躯之直隶南宫县民李明孝妻朱氏。守正被戕之广东连平州民薛必贵妻凌氏。　　

○戊午。谕军机大臣等、据副都统良玉等奏、直隶宣府等处、交马二千四百七十匹。内挑出有癞残疾马一千二百三十余匹。请将方观承交部严加议处外。并令其作速更换好马。送厂牧放等语。此项马匹。何至癞疾者竟居其大半。由此观之。则方观承从前奏请在张家口顺便交付牧放者。乃自知马匹残癞。恐赶赴京师。经王大臣验看。必致驳饬。故为此奏。希图顺便交收。以掩饬取巧耳。所有残癞马匹。自应令该督照数更换。送至马厂牧放。仍著方观承明白回奏。　　

○又谕曰、尤拔世、谢接管凤阳关税恩一摺。已于摺内批示。前据该监督奏报差满摺内。声请更换。朕以伊历任有年。随便批令接管。其实该关更替税差。既系户部应行题请之事。则尤拔世前摺、祇应奏报一年期满。及徵收税课足额否耳。不应于摺中遽先自请更换也。若关差更替。俱行自请。则于定例有违。而逾分取巧之人。闻风效尤。该部题请之本。竟成虚设矣。在尤拔世即未必敢存此心。但体制所关。不可不防其渐。尤拔世著传旨申饬。　　

○定北将军班第等奏、臣等两军会合。于三月三十日。至额尔得里克地方。马力稍疲。前至察罕呼济尔地方。乃各处通衢要路。虽有班珠尔等在前。似不若臣阿睦尔撒纳、亲往筹办一切察访收服事宜。现公同商酌。拣选马匹膘壮兵一千名。臣阿睦尔撒纳等、带领先进。其余兵、俱交班第等带领继发。再从前声援兵、原派于布拉罕、青吉勒、两处驻劄。今屯田之地。已定在伊苏图、铿格尔等处。相隔辽远。守望难周。应将青吉勒兵二千名。移至察罕呼济尔等处驻劄。布拉罕兵一千名。移至伊苏图铿格尔之东鄂伦诺尔等处驻劄。如此、方可照管屯田之兵。即偶遇调遣。亦可应时而集。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八十六


大清高宗法天隆运至诚先觉体元立极敷文奋武孝慈神圣纯皇帝实录卷之四百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣吏部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。四月。己未。上御勤政殿听政。　　

○谕、据莫尔浑奏、总管赤伦禀称、伊等至汗哈屯地方。谕令彼处乌梁海投诚。果勒卓辉众宰桑等、俱欲归顺。惟布珠库、犹豫不降等语。果勒卓辉众宰桑等、皆愿投降。彼布珠库一人。亦何能为。是以朕谕班第、阿睦尔撒纳、俟得伊犁时。著郡王青滚杂卜、量派和托辉特兵丁、及续进之索伦兵丁。带领察达克赤伦、前往招降。明白劝谕。如伊等迎降。仍令安居本处。至布珠库、情状可恶。虽来降亦不可受。即令擒拏。分与察达克赤伦车根等、作为属下。赤伦著往伊游牧安息。俟青滚杂卜带兵前进。移咨关会时。即驰赴所约地方。赤伦此次行走可嘉。著加恩赏副都统衔。并于饷银内支给五十两。　　

○庚申。孝端文皇后忌辰。遣官祭昭陵。　　

○谕军机大臣等、前永常于带往兵丁口粮内。借支十日。运赴萨喇勒前队兵丁。继又请办理一月口粮运往。经朕明切降旨。令其停止。今又称萨喇勒所领兵丁口粮。止可供支至六月初旬。今拟自哈密、至乌噜木齐、设立台站。每台拨驼五百只。陆续运粮接济。永常全不知事理之轻重。颠倒舛谬。至于此极。果应如此办理。上年即当豫备。今明知成功甚速。乃反为此急遽仓皇之态。不但不合机宜。且使军前兵丁。闻知此信。反将带往口粮。不加撙节。希冀多得。势所必有。且永常身为将军。而刻刻以口粮不继为言。更足以摇动众心。所关匪细。永常办理乖谬。毋论其事断不可行。即如永常所奏办理。恐亦不能如期运到也。至茶叶一项。乃蒙古所最需用者。运送亦较轻便。已令刘统勋派员运往。俟运到时、萨喇勒酌量兵丁内、实需接济之人。即行赏给。伊等或需用茶封。或换易牲畜。皆属有益。若无需接济。则留作平定伊犁后、赏给新来投降之人亦可。著萨喇勒即遵旨办理。再从前永常将接济口粮之处。咨商萨喇勒等。萨喇勒、扎拉丰阿、鄂容安、即应明白指示。乃以前抵伊犁、及回至巴里坤、两月口粮。尚不敷用之语。含糊咨覆。亦属不合。即如平定伊犁后。将军大臣官兵等、驻劄彼处。亦岂有源源运粮接济之理。即应照朕前降谕旨。将收取达瓦齐所有牲畜备用。倘有不敷。则以茶叶银两。向厄鲁特回子等换易口粮。办理分给。现在运粮之事。固无庸议及。即大功告成后。朕或遣侍卫官员、前往彼处。或由彼处遣人进京。均应照喀尔喀拏取乌拉例行。断无裹粮行走之理。将此传谕萨喇勒、俟到伊犁后。会同班第、阿睦尔撒纳等、入于应议事内妥协议奏。　　

○又谕曰、永常等摺奏、据萨喇勒咨、运到十日口粮。已分给兵丁。现在成功甚速。所有续办一月口粮不必再运。即留于乌噜木齐地方。俟彻兵时再行支给。永常屡以接济口粮为言。经朕详悉饬谕。今萨喇勒以不须接济咨覆。果不出朕之所料。愈见永常办理乖谬。看来永常不但不及萨喇勒。且徒为萨喇勒所笑。伊尚时时独逞意见。欲炫其长。殊堪骇异。嗣后毋得似此多事。倘复蹈前辙。朕必不为宽贷。　　

