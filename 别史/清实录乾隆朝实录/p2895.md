<!-- { "loadSidebar": true } -->
○又谕、前因浙省查抄王亶望任所赀财一事。呈览物件。大率不堪入目。适布政使李封、按察使陈淮、王杲、俱至热河陛见。朕面询以该省办理此事。有无情弊。俱各隐匿不言。嗣令盛住查出浙省存留底册。开载金两玉器。与进呈册内不符。显有抽换抵兑诸弊。已著阿桂、福长安、驰往浙江、彻底根究审办。并传谕李封、陈淮、王杲、三人。以此事业经败露。令其将如何串通舞弊各情节。据实自行陈奏。昨据陈淮覆奏知情。其摺已经发钞。本日又据李封覆奏、陈辉祖接见司道时。言及查抄王亶望金两。发与首县、换银解缴。李封并曾向钱塘县、换金五十两等语。是此案竟系总督与司道等。商同作弊。实出情理之外。李封、由府道洊濯藩司。系朕加恩特用。陈淮、王杲。俱身为臬司大员。经朕面加询问。虽不至如于易简之公然欺罔。转将国泰保奏。然伊等身在事中。于抽换抵兑情弊。俱各知而不言。实难辞欺饰徇隐之罪。李封、陈淮、俱著革职。发往豫省河工、效力赎罪。王杲、俟伊覆奏到日、再降降谕旨。藩臬等于督抚。虽系属员。平时原应悉心赞助。和衷共济。为国家出力任事。设遇有督抚败检营私之事。原可据实参奏。或直揭部科。方为不负委任。若尽如李封等之联为一气。突梯脂韦。又安用司道为耶。至朕于此案、本不欲办。即盛住查奏到时。仍不忍疑及陈辉祖。尚令伊会同查办。是朕原未尝有逆诈亿不信之心。而辗转败露。又似实有先觉。可见天理难诬。报应不爽。伊等欺朕。即系欺天。试问欺天岂有不败露者。而朕又岂易欺乎。所有此案办理缘由。并李封原摺。俱著发钞。将此通谕中外知之。　　

○谕军机大臣等、本日据农起奏地方雨水情形一摺。内称省城于八月十六、七、日。得雨五寸。曾附摺奏明。嗣据太原、平阳、潞安等府州属。先后禀报一律得雨。自四五寸至七八寸。甚为优渥等语。自八月中旬至今。已及一月。而农起所奏得雨。仍系前月之事。闻该省于九月内缺少雨泽。农起平日尚肯留心民瘼。何以八月至九月。该省曾否得有透雨。其已种麦苗、是否俱已出土。未种者、是否俱已播种齐全。俱未奏明。著传旨询问。令其据实覆奏。向来督抚中失察挂误处分。朕常加恩宽免。若有讳灾之事。朕必重治其罪。农起当知慎勉也。寻奏、九月中。通省业已得雨。二麦播种。亦俱齐全长发。得旨、览奏稍慰。　　

○又谕、据舒常等奏、接据郧阳府知府曾恒德禀报、拏获蔡幅一名。系原任副都统书山家内、缘坐为奴之犯。咨查该旗。照例办理等因一摺。此等发交该旗为奴人犯。不应听其另行投主远出。著传谕舒常等、即选派员役。将该犯管押解交该旗。查讯有无私逃别项情弊。并将原摺交该旗查办。　　

○戊午。谕军机大臣等、前阅内阁进呈山西省秋审黄册。经九卿改拟情实者。至二十二起之多。业经降旨、将农起严行申饬、并交部议处矣。所有该省黄册。经朕复逐加详阅。其九卿改拟之处。俱系情真罪当。并非有意从严。且其中有情节显然。必应入情实者。如郭明之聚众群殴、刃毙醉迷之人。侯永昌赌匪逞凶、刃毙徒手、伤多且重。王庭梁、卫志、二案。负欠凶殴、伤多毙命。王正昌事不干已、纠众共殴、多伤毙命。刘氏以细故殴毙五岁幼女、复移尸灭迹。此等情节甚重。该抚率拟缓决。殊非准情定拟之道。昨因四川省、秋审案件。经九卿改驳者十四起。山东省、改驳者二十一起。俱经传旨将福康安、明兴、申饬。并分别议处。至农起久任外省。较之福康安、自应熟悉案件。即较之明兴、更为历任年久。乃于秋谳大典。如此率忽。非寻常失出者可比。农起、著再传旨严行申饬。令其据实覆奏。寻奏、郭明等案。臣以其非有心致死。误疑一线可原。定拟缓决。实系办理舛错。得旨、汝不应有此。　　

○又谕、据陈辉祖奏、七月十三、四、至八月初二、三、等日。近山沿海地方。风雨骤至。浙省之玉环、宁海、乐清闽省之连江、罗源、霞浦、等处。微有被淹等语。闽浙两省沿海地方。既经被水。其田禾庐舍。有无损伤。著传谕福长安、雅德、即饬属查明。如有应行抚恤之处。即一面查办。一面据实奏闻。毋稍讳饰。　　

○又谕、据阿桂等奏、福长安于二十一日、先行启程赴浙。阿桂俟掣放水平后。再行启程前往会办等因一摺。福长安办理案件。究未能历练。恐其过于见长。或至有意推求。株连者众。殊非朕查办此案之意。陈辉祖案内、承办经手各员。及有名人证。自应逐一细心研讯。至若铺户商民。本属无知。未便滥行波及。即陈辉祖虽行同穿窬。昧良无耻。但究系大员。只须严加驳诘。令其据实供吐。况此案业已全行败露。伊亦不能更为狡饰。不必遽用刑威。倘或狡供不吐。将来伊不畏朕之廷讯乎。福长安到彼时。如案内有疑难重大、关系紧要、以及定案各款。仍俟阿桂到浙后。再行商办会奏。将此传谕知之。　　

○以江苏常镇通道孙栝、为安徽按察使。湖南按察使景禄、为湖南布政使。　　

○以广东龙门协副将陈标、为浙江定海镇总兵。　　

○己未。谕军机大臣等、本日王杲覆奏摺内称、前在温处道任内。驻劄温州府。离省一千三百余里。又奉差催趱漕船至淮。往来四阅月。差竣即回本任。并未闻陈辉祖于查抄王亶望赀财、有抽换那掩情弊等语。总督藩司等、兑换金两、及藏匿玉器等事。上下通同舞弊。至于如此。王杲近在同省。岂竟毫无闻见之理。即如甘省王亶望侵冒监粮诸弊。无人不知。而事未败露。竟无一人首先发觉。可见外省官官相护。牢不可破。实可寒心。今王杲或因未承办经手。遂以远无闻见为词。朕亦不加深究。然其言是否确实。著传谕阿桂、福长安、到浙后再行详细研讯。如王杲亦有通同舞弊知情之处。经朕此次询问。复敢巧为饰词诿谢。其罪更无可逭。俟阿桂等据实覆奏时。再降谕旨。王杲摺、并著钞寄阿桂等阅看。　　

○以江宁盐巡道觉罗伍拉纳、为湖南按察使。　　

○庚申。上诣大高殿寿皇殿、行礼。　　

○还宫。　　

○辛酉。孝慈高皇后忌辰。遣官祭福陵。　　

○谕、吏部将承审偷驴窃贼丁二等一案。未经究出该犯等、从前夥劫犯案缘由之刑部云南司司员。议以降调准抵一本。刑部止将郎中塞腾额、主事曾廷橒、咨送吏部查议。殊属非是。此案既经该堂官、专派云南司承办。则该司司员、必有满汉郎中员外主事。岂止塞腾额、曾廷橒、二人。即云定案时主稿、系塞腾额等二员。而随同画押呈堂者。必不止此二人。该部咨送职名时。自应将画稿司员、一并声明开送。吏部分别照例议处。乃该堂官仅将塞腾额等二员职名移送。而其余画稿司员。俱置不问。此不过欲随同画稿之司员、幸免处分。殊非事理之正。向来刑部议驳外省案件。经督抚遵驳改正者。将首先立议之司员、送部议叙。而各该部遇有应行议处案件。亦仅咨送满汉司员各一人。积习相沿。官官相护。试思事君敬事后食。岂有同在一司办事。既经参处。止开送一二人之理。即如满汉堂官有应交议之件。亦止将首先画题之人送部查议。有是理乎。且将来承办事件。各司员恃有卸责归过之人。不肯一体留心办公。亦非所以励职守而昭惩儆。嗣后各衙门有承办错误应送该司员等职名时。将该司主稿、及随同画稿司员、一并声明咨送。分别议处。其有应行议叙之处。亦将合司开送。庶于劝惩之道。方为平允。所有此案议处一本。即照此例办理。仍著刑部堂官明白回奏。　　

○谕军机大臣等、据李侍尧奏、酌筹甘省各营、归还公费亏缺银两等因一摺、已交军机大臣议奏矣。至摺片内称、将现存驼只节省银两。先行归补豫借公费、及尽数归还急制军装借项。尚有未完银六万四千四百四十余两。请照阿桂等原议。将新兵马匹、缓立一年。将节省草乾银两、尽数拨抵急制军装借项。自应如此筹办。又据奏称。尚有公费不敷银、六万四千四百一十九两。别无可以拨补之款。请令各该营于每年公费内、逐渐弥补等语。此项公费不敷银两。何不将新兵马匹、再行缓立一年。其节省草乾银两。即可拨补公费不敷之项。自更易于归款。除交军机大臣、遵照妥议外。将此先行谕。令李侍尧知之。　　

○又谕、据阿桂奏、东省宣洩积水机宜。留心采访。运河迤西蔺家山而外。惟伊家河可以分洩。舆论皆以为应挑。但该河自二十二年办理后。历时既久。且从前开挑时。缘山根砂礓、未能如式。此时必须大加挑深。方足资其利益。现在虽有何裕城在东省勘办一切。但伊甫任总河。恐未能熟谙。因思袁守侗、办事结实。请令其先行会勘。俟阿桂到东、再与覆勘等语。所奏是。勘办河工。多一人心思智虑。更为周密。自于公事有裨。著传谕袁守侗、即由原籍前往该处。会同何裕城等、详细履勘。将应挑段落。约估土方。先行酌议章程。俟阿桂于浙省审办事竣回东时。再行会同覆勘、筹定兴工。交与总河、巡抚等办理。袁守侗、守制将届一年。以原任总督。近在本省、会同查勘河工要务。并非夺情、令其经手任事可比。将此由四百里传谕袁守侗、并谕阿桂、何裕城等知之。　　

○蠲免奉天承德、海城、盖平、广宁等四县。并岫岩通判。乾隆四十六年分水灾应徵地丁钱粮。　　

○是日起。上以孟冬享太庙斋戒三日。　　

○壬戌。谕军机大臣等、朕昨欲将林俊补授查礼之缺。福隆安奏称、林俊系伊家奴林国泰之子。从前因林国泰出力。将伊一族放出。其子林俊、遂得自杂职洊升道员等语。福康安昨来陛见。惟保举林俊结实可用。而此故并未奏及。伊岂不知耶。或伊从前年幼。谓之不知犹可。今任四川总督。林俊乃其属员。谒见时自必感念旧恩。叙及前事。使林俊不言及。则为昧良。林俊既必言及。福康安何得诿为不知。本应交部严议。姑念伊兄福隆安据实具奏、从宽免究。福康安、著严行申饬。嗣后益当感激朕恩。凡事实心办理。若再有讳饰。朕必将伊治罪。　　

○陕甘总督李侍尧奏、西安提标、新移驻固原。所有旧制提标中军参将衙署。可拨给新设军标副将居住。其新设副将中军都司。以裁缺守备衙署拨给。至提督衙署。存留交地方官照料。报闻。　　

○原任闽浙总督署浙江巡抚陈辉祖疏报、乾隆四十六年分、嵊县、兰溪、金华、分水等四县。改垦田一顷七十五亩有奇。景宁、常山、开化等三县。开垦田地塘九顷五亩有奇。　　

○予福建南澳镇标左营出洋遭风淹毙兵谢有章等赏恤如例。　　

○癸亥。孝敬宪皇后忌辰。遣官祭泰陵。　　

