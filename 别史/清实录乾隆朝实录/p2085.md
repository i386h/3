<!-- { "loadSidebar": true } -->
○丙申。世宗宪皇帝忌辰。遣官祭泰陵　　

○谕、据德福参奏、护衡永郴桂道事衡州府知府宋铣、凡遇所属州县讼案。必先饰词捏禀。一经获批。即听其延搁。再不查催。于衡阳县僧人清也。被盗之案。一任知县延宕。其祁阳县知县宋溶、将未发仓谷水脚银两。不行散给花户。藉称捐修学宫。该道奉委查办。并不彻底根究。请交部严加议处等语。宋铣。著交部严加议处　　

○谕军机大臣等、本日据托庸。素尔讷奏称、秋审班内。有福建省陈招弟。与汤宋氏通奸。殴死本夫汤乃明。毁尸灭迹一案。九卿等会审时。将汤宋氏。仍照不知情。拟以缓决。未敢随同书题等语。朕初阅情节。已降旨、令刑部会同九卿再议。继阅温福摺、亦奏及此事。因系伊前在福建巡抚任内、所改情实之案。言之较详。此案汤宋氏。本系犯奸之妇。且目睹其夫为奸夫毁尸灭迹。尚以检柴溺毙。诳告夫兄。即拟以情实。亦不为过。但向来办理因奸谋死本夫之案。其审系本夫故纵卖奸者。虽由奸妇起意同谋。尚以斩决论罪。不拟凌迟。则奸妇之不知情者。其罪更当有间。若以为伊夫令其卖奸则从之。教以拒绝则不从。且目睹支解夫尸。并不阻挡。是乃责以大义。天下之不知大义。身犯刑辟者。不知凡几。尚不能尽以礼意相绳。何独于此等淫荡之妇。而为之斤斤责备乎。总之汤宋氏之入于情实与否。俱无不可。而秋谳大典。满洲三尚书。与刑部九卿异议。交章论奏。则于政体有关。所系甚大。在温福。曾经承办此案。于分原所当言。而托庸。素尔讷。则何所激而出此。若果系国计民生要务。满尚书数人。独能持正。不肯依阿众论。据实入告。朕必深为嘉许。而此种寻常谳牍。无关重轻。不值如此矫矫示异。设伊等意在从宽。或案犯亦系旗人。则已将伊等治罪。念所言尚系惩治淫凶。且心无所为。故不加责。但不和衷商搉。显立异同。恐启门户之渐。于事体大非所宜。至刘统勋、任大学士已久。刑名又其专责。当托庸等讲论时。自应委曲婉转。极力尽言。以衷一是。即朕现在所降之旨。非刘统勋不能见及者。何妨如此明白开说。早为定案。乃竟听其两议入奏。刘统勋亦不得谓之识大体矣。若仅令刑部九卿再议。尚恐未喻朕意。著传谕刘统勋。与托庸等、虚衷集议。仍与九卿等合词妥拟。入册具题。毋各稍存意见。　　

○丁酉。旌朕守正捐躯之河南永城县民曹二妻翟氏　　

○戊戌。上诣皇太后行宫侍膳　　

○吏部议覆、两江总督高晋奏请。金山同知。所管土塘工程。归并柘林通判兼管。华亭。金山。二县水利捕务。亦归该通判管理。其青浦县水利捕务。就近归川沙同知兼管。金华司巡检。仍驻洙泾镇。以资巡缉弹压。金山同知裁。复改为苏州府海防同知。仍驻常熟县。专司常熟。昭文。二县。土塘工程。兼管太厂船工。并稽查海口商渔船只。其缺在外拣选调补。均应如所请。从之　　

○己亥。上诣皇太后行宫问安　　

○自避暑山庄启銮。幸木兰。　　

○谕、据舒赫德等奏称、请将乌什屯兵四百名。再令耕种一二年。俟谷石丰裕。全行彻回。计每年可省银一万两等语。舒赫德等此奏甚谬。厄鲁特回人。各处驻兵屯田。原为防守地方。兼筹储备。不当惟计节省。况国家每岁军饷。动用数千万两。何惜此一万两之费。著传谕舒赫德等、此项屯田兵。仍照现在办理。其换班屯田驻防。不必彻回　　

○是日、驻跸中关行宫　　

○庚子。驻跸波罗河屯行宫　　

○辛丑。上遣侍卫春宁、赴避暑山庄、皇太后行宫问安　　

○遣官祭贤良祠　　

○是日、驻跸张三营行宫　　

○壬寅。上行围　　

○谕、据范宜宾奏、泗州卫军屯地内。祥家山地方。现有飞蝗。该卫守备焦廷遴、讳匿不报。又来安县、甘家港等处。亦有飞蝗。并无人夫扑捕。实系该县知县韩梦周、玩误所致。其署县事县丞尚之璜。亦不上紧扑捕。该管知府王二南、并不实力督捕。转出具净尽甘结。请交部严加议处等语。焦廷遴、韩梦周、尚之璜、王二南、均著交部严加议处。胡文伯、前为该省巡抚、范宜宾、身为藩司。彼时尚未卸事。所属州县。既有飞蝗。并不选派诚实妥干大员。分投尽力严查。致各该员得以匿饰数月之久。均难辞咎。胡文伯。范宜宾。著一并交部议处　　

○是日、驻跸阿贵图大营　　

○癸卯。上遣侍卫百灵阿、赴避暑山庄。皇太后行宫问安　　

○行围　　

○谕、据胡文伯参奏、舒城县知县龚海、采买谷石。分派部民富户。代为买缴。其不愿代买之户。勒令交纳帮买价银入己、至数千两之多。此外尚有婪索盐商。及于命案得受银两情事。均属大干法纪等语。龚海。著革职拏问。交该督高晋。与案内有名人犯。严审定拟具奏。摺并发。至此案。系胡文伯任内之事。该县似此婪赃骫法。胡文伯岂漫无闻见。何以不早行查参。直至离任时。始以一参塞责。明系见裴宗锡将次到任。恐其查出严参。故以一奏自留地步。实属有心取巧。胡文伯。著交部一并严加议处　　

○谕军机大臣等、据伊龄阿奏、船户徐应中。黑夜乘风逃关拒捕。将守口兵役等打落湖中。傅四、落水身故。所有正夥各犯。现已弋获。交地方官查办等语。奸民敢于逃关拒捕。殴击官役。落水殒命。情罪较重。非寻常漏税案犯可比。伊龄阿既经咨明。该抚海明。自应一面具奏。一面严饬所属。迅速缉捕。乃要犯迟逾两月之久。始就弋获。而此案情节。该抚竟未奏及一字。殊不可解。著传谕海明。将因何不行奏闻之处。明白回奏。仍将案犯严讯实情。即行定拟具奏　　

○是日、驻跸海拉苏台大营　　

○是月。两江总督高晋奏、江西各帮运粮船只。设有屯田。以济军运。先因屯丁典卖隐占。屯租不敷。嗣查出隐垦典卖田地加收余租。统计应徵银十三万一千三百五十二两零。后因九江等卫所屯田。应徵租折。徵解不前。前抚臣吴绍诗。委员清丈。题请减收余租。经部议覆、以南昌等卫所田缺租重。是否实在情形。令臣等再行悉心详查。兹臣等勘明南昌、九江、二卫。虽无缺田。但租则过重、赣州、袁州、铅山、建昌、饶州、等卫所。除原报缺田六十三顷四十余亩外。此次复有赣雩等县。丈缺田七顷六十三亩零。统计缺田租重屯地、应减银二万八百九十六两零。各帮运费。每船所少不过三十两、至七十两不等。并不致稍有拮据。若徒将格外之租。加徵催比。各佃力不能完。既多苦累。于军丁亦无实济。得旨、览奏俱悉　　

○署浙江巡抚熊学鹏覆奏、新选台州府知府克昇额、曾为太常寺赞礼郎。臣任太常寺卿时。为臣属官。该员材具实属中平。兹于八月初四日到浙。正值办理科场之时。随带该员入闱。襄理一切。虽尚无贻误。但未见有精明强干之处。台州系海疆重地。未敢即令赴任。可否以升衔留浙。遇有同知通判缺出。酌量请补。得旨、且令赴任。果不称职。再奏可也　　

○又奏、查得安吉、长兴、二州县。地势低洼。天目诸山之水。由该州县溪河而出。七月望后。阴雨连绵。溪河骤涨。以致近溪之田。被水淹浸。现在天晴水涸。田间禾稻。农民收拾晒扬。尚有三四五分收成。其所居房屋。间有一二损坏者。俱经乡民自行修整完固。臣体察民情。不至匮乏。毋庸议给赈恤。唯是被水处所。收成分数既歉。本年应徵银米。均缓至明春麦熟后开徵。以纾民力。得旨嘉奖　　

○又奏、查养济院孤贫。给予口粮。原为老疾无依者而施。但人众易滋弊混。应于十人内遴点一人为甲长。开明年貌姓名。呈报该管官。造册存案。至散给口粮。仍照旧于二。五。八。十一。等月给放。届期不到。即将口粮扣除。不准补领。又查浙省孤贫。向有地方官给与印照者。照内并无年貌。久亦难凭查考。应每人换给腰牌一面。其给与印照停止。再不食口粮之本地乞丐。每向各铺户硬索饭食钱文。更有藉乞为由。看熟路径。甚而纠夥窃劫。应将年貌登记档册。令该地方官。督饬地保甲长。严加约束。又有外来流丐。每有犯事脱逃之人。混迹其内。应确查的实姓名。行文原籍地方官查覆。果系贫穷籍远者。照例收入养济院内。其年力壮健者。听其自谋生理。仍同本地乞丐。将年貌造入册内。倘来历不明。即行解回原籍。交该地方官查办。得旨、有治人。无治法。仍在督率属员妥办耳　　

○署河东河道总督吴嗣爵奏、查例载河工岁修抢修。一年所做工程。于霜降后核明。统限本年十月内。分别题估咨部。惟河东每当乡试之年。道员轮派入闱。因不能到济造册详送。向有咨部展限之案。窃思各厅应修土工、及岁修防风埽工。原系汛前先期勘估。迨办理完竣。院道临工确验。至伏秋大汛。迎溜顶冲处所。或遇水长加镶。或遇埽蛰抢护。其所做宽高丈尺。河臣驻工防汛。督同各道、亲验亲收。并核存料之多寡。即知做工之虚实。是一切工程。惟在查验于平时。确核于临事。自不能稍滋弊端。至霜降销算。只须核对工程段落。款项银数。即可照例具详原无庸该道等亲身到济。始能办理。且一经展限。距做工之期稍远。难免不肖工员。妄冀多销。藉端影射。今年乡试。南北两道。有应派入闱者。臣于防汛时。即面谕该道等、将各厅工程所用银两。逐案按工。随时核实。臣复亲往确查。该道于霜降后。即照此造册详送。不得藉词入闱。详请展限。并请嗣后悉照此办理。倘有迟延。照例参处。庶工程钱粮。依限清款。不至迁延滋弊。得旨嘉奖。　　

○广西巡抚陈辉祖奏、臣到任后。将小钱古钱。均干严禁缘由。遍示宣布。凡境内盐埠。当店、行铺、矿厂、交易之处。著令埠总铺户。领钱收买。关口税局。为商货出入必经。亦发钱存贮。俟经过商民。传令自行拣换。又小民日用。总系赶墟交易。即给钱诚实乡保。于墟期收换。其苗猺狑獞。令头人明白传示。土司地方。饬土官稽收。数月以来。计通省收换小钱。古钱。共三十一万数千余觔。查粤西民俗简朴。耕作外。逐末者稀。即水陆通衢。亦鲜富商巨贾。载运往来。以故拣换未多。臣与藩司淑宝。遣人密赴各属兑钱。每串尚有小古氏二三文、及五六文不等。较之未收以前。大有起色。再各属钱价。仍平减如前。其已收小钱古钱。俱解赴省局。改铸归本。得旨、为之以实。期之以久可也　　

