<!-- { "loadSidebar": true } -->
○定边右副将军大学士温福等奏、据董天弼禀称、曾头沟一路。现领甘省兵一千余。并汉土兵练三千六百余进剿。又派甘省兵一千七百。三杂谷土兵七百。由梭磨之堪卓沟分剿。统俟军粮稍裕迅发。谕军机大臣等、董天弼既带兵前往曾头沟一路。正当乘此机会。迅速进取。即或口粮稍未充裕。所过番地。遇有粮食。亦可用价售买。番人贪得价值。自必踊跃乐从。且克取碉卡。更可因粮于贼。并割取未获禾稼。以裕军食。尤为便益。著传谕董天弼、务须鼓励官兵前进。毋得刻迟。仍令鄂宝、速行催趱粮运。以资接济　　

○是日、驻跸乌兰哈达大营。丙申。上行围　　

○谕、前以温福等奏、曾头沟一路粮运迟误。军需局司道、及总理粮务之松茂道查礼等、各执一词。彼此剖辨。因降旨令文绶据实查明。分别参奏。今据查奏、此次曾头沟粮运。军需局不能酌量先远后近。以济急需。乃令各属米石。先运杂谷脑。后运曾头沟。本系办理不善。而查礼于所派人夫到日。并不详查事例。辄将在站之夫。冒昧支应。甘省兵丁。致无余夫可以滚运。殊属错谬等语。查礼系专司粮务之员。所有曾头沟一路办运迟延。实由该员贻误所致。罪无可逭。即著革职。留于军营。自备资斧。办理粮饷。效力赎罪。如再有迟误。即于军前正法示众。军需局司道等、经理不善。亦难辞咎。李本、杜玉林、俱著交部严加议处　　

○又谕、前因于秀、派往伊犁办理屯田事务。其凉州镇印务。需员署理。谕令文绶、将所知陕甘两省副将中。堪署总兵者。酌选一员奏闻。令据该督奏称、陕甘副将内。实无堪署之员。查有兰州城守营参将乌尔纳、熟悉营伍。材堪委用。请即令其护理等语。著照所请。乌尔纳、准其护理凉州镇总兵印务。　　

○谕军机大臣等、南路自雅州至打箭炉。西路由灌县至桃关。各站均系内地。所需夫役。自当于经由之地。雇觅应用。或间遇偏僻小邑。亦宜附近帮雇协济。则小民执役。不致过劳。购募亦易。即番夷地界。随处可雇乌拉。并不必藉资窎远。今据刘秉恬、文绶等奏、粮运章程。竟是军需局按照阖省州县。均匀通派。依程定限。选役管押赴站。所办殊未允协。又请定以三月更换一次。是远道之人。前拨甫经到站。后拨又将起程。仆仆道途。殆无虚日。尤为非计。且因偶一用兵。而令通省百姓。疲于奔走。亦非所以体朕惠爱闾阎之意。于事断不可行。著传谕文绶等、另行妥筹良法。定议奏闻。寻文绶等奏、臣等再三筹议。如就经由之地。不敷雇用。应令军需局酌定附近地方协助。其窎远州县。如楚滇连界处。有愿效子来之义者。亦应酌量帮贴。以均劳逸。并饬该管道府。严禁胥役侵蚀之弊。至三个月一更换之处。系照从前进剿金川之例。第为期太促。仆仆道途。诚为非计。请酌中定以五个月一换。其西路军营、及曾头沟等处。俟确查妥酌。照南路画一办理。得旨、如所议行　　

○督理粮饷侍郎刘秉恬等奏、各站人夫。俱非上著。约束实难。请派州县印官总其事。至南路清溪、林口、头道水等处。山险路长。请添设三站。其西路尤溪、映秀湾、兴文坪、等三路。距省不远。骡马驮载可行。应请裁彻。再炒面性轻。易于裹带。现于米石外。兼办数万斤趱运。再两路粮运维艰。每米一石。脚价需二十两上下。现军营文武员弁跟役、及土兵未出境者。均请照平定金川例。半米半折。每米一石。以八九两分别折支。其愿全支折色者听。从之。　　

○升任浙江巡抚富勒浑疏报、乾隆三十六年分、开垦慈溪、临海、海宁、分水等四县。田地沙涂八顷十五亩有奇　　

○是日、驻跸坡赉昂阿大营　　

○丁酉。上遣侍卫春宁、赴避暑山庄、皇太后行宫问安　　

○行围　　

○谕曰、萨喇勒、从前颇属出力。其子玉鲁斯、著施恩宽免其罪。仍袭子爵。鄂勒哲依鄂罗什呼之父特古斯、亦曾著有劳迹。所袭子爵。著即留伊本身　　

○谕军机大臣等、本日刑部等衙门。进呈云南省秋审缓决人犯本内。有阮国秀一名。寻阅原案。并未声叙。及细加检核。则该部将上年所定缓决人犯。亦概行列入旧事。竟不开明情罪具题。殊属非是。每年秋审时。该部将谳册进呈。其情实人犯。俱再三披阅。反覆参详。至缓决各案。原不能逐一遍览。第其中有情节较重。于法司定案时。即行存记。俟秋审进本。留心覆阅。或所定尚属平允。即照拟入缓者。亦自情法难宽。改为情实者。此等案犯。与情实册同为详核。及经勾到一次。则上届所定缓决。至下届毋庸更改。无须再为检核。是以曾经降旨、令刑部将旧事缓决。止列犯名。不必复具案由。以省繁复。此指曾经勾到者而言。至上年乃停勾之年。该部虽将情实缓决各本。照例具题。朕以既不勾到。则情实缓决各犯。俱无可办。是以每次进本。不过照常批发。并未如每年详阅。原欲俟今岁秋审时。一并细加鉴核。此在刑部堂官等、或未能深知朕意。刘统勋、日在朕前。亦岂得诿为不知乎。是本年秋审。原属两年并办。虽系上年缓决。仍与新事无异。自应将各原案。仍照上年全列备览。方为妥合。乃刑部竟视同积年旧缓决。将案情一概删除。实为错误。此本已交内阁。查取上年红本呈阅。但刑部所办。一省如此。恐各省均属相同。凭何校核。著传谕刑部堂官、将上年所定缓决人犯。均详叙案情具题。其现在已经出本。不及趱办者。或将上年进呈黄册、及批发红本。赶送行在备阅。嗣后凡遇停勾次年。均遵此旨妥办。将此饬谕刑部堂官知之　　

○又谕、本日刑部进呈云南省秋审本内。情实人犯。共三十一起。经九卿由缓决改入者。共有四起。是所改实属过多。且如绞犯吕昌佐、以兵丁逞威私拷将并无赃证之李姓毙命。又绞犯杨士珍、亦系兵丁。以争座细故。辄纠夥聚殴黄沂戕命。又斩犯黄偀、帮同盗葬拒捕。将刘开曜殴毙。又绞犯张偀、因妒奸生疑。将朱焕踢毙。以上四犯。核其情罪。均系法无可宽。九卿所改甚当。该抚李湖、概行拟入缓决。殊属过于轻纵。秋谳大典。理宜详慎核拟。俾无枉滥。李湖向任直隶臬司时。办理刑名。尚为妥协。何以甫任巡抚。辄存姑息。岂欲藉此以博宽厚之名耶。李湖著传旨申饬　　

○是日、驻跸塔哩雅图昂阿西大营　　

○戊戌。赐扈从王公大臣、蒙古王公台吉及土尔扈特郡王巴木巴尔等食　　

○督理粮饷侍郎刘秉恬奏、南路军粮。以雅州府为总汇。由省城至雅州四百余里。路尚平坦。由雅州抵打箭炉六百余里。山路险仄。而打箭炉又为分运各路军营总汇。一往卡了、达乌。一往吉地、丹东。一由噶达、资隆、转运绰斯甲布之木池。惟木池一路。未设台站。臣文绶已饬干员。与各土司议雇乌拉长运。查章谷现存米万余石。距卡了、达乌、吉地、丹东不远。无难运送。惟绰斯甲布一路。正在克期进兵。现拟先赴噶达趱办。南路粮运。人以为难。臣亦不敢以为易。然天下总无必不可办之事。惟与督臣文绶、悉心料理。以期挽运有资。得旨、所见甚是。勉为之　　

○是日、驻跸张三营行宫　　

○己亥。谕军机大臣等、前因工部议覆永定河事宜摺内。旱方水方。给值多寡倒置。及添雇民夫。复以水方计算。种种未明晰。是以传谕工部堂官等、令其问之裘曰修。另行详悉覆奏。今工部并未将所询情节。逐一确核覆奏。祗将裘曰修原请改给银七分之处。另行议驳。于事理仍属不求甚解。转似朕前旨询问。专为惜费起见。殊属非是。水方施工。难于旱方。而旧定价值。旱多于水。其故已不可晓。且既用浚船捞浚中泓所挖之土。自必有按船定方之法。第船有大小。如果立定成规。据实核计。每船挖泥若干。作为一方。不致隐射捏混。即照七分之例支给。亦复何妨。若不过有名无实。虽四分亦为虚冒。朕意惟在就工核实。并非节省钱粮。昨为畿辅民生。筹计安全。不惜数十万帑金。缮工保障。岂肯于此小费。斤斤致靳。何工部堂官及裘曰修、皆未能深喻朕意耶。又裘曰修摺内称、每年桑乾水涸。不能用浚船之时。凡有应行挑挖之处。挖至旱土之下。亦有水方等语。此又系原摺所无。在裘曰修之意。特举此为水方徵验。不知既立章程。即应有一定成式。此项工程。如系岁所必需。原款即应列入。何直待问及。始复陈出此语。工部堂官。复置之不议。将来当如何报销。又何以核其工归实用乎。著再传谕工部堂官、仍将各情节。问明裘曰修、另行通盘确核。据实回奏。不许颟顸无实。所有奏到各摺。均发还。俟覆奏到日。另降谕旨　　

○吏部等部议覆、山西巡抚三宝奏称、朔平府属右玉县之威远堡。向设巡检一员。前抚臣彰宝以大同府属丰镇厅大庄科。开垦需员。请裁威远堡巡检。移设大庄科。现查该堡烟户繁多。商贾云集。且距右玉县五十里。一切巡缉。印官鞭长莫及。查朔平府常丰仓大使。专司收放兵粮。别无事件。今右卫八旗官兵。节次裁汰。仅存三百余员名。大朔二府属徵解兵粮。均经改折。请将仓务。就近归朔平府经历兼管。裁常丰仓大使一缺。仍于威远堡改设巡检。各换给图记应如所奏。从之　　

○以福建台湾镇总兵章绅、漳州镇总兵何思和、对调。　　

○是日、驻跸波罗河屯行宫　　

