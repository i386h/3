<!-- { "loadSidebar": true } -->
○谕、据总兵玛尔清阿奏称、东昌营都司多奇纳、年力就衰。骑射平常。两耳重听。办事迟滞。请将多奇纳、原品休致等语。朕用满洲为绿营官。原使为绿营表率。并非令其多有所得也。八旗各营大臣等、保送时。自应拣选年力精壮。骑射兼优。堪为表率之员。始副朕录用满洲为绿营官之本意。乃大臣等、竟护庇如此。殊失朕用满洲为绿营官之竟。著交八旗各营大臣等、嗣后凡保送应用绿营人员。务遴选年壮。骑射技艺兼优。堪为表率者。带领引见。其五十五岁以上。骑射技艺平常者。不得保送。若仍有似此者。朕必将原保大臣。严加治罪。并将满洲官员补用绿营之例。永行停止。多奇纳、身系满洲。不能骑射。庸懦已极。甚属不堪。仅令其原品休致。不足示儆。多奇纳、著即行革退。他省如有似此者。著该管大臣。即行参革。断不可以原品休致奏请。将此通谕知之。　　

○又谕原任荆州副都统书明阿、因训练荆州兵不善。将伊革职。留于军营效力赎罪。后因年老在军营不甚得力令伊回京。书明阿不能训练兵丁虽罪无可逭。但训练兵丁尚有将军非止伊一人之事。系属公罪情有可原。惟书明阿、身系满洲。曾任副都统。乃在军营。并未与贼打仗。其不自奋勉。甘为无用之人。显然可见。若令其闲居。转得优游书明阿、著降为三等侍卫。令在军营效力行走。　　

○又谕、本日引见之正黄旗满洲骁骑校塔清阿、奏称高家氏多隆额、奏称杨家氏。俱系汉姓。伊二人系属盛京义州包衣佐领。盛京乃根本之地。似此沾染汉习。满洲旧姓。将来必至泯没。即如瓜勒佳氏呼为关家氏。富察氏、呼为傅家氏。大关满洲风俗。著传谕弘晌、妥为留心办理。　　

○丙寅。上诣畅春园、问皇太后安。　　

○谕军机大臣等、前据文绶奏、川省现调之三千兵于二月二十七、八、至初一等日起程。著传谕文绶此项川兵。用之攻剿。或未能得力。但与富德、令其同旧有之兵。看守营卡。似属力所能为。若此时尚未至宜喜。或可令其就近前往南路备用。即或全至宜喜。亦著明亮、于此内酌拨二千。速往南路。听富德遣派守卡。再甘肃兵二千五百。狭西兵二千。现俱赴川。若于过成都省城时。酌留千余。令其驰赴南路军营。较为便捷。著传谕文绶、即速妥办。仍将拨往狭甘兵若干。迅速通知明亮。其余仍著明亮、于新调川兵内拨往。以足三千之数。　　

○旌表守正捐躯之湖北竹溪县民。钟廷发妻刘氏。直隶景州民高殿美妻霍氏。江西龙泉县民刘嘉僡妻郭氏。　　

○丁卯。谕军机大臣等、本年三月初九夜、至初十日。朕驻跸盘山。春雨应时。颇为沾渥。同日京城及保定、天津、古北口、永平、各等处。均为沾溉。本日又据李奉尧奏。登州于初九日。得有甘霖。又姚立德奏。初十日于中牟工次。喜逢雨泽。是初九初十等日。雨势广远。各处普沾。且浓云密布。自北而南。山东省城。不应独缺而中牟至开封省城隔一站。阴晴谅不至大异。何杨景素、徐绩、均未见奏及著传谕询问杨景素、徐绩、将省城是日曾否得雨之处。据实覆奏。　　

○又谕、阿桂等奏、明亮于初三日。至西路军营。会筹攻压宜喜。明亮已于初六日。驰回日旁。约计二十日左右。各兵齐集。即可统率进攻。此时正当明亮等进兵之期。伫盼捷音。至阿桂一路。拟于安吉寨、达佳布、两处。派兵分路攻剿。所筹甚好。阿桂惟当努力迅办。以副朕怀。至于狭甘贵州、所调之六千兵。自应令其全赴西路。合力助剿。业已屡次传谕。令阿桂奏。如其克日捣巢。三省之兵。即当飞檄停止等语。不应如此办理。现在大兵尚未直抵贼巢。即于日内攻克勒乌围。仍须进剿噶喇依。将逆酋贼目。全行擒捕。方能蒇事。且阿桂、明亮、各后路。如逊克尔宗、荣噶尔博、及喀尔西、甲索等处。未经溃散之贼。必当留兵搜洗净尽。然后可进剿噶喇依。而马尔邦一带。必须分兵夹击。引进富德。共捣贼巢。其喀尔萨尔一路。临时亦应酌量派兵截击。是勒乌围得胜以后。需兵处尚多。此六千兵。正可资其用。俟大功告成。再令回营未晚。何必于此时遽行遣回乎。又另摺奏、小金川头人僧格太、带妻子家人投出。讯明父子情罪。均无可宥。但若即行正法。恐适以坚番人死守之力等语。所见非是。此时官兵将抵贼巢。番众已纷纷投出。与去冬情形不同。无庸复为招诱。即或疑畏不出。亦有何碍。况此等助逆贼匪。敢于抗拒官兵。若至我师直捣贼巢时。虽出降亦不可宥。又何在此时必欲其来。且僧格太、阿济、二犯。其罪恶既已讯明。不得因其自行投出。稍为宽宥。著传谕阿桂、将阿济即于军营正法。并申其前次从逆、谋害巴图等之罪。使共知儆戒。至僧格太、现在安置何处。即著文绶、派员往彼。拏至省城正法。其家属、仍分赏内地土司为奴。　　

○吏部奏、六部堂司主事。额设一百四十缺。内满洲、蒙古、八十五缺。并无壅滞。汉主事五十五缺。吏、户、礼、兵、工、共三十七缺。向系七缺归题。三十缺归选。惟刑部十八缺。不分题选。通计郎中员外二项。咨二留二。定例本属均平。嗣因各部学习期满人员较多。遇有选缺。亦准扣留保题。以致归选缺少。请嗣后除原定题缺。仍归各部咨留外。其余应选之缺。通计六部、题补至第四缺。即截留一缺。归部铨选。从之。　　

○又议覆、狭西巡抚毕沅疏称、汉中府留坝通判。请改为抚民同知。兼管捕盗水利。换给关防。并请添设经制书吏四、驿书二、应如所请。从之。　　

○军机大臣等议覆、剿办逆匪王伦案内军需各款。除正项例准开销外。余无著银七万余两。皆因前抚臣徐绩等、办理不善。以致糜费。应酌分两股。令徐绩分赔一股。藩司国泰、赔十成之六。臬司孙廷槐、赔十成之四。以清款项。至错给官兵盐菜口粮。共银一万六百余两。系由户部、先将出征条例颁发。该省遂照军需例支给。应分作三股。令行文之户部各官、及该省抚藩。均摊赔缴。得旨、此项分股摊赔银两。俱属咎所难辞。但徐绩、现有另案应赔银、三万五千余两。较国泰应赔之数尤多。所有伊名下。分赔一股银、三千五百余两。并著于行文错误之户部堂官名下。均摊分赔。　　

○直隶总督周元理疏报。顺天、永平、保定、河间、深州、五府州属。劝垦荒地、并水旱田一百六项有奇。　　

○旌表守正捐躯之山西太原县民张廷元妻刘氏。　　

○戊辰。谕曰、富德奏、游击田蓝玉、因太约山梁第七卡。屯兵营盘失火。毁烧更棚四座。田蓝玉、不行禀报。擅用双条合并。将该土弁目兵丁重责。致土目库思尔结、因伤重身死。殊属乖张专擅。当将该员责罚示众。并请将田蓝玉、削去巴图鲁名号。革职作为马兵。效力赎罪等语。所办是。田蓝玉、著革职。并削去巴图鲁名号。作为马兵。仍留军营。效力赎罪。以示惩儆。　　

○又谕、国史馆进呈所纂王鸿绪列传于左都御史郭琇、劾鸿绪与高士奇、招纳贿赂等案。仅叙大略。而郭琇原疏、未经载入。恐传之后世。其不知鸿绪辈之罪状者。妄疑一劾即去。或有屈抑。其知者。又疑秉史笔之人。意存袒护。不肯显暴其短。岂朕特命另修史传之意乎。夫王鸿绪、高士奇、与明珠、徐乾学诸人。当时互为党援。交通营纳。众所共知如郭琇所劾诸事。并不为枉。而我皇祖不加穷究。仅予罢退。盖于明珠、念其曾有襄办讨平吴逆之劳。而王鸿绪、高士奇、诸人。则因文学尚优。宣力史馆。是以屡下明诏。剀切晓谕。曲予矜全。实由我皇祖圣德。然即以诸人事迹而论。虽有交结纳贿之私。亦止于暗为关照。不至势焰薰灼。生杀擅专。如前明严嵩辈之肆奸蠹国。陷害正人。此亦人所共知也。即如郭琇、参劾明珠、王鸿绪、诸人后。旋经皇祖特加任用。未闻有能稍事排挤者。即其后郭琇、于巡抚任内。因他事罢官。亦由其自取。并非诸人之所能媒糱。又实由我皇祖圣明。是郭琇原疏。于诸人被劾款迹。皆当据事直书。不必稍为删节。使天下后世。晓然于王鸿绪辈之罪状如此。郭琇之鲠直如此。其后之自取罪戾如此。并敬悉我皇祖之仁智并用。措置得中又如此。既可令海内传为美谈。且足令朝臣共知鉴戒。其于世道人心。甚为有益。何必曲存隐讳乎。其明珠本传。前已降旨改修外。著交该馆总裁。将王鸿绪、徐乾学、高士奇等列传。覆加核订。所有郭琇原劾诸疏。悉载入传内另缮呈览。其余有类此者。并著一体详载。以示大公而昭传信。　　

○又谕、八旗兵丁操演。向例俱定于每月三八日。大臣等恐不能遍到。嗣后左翼、仍于三八日。右翼。改于二七日阅射。　　

○又谕、伊犁、乌噜木齐等处驻防满兵。现俱开设官铺。分派贸易。殊失防守边疆之意。且满洲兵丁。自幼专习骑射不谙生理。日久必至生弊。尤关风化。其如何办理尽善之处。著军机大臣、悉心妥议具奏。寻奏、伊犁等处、开设铺户。虽兵丁滋生利息起见。久之恐效汉人。好逸恶劳。技艺转致荒废。自应严行禁止。但该处开铺已久。一时未便尽彻。应饬令伊勒图、索诺木策凌、于乌噜木齐、巴里坤、哈密等处。招募殷实商民贸易。每年所得利息。仍可分给兵丁。俾资养赡。从之。　　

○谕军机大臣等、前因富德、续派兵三千往宜喜。恐南路存兵太单。或致贼人窥伺滋扰。深为廑念。随谕令明亮、于新调川兵到营后。酌拨一二千。速赴南路。并令文绶、于陕甘调兵过成都时。量拨千余。迅往绒布军营。补足续拨三千之额。今富德既将该处续派之兵。留住二千。是防守已足敷用。所有已到明亮处之川兵。及过成都之狭甘兵。俱可无庸拨往绒布。　　

