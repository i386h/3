<!-- { "loadSidebar": true } -->
○命兵部尚书舒赫德、暂管三库事务。　　

○命庄亲王允禄、管理正黄旗满洲都统。　　

○命正红旗护军统领庆泰、兼管满洲火器营事务。　　

○以故云南开化府土经历周霖之叔父天成袭职。　　

○甲子。上诣皇太后宫问安。　　

○谕军机大臣等。黑龙江副都统黑雅图奏称、打牲索伦等处兵丁。人甚壮健。枪箭敏捷。惯走山林。颇耐劳苦。但一时乏粮。每有窃取牛羊以食用之事。性好饮酒。不知礼节。约束稍觉费心。若能服其心。临战甚属得力。且伊等行路、甚属简便。旷野之地。插木为栅。随便即可栖止。黑雅图所奏。深知彼地兵丁情性。可传谕经略大学士知之。　　

○经略大学士傅恒奏。将军博第所奏、西安兵二千。分二起。于十一月初三初五日起程。查京兵每起五百名。办理驿马。已属拮据。若二千兵为二起。驿马断不能给。即使各骑驻防之马。然途次尖宿。计当与京兵相值。亦多未便。臣已行文该将军巡抚。令其酌量。与京兵或前或后。总期不至壅挤。又奉上谕。西安、成都兵、三千名。并京兵二千名。计算可冀速奏肤功。据罗卜藏奏称、进兵应稍待黑龙江兵丁为妥。伊系经事之人。此处亦当知之。臣思行兵贵乎神速。若有可进取之机。未便因兵未到齐。坐失机宜。容臣抵军营后。审度情形。乘机办理。总之不可欲速。亦不可必俟兵齐方进。得旨。甚是。实惬朕意。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百二十八


大清高宗法天隆运至诚先觉体元立极敷文奋武孝慈神圣纯皇帝实录卷之三百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。十一月。丙寅。谕军机大臣等。旺扎勒、著于本日起程。查看一路驿站。前赴金川军营。伊抵营、应在经略大学士傅恒抵营后四五日。其时一切布置。大局已定。其碉卡路径。著带领旺扎勒随便阅看。或于此际、满兵有交锋克捷之事。亦令伊目睹一二次。伊回京面奏。自能明晰。其经略大学士到营、宣布恩谕。赏赉众兵。军心如何感激鼓舞。士卒将弁不用命者。经经略大学士整顿责罚。军心如何奋勉自新。经略大学士到后。傅尔丹等情形何似。旺札勒还朝。俱可一一面陈。统计伊往返程途。及在营留住十许日。明岁二月初间、即可到京。朕得备悉军营大概。将此传谕经略大学士知之。　　

○户部议覆。贵州巡抚爱必达奏称、黔省仓贮。现存八十六万余石。今奉旨、照康熙雍正年间旧额。自应筹减。但黔省山多田少。产米无多。仓贮宜裕。请将现存秋粮。酌减十一万余石。仍存七十五万石。同常平现存谷折米二十五万石。共贮米一百万石。酌减之米。即设法出粜。价银充饷。应如所请。至所奏、以黔省连年丰稔。每年平粜之米。又加减贮之米。恐一时难尽粜。请将每年所徵秋粮余米四万石改徵银。查秋粮余米。每年秋徵。于次年青黄不接时。尽数平粜。并非存贮。未便折收。即因减贮米、与秋粮余米、同时难以尽粜。或一二年内暂为改折。似可权行。应令该抚酌办。从之。　　

○丁卯。上诣皇太后宫问安。　　

○谕。统领盛京兵一千名。著仍派副都统哲库诺。黑龙江前起兵一千名。仍著博洛纳统领。后起一千名。著副都统黑雅图统领。　　

○谕军机大臣等。据湖广总督新柱奏称、现在调拨南北两省官兵。酌派将弁统领。于十二月起程赴川。又一摺奏称、该省兵丁。弓箭架势虽有可观。而弓力率多虚报。如报八力之弓。实止六七力。其马匹、系就近购买川黔所产、并各驿赴口买回挑剩之马等语。观此情形。则楚省兵力。又属寻常。从前傅尔丹等请调楚兵。盖因军中纪律废弛。士气委靡。不得已而为此请。如贫家窘迫之时。冀得锱铢。聊以壮观一时。无暇更求实际耳。今满兵既已调集九千余人。骁勇敢战。一足当百。而云、贵、官兵。似较楚兵为胜。即此已可用以奏功。若徒以疲弱充数。虚糜粮饷。究何裨益。新柱所奏。现交军机大臣、议令照数豫备。勿遽启程。候经略大学士到川。酌量应否需用。以定行止。如尚须调遣。于文到日、即令星驰前往。如可不用。即一面行文停止。至原派将弁。皆系记名可用之人。现在军前各弁。戴罪者多。且日久疲玩。不能振作。楚省暨陕省兵丁、即无庸调遣。其将弁仍应令前赴军营。以备驱策。再、楚省所运炮位。业经抵川。自可留为攻击之用。著将奏摺、议稿、一并钞寄。至经略大学士、每日冲寒驰骑。程站既远。而奉到朕旨。又须逐一奏覆。自必彻夜赶办。如此劳瘁。如此勇往。朕心实为不忍。实为嘉慰。亦实为欣服。虽屡降谕旨。令其节劳。而经略大学士勤瘁精详。夙夜匪懈。在公忠大臣、感激图报。道固应尔。朕亦惟有于凯旋之时。优锡酬庸之典。以奖殊勋耳。国家眷遇大臣。本期缓急足恃。而人心不同。有受深恩而忍于辜负者。即有感厚恩而切于报称者。假令讷亲前在军中。亦能实心任事。得如经略大学士傅恒今日之二三分。则此举早可告竣。朕亦必从优奖待。若论经略大学士傅恒、平日任用之久。眷注之隆。不如讷亲。至近今如此为朕任劳任事。忠诚奋发。休戚相关。不辞艰钜是以起程之际。恩施稠叠。实宜逾于负恩之讷亲。总之赏罚因人而施。兹经略大学士傅恒、有感激图报之忱。朕则从而加恩。讷亲有辜恩负国之实。朕则从而治罪。皆出于大公至正。适足以伸赏罚之大权。而朕心所差堪自慰者、亦即在此。著详悉传谕经略大学士知之。　　

○又谕曰。盛京副都统哲库诺来京奏称、伊起程来京时。据盛京兵丁等泣诉、我等已奉派出师。今若不令前往。实觉羞愤。奉派兵丁一千名。至今尚未散回。恭候谕旨。朕心实为轸念欣悦。可见我满洲心诚气壮。勇往向前。必能使肤功速奏。较之绿旗兵丁。不啻天壤。若不准前往。伊等实怀羞愤。且伊等起程。所费无几。不过将云、贵、等处绿旗兵丁、酌减万余可耳。是以行令阿兰泰。将此项兵丁一千名。作速令其起程。于十二月初五六间到京。可令经略大学士知之。　　

○又谕。盛京兵丁、已仍行派往。从前曾降旨、令将伊等马匹、协济船厂、黑龙江兵丁。今则恐有不敷矣。已令军机大臣等定议。如伊等骑用之外。尚有余剩马匹。情愿协济两省兵丁。则准其协济。以尽伊等报效之心。如属不敷。则科尔沁、大凌河、山海关、俱已豫备马匹。即著停其协济。其盛京兵丁到大凌河、山海关时。所骑马匹。如有疲乏。并交与哈达哈、那木扎勒、令其酌量换给。换下马匹。歇息餧养。以备别起兵丁补换之用。并传谕旺扎勒。若途中遇见努三、四十八、即催令速抵军营。京城未起程兵丁。已交各领兵大臣。令其迅速前行。一并传与经略大学士知之。　　

○军机大臣等议覆。署湖广总督新柱、奏料理官兵起程事宜。查湖南、湖北、共派兵八千名。据奏、马步守兵均派。合计湖北马兵四百名。步守兵三千六百名。分五起前往。甚属妥协。其湖南。应移提臣史载贤、画一办理。至所奏于十二月内起程。应令俟经略大学士文到、次日起程。又、该抚请于十一月内往宜昌调度。及军装器械、由水路运至宜昌、由陆赴川等语。皆为妥协。又另摺请赴川官兵带子母炮四十位。先由水路送四川。亦如所请。从之。　　

○兵部议准。太仆寺卿阿兰泰奏称、太仆寺马厂。补放统辖总管。其马群孳生、缺额、核算赏罚。未便与左右两翼总管一体。请合两翼校核。孳生马。两翼总管以五百匹为一分。统辖总管应以一千匹为一分。缺额马。两翼总管以二百匹为一分。统辖总管应以四百匹为一分。载入会典遵行。从之。　　

○戊辰。谕曰。周学健婪赃徇私一案。军机大臣等审拟。援引塞楞额、鄂善、二人之例、拟斩立决。周学健前因违制剃头。已干重辟。其总河任内。复有纳贿徇私诸款。是周学健一身。兼犯塞楞额、鄂善、二人之罪。即所犯塞楞额之罪。朕已特恩宽宥。其所犯徇私鬻爵、种种赃款。实较鄂善为尤重。立正典刑。自所应得。但念伊曾为大臣。伊忍于负朕。朕不忍负伊。姑免令赴市曹。即照鄂善之例。著纳延泰、阿克敦、前往刑部。赐以自尽。周学伋、王湛、依议应绞。著监候秋后处决。余依议。　　

○宗人府右宗正多罗平郡王福彭薨。遗奏闻。得旨。平郡王宣力有年。恪勤素著。今闻患病薨逝。朕心深为轸悼。特遣大阿哥携茶酒往奠。并辍朝二日。其应得恤典。仍著察例具奏。余著议奏。该部知道。寻礼部议。致祭二次。建碑、如例。　　

○军机大臣等议奏。据办理粮饷侍郎兆惠奏称、军营官兵夫役日需粮数。党坝八九十石。现储米一万余石。甲索十余石。现储米七千石。正地十余石。现储米面四百余石。马柰三十石。现储米二千余石。均可无虞。惟卡撒、腊岭、木冈、左右山梁、日需粮一百六七十石。存贮无多。现在崇德、美诺、储米二万四五千石。沿途起运出口、及各台存积、尚有三四万石。已令该道齐格、设法挽输等语。是党坝、甲索、正地、马柰、等处。仅敷目前。其卡撒、腊岭、等处。已不敷用。将来增调满汉大兵到齐。尤难供裕。前遵旨传谕班第、兆惠、预备。计奉到、自必筹画拨运。应再行令该侍郎等。将各路军营应需粮。并将来大兵齐集应支粮。通盘筹算。无论商运官运。严饬台站官弁。上紧赶运。不得藉口天寒冰雪迟延。并令该侍郎等、亲身督率。抚驭夫役。疏通壅阻。至该省现在未运粮数若干。是否足敷运济。抑或尚需筹拨。应令查明。一面办理。一面奏闻。从之。　　

