<!-- { "loadSidebar": true } -->
○庚寅谕军机大臣等据英廉奏山西文水县监生庞赞廷呈控胞兄赞化、侵占祖业析产不清并首出伊兄用银顶买经承一案已降旨交刑部审办矣至摺内出语、称庞赞廷所告伊兄侵隐赀产一节。尚系寻常争产之事其所控用银谋充吏缺一节。如果属实大干法纪等语殊属轻重倒置。营求买缺固干例禁尚属小人谋利常情。至因分产细故。以弟控兄实于风教有关朕近制改教诗现在刊刻颁示中外。内有道德齐以礼圣训如日照政刑民苟免安能致熙皞德礼在明经王道无近效之句。我君臣皆当共勖何英廉于此等案件竟措词失当若是。除将原摺改正发钞外。将此传谕知之　　

○是日驻跸郭村大营　　

○辛卯谕今日回跸至保定。有尹嘉铨遣伊子至行在奏为伊父请谥一摺己属狂妄易名赐谥国家大典岂可妄求而又不亲来乞恩。本应交部治罪因批谕念其为父私情姑从宽免若再不安分家居则罪无可逭及次阅伊为父请从祀孔庙一摺。更为肆无忌惮愚而好自用矣从祀宫墙非人品学问纯粹无疵。久经论定者孰敢轻议是以国朝从祀寥寥宁缺无滥今尹嘉铨乃奏请欲为汤斌、范文程李光地顾八代张伯行并请从祀。而厕以伊父谬妄殊甚汤斌在皇祖时曾经侍读理密亲王乃不能尽心辅导以致理密亲王纵欲败度终于废黜于保傅之义有亏。至范文程、本系明季诸生臣事我朝。致身通显虽非如洪承畴等身事两朝可比。然于纯儒品节不无遗议若李光地于耿逆时遣人赍送蜡丸告变外间传有不与陈梦雷一同列名之事。于公论亦未允孚至顾八代不过通晓繙译满汉文义居官循谨本无行谊过人之处又张伯行虽操守廉洁亦人臣职分当然。其参奏噶礼一案实因噶礼欲寻其衅势难两立因先发以为自全之计不得以其托名讲学轻议入祀以上诸臣皆朕素所深悉乃尹嘉铨以休致在籍人员不知安分妄言无忌实属从来未有之事。甚至奏称伊父尹会一蒙御制诗章褒嘉称孝已在德行之科自可从祀等语尤为狂吠罪不可逭尹会一从前经朕赐诗奖励原藉以风示群伦而巳其于巡抚任内亦仅循分供职后因不能胜任改用京员尚不能如汤斌等诸人可比今尹嘉铨乃敢妄称巳在德行之科既为请谥复请从祀如此丧心病狂毫无忌惮其视朕为何如主耶且尹嘉铨托于行孝为此妄奏天下之人孰非人子乎使令皆为其父求谥求入祀孔庙。亦可行乎否则为不孝。即得罪仍托于为父则朝政不至于大紊乎此而不严行治罪何以彰国宪而惩将来。尹嘉铨、著革去顶带。拏交刑部治罪并将朕批示其两摺、发交大学士九卿阅看并通谕中外知之　　

○谕军机大臣等本日据尹嘉铨遣子赍奏、为伊父尹会一、请予谥法一摺。已属干典妄求。然朕尚念其为父私情因批谕姑从宽宥及阅其第二摺竟为伊父奏请从祀孔庙。则是大肆狂吠不可不明正其罪现已明降谕旨。将尹嘉铨革去顶带拏交刑部审讯从重治罪。并将此二摺。传齐现在随从行营之大学士九卿。令其阅看矣尹嘉铨曾为大员乃如此丧心病狂实属大干法纪所有伊博野原籍赀财。已令袁守侗、专派大员前往查抄外伊在京尚置有房屋赀产且家属现在京师著传谕英廉、即速亲往严密查抄毋任丝毫隐匿寄顿。将此由六百里传谕知之。　　

○又谕曰闵鹗元奏查办王仲儒西斋集。先据伊曾孙王度、于二年限内呈缴。可否免罪出自圣恩至为西斋集作跋之汪之珩。系如皋县人。业于乾隆三十一年物故汪为霖现任刑部郎中挈眷在京伊处有无存留此书曾否与知其事请饬部臣就近查办又王仲儒之子王国栋、著有秋吟阁诗本内有徐述夔序文并有为徐述夔题照之诗讯究此书亦系汪之珩帮赀刊刻等语。王仲儒所著西斋集。指斥狂悖殊堪发指伊曾孙王度既于限内呈缴。尚可免其治罪至汪之珩既为作跋又为出赀刊印。是亦一狂悖之流今已身故。姑免深究。伊子汪为霖、现任刑部郎中伊处如并未存留此书。或知其语涉悖妄。业经销毁。朕亦不加治罪。若其家现有收藏则罪无可逭。著传谕英廉、诺穆亲、即亲赴汪为霖家中。严密搜查。有无此项书籍板片。毋任隐匿。又王国栋所著秋吟阁诗本虽据闵鹗元等奏、现在查起板片。奏请销毁。但亦系汪之珩帮赀刊刻。汪为霖家中或尚有存留者著一并严查搜缴净尽并即将查办情形据实覆奏再虽无此等书籍而别有夤缘书信。亦不可为之隐讳就案了事也　　

○是日驻跸灵雨寺行宫翼日如之　　

○壬辰谕据袁守侗等、参奏长芦盐运使锡拉布每收库银一千两格外添平银七两又各商抵兑借帑必令交库兑收另行发给亦有侵渔平耗情事并节年商人领借内帑旧欠未徵新利又积欠项至七万七千余两不能催办归款似此贪鄙怠玩之员。断难姑容。请革审等语。锡拉布著革职。交该督会同盐政西宁秉公严审定拟具奏。　　

○豁福建台湾府配载补运内地兵饷船户陈德泰等、在洋遭风漂没米五百四十石有奇。　　

○癸巳。谕、据英廉奏、本月十二、三、四、五、六等日东直安定德胜各门外民人张二等家。连遇抢劫五案。并有伤及事主者。皆系北营所管汛内之事。若照寻常例限参处。不足示儆。请将该营将备等官交部分别严加议处。文职官员。听都察院办理并自请议处等语。京城内外辇毂之地。盗犯连肆抢劫该管文武各员。平日所司何事至此次英廉署理步军统领衙门事务。不过月余辄有五案盗犯。即系伊精神不能照摄以致督率不严。实难辞咎。所有该营将备等官及文武各员。著交该衙门查明。分别严加议处。英廉、并著交部议处所有各案盗犯著迅速立限上紧缉获按律从重定拟治罪　　

○兵部奏、乾隆四十五年南巡恩旨凡经过直隶山东并江浙两省办差文武各官俱准其开复加级随行文各该督抚查明造册送部迄今一载有余惟直隶山东并漕、河、各标业据册送到部外其江南、浙江两省。尚未造送查开复降罚等案。有关升调。其应加级各员。有关抵销。未便任其久稽时日。致于办理案件有碍使应开复加级人员。不得及早沾恩。请敕各该督抚。即行查造送部。并请嗣后此等事件统限六个月以内造报。倘有逾限照钦部事件迟延例。分别议处。得旨、此等开复加级之案。系朕特恩。各该督抚提镇何以迟至年余尚有未经查明咨部者。该部酌限六个月造报。为期尚属过宽嗣后此等事著定限奉文三个月内。查明报部。如逾限不行咨报者。该部即予销除。毋庸再议伊等为自己邀恩之事。自当上紧办理矣所有文职官员吏部即照此例办理　　

○是日驻跸太平庄大营　　

○甲午谕曰绥远城将军弘晌、历任多年今闻溘逝。深堪轸惜。其应得恤典。著各该衙门察例具奏　　

○谕军机大臣曰明善奏称喀尔喀杜尔伯特、交界地方设立鄂博现由科布多带印前往会同庆桂巴图秉公办理等语所奏尚是前因庆桂患病不能前赴乌里雅苏台已著巴图署理将军印务明善到彼可即会同巴图。秉公设立。不得稍有偏向。并传谕巴图知之。　　

○又谕曰、弘晌现已病故。伊子永铎、著即前赴绥远城办理丧事。但宁夏将军莽古赉、昨经陛见。尚未到任。永铎接奉此旨仍俟莽古赉到任。将将军印篆及副都统事务交代后再行起程。并传谕莽古赉、趱行抵任。接办将军印务钦差大学士公阿桂、两江总督萨载、江南河道总督李奉翰奏、陶庄北岸河身。现已展宽大溜通行惟清河旧县之玉皇阁埽工迤上。河势向走北岸。上年冬间。溜始南趋。南岸露有窰基数座。土人呼为沈家窰土性坚实。冲刷尚未能宽深二月内臣萨载已于南岸挑挖引渠。长一百二十八丈。宽十五丈。又切滩长三十丈。宽十八丈以顺其势现在公同履勘。虽引渠已成河势。但河形尚窄。过水无多应于南岸再展宽三十丈。挑长三百五十丈深二丈。使大溜迅行下注。不独对面埽工。可期渐次停淤即下游顺黄坝对面滩嘴。亦可望刷去与陶庄新河形势更为直捷。估需土方银二万三千八百两。一面督饬工员趱挑报闻　　

○调江宁将军宗室嵩椿、为绥远城将军以镶蓝旗满洲副都统觉罗万福、为江宁将军　　

○是日驻跸三和铺大营　　

○乙未调正蓝旗汉军副都统复兴、为镶蓝旗满洲副都统。以直隶布政使黄检、为正蓝旗汉军副都统。　　

○调京口副都统图桑阿、为甘肃凉州副都统。　　

○调广东布政使达尔吉善、为直隶布政使以甘肃按察使福崧为广东布政使　　

○以福建澎湖营副将招成万为闽粤南澳镇总兵　　

○是日驻跸涿州行宫　　

○丙申谕军机大臣等据巴延三等奏、三月初六日到琼州。接据该府等禀称于落牙岭内。搜获抱由村黎匪一名尖鼻仔即那若供出射伤巡检之正凶那岸。该州等即带兵捕获。并获那肯、那秤等犯但起意之那回尚未就获实在党恶人犯。尚无姓名现饬严审设法搜剿。至各处黎情俱极安静。为匪者不过数村。从前地方官所禀未免过于矜张等语。已于摺内批示矣黎匪敢于聚众抗拒杀伤巡检不法已极不可不痛加惩治。以儆凶顽。该督等摺内、称地方官所禀。过于矜张未免有化大为小。以图了事之意断不可稍存此念著传谕巴延三等、务即督同文武员弁。上紧查出党恶人犯姓名。逐一尽力搜捕遵照前旨。从重办理毋得稍存姑息之见。仍将办理情形迅速由驿覆奏　　

○又谕前因巴延三在山西巡抚任内多年陛见时屡经询问黄检均称时加约束不致率意妄为乃朕此次巡幸五台闻黄检在直隶藩司任内声名狼籍及召见山西各官俱称伊操守平常是巴延三实不能约束黄检从前所奏皆属空言著传旨严行申饬　　

○礼部以会试中额请得旨这会试满洲蒙古取中三名汉军取中一名直隶取中十五名奉天取中一名山东取中十三名。山西取中九名河南取中十名陕西取中五名江南取中二十九名浙江取中二十五名。江西取中十八名。湖北取中五名。湖南取中五名福建取中十名。广东取中五名广西取中三名四川取中四名贵州取中三名。云南取中四名。　　

○以甘肃平庆道福宁、为甘肃按察使是日驻跸黄新庄行宫　　

○丁酉吏部议准湖南巡抚刘墉奏浏阳县系繁难中缺并零陵县分驻冷水市县丞例归部选。龙山县、原系苗疆难要缺。在外调补惟近年腹地生齿较繁。苗疆渐归淳朴请将浏阳县改为繁疲难要缺。零陵县冷水县丞、改为佐贰要缺。在外拣选调补。其龙山县、改为专难简缺。并所属典史、及隆头司巡检俱删苗疆字。归部选用从之　　

○封闭奉天辽阳州黄旗沟等四处煤窰。从将军索诺木策凌请也。　　

○是日、驻跸潭柘岫云寺行宫　　

