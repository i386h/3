<!-- { "loadSidebar": true } -->
○戊寅。谕各省主考回京时。例于该省存公银两内赏给路费朕念伊等出京时。资斧艰难一时无处称贷著户部每员先给银二百两。知会该省。于应给路费内扣除。　　

○又谕、福建台湾地方。上年秋间缺雨。收成较常歉薄。闻今春以来。米价日渐昂贵。小民谋食艰难。而纳课尤为竭蹷。查台湾县。自雍正十三年起、至乾隆三年。未完人丁正杂钱粮饷税银、共二千二百一十六两零。未完供粟、共四万三千七百一十石零。凤山县。乾隆三年未完人丁正杂钱粮饷税银共三百五十六两零。又未完四五六等年带徵三年分被灾官庄银、四百三十六两零。未完供粟、五千一百四十七石零。诸罗县乾隆元年起至三年。未完官庄银共四百三十九两零。未完供粟、共二千六百三十二石零。此皆多年旧欠。今若责偿于俭岁之后。民力未免拮据。朕心轸念。特沛恩膏。概行豁免。至乾隆四年以后未完银粟、统俟本年十月成熟之后。再行徵收。庶追呼无扰。力量宽纾。海疆百姓。共受蠲赋缓徵之益。该部即遵谕行。　　

○吏部议覆、都察院奏、五城正指挥。既非外省官员、得邀督抚之咨请。又不得并邀京官之例。一体查核。是内外均无所属。似应酌量变通。嗣后五城正指挥有事降革、系出因公者。著巡城御史检案送部查核。由都察院出具考语、送部引见。应如所请。从之。　　

○又议准、绥远城建威将军补照奏绥远城每年例派巡查官一员。向无衙署。于归化城内官典房屋借住体制未符。请照佐领所居间数拨给。从之。　　

○兵部议覆、广州将军阿尔赛奏称。驻防八旗。每年十一月至燕塘炮营演放大炮。需用炮手三十名请于额设二十四名外、添设六名。又请添设铜匠二名铁匠八名。于每旗壮丁内挑充。并酌开铜铁铺一座。于乾隆四年分余息银内、借给一百两。为募雇商匠工本。均应如所请从之。　　

○工部等部议准、原任两广总督马尔泰奏称。肇庆府开平县属。向有九冈坪荒。地二百五十顷经前督臣鄂弥达奏请、开浚大沙河以资灌溉查大沙河水源。由金国寺筑陂引入牛栏痌通至龙颈地方、直达小娘潭等处。乃龙颈土脉浮松随挑随塞。现在已垦之地实止二十一顷七十亩有奇。其余二百二十八顷有奇。尽属高亢。全未开动断不能取资于大沙河之水。应将开浚工程停止。从之。　　

○工部议覆、吏部尚书署理两江总督杨超曾、江苏巡抚徐士林、浙江巡抚兼管盐政卢焯、会议。松江府城之二里泾。雍正二年、经盐臣佟吉图、以沙随潮进。淤积盐河。于泾口筑坝。拦截江流。士民以水利无资。纷纷呼吁。原任巡抚张渠、奏请改建石闸。民田需水时。开闸以通江潮。冬夏掣盐时。封固以利河道。咨商盐臣、则欲改建鱼背石坝。多开涵洞。以防私盐越渡。臣等遵旨公同履勘。查二里泾一河。系黄浦江宣洩要路。田畴资其灌溉。舟楫藉以通行。向因一坝横亘中间。以致江潮不能被润。民船难以通行。亟宜开放。以顺舆情。应如张渠原议。于坝基处所。设立木栅一道。栅门两扇务令无碍行舟。责成娄县主簿。批验所大使、就近管理。届掣盐时。依期封固至建栅后、潮汐冲激。酌加岁修银五百两。给商承办。应如所请。从之。　　

○以故广西思恩府旧城司土巡检黄永安庶长孙黄绍、袭职。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百四十二　　
大清高宗法天隆运至诚先觉体元立极敷文奋武孝慈神圣纯皇帝实录卷之一百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉五月己卯户部议覆川陕总督尹继善奏称陕省凡繁庶之邑平衍之区易于耕种可为常业者俱已报垦复额现尚有余地或因山深地僻入力不足或因沙石瘠薄低洼淹没难为常业以致荒弃请将山头地角零星不成丘段之地在五亩以下者悉免升科其地形平正自成丘段数在五亩以上不杂沙石者照各州县下则平地按年升科应如所请从之　　

○兵部议覆原任两广总督马尔泰奏称弓弩均属行军利器平原旷野弓箭为先仄径深林弩弓较捷粤东督标十八协营以及粤西各标镇协营请于弓箭兵丁内酌量兼习弩弓不必拘以名数致有偏废应如所请。从之。　　

○庚辰。上诣畅春园、问皇太后安。　　

○谕曰。喀尔钦于山西学政任内贿卖文武生员等情今俱审实现在审也者如此则从前不无舞弊营私贿卖生员等情。再萨哈谅于布政使任内。滥内酷虐贪婪之处亦经审实观此、则伊从前在广东布政使任内岂无若是酷虐贪婪之处喀尔钦、萨哈谅朕如此施恩授为学政藩司而伊等并不图报朕恩廉洁持身黾勉效力乃敢贿卖文武生员纵容家人营私舞弊滥行酷虐贪婪辜负朕恩实莫此为甚若不将伊等从重治罪。抄没家产则国法不伸将来人亦罔知惩戒喀尔钦家产著汪札勒、萨哈谅家产著新柱会同该旗大臣。等详细严查入官此旨著该旗俱记档案。　　

○兵部议覆。川陕总督尹继善奏称四川成都府属之灌县添设守备一员兵一百名驻劄青云沱。千总一员兵五址名分驻漩口把总一员兵二十名分驻白沙再于白沙各塘汛分拨兵三十名统归威茂协管辖又建昌镇属之会川营为川滇门户地势辽阔汛广兵单请将现设之游击改为参将添设把总二员。兵二百名并附近之永定营都司归会川营参将管辖又建昌镇属之越嵩营地在冲卫控制凉山普雄等处夷猓原设兵六百名不足分布请添兵一百名以五十名分驻柏香汛五十名添驻卫城又建属会盐营添设把总二员以上弁七员兵五百名并请于建昌镇属泸宁营原设之弁兵裁拨移驻尚缺把总一员另行拔补又裁缺千总一员候缺咨补均应如所请从之。　　

○旌表守正捐躯之四川仁寿县民王谟女王氏　　

○辛巳。谕军机大臣等著乾清门侍卫巴尔聘、驰驿前往山西。将喀尔钦押解来京。尔等可寄信与喀尔吉善知之。寻喀尔吉善覆奏、遵旨将喀尔钦、交侍卫巴尔聘、押解起程。得旨。喀尔钦之罪已定。至萨哈谅尤属巧诈。将来解部时。勿稍宽纵也。汝系中材。岂能知彼之诈。但自今以后。晋省吏治。全问之于汝。二三年后。若无起色。汝其慎之。　　

○户部议准、署广西巡抚杨锡绂奏称。西宁等各州县。多收银米谷石。或系里民承办旧例。或系土司相沿陋规。不知始自何年。实因各州县原给养廉无几。酌存耗羡有限。地方又有应办公事。不得不借资民力。加思恩县多收折徵钱粮。为修理城垣塘房坛庙之用。西林县徵收陋规。为修理土城塘房站道渡船之用。所以相沿未革。逐一查核。并无侵蚀等情。现已照单革除。请仍严饬各州县。将派收前项。永行禁止。从之。　　

○以右春坊右中允朱良裘、为四川乡试正考官。户部主事陈士璠、为副考官。翰林院编修沈荣仁、为广东乡试正考官。礼部主事陈大玠、为副考官。礼部郎中李治运、为广西乡试正考官。翰林院检讨胡中藻、为副考官。翰林院编修诸锦、为福建乡试正考官。检讨郭旋鐄、为副考官。翰林院编修涂逢震、为湖南乡试正考官。检讨兴泰、为副考官。　　

○壬午。钦差吏部右侍郎杨嗣璟等奏、奉旨查审参革山西布政使萨哈谅、贪婪不法。款迹确凿。照律计赃拟罪一摺。得旨。三法司核拟具奏、萨哈谅、前任广东布政使。声名不好且趋奉鄂弥达。朕是以降旨。将伊左迁山西按察使。继因山西布政使缺出。一时不得其人将伊补授。以观后效乃伊谢恩摺、竟称蒙恩垂念臣母年老、就近调补山西、俾得迎养。朕批谕云。若谓调近。何以左迁臬司汝尚不自知乎。并将其取巧无耻。怙恶不悛之处明白批示。萨哈谅若稍具人心。自当恐惧愧悔。洁己奉公。以盖前愆。今杨嗣璟等本内称伊在臬司任内已有劣款种种。及升任藩司婪赃尤多共计一千六百余两。与鄂善所犯银数相等。且实系科派属员。重收尾封赃私入己并非公项余应报不报者可比。彼时曾经库吏口称旧例所无力行禀阻。而萨哈谅斥其胆小悍然不顾。则其始终狡诈藐法负恩罪实难逭。特将萨哈谅情节一一宣示。交与三法司从重定拟。以昭炯戒。　　

○以原任湖广襄阳镇总兵周仪、补授陕西河州镇总兵。大计安徽省、不谨官三员、罢软官一员、年老官四员、有疾官一员、才力不及官二员、浮躁官三员、江苏省、不谨官六员、罢软官四员、年老官七员、有疾官二员、才力不及官五员、浮躁官四员、分别处分如例。　　

