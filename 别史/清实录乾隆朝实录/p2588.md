<!-- { "loadSidebar": true } -->
○又谕、据保定府城守尉乌林泰、奏请来京陛见。城守尉等、令其与副都统等、一体三年一次奏请陛见者。缘各处城守尉等。不能常得瞻仰朕颜。是以三年一次具奏请旨。若保定府城守尉。凡遇朕临幸各处。皆至行在接送。每年俱得瞻仰朕颜。且有召见者。昨朕恭谒陵寝。伊尚随行。岂他处城守尉可比。乌林泰亦拘泥成例。奏请陛见。显系粉饰。并非出自诚心。乌林泰、著饬行。　　

○丁酉。上御太和殿视朝。文武升转各官谢恩。　　

○谕曰、永德等具奏、福州驻防兵丁所拴马匹。设立官圈餧养一摺。将原案重复引入。以无紧要之语。哓哓叙述。而于此案事理。仍未能声叙明白。永德虽非能事之人。然承办事件亦有年矣。何竟不晓事至此。永德、著饬行。　　

○戊戌。谕、本日吏部将仓场侍郎咨送押运漕船之江西同知刘国烜、湖北通判福克精阿、州同李超玠、带领引见。本年漕务早竣。该押运官何以迟至今日。始行引见。殊属迟滞。据吏部堂官查询。有仓场给咨本迟者。有该员称病未即到部者。各官于引见后。由陆路赶赴前途押回等语。漕船抵通。其押运各官。既经粮石交清。该仓场侍郎、自应将该员等、即日给咨送部。该部亦即带领引见。俾得及早押送回空南下。刘国烜等、何以俱迟至半月余。方为送部。且既经押重运而来。即当押回空而往。嗣后漕艘抵通。粮石交完后。所有应行送部之运员。该仓场侍郎、即行给咨送部。该部亦即循例带领引见。著为令。　　

○又谕曰、户部尚书果毅继勇公丰昇额、秉性忠诚。奉职勤恪。昨以副将军征剿金川时。殚力宣忱。奋勇著绩。能承父志。以绍祖风。深可嘉尚。是以降旨于伊所袭果毅公爵、加赏继勇之号。以奖勋劳。伊年力富强。正堪任使。乃于前月忽遭沉疴。即派太医院堂官诊视。频加存问。兼赐人薓。以冀速痊。兹遽闻溘逝。深为轸恻。已加恩赏给经被。著派散秩大臣一员。侍卫十员。往奠茶酒。并著加恩晋赠太子太保。所有应得恤典。仍著该部察例具奏。　　

○又谕、我朝定鼎之初。额亦都巴图鲁、曾立大功。因系勋旧世家。其子孙累世。俱有为领侍卫内大臣者。今丰昇额所遗正白旗领侍卫内大臣员缺。著加恩以特成额补授。特成额奉到此旨。即著来京。　　

○又谕曰、原任尚书丰昇额、代伊父阿里衮、应赔未完银二千七百五十余两。著加恩豁免。　　

○又谕曰、福隆安、系镶黄旗满洲。现管本旗事。其正白旗满洲都统员缺。著福隆安调补。所遗镶黄旗满洲都统员缺。著阿桂调补。　　

○又谕、据伯忠奏称、回部郡王额敏和卓病故。额敏和卓、效力有年。今闻溘逝。深为轸念。著加恩赏银五百两治丧。并派伯忠、往奠茶酒。其所赏银两。即由彼处库贮银两内支给。　　

○调刑部尚书英廉、为户部尚书。仍兼管刑部事务。以仓场侍郎德福、为刑部尚书。　　

○以户部侍郎和珅、为步军统领。　　

○己亥。谕、四库全书馆进呈李廌济南集。其咏凤凰台一首。有汉彻方秦政、何乃误至斯之语。于理不顺。因检阅北史文苑传叙。亦有颉颃汉彻、跨蹑曹丕之句。韵府因而录入。均属未协。秦始皇焚书坑儒。其酷虐不可枚举。号为无道秦。后之人深恶痛绝。因而显斥其名。尚无不可。若曹丕躬为篡逆。称名亦宜。至汉武帝在汉室。为振作有为之主。且兴贤使能。独持纲纪。虽黩武惑溺神仙。乃其小疵。岂得直书其名。与秦政曹丕并论乎。且自古无道之君。至桀纣而止。故有指为独夫受者。若汉之桓灵。昏庸狂暴。遂致灭亡。亦未闻称名指斥。何于武帝转从贬抑乎。又如南北朝。彼此互相诋毁。南朝臣子。称北朝主之名北朝臣子。称南朝主之名。宋之于金元。金元之于宋。亦然此皆局于其地之私心。虽非天下之公。尚无伤正理。若李延寿、乃唐臣。李廌、乃宋臣。其于中国正统之汉武帝。伊祖未尝不为其臣。岂应率逞笔端。罔顾名义。轻妄若此。且朕御制诗文内。如周程张朱。皆称为子不斥其名。又如韩昌黎、苏东坡、诸人。或有用入诗文者。亦止称其号而不名。朕于异代之臣。尚不欲直呼其名。千古以下之臣。转将千古以上之君。称名不讳。有是理乎。朕命诸臣办理四库全书。亲加披览。见有不协于理者。如关帝旧谥之类。即降旨随时厘正。惟准以大中至正之道。为万世严褒贬。即以此冲是非。此等背理称名之谬。岂可不为改正以昭示方来。著交武英殿、将北史文苑传叙。改为汉武。韵府删去此条。酌为改刊。所有陈设之书。悉行改补。其李廌集、亦一体更正。并谕四库全书馆臣等、于校刊书籍内。遇有似此者。俱加签拟改。声明进呈。毋稍忽略。将此通谕知之。　　

○调工部侍郎舒常、为仓场侍郎。　　

○调正白旗汉军都统弘＜日为＞、为镶白旗满洲都统。以镶黄旗汉军副都统瑚世泰、为正红旗汉军都统。　　

○以甘肃永昌协副将福敏泰、为山西太原镇总兵。　　

○庚子。谕、据伊勒图奏、本年军政届期。将伊犁两城满洲锡伯官员。照例甄别。保举卓异等语。向来伊犁官员。每遇军政之年。保举卓异者。并不送京引见。原因伊犁僻处边陲。免其往返跋涉。但军政大典。若未经引见。仅凭该将军大臣试看后。即列卓异。究属未协。嗣后伊犁等处官员。每遇军政之年。将保举卓异人员。随时奏闻存案。遇有应升之缺。送京引见时。将保举卓异之处。一并声明。候朕酌定。其协领等保举卓异者。亦于年满送京引见时。一并声明。候朕酌定后。方列卓异。著为令。　　

○又谕、陕西华岳庙。自三代以来。即为望秩之地。规模宏壮。体制尊崇。近岁风雨调匀。屡昭灵应。昨据该抚毕沅奏称因岁久倾颓。亟宜葺治。约估需银十二万余两等语。此项工程甚钜。理宜发帑兴修。著于内务府拨银十二万两。交毕沅核实办理。造报内务府核销。务俾工程坚固。庙貌鼎新。以妥神庥而昭秩祀。　　

○又谕、据吏部侍郎吴嗣爵奏称、现年七十一岁。精力衰迈。步履维艰。恳请解任。照例开缺等语。吴嗣爵、著准以原品休致回籍。　　

○又谕、据伊勒图奏、土尔扈特郡王车凌德勒克之妻。于九月初一日病故等语。前车凌德勒克之母病故时。朕念车凌德勒克内附以来。感激朕恩。实心奋勉。特加恩赏银三百两治丧。并派格琫额、前往祭奠。今伊妻病故。亦著加恩赏银一百两治丧。仍派格琫额、赍茶酒往伊游牧赐奠。车凌德勒克、母故未几。又值妻故。必加悲悼。格琫额到彼时。传谕恩旨。勿令过悲。宜善自调摄。以期效力。　　

○谕军机大臣曰、国泰奏、拏获逆犯王伦案内之王振江、审拟斩决一摺。已批三法司核拟速奏矣。此等逆犯。固宜留心缉获。不容漏网。但尚非王伦案内要犯。如归太、刘焕、可比。据讯明、王振江久经外出佣工。今秋始回家探望。即被拏获。可见此等匪犯。先因本地查拏紧急。远扬避匿。迨日久事平。以原籍未必挨查。潜回乡里。乃情理必然之事。则归太、刘焕、等犯。或因事隔数载。本省躧缉稍疎。亦思潜回匿迹。正未可定。著传谕国泰、密饬所属。设法躧访务获。毋使要犯久逃显戮。　　

○刑部议覆、湖北巡抚陈辉祖奏称、巴东县民何与、同伊父何文亮、与胞伯何文魁。争种。公地。共殴何文魁身死。何与、依律拟斩立决。何文亮、拟徒。查卑幼共殴期亲尊长至死者。无分首从。应将何文亮、何与、均拟斩立决。得旨、刑部核覆湖北省具题何与、同父何文亮、共殴期亲尊长至死。均改为拟斩立决一疏。所改甚是。此案何文亮殴伤胞兄至死。与殴死胞伯。事关服制。厥罪惟均。但因一命而令其父子两人。俱立寘重辟。未免可悯。何与、即处斩。何文亮、著改为应斩监候。秋后处决。并交刑部存记。明年秋审。入于情实有关服制册内。声明请旨。至该抚陈辉祖、审拟时。岂不知律有殴死期亲尊长、不分首从之条。乃于何与、则照殴死律拟抵。何文亮、仅照殴伤律拟徒。一事而两引。实属舛误。即或该抚因不忍其父子二人俱死。欲为求生。亦应照律拟罪具题。另行专摺入奏。候朕酌量加恩。岂有不守律文。率行分别误拟之理。陈辉祖、著明白回奏。　　

○调刑部侍郎王杰、为吏部侍郎。实授钱汝诚、为刑部侍郎。　　

○调镶黄旗汉军副都统果星阿、为正黄旗满洲副都统。以西藏办事大臣副都统衔恒秀、为镶黄旗汉军副都统。　　

○以镶黄旗满洲副都统舒亮、为镶蓝旗护军统领。　　

○辛丑。上御懋勤殿。勾到四川、广西、情实罪犯。停决四川斩犯五人。绞犯十二人。广西斩犯三人。绞犯三人。余七十六人、予勾。　　

○谕、吏部议、请将从六品之州同。以及布政司经历理问等官。概不准其题升知县一摺。该部因从前疏通举人案内。未经议及州同等官。不得复占知县员缺。因有此奏。自应如所议行。但此等人员内。或有才猷出众。在该省阅历年多。若借补知县。较部选新任人员。于地方公务。似有裨益。而才堪造就之员。若限于成例。概致积薪。亦未免可惜。嗣后著各督抚、于此等人员。留心察看。如有才具果优。堪膺民社。而其人、其地、实在必需者。准其据实声叙。专摺奏请。候朕酌量降旨。　　

○又谕、刑部汇题议结细事一本。内称降调顺天府治中邹瑛、将他人换照实收。私押银两。并侵用换照银二十两、殊属不合。咨吏部照例议处等语。所办非是。邹瑛身为职官。乃将他人换照实收。私自押银侵用。即属有玷官箴。该部何得仅称为不合。岂以此等汇题案件。朕未必寓目。遂尔意存含混。不知朕于每日所进本章。无不披览。岂司官所能高下其手耶。姜晟在刑部。素称能员。何亦如此。此案邹瑛、著该部照有玷官箴例、严加议处。所有承办此案之刑部司员。著交部严加议处。刑部堂官。并著交部察议。　　

