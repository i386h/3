<!-- { "loadSidebar": true } -->
○刑部议覆、盛京刑部侍郎托时奏、旗人敏往、勇住、及民人周八、周四、王六等、偷刨傅天和家坟墓。应拟绞监候。得旨、向来旗人犯案。从未有发掘坟墓之事。今敏住、勇住、夥同刨坟。为首为从。多至数次。情殊可恶。夫以旗人竟为此等残忍至极偷盗之事。朕览此本。实多抱愧。凡属旗人闻之。谅亦无不惭忿。掘墓之犯。将来秋审时。自必当在勾决之内。前康熙年间。互殴致死者。皇祖从重加以立决。嗣后旗人斗殴致死之案渐少。此正适轻适重。辟以止辟之义。敏住、勇住、著改为绞决。并将此旨通行八旗。及各省驻防不肖旗人等。俾共知所儆戒。其周八、王六、周四、俱依拟应绞。著监候秋后处决。余依议。　　

○辛亥。上御乾清门听政。　　

○兵部议奏、川陕总督公庆复奏军营功过一案。内称原署四川提督李质粹。身为大僚。亲在行间。意欲缓攻。既到木鲁军营。又捏报焚碉投诚。接任总统之后。督率剿抚三甲纳、兆乌石、三谷细、纳洪多、曲工、等贼寨。亲身督战。然从前因循贻误已多。仍当议处。总兵宋宗璋。初到军营。但事招抚。自调赴中路。每战必克。遂令班滚势穷。副将马良柱。连克贼寨。奋勇直前。军声大振。焚烧多寨。惟不能防范江卡兵逃。致各土兵观望。以上二员。功多过小。仍请议叙等语。应将李质粹、照例革职。宋宗璋、马良柱、均照三等军功议叙。所有满汉文武各员。并官兵土目土兵。均照所请。分别议叙赏恤。得旨、李质粹、著革职。发往军前。自备资斧。效力赎罪。宋宗璋、著加一级。余依议。　　

○缓徵广东连州、清远、四会等州县水灾。广宁县虫灾。海丰、新兴、澄海、崖州、等州县。及南澳厅所属隆澳、旱灾额赋。赈恤饥民。　　

○抚恤长芦越支场水灾灶民。　　

○壬子。以太仆寺卿书山、为内阁学士、兼礼部侍郎。　　

○赐协办大学士吏部尚书高斌、在紫禁城骑马。　　

○癸丑。上诣皇太后宫问安。　　

○谕、三年京察之典。激浊扬清。所以叙官方而明黜陟。自当矢慎矢公。甄别允当。上次举行之际。恐各部院堂官。有瞻徇情面。滥列一等者。曾降旨令大学士、于验看过堂时。慎重分别。有不称一等者、俱行裁去。嗣经大学士等分别去留。此亦权宜办理之道。究之察核司员。惟堂官最为亲切。要在平日留心体察。临时举劾公平。方为允协。如上次定以一等者。三年中行走平常。即当改为二三等。不得稍存姑息之心。上次原列二三等者。三年以来。知所奋勉。即当列为一等。亦不得仍拘已成之见。惟一秉至公。分别等第。庶察典肃而人人知所劝惩。明岁又届京察之期。特先行传谕各部院堂官知之。　　

○又谕、山西大同、朔平、二府。上年被灾州县。前经降旨、令该抚加意抚绥。随经调任巡抚阿里衮、奏请动拨司库银二万六千七百余两。借给贫民。抚恤老弱。此内借给之项。例应于秋收后、照数催还。朕思大朔二府。今年虽属有秋。但灾歉之后。民力未纾。又现有应还借过米谷十万余石。若再追前项。穷黎未免拮据。著将借给银两、通行豁免。该部即遵谕行。　　

○乙卯。上诣寿康宫、侍皇太后宴。　　

○丙辰。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○奉皇太后幸重华宫、侍宴。　　

○谕军机大臣等。万年茂存心狡诈。性喜多事今罢斥回籍。或倚恃曾为职官。在地方仍复滋事。未能安静。可传谕塞楞额、令其不时查察。留心管朿。毋使滋生事端。　　

○丁巳。上诣。皇太后宫问安。　　

○戊午。谕理藩院具奏班禅额尔德尼之商卓特巴等、向未有进献丹舒克之例。请将商卓特巴罗布藏策旺、所递丹舒克。不令进献。该院虽系援例陈奏。但商卓特巴罗布藏策旺、及喇嘛人众。竭诚远备而来应格外加恩。此次姑准举行。其所进丹舒克、不应附入班禅额尔德尼丹舒克中同进。现于雍和宫熬茶。即令献于雍和宫佛前。仍准照例折价赏给。可谕彼使臣。商卓特巴进递丹舒克于例不符。嗣后停止。　　

○谕军机大臣等。浙江定海总兵陈鸣夏自到任以来。于操练兵丁。办理营务。是否实力整顿。抑或不过塞责了事。徒饰外观。其人若何之处。尔等传谕常安。令其据实奏闻。　　

○己未。上诣皇太后宫问安。　　

○谕军机大臣等。朕闻襄阳镇总兵吴士英、自去年到任以来。一切行为。繁碎褊急。训练兵马。茫无头绪。所属将备、各为一心。统驭乏术。每有苛刻。怨声载道。是否如此。尔等可传谕塞楞额、令其详察具奏以闻。寻奏查襄阳镇总兵吴士英。性情急躁。为人琐碎。然操演颇勤。在任亦无甚劣迹。得旨、览奏俱悉。　　

○庚申。谕、湖广通省军政。废弛已极。皆因鄂弥达等积习因循。不能实力整饬训练。甚而验看兵丁。不过挑选数名。以应故事。太平无事之时。武备最易废弛。而最不可废弛。今总督塞楞额、莅任伊始。一切营务。须极力整顿。务使将弁士卒。皆知操练技勇为营中实务。不徒粉饰虚文。庶得渐成劲旅。至于荐举挑拔器械军装事事俱宜加意振作。痛洗从前积玩之习以无负设兵卫民本意。　　

○湖广宜昌镇总兵陈纶休致以湖广沅州协副将马大用、为宜昌镇总兵官。　　

○辛酉。吏部议准、调任江苏巡抚陈大受等疏称吴县地广事繁。县属五百十二图。木渎镇巡检。管辖三百十八图。所辖过半。地方辽阔。且滨临太湖民刁俗悍。非巡检一员。所能弹压。请将吴县县丞、移驻木渎。其木渎镇巡检、改驻光福镇。与县丞分地巡查。铸给吴县县丞分驻木渎镇关防。光福镇巡检司印。再洞庭东西两山。前因太湖地宽。知县不能遥制。是以设立太湖同知、驻劄东山。查该处地阔粮多。湖面风涛险阻。输纳甚艰。请就近归太湖厅催徵。所徵银米。即支放附近太湖左右两营弁兵俸饷。不敷银两、在司库拨补。余米运回吴县贮仓。统作南米。其起运漕白米。于吴县徵收米内、照数兑运。至太湖左右两营弁兵。驻防震泽宜兴者。应支粮饷。仍照旧于司库及附近县分拨给。免致过湖支领从之。　　

○是月。两江总督尹继善等奏遵旨加展赈期。请将被灾之邳州、宿迁、桃源、沭阳、沛县、睢宁、清河、安东、阜宁、海州、十州县。其十分九分者。极贫、加展三月。次贫、加赈二月。八分七分者。无分极次加展二月。六分者极贫亦加展一月。至贫生饥军、各随坐落地方。分别照办得旨、著照所请行。该部知道。　　

○又奏查苏松水师总兵胡贵、晓畅水务。巡查甚勤。因初抵任时。即运米赴闽。水兵操演、原未熟悉。自蒙恩留任以来益加奋勉。臣上年查看海口。亲阅水操。与之讲论外洋形势巡哨事宜。立定章程。业经陈奏在案。本年春秋出洋巡哨。俱能不避艰险于羊山、马迹山等处。务必亲到。其摺内所奏情由。并非虚饰。臣留心察访。该镇操守清洁。办事明白。实属有裨营伍之员。得旨、览奏俱悉。　　

○浙江巡抚常安奏、浙省乾隆丁卯年地丁钱粮。业经奉旨蠲免。旧欠钱粮。一并缓徵。惟漕项钱粮。无分新旧、照例徵收。但浙省旧欠漕项。多属零星。乡民艰于交纳。查江省积年漕欠。经江苏抚臣陈大受奏明、同旧欠地丁、一并缓俟开徵之年徵输。江浙事同一例。请即遵照办理。至丁卯年应徵新漕。非零星可比。已豫饬州县核明确数。纂单颁给。得旨、此与陈大受所奏不同。盖江省系本年之漕项。已经于上年开徵。则本年并无漕项可徵。应与地丁一例、俟开徵完纳。汝浙省现有应徵之新漕。则漕项之积欠。随漕而徵。想亦不致零星琐碎。且小民无地丁之催扰。正可完漕项之积零。而开徵地丁、所交反少。岂非一举而两得。如汝所奏。皆未细心体察。不过听幕宾属员之言耳。　　

○又奏、据杭州、嘉兴、湖州、三府禀称、本年七八月间。各村桑树。生有小蚕。食叶成茧。用以织绸。较他绸更为坚致。询之土人。佥云此名天蚕。又名桑蚕。往年不过数枚。惟今年所产最繁。各乡村遍野皆有。民间获此余利。靡不欢欣鼓舞。臣随取茧丝查验无异。得旨、览奏俱悉。此范成大诗、所谓野茧可缫者也。汝特未之知耳。　　

○福建巡抚陈大受奏、福州将军新柱、进京陛见。经管闽海关务、奉旨交周学健。兹臣抵任。准周学健将闽海关印务移交。业经题报。查闽海各口。事务纷繁。南台厦门、泉州、涵江、铜山、宁德、等六处。新柱原派有平柜查河家人。移交周学健时。已经掣回。周学健旋因升授江南河道总督。未派家人前往。随经咨商新柱、派拨差弁。前赴各税口承办。臣途次遇见新柱。告以臣从行家人。皆难任以钱粮事务。当询新柱所派差弁。据云皆系屡委试办之人。尚俱妥协。臣即饬令各差弁承办。仍时刻留心查察。得旨、此事虽小。然新柱之彻家人。即为规避。而汝二人之不派往。亦非坦荡公忠。不避嫌疑者之所为也。汝三人。朕皆不取。　　

○福建漳州镇总兵哈攀龙奏、漳郡风气嚣凌。习俗强悍好胜。然有血性。一知非理。便自折服。要在得情。实心化导。得旨、览奏俱悉。徐徐化导。常常留心。亦非速可见效之事也。又批、此数句甚中漳州之弊。不谓汝武人而能见到此。好。勉之。　　

○湖广总督塞楞额、以初莅楚省、具摺请训。得旨、前摺已批示。兹再谕者。实心妥办。毋欲速以见长。毋日久而生怠。至两省巡抚。其人皆外似正人、而内实不无迁就者。一时无人。去之不能尽去。卿亦祗得与之和衷策励。用其材以济吾事而已矣。　　

○调任湖北巡抚开泰奏、近见本省及各省、办理大乘教一案。其现在犯事者。多有地方各官。从前曾经查获。勒令开斋之人。其平时未能加意稽查。已可概见。请饬谕、嗣后凡遇查禁之事。务期设法防维。求其实际。得旨、此惟在汝等实力行之耳。虽百定例。其如阳奉阴违何。汝既有见于此。即妥办于汝省。朕将徐观其效。　　

○又以调任江西巡抚、谢恩。请训。得旨、因江西无满洲大员。故用汝。非为汝实经理。有余裕也。且湖北尚有总督近可咨询。至江西、则一省之事。惟汝主裁。汝其勉力负荷。毋辜任用之意可。　　

○湖广提督王无党奏、巡察宜昌、襄阳、营汛。考验弁兵技艺。较前大有进益。得旨、虽经巡阅。仍应时常留心整饬。汝楚省武备、甚属不及他省。而汝犹为此奏。足见不实。　　

