<!-- { "loadSidebar": true } -->
○又谕、据良卿奏、王三案内所有押送行李之兵丁邵良玉。业经严行讯究。该犯坚供实非私逃。但奉派随征。听人嘱使离伍。即与私逃无异。应请旨正法等语。所办非是。邵良玉一犯。既据审明实。系王三使令。跟同柏文冶。押送行李。与刑部审讯王三所供。情节不符。自应质对明确。俾无枉纵。何必遽请正法。著传谕良卿。即将该犯妥速解京。交刑部质讯定案。至邵良玉到黔时。媒敢径赴都司衙门。自与私逃形迹不类。当时骤指为逃兵拏获。果何所据。并著良卿一并查明。据实覆奏。寻奏、查邵良玉初系地方官。因其未执票照。疑逃盘诘。嗣据军营报逃有案。遂信为实。但臣檄司提审时。已讯明与刑部互异。乃不解京质审。仍请正法。实难辞咎。得旨、实是糊涂。亦因深入外省文过恶习　　

○又谕、昨据良卿奏、上江协左营军装局库被火。除将失火之字识。及看守兵丁等。按律定拟外。请将护理都司邬光国等严处勒赔。如有未完。著该管工司分赔等语。军装局失火。至延烧盔甲旗仗如许之多。而其火即起于在内住宿之字识。安知非暗中偷窃已久。恐查点败露。遂尔遗火焚烧。希图灭迹。其中情节。不可不严切根究。务得确情。按律惩治。著传谕良卿。即速详晰审明定拟具奏。至收贮军装重地。关系紧要。何得容字识在内住宿。且听其持火捻上楼。该管人员所司何事。该抚有统辖通省之责。伊等疎懈如此平日岂无见闻。何竟不豫饬周防。以重典守。亦难辞咎。所有烧毁此项军装。如邬光国等。与该管上司分赔未完。即著良卿赔补。寻奏、随饬两司覆勘。存贮军装什物。甫经点查无缺。实无偷窃分肥焚烧灭迹情事。应将失火之字识。及看守兵丁等。按律从重问拟。护理都司邬光国等、仍请交部严议。得旨、该部议奏　　

○礼部议覆、福建巡抚鄂宁奏称、各省新中举人。请照顺天乡试例。于填写亲供时。并令默写首艺。应如所请。从之　　

○抚恤云南邓川、浪穹、鹤庆、剑川等、四府州县。本年水灾贫民　　

○甲午。遣官祭先医之神　　

○谕、据托庸等奏、保送察哈尔总管之侍卫常青等、托故不到。请旨查办。前锋统领。误将宗室章京保送。并令查奏一摺。著照所奏。嗣后总管缺出。著该部不论旗分。咨取各处通晓蒙古语之应升侍卫章京。会同军机大臣。领侍卫内大臣、拣选。同察哈尔保送人员。带领引见补授。毋庸咨取各部官员　　

○又谕、据良卿奏、准吏部咨正黄旗满洲一等侯德宁。病疯革职。应将伊亲弟贵州湄潭县知县德坤。拟正调取。限令十一月内赴京引见袭爵。惟该员现署毕节县印务。交代需时未能。依限回旗等语承袭世爵向例拟正者应调取外任但各员均有经手事件。一时未能赴京倘引见仍不补放转致往返徒劳。嗣后缺出。应行拟正之外任官员。毋庸豫期行文。著先将家谱进呈候朕酌量办理。再八旗宗人府。径咨行外省亦属不合嗣后。均咨该部转行。著为例　　

○谕军机大臣等、刑部议覆。彰宝审拟匪犯刘五一案。以该犯本系积匪又造意割辫。照该抚所奏拟以绞决一摺。办理尚未允协。此案先据该抚奏到。安东县拏获刘五供称、因见街北堆有钱文欲偷。适有邹德站立街南将其辫剪下。计图人必聚观可以乘闹扒窃等语。彼时即以为无此情理。谕令该抚严究实情毋得任其巧为开脱。虽节据该抚奏称、刘五供出端映灿。池文学等犯。并缉到案严讯。实无传授教令之事。则刘五前此所供。悉属虚词狡饰。自当另行根讯指使夥党。俾无展遁。况刘五所割邹德之辫。当场被获。确有可据。岂得因所供之人。讯非真实党犯。即据该犯到案游供率行结案。思欲颟顸了事。殊属非是。著传谕彰宝。将刘五割辫实情。覆加详悉研讯。务得确供。以成信谳。另行定拟速奏。寻奏、随饬两司迅速研讯。该犯坚不供吐真实党恶。明系遁饰。臣仍嘱该司等设法穷究。务得确情另拟。得旨、将此案人犯速解来京　　

○是日起。上以冬至祀天于圜丘。斋戒三日　　

○乙未。以丁酉冬至日。圣祖仁皇帝忌辰。先期遣官祭景陵　　

○上诣奉先殿寿皇殿行礼　　

○谕、昨直隶省查出保安州逆犯。孙显富等。妄布逆词。希图复兴邪教一案。审拟时究出该犯于乾隆十五六年间。即有入教之事。该知州仅取改过甘结。从轻完案。实属姑息养奸。因交该督查参。今据杨廷璋。将前任保安州知州乔淳参奏。已交部察议矣。邪教煽惑愚民。最为人心风俗之害。久经严禁地方遇有此事州县官一经访闻。即应禀明该上司彻底查办督抚等亦即当据实具奏。按律重惩。庶可尽绝根株。共知儆畏。若仅从轻完结。奸徒毫无顾忌。怙恶不悛。日久必复相煽诱。藉邪教以图敛钱财。深为闾阎扰累。而无识愚民。亦以获罪甚轻。仍易被其簧鼓。如保安州一案。即有司轻纵酿成之明验也。嗣后著各督抚、通饬所属州县。如有潜倡邪教之案。立即查拏。报明上司。据实具奏。严行按法惩治。以靖奸匪而安善良。若州县讳饰不报。私自完结。即著该督抚查明参处。督抚等若存化有事为无事之见。匿不上闻。或徇庇劣员。不行纠劾。将来别经发觉。惟该督抚是问。将此通谕知之　　

○谕军机大臣等、阿里衮奏、据野人官曹都山。送来缅书。令此处识缅字人译出。系缅贼三万余人。由水陆路前赴戛鸠。而阿里衮译奏缅书。祗称三四千人。其数不符。想因贼数众多。不敢据实陈奏。著将译奏并缅书原稿。寄交阿里衮。令其查核。至缅书内词涉不逊。或贼果有内乱。佯以此书尝试。不日必来乞降。若彼中无甚事端。意在备兵抗拒。即再遣人前来。断不可草率了事。必应再图大举。著阿里衮。留心查访。俟阿桂到时会议具奏。再前降旨。令海兰察等领兵前进。不过欲使彼惊疑。以疲其力。海兰察等勇锐有余。或不免轻进。著阿里衮等。于哈国兴。长清内。酌派一员随往。阿里衮亦即统众策应。惟当相机进止。不可偾事　　

○命工部尚书福隆安、暂署步军统领事务　　

○以山西冀宁道胡季堂、为甘肃按察使　　

○丙申。上诣南郊斋宫斋宿　　

○谕、前以四川按察使费元龙、办理本年秋审。多未允协因降旨阿尔泰。令将伊是否胜任臬司之处。据实奏闻昨费元龙来京召见时看其才具不过一本分自守之人外任未必相宜。今据阿尔泰覆奏、该臬司醇谨有余明决未逮于刑名总汇。未能办理裕如等语是费元龙于臬司难以胜任。阿尔泰能据实入告不蹈外省徇隐陋习。所见甚是。费元龙著留京以京员用其四川按察使员缺。著孙孝愉补授　　

○又谕、都察院奏、湖南参革通判金文镕、控告茶陵州城堤丈尺工料。与报销原册多有不符一摺。各省城工。皆朕降旨发帑兴修。尤与地方寻常工程不同。承办各官。理应如意核实查办。以期帑不虚糜。工归实用。若如金文镕所称、该处司事之员。如此冒销滋弊。不可不彻底究审。严加惩治。使弊窦肃清。而官方益知儆惕。著派喀宁阿。黄登贤。即行驰驿前往。将此案秉公查审具奏　　

○丁酉。冬至祀天于。圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○吏部等部议覆、御史鲁赞元奏称各省值上司经过处所。豫备公馆供具等项。督抚所至。文武集从地方官一体酬应往往派累那移等语查。州县滥应上司例禁綦严日久渐弛应饬各督抚、严饬各属遵例奉行。倘州县藉端夤缘。或上官仆役需索即纠参惩治。如涉瞻徇别经发觉分别议处又称州县谒见督抚例得侧坐近皆屈膝禀话或长跪竟言设有紧要事宜固难从容商搉亦于体制未协应如所奏嗣后遵照仪注行州县违者题参督抚安受者议处从之　　

○戊戌。谕军机大臣等前以各省城垣工繁费钜特颁谕旨给发帑金修筑。俾闾阎得资保护而地方并肃观瞻司事之臣益当实力奉行屏除积弊况屡经谕该督抚专派地方大员督办稽查指名奏闻俟报明工竣之日朕当特派大臣前往查勘如有侵冒革率诸弊惟督抚、及专派大员是问所以提撕警觉之者不啻至再至三乃近日如江南之宿迁城工现已查有不符原估之事而湖南茶陵州亦有首报工册多寡互异一案。俱已派员前往查办是各省办工之员总不能核实厘剔大概可知现在虽未尽发觉恐不止江楚二省为然且闻不肖官吏竟有视城工为利薮。多思于中染指肥槖。丧良藐法。更不可问。著再传谕各督抚、严饬指派大员。将所属城工已修者详慎勘核。未修者据实估查。总期工程益加坚致。而帑项不致浮糜。倘仍视为具文。将来或经钦差查出。或别经发觉。该督抚恐不能当此重戾。亦断难曲为宽宥。毋谓朕言之不深切著明也。著于奏事之便。详悉传谕知之　　

○又谕、近以江南宿迁县、湖南茶陵州、皆有承修城工情弊。因通谕各督抚实力严查矣。兹据杨廷璋奏、估办己丑年城工五处一摺。直隶近在畿辅。司事之员。或尚有所顾畏。不敢肆意侵冒。但该督初莅直省。见闻恐有未周。断不可稍有疎略。致官吏等欺朦舞弊。遂渐开肥槖之端。著杨廷璋实力留心查办。并将现办五处城工。详加核估。毋少轻忽自误　　

○又谕、昨阿里衮奏呈缅书。内有不逊之语。朕意此必彼中内乱。姑为此书尝试。谕令阿里衮察看机会。俟阿桂到时会议具奏矣。因思贼匪分兵防守要隘。闻今年我不进兵。必移攻他处。乘其不备。统众捣虚。使彼胆破势穷。自来纳款。著传谕阿里衮。即遵朕节降谕旨。派巴图鲁队兵弁。乘机进剿。仍照从前平定准夷回部。轻骑前往。不得如上年计日携粮。致多迟误。朕筹度万里之外。惟知事机不可轻。失耳。至如何进止之处。在阿里衮自为酌量。非朕所能悬揣也。将此谕令知之　　

○己亥。月食　　

○谕、修葺文庙。现届落成。太学规模。式昭轮奂。惟门题殿榜。尚应详考彝章。用肃景仰。向来正殿称先师庙。二门曰庙门。而大门未有书额。盖沿习明代旧文。未加厘正。失庙门之号。于礼经所称祖庙。既涉嫌疑。而先师庙额。揭诸殿楹。名实尤多未称。应于大门增先师庙额。其正殿改为大成殿。二门改为大成门。庶符会典定制。朕亲书榜字。涓吉恭悬。以彰崇道尊师之至意　　

○又谕、据崔应阶参奏、杭州总捕同知张铎。续办鸟枪案内。先后领过银一万五千六百八十余两。讯据匠头姚万山供称、只领过工料银六千一百两。每千两扣银二十两。质之张铎。坚不承认。请旨革审一摺。张铎著革职。交与该督。与案内有名人犯。一并严行究审定拟具奏　　

