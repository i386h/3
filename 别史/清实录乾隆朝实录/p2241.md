<!-- { "loadSidebar": true } -->
○乙酉。参赞大臣署四川提督阿桂奏、甲尔木第五峰之南。有四峰相连。地名真登梅列。每峰各有贼碉。官兵必须下至山坳。向上仰攻。十月初十日。明亮督兵攀崖而上。三面冲击。杀贼甚多。其泥垄一路。伊常阿于初九日、带兵至大山之中。直前攻扑。并分兵三路。将各石卡克取。谕军机大臣等、前据阿桂奏、甲尔木之第四、第五峰、地尤险要。如能夺此两峰。则迤南一带山峰碉卡。皆出其下。两峰既经明亮攻得。何以此次进攻真登梅列贼碉。我军尚须下至山坳。复向上仰攻。且此两峰既属险隘。自可截贼后路。其粮食火药。复从何路运送乎。至明亮、伊常阿、分路进攻。贼番自必难于兼顾。阿桂所办皮船。又已告竣。若潜师速往。出其不意。可冀得手。何至今尚迟回观望。并著阿桂据实覆奏　　

○定边右副将军大学士温福、参赞大臣尚书公丰昇额奏、南山由玛尔迪克、至贡噶。复越山梁二道。即策布丹地方。哈国兴、海兰察、带兵五千。在贡噶一带。迁延未进。据称、大雪之后。难以仰攻。因令官兵修筑木栅。而石被雪冻。复难掘取。现飞檄严催。令其迅速攻剿。谕军机大臣等、由贡噶前进。即策布丹地方。为直捣美诺捷径。觅间袭取。利在速攻。哈国兴等、当冬寒水冻之时。欲待晴霁雪消。原属非理。即所云石冻难于掘取。何以贼番用石筑碉。取携甚便。但策布丹一路。从前温福等、亦称其路险箐深。今复加以雪冻。更非急切可以著力。若明知其难进。而促官兵冒险直前。转恐无益有损。如必待至雪消。则此际相距春融。为时尚远。以五千有用之兵。置之无用之地。实为非计。著丰昇额、亲往该处察勘。果系一时难以进攻。即当留兵数百。交李煦等、于贡噶一带、严防后路。其余官兵。均彻回路顶宗。即令哈国兴、海兰察、带领进剿。若兵尚可进。而哈国兴等、有退缩之意。亦即据实参奏　　

○丙戌。谕军机大臣等、由哈萨克投来之达瓦、解送到京时。饬军机大臣讯问。据供、去岁渥巴锡到来时。有往额济勒贸易之崆喀尔八名。渥巴锡分带前来。沿途脱逃一名。投往阿布赉。阿布赉给与盘费马匹。并告云、我与尔汗、原同骨肉。因在两处居住。音信不通。今渥巴锡等、已归大皇帝。无有阻我之人。嗣后互相送信通好等语。又据达瓦供、阿布赉将抢掠土尔扈特情节。遣人通知俄罗斯等语。著传谕舒赫德等、密询渥巴锡等、查出原带来之崆喀尔七名。挑取一二明白人送京。再阿布赉、原有意见好于俄罗斯。遣人致书等事。势所必有。但此达瓦、十岁即随阿布赉居住。恐阿布赉特遣伊来探信。亦未可定。今将阿布赉此等情由。俱已问出。阿布赉知之。必妄生疑猜。于事大有关系。达瓦已赏赉遣回。到时、令与伊兄库布特同住。密饬总管硕通、留心防范。毋令兔脱为不可令与阿布赉通信　　

○丁亥。上诣畅春园、问皇太后安　　

○幸圆明园　　

○谕军机大臣等、明年分路进剿金川。领队需人。著将桂林派往南路。富兴派往西路。交与温福、阿桂、令其领队行走。著传谕伊犁将军舒赫德等、即令由伊犁、甘肃、驰驿往川。并于现驻伊犁之厄鲁特官兵内、拣选二十人。照例赏戴翎顶。并支给银两。令桂林、富兴、分路带往　　

○旌表守正捐躯之山东堂邑县民张朝栋妻张氏　　

○戊子。谕曰、文绶奏、现在军需经费。请再拨银三百万两。以备接济。著照所请。即交部酌拨。分起解往　　

○又谕、据文绶奏、邻水县训导李绾、揭报署邻水县知县杨金兰、于办理夫粮。令绅士收支、里下帮贴等款。又代办邻水县事县丞蔡倬立、亦有短发夫马价值、科派津贴之事。经知府江权、前往查审。该县办理军需。虽有通融津贴。非尽交公所。其余全属子虚。并究出该训导平日干与军需。借端射利。因士民列款欲控。因而架词耸听。先发制人。其挟妓饮酒、送扁索钱、及嘱托公事之处。已据该训导自认不讳。请将李绾革职。杨金兰等、解任质审等语。李绾著革职。杨金兰、蔡倬立、俱著解任。交该督与案内有名犯证。一并严审定拟具奏　　

○又谕、据文绶奏、陕省委员张学敏等、解送川省正骡二千匹。余骡四十匹。详加挑验。均属膘壮结实等语。此次陕省委员张学敏等、解送驮骡。甚属妥速。著交部照例议叙　　

○又谕、由知县记名人员。如即升用知府。未免过优。嗣后由知县记名者。遇有简放知府时。应以所遗之同知、知州、通判、员缺补用。仍行记名。候二三年后。再行补放知府。其本日补授丽江府吴大勋、所出之知州员缺。仍将记名单进呈简放　　

○谕军机大臣等、川省进兵。其始不过派用本省兵练。为数无多。直至上年十一二月内。黔陕各兵。始陆续到营。现在军营各省兵丁。计有三万八千余名。而五月前到营者。数止一万七千以内。其余二万一千余名。均于六月后到营。川省绿营兵、及土兵、土练等、虽有三万余名。亦系先后调发。并非用兵之初。即一时并集。况乾隆十三年。金川军需。通计动支不及千万。今所拨已至一千四百万两。文绶身为总督。于军储出入。必当核实清厘。不容听其稍有浮冒。现交户部查对上届金川兵数、与军需之案。及此次兵数应支各项。据实核奏。著传谕文绶、将军营上年需用若干。本年六月以前。需用若干。及现在兵数添足后。每月实用若干。逐一详查。分晰具奏　　

○旌表守正捐躯之山东长清县民郑文德媳邢氏　　

○己丑。谕、国史馆进呈新纂明珠列传。内所列郭琇纠参各款。胪采不全。于核实纪载之义未合。明珠在康熙年间。身为大学士。柄用有年。乃竟不克自终。渐至植党营私。市恩通赂。势焰熏灼。物议沸腾。皇祖叠申诫谕。期得以恩礼保全。而明珠不知省改。致为郭琇参奏。复念其于平定三藩时。曾有赞理军务微劳。不即暴示罪状。然亦立予罢斥。并未尝废法姑容。后虽量为录用。仅授内大臣之职。距其身殁二十余年。不复再加委任。此实皇祖恩威并用。权衡纤毫不爽。迥非三代以后所可几及。而确核明珠罪案。祇在徇利太深。结交太广。不能恪守官箴。要不至如明代之严嵩、温体仁辈、窃弄威福。竟敢阴排异已。潜害忠良。举朝侧目。而莫可谁何也。即如明珠、以现任阁臣。而郭琇即以露章胪款抨击甚力。使明珠果能如明季诸奸之箝制言路。则郭琇矢口之间。早已祸不旋踵。即或深谋修隙。亦必多方狙伺。假手挤排。乃郭琇因此一疏。遂以鲠直受知。不及二年。即由佥都御史、洊擢都御史。不闻明珠之党。有能为之抑沮者。虽其间亦曾因事论黜。而我皇祖鉴其政绩风力。由闲废中、擢为湖广总督。后因红苗抢夺。隐匿不报。削籍归里。其罪实由自致。亦非明珠之党。藉事以为报复。今郭琇列传具在。可考而知也。至于明珠生平。是非功过。原不相掩。我皇祖慎持予夺之柄。至公至明。因物付物。恭绎圣谕。仁至义尽。一一适如其人之所自取。即此可以窥见万一。兹馆臣裒辑明珠事迹。因检阁库。未获郭琇劾章。似由当日留中不下。遂据馆中所存郭琇疏稿刊本、撮载大凡。但其间删削过多。恐传之既久。或疑修史者有意曲为隐讳。于据事直书之旨无当也。因命于明珠传中。全列郭琇参本。俾天下后世。得喻此事本末。共知我国家立纲陈纪。朝宁肃清。从无有宵小佥壬。如前代之得以怙权干政。而我皇祖圣明英断。刑赏持平。实为执两用中之极则。朕禀承祖训。凡一切用人行政。无不本此意为折衷。用是剖悉原委。宣谕中外。仍命录载传后。使定论昭然。永以示传信而垂法戒焉　　

○又谕曰、舒赫德奏称、瑚图礼未谙事体。且已年迈等语。瑚图礼著赴伊犁。交舒赫德酌派管队。所遗员缺。著存泰前赴库尔喀喇乌苏办事　　

○庚寅。上诣畅春园、问皇太后安　　

○还宫　　

○谕曰、护军统领永德无嗣。曾与伊弟吉林乌拉协领德保议定。以德保之子乌勒登额、为嗣。著富椿即询问德保、将伊子乌勒登额、遣赴京师。与永德为嗣　　

○谕军机大臣等、阿桂奏、巴朗索、原系赏给绰斯甲布地方。其头人复情愿归还。自当听从其便。至其地为金川自取。与从噶克无关。似可毋庸顾计。而阿桂摺称、从噶克倘稍有干涉。恐致心生疑贰。亦属详慎之意。著舒常、及李天佑等、传谕绰斯甲布土司。以此地照旧归还。自为顺理。其中或有境壤相错。俟平定两金川后。彻底清厘。如巴朗索与从噶克有涉。原可于攻得金川地内、酌量地界人户、与巴郎索相仿者。另行赏给。但须奋力从征。或较此所得尚多。亦未可定。又各土司出力攻地。将来量功行赏事宜。业经一体传谕。从噶克现在西路随营。若言及此事。即著董天弼等、照此宣谕。俾鼓其自为之心。益坚其奉公之念。温福等、亦不可不知此意。再前据阿桂奏、章谷以北东山梁后。即小金川汗牛一带地方。汗牛以外。又属何处。阅全图所载。汗牛相近地面。南为明正。东为木坪。此二处土司。最为恭顺。其境内若有路可通。分兵夹击。得手尤易。是否可行。著阿桂据实覆奏。其另摺所奏、音吉图、汪腾龙等、进攻甲尔垄坝。已攻得正地水碉木栅。似亦可望得力。如此两路进兵。索诺木断无不彻兵自卫之理。僧格宗一路。贼势必孤。乘间犁巢。自可克期集事　　

○又谕曰、董天弼督兵进攻大板昭。正值军行紧要之时。粮运尤为急务。前据鄂宝奏、曾头沟一路军粮。源源接济。何以董天弼甫经进兵。遂至粮石不敷支给。况此处八月以来。已将道路开修。自不应尚有迟滞。著传谕鄂宝、严饬员弁。迅速赶运。仍亲往督催。务令官兵足资支食。倘有不继。惟鄂宝是问。并谕董天弼、当与在事侍卫章京等、督率兵练。驾驭土司。克期攻取大板昭贼寨。以慰廑念　　

○参赞大臣署四川提督阿桂奏、明亮进攻真登梅列。贼番踞守四峰。碉卡排列。而最北一碉之下。有山脚一道。贼番筑有二碉。从僧格宗一带、运送口粮。必经由其下。绕至后面。方可前进。十月十二日。明亮派兵往攻。贼弃碉窜走。旋将二碉占据。复令官兵向下连筑卡座。以断贼番来路。得旨、此举乃断其后路。最要策也。　　

○旌表守正捐躯之狭西华阴县屈喇嘛儿聘妻杜氏　　

○辛卯。上诣奉先殿。寿皇殿、行礼　　

