<!-- { "loadSidebar": true } -->
○辛丑。上步诣社稷坛祈雨。御制社稷坛祷雨祝文曰、臣闻人事失于下。天变应于上。兹亢旸之示警。洵赞化之无能。言念昨年。秋霖缺而冬雪乏。逮至今岁。春望霈而夏未沾。历四时之久矣。嗟三农其如何。常雩步祷弗蒙矜。不敢再三之渎。群祀亲藩徒致吁。益增宵旰之忧。敬念右坛。为祈报之所。载稽祭义。司土谷之精。蠲吉虔斋。摅忱躬恳。为民请命。愿代万姓之灾。责已惟诚。奚啻六事之舛。重举答阴之典。冀施甘雨之滂。云作雷随。毋俾箕伯侵轶。牺成粢洁。尚敷帝里庥和。殷伫神歆。立沛祥＜雨澍＞。　　

○诣畅春园、问皇太后安。　　

○幸圆明园。　　

○壬寅。孝恭仁皇后忌辰。遣官祭景陵。　　

○谕军机大臣等、据吴达善等奏、甘省河东河西各属。春夏以来。均未得有透雨。夏收恐致歉薄。现在率属祈祷。并豫为筹画部署等语。甘省积歉之后。全望夏禾有秋。今复雨泽不继。农田已有旱象。尤深忧切。前经降旨。令该抚等虔诚祈祷。并将刑狱清理。以格天庥。此时亦惟有遵照前旨。尽心办理。并留心访觅谙习祈雨诸色人等。设法祈祷。凡有应行筹办者。豫为部署。倘一得透雨。即将夏田及早翻犁。亟为改种晚秋。以收地利。总在该督抚等董率各属。留意民瘼。实力善为经理。则修省祈祷之法。莫逾于是。至清理刑狱。亦当斟酌得宜。倘不肖匪徒。乘此骫法作奸。则又当从严究治。若一概宽释。转非所以感召嘉祥而仰冀膏泽也。著将此传谕杨应琚、吴达善、总以镇静体恤。并行不悖为要。勉之。　　

○又谕、前因甘省米价昂贵。曾经降旨。令于陕省附近州县。酌拨运甘。而以川省之米。留济陕省。嗣据钟音奏到、以西、同、等府。尚有现粮八九十万石。民食有备。毋庸动拨川米。且水陆运价。亦更不赀。而护督明德。又以凉、兰、一带。尚不缺乏。且有采买陕粮二十万石。正在起运。毋庸再令陕省拨协。奏请暂缓办理。自属酌量情形。因时筹画。今据吴达善奏称、兰平、等属。复有旱象。应豫为筹备。约计本省仓粮。仅可拨动二十万石。倘需赈恤借粜。殊觉不敷。又不得不拨及陕粮。请拨米麦各十万石。解交泾州接运等语。甘肃连年承办军需。粮价未免昂贵。且上年被灾之后。今夏又复少雨。民食攸关。不可不急为筹画。著传谕该督抚等、即于陕省西、同、等属内。如数拨运。并令开泰将川省附近各州县现在米谷。仍照前旨由水路拨运、至陕省之略阳交收。分运各属。以备储积。从前钟音之奏。原因陕米本不缺乏。而运价又觉多费。今陕省米价亦不甚平。必须有备无患。且当需米之际。朕为百姓。即多费运价。亦不惜也。至陕省现今亦旱。而拨米麦往甘省以济他人。恐愚民不知而怨。应于川米未到之前。将接运川米之处。明白宣示。俾民间皆知有川米到陕。庶本地市侩。不致居奇。而闾阎民心。亦皆安怗。方为妥协。如钟音可保拨米接济甘省。而陕省尚属有备。亦不致米贵民怨。则不藉川省运米亦可。著传谕杨应琚、开泰、吴达善、钟音、一面互商速办。一面奏闻。寻奏、甘省河东各属。夏收失望。甫种秋禾。丰歉难必。如需接济。即拨陕粮二十万石。亦不敷拯恤之用。若从他省拨运。需费更繁。缓难济急。臣等悉心筹酌。值此岁歉之余。无须定用米麦。即杂粮亦可备用。查河东赈粮。每石折银一两三钱。河西折银一两四钱。倘遇应行抚恤之处。请即照数折给。如并杂粮购买维艰。再以陕粮散给。较之另筹拨运。所省实多。得旨、如所议行。　　

○又谕、据叶观国奏考试情形一摺。内称昭通府童生李芃、李璋、暗地换卷。易门武童杨会川。弥封姓名不符。新兴州童生陈上奇。覆试文理不符。饬各该提调审覆。或称并无说合银钱。或称村童无知冒犯。或系钞写窗稿。并无枪雇之弊。照例发落等语。看此情节。该府等所办。未免故为开脱。学政考试所至。该府与有提调之责。一切弊窦。理应协同稽察。方为实心整顿。乃既经该学政查出发审。并不据实根究。转以宽纵了事。姑息养奸。莫此为甚。学臣呼应不灵。诸弊何由肃清。且枪倩之弊。京师尚且有之。何况滇南远省。著将叶观国原摺钞寄该督等。令其详细查明。将知府黄修忠、陈镳、李承邺、据实参处。　　

○又谕、据吴进义奏、上年督臣购备马四千匹。现在军务将竣。似无急需。陕甘营马抽调以来。应有缺额未补。请以二千匹、由边路解赴榆林。二千匹、由内地解送西安等语。所奏甚是。此项马匹。与其额外分营饲秣。孰若酌量分拨陕甘。以补缺额。或有需用。亦可就近调遣。二省原有马乾可以支给。何必留于直隶。致多糜费。现在甘霖未溥。粮价尚昂。以此节省之屯豆。减价平粜。亦可兼资民食。著传谕方观承、通融筹画。妥协办理。　　

○癸卯。谕军机大臣等、据塔永宁奏、晋省各属。尚未得有透雨。夏田恐致薄收。将来六七月间。应须豫筹转运。接济民食。南路蒲、解、綘、三属。及泽州一府。均与陕、豫、二省接界。可通挽运。现在密筹咨商采拨等语。晋省因天时亢旸。雨泽不继。因思邻省转运协济。固属先事绸缪、挹彼注此之策。但陕省今岁春收。亦未为丰盛。且现有拨补甘省粮石。恐不能再为顾及他省。豫省此时亦间有少雨之处。未审现在情形若何。著胡宝瑔详细酌量。就收成稍丰之州县。不必定以米麦。即一切荍豆杂粮。皆可以资民食。无拘多寡。各就水陆之便。运至蒲、泽、等处。令晋省委员接收。拨补仓贮。以备赈粜之需。殊为有益。若虑本省米粮未能充裕。则于明岁起运漕粮内。照数截留。以补额贮。此亦通盘筹运之一法也。可传谕胡宝瑔、并塔永宁。令其彼此商酌办理奏闻。寻据胡宝瑔奏覆、豫省常漕。贮谷尚多。竟可拨运晋省。无庸裁漕。亦不须凑用杂粮。蒲、解、濒河。向由陕州兑运。其运赴陆路。即由豫省地方官雇送。此次仍照旧办理。即于陕州附近各属拨谷碾米。泽州与怀庆接壤。现在河北缺雨。仓谷断难动拨。应统于陕州就近碾谷。令晋省委员至陕州接收。听晋省酌量拨补。并不必拘以成数。得旨嘉奖。　　

○礼部议覆、安徽学政刘墉奏称、捐纳贡监。与生员不同。责成教官约束。不足以收实效。请饬州县官、于户婚田土案内。随时稽查。举报优劣。应如所请。从之。　　

○旌表守正捐躯之湖南安化县民周宗望妻贺氏。　　

○甲辰。上诣畅春园、问皇太后安。　　

○还宫。　　

○谕军机大臣等、据刘纶、熊学鹏、奏称。昌平马口池地方。生有蝻孽。当即驰赴查勘。督率搜捕等语。恐一时尚未能竣事。刘统勋现在出差。刘纶著即回京。已派御前侍卫安泰前往。会同熊学鹏。悉力扑捕。　　

○定边右副将军富德等奏、臣等于四月十六日。兵至和阗之哈塔里。副都统瑚尔起等。遣伊斯迈勒等来迎。臣等加以抚慰。问各城生计及耕种事宜。据称、各城虽为贼久困。尚有隐藏米谷。大兵到时。口粮似可接济。其驰递事件。自阿克苏之扎木至和阗。前设台站五处。今沿途察看。戈壁甚多。酌展为六台。派健锐营前锋达兰泰等六人。以委署笔帖式管理。所有兵丁口粮。各于阿克苏、和阗、就近支领。俟会兵叶尔羌后。或留或彻。另奏办理。谕军机大臣等、富德等兵近和阗。询据回人等、传闻贼众复来。迄今未见。现已耕种安生等语。逆贼等计穷力蹙。岂肯复来。不过据守叶尔羌。大兵一至。或且惊惶逃遁。将来惟堵截最要。兆惠、富德、合兵进剿。断不至如库车城之难克。必奋勇攻击。严密防范。务使渠魁就缚。于今岁成功。方为妥协。其悉心计议具奏。　　

○是日起。上以夏至祭地于方泽。斋戒三日。　　

○乙巳。谕、现在天时亢旸。雨泽未霈。朕于北郊行礼时。著照九年十二年之例。不乘辇。不设卤簿。由景运门前往致祭。　　

○谕军机大臣等、西宁奏、南新关乾隆二十四年分。不敷正额银八千余两。据称是年竹木过关稀少所致。已批该部核议矣。各关耗羡。时盈时绌。尚属情理所有。若正额则厘定有年。不自今日始也。设使数年之间。果应如此日就日少。则自康熙雍正年间以来。又何以皆得按额徵收耶。即如现在河道经行之地。自宋已然。一切刷溜情形。今昔本无异致。而工员善为缘饰。动云一经开汕。辄行淤垫果尔、则前此数百年日渐湮积。岂至今尚有旧迹可以复睹者。揆之事理。正复相类。看来瑞保病久。西宁接代之际。其中不无司榷吏胥家人、藉词肥槖情节。不可不彻底清厘。著传谕庄有恭、令其详悉稽核。务将该关因何将正额顿少确情。据实查明具奏。　　

○陕甘总督杨应琚奏、甘省河东被旱州县甚多。倘夏至前雨不沾足。急宜豫筹抚恤。查平凉、庆阳、所属。仓贮无多。万一成灾。断不敷用。先经布政使蒋炳、议于拨运陕粮二十万石内。除拨给武威、皋兰、等县外。留贮平凉一万石。华亭五千石。固原三万石。盐茶厅二万石。而泾州、镇原、隆德、未议拨给。应于运贮皋兰粮内。截留泾州一万石。镇原五千石。隆德五千石。以备缓急。至庆阳附近州县。无粮可拨。拨在陕省近处州县仓内筹办。查上年被灾之皋兰、金县、狄道、河州等处。奉谕展赈三月。皆系本折兼支。如给一月本色。即需粮十九万七千余石。挽运维艰。拟照河东河西折给银两。按月分散。俾户民自买杂粮糊口。留本色备支。得旨、如所议行。余有旨谕。谕军机大臣等、据杨应琚奏、豫筹平、庆、两府属被旱州县粮石。暨续赈全支折色留粮备用缘由。已于摺内批谕矣。杨应琚现在将到肃州。而哈密粮饷军务事宜。办理已有就绪。吴达善可不必同驻肃州。即回至兰州。将甘省一切地方事务。面同藩臬等悉心妥办。有应行知会杨应琚者。彼此咨商调度。尤为近便。著一并传谕该督等知之。　　

○丙午。谕军机大臣等、据扎隆阿奏称、车布登扎布等。于五月十六日。自布延图起程。将卡外多木达都沙扎海等处。安设台站。严饬该管办理。于十九日遵旨回乌里雅苏台等语。前派扎隆阿随车布登扎布进兵。续据成衮扎布奏留办事。著传谕成衮扎布、仍派扎隆阿、或莽古赉、领兵巡查台站。搜捕玛哈沁。并传谕车布登扎布。近据定长奏、主事富奎报称、玛纳斯山、有藏匿之绰罗斯台吉乌勒木济。著一体查办。以靖地方。　　

○丁未。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○以御史宗室石麟、署理正白旗满洲副都统。　　

