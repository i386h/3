<!-- { "loadSidebar": true } -->
○谕、本日据伊龄阿奏、窦光鼐在平阳城隍庙。多备刑具。传集该县书吏。追究原任知县黄梅款迹。生监平民人等。一概命坐。千百成群。纷纷嘈杂。及由平阳回省。携带多人。坐船由溪河昼夜行走。以致水手落河淹毙。抵省时。称黄梅款迹。不是丁忧演戏。乃另有呈控之案。哓哓执辩。并有不欲做官、不要性命之言、等语。此事之始。朕因窦光鼐为该省学政。适该省有亏空之案。因令就所见闻陈奏。此朕明目达聪。兼听并观之意耳。即使所言不实。亦祇系风闻入奏。断不以此遽加之罪也。今伊所称黄梅丁忧演戏等款。皆节外生枝。况业经阿桂等、审系窦光鼐误听虚诬。朕亦并未加之谴责。窦光鼐当知感激朕恩。安静供职。仍现届宾兴大典多士在省城守候录科。伊竟亲赴平阳。咆哮生事而置目前录科之事于不办。是以将伊革职。此窦光鼐自贻伊戚。其罪并不在乎言事不实也。兹复据伊龄阿奏、窦光鼐回省时。携带丁忧典史。及生监等多人。以为质证。且言不欲做官。不要性命等语。看来窦光鼐竟系病疯。是以举动颠狂若此。伊于黄梅丁忧演戏一节。始则误听人言。欲以忤逆不孝之事。污人名节。今赴平阳访查此事属虚。复言黄梅任内。另有别项款迹。以实其说。如此乖张瞀乱。不但有乖大臣之体。且恐煽惑人心。致启生监平民人等。讦告官长。效尤滋事之风。不可不严行惩儆。仅予革职。不足蔽辜。窦光鼐著拏交刑部治罪。　　

○谕军机大臣等、据刘峨奏。接据大名元城二县禀报、拏获匪犯徐克展之母徐李氏、据供有广平郝润成、去说。徐克展、同段文经、往山东单县通天寺集村吕栋家藏匿等语。匪犯等既藏在单县吕栋家。无难跟踪缉获。前已有旨。令明兴速往单县。监提刘洪究问。此时自已驰抵该处。因何尚未奏到。著传谕该抚、迅速亲往集村吕栋家。将要犯徐克展、段文经、及吕栋、一并严拏务获。并会首刘洪、各讯取确供速奏。再广平郝润成、往来通信。亦属此案要犯。此人曾否就获。何以刘峨摺内。并未据奏及。至大名、元城、两县。查拏要犯家属。究出潜逃纵迹。看来竟属能事。前已有旨。将伊二人从宽留任。刘峨到彼。当督令尽拏余党。以赎前愆。其二人中。谁为办事出。亦著奏明。至该犯等借焚香念咒邪教为由。煽惑乡愚。竟敢纠众杀官。劫囚抢库。其党与自必众多。该督等务彼此咨会。设法搜缉。严究夥党。将逸犯尽数拏获正法。毋使一名漏网。再刘二洪一犯。前据刘峨奏、业经在逃。本日据留京王大臣奏、审讯分给果昇阿家为奴之刘永庆、据供伊兄二洪、已经早故。想是遮饰之词。著刘峨、明兴、查明该犯是否病故属实。一并迅速覆奏。　　

○又谕、本日据江兰奏片内称。兰阳十四堡挑水坝头。溜势坐湾。渐已刷深。时有蛰陷。当即赶镶稳实等语。看来黄河水势长发。各工多有蛰陷之处。何以从前并未据兰第锡等奏过。现在节逾白露。河流顺轨。前已降旨。将该督等交部议叙。并将在工各员。一并查明。照例议叙矣。嗣后该督等、益当慎重修防。俾堤工永资稳固。至本年秋收分数。前已于摺内批示。令毕沅等。即行奏报。何日来尚未据奏到。著传谕毕沅等、即将本年通省秋成。约有几分及江兰所奏兰阳十四堡工程。是否坚实稳固之处。据实覆奏。以慰廑念。丙申。上御卷阿胜境。赐扈从王公大臣、蒙古王公台吉等食。至己亥皆如之。　　

○谕军机机大臣等、据福崧奏、晋省路当孔道。差务较繁。额设所夫。遇有不敷。即须随时添雇。以资应付。所有平乐等八州县节年以来。共长支过工食银一万零七十五两。请分为两股。在于滥行出借、及历任不行清理之各员名下。分赔一股。勒限一年完缴等语。此项银两。自系历任巡抚。不能及早清厘。以致滥支流抵况臬司有专管驿站之责。若第于各州县名下追赔。而巡抚臬司转得置身局外。未为允协。著将前面银两。分为十成。在于历任不行清理之巡抚名下。分赔三成。臬司分赔二成。其余五成。即著落各员名下分赔。仍勒限一年完缴。以清库项。　　

○又谕、据窦瑸奏、粤东惠州等府、早稻收成。通计八分有余。又据孙士毅奏、七月以前雨水未能沾足。民间望泽甚殷。现在斋洁祈祷等语。是粤东省城。目下正在祈雨。而该总兵尚称雨水调匀。未免意存文饰。但该总兵或因驻劄惠州。距省稍远。祗就该处情形。查报具奏。致与督臣所奏不同。尚属情理所有。惟窦瑸前于弁兵租卖火器火药与盗犯谭华瑞一案。漫无觉察。咎实难辞。已加恩降补开化镇总兵。当益加奋勉。整饬营伍。自赎前愆。若因降补总兵。更复因循玩愒。则是自取重戾。恐不能再邀宽宥也。　　

○丁酉。谕、据毓奇奏、浙江金衢所帮旗丁胡公安船、湖南头帮旗丁熊之都船二只。于迎溜上闸时。缘溜势汹涌。挣断头缆。抢救不及。登时倾覆。在船漕米。冲淌无存。共淹毙男女大小五名。所有应赔船只。请官为给造。其淌失米石。情愿同该粮道照数赔补等语。此次漕船上闸。实因黄运同时并涨溜势汹涌。以致倾覆。非长河行走、挽驾不慎者可比。所有应赔船只。著准其给料成造。冲淌米石。著加恩免其赔补。其淹毙人口。殊堪悯恻。著于例赏外。加倍赏恤。　　

○谕军机大臣等、据阿桂等会奏、查勘漫口水势情形。分别先后酌筹堵筑。并将收蓄事宜。豫行筹定一摺。诸凡皆妥。如所议行。已于摺内批示矣。阿桂现已起程来京。李世杰、李奉翰等、即应遵照议定章程。督率工员。分投赶办。按日计工。务期于九月内。将各漫口一律堵筑完竣。毋致旷日持久。所需工料银八十余万两。亦已照所请。饬部拨给。至前摺称、先行堵筑司家庄漫口。于对岸顾家庄滩上。抽挑引河。引溜北趋等语。此处引河工成后。能否引溜。并著该督等于挑完开放时。即行速奏。至阿桂等另摺奏称、黄运两河。卑矮堤工。应行加培高厚。及临湖浪掣石工。应行修补完整。约估需银三十四万余两一摺。修筑堤岸。原所以为河滨民生。永资捍卫。岂可惜费。但期实工实料。庶几帑不虚糜。该督等务勉力为之。毋使工员稍滋浮冒。又谕、据毕沅奏、续获伊阳县拒捕害官案内。在场助势之奸民秦兰等三名。供称、要犯秦国栋等、现逃往陕西雒南、湖北郧西、等语。前因秦国栋逃逸后。已降旨湖北、陕西、各督抚。上紧缉拏。今已阅半月。何尚未据该督等奏报等拏获。本日虽据永保奏、派委臬司王昶、前往查拏。亦祇系空言。并未弋获。今豫省讯出该犯逃至雒南、郧西等处。雒南、系商州所属。郧西、系郧阳府所属均与豫省毗连。著再传谕李侍尧。李封、选派员弁。分投前往。永保、再饬知王昶严密躧缉。务期迅速就获。毋任再行远扬。致稽显戮。　　

○又谕、据刘峨奏、于二十二日驰抵大名。据革职副将舒通额、差弁前赴肥乡。会同该县王步瀛、拏获素与段文经、徐克展等、来往人犯十名。又续获人犯五名。连前获七名。共已获二十二名。审讯大概情形。并搜获许三家所藏字纸咒语进呈一摺。该犯等邪教余孽。借焚香念咒为由。竟敢编造逆词。煽惑乡愚。公然纠众杀官。抢劫监库。看来竟有谋为不轨情事。实属罪大恶极。不可不彻底根究。翦灭根株。此时自又续获几名。为首之段文经、徐克展等、曾否就获。著传谕刘峨、即将已获各犯。审明正法后。余犯交与该道龙舜琴、上紧缉捕务获。即可起身前赴行在。毋庸在彼久住。转骇观听也。若尚不可离。即在彼严办。或竟往单县。同明兴速办。不必以遵旨来行在为急。至此案匪犯。籍隶大名元城者多。且为首之段文经、即系大名道衙门皂头。其往来纠约。必非一日。该道熊恩绂、夤夜被杀。固属猝不及防。而其在任时。不能先事访察。及早查拏。实有取死之道。再署副将舒通额、差弁跟缉。拏获匪犯多名。且贼匪滋事之夜。各贼听闻枪声。始行跑至西门。砍伤门军逃逸。被兵役追赶。枪伤数贼。是兵丁尚知奋勉捕贼。其被贼杀伤。由于众寡不敌。事起仓猝。非平日废弛怠玩者可比。著传谕刘峨、查明该署副将、于贼匪滋事时。如曾率兵擒捕。将来定罪时。即可稍为轻减。至该犯等纠众不法。据供欲救单县刘洪。况段文经在外歛银。托吕栋送入单县监内。转交刘洪。是该县监狱。竟毫无防范。匪犯得以肆行出入。已可概见。前经有旨。令明兴速往单县。监提刘洪究问。并查拏段文经、徐克展、吕栋等。此时自早已驰抵彼处。何尚未据该抚奏到。著传谕明兴、即将现获几犯。及讯问刘洪口供。迅速覆奏。此外未获要犯。著将刘峨奏到名单。钞寄阅看。各按姓名住址。令该抚躧缉务获。审明正法。毋使一名漏网。以净根株。又据刘峨奏到单内。未获逸犯张均德一犯。系肥乡县人。据称已赴河南汝阳县东西韩洞集村赵姓家藏匿等语。著传谕毕沅、迅速饬属严密查拏务获。审明取供具奏。　　

