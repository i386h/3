<!-- { "loadSidebar": true } -->
○谕军机大臣曰。福康安奏。查审谭达元呈控总商沈冀川勒派银两一摺。据称军需银两。已于四十三年全数归款。谭体元实无欠缴军需之项。从前承审各员。听信沈冀川等一面之词。辄将谭体元朦胧定罪。难辞偏听误断之咎。其中有无徇庇欺饰。现在严加究讯等语。此案前据谭体元在京控告。因系总督专政。是以特交尚安、李质頴、审办。自应秉公研讯。彻底根究。乃心存徇庇回护。朦胧问拟。非寻常听断不实可比。定案时自当将尚安、李质頴、交部严加议处。候朕另降谕旨。至福康安清字另摺所奏。公费一项。系采买贡物之用。由来已久。将来结案时。可以无须叙入等语。此事不应如此办理。商人等资藉官盐。营运滋息。获利甚厚。如果情殷报效。备物输忱。亦属分所应有。如两淮、长芦。河东等省。俱系该盐政等摺内声明。代为呈进。朕亦鉴其悃忱。屡加恩赉。原不应司盐务者。攘为己有。且致藉词勒派。今粤东事已破露。自不得因相沿年久。置之不问。所有此项公费银两。著传谕福康安等。查明始自何年。历任总督。有无染指分肥之处。据实具奏。即使无别项情弊。而并不奏明。派敛商人银两。采买物料。以为已物呈进。即其罪也。应于定案声明。交部治罪。尚安、李质頴、俱经署理督篆。任内有无此等情事。亦著一并查奏。毋得含糊了事。将此由六百里加紧传谕福康安。永德。仍将查审情形。迅速定案奏闻。　　

○又谕。据福康安奏称、查审监生谭达元所控一案。请将商人所出公费银两。永行停止。似无庸于摺内琐琐声明等语。所奏非是。此事若不明白晓示。转似广东历任督臣。密进贡物。朕亦为之徇庇矣。是以谕令归案办理。此事巴延三纵无肥己等情。已将商人之物。作为己物入贡。自不便仍留总督之任。已降旨令巴延三来京候旨。所遗员缺。著舒常调补。并令速赴新任矣。广东盐务之弊。皆自二十四年设立商头所致。自系由李侍尧任内创始。该督等俱不无指称采买贡物。以图肥己。若不查办。何以示惩。著传谕福康安、将二十四年以来历任督臣。有无藉端肥己情事。确查奏闻。交部议罪。候朕酌量办理。至尚安、李质頴、承审此案时。姑容徇隐。咎亦难辞。岂可仅照部议。止令解任。著福康安传谕巴延三。尚安。李质頴。于案结时。除将欠项赔补外。仍令自行议罪。代为转奏。现虽剔除盐弊。然该处洋行中。亦必有弊。福康安起程之时。朕已有旨。理应一并查明。定拟章程。俾永绝弊窦。但此事非舒常所能独办。舒常现已驰驿前往。福康安或迎舒常前来。或在彼稍候数日。俟舒常到时。彻底查明洋行弊端。熟筹办理。定有章程。著舒常会同穆腾额。遵照妥协办理。再行前赴行在。将此传谕福康安、并令舒常知之。　　

○又谕。据李侍尧参奏、巴里坤总兵佛喜、于镇标中营千总善丰阿、坠马趺伤。既不照例给限。令其调治。继又以劄已截角。回护前错。实属冒昧。请旨将佛喜交部议处一摺。此奏甚公。已批交该部议奏矣。佛喜办理此案。冒昧迥护。自有应得处分。然其咎尚属因公。将来部议亦不至革职离任。该督摺内所称善丰阿伤已全愈。弓马如旧。应仍留千总原任。是善丰阿仍系佛喜所辖。彼此挟有嫌怨。易启衅端。殊多未便。著传谕李侍尧、即将千总善丰阿、调回口内补用。将此侍谕该督、并兵部堂官知之。　　

○大学士会同礼部议覆、福建道御史李翮奏、申定殿试规条。一、士子不得豫行撰拟策联。分送请托。策冒不拘字数。至数行后泛写套语颂扬者。不准滥厕前茅。臣等查此系旧例。但恐行之日久。复开侥幸之端。应请申明乾隆四年所奉圣谕。严切饬禁。一、试卷请自第一名起、至二甲末。通行进呈。臣等查历来办理。俱于传胪后。另派大臣覆行察看。近科每有将二甲卷。奏明移置三甲末者。是二三甲试卷。原听钦派大臣察看。所奏应毋庸议。一、殿试策草本。官为办理。即将策内款式。开具首页。钤用印信。与正卷一同给发。如查有用坊间草本者。以夹带论。交卷时。将草本另行弥封。俟发榜后、交察看标识大臣查核。应如所奏。一、策题请于文华殿刊刻。臣等查向例阅卷大臣、于殿试前一日。恭领题目。即缮写连夜刊刻。文华殿两廊。势难容匠役人等。所奏似不可行。至称士子内由中书。及誊录中式者。每在诰敕房。国史馆等处。住宿探听。应交该管官于殿试前一日、除各处值宿官役外。倘有在内。私自逗留者。察出交部治罪。得旨。依议。其内阁刊刻题纸时。著添派护军统领一员。带领护军校等。在彼稽查。著为令。　　

○礼部题、朝鲜国王李算。遣使表贺万寿、冬至、元旦、三大节。及进岁贡方物。赏赉筵宴如例。　　

○琉球国中山王尚穆。遣使表贡方物。赏赉筵宴如例。　　

○以江南提督保宁。为成都将军。　　

○以山东登州镇总兵柯藩、兖州镇总兵马如麟、对调。　　

○是日、驻跸德州行宫。　　

○是月、两江总督萨载奏、遵旨、饬禁盐＜矢见＞。查武职缉私。分所当为。现已议给养廉。其离汛遥远。及专员巡缉之处。仍酌给盘费。臣于遴委时。严行饬禁。毋许丝毫需索。但恐日久玩生。请嗣后责成该管上司。每年出具并无需索切实印结。并饬各官互相纠察。报闻。　　

○调任成都将军特成额、四川总督李世杰奏、东科尔呼图克图。遣回本处住持。管束番民。臣等派都司张维伴送。并令传集四土百户番众。暨紧邻竹窝春科等土司。剀切宣谕。据该四土百户等、佥称实在感激。竹窝春科等土司。亦称实在欢幸。断不敢稍有侵凌。其原派长官司阿克温布、据称情愿仍回西宁。臣等已咨西宁大臣。妥为管束。得旨嘉奖。　　

○粤海关监督穆腾额奏、现查商欠税项。酌议勒具限状。饬令照限清完。海疆榷政。责任重大。惟有恪守章程。尽心办理。得旨、好。勉为之。亦不必欲速见长。久而勿懈可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十七


大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年甲辰。二月。丁巳朔祭先师孔子。遣大学士三宝行礼。　　

○谕军机大臣等、昨在德州境内。有叩阍之直隶广宗县民人李知止。直至轿前。非仅如在道旁喊叫者可比。虽经审讯。以不干已事之洼地。妄思兴修河道工程。希图牟利。尚无别故。但其情节可恶。若仅照冲突仪仗例定拟。尚不足以蔽辜。著传谕刘峨。将该犯从重治罪。定拟具奏。　　

○四库全书馆总裁质郡王永瑢等奏、遵旨恭办江浙三分四库全书。前经挑选书手一千名。每月写书四千本。又奏定分校之翰林中书等五十七员。每月校书一千一百余本。计须八年始竣。臣等公酌、此三分书。原为嘉惠士子。拟即于生监中募添校对。每一人、三年内校书五千余本。得二十一人。足敷办理。告竣后。仰恳赏给举人。准其会试。其潦草错误者。照七品官罚俸例。缴充本馆公用。再校对后。拟即发交各该省。陆续照式装潢。从之。　　

○以江南寿春镇总兵任承恩。为江南提督。调河南南阳镇总兵郭元凯、为寿春镇总兵。以湖南沅州协副将黄秉淳、为南阳镇总兵。　　

○是日、驻跸曲陆店行宫。　　

○戊午。祭大社、大稷、遣果郡王永瑹恭代行礼。　　

○谕、据镶黄旗汉军都统参奏。三元佐领下已革步甲唐立仁逃逸。该参佐领、遗漏未曾查报。又三元佐领下病故之马甲唐通。原与伊子福海、同移居安定门外。请将失察之参佐领等官。交部查议。领催以下人等、处分革退等语。已革步甲唐立仁逃逸之处。遗漏未报。失察之参佐领等。交部分别查议外。其马甲唐通、与伊子福海、同居城外一事。因德保未曾详悉朕四十六年所降谕旨。故含糊参奏耳。若旗人果有借端在前三门外。优唱匪类地方居住。花费银钱。任意流荡。或移居秽污之地。恋娼妄为者。查出理宜严加治罪。若因城外房租价贱。久已安居者。朕施恩不究。已于四十六年七月降旨、通逾知之矣。已故马甲唐通、与伊子福海、同居安定门外并未生事。德保等含糊参奏。与朕所降恩旨不符。将此通谕八旗满洲、蒙古、汉军、俱各遵朕所降恩旨办理。不必似德保等纷纷从事。至旗人内若有在前三门外居住。混行生事者。该都统等不可稍存隐匿。必严行查出参奏。从重治罪。　　

○谕军机大臣等、刑部奏、满斗殴死家人郑荣。并将其有夫之女收用为妾。请将满斗革职审讯一摺。满斗殴毙家人。奸占其女。自应先行革职。照从前舒宁祖尚德之案。按例定拟。但满斗殴踢郑荣致死。系上年五月之事。郑荣之妻刘氏。彼时何以不行首告。即云被家主管束严紧。不能出外呈控。上年五月。满斗随围热河。至八月始回。此三月中。郑刘氏何以无隙可乘。而此次控告。转系满斗在家之时。殊不可解。虽满斗罪之出入。不系于此。而此等情节。亦系此案关键。不可不详加质讯。以成信谳。至郑荣之死。业经检验伤痕明确。且众供如一。自无疑义。原不能任其狡赖。满斗应得之罪。著阿桂等遵照前旨办理。勿稍回护。将此传谕知之。　　

○两江总督萨载奏。江宁省城、及上下江各府州属。均于正月初十、十一日。得雪二三寸、至八九寸不等。十九日。江宁续得雪六寸。并据苏州、松江、扬州、淮安、凤阳、各府报称十八、十九等日。得雪二、三、四、五寸不等。惟下江徐州府、海州、上江颍州、尚未报到。批、于农功有碍否。桃源一带得雨。缘何未奏。又奏、江西省各府属禀。十二月二十三、二十四、正月初九、初十等日。得雪五六寸、至尺余不等。报闻。　　

○是日。驻跸李刘庄行宫。　　

