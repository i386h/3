<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。冬。十月。己酉朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○颁乾隆三十五年时宪书　　

○谕、今日召见广东按察使富松、奏对全以汉语。深染汉人气习。伊系富达里之子。久任道员。一味养尊处优自耽安逸。不复知有满洲旧风。岂可令其仍居外任。富松著留京候旨另用广东按察使员缺。著阿扬阿调补李本著调补四川按察使。其福建按察使员缺。著张镇补授　　

○谕军机大臣等、杨廷璋奏、查审肃宁县武生孔圣宗、具控刘乔龄减租夺佃一案。业经讯出原任肃宁令王汝木、管门家人张福元、有串通夤缘贿嘱减租各情节。请旨将王汝木革职解审等语。王汝木、著革职。该员籍隶山东诸城县。前已告病回籍。著富明安即速遴委妥员前往该处。将王汝木、及伊家人张福元、严行押解。迅赴直隶。交杨廷璋质审。沿途务须小心管押。隔别递送。毋任同行串供。捏词诡卸。将此传谕知之　　

○又谕曰、杨廷璋奏、查讯肃宁县武生孔圣宗、控刘乔龄等减租夺佃一案。请将告病回籍之前任肃宁令王汝木、革职咨提究审等语。王汝木、著革职审拟。已有旨令富明安、将王汝木、及伊家人张福元解赴直隶。一并质审。其会同勘办之章京和尔景阿、亦岂得诿为不知。现交军机大臣传讯。俟询明并案查审。至此案九月初五日传谕该督查讯。何以不即亲提究讯。直俟回省后经两司等审详。始行核奏。办理殊属迟延。已于摺内批示。并将此传谕知之　　

○又谕曰、富明安奏、修理霸闸要工一摺。据称、于本年五月二十二日具题。旋于五月二十六日奉到新例。工程数在一千两以上。令先行奏明。再行造册题估等语。金口、黑风、二闸。该抚既称系要工。坍损当修。自应及时赶办。且该抚甫经具题。即奉有工部奏准先行奏闻之例。尤应上紧查奏。以期迅速竣工。何必更待原题覆到再办。乃以五月内接准部咨。迟逾四阅月之久。始行入告。殊不可解。此项闸工。若果属紧要。刻不容羁。岂容旷日因循。耽误公务。今以此时具奏之案。勘估兴工。尚需时日。如此泄泄从事。又岂承办要工之道。富明安身任巡抚。于此等事件。任意稽延。则平日之玩忽阘冗。已可概见。著传谕富明安、将应修坝闸各工。即速督饬上紧据实估办。并将因何迟滞缘由。具摺覆奏。若因此传谕。意存文过。转将应办要工。捏词支饰。则是自取罪戾。断难逃朕洞鉴也。寻奏、臣于具题后。奉到新例。意谓前经请旨。宜候部覆。是以未行另奏。嗣又查阅海疆。于九月方回。故至迟误。现在坝闸工程。已督饬各员上紧估办。得旨。诸事如此。何以胜任　　

○庚戌。上御乾清门听政　　

○谕、前以东三省人员。不识汉字。难以办理绿营事务。谕令兵部查奏。遇绿营员缺。停其补放。至伊等子孙。生长在京者。原与旧满洲无异。自应分别拣用。此次彻回人员。著引见后候旨。并交八旗都统等、查明在京已历两代者。嗣后仍准其选补绿营。但不可因有此旨。于骑射清语。皆不学习。致染汉人习气　　

○又谕曰、苏尔德、著往喀什噶尔。更换秦璜来京。富松著以按察使衔、赴和阗办事　　

○谕军机大臣等、据彰宝奏、查钞革职呈贡县知县杨家驹任所赀财。仅现银三百余两。钱七串余文等语。该犯办理军需。科派民钱三百八十余串。银一万八千余两之多。且领餧马匹。既不发价。需用夫役。又复短给工钱。是其贪婪肥橐。所歛银钱。一时岂能花用。即摺内所称查封之外。尚有借给保山县知县徐名道银二千两。为数亦属有限。必系该犯被控离任时。自知干犯重法。豫为隐匿寄顿。以致所存无几。著传谕彰宝、即提杨家驹严行确讯。该犯所歛银钱如何使用。因何仅存此数。或另有隐匿寄顿情弊。务令据实供明。毋任丝毫掩饰。仍将讯问情由。即速覆奏。寻奏、查讯杨家驹、因公科派等情属实。其赀财别无寄顿。即遵旨先行正法。教谕沈锠。帮同科歛入己。拟绞监候。该管各上司分别参处。得旨、该部覆议具奏　　

○辛亥。谕、据弘晀等奏称、西陵隆恩殿内。供奉佛像、并悬挂珠旛。被太监周进超窃去。现在讯究等语。陵寝重地。特派贝勒贝子公总管大臣等驻守。自应敬谨稽察。何至被窃。此非寻常疎忽可比。弘晀、永泰、均著革职。该管太监等、著一并拏解来京。交内务府大臣严审治罪。并谕各陵贝勒贝子公总管等、嗣后务须小心看守。不得专诿之太监等。致有疎失　　

○谕军机大臣等、今年安徽、湖广、江西、等省。各有被水州县。西成未免歉薄。其江苏、浙江、二省。又因雨水连绵。低田间被淹浸。福建、山东、广西、亦有山水陡发。一隅偏灾。陕、甘、一带。夏间得雨稍迟。并雨雹之处。节次皆经降旨。分别赈恤缓徵。并谕酌借耔粮。毋令黎民稍致失所。各该督抚、自当仰体朕心。实力妥办。但恐被灾略重处所。明岁二三月间、青黄不接之时。民食或有拮据。著传谕各该督抚、将所属被灾各州县。明春是否尚须加赈。或再借耔种牛具之处。详悉查勘。据实迅速覆奏。候朕酌量加恩　　

○又谕。据崔应阶奏、现在严缉黄教案内要犯朱天麟、多方设法。遍加察访。尚无踪迹等语。朱天麟、助逆主谋。罪大恶极。务宜加紧捕获。即正典刑。但此等匪犯。行踪诡秘。窜伏靡常。闽粤地界毗连。而台郡尤多广东民人杂处。该犯见黄教伏诛之后。或竟窜入广东。潜踪遁匿。均未可定。著传谕李侍尧、迅速遴委能事员弁。于闽粤邻接地境。严密躧缉。毋任漏网迁延。现已批谕崔应阶、令其差人访。缉并著一面即将该犯年貌籍贯开明。星飞咨粤。会同密速根寻。毋得稍有疎懈。将此并传谕崔应阶知之　　

○又谕、据曹秀先奏、浙江余杭县南湖。久经于塞占垦民田以致山水发时。杭、嘉、湖、诸郡。易被淹浸。请敕地方官查勘疏浚。永杜水患一摺。所奏甚为近理。余杭南湖。既承天目山之水。以资杭、嘉、湖、三府灌溉之利。所关甚重。自当令其潴洩得宜。俾无淤垫。乃因久未开浚。致令无识乡民。因葑淤占垦。专利病邻。止顾一隅有限之熟腴。而阻三郡无穷之美利。于理既未平允。即以升科而论。岁徵不过一百七十余两。而一经山水骤涨。节宣无地。遂使杭、嘉、湖、府属洼下之区。多被淹浸。势必分别蠲缓赈恤。所费何啻什倍尤属得不偿失。其间轻重权衡。较然可见。著传谕永德、即亲往履勘。悉心筹画。如果湖田梗遏水道。即当设法挑浚宽深。使下游各府。永藉灌输利赖。并查明上南湖旧有之田。乡民于何时侵占。因何报垦升科。详悉清厘。妥协办理。若该处形势。不尽如曹秀先所言。或上湖之田。艺辟已久。无碍水源。则又不必尽弃民恒产。惟应将下湖通身浚挖。并量设堰闸。使得容蓄来源。疏通泉脉。于水利农田。两不相妨。方为妥善。永德务须实力承办。毋得稍涉粉饰。及为迁就调停之计。即将实在情形。据实奏闻。如或草率了事。将来或尚有滋害之处。惟于永德是问。所有曹秀先摺、并著钞寄阅看。寻奏、南湖开自汉熹平间。旧有上下两湖。上南湖地势本高。前明淤涨成田。势难浚复。下南湖承余杭上游之水。西南一带。有开垦升科田亩。占据湖身。应行清厘。至苕溪诸水。本不与南湖合。无关杭、嘉、湖、三府水利。惟湖东设有滚坝。坝内皂荚塘。关系余杭民田。应加培补。请照绍兴修筑南塘例。按亩出钱。官收民办。得旨。如所议行　　

○命户部右侍郎索琳、兼管钦天监事务　　

○缓徵江苏上元、江宁、句容、溧水、高淳、江浦、六合、长洲、元和、吴县、吴江、震泽、常熟、昭文、昆山、新阳、太湖、娄县、青浦、武进、阳湖、无阳、金匮、江阴、宜兴、荆溪、靖江、丹徒、丹阳、金坛、溧阳、山阳、阜宁、清河、宋东、盐城、高邮、泰州、东台、江都、仪徵、兴化、萧县、邳州、太仓、镇洋、海州、沭阳、泰兴等、四十九州县厅。苏州、太仓、镇海、镇海、镇江、淮安、大河、扬州、仪徵等、八卫。八年水灾民屯额赋。并旧欠漕粮　　

○壬子。上御懋勤殿。勾到奉天、陕西、情实罪犯。停决奉天斩犯三人。绞犯十五人。陕西斩犯四人。余七十二人、予勾　　

○谕、户部奏、主事五诚、笔帖式雅郎阿、因解送云南饷银失鞘革职。前经奏请留部行走。俟四年无过。再请奏补。今准吏部咨称、饷鞘已获。准将该员等照例开复一摺。此例殊未允协。解员中途失鞘。实难辞典守之咎。革职分所应得。虽盗犯已经全获。并非该员在彼协缉。亦止当定以年限。准其留任自效。即地方官戴罪勒缉者。获犯虽当开复。而其懈疎于前。岂无应得处分。至解员既已懈疎于前。一经地方官获盗。转得因人攘功。于失事处分。全无干碍。其将何以示儆。吏部原定此例。尚未免从前官官相护积习。著交该部。将此例另行明晰妥议具奏。其五诚等二员。即著照新例行。寻议、疎失饷鞘革职解员。遇地方官获贼后。京员、令在原衙门行走。外任、令赴原省效力。均不准食俸。四年无过。再行开复。至失事地方官。革职留任。于一年限内贼犯全获。改为降一级留任。三年无过。方准开复。从之　　

○又谕、据傅恒等奏称。达兴阿、在军营不能得力。请彻回本旗调用等语。达兴阿、身任总兵。不知奋勉。殊为不堪。著革去总兵。令在护军校上行走　　

○又谕、据良卿奏、审讯革职威宁州知州刘标、亏缺铜本脚价银四万八千三百九十余两外。约计少铅七百余万斤。核缺工本脚价银十余万两。所有专管铅务之粮驿道永泰、亲临知府马元烈、请革职究审。并恳简派大臣来黔会审等语。永泰、马元烈、均著革职。派内阁学士富察善、驰驿前往。会同该抚一并详查严审究拟具奏。良卿在任四载。属员承办铜铅。亏缺如此之多。漫无觉察。所司何事。著交部严加议处。刘标欠项。若不能完。即著良卿等三人分赔　　

