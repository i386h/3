<!-- { "loadSidebar": true } -->
○命翰林院侍库翁方纲。提督广东学政　　

○辛酉。谕、前辑周易述义。诗义折中。春秋直解。告成。于从来传注离合异同之处。参稽是正。允宜津逮士林。而校刊讫工。未经颁发。著将此三书。每省各颁一部。依式锓版流传。俾直省士子。咸资诵习。其原本即庋藏学宫。以示嘉惠广厉至意。该衙门即遵谕行　　

○谕军机大臣等、滇省铜厂事务。向系巡抚专管。刘藻经理有年。一切留心董率。今虽升任总督。而常钧现在甫经调任。所有厂务。仍著刘藻会同该抚。悉心督办。将此传谕知之　　

○又谕、前据杨应琚奏、兰州、巩昌、甘州、平凉、凉州、各府所属州、县、地方。五月以后。得雨未能遍透。时将小暑。需雨甚殷等语。嗣后奏到。六月中旬以前。兰州等府。南有缺雨之处。距今又将一月。各该处曾否续得沾沛。此数府属。夏禾收成若何。并能否赶补晚秋各种。及现在农田情形。是否成灾。深为廑念。著传谕杨应琚。速即确查据实覆奏　　

○又谕曰、阿思哈奏。豫省各属。自六月中下二旬。得雨数次。在田早秋。及先种晚秋。滋长茂盛。惟河南、怀庆、二府所属内。闲有得雨较少之处等语。看来该省自六月以来。虽经得雨数次。其中尚未一律沾渥。现在晚种待泽甚殷。所奏雨少地方。七月初旬内外。曾否续得透雨。加紧补种。并此时农田实在情形若何。是否实有成灾之地。著传谕阿思哈。即速查明据实覆奏。以慰廑念　　

○壬戌。上诣畅春园、问皇太后安　　

○谕、据舍图肯等奏称、驻防塔尔巴哈台领催沙津之子固济。闲散巴彦图。披甲娘娘保之家奴岳尔岱、逃回被获。请交盛京刑部从重治罪等语。前舍图肯奏、驻防塔尔巴哈台内闲散萨木布扎什。逃走。朕以伊等虽系闲散。特令骨肉完聚。一体给与盘费马匹遣往。理宜守分。乃于半途逃遁。情殊可恶。已降旨命将萨木布扎什拏获时。即行正法示众。今固济等脱逃。与萨木布扎什无异。著交舍图肯等、将固济、巴彦图、岳尔岱、在彼处正法。并著军机大臣。行文领队官员。通行晓谕众兵丁知之　　

○谕军机大臣等、方观承题到报明事一本。贴黄内竟有年号字样误写之处。此岂寻常笔画舛讹可比。此本若照例票议批发。于观瞻甚为未协。现经大学士等、将副本贴黄移贴进呈。该督题奏事件。于全本即未经逐细检阅。若贴黄片幅。何竟漫不留意。致令错谬若此。于心何以自安。著传谕严饬该督。令其知所深警　　

○甲子。谕曰、常钧奏、黄梅、广济、武昌、黄冈、蕲水、蕲州等处。因江水涨溢。民田庐舍。不无漫浸。其黄梅、广济、二县。情形较重等语。该处一带。因大雨时行。江水暴长。居民田庐。猝被水淹。朕心深为轸念。著该督抚速行勘明被灾各属。灾重之处。所有乏食民人。势难缓待者。即随查随贿。抚恤一月口粮。其被灾稍轻者。酌量借给口粮耔种。俾得赶种秋禾。以资接济。俟勘明被灾分数。再行分别办理。该督抚等、其实心督率。经理赈恤。毋任吏胥从中侵渔滋弊。俾贪民均沾实惠。该部遵谕速行　　

○又谕、从前保举堪胜知府人员丁忧后。军机处于该员姓名之旁。黏贴黄签。而吏部即将记名之处注销。办理殊未画一。嗣后应照军机处之例。仍予记名。至此等人员。由知县一经升用同知知州者。于应用知府时。即不复声明提奏。又与军机处互异。朕念伊等原因堪胜知府保奏。以知县去知府阶级悬殊。故令其右之迁稍进。若以既晋一阶。而于府缺转不予列名。是拘例。不知朕用人之本意也。但若未几遇缺。又行迭擢。则又未免过优。嗣后凡因保举已用同知知州之员。俟期满五年。遇有奏请知府之处。仍当列名。军机处与吏部。俱一体遵照办理　　

○又谕、现在户部堂官。多系随围出差。已降旨、令托恩多暂署尚书事务。其侍郎内。办事亦觉人少。蔡鸿业、著暂行兼署户部侍郎事务。俟英廉、钱汝诚、勘地回京。即无庸兼署　　

○伊犁将军明瑞等奏、现在伊犁挈眷官兵跟役。与商民杂处。必有词讼交涉事件。请于兵丁全到之后。设立理事同知一员。或从甘肃等处简缺裁调。或照各驻劄大臣所属管理粮饷官员。三年更换。其内地八旗蒙古律例等书。附请给发。以便查照遵行。得旨、军机大臣议奏。寻议、查各省驻防。旗民杂处之地。例设理事同知。或通判一员。承办审理词讼。今伊犁所驻满洲、蒙古、绿旗兵。及商民回人。尤为错杂。词讼案件必多。应如明瑞等所奏、设立理事同知一员。但地方新定。员缺紧要。必须明白敏练。熟习满洲、蒙古、言语之员。始可胜任。应请于各部院满洲、蒙古主事。及保送头等笔帖式内。拣选发往。三年称职。照苗疆例题调。所给俸廉。似应较内地从优。并添设吏役各事宜。均请交杨应琚。会同明瑞。酌核具奏。所请律例等书。亦由各该衙门查取给发。至将军衙门。似应照各省驻防之例。设立左右司分印房。管理粮饷仓库管官。并令明瑞酌议具奏。从之　　

○乙丑。中元节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕军机大臣等、扬桑阿等奏、因素勒坦沙、请将喀什噶尔果园一所。给还呢雅斯索丕妻子。随行文饬驳等语。所办尚是。但书词稍弱。素勒坦沙、贪鄙无耻。非严加斥责。不能杜其侥幸之心。著改撰书稿。交纳世通、令其晓示素勒坦沙、嗣后伊若妄有请求。务宜严行斥责。不可稍事姑息　　

○户部议准、漕运总督杨锡绂奏、请裁减拨兑粮船。一、湖北武昌左卫。拨入湖南三帮船四只。由武赴岳。道里既远。而以四船拨入全帮。丁孤情暌。日益拮据。每当佥选。难得殷富之丁。查湖南船、宽长与江西相等。而每船所装米。较江西尚少二百余石。应将此四船竟行裁汰。其米。即分洒湖南四十八船之内。运费等银。分给加装之船。于帮丁既不无少补。兼可节省修造等费。一、淮安三、大河前、二帮拨运苏属船五只。扬属船四只。查该二帮系长兑淮粮。水次皆在淮北。远派苏扬兑运。丁情不便。应将九船裁汰。所运米。即分洒同次帮船。每船不过多装三十余石。不致负重。穷丁既免远拨之苦。而加装之船。亦可多得银米。以资用费。均于运务丁情有益。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百十四


大清高宗法天隆运至诚先觉体元立极敷文奋武孝慈神圣纯皇帝实录卷之七百十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。七月。丙寅。上诣畅春园、问皇太后安　　

○谕曰、乔光烈奏、湖南湘阴、益阳巴陵、华容、武陵、龙阳、沅江澧州安乡岳州卫等处。因湖水漫溢。居民庐舍地亩。各有被淹等语。该处湘阴一带。地处滨湖。因湖水盈满。加以长江涨发。淹及居民田舍。朕心深为轸念。著该抚速行查勘。如有被水稍重之处。实在无力贫民。即行加意抚绥。俟勘明之后。再行分别具奏。该抚等、其督率属员。实心赈恤。毋使胥吏从中滋弊。俾贫民均沾实惠。该部遵谕速行　　

○谕军机大臣等、苏昌奏、归顺州盗犯杨亚道等、在安南夹地行劫。致死事主一摺。该犯等以内地民人。在夷境行劫。其罪自无可逭。但祇于内地按律治罪。而不就行劫处所正法。使夷众共晓。办理犹未允协。即如该督另摺所奏、夷匪劫掠民人。经该国缉解。已在交界地方正法。则此案民人在外滋事者。审明后。亦当知会该国。传集夷人。即于该处明正典刑。不惟国法得申。且使夷情折服。而地方凡遇有此等檄缉匪犯之案。该国知中朝执法公明。恩威并著。自不敢稍有观望稽延也。此案已传谕该部。俟题本到时。妥议完结。并将此详谕苏昌知之　　

○又谕、刑部议覆。云贵总督吴达善题参永昌府武进士曹国誉。藉差需索一案。在该犯自当治以应得之罪。但曹国誉以本籍土著。并非营员可任差遣之人。而该府率据自呈情愿投效。即令往催厂课。不独误用滋累。于体制亦属未协。嗣后凡各省附近夷人地方。即有应行遣员承办之事。亦当就所属员弁内。慎选干练明妥者。以重其事。不得率意滥行差委。致滋事端。著于各督抚奏事之便。传谕知之　　

○侍郎五吉等奏、臣等遵旨审讯逆犯阿布都喇伊木。通书霍罕谋叛情节。缘阿布都喇伊木。向系喀什噶尔伯克。自归附以来。因未授为阿奇木。心怀背叛。常与额尔德尼。致书通问。二十七年冬。令伊亲属摩罗郭帕和卓。致书额尔德尼。告以索取鄂斯游牧一事。并未用兵。将来遣使到日。不必远迎。并约为内应。同取喀什噶尔。询之郭帕和卓、及伊亲信家人哈勒默特、呢雅斯、萨木萨克等、各供无异。诘问阿布都喇伊木、亦据实供吐。臣等查阿布都喇伊木、本系逆贼霍集占等亲信之人。因大兵迫近。献城请降。乃心怀叵测。通信霍罕、谋为叛逆。若仅予斩决。不足蔽辜。应请将阿布都喇伊木。凌迟枭示。伊子阿布都瓜里、拟斩立决郭帕和卓、哈勒默特、虽未起意同谋。但听从寄书。情节可恶。均拟斩立决。呢雅斯、萨木萨克、知情不首应给与厄鲁特为奴至员外郎挖穆齐图、二等侍卫鼐库纳、奉差同往霍罕、于此等谋逆通信之人。失于防范觉察。伊勒图虽调往伊犁。但从前并未同永贵慎选干员。咎亦杂辞。俱应交部分别察议。谕军机大臣等、阿布都喇伊木、系逆贼霍集占党与。本应从坐。因其举城迎降。既免诛戮。复加恩授为伊什罕伯克。乃不知感戴。反交通外藩。希图叛逆。情节可恶。阿布都喇伊木、著即凌迟枭示。伊子俱著处斩。妻、女、及兄弟之妻、俱送京备赏。所有财产。查明入官。余依议。又谕曰、噶岱默特。首发逆谋。著加恩赏缎十端。纳世通、著交部议叙。拖穆齐图、失于防范。情尚可原。但与额尔德尼相见时。不能察其情形有异。及伊未曾出迎之处。并不告知驻劄大臣等。希图省事。甚属怯懦。著摘去所戴孔雀翎。仍交部严加议处。永贵等、著交部察议　　

