<!-- { "loadSidebar": true } -->
○谕、据毕沅奏、平利县拏获川省太平县抢夺轮奸之凶淫啯匪、艾隆即艾小二等、十一名。先行按律定拟一摺。已批交军机大臣、会同行在法司核拟速奏矣。川省啯匪。最为地方之害。此案聚集多人。持械拒捕。淫凶肆扰。实为不法已极。前据舒常、刘墉、李本、李国梁等、先后奏报。屡经传谕迅速查拏。毋令兔脱散逸。至此等匪徒。本起于川省之太平等县。文绶以本省总督、兼署提督。乃不及早饬属严行缉捕。致令窜往黔楚陕西等省。且其具奏、转较舒常等为迟。而匪犯百余人。所获亦未及其半。地方大吏。遇此等匪徒聚集之案。尚不实力查办。所司更属何事。文绶、著交部严加议处。其太平等县之防汛武职。并兼辖之总兵等官为谁。平日不行防范。致令成群结党。蔓延滋事。均属疎玩。著文绶查明参奏。至此案详核各省奏报。惟窜入陕西平利县之啯匪十六名。巳据毕沅拏获十一名。并另案拏获黄自礼等六犯。所办较为认真。至湖广仅止拏获一名。贵州亦止拏获七名。余犯已俱逃脱。督缉亦俱不力。并著传旨申饬。将此通谕知之。　　

○山东巡抚国泰奏、六月二十三四等日。连降大雨。兼东北暴风。各河归海之水。为潮水顶阻。以致汛溢。荷泽、汶上、邹县、峄县、济宁卫、章邱、邹平、长山、齐东、济阳、德平、临邑、新城、临清卫、惠民、滨州、乐陵、商河、利津、阳信、青城、海丰、沾化、寿光、乐安、高苑、博兴。昌邑、潍县、平度等州县卫。俱报被淹。臣与于易简、分头前往查办。如有成灾者。即行抚恤。得旨、览奏俱悉。若有成灾者。善为抚恤。毋致失所。讳灾之事。断不可为。慎之。恐汝不能不存讳饰之意也。　　

○旌表守正被戕河南祥符县民朱廷杰妻王氏。　　

○辛亥。谕、本日据吏部查奏、王亶望在甘肃藩司任内。通同折捐冒赈之首道府县各员。所有曾任兰州道之秦雄飞、熊启谟、俱著革职拏问。交与阿桂等严审。至三十九年甘省开捐监粮以来。即在王廷赞任内之首道府县。均属通同舞弊。自应一体严审。所有已经查出之前任兰州道陈庭学、现任兰州道图萨布、前任皋兰县知县郑陈善、杨德言、亦著革职拏问。交阿桂等并案严审。　　

○谕军机大臣等、热河自初九日以后连遇阴雨。势颇绵密。京师一带。想亦相同。何以今日未见奏报。朕心深为廑念。著传谕留京办事王大臣等。即将近日雨水情形若何。田禾有无妨碍之处。据实覆奏。寻奏、前月十六。至二十八日。天气晴朗。是夜至本月初二日、得雨二次。俱不甚大。现在天已大晴。田禾丰茂。其低田前经大雨者。尚可赶种荍麦。不致失收。报闻。　　

○又谕、向来川省啯匪。不过三五成群。在偏僻地方强讨生事。前督提黄廷桂、岳钟琪等、随时督饬查办。尽法惩治。从来未有似此聚集多人者。何以此时抢掠不法。辄至聚党百余人。窜逸各省。文绶久任川省总督。所司何事。著再传谕该督、务即严饬员弁。多派兵役。四处搜捕。务期尽绝根株。将来本案查办完结后、仍须督饬所属。随时留心访查。稍有萌蘖。即为尽法穷治。庶几戢暴安良。地方可以永靖。　　

○兵部议准、署两江总督萨载奏称、寿春镇兵额、不敷差遣。请于徽州营、裁守兵四十名。暨督、河、漕、抚、提、镇、各标协营内、共酌裁守兵一百六十名。添拨寿春镇七营、均匀派给。从之。　　

○壬子。谕、甘省收捐监粮一事。原因边陲地瘠民贫。应令仓储充裕。以备赈恤之用。是以复经允行。乃开例之始。即公然私收折色。甚至通省大小官员。联为一气。冒赈分肥。扶同捏结。积成弊薮。既经败露。自不得不彻底根究。现据阿桂等陆续查奏、历年积弊。俱已水落石出。是竟以朕惠养黎元之政。作为官吏肥槖之资。实属愍不畏法。为天理所不容。况办赈之事。有滥必致有遗。若官吏、多一分侵渔。即灾民少受一分实惠。朕之所以严行穷究者。正欲剔除官吏积弊。使百姓实受赈恤之益。并非因办赈有弊。转将赈恤之事。靳固不举也。前恐各督抚误会此意。或致有灾不办。曾经明降谕旨。宣示中外。但恐督抚等。仍未能仰体朕怀。且不肖之员。或以于己无可分肥。即于民视如膜外。其所关于民政者甚大。朕如伤在抱。偶遇各省偏灾。不惜多发帑金优恤。不使一夫失所。此天下臣民所共知共见者。各该督抚、务皆以爱民恤灾、使得均沾实惠为念。遇有地方水旱。即详晰查勘。据实具奏。加意赈恤。断不可因有甘省监粮之案。遂尔因噎废食。以致稍有讳饰。倘如此申诫再三。而督抚等仍有蹈此者。经朕察出。必重治其罪。将此再行通谕中外知之。　　

○谕军机大臣等、本日据萨载等奏、高堰堤工。前被风暴撞掣。保护平稳。并南关等坝未经开放一摺。览奏稍慰。已于摺内批示矣。其被风撞掣残缺各段落。虽均经搂护坚整。但目下正届秋汛。正宜实力防护。以资保障。前李奉翰摺内、有高堰砖石工堤顶过水、刷动堤身等语。此等被刷后面工段。最为吃紧。必须迅速督饬工员。备齐料物。上紧镶补。夯硪坚实。务俾一律照旧完整。方保无虞。其余被风浪冲激残缺各工段。并著一体督修。以资巩护。将此传谕萨载、李奉翰、知之。　　

○又谕、据富勒浑奏报、万锦滩于初二三日。长水一丈八尺。黑堽于初四五日。前后长水一丈二尺五寸。八堡迤东焦桥一带。漫水过堤。赶护不及。以致大堤被刷三十余丈。至初六日午时、水落四尺有余。滩面露出。始见圈堤、与八堡大坝。现饬属赶作裹头。保护大堤。自请交部严加议处等语。又据韩鑅奏到漫溢情形。将道厅营汛疎防各员。查明题参。并自请严加治罪等语。此次河水漫溢。虽属汹涌。但大溜仍走中路。圈堤大坝。已露出滩面。韩鑅、富勒浑、闻信后。即亲赴该处、督率抢护办理。尚属无过。所请严加议处及治罪之处。尚可宽免。惟现届秋汛。务须加意防护。赶紧办理。以期工程巩固。其漫水经过地方。有无损伤田禾。并著查明。照例抚恤。毋稍讳饰。将此谕令知之。仍将现在情形。迅速覆奏。　　

○又谕、前据兴兆等奏、六月十九日、荆州江水盛涨漫溢。灌入荆州府护城。现在督同地方官设法办理。并知会督抚一摺。已传谕舒常等、督率所属加意抚恤矣。乃本日舒常奏报、亲往该处查勘情形摺内。朕详晰披阅。仅据声明沔阳、安陆等处、被淹地亩情形。而于荆州府城、现在水势曾否消退。并东西北三门城墙、有无冲坍。城内驻防满兵。及府城人口、有无伤损。护城堤垸。冲塌究竟若何。并如何与兴兆会商勘办之处。均未详晰叙及。伊系满洲总督。乃于驻防满兵处所。全不留心查办。殊属不知轻重。舒常、著传旨申饬。仍令将荆州府城实在情形。查明据实汛速覆奏。毋再牵混迟延。寻奏、川江水溢。漫过荆州府沙市老堤。数日后涨水已涸。驻防兵丁。及府城人口。并无伤损。田亩亦无被淹。三门城脚吊桥浸损。暨各堤溃口。俱属无多。已与兴兆、商饬修筑。并留藩司梁敦书、在彼赶办。报闻。　　

○钦差大学士公阿桂、署理陕甘总督李侍尧奏、本月初五日。臣等带兵、直至华林寺墙边攻扑。贼抵死抗拒。午后。退窜寺屋、及围墙内藏匿。我兵用树枝等物焚烧寺基。酉刻。屋檐坍倒。打死焚毙之贼甚多。余俱窜至后墙、及两厢墙圈内、用枪石抵御。时已黑夜。暂将官兵彻回。初六日卯刻。我兵扑至寺后。缘墙而上。向下放枪掷石。毙贼几尽。有贼百余。从西边滚下直磡。我兵追至平坦处。并有在外豫备堵截官兵。一时奋勇。将贼重重围裹。擒杀净尽。无一名漏网。又奏、安定县逆犯马明心家属、并伏羌县为伊歛银之新教阿浑。与各犯家口。已派按察使福宁、前往查拏。解省审办。又奏、苏四十三、韩一提巴拉、二犯家属。业经正法。现在省城、暨河州循化等处逆犯妇女幼孩。应分别发遣。又奏、逆犯马明心、创教起衅。实系祸首罪魁。现已刨出尸身。应照苏四十三例。将首级传交各省回民地方悬示。谕军机大臣曰、此次剿捕逆回。虽因其死守抗拒。迟至三月有余。始行歼灭。然使贼于一月前冲突而逃。剿捕正自费力。今乃占聚华林山寺。俾官兵得以全数歼擒。竟无一名漏网。仰赖上天嘉祐。朕愉快之余。惟益深虔畏耳。至阿桂等、所称马明心家属徒弟。并伏羌县歛银之新教阿浑。与各逆党家属。已委按察使福宁、前往查办等语。所奏甚是。此等、从逆回民。露有形迹证据者。必须全行搜查。不可稍存将就了事之见。至省城及循化河州等处、监禁逆犯之妇女幼孩。人数甚多。著阿桂等查明。将应发烟瘴者。即行分别发遣。毋令久稽监狱。　　

○以鸿胪寺卿冯应榴、为江西布政使。　　

○癸丑。谕曰、据阿桂等奏。歼擒逆回余党净尽一摺。逆匪负嵎固守。官兵得以全数剿杀。竟无一名漏网。实堪称快。除海兰察等、已于阿桂等前次奏捷时。交部从优议叙外。所有此次打仗阵亡之司鞍果伦察、著加恩照蓝翎侍卫例、给与恤典。屯练土外委郎卡太、并照土千总例议恤。受伤之屯练巴图鲁土把总郎思甲、著加恩以土守备用。此外受伤各员弁、及阵亡被伤官兵。著阿桂等查明、照例优恤。至军机处司员户部员外郎舒濂、亦带有箭伤。著加恩赏戴花翎。其屡次打仗奋勇受伤之头等侍卫穆塔尔、前已赏给二品顶带。再加恩遇有四川管理降番之副将缺出、交该督酌量题补。　　

