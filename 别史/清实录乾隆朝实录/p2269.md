<!-- { "loadSidebar": true } -->
○甲申。定边右副将军尚书公丰昇额参赞大臣副都统舒常奏连日赶铸大炮施放甚为得力。忽于旁午时炸裂。今铸成食二十斤子大炮一位。与去冬所铸食十六斤子之炮接续轰击乘此士气奋扬。分道前进派侍卫富尔赛巴三泰等由达尔图大碉正面进攻侍卫彰霭、佛伦泰等由大碉之东西进攻侍卫乌尔图纳逊、提督马彪等带兵接应。十二日黎明一齐拥上。贼番见势甚急有由碉卡沟濠内逃出者俱被官兵击毙当令佛伦泰等带兵五六百名向西横进。作取径欲上之势贼番骤有二三百人从达尔图山梁前来。向西杭御复经击毙三十余人此次汉土弁兵间有伤亡。其三杂谷土兵尤为出力。又奏、现令舒常分兵潜往日旁会合音吉图等击其不备臣丰昇额仍设法攻取谕军机大臣等丰昇额等奏击碉杀贼情形甚属奋勉惜杀贼尚少。不能解恨。至所称大炮炸裂一节。前日阿桂军营亦然。此必赶铸太急所致炮固为军营急需然必如法成造方可经久若过于催趱。火候人工未到。虽取便一时不能适用。及至损裂另铸。转稽时日。各军营皆不可不知。至炮既炸裂。我放炮守炮之兵。自不能保无伤损。该二处炮裂时。曾否伤人。并著阿桂丰昇额等查明据实具奏。又另摺奏、拟令舒常带兵。前往日旁。击其不备。丰昇额仍由达尔图一带。设法进攻所筹甚好。丰昇额、舒常各宜努力制胜。伫听捷音　　

○乙酉孝昭仁皇后忌辰。遣官祭景陵　　

○谕曰、图桑阿奏、武职自副将以下、守备以上。请照文职丁忧等语。夫父母之丧。解任丁忧。原系人子各尽孝道。亦应视事之当然酌办。文职例应丁忧。亦有经该督抚奏请在任守制者。因伊等情愿。方如此办理。武职自参将以下。职分较微。得项无几。遇有丧事回籍。服满引见。未免徒劳往返。定例、各员本籍丁忧。与在任丁忧。均属一体。在任丁忧、即为不孝。回籍丁忧、即为孝乎。图桑阿系满洲臣仆。不守朴实旧习舞文沽名殊属不堪著严行训饬　　

○谕军机大臣等虎儿等供攻克昔岭碉座分路而下右手即可抵勒乌围中间只隔数寨并非险要。其左手可抵噶拉依中间虽有色尔里地方然在此架炮便可直打噶拉依。此路进兵最便等语是温福现在进攻之昔岭甚为扼要。易于得手未知近日情形若何。盼望捷音甚切但此一路、与贼境相通之处颇多。恐贼匪潜出。大有关系昨已传谕李煦德尔森保两处。加意防范。并谕令刘秉恬、带兵适中驻守与伊等妥筹调度。温福等亦当一体留意将此传谕知之　　

○兵部议覆户部侍郎蒋赐棨奏称、内外臣工章疏奉旨交议未定准驳。已见邸钞。恐乡愚无知纷纷传说易滋淆惑请俟议覆奏定后。由六科交提塘发钞。查条奏议准。例不知照六科。应令该承办衙门将原奏钞录盖印发交提塘刊布。仍令十日汇报臣部稽核。从之　　

○丙戌。上诣畅春园、问皇太后安　　

○吏部议覆、户部奏、据调任浙江巡抚熊学鹏疏称仁和县知县高模、承追茶商金台欠解银两。部议降二级督催。现著落历任抚、藩、摊赔。该员应请开复。查定例、承追各员。初参未完。降俸督催。完日始行开复以其功过相扺。至著落分赔、代赔完结。并非该员承追之功。与自行追完者、一例开复未免漫无区别。查文武员弁。承缉各案有限内被邻境拏获者。酌以降俸、罚俸、递减完结。此案高模承追情节。与承缉定例相同请酌定处分。以昭平允。应如所议。高模即照此例。按其应得处分。减等完结。并载入例册遵行从之　　

○署户部尚书永贵奏、查八旗恩监例监、只准考试中书笔帖式、及缮本贴写笔帖式、其咸安宫学、宗学觉罗学教习。向不与考。请嗣后如有通晓繙译之恩监例监一体送考。于学校似为有益。报闻　　

○命原任盛京户部侍郎瑭古泰、在内阁学士上行走　　

○丁亥。春分。朝日于东郊。遣多罗贝勒永福行礼　　

○军机大臣等会同刑部议奏、审讯三等侍卫舒宁收买姚昇十二岁幼女为妾。复契买姚昇夫妇为奴。嗣因姚昇欲行赎身。将姚昇及其妻赵氏责打身死。舒宁应照例发黑龙江当差。其家人王禄、苏勒滚布、石成等。听从酷打亦属不合应各鞭八十姚昇之幼女应行放出免追身价。得旨、舒宁身为职官。伊父兄又俱在外乃不知谨慎守分。辄任性妄行责打家人夫妇连毙二命。按例拟遣。实属罪由自取。难以稍为宽贷第念舒赫德系现在出力之人。舒宁著加恩、改发伊犁即交与舒赫德。令其严行管束。家人王禄、苏勒滚布、石成并不劝阻。任意轮流酷打致毙。情殊可恶。俱著发往黑龙江给索伦为奴。并著于舒宁名下追银一百两。给与姚成收领。余依议　　

○以詹事全魁充日讲起居注官　　

○戊子。上御勤政殿听政　　

○吏部奏准江西巡抚海成咨称、建昌府通判、推升云南路南州知州刘得宽、押运北上。不能依限给咨赴部应照例开缺另选等语。查押运漕粮。非不可改委接办。云南究系远省。诚恐易启规避。应请嗣后各省推升人员。如有承办事件。半年以上方可完竣者。该督抚于两月内、咨部开缺。俟该员事竣、送部引见。仍发推升原省。遇缺题补。以免规避。所有刘得宽一员。即照此办理。从之　　

○兵部议呼伦贝尔副都统职衔总管萨垒于披甲们多柰等私往俄罗斯地方被获。骁骑校白尔合等捏报之处。未能查出及奉咨查。又不据实呈报。应照溺职例革职。得旨萨垒本应革任。念其曾有军功著加恩以头等侍卫、革职留任。朕行围时。令其效力行走。　　

○以故喀尔喀扎萨克一等台吉车都布多尔济子巴图尔、袭职　　

○豁免云南沉溺铜一万六千五百斤　　

○豁免湖南沉溺漕米八百四十八石有奇　　

○封闭广东丰顺县双山岽银铅矿。从巡抚德保请也　　

○旌表守正捐躯之江苏东台县民姚彩如妻张氏。河南罗山县民胡镐妻韩氏　　

○己丑。上诣畅春园、问皇太后安　　

○还宫　　

○遣官祭贤良祠　　

○谕、据刘秉恬奏、宁远府知府盛英、叙永厅同知林俊、皆阿尔泰案内、代买物件、应行解任之员。查盛英、老成历练。熟谙夷情。现在委办宜喜军营、绰斯甲布一路军粮。均资料理。林俊、为人循谨。办事勤慎。自调赴西路军营。颇著勤劳。该员等一经罢任。呼应不灵。办事转多掣肘。可否仰恳天恩。于结案时、准其革职留任等语。属员听从上司代买物件。尚不得谓之大过。盛英、林俊、既系军营得力人员。正资其奋勉出力。伊二人所有阿尔泰案内应得处分。竟可毋庸置议。盛英、林俊、俱著仍留原任。在军营办事。以励后效　　

○又谕、据刘秉恬奏、将军温福、现在取道进攻昔岭。迅速移营。但道路初开。恐粮运稍有稽迟。即日驰赴木果木大营。由功噶尔拉一带地方。沿途查办。将道路设法开修。台站妥为安设并催趱在途米石。速赴军营接济等语。所办甚好。昨因温福业已进兵。谕令刘秉恬于军营适中之地带兵防驻。并令先往木果木及功噶尔拉两处察看情形。今尚未接奉前旨。一闻温福移营之信。即迅速前往。与朕所降谕旨适合可嘉之至。刘秉恬向在军机处行走有年久经历练。而又不肯稍存畏难之见。不辞劳瘁。动合机宜。深得大臣实心体国之道。实能副朕委任。深用嘉慰。似此勤劳军务。即与统兵督战无异。刘秉恬、著交部照军功议叙。以示优奖　　

○谕军机大臣等据巡漕御史郎图奏山东运河惟赖各泉渠通畅。以资浮送每年河臣饬派厅员查办。而御史巡查止能周历一遍泉源分隶州县甚多夏初一经雨水即多淤塞。不可无大员分头查察嗣后请再饬令各该管知府、于御史查勘之外。按所属州县泉源巡查一次。更为周密等语所奏自属应行之事著将此传谕徐绩令其先时饬属妥协经理。以裨济运。郎图摺并钞寄阅看。又谕番地二月多雪地气使然无足为异今已交三月节候日就暄和此后雪当渐少存者亦当渐次消融。自不致久有阻滞且温福等现在设法进攻贼番见雪大路险。料官兵难于轻进因而防范稍疎或可乘隙得手亦未可定转不必过于焦急。再赓音素回京面加询问据称每次进攻土练屯兵甚为出力具见伊等诚心效顺温福等、遇有此等实力奋勉之屯练人众各宜加以怜惜。常为奖励益坚其奉公勇往之忱至阿桂一路是否亦多大雪。官兵进取若何甚为廑念丰昇额一路分兵进剿。亦未知即能得利与否并著迅速具奏　　

○江宁将军嵩椿奏京口副都统一缺。地沿江海。训练稽查。最为紧要。请嗣后遇有陛见进京等事。令江宁副都统署理。以专责成。从之　　

○是月。直隶总督周元理奏、每岁圣驾巡幸热河。所有口内口外。一应桥船渡船。必须随时添造。查古北口外、头道二道潮河。为南天门潮河上游。向用荆囤、搭盖浮桥。未设桥船。三十六年。桥被水冲。荆囤不能抵御应于头道二道潮河。每处添设桥船三。又喀喇河屯厅所属之滦河。水甚汹涌。该处向设桥船十四。为搭盖御桥之用。其便桥一座。亦用荆囤。上年被水冲断。应添设对船四。其两岸水浅之处。仍用荆囤接搭。又密云县境内潮白二河。原设渡船各一。不敷应用。应各添大渡船一。小渡船二。报闻　　

○署江南提督寿春镇总兵陈杰奏谢。暂署提督恩。得旨览。莫自满。益竭力　　

大清高宗法天隆运至诚先觉体元立极敷文奋武孝慈神圣纯皇帝实录卷之九百二十七


大清高宗法天隆运至诚先觉体元立极敷文奋武孝慈神圣纯皇帝实录卷之九百二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

