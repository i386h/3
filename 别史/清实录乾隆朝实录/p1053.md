<!-- { "loadSidebar": true } -->
○谕军机大臣等、直隶总督方观承、召见时、面奏称江南徐州府萧县城门守兵、获有奸民伪托马朝柱揭帖。该督抚等、通行查拏。因并将逆书钞发。行至直隶。似非慎密办理之道。方观承所见甚是。该督抚、查拏逆犯。祗应开具该犯年貌籍贯。及所犯事由。移会邻省。至此等逆词。止可钞录进呈。其原稿或应封固。留对笔迹非承审官员。不当令见。结案时即行销毁并不当存留案牍。何得公然钞播。使无知愚民。钞录传看。转滋煽惑。是正堕奸民术中矣。著传谕尹继善等、不应如此办理。看来外省督抚办事。惟尚虚伪。习气未除。朕极力教诲。终不知改。实觉愤懑也。并于奏事之便。谕各省督抚知之。　　

○又谕曰、定长奏桂林盘获僧人解楚。审非吴方曙。驳诘至再。供实系吴晟相。从逆后马朝柱将晟改为承。并将廖文章、引进烧炭。逼胁入夥。自认从逆发米守门。与已正法之吴方文相好。已发遣之杨存信相识。其为逆党。实无疑义。已备录供词。解楚收审等语。该犯初供吴方曙之处。虽属冒认。但于马朝柱逆谋及山寨各情形。无不熟悉。当非凭空结撰者。著传谕永常秉公详悉研审。不得谓初供非实。即属子虚。稍存回护成见。其从前所奏逆党案内。并无吴晟相姓名。恐属遗漏。并谕永常知之。　　

○又谕曰、成衮扎布第五子德勒克多尔济、著出嗣吹济多尔济、承袭公爵。并办理公主额驸祭扫之事。仍管理佐领事务。　　

○旌表守正捐躯之安徽宿州民陈友德聘妻李氏。　　

○乙酉。直隶古北口提督布兰泰、遗疏闻得旨。布兰泰、历任封疆。宣力有年。今患病溘逝。深为轸恻。应得恤典。著察例具奏。　　

○谕军机大臣等、前因布兰泰、患病调理。提督事务、著马负书代办。今布兰泰、已经病故。所有直隶提督印务。不必另降谕旨。即著马负书署理。马负书现有服制。俟伊服阕之日。自行奏闻。可传谕马负书知之。　　

○是日起。上以孟冬享太庙。斋戒三日。　　

○丙戌。孝敬宪皇后忌辰。遣官祭泰陵。　　

○丁亥。上御养心殿。召读卷官入亲阅定进呈十卷甲第。　　

○是月、两江总督尹继善奏、臣奉旨令将施廷翰、解京质讯。即咨江抚鄂昌、委员由江西起解。臣仍派员护送。至施奕学、施奕度、陈谷、张三、刘士禄、彭祖立等、已于九月初隔别起解。得旨。览。朕意此事汝不来。终属疑案。可令庄有恭、署理总督印务。即行驰驿来京。同在京大臣、共审此事。方得水落石出也。　　

○又奏、江省传钞伪稿各案。臣悉心研鞫。惟施奕学一线。日期最早。现经讯明伪稿得自皂保。即遵旨将施奕学等、解京质审。得旨。此事总不可信矣。朕甚愧之。又批、此事颇不实。今经审明。令原问官、来京同审。此旨到、可令江宁原问官周承勃、钱度、朱奎扬等、并其余承审之员。即带卷案。驰驿来京。其江西承审各官、俟鄂容安到时。自有旨谕。且不必提起。密之。　　

○江苏巡抚庄有恭奏、淮、徐、海、三府州属、入夏以后蝗蝻发生。臣檄饬各州县。实力扑捕。秋成尚属丰稔。得旨。岂有近冬而始奏捕蝗事竣之理。非所以重民瘼也。戒之。　　

○江西巡抚鄂昌奏、臣闻浙省常山县民左双兴、拾有逆犯马朝柱遗书。系递送玉山县民朱捷三等、同谋叛逆。臣随令广饶道和其衷、访拏朱捷三等十七人。解省研究。并移咨浙抚、饬将原书、及左双兴、解江质讯。得旨。据实审理。莫复似伪稿。枉入无辜。以卸己责。　　

○闽浙总督喀尔吉善奏、臣年力就衰。负荷海疆重任。恐有贻误请准臣回京供职。得旨。汝为吾思一可任闽浙总督。而又非现任要地者。为代则可不然。实不得人且汝精力亦尚可支持。何必为此虚文。　　

○新授福建布政使德舒、奏请陛见。得旨。不必来京。一切据实尽心。莫偷安。莫逞才。终身服膺可也。　　

○新授福建按察使来谦呜具摺谢恩。得旨。汝非不能办事者。但莫模棱可也。　　

○署湖南巡抚范时绶奏。钱弊多由私销。请改轻钱文。使私销者无所得利。其弊自绝。再各省铜厂、采炼铜觔。除解局供铸外。余铜请听商民交易。庶铜多价贱。私销不禁自止。得旨。此事实无良策。且待缓图。　　

○山东巡抚鄂容安奏、东省各州县、先后得雨普遍。麦苗滋长。得旨。欣慰览之。今令汝往江西查办。阿桂到时。自有口谕。诸事莫负初心。认真任怨。以明疑案。略存成见。有所迁就。何以见朕耶。勉之。　　

○长芦盐政天津总兵吉庆奏、山东运同、原驻蒲台县。因介滨州乐陵之间。名滨乐分司。运判、原驻胶州。系莱州府所属。名胶莱分司。今运同、运判、皆移驻省城。虽春秋二季。各至所属巡查。终属鞭长不及。请令运同、仍驻蒲台运判、仍驻胶州。得旨。如所请行　　

○陕甘总督黄廷桂等奏、臣奉命回陕。沿途查看被灾之永寿乾州、武功、咸阳、咸宁长安醴泉、泾阳等州县。臣钟音由蒲城、大荔、渭南、临潼、等处。逐一履勘。虽秋成失望。幸八月内雨泽沾透。麦苗滋长。粮价日就减落。惟入冬以来。恐贫民糊口维艰。臣等将赈粜事宜。豫为筹办。得旨。览奏俱悉。赈恤之事。督率属员详妥为之。俾沾实惠。　　

○四川总督策楞、提督岳钟琪、等奏梭磨所属之吗尔密等处流番。经臣等招复该上司勒儿悟、回巢抚插。旋因苍旺、攻围卓克基、官寨甚急。并檄令梭磨、遣兵救援。该逆酋闻杂谷脑已失。退守巢穴。都司本进忠等、带领土兵。从后追击。贼番败回巴尔康。驻营拒守。臣等现抵卓克基。俟确探形势。即行进剿。报闻。　　

○又奏臣等侦探苍旺、巢穴、在山冈险隘之区。碉寨鳞接。而北路山顶一泉。系其取水之路。因分兵三路进剿。北遣游击李华等、攻克达凹山梁。直至山顶。绝其水道。南派副将额僧格等、攻取大小战碉七座。并招复番寨数处。中路令副将李中楷、带领先锋官兵。前驱夺卡。臣等率领大队。并力攻击。连日夺取碉卡二十余座。直逼贼巢。并令通事人等晓谕番众。有投诚者即从宽免。贼番相率乞降。苍旺势穷就缚现在牢固禁守。候旨献俘。得旨。欣慰览之苍旺不值献俘即于军前正法。以警番众可也卿等已有旨交部议叙。兹可将一切事宜。悉心妥议。务期番疆永享敉宁之福。以副朕绥靖之志。卿等其共勉之。　　

○两广总督阿里衮奏、臣奉旨查禁民间积钱。因饬各属先行晓谕有钱之家。随时出易。并委员妥协查办。得旨。此在办理得法。而又行之久远。方为有益。若不过奉行文书。则不但无益而且滋扰。深恐汝不能办此也。　　

○贵州威宁镇总兵官牛射方奏、威宁僻处黔边。西北界云南之昭通、镇雄。东北界四川之永宁、赤水。并所辖毕赤、水城、二营皆系崇山密箐。兼多铜铅诸厂。恐有匪徒窜处。现饬各营弁兵、加意搜查。并修补军装甲械等项。得旨是时时勉力为之　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二十三


大清高宗法天隆运至诚先觉体元立极敷文奋武孝慈神圣纯皇帝实录卷之四百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。冬。十月。戊子朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○上御太和殿传胪。赐一甲秦大士、范棫士、卢文弨、三人、进士及第。二甲钱载等七十人、进士出身三甲杜锜等、一百五十八人、同进士出身。　　

○颁乾隆十八年时宪书。　　

○顺天府行乡饮酒礼。　　

○谕、鄂容安著暂署江西巡抚。其山东巡抚事务。著原任甘肃巡抚杨应琚暂署。郎中阿桂、著暂署江西按察使。给事中范廷楷、著暂署抚州府知府。俱著往山东、随同鄂容安、前赴江西。鄂容安到日。鄂昌即带同丁廷让戚振鹭、驰驿来京。　　

○谕军机大臣等、凡升补官职、具摺谢恩者。藉以达其感激图报之意。乃礼之当然。然必本身受恩、及祖父为其子孙陈谢乃可。若子孙为祖父谢恩。则于理不顺。至伯叔兄弟。则更属旁及。近日如高恒之为其父谢恩。又为其兄谢恩。数日之中。接踵而至。朕日理万几。固不以批示为繁。而诸臣之习于虚文。甚非务实崇简之道也。至请安一事。本属臣子亲上之诚。而外省督抚等、亦俱习为故套。即如朕巡幸木兰。由起銮抵热河。以至进哨出哨。竟缮写数摺差人守候。按时投递。其实意安在耶。而陕抚钟音、至以差弁之豫先误投、不及于出哨时请安。又复具摺陈明。更觉琐屑矣。又如　　

○孝贤皇后奉安地宫。各省督抚提镇。职守封疆。岂有悉行来京恭送之理。其在近省。或原系内府旧人。具摺奏请。似尚出于本意。而远省督抚、以及提、镇、藩、臬、学政等。亦复纷纷陈奏。可见并非实心以为必应恭送。不过视为具文。以一奏了事耳。此等皆甚非所宜。可传谕各省督、抚、将军、提、镇等。惟宜一本至诚。其虚文陋习。悉行屏除为是。　　

○己丑。上御懋勤殿。勾到四川、广东、广西、情实罪犯。停决四川省斩犯一人。广东省斩犯一人。绞犯四人。余一百七十五人、予勾。　　

○谕军机大臣等前曾经降旨传谕各省督抚。凡陈奏内、有应行交部事件。不必将寄信谕旨叙入。今阅广东省秋审情实各犯招册内。海阳县聚众拆房一案。竟将寄信谕旨、一并叙入。殊属不合。嗣后各省题达事件。不得复行装叙寄谕之旨。著再通行传谕知之。　　

○庚寅。上诣畅春园、问皇太后安。　　

○幸圆明园。　　

