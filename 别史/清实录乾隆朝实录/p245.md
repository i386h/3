<!-- { "loadSidebar": true } -->
○癸丑。户部议覆、浙江巡抚卢焯疏称、浙省钱塘江两舋沙地。节年俱有坍废。今彻底清厘。所有减则升科、以及新涨升科、各地亩租银。逐一查明确数。请分别某地应升。某地应除。划定款项。切实办理等语。查从前仁和、钱塘、二县。所有应徵赤脚光丁银两。久为无著虚额。每当徵解之际。将隔属之山阴、海宁、两处沙地租银抵补。款项原属未清。应如所请豁除。其沙地之界山阴、界海宁者、各归所属。定址分办。以免牵混。至所称另立官租、尽收尽解之处。查地亩租银。既归各县经徵。若令尽收尽解。岁无定额。易致侵渔。应令照原定科则、按额实徵。除归还新升灶课银两外。余俱解司充饷。如有坍缺。照例开除。其新涨之沙。在山阴界者。归钱清场。在海宁界者。归许村场。再前项沙地。乾隆三年续有坍没地租。业经题准豁免。应令照数扣除。从之。　　

○甲寅。上御紫光阁、阅武举骑射。　　

○户部议覆云南巡抚张允随奏、滇省运铜至京。向于张家湾设局。请改设通州。由石路转运等语。查由通至京四十里。不若经由水路、竟设局大通桥。其船只、夫役、水脚、等项。应令直隶总督孙嘉淦、仓场侍郎塞尔赫等。详悉查奏。再行定议。得旨、依议速行。　　

○乙卯。上御紫光阁、阅武举步射。　　

○兵部疏请、议叙剿灭贵州定番州姑卢苗匪之头等军功、副将马似龙等三十三员。土官周钊等二员。知府甘士琇等三员。武举胡国臣等二名。二等军功。把总张士德等七员。土官得子民等八员。知县何遇隆一员。外委官钟一合等三员。功加官陈思礼等三员。外委官刘斌等七员。土千总杨武功一员。功加官张文一员。行营外委王芳等三十名。马步兵二千七百六十一名。土舍、土目、土里、土兵、一千二百三十七名。医、匠、通事、乡导、十二名。分别叙录赏赉。又受伤官兵二十一员名。土兵五名。病故兵五名。分别赏恤。得旨、张广泗、王无党、著军功加一级。余依议。　　

○丙辰。圣祖仁皇帝忌辰、遣官祭景陵。　　

○上诣寿皇殿行礼。　　

○理藩院奏、厄鲁特扎萨克郡王和硕额驸阿宝、已故之王爵。应以其六岁次子。罗卜藏多尔济承袭。惟查阿宝之爵。并非世袭罔替。应否降等袭封。得旨、此王爵。并非永远世袭。系特恩赏给者、伊次子罗卜藏多尔济、现年稚幼。著袭封贝勒。日后年长。如果报效出力。再封王爵。　　

○吏部议准江苏巡抚张渠疏称、新设海防道。专司松、太、二属塘务。现今宝山县境内。沿海增建石土塘堤。并接筑镇洋县土塘。请将该道衙署估建、驻劄宝山县。督办修防。应如所请。从之。　　

○工部会议原任河南巡抚尹会一奏、请于中牟县贾鲁河北岸、开新河一道。于口门处所、估建石闸一座。又于省城南门之乾河涯、开挑三千余丈。穿过护城堤。归入新河。一并归淮。为洩水之路。又将城内积水之区。挑浚新渠。注于东南水门而出。其间应添建水门一洞。俾城内积水畅流。以入护城河。由乾河而归新河。再于护城堤出水之处、估建石闸一座。因时启闭。俾宣有资。而又于议挑之贾鲁河。先行疏浚。使水有归宿。脉络贯通。请及时并行修举等语。应如所奏。但豫省水利、以及贾鲁河下游。全行入淮。有无关碍田庐之处。应令该抚。逐细勘明。会同河东江南总河、并咨江省督抚、暨钦差大臣、悉心妥酌。再议兴工。从之。　　

○予故青海扎萨克辅国公色布腾达什、祭如例。寻以其弟衮钦扎布承袭。　　

○铸给直隶永定河河营守备条记。　　

○丁巳。上诣皇太后宫问安。　　

○御紫光阁、阅武举技勇。　　

○户部议覆两广总督马尔泰疏称、粤闽南澳、孤悬海岛。米谷不敷兵民日食。向藉潮郡揭阳等县。买运接济。偶值海洋风阻愆期。经前督臣鄂弥达、请拨潮属仓谷、运往澳城。令新设南澳同知收贮。专管平粜买补事宜、遵行在案。今南澳总兵黄锡申、以镇标闽属之左营。旧贮谷五千八百五十七石。广属之右营。止贮谷二千石。多寡悬殊。请再拨一二千石。增入右营仓贮。旋查得同知仓内。现共有谷。一万五千余石。请酌拨二千石。交该右营添贮等语。查南澳民少于兵。仓储备缓急之需。自可通融动拨。应如所请。准其拨贮。年底由该镇。盘查结报。其改归同知管理之旧建澳仓三间。仍令拨营经管。毋庸添建。从之。　　

○戊午。上御太和殿传胪。赐中式武举一甲朱秋魁、哈国龙、罗英笏、三人。武进士及第。二甲刘德成等、十人。武进士出身。三甲钱夔元等、九十八人。同武进士出身。　　

○谕户部、捐监事例。改归各省。令本籍之人报捐。收纳本色。原期积贮充盈。以备民间缓急之用也。今闻闽省、原议定收谷一百万石之数。自报捐以来。所收之谷。不足三万石。而今岁该省收成、颇称丰稔。彼地之人。奢侈成风。不知撙节。甚至造麴酿酒。以供?乐。是以仅见之丰盈、供其浮费。而以有用之颗粒、助其奢靡。习俗难移。甚为可惜。不若乘此捐监事例。准外籍民人、无论行商过客、及暂时流寓之辈。一体照例捐纳。另册报部。成众人之功名。即以留闽人之粟米。似属两有裨益。俟一年期满。将外籍之捐纳停止。该部可即行文闽省、遵朕谕旨行。　　

○长芦盐政安宁奏、严镇一场。坐落沧州。地方辽阔。看守滩役四十名。实不敷用。其滩之西南。共十二村庄。俱系枭贩出入。应每处、添设滩役五名、以资巡逻。得旨、如所请行。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百四　　



大清高宗法天隆运至诚先觉体元立极敷文奋武孝慈神圣纯皇帝实录卷之一百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。十一月。己未。上御懋勤殿。勾到朝审情实罪犯。停决斩犯三人。绞犯一人。余二十一人予勾。　　

○命清理滞狱。谕、朕慎重刑狱。罪疑惟轻。数年之中。屡颁恩诏。凡有应行赦免之犯。俱已在三宥之中矣。其不在恩诏中者。复于乾隆二年、三年、特降谕旨。令大臣会同刑部、将秋审朝审招册。详加覆勘。如有一线可原。应行减等者。酌定奏闻请旨、减等发落。此次办理外。其未经减免者。皆情罪较重之犯。因系久缓、不复处决。即令终毙囹圄。已属宽典。无可矜怜。但此等人犯、淹禁既久。积案日多。朕再四思维。清理滞狱、亦法外之仁。著九卿等、将秋审、朝审、缓决五次以上之人犯。酌其情罪稍轻。尚可贷以生路者。逐一分别请旨。比照凶盗免死减等之例、充发边远烟瘴地方。如此办理。较之可矜减等流杖之例为重。而较之永远监禁之犯为轻。是亦清理滞狱之意。至于情罪可恶者。虽经多次缓决。亦不在减免之例。　　

○定湖北省南北两漕分收例禁。谕、朕闻湖北地方。每年额徵粮米、二十七万八千余石。以十五万一千余石、运赴通仓、名曰北漕。以十二万六千余石、为荆州官米、名曰南漕。此二项粮米、虽有不同。而徵之于官。纳之于民。则同一乾圆洁净之米。即额定之耗米脚价。亦属一例。原可合收而分解者。乃有不肖州县。巧为多取。分设仓口。分点仓书。令粮户、分作两处完纳。以图多得赢余。民间未免苦累。近年以来。上官访知此弊。已出示禁革。小民称便。但未著为定例。恐将来官吏、贪得赢余。仍有复蹈旧辙者。著该部行文该省、将南北二项漕粮合收之处。永远遵行。如有分项徵收、零星多取者。该督抚即行查参。倘别省收漕地方、有似此分收者。著该督抚酌量查禁。　　

○命怡亲王弘晓、管理理藩院事务。　　

○准噶尔部人们都、来降。赏给安插如例。　　

○庚申。上诣皇太后宫问安。　　

○礼部议覆调任闽浙总督郝玉麟疏称、福宁府属霞浦县、新分福鼎县治。请将霞浦学额。取进十五名。福鼎新县学额。取进十二名等语。查分县之例。其入学廪增额数。俱将旧学原额。照新旧两县平分。其入学原额、畸零一名之处。不论新旧县。就应试人数多者、多拨一名。今霞浦、福鼎、事同一例。应将霞浦、取进文武童各八名。福鼎、取进文武童各七名。廪增原额二十名。亦两县平分。仍照例二年一贡。两县轮出。从之。　　

○调刑部侍郎田懋、为吏部侍郎。以都察院副都御史王安国、为刑部侍郎。原任河南巡抚尹会一、为都察院副都御史。　　

○以内阁学士张照、管理武英殿事务。　　

○辛酉。上御乾清门听政。　　

○谕吏部、各处河工、关系紧要。而通晓河务之大员。甚为难得。朕为此留心久矣。雍正十一年、高斌管理盐政时。皇考曾降谕旨。令其讲究河工事务。以期熟练备用。今果得其力。朕闻河南布政使朱定元。由南河厅员出身。历任浙江海防兵备道。于河防事宜。素所阅历。今任豫省藩司。所有河道地方。皆其统属。而山东为河南下游。事属一体。著朱定元。将疏浚保护之法。加意讲求。以备将来之任使。但不必协同办理。有妨本任职掌。浙江按察使完颜伟、亦曾任海防道员。其浙江海塘事务。亦照朱定元之例。不时留心。该部可即行文。传谕朱定元。完颜伟。知之。　　

○又谕、嗣后道府大员引见时。若有曾任河员、及谙练河务者。著于履历内、注明启奏。　　

○吏部议覆浙江巡抚兼管盐政卢焯疏、请于西路、三江、曹娥、横浦、青龙、嵩玉等六场。各添盐场大使一员。崇明县、并设盐大使专员。应如所请添设。从之。　　

○户部奏、拖欠军需钱粮官役、二百七十二员名。银、一万六千八百六十三两零。拖欠杂项钱粮官民、九十六员名。粮、三万一千二百四十四石零。均与恩例相符。得旨、俱著宽免。　　

