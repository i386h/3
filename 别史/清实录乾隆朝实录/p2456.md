<!-- { "loadSidebar": true } -->
○又谕、据明亮奏、调兵由碾占下压。并与西路约期会剿。自应如此办理。因展阅阿桂处、前此进到地图内。有碾占之名。就其形势而论。若果能从彼下压。则扎乌古、阿尔古、一带贼人。皆拦截在内。自可不攻而溃。况与阿桂订期进攻。彼此为掎角之势。更可互相照应。著传谕明亮、总须相度机宜。妥速办理。若已攻至沿河。而阿桂一路之兵。亦已绕出。又可夹攻科布曲贼碉。以期必克。明亮仍当统兵前赴甲杂。擒捕逆渠务须必获。明亮之立功。即在于此。当努力妥为之。　　

○户部议覆、湖广总督署四川总督文绶疏称、犍为、南部、阆中、西充、遂宁、五县。共坍塌盐井三百四十二眼。请即封禁其无著课税银二千一百二十一两有奇。一并豁除。应如所请。从之。　　

○是日、驻跸波罗河屯行宫。　　

○壬子。谕军机大臣等、据阿思哈奏查审参革承德县知县福纲、勒借铺户、银两一案缘福纲在京。补授承德县时。即托素识之候补吏目李康宁、说合立票、借寇姓、李姓、郭姓等、八扣银三千五百余两。福纲到任后。六月初间。李姓、郭姓持票至承德县索取。福纲无银偿还。遂向铺户勒借清还等语。福纲甫为县令。即揭借多金。以致勒索部民财物其罪实无可逭。除交阿思哈、审明定罪外。所有福纲在旗家产。著英廉、会同该旗、一并查抄。毋使隐匿寄顿。至李康宁、寇姓、李姓、郭姓等、胆敢在京重利放债。并直至承德署。肆意逼索。情实可恶。著英廉、即将李康宁、寇姓、李姓、郭姓等、一并拏交刑部审明按律究拟。以示惩创将此谕令知之。　　

○又谕曰、福纲甫为县令乃于出京时。即揭借重利银、至三千五百余两之多则其人不能安分谨饬。蓄意到任后、肆行婪索。已可概见。不可不严讯定拟。以儆官方。其寇姓等、违禁重利放债。亦属可恶已另有旨、交英廉查办矣至德风、以侍郎兼管府尹。于所属知县、勒借部民银两。漫无觉察。已有应得之咎。今讯出德风、因添建署内房屋。辄交福纲、代派各铺户、取用物料。其事后发价与否。俱不足信。总之身为上司。欲修建房屋。理应自办。但经派令属员经手。即属非是。其罪并不止于失察矣。已于摺内详悉批示。著阿思哈、于审明定案时。将德风一并参劾。照例定拟具奏。将此由四百里传谕知之。　　

○步军统领衙门奏、山西五台县民人郑开昌。控告王梁逞凶攒殴。且素多不法。并将该县家人书吏。一并列款具控。请交该抚查审。得旨、此案著派高朴、驰驿前往。会同该抚查审具奏。不必前来行在请训。　　

○浙江巡抚三宝疏报、太平、平阳、青田等、三县。并衢州卫。乾隆三十九年分、开垦田地山塘五十八顷有奇。　　

○以镶红旗满洲副都统托云、正白旗满洲副都统庆桂、对调。正黄旗汉军副都统黄承恩、正红旗汉军副都统和尔精额、对调。　　

○豁除江苏江宁县、坍没占废屯田二顷九十五亩有奇额赋。　　

○旌表守正捐躯之江苏昭文县民李大妻高氏。　　

○是日、驻跸中关行宫。　　

○癸丑。上诣皇太后行宫问安。　　

○谕军机大臣等、昨据阿思哈奏、查审承德县知县福纲、索借铺户银两一案。请将福纲任所赀财。及在旗财产。一并查抄。已有旨交英廉、会同该旗查办矣。今思福纲索借所部银两。固有应得之罪。但究系揭借私债。与侵挪官项者不同。其财产可以无庸查抄。所有勒借铺户等银两。著于福纲、及从中分肥之各犯名下追出。给还原主。再于福纲名下、照数追出一分入官。至放债之寇姓等。以八当十。重利盘剥。甚属可恶。著传谕英廉、即照伊等立票银数。加倍追罚入官。以为违禁渔利者戒。著将此由三百里谕令英廉、阿思哈、知之。　　

○又谕曰、李奉尧奏、据宁福营都司邓应文、转据福山汛把总王福全禀报、初家店拨兵吴成烈、接投黄务墩兵迟连得、递到匿名禀帖。称系访得福山县东南乡桃扣村、有叛徒赵飞仙、邪法施药。聚宁海、栖霞、福山、三邑。盟兄弟。认子侄。约二千余名。其妻于志姐、认姊妹亦有千余家。风言归太居其党。于十月上旬谋叛。经该把总、会同福山县、亲赴该村。查得村内赵姓共三家。内有一人、行医为业。名赵良臣。其妻赵干氏。并无赵飞仙之名。搜查亦无悖逆情事。现交福山县审讯。李奉尧亦亲往查察等语。此事想属荒唐。大约又与卫辉鹿来相、夏津王二英、挟嫌诬陷之案相类。赵良臣、既查无不法书籍字迹。转不必从彼深究。而编写匿名揭帖之人。不可不查出严惩。卫辉、夏津、两案。皆从被诬之人。根究其平昔仇家。罪人斯得。今此案亦当讯其平日有无仇人。即可从彼根求。无难立擒正犯。自为此事关键。著传谕杨景素、即前往该处、就近查讯。务得此案犯据。严审定拟具奏。但查办地方此等事件。必须不动声色。镇静料理。不宜稍涉张皇。致要犯得以闻风兔脱。杨景素外任年久。谅能妥协办理也。将此由四百里谕令知之。如查有端绪。即将大概情形。先行覆奏。李奉尧摺、钞寄阅看。并传谕李奉尧知悉。　　

○又谕曰、国泰奏、据福山县知县禀报匿名揭帖一案。因抚臣现在沂州一带、查阅营伍。即与臬司孙廷槐商酌。欲往福山、亲自查办。孙廷槐辄云、此事办理甚难。又不知巡抚之意、欲办不欲办。倘若不欲办理。此时奏明前往查办。更觉非是。且一经具奏。若不能究出实情。如何完结覆奏等语。孙廷槐所见如此。实出情理之外。臬司为刑名总汇。地方遇有此等案件。臬司即应亲往查拏。岂有藩司欲办、转行拦阻之理。况匿名揭帖。讦告叛逆实有关于世道人心。无论事之难易。皆当彻底根究。若畏难不办。尚何藉此无用之大员为。孙廷槐、原不过循资擢用。然亦不料其居心办事。竟至于此。因召见军机大臣、谕及此事。据大学士舒赫德奏、昨岁见杨景素。曾向臣言、孙廷槐自守过甚。不能担事。是其人本属平常。难胜臬司之任。著密谕杨景素、即查明孙廷槐、平日居官办事、不肯认真之处。据实参奏。勿任恋栈贻误。寻奏、孙廷槐本非能事臬司。俟查明后。再行具奏。报闻。　　

○是日、驻跸避暑山庄。至庚申皆如之。　　

○甲寅。上奉皇太后幸卷阿胜境。侍早晚膳。　　

○赐御前大臣侍卫军机大臣等食。　　

○谕、本年刑部进呈勾到册。内四川省、从缓决改入情实者。有徐兴德、因熊相潮、左世伟、向伊索讨欠帐。该犯同兄徐兴道、分持刀棍、各毙一命一案。又鲜绍冕、尹加廷、因与张光孝、栽秧争闹。二犯持刀戳毙张光孝、张光泗、一家二命一案。又蒲正已、因雇骡运送军米、殴差尹智殒命一案。又袁文魁、因袒护奸妇李氏、踢伤罗氏毙命一案。又孙全德、孙元富、因李斌、李惠、向孙全义索债争闹。二犯持刀帮助。戮毙一家二命一案。共有五起。内徐兴德、鲜绍冕、二起。朕于批阅该省题本时。因其情节较重。即交批本处密记。俟秋审招册进呈时。看其如何核办。今二案即在九卿等拟改情实之内。可见刑部九卿所办认真。而川省办理之草率谬误矣。向年各省秋审。经九卿拟改过多者。每降旨申饬。然每省不过二三起。从未有如今年川省之改至五起者。秋审为臬司专责。该省臬司李世杰、现在章谷、办理军粮等事。臬司印务。该督应委熟习刑名之杜玉林署理。而乃委顾光旭署理。以致所办舛谬若此。然未有学养子而后嫁者。不可不加惩儆。顾光旭、著交部严加议处至文绶、身为总督。于秋审事、率行核转。本属非是。但念其现办军需诸务。经手事多。难以专心秋谳。是其误在顾光旭为重。而文绶较轻。文绶、著从宽交部察议。至顾光旭、由户部司员出身。刑名非其所习。本不应派令署理臬篆。此即文绶委人不当之处。并著饬行。　　

○又谕、昨据李奉尧奏、福山县匿名揭帖一事。已谕令杨景素、亲赴该处。镇静料理。今据杨景素奏、派委藩司国泰、迅往查办。并据国泰奏称、抚臣现在公出。若俟抚臣饬委再往。恐迟久难得端倪。已于九月初一日起程、驰赴福山等语。所办甚是。看来此案。自必出于挟嫌诬告。与卫辉鹿来相、夏津王二英、相仿。尚非大事既有国泰驰赴严密查办。自能彻底根究。不值一抚一藩、同往办理。过涉张皇。况杨景素、现在省西、查阅营伍等事。并有会同高晋、姚立德查勘蜀山湖蓄水事宜。竟可无庸前往。著传谕国泰、务须不动声色。妥协办理。寻国泰奏、讯据赵良臣、指出同庄居住之黄曰琮、素有嫌隙。因即根究。缘黄曰琮、两次图奸赵良臣之妻于氏、不从。被氏诟詈。起意诬陷。捏造赵飞仙于志姐姓名。诬以叛逆。写立匿名揭帖。黄曰琮、应照例拟以凌迟。家属缘坐。报闻。　　

○乙卯。上诣皇太后行宫问安。　　

○谕、革职编修励守谦、准其自备资斧。在四库全书处纂修上。效力行走。　　

