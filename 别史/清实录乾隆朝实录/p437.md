<!-- { "loadSidebar": true } -->
○癸巳。谕大学士等。昨因考选御史。试以时务策。杭世骏策称。意见不可先设。畛域不可太分。满洲才贤虽多。较之汉人。仅什之三四天下巡抚。尚满汉参半。总督则汉人无一焉。何内满而外汉也。三江两浙。天下人才渊薮。边隅之士。间出者无几。今则果于用边省之人。不计其才。不计其操履。不计其资俸。而十年不调者。皆江浙之人。岂非有意见畛域等语。国家选举人才。量能器使。随时制宜。自古立贤无方。乃帝王用人之要道。满汉远迩。皆朕臣工联为一体。朕从无歧视。若如杭世骏之论。必分别满洲汉人。又于汉人之中。分别江浙边省。此乃设意见分畛域之甚者。何所见之悖谬至此。况以现在而论。汉大学士三缺。江南居其一。浙江居其二。汉尚书六缺。江南居其三。侍郎内之江浙人。则无部无之。此又岂朕存畛域之见。偏用江浙之人乎。至于用人之际。南人多而间用北人。北人多而又间用南人。督抚之中。有时满多于汉。或有时汉又多于满。惟其才。不惟其地。亦因其地。复量其才。此中裁成进退。权衡皆出自朕心。即左右大臣。亦不得参预。况微末无知之小臣乎。且国家教养百年。满洲人才辈出。何事不及汉人。杭世骏独非本朝臣子乎。而怀挟私心。敢于轻视若此。若稍知忠爱之义者。必不肯出此也。杭世骏、著交部严察议奏。寻议、杭世骏怀私妄奏。依溺职例革职。从之。　　

○户部议覆、两江总督宗室德沛疏称、海州、赣榆、二属漕粮。前任督臣庆复。以地系滨海。土性不宜米谷。小民苦于购纳。题请折徵解部。经部议。仍令民折官办。请嗣后于海州糟粮粳米。每石徵银一两二钱。赣榆粟米。每石徵银一两。遇时价过昂。另题请旨。或年丰价贱。徵有赢余。核抵下年徵额。耗米一项。亦应照数徵收等语。所奏纷繁。恐官吏捏报滋弊。应照议定江西泸溪县糟粮之例。各依时价采买。先动藩库银。及时购办兑运。随示谕里民如数归款。从之。　　

○命御史禄谦、在阿哥书房教习清书行走。　　

○引见中书胡宝瑔等十三员。得旨。胡宝瑔、涂逢震、葛德润、爱必达、六十七、吴达善、丁廷让、永世、高诚、吴日燝、俱著记名。归于现在记名人员内。以御史用。沈澜、著发往江南。交与该督抚酌量题补。　　

○甲午。遣官祭先医之神。　　

○谕、今年秋间。朕恭谒祖陵。所有内外本章。按日呈览。部院臣工摺奏。随本进呈。一切办理事宜。与朕在京无异。惟是外省督抚提镇等奏摺。向来俱系差人赍奏。此等赍摺之人。道途遥远。万一马骡疲乏。风雨阻行。未免稽迟时日。著自起銮之日为始。凡有外省奏摺。俱赍赴在京总理事务王大臣处加封。交内阁随本呈送行在。候朕批示。随本发回。仍于总理处。交付赍摺之人祗领。该部即传谕该督抚提镇等知之。　　

○吏部议处大学士鄂尔泰、将行止不端之己革副都御史仲永檀。滥行奏荐。于伊子己革詹事鄂容安不能严加管束。致向仲永檀商量密奏之事。应照例降调。得旨。鄂尔泰所有加级纪录。俱著销去。抵降二级。从宽留任。　　

○户部议准、两江总督宗室德沛奏称、江西吉、南、赣、三府。距淮扬道路窎远。滩险难行。兼之乾隆七年歉收。民食维艰。所有上年奉拨运济淮扬仓谷八万石。请停拨运。即留为本地之需。得旨。依议速行。　　

○礼部议覆、浙江学政彭启丰条陈浙省考试事宜。一、浙省岁科考试生童。旧例摘录所习本经。令作讲义。即与四书题。一场并试。复于本经外之四经。摘取发问。令生童依义条对。另试一场。其未能明晰者。生员不取优等。童生不拔前列。惟生童讲义。大都就题敷衍。少有阐发。不若条对诸说。各有成义于经学浅深。尤灼然易睹。况条对讲义兼试。亦属繁复。应如所请。嗣后仍试条对。停其考试讲义。一、商童应试。专以商结为凭。恐招致冒籍。假充子侄冒考。致生顶替代倩诸弊。应如所请。遇有滥保甲商。依不应律严治。一、考试岁贡向系通省同题。易滋宿构。应如所请。嗣后将所试经书判语。随时酌定。一乡试对读五等生员多有不敷应如所请。将四等武生兼用。即免其录遗。准入武场乡试。至请武童按数定额。商童应试。令该县取结申盐道录送与生员卷面禁写廪增附之处。均毋庸议。从之。　　

○以前任安徽巡抚张楷、为内阁学士。兼礼部侍郎。　　

○调福建巡抚刘于义、为山西巡抚。命前任湖广总督孙嘉淦、署福建巡抚。仍俟审题谢济世一案完竣。再赴闽省。　　

○予故广西镇安府属小镇安土舍岑池凤之孙岑金佩、袭职。兼巡检衔。　　

○乙未。孝康章皇后忌辰。遣官祭孝陵。　　

○都察院奏。湖南巡抚许容题参粮道谢济世一案。先经署湖南粮道仓德。申详漕运总督顾琮文内。称升任四川藩司王玠。赴任过岳。携带湖南藩司张璨书函。并长沙府详册。嘱令改换文移等语。今据顾琮咨院。应据实奏闻。得旨。这所奏情节。著交与孙嘉淦、秉公据实。一并审理具奏。原札详册并发。　　

○予故贵州古州镇总兵王友询、祭葬如例。　　

○丙申。上御勤政殿听政。　　

○谕大学士等。据奉天府府尹霍备奏称、奉天一省。山海交错。幅员辽阔。止有一府十三州县。牧令之外。并无佐贰协办。一切应查办之项。事属纷繁。非本任所能兼顾。又无闲员可以差委。请于候补候选知州知县人员内。拣选四员来奉委用。俟著有劳绩。酌量题补等语。著照该府尹所请。交吏部于候补候选州县人员内。拣选带领引见。　　

○奉天府府尹霍备奏。奉天宗学。向归府尹稽察。恐府尹事繁少暇。于宗学无裨。奉天府府丞。专司学政。颇有余闲。以之稽察宗学。必能实心考核。请即以现任府丞臣陈治滋为始。著为例。得旨允行。下部知之。　　

○以编修观保、充日讲起居注官　　

○赏恤南河下埽飘殁之山安营兵丁傅纶、孙美、如例。　　

○丁酉。上诣畅春园、问皇太后安。　　

○戊戌。蠲缓陕西葭州上年分雹灾、广东潮阳、饶平、两县上年分旱灾、额赋有差。并分别借贷。　　

○己亥。上诣畅春园、问皇太后安。　　

○遣官祭关帝庙。　　

○遣官祭昭忠祠。　　

○命举堪任河工人员。谕大学士等。江南河防水利。现在兴工。关系紧要。国家不惜数百万帑金。期为地方久远之计。倘钱粮不无虚冒。工程不能坚固。则奠安民生之举。适以饱官吏之私槖。向来河员。乐于兴工。希图滥销。前车可鉴。现今督抚止派道员数人督率办理。但该道府兼有地方之责。未免查核不周。以致专诿工员。多滋弊窦。于巨工无益。著九卿于候补候选道府内。各将所知家道殷实。才可办事之员。照例举出。交与吏部带领引见。发往江南。令督臣河臣分别派委与现派之道员一同办理工务如果实心任事该督等酌量题补倘有侵克贪劣等情。除按律治罪外仍将保举之人。照例处分。　　

○户部议准、山东巡抚晏斯盛疏称、青州府新设满营。添兵二千余名。大小男妇。不下万余口。岁需米一万七千六十石有奇。原于府贮谷内。按月碾米支给。扣价存库。秋收买还。惟是青州僻处偏隅。产米无多。买补未便请于附近青州之有漕州县内。改徵运京黑豆一项。量拨一万七千余石。仍徵粟米。运为青州兵糈。青州为产豆之乡。即将青州谷价于本境买豆补数。依限随漕起运。从之。又议准、广西巡抚杨锡绂疏请、粤西四十九土司。夏秋二收分数。与流州县一体入疏题报。从之。　　

○礼部议覆、署理广西按察使李锡秦奏称、粤西苗猺易惑。其处僧道祈禳。镌有木、铜、锡、诸印。往往结党营私。为害地方。应如所请。敕下抚臣。除有部劄僧道外。其余钤记。概行饬禁。违者重惩。从之。　　

○宁古塔将军鄂弥达疏报、永吉州、白都纳、二处民人。首出余地八万五千四百亩有奇。　　

○准噶尔部人阿必达鄂勒哲依、各率属来降。赏给安插如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百八十四

大清高宗法天隆运至诚先觉体元立极敷文奋武孝慈神圣纯皇帝实录卷之一百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。二月。庚子。谕。江南地方紧要。且现在赈恤河防。尚多未竟之绪。更须加意经画。德沛未能胜任。著来京候旨。两江总督员缺。著尹继善前往署理。并协同河道总督白钟山料理河务。即驰驿赴任。会同大学士陈世倌、总督高斌、侍郎周学健。将现在定议办理之处。悉心讲论。再加商酌。定局后。陈世倌、高斌、周学健、俱各回任。　　

○又谕曰。御史胡定参奏湖南巡抚许容一摺。朕细细览阅。若许容怀挟私心诬参属员款迹皆虚。则许容有玷封疆之任。自有应得之处分。倘胡定因谢济世曾为御史。有心袒庇。或系彼此交结。暗通信息。亦未可定。若止系风闻。则谢济世被参未久。京师传闻。不能如此迅速。亦不能如此详尽。何以胡定摺奏、竟若目睹者然。此案关系封疆言路。必须彻底审明。辨白是非。以示惩儆。著侍郎阿里衮、驰驿前往。会同孙嘉淦、秉公察审具奏。胡定著带往看审。　　

○又谕军机大臣等。湖南岳常道仓德、揭报私书一案。系由顾琮咨送都察院转奏者夫据详转咨。固属成例。而顾琮身为大臣。于此等事件。自应摺奏。即转咨之后。亦应奏闻。乃伊并未奏及。若非畏惧许容。即系瞻徇谢济世矣。可寄信申饬之。　　

○和硕庄亲王允禄等议奏。查武舞之干戚。干上有字。其字祗五种而分八佾。必不齐一。又多互异考之太常皆不能对。必系原有八样。年久遗失以讹传讹今请训定。奉朱笔改定。雨旸时若四海永清仓箱大有。八方敉宁。奉三永奠。得一为贞。百神受职。万国来庭。　　

