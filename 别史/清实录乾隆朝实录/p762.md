<!-- { "loadSidebar": true } -->
○又谕、据喀尔吉善奏称、浙江温州府乐清县贡生郑奇斌、存有余粟。族众向借不允。郑图南等、即硬将谷石挑去。乡愚即有效尤硬借富户谷石者。又据处州松阳县徐升、寄贮租谷。不肯出借。佃户孟季祥等、即自行开仓挑去。经该府县严拏枷责究追。仍令究明倡首之人。重治以罪等语。此等强借米谷之案。刁风断不可长。喀尔吉善、即行严拏惩治。并究倡首之人。亦只可如此办理。封疆大吏。遇地方事件。俱应权其轻重。如事属寻常。祗须照例完结。原不必请旨定夺。若事有关系。即应据实具奏。又不得因朕此旨。遇应奏之事。匿不上闻。此次喀尔吉善所奏乐清、松阳、二案。恐尚有粉饰之意。著令其查明据实具奏。再近来米价各处腾贵。而刁民聚集鬨闹。所在多有。即如苏州之顾尧年等、以喊求减价平粜。鼓众滋事。又吴江责浦等县属。阻籴抗官。种种不法。应行严处。以戢浇风。但各处米粮。何以俱称昂贵。当思致此之由。悉心调剂。务使价值持平。民心安怗。斯无负朕委任之意。可传谕喀尔吉善知之。　　

○又谕、据喀尔吉善奏称、吕宋为天主教聚集之所。内地民人。在彼甚多。商船往来。难免无传递信息之事。又本年二月间。吕宋夷船到厦。有携带书信。至漳州府龙溪县严登家内者。其严登之子严廪、严谅、现往吕宋未回等语。内地民人。潜往外洋。例有严禁。今吕宋为天主教聚集之所。而内地民人。竟因与同教。多潜彼地。现查有严廪、严谅、果往吕宋未回。岂向来该地方官。于各海口。竟未将民人透越之弊。严行约束。抑或办理未善。致有疎漏。此等民人、潜在彼地从教。且复书信往来。若非确查严禁。于海疆重地。所关非细。可传谕喀尔吉善等、嗣后务将沿海各口。私往吕宋之人。及内地所有吕宋吧黎往来踪迹。严密访查。通行禁止。并往来番舶。亦宜严饬属员、实力稽察留心防范。毋致仍前疎忽。其严廪、严谅、等查明之日。即行奏闻。　　

○吏部议奏、工部恭办册谥大行皇后册宝。并不敬谨小心办理。制造甚属粗陋。应将工部尚书哈达哈、赵宏恩、侍郎兼内阁学士索柱、侍郎涂逢震、三和、何国宗、并司官西绅等。均照例革职。得旨、工部堂官办理部务。其向来风气。大概外省事件到部。无论情节若何。輙行驳诘。及驳后覆到之日。又复模棱议准。至于在京一切工程事务。并不留心经理。料估之先。一任豫为浮冒之地。迨其承办。肆意苟简。漫无觉察。陋习相沿。恬不为怪。不独此次办大行皇后册宝一事。况此事典礼崇重。该堂官身为大臣。应知敬谨查办。乃亦复粗率潦草。毫无慎重之意。本应照部议革职。但哈达哈、三和、兼办事繁。且曾经亲到查看。姑从宽革职留任。赵宏恩、日前已经朕严切教训。伊又兼管都统事务。且现在汉侍郎内、尚未得可以胜任尚书之人。勉强姑容。何国宗、到任未久。均从宽革职留任。索柱为人。本属卑鄙庸劣。不称侍郎之任。况于部务。又素不留意。著降三级调用。涂逢震、前经命往江南宣谕化导。朕见其人尚可造就。因历用至侍郎。乃伊自到部之后。惟知自守。旅进旅退。从未见其建一言。办一事。因循怠玩。深负委任。著降四级调用。余依议。　　

○蠲免安徽旌德、合肥、来安、和州、含山、新安、庐州、等七州、县、卫十二年分旱灾额赋有差。　　

○癸卯。以册谥大行皇后。遣官告祭太庙后殿。奉先殿。　　

○军机大臣等议覆、安西提督李绳武奏称、准噶尔此次贸易夷目。所带牲畜。较上届加倍。肃州厂小难容。现谕该夷、于山北有水草处。暂留牧放。俟稍有膘力。分起赶行。其疲乏牲畜约万余。穷夷恳求变卖。现委员设法售变等语。查准噶尔赴肃贸易。所带牛羊。从无在哈密变卖之例。但向来求售提臣等代奏。屡经奉旨允准。此次所带牲畜。既倍上年。其疲乏牛羊。应令酌量于哈密设措售卖。仍申明成例。令其不得视为故常。有违定议。从之。　　

○吏部议覆、云贵总督张允随疏称、云南元江府因远地方。夷汉错居。距府治甚远。请将元江府知事。移驻因远。应如所请。从之。　　

○兵部议奏、先据巡察黑龙江等处郎中善宁条奏、黑龙江佐领缺出。于协领内拣选兼管。经军机大臣议、盛京等处办理俱不画一。行令各该将军查办。今升任盛京将军达勒当阿覆称、盛京八旗满洲协领。由本城佐领升授者。原管佐领。毋论世管公中。俱令兼管。若别城升授者。所遗佐领开缺。至前任协领。所兼佐领。系世管、令其子弟袭替。系公中、即令新任协领兼管。至盛京蒙古汉军协领员缺。若将别城佐领补放。将伊原管佐领开缺。遇盛京佐领缺出。令其兼管。又黑龙江将军傅森覆称、齐齐哈尔等三城所属。库雅拉世管佐领。升授本城协领者。令兼管原管佐领。升授别城者。不便兼管。索伦、达呼尔、巴尔虎、协领。俟本城索伦、达呼尔、巴尔虎、公中佐领缺出。令该协领兼管。至齐齐哈尔汉军协领。俟本城汉军佐领缺出。令其兼管。旧满洲公中佐领。如升授本城本旗协领者。令其兼管。升授别城别旗者。毋庸兼管。城守尉、水师、营总管、各有专责。不必兼管佐领。达呼尔佐领。不便令满洲协领兼管各等语。均应如所请行。又调任宁古塔将军阿兰泰覆称、宁古塔官差。非他处可比若令协领兼佐领。不敷差遣等语。臣等未能深悉彼地情形。应令再筹定议。从之。　　

○甲辰。上至观德殿大行皇后梓宫前奠酒。　　

○上素服御太和门。遣正使庄亲王允禄、副使平郡王福彭、赍册宝。诣观德殿册谥大行皇后。册文曰、内治丕昭。夙播周南之雅化。坤仪懋著。宜扬妫汭之芳声。稽茂典于容台。易名綦重。备鸿章于閟寝。命册攸崇。琬刻初呈。瑶缄永焕。惟皇后祥钟勋族。教秉名宗。柔嘉协图史之规。淑慎表珩璜之度。荷皇考之慈命。作配朕躬。蒙皇妣之褒称。深嘉至性。肃自坤宁正位。每宵旰之相资。常偕萱殿承欢。实凊温之是代。奉神灵之统。克嗣徽音。端宫府之型。宏宣令问。礼修茧馆。俭勤则躬曳练衣。恩洽椒涂。仁恕则泽均樛木。综平生之懿行。莫罄揄扬。荐壹惠之鸿名。用垂久远。式循彝典。爰布明纶。在昔黔娄。谥定于其妻。亦越展禽。诔传于乃妇。盖由伉俪之笃。匪朝伊夕以相从。斯能纤悉无遗。有美而文之备至。追思皇后之淑德。惟朕知之为最深。畴咨谥典之隆称。自朕衡之而允协。惟贤与孝。实乃兼优。曰孝且贤。词无溢美。兹以册宝。谥曰孝贤皇后。于戏。阐扬至行。寸心可信于千秋。约举大端。两字实该夫众善。金章龙纽兰宫之宝器犹新。香检鸾书黼帐之琅函肇设。祇膺宠贲。默鉴追思。哀哉。　　

○谕、内阁每日进呈本章。朕批发后。例由六科赴阁亲领发抄。以昭慎重。乃近来该给事中等、怠忽成习。竟有不亲身祗领。诿之笔帖式等代行者。往往不待接本。先已散去。至次日始行发抄。朕所闻如此。夫本章关系紧要。承领乃科臣专责。似此因循玩愒。必至贻误。朕姑宽其既往。著大学士等、传旨申饬。将来若不亲身承领。或抄发迟延。必严加议处。大学士等、亦留心稽察。如有仍蹈前辙者。即行查参。　　

○又谕、据班第、张广泗、奏称、建昌道陈纬、打箭炉同知鲍成龙、承办粮运。漫不经心。所领乌拉牛骡。多致倒毙。请革职、交与巡抚审拟等语。陈纬、鲍成龙、著革职。其废弛粮务之处。不必解交巡抚审拟。如有应行讯问情节。即于军前严讯明确。枷号示众。俾承办粮运之员。知所警惕。俟凯旋之日。照例定拟。　　

○钦差兵部尚书班第奏、岳钟琪、于四月二十日到营。询以军中应办事宜。据云、赏罚宜严。番兵嗜利。即汉兵亦须悬定赏格。方能鼓舞。惟信赏而后可必罚。倘有违犯法令。及临阵畏缩。即行军法从事。庶人皆勇战。肤功迅成。至兼用汉番兵。宜各尽其长。闻伊等总以番兵当首。汉兵随后。一有惶惑。相率奔溃。查番蛮所用刀杆等器。止利短攻。汉兵鸟枪弓矢。俱能及远。自应令汉兵居中。首当其冲。而番兵分左右翼夹击。乃能取胜。若攻碉寨。则宜分番汉兵队。各攻一寨。惟用大炮。令汉兵遥为助势。其硬扑硬进。各展其力。庶胜不相争。负不相揜。再用番兵。须释其疑。乃收其益。若用之而复疑之。兵法所忌。今宜以恩威宣谕诸土司。俾皆信服。即如所统党坝一路。杂谷土兵最多。应令挑易精锐从战。而绰斯甲、系金酋后户。将来败北逃窜。擒酋须藉其力。皆宜豫为抚定。种种筹议。颇中肯綮。已于四月二十三日。前赴党坝总统。得旨、览奏俱悉。　　

○江南河道总督周学健议奏、河苇各标兵。照标营一例全赏。每年需银二千六七百两不等。惠济本银。祗一万五千两。息不敷用。应于河标现存息银内。再支五千两。交商营运。息银足敷全赏。于来年秋季为始。即照标营例赏给。俟积有余剩成数。陆续归款。下部知之。　　

○授一甲一名进士梁国治、为翰林院修撰。一甲二名进士陈楠、一甲三名进士汪廷玙、为翰林院编修。　　

○乙巳。以册谥孝贤皇后。颁诏天下。诏曰、朕惟德协安贞。式著顺承之义。化成久道。方资俪照之辉。佐内治于椒庭。芳型遽邈。表徽音于瑶牒。茂典宜昭。皇后富察氏。庆毓仙源。瑞钟月极。贞仁夙赋。秉礼教于勋门。淑慎性成。卜嘉祥于世族。当伣天而作配。壸政聿修。迨应地以承庥。坤仪益懋。逮事皇考世宗宪皇帝。皇妣孝敬宪皇后。克励诚心。永符孝则。问安之礼。早著于当年。追远之忱。常如夫一日。上奉圣母崇庆慈宣皇太后。敬体欢心。深蒙慈爱。萱帏愉色。非徒视膳之文。兰殿和风。允洽承颜之喜。二十二年之内。敬顺无违。一十三载以来。温恭合度。统六宫而敷化。佐宵旰以忧勤。总九御以垂型。翊修和之治理。宽仁逮下。则樛木恩融。节俭禔躬。则葛覃风古。每相咨于内殿。无非下轸民依。即交儆于行宫。犹恐上烦懿念。历观古之贤后。盖实无以加兹。今乾隆十三年三月十一日崩逝。眷惟孝行。圣慈之悼惜方深。缅厥贤声。宫壸之悲思曷已。夫典隆议谥。即朕意不得而私。而德足称名。实众心之所共协。爰诏所司。详稽彝宪。祗告太庙。以本年五月二十一日。册谥为孝贤皇后于戏。播媺称于万国。礼备哀荣。扬淑范于千秋。道光图史颁示天下。咸使闻知。　　

