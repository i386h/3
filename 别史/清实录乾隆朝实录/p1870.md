<!-- { "loadSidebar": true } -->
○谕曰、杨应琚办理缅匪一事。种种乖谬。汤聘从前并未奏闻。朕以军营之事。汤聘或未能深悉。尚不可不加深责。仅从宽交部议处。仍将伊调任贵州巡抚。今据明瑞奏到李时升呈出书札稿本。则李时升于此事前后情形。无一告知汤聘。李时升系提督大员。一应军务。皆当随时入告。固不能因此稍宽其罪。但汤聘既据李时升手札。则于杨应琚偾事乖方之处。详悉备知。竟尔扶同讳饰。匿不上闻。封疆大臣。敢于瞻徇朦蔽若此。其心实不可问。汤聘著革职拏交刑部治罪。所有贵州巡抚员缺。著鄂宝调补。即由该处驰驿前赴新任。其湖北巡抚印务。著定长暂行兼署　　

○又谕、据阿桂奏、伊犁各游牧边界。巡察需人。所有参赞员缺。请旨简放。伊勒图原系该处参赞大臣。仍著补授原缺　　

○谕军机大臣等、本日明瑞奏到事件。已于摺内批谕矣。同日据扬宁奏称、木邦约有贼匪万余。我兵未及四千。彼此相持等语。现在木邦统兵打仗之事。自属扬宁专责。至一切调度机宜。非其所长。计明瑞此时。已抵滇省。即当悉心筹办。前曾降旨鄂宁。令其于驱贼出界后。将沿边一带。严密堵御。其进剿官兵。暂行彻回。俟秋深厚集兵力。再行深入。但贼匪现在江内结寨。恐我兵一彻。彼即尾随入内。侵占地方。亦不可不加审慎。目下虽瘴气方盛。已非进兵之期。但今已届五月。距深秋进兵之期。不及半年。彻回后仍须调遣。往来仆仆。亦不免徒滋劳顿况瘴疠非随地皆有。贼众既在木邦屯聚。或该处瘴疠稍轻。如此际机有可乘。自不妨添选官兵。先将木邦收复。剿杀贼匪。震以先声。且为将来进兵之地。或佯为彻兵。诱彼出砦。得以出其不意。邀截掩杀。亦设奇制胜之一法。或在彼驻兵无益。即彻回以蓄我兵锐气。秋间更调新兵。亦无不可。俱著明瑞确按该处实在情形。熟筹妥办。再核阅李时升所存书禀稿本。内有汉奸勾引贼匪。从万仞关窜入盏达之语。是此次缅匪滋事。皆汉奸暗中勾结。此必当先行查办。使谍无所施。贼无所恃。最为关要。乃杨应琚。李时升。前此并未办及。亦未奏及一语。其失机偾事病根。盖由于此。明瑞到彼。可即速留心侦访。严密查拏。尽法处治。务使尽绝根株。以杜奸宄。可将此传谕明瑞。悉心经理。将筹办各情由。即速奏闻　　

○又谕曰、汤聘已革职拏交刑部治罪。其贵州巡抚员缺。著鄂宝调补。鄂宝未到任之前。著良卿暂行署理。如汤聘尚在滇省。明瑞等接到此旨。即遴委干员。速行拏解。如已赴贵州新任。即著良卿将伊锁拏。派员小心押解送京。毋致疎虞。将此传谕知之　　

○庚午。谕昨降旨将汤聘革职拏问。其获罪之由。外间尚未能悉知。因再明白宣示。从前鄂宁奏、汤聘怀诈塞责。朕以其本属书生。不谙军务。用兵之事。原不于彼责成。即其未将杨应琚乖谬之处奏闻。或以军营机要。伊未必备知。故不加以深罪。仅将伊交部议处。且念其人尚谨饬。内地事简之缺。犹可胜任。是以仍调为贵州巡抚。今阅李时升书稿。则办理缅匪一事。皆经节次告知汤聘。凡杨应琚等舛谬贻误之处。历历可据。使汤聘稍有天良。何忍不据实入告。乃一味代为讳饰。诸事匿不上闻。其居心实不可问。督抚同应封圻重寄。若挟私倾轧。自难逃朕洞鉴。至于事关军国。目击督臣如此欺饰乖张。竟若置身局外。并未一语奏及。设使略具人心。断不应出此。汤聘本一选懦恇怯猥琐无能之人。惟恐稍有举发。即指杨应琚之意。因而畏葸缄默。全不知以国事为念。充其伎俩。将何事不可为耶。且使汤聘接据李时升书札时。即随事陈奏则杨应琚等欺罔情形。朕得早为深悉。亦可及时筹度。何致任伊等乖方偾事若此。直俟朕于万里以外。烛其伪妄。节次指饬。始行水落石出。则汤聘怀私负恩误国之罪。又可逭乎。此而不严加惩治。何以令各省督抚。戒朋比而儆欺饰。但恐外间无识之徒。或疑汤聘本无军旅之寄。何以与杨应琚一并拏问。不知其朦蔽隐饰之罪。实由自取。可将此宣谕中外。俾众共知之　　

○又谕曰、范时绶著放湖北巡抚。常钧不必赴赴喀什噶尔。即往哈喇沙尔。更换范时绶来京。常钧即驻哈喇沙尔办事　　

○谕军机大臣等、李时升身为提督大员。乃于进剿缅匪一事。畏葸偷安。从未亲临行阵。朱仑虚张欺饰。恇怯不前。均为此案罪魁。至刘德成。从前办理莽匪。已经革职。朕加恩复以总兵补用。乃庸懦无能。并不奋勇出力业俱降旨革职。拏交刑部治罪。著传谕河南、山西、云南、各巡抚、及奉天府尹。将李时升。未仑。刘德成。任所及本籍家产赀财。速即严密查封。毋使稍有隐匿寄顿。将来伊等妄用军需。应行追赔之处。即将此项并入计算　　

○又谕、昨据明瑞奏到。李时升呈出往来书禀稿二本。内有永昌府檄缅甸文稿。阅之深可骇异。缅匪连年侵扰边界。自应加以问罪之师。非可仅烦文告。设欲责谕大义。使之震慑先声。尤当奏闻请旨。岂可匿不上闻。率行驰檄。且传谕外夷。立言亦自有体。乃其中有数应归汉一语。实属舛谬。夫对远人颂述朝廷。或称天朝。或称中国。乃一定之理。兖我国家中外一统。即蛮荒亦无不知大清声教。何忽撰此归汉不经之语。妄行宣示。悖诞已极。即如前此平定准夷回部时。如哈萨克。巴达克山。未尝不加传谕。曾有如此荒唐者乎。且召散逃往缅甸向彼索取。檄内何无一字提及俱不可解。而所称调集精兵十万。大炮千尊等语。既张大虚词。不成事体。至称扬大学士威德之语。尤为恬不知耻。永昌府知府何人。率意妄行乃尔。必系杨应琚授意所致。但檄文出自谁手。及差何人持往缅甸。缅甸又如何回覆。并杨应琚如何不先行入告之处。俱著明瑞逐一确查覆奏、将此传谕知之　　

○又谕曰。鄂宝已调补贵州巡抚。令其驰驿前赴新任矣。现在滇省办理缅匪一案。俟明瑞到后。酌量克期大举。贵州与云南邻近。一应军需事宜。俱有交涉之处。因鄂宝前曾派往新疆办事。乌什用兵时。伊亦曾随行。军务尚所谙悉。是以将伊调任。著传谕鄂宝。如遇官兵过黔。以及调拨该省兵马。并文报往来诸事。务宜悉心经理。实力承办毋得稍有迟延贻误。以副委任。并将此传谕明瑞知之　　

○军机大臣等议奏、昨遣往滇省健锐营兵五百名。请照乾隆十九年遣往西路官兵之例。大臣官员等。给俸二年。前锋护军等。赏银四十两。官兵。跟役。各赏给皮袄价。枪箭军器。除伊等自有随带外。武备院支给棉甲五百件。所有遣往之兵。分为十起。每起五十名。隔二日起程一起。每起派营总参领一员带领。护军统领观音保。百日服满。即令其带末起兵前进。一路驿马车辆。行文经过各该省遵照妥办。从之　　

○以左都御史嵇璜。礼部尚书张泰开。对调　　

○旌表守正捐躯之山西平陆县民姜狗饶妻车氏　　

○辛未。上御勤政殿听政　　

○谕曰。国柱原系健锐营翼长。著派领健锐营头队兵。前往滇省。到彼俟有总兵缺出奏补。其未得缺以前。即著以总兵衔带兵　　

○定文武各官雨衣品级。礼器馆总裁于敏中等奏、恭查御用雨衣雨帽。用明黄色。一品大臣以上、及御前行走侍卫、各省巡抚、用大红色。文三品、武二品、祇用大红雨帽。至三品以下官员、及跟役人等。亦用区别。以辨等威。今拟文武三品、皆准用大红雨帽。四品、五品、六品、用红顶黑边。七品、八品、九品、及有顶带人员。用黑顶红边。交礼器馆增入官服图。并入会典。知照礼部通行在京各衙门。及直省文武。一体遵照。再内廷行走之员。向不论品级。俱戴大红雨帽。仍应照例。得旨、所奏是。应照此办理　　

○以大理寺少卿傅为詝、为宗人府府丞　　

○以通政司副使陈兆仑、为太仆寺卿　　

○壬申。上诣畅春园。问。皇太后安　　

○谕曰、刘纶现以到京。陈宏谋不必署理吏部。著管理工部事务。托恩多无庸兼管工部　　

○又谕、节年以来。屡经降旨。准令旗丁在通变卖余米。以资日用。现在各该省漕艘。陆续抵通。于兑足正供后。旗丁余多米石。如有情愿出售者。仍著加恩准其在通州粜卖。旗丁等既属便宜。而地方粮石。益加充裕。于民食更有裨益。该部遵谕速行　　

○谕军机大臣等据阿尔泰覆奏、禁止各省民人赴川一摺。内称。川省荒地。业经认垦无余。嗣后各省民人。藉词赴川垦地者。不必给票。并转饬沿途关津。查无照票者。即行阻回等语。所奏尚于事理未协。前因岳钟璜奏、外省民人入川。往往习为匪类。应请设法稽核。曾降旨阿尔泰。令其详酌经理。特为地方剔除啯匪起见。初非为各省民人强分畛域。多方防禁。徒滋纷扰也。况此等无业贫民。转徙往来。不过以川省地广粮多。为自求口食之计。使该省果无余田可耕。难以自赡。势将不禁而自止。若该处粮价平减。力作有资。则生计所趋。又岂能概行阻绝。且邻近该地之湖广江西等省均属朝廷子民。抚绥本无异视。即如口外各处。向来直隶山东等属。贫民前往垦荒糊口者。亦难尽行驱逐。又何论蜀中腹地耶。倘此等民人。入川或有滋事为匪。致为乡里之害。即按罪严惩。以儆其余。亦督抚等分所应办。又何事鳃鳃过虑。立定章程转使胥吏等。乘间苛求。徒滋纷扰。否则有名无实耶。阿尔泰奏定关隘查盘。给票验放。及咨移各省晓示民人之处。不必行。将此传谕该督。及各该督抚知之　　

○癸酉。谕军机大臣等、据汤聘奏到运遂粮石一摺。内称、若俟进兵之日。再行滚运诚恐不敷接济。现在运至附近九龙江之茨通地方。委员驻劄收管等语。军行粮石所关綦重。固应先事豫筹。但此时大兵未集。茨通地面又与边界毗连。若防范稍有不周。转为酋党觊觎。潜谋掠窃。或致藉寇兵而赍盗粮。不可不慎重筹画。以防意外。著传谕明瑞。鄂宁等酌量该地情形。应于何处可以存贮。并沿途加谨护送。于军储庶无贻误。再昨明瑞奏到李时升呈出书稿。内有李时升札称游击班第。不知下落之语。而杨应琚回札。即以班第未便作为阵亡。止可作为受伤身故。又谓班第身故。外间多有所闻。若作为伤亡冒赏。恐有后虑。或以病故声报。庶为妥协等语。是班第之存亡。现在尚无著落。使其临阵逃亡。即须严究重惩。用申军律。若果系效命捐躯。自应奏请赏恤。以酬忠荩。乃杨应琚往返商同。仅欲以病故声报。颟顸了事。实不知其是何居心。明瑞到滇后。即将该游击班第实在踪迹。悉心详访。核实具奏　　

○以左春坊庶子观光、充日讲起居注官　　

