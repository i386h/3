<!-- { "loadSidebar": true } -->
○甲申。谕军机大臣等、前降旨、俟擒获阿逆后。令达勒当阿、富德、带领索伦、察哈尔、兵丁。由北路凯旋。哈宁阿、带领健锐营兵丁。前往兆惠处候旨。但思索伦察哈尔兵丁。俱由北路彻回。即不复至伊犁。所有驻劄伊犁兵丁。应先行派定。此时达勒当阿、应已擒获阿逆。毋庸更派兵前往。兆惠亦应将抵伊犁。著传谕兆惠、至伊犁时。即留索伦兵二百名。察哈尔兵二百名。健锐营满洲兵、或一百名。或二百名。共兵丁五六百名。为驻劄伊犁大臣差委之用。其伊犁办事大臣。亦毋庸永远驻防。一切事宜。俱与图什墨勒、扎尔呼齐等商酌妥协。令伊等熟习内地条例。俟一二年后。即交伊等轮班管理。所有办事大臣印信。已饬部铸给管理厄鲁特二十一昂吉印信颁发。其图什墨勒向用图记之处。亦著停止。俟驻劄大臣彻回后。此印贮于公所。即令值班之图什墨勒掌管。永著为例。再蒙古等遵奉黄教。固勒扎、系伊犁善地。理宜重新庙宇。遣大喇嘛前往诵经。著即将此庙为大臣等办事之地。但应酌量于厄鲁特内、派人就近防守。准噶尔原有济喇特辖一项人员。即于此内派出防守。其伊犁附近地方。可否发绿旗兵前往屯田。亦著兆惠等豫为筹酌奏闻。　　

○豁免江西抚州所帮、军丁徐王吴漕船、遭风漂没米一千一十石有奇。　　

○乙酉。上御勤政殿听政。　　

○吏部议奏、定例官员多支驿站钱粮者、降一级调用。支后随即扣解者、罚俸六个月等语。无论多寡。概议降调。未为允协。请嗣后驿站奏销各官。其一年内应付钱粮廪给。多支在十两以内者、降一级留任。十两以上者、降一级调用。如多支后。未及一年奏销之期。随即扣解者。仍照例罚俸六个月。从之。　　

○以翰林院侍读何畴、充日讲起居注官。　　

○丙戌。谕军机大臣等、前据三格奏、在阿巴噶斯处。拏获阿道齐属人。应将阿道齐一并治罪等语。阿道齐、并未附和阿逆。早同伊兄前来投诚。其属人在阿巴噶斯处。毋庸深究。况投诚人内、似此者正复不少。如必一一办理。众心易致拟惧。著传谕达勒当阿等、免其究问。　　

○丁亥。上幸清河。临奠将军班第、参赞大臣鄂容安。　　

○谕曰、班第、鄂容安、与萨喇勒一同驻守伊犁。当阿睦尔撒纳叛乱之时。班第、鄂容安、捐躯殉节。而萨喇勒独自脱逃。及拏解来京。朕亲加审讯。据称、彼时以贼众四集。恐力不能支。是以带兵逃出。以图再举等语。朕因其情节。尚有应需质对之处。将伊暂行监禁。今巴宁阿、伯琨等到京。质讯之下。情节相符。并供出脱逃时。将朕所赐花翎拔去。是其偷生负国。已属显然。然在满汉世受国恩之臣。而临难苟免如此。自当明正典刑伊本系厄鲁特新附之人。不足责以死绥大义。今班第、鄂容安、灵榇已到。朕亲临祭奠。优予恤典。灵榇俱令进城。即著旺扎勒、带同萨喇勒、前往班第、鄂容安、柩前。将逆党阿巴噶斯、克什木、先行馘耳祭奠。令萨喇勒在旁看视。夫人孰无死。使萨喇勒亦能如二臣之引决就义。则今日哀荣之典。自当一体同受。乃颠越至此。使伊稍有人心。能无愧乎。其阿巴噶斯等俟阿睦尔撒纳拏获到日。一并正法。以彰国宪。萨喇勒、著永远拘禁。将此传谕中外知之。　　

○戊子。上诣畅春园、问皇太后安。　　

○谕、去年伊犁乱时。跟随将军大臣之满洲、蒙古、侍卫官员。喀尔喀王公台吉等内。其奋勇杀贼、及自尽复生。后经陆续脱归者。朕已悉加恩赏晋秩升用至阵亡自尽之满洲、蒙古、侍卫官员、喀尔喀台吉等。甚属可悯。著俟兆惠查明奏到之日。交该部照阵亡例议奏。赏给世职。　　

○谕军机大臣等、前因土尔扈特、遣人前往西藏。特派麒麟保、带领同行。今据奏称、已于七月初旬起程赴藏。计其回时。朕已驻跸热河。著传谕麒麟保、即带领土尔扈特使臣。由张家口外、前赴热河入觐。　　

○以故喀尔喀扎萨克辅国公巴图蒙克弟丹巴旌准、袭爵。　　

○己丑。谕军机大臣等、据纳木扎勒奏、青滚杂卜、遣人至乌里雅苏台。煽惑喀尔喀等。情形可疑等语。青滚杂卜、居心诡诈。深可痛恨。著舒明等、详细察看。此时若已露背叛情形。即会同亲王成衮扎布、德沁扎布等、相机擒拏。若尚未生事端。止宜留心防范。俟哈达哈彻兵回时。再行办理。青滚杂卜游牧。与唐努山甚近。其或在游牧。或向唐努山至乌梁海。皆未可定。并著传谕哈达哈、临期确访。或先派兵豫阻去路。再行擒拏。毋得任其脱逃。再贝勒车登扎布呈称、不能办理台务。必系青滚杂卜指使。著一并拏解来京。其台站事务。即速交亲王成衮扎布、接续办理。毋致贻误。至哈达哈等、自哈萨克回时。马匹不免疲瘦。舒明等即豫选马匹。善为牧放。俟哈达哈将到。即解往接续。以增兵力。并著内阁学士阿桂、速赴军营。协同办理。　　

○谕喀尔喀王公等曰、青滚杂卜、原系获罪斥革之人。因其尚知奋勇。仍加恩承袭贝勒。并授为喀尔喀副将军。上年从征伊犁。加恩封授郡王。稍有人心。自当感激图报。孰意其深负厚恩。实出情理之外。伊前同阿逆进兵时。听从指使。将巴特玛车凌之弟诺尔布丹津、私行带回。将军大臣参奏阿逆罪状。竟敢潜为洩漏。嗣后追擒阿逆。退缩阻挠。奏请两路出师五万。方可追缉。种种悖缪乖张。不可枚举。彼时本应即行正法。朕因念及伊祖博贝、旧日劳绩。特加宽宥。以观后效。是以此次办理乌梁海。复授为参赞。予以自新之路。伊至乌梁海。并未拏获鄂木布、果勒卓辉等。即彻兵而回。虽尚有将军哈达哈等领兵在彼。伊即退回。无关轻重。但既为参赞。并不奏请谕旨。亦不咨报将军。带兵擅回。律以军法。罪不容诛。且捏为种种浮言。煽惑众听。其心实不可问。试思办理准噶尔一事。原为喀尔喀经理久长之计。是以命将兴师。以期一劳永逸。然选派喀尔喀官兵。俱经赏给钱粮米石。派办牲只。何次不发给价值。而青滚杂卜、乃谓喀尔喀以连年用兵为累。是诚何心。至于军行赏罚。乃国家宪典所必行。达木巴扎布、系管理杜尔伯特游牧人员。纵令巴朗脱逃。讳匿不报。额琳沁多尔济、监视阿逆来京。明知其叛迹已露。袖手旁观。致令兔脱。二人情罪断难姑容。然犹念伊等祖父不忍加之显戮。令其自尽。此而曲为宽纵。国法何在。而青滚杂卜、乃谓喀尔喀系青吉斯汗后裔。向不治罪。此语舛谬更甚。如朕宗室中有犯刑章者。朕又何尝废法耶。至于稍知奋勉。如巴雅尔什第、桑寨多尔济、及车布登扎布等、则俱优封显秩。赐予便蕃。青滚杂卜、宁不闻之耶。已交军营大臣等、拏解青滚杂卜、来京治罪。本应除其属众。削其封爵。朕始终眷念伊祖。不忍泯其劳绩。所有贝勒封爵。仍施恩准令额琳沁之子旺布多尔济、承袭。朕办理庶政。一秉至公。有功者予之厚恩。犯法者断无姑贷。将此晓谕众喀尔喀王公等知之。　　

○又谕军机大臣等、亲王成衮扎布、世受国恩。深知感激。伊闻青滚杂卜、种种狂悖即移咨纳木扎勒转奏。能念伊父额驸素日笃诚。力图报效。深堪嘉予。著赏荷包一对、以示优眷。青滚杂卜去岁进兵时。迎合阿逆。种种不法。今又擅自彻兵。复托言众喀尔喀以用兵为累逞其诡诈。喀尔喀等、深受国家厚恩。断不为伊煽惑。已降旨详悉晓谕。青滚杂卜应即拏解来京治罪。朕已谕舒明、阿兰泰等、会同亲王成衮扎布、德沁扎布等、审机办理。青滚杂卜、乃无足重轻之人。第喀尔喀旧臣仆中有似此败类。不可不申明国宪。成衮扎布等、务宜留心防范。毋得洩漏。此时如应速为擒治。即会同众喀尔喀王公等、领兵擒拏。否则仍遵前旨。俟哈达哈等回时。再行办理。　　

○参赞大臣富德奏、臣遣璊绰勒图、扎什保、确探两路大兵信息。至济尔玛台地方。遇定边左副将军哈达哈等、已渡额尔齐斯河。即令臣等由阿勒圭前进会齐。迅即带兵前往。俟遇哈达哈时会议。将兵丁分队进发。声息相通。协擒逆贼。再从前脱逃之唐古忒、至散秩大臣乌鲁木游牧内抢掠。已为乌鲁木所杀。又擒获与唐古忒同逃之索诺木达尔扎之子蒙固勒、讷默库、二人。系额琳沁之女所生。并喇嘛罗布占三济、亦系同额琳沁行走之人。现在派员解至军营。报闻。　　

○庚寅。旌表守正捐躯之陕西乾州民吴代夫妻司氏。　　

○辛卯。吏部议奏、州县监狱。虽系吏目典史专管。至州县为有狱官。亦有稽察之责。从前例无处分。请嗣后斩绞罪犯。不加扭锁、以致自尽。该管官应降一级调用者。有狱官罚俸一年。凌迟罪犯。不加扭锁、以致自尽。该管官应降二级调用者。有狱官降一级留任。从之。　　

○壬辰。上诣畅春园、问皇太后安。　　

○谕军机大臣等、车凌、车凌乌巴什等、自归降以来。感朕厚恩。奋勉效力。今移至额尔齐斯旧游牧地方。遣使请定轮班朝觐之期。具见诚悃。伊等遣使请安。毋庸立定期限。每年原应遣人来京领俸。若于遣使请安之时。支领俸饷。事属两便。至轮班朝觐一事。杜尔伯特部落。著分作三班。每年轮值一班。来京入觐。即于明年为始。应何处盟长、带领王公台吉等来京。交该盟长等、酌量定议具奏。至伊等迁回旧游牧后。自需马匹应用。著施恩将从前领赴军营、应交马驼等项。展限至戊寅年交还。以示体恤。再从前舒明等、奏请安插达什达瓦部落人众、于和通鄂博、布勒罕察罕托辉地方。原因卡内额克阿喇勒等处。现有杜尔伯特人等居住。是以如此筹办。今杜尔伯特人等、既经迁去。所有达什达瓦人众。著即在额克阿喇勒地方游牧。　　

