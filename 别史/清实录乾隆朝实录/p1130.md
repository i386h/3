<!-- { "loadSidebar": true } -->
○丙子。谕、前经降旨每届巡幸时。各督抚不得以寻常委用需员。奏请拣选。盖以试用人员。应俟引见候朕裁夺简发。本慎重地方之意。今年朕诣盛京。恭谒祖陵。巡阅东辅。计程稍远。适准噶尔之台吉车凌等、率所部万余人。款塞内属。瞻仰情殷。朕念其俱未出痘。不便来京。令俟驻跸热河时。就便召见。抚谕赏赉。颇需时日。是以于五月初、即启跸至热河。赐宴新归诚人。七月启銮。吏兵二部应行引见人员。前赴热河引见。各省所有应请简发人员。若俟回銮奏请。为日稍迟。恐地方需员。不能久待。此次不必拘例。可随时奏闻。或于热河引见。或令在京总理王、大臣、验看发往。至各、督抚有应行具奏之事。俱令照常奏请。不必有意简省。致滋丛脞。该部可通行传谕知之。　　

○又谕、据钟音奏称、延绥镇标历任游击袁士林等、浮开公费一案。审明实无侵蚀情弊。而造册朦混。例有处分。又另摺奏称、现有波罗协及沿边各营堡、节年亦多浮开。皆据自行首报更正等语。武职人员。会计文移。或有未谙。历年既久。款项繁多。以致重复舛混。现在各案既经查明。实无侵蚀情弊。即可据实更正。免其参处。至各省营伍中、或有似此者。亦未可定。并著该督抚、逐一查明更正。若此番更正之后。仍有相沿陋习。舛错造报者。必当照例参处。不可稍为徇隐。　　

○钦差尚书舒赫德等奏、据萨喇勒告称、准噶尔乌梁海宰桑图布慎之鄂拓克、闻已擒瑚图克之信。惧我兵威。越过阿尔台海喇图岭、往额尔齐斯地方。雅尔都、车根、赤伦、察达克、四鄂拓克人等。越过索郭克、察罕乌苏、前往汗哈屯地方。已于吹、阿尔呼特、阿宝哈布齐海等处游牧。宰桑玛济岱、越过阿尔台、唐努山间雅木图岭而去。臣等看得乌梁海等、业已纷纷远遁。时方春令。我军马力疲乏。难以远行。且大兵若驻卓克索地方。乌梁海闻知。必坚守自固。臣等公同酌议。奏请暂行彻兵。至夏季乌梁海等、贪恋故土。必仍回游牧。彼时整兵速出。易于收服。再阿睦尔撒纳来投之信。闻之已久。但系传言。尚无确信。若迟至五月内。其时阿睦尔撒纳、与达瓦齐、相持既久。势难中立。其来降之计必决。臣萨喇勒、与努三、留心察看情形。相机酌办。从之。　　

○礼部以会试中额请。得旨、这会试。满洲、蒙古、取中六名。汉军取中一名。直隶取中二十二名。奉天取中一名。山东取中十四名。山西取中十六名。河南取中十一名。陕西取中十三名。江南取中三十二名。浙江取中二十九名。江西取中二十五名。湖北取中十一名。湖南取中四名。福建取中十四名。广东取中十五名。广西取中五名。四川取中八名。贵州取中七名。云南取中七名。　　

○以故云南鹤庆州观音山土巡检王天受嗣子元顺、袭职。　　

○丁丑。谕、八旗奴仆。受国家之恩。百有余年。迩来生齿甚繁。不得不为酌量办理。是以经朕降旨、将京城八旗汉军人等。听其散处。愿为民者。准其为民。现今遵照办理。至各省驻防汉军人等。并未办及。亦应照此办理。令其各得生计。所遗之缺。将京城满洲派往。而京城满洲。亦得稍为疏通矣。著交总督喀尔吉善、会同福州将军新柱、将彼处汉军人等。或亦照京城汉军之例。各听其散处经营。或将军标绿旗营兵缺出。将伊等转补。所出之缺。即将京城满洲兵、派往顶补。则京城满洲。既得以疏通。而本处汉军等、于生计之道。亦得自由。诚为两便。喀尔吉善、新柱、熟筹妥议具奏。　　

○又谕、从前各省寻常斗殴情罪稍重之案。经部定议不准留养。后因此等人犯。秋审时原不至入情实。徒使淹禁囹圄。而穷老孤孀。无所倚赖。于乾隆十五年、特颁谕旨。令各该督抚秋审时、另册办理。但十五年以前。此等亲老丁单之犯。间有原题内、未经声叙者。遂不得一例邀恩。情亦可悯。著该传谕各该督抚、将从前虽未附疏声明。确有成招原案可凭者。据实查明。准其一体入于另册。量予末减。以示矜恤。　　

○是日起。上以孟夏享太庙。斋戒三日。　　

○戊寅。谕、前因来谦鸣陛见时。奏及任内裁革陋规一事。其意以为朕前独对之语。亦未必遂加详察。乃询问策楞、始知其尽属子虚。是以将伊革职。以为奏对不实者戒。所有知府任内未完之项。押往滇省追缴完日。令该督抚具奏请旨。今据爱必达奏报、已于限内全数完缴。来谦鸣系小有才之人。其所犯诳奏之罪。盖初不止于伊一人也。藩臬之任。固非所宜。若以道府等官。弃瑕录用。犹可以备驱策。来谦鸣、著送部引见。再降谕旨。　　

○谕军机大臣等、从前定议。原欲使乌梁海归顺。准在原地居住。如不归顺。则逐出阿尔台以外。今乌梁海等、既由原处移于海喇图岭、唐努山外。阿尔呼特等处地方居住。阿尔台以内、皆成空地。著即于此处增设卡座。地方愈可巩固。如乌梁海思念故土。复来归顺。仍准居住。否则亦易于驱逐。现今军台侍卫员少。不敷委用。著再拣选侍卫四十员。发往驻卡。将现在卡上侍卫兵丁。移于新设各卡居住。其发往侍卫。俱令住于旧卡。巡查看守。再办理乌梁海事。既有头绪。即当将玛木特、亦饬令移徙。著交与舒赫德、成衮扎布、不必发兵。只遣一谙事之人。往谕玛木特、因伊等上年擅入我卡。所以将乌梁海驱逐。展设边卡。伊等游牧。亦勒令迁移。玛木特听从、则已倘逾限不移。即发兵驱逐。现在兆惠、亦起程往卓克索商办事务。著会同舒赫德、成衮扎布、遵奉朕屡降谕旨。悉心办理。但须通盘计算。现在兵马力量。果否可以进兵。或须候察哈尔兵到时。再定进止。倘兵力尚在不足。则俟舒赫德。成衮扎布、陛见后。熟筹一切。再行办理。　　

○蠲江苏上元、江宁、江浦、六合、山阳、阜宁、清河、桃源、安东、盐城、高邮、泰州、江都、甘泉、兴化、宝应、铜山、丰县、沛县、萧县、砀山、邳州、宿迁、海州、沭阳、赣榆等、二十六州县。镇江、淮安、大河、扬州、徐州等、五卫。乾隆十八年水灾、应徵地丁漕项银、三十万三千两有奇。米、麦、豆、十二万五千石有奇。　　

○己卯。以故禹陵奉祀八品官姒恒甸弟恒畿、袭职。　　

○是月。直隶总督方观承奏、天津北仓。在县北二十里。凡遇截留漕米、并奉天等处采买由海运津米。俱贮仓内。向归天津县管理。查此项存贮漕米。非州县常平可比。天津县恐不足弹压。请嗣后责成天津道、率同该县管理。得旨、如所议行。　　

○长芦盐政普福奏、饬属于向年曾有蝗蝻等处。逐一根寻。加意搜捕。得旨、此乃遵朕旨令汝照吉庆先事豫防办理之事。而阅此摺。不知者乃似目下已有蝗蝻。又似汝始勉力办理之事。真是糊涂。一无可教导也。以此观之。汝必不能办理实心妥贴。仍不过具文了事而已。　　

○两江总督鄂容安奏、查阅江苏各属标营。分别奖赏纠参。就目前情形而论。先当修葺械具。训练技勇。使缺坏者渐次完全。生疎者俱归娴熟。则整顿有渐。纪律易臻。若徒事纷更。恐头绪既多。转无实际。得旨。所见是。实力整顿而不必欲速。斯得矣。　　

○安徽巡抚卫哲治奏、徽州府属。山多田少。所出米谷。即丰年亦仅供数月民食。全赖江西浙江等处。贩运接济。而溪河逆险。艰于挽运。六邑中、产粮少而距江浙远者。又惟歙县为甚。乾隆十七年间。有该县商人程扬宗等、乐输银六万两。以一半买谷积贮。一半交与生息。为将来增贮之计。建立惠济仓。详请奏明立案。以垂久远。报闻。　　

○浙江巡抚觉罗雅尔哈善奏、玉环孤悬海面。自雍正五年题请展复。以该处地土出息。供支各项经费。迄今二十余年。渔盐耕稼之利。逐渐加增。应照内地之例。将存积余银、酌拨充饷。岁收租谷、额定积储。查玉环赋役。原议不徵条银。止徵租谷。粜出价银。藉充经费。又该处环山皆海。刮土煎盐。尽收尽卖。以充民食。近年谷价盐价。除支给岁需公项外。约可余银三千两。核算现积盈余。已至三万四千余两。请酌留一万二千两、存厅库。其余归入本年奏销案内。尽解司库。嗣后每年盈余。悉解司报部。听候拨饷。再该处向未额定存留积贮备用。请于该同知衙门、照内地常平仓例。定额贮谷一万石。每年存七粜三。依时出易。即从本年为始。于所收租谷内、陆续拨贮。得旨。如所议行。咨部知之。　　

○湖南巡抚胡宝瑔奏、辰州府属之乾州、凤凰、永绥、三厅。所辖红苗。与黔省古州、铜仁、接壤。该苗等服食各殊。若听其安居耕凿。亦不敢出而滋事。多因近地汉奸。潜入苖寨。诳诱财物。兵役挟势欺凌。致生事端。现在谕令文武各员。严切饬禁。并查所设营汛。棋布星罗。地方俱获安怗。得旨、览奏俱悉。　　

○又奏、湖南旧习。每于滨湖老围之外。增置新围。致湖身日狭。储水渐少。当涨发时。即有倒流横溢之患。臣现在亲往湘阴等县、履勘紧要堤垸。就近稽察私圈。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五十九


大清高宗法天隆运至诚先觉体元立极敷文奋武孝慈神圣纯皇帝实录卷之四百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。夏。四月。庚辰朔。享太庙。上亲诣行礼。　　

○诣畅春园、问皇太后安。　　

○幸圆明园。　　

○谕、国学以训课士子为职。现任国子监祭酒武极理、系繙译进士出身。不宜司教之任。著以对品京堂缺补用。其国子监祭酒员缺。著良诚补授。　　

○又谕曰、尚书刘统勋、汪由敦、总督方观承、鄂容安、喀尔吉善、开泰、永常、黄廷桂、硕色、宣力中外。夙夜靖共。嘉乃纯勤。宜加显秩。刘统勋、汪由敦、俱著加太子太傅。方观承、喀尔吉善、黄廷桂、俱著加太子太保。鄂容安、开泰、俱著加太子少傅。永常、硕色、俱著加太子少保。　　

