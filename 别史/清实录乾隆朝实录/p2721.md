<!-- { "loadSidebar": true } -->
○山西巡抚觉罗巴延三奏、大同府属之丰镇厅。朔平府属之宁远厅。向未设有常平仓粮。后将二厅应解绥远城兵米。截留十年。以充仓储。现共有本息谷十万四千余石。每岁出陈易新。不过十分之一。红朽堪虞。而绥远城自移驻右卫官兵七百余名。加放米一万余石。口外各厅。徵解不敷。请将该二厅仓储。均以三万石为额。余照一谷二米之例。碾运绥远城为兵糈。报闻　　

○陕甘总督勒尔谨奏、吐鲁番驻劄满兵。应需种地兵七百名。工作兵五百名。前经毕沅议奏、工作兵事竣。即留屯种地。以节往来之费。其不敷兵二百。即于兴汉镇属派往。现准索诺木策凌咨称、工作兵筑城造屋。须至明冬始竣。则原调种地兵七百。应仍于陕甘各提镇属匀拨。于今年九月前往。以便明春耕作。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千八十九



大清高宗法天隆运至诚先觉体元立极敷文奋武孝慈神圣纯皇帝实录卷之一千九十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。九月。壬午朔。上行围　　

○谕、昨据傅玉等参奏有俄罗斯十七人。执持器械。赶马五十余匹。越入我境。被卡上官兵拏获。讯系贸易之人。并非行劫。竟不报明将军。遂将伊等马匹皮张等物。私留纵放。请将守卡官员治罪等语。所办甚属舛谬。边疆处所。安设卡座。原为稽查私行出入之人。今俄罗斯多人。执持器械。越入我境。即非行劫之徒。既经擒获。自当解送将军。讯明来历。若果非盗贼。再听将军交伊头人。治以应得之罪。乃佐领衮布等、擒获越境之俄罗斯多人。并不解送将军。转勒留伊等马匹皮张等物。私行纵放。不法已极。因特降谕旨。将衮布等、押赴卡上。眼同俄罗斯头人。立行正法。仍饬谕该头人。务将越境之俄罗斯。尽行查出。拏交卡上。亦眼同我处之人惩治外。并将失于查察之将军总管。俱从重治罪。边境禁例。向属森严。乃日久怠生。遂至衮布等不肖之徒。藐视王章。恣意妄为。若不及今严行禁饬。将来何所底止。著通谕伊犁塔尔巴哈台、乌里雅苏台、科布多、库抡等处。将军参赞办事大臣。及与外国连境之盛京、吉林、江南、浙江、云南、广东、广西、福建、四川、等省将军督抚等。转行严饬各边卡。及交界地方官。嗣后如有外国人等、私越我境。无论是否贼匪。即行擒拏。有将军参赞驻劄者。报明将军参赞。有督抚驻劄者。报明督抚。听候办理。倘敢如衮布等、任意贿纵。查出即行正法。若该管之将军参赞督抚等。不遵照此旨妥办。亦一并从重治罪　　

○户部奏、杀虎口监督悟隆阿、于乾隆四十三年九月徵收起。嗣因病故。现任苏楞额、于本年四月接办。合算一年期满。请旨更替。或令另管一年。谕曰、苏楞额、若照该部所请、另管一年。是较别任多管五月。若另行派员。则苏楞额尚未及半年。遽尔另换。均未为平允。苏楞额、除另管五月外。著再接管七月。核计俟满一年。即行照例更换。嗣后凡监督有半任接替者。户部俱照此奏闻。著为例。　　

○是日、驻跸安巴究和罗昂阿大营　　

○癸未。上行围　　

○命辑回部王公表传。谕、昨朕降旨。以内外扎萨克。自皇祖皇考、及朕即位以来。服勤奋勉。勋猷卓越者甚多。交国史馆。会同理藩院。追溯伊等从前劳绩。编纂表传。以垂永久。兹念各城回人。自投诚以来。宣力军前。封授王贝勒贝子公爵者。亦有其人。宜一体加恩。编纂表传。著交该院、查其内实心效力。立有军功者会同国史馆。照蒙古王公编纂表传。以示朕一体矜恤回部臣仆之意　　

○是日、驻跸乌兰哈达大营　　

○甲申。上行围　　

○遣官祭历代帝王庙　　

○遣官祭都城隍之神　　

○谕、据陈辉祖奏、现在大工正届赶办合龙。仪考等州县。原续被淹。及河北各属一隅被水之处。分别查办。均需银两济用司库存银不敷支应等语。著于部库内、再拨银一百万两。照例即行解往备用。该部遵谕速行　　

○添建甘肃大通县、仓廒二十五间。从署陕甘总督陕西巡抚毕沅请也　　

○是日、驻跸伊逊河东大营　　

○乙酉。上行围　　

○吏部议准、江西巡抚郝硕奏称、本省同知通判。督运赴通。沿途有催趱稽察之责。向俱带印起程。署事之员。由藩司刊给木戳。以代印信。查丞倅于盐捕水利。各有专司。其分防者。亦多地方民事。非钤盖关防。易于滋弊。请颁前后帮清汉文关防二封贮藩库。该丞倅于督运起程时领用。原印、交署员接受。运竣缴库。凡属有漕省分。一体铸给。从之　　

○以江南漕标中军副将任承恩、为山东兖州镇总兵　　

○是日、驻跸塔哩雅图昂阿西大营。　　

○丙戌。赐扈从蒙古王公台吉、及土尔扈特贝子、杜尔伯特扎萨克台吉等食　　

○谕、据李侍尧参奏、开化镇标右营军械局于本年六月十三日下午。被火焚烧。几及一月。该地方文武。匿不具报。请将署开化镇中军游击候补都司宝善、革职。并请将总兵刘国梁、署知府李铤等、交部议处等因一摺。军械贮局。关系紧要该兵丁等、并不小心看管。以致失火焚烧。该游击并不立时通详。复敢扶同欺饰。希冀消弭。其中显有情弊。宝善著革职。交该督即提同守局弁兵。彻底查审。务得确情。定拟具奏。至开化镇总兵刘国梁、闻报失火情形。并不即时查揭请参。转以驳盘军械为词。模棱率转。署开化府知府同知李铤、文山县知县黄斌、近在同城。不即申报。均属观望徇延。著一并交部严加议处。又谕军机大臣等、沿边重地。军械最关紧要。兵丁等并不小心看管。以致失火焚烧。该管营员。并不即时通报。相隔一月之久。始以查点军械为词。扶同欺饰。此等绿营藐玩恶习。实为可恶。安知非别有遗失损坏情弊。装点失火。希图掩盖。著交李侍尧、即速提齐应讯各犯。严审因何失火确情。据实声叙。分别定拟速奏至该镇刘国梁、前因徇庇守备萧抡第、经李侍尧参奏、交部议处。本应照例降调。朕念其在金川军营。颇知奋勉。若因此遽行降调。未免可惜。是以降旨从宽留任。并命该督。传谕该镇。俾知感恩黾勉。毋蹈绿营恶习。今该镇于军械失火一案。迁延一月。不即查揭请参。甚属非是。看来该镇在军营打仗。虽属出力。而于整饬营伍。非其所长。恐于总镇大员。不能胜任。著李侍尧、即将刘国梁办理营伍才具若何。能否胜总兵之任。据实具奏。候朕酌量降旨。毋稍姑容贻误。将此由五百里谕令知之。寻奏、刘国梁办理营伍。才具平常。难胜总兵之任。至失火确情俟覆讯续奏。报闻　　

○是日、驻跸张三营行宫　　

○丁亥。谕军机大臣等、本日文绶奏、查催滇铜头运。全数开帮。并现在趱运缘由一摺。由五百里驰递。而李湖奏、督催铜运。及欧阳鈀、已经广西拏解之摺。亦由四百里驰递殊属非是。此等事件。朕特降谕旨。交该督抚迅速查办。是以由驿封发。至该督抚接奉谕旨。如果有应行请旨速办之事。自当由驿驰奏。今文绶李湖所奏、皆系俟铜觔到境。方行办理。即具摺差人赍进。亦不为迟。何必纷纷由驿驰递。致扰邮政耶。文绶久任封疆即李湖亦非初任巡抚。何不晓事若此。俱著传旨申饬。并著传谕各督抚。嗣后凡遇覆奏事件。除询问晴雨情形。及交查新正展赈借种等事。并地方要务。谕令由几百里覆奏者。方准由驿驰递。余概不许率意滥动驿马。将此遇各督抚奏事之便。传谕知之　　

○是日、驻跸波罗河屯行宫　　

○戊子。谕前经降旨。将甘肃省乾隆二十七年起。至三十七年止。因灾带徵未完银二十三万五千余两。粮一百零五万四千余石。加恩概予豁免。俾边氓共庆盈宁。因念陕西之延安、榆林、绥德等三府州属与甘肃接壤。虽其地分隶陕省。而土瘠民贫。实与甘省无异。远年积欠。为数尚多。若一体并徵。民力不无拮据。著加恩将延安、榆林、绥德等三府州属。自乾隆二十六年起。至三十七年止。民欠常平仓谷若干。著该抚查明实数奏闻。概予豁免。俾积逋得普免追呼。近欠自易于完纳。如此体恤优施。闾阎更可永资乐利。该部即遵谕行　　

○谕军机大臣等、阅盛京满洲兵行围杀兽。不但不如吉林黑龙江兵尚不如京师满洲兵。伊等每年所交鹿只等物。较吉林黑龙江兵为多。然非伊等自行射猎。闻俱买自民人者。殊属不成事体。盛京为我朝根本之地。兵丁技艺。宜较各处加优乃至不能杀兽。由汉人买取交纳。满洲旧习。竟致荒废。伊等岂不可耻。盖缘历任将军未能勤加教训所致。如不实力整顿。日甚一日大有关系。著传谕福康安、留心训练骑射。行围时。将军亲身督率射猎务令技艺精强。以复满洲旧习　　

○是日、驻跸中关行宫　　

○己丑。直隶总督杨景素奏、本年五月下旬。河南临漳县属沙庄坝。冲开一口。大溜改趋坝后。漫及成安、广平等县。臣驰至该处履勘。缘沙庄坝前河身。高于坝后。又有南岸之五岔口、涨滩挑溜坝身反居其旁。全不得力。以致冲开一河。改由坝后。绕至李家疃。仍归旧河。其旧河自沙庄坝以下。李家疃以上。纡回绕道。且间段淤塞。挑费浩繁。转不若坝后之近捷。细察形势。即以新河为河身。实为利便。惟查李家疃仍归旧河之处。共有大小新河三。今拟于村西筑拦河坝一。东西接筑土埝。堵截二河。止留村前一河。挑浚宽展。即成正河。其李家疃迤西之程重、李重等村。亦有新冲水沟四。应一并堵筑。再下游广平、曲周、二县。水无归宿。拟于成安县之柏寺营起。至杜木营正。绕筑土埝一千一百余丈。为重门保障。俾水涨不致漫及。其沙庄坝、向设岁修银六百两。仍留为培筑李家疃坝埝之需。得旨允行　　

○是日、驻跸避暑山庄。至癸巳皆如之　　

