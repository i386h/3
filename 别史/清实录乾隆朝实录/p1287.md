<!-- { "loadSidebar": true } -->
○庚申。谕、前据兆惠奏、绰罗斯汗噶勒藏多尔济报称、扎哈沁游牧牲只驼马。为巴雅尔抢掠。随令和起带兵一百名。及回人莽噶里克、额敏和卓、两路兵丁。并檄调厄鲁特兵前往擒拏。续据雅尔哈善奏、和起兵驻辟展时。尼玛等、所带布噜古特、杜尔伯特、扎哈沁兵丁。约一千五百余名。竟至操戈相向。而莽噶里克之兵。亦遂从后鼓噪。以致和起仅率亲随百余人。徒步转战。身带重伤。观此、则是伊犁地方。又生一事端矣。贪残好乱。反覆狡诈。固属准夷常性。然亦由阿逆未经擒获之故。昨降旨黄廷桂、所谓叛贼一日不获。则伊犁一日不安。边陲之事。一日不靖者。正为此耳。现在巴里坤地方。已经添驻重兵。以资弹压。并派调索伦、察哈尔、吉林、等兵。迅速前往。协力擒捕。其二十一昂吉中。如有为其煽惑。妄思蠢动者。则移兵进剿。以安反侧而靖荒服。夫准噶尔夷众。本非劲旅。前岁平定伊犁时。偏师直入。业已所向披靡。今该地又经阿逆蹂躏之后。凋敝已极。大兵所至。自可计日戡定。尚属易于经理之事。特外间无识之人。又不免妄生议论。必谓此事原不当办。即经办矣。仍复生变。何如不办之为愈。殊不思准噶尔之为西北边患。自有明迄今。垂四百余年。我皇祖皇考。当噶尔丹、噶尔丹策零等、籓篱完固。兵力强盛之时。尚且屡申挞伐。以为边陲久安之计。朕仰承鸿绪。上荷天庥。适值该夷部落携离。人心涣散之候。既已机有可乘。而乃安坐失之。岂不贻笑于天下后世。亦何以上对皇祖皇考在天之灵耶。此所以熟筹审计。实有万不得已之苦心。非一时之好大喜功。开边衅而勤远略也。若谓此事本不当办。则当车凌等先后款关时。即应拒而不纳。然伊等穷蹙来归。而竟绝之境外。在车凌、车凌乌巴什等、庸懦之人。尚不过失意而去。窃笑无能。至阿逆凶暴残忍。既已无所归依。必至抢劫滋事。其扰害于我喀尔喀诸部。又不知作何景象矣。其究亦必至于用兵。则与其用兵于投诚之人。何如因势乘便。俾得返其游牧。而各安生计乎。至阿逆之负恩逃窜。则又伊之自外生成。非可逆料不得归咎于从前办理之非也。然朕办理始意。亦惟欲按其四部、分封四汗。众建而分其势。俾之各自为守。以奉中国号令。聊示羁縻而已。乃伊等蠢愚无知。不能承受太平之福。以致自干剿戮。实非朕之本怀。岂此中实有天意。故非人力所能与耶。况该夷地近西陲。虽定以疆界。准通贸易。而犬羊之性。久之亦难保其不生衅端。今即重烦兵力。得以永靖边圉。揆之事机。尚应断然为之。岂有已成之功。转为弃置之理。至于用兵之费。雍正年间。西北两路。费至五六千万。今自军兴以来。统计军需。才及一千七百余万将来即更有多费。较之曩时。终属减省。亦何惜焉。朕于此事。并非舍逸而好劳。实由于事势之不可已。况人君日理万几。国计民瘼。实深乾惕。宵衣旰食。自是分内事。亦不专因军书旁午。而始时廑忧勤也。和起效命疆场。捐躯报国。忠节可嘉。深为悯恻。著照傅清、拉布敦之例。加恩赠恤。并将此通行晓谕知之。　　

○直隶总督方观承奏、遵旨于直属各营内。拨马三百匹。合宣化马、共足五千匹。并酌带余马。解送西安。应分十五起行走。按日一起。每起三百四五十匹不等。派候推守备一员。千把总一员。带兵十五名。沿途管押。每三起、派现任都守一员。往来稽察。其总统弹压。用副将一员。按驿站大道缓行。牵马夫役。每起约需一百十数名。令各就驿站雇备。得旨、甚妥。　　

○大学士管陕甘总督黄廷桂奏、前奉旨解马五千匹。内安西马一千匹。已于十一月初旬。先后起程。计此时已抵军营。陕甘两省、满汉各营马。尚有四五万匹。实可拣选三万匹。已檄饬加紧饲餧。并不时差员查看。务期膘壮适用。但陕省各营。距肃遥远。按站需五六十日。若赶送又易致疲乏。请将陕省满汉营马。先调来甘。陆续行走。到甘后。分拨凉、甘、肃、各营。交州县官加意餧养。陕省摘缺之数。应听自购。至驼只、前于归化城采买一千。经晋抚委员运送。但赶解亦恐疲乏。应令该抚再于晋省各处。购二三千只。每有数百。随起分解。得旨、甚妥。谕军机大臣等、黄廷桂奏称、陕甘满汉各营。约可调马三万匹。檄饬加紧餧养。以备调用等语。现在派调察哈尔、吉林、及索伦兵丁。约计四千名。备马二万匹。即可敷兵丁乘骑之用。著即照数挑拨。分起陆续解赴巴里坤。约于明春二月内到齐。不致迟误。至驼只一项。前令方观承、购买一千只。又豫备行营驼一千只。解交明德、转送陕省解往巴里坤。并著传谕明德、再购驼千余只。解往备用。　　

○又奏、回人莽噶里克、与厄鲁特等、潜谋叛逆。经雅尔哈善等、将莽噶里克之子白和卓、严拏拘禁。查哈密与吐鲁番毗连。厄鲁特及回人等贸货。在巴里坤、哈密、往来出入者甚多。恐潜通信息。应派兵严防。哈密虽有防兵二千名。巴里坤亦有防兵一千余名。第各项差委外。存城无几。已密札安西提督傅魁、选兵添驻哈密、巴里坤、各五百。但兵数尚少。若再向内地甘、凉、肃、各营徵调。必致张皇。查有派赴巴里坤种地官兵五百名。及塔勒纳沁种地兵二百名。原议明年二月起程。今令先行前往防守。再晋省解到驼只。出关未久。若赶赴军营。又须拨兵防护。已截留安西一带牧放。续调马匹、未至军营者。现咨商雅尔哈善等于附近哈密和暖地方。截留餧养。将来一有需用。即可调往。而此时不即赶赴军营。亦可省拨兵防护之烦。得旨、此皆朕降旨命卿办理之事。而卿早已虑及。不候旨到而已办理矣。若皆似卿如此明决担承。则军营何致有此不虞之事耶。嘉悦之至。笔不能宣。余有旨谕。　　

○命通政使孙灏、在尚书房行走。　　

○辛酉。谕曰、黄廷桂经理军务。筹画精详。一切调度。甚合机宜。大臣能如此明决担承。实心体国。深可嘉悦。著赏给双眼孔雀翎。并加赏骑都尉世职。令伊子承袭。雅尔哈善、吴达善等。宣力军营。实心办事。雅尔哈善、著赏给内大臣职衔。吴达善、著赏给孔雀翎。以示奖励。　　

○谕军机大臣等、现在派调各路兵丁。明春进剿。口粮最关紧要。前黄廷桂筹办军需。曾请拨饷四五百万。彼时以军务将次告竣。未经准行。今虽不必如此多备。然亦须酌量足敷四五千兵之用。恐甘肃一省。不能猝办。著将西安粮石。拨运巴里坤应用。再将山西归化城粮石。拨运安西。以备接济。河南麦面。于军需食用。亦为有益。并著多为运送。其应如何酌定数目、迅速办理之处。著各该督抚、详细咨商。妥协办理。　　

○壬戌。谕、朕恭奉皇太后銮舆、南巡江浙。于明年正月十一日起程。　　

○又谕曰、尚书王安国、夏间曾经奏恳、给假回籍迁葬。彼时以明春即届南巡。面谕俟临期带往。是以该部奏派时。即派令随驾。今据奏现在旧病复发。艰于行动。恳请解任调理等语。王安国既不能力疾视事。自难于扈从随行。著准其给假。解任调理。俟可就道时。自行从容回籍。其吏部尚书事务。著汪由敦、以工部尚书暂行署理。赵宏恩、以左都御史署理工部尚书事务。何国宗、于京察大典。滥将伊弟保列一等。部议降调。自属应得。但念其年逾七十。远涉伊犁。今测量之事已竣。亦可稍赎前愆。著署理左都御史事务。　　

○礼部议准、御史陈大复奏称、乡会试外帘等所。及入场之顺天府委官巡绰等官。子弟姻族应试者。俱应照内帘回避。从之。　　

○癸亥。上诣皇太后宫问安。　　

○幸瀛台。　　

○谕、前已降旨、江浙两省。各截漕五万石。以备平粜之用。但明春巡幸。所经江省地方较多。五万之数。恐尚不敷。著再截留五万石。分贮平粜。俾市价不至昂贵。于民食尤有所济。该部即遵谕行。　　

○谕军机大臣等、庄有恭所奏、泰兴县捐职州同朱＜日冉＞、捐银赎罪一案。此事殊不明晰。朱＜日冉＞既从重归于殴死顾五案内。应拟绞监候。即据家属呈请。亦应俟题结核拟。再行据实奏明。饬部定议。岂有未经具题。遽行准赎之理。是外省督抚。竟可虚拟罪名。饬司拟赎。自行完结。不必上闻矣。从来无此理也。乃庄有恭于此案、并未具奏。竟收其捐项。又以交银未足。发县勒追。而奏摺中许多隐跃其辞。竟至不能解。庄有恭办事。不应糊涂至此。看来必有别项情节。且上年江省绅士。随处捐赈。乃敦睦桑梓。乐善好施之谊。并非有罪可赎。若朱＜日冉＞以煮赈为名。赎缳首重罪。则江省众绅士。岂皆有罪耶。且称该县有借动之项。现不无亏缺。此又何谓耶。此案尹继善若有所闻。自应即时参奏。何以并未奏及。著将庄有恭原摺钞录。传谕尹继善、爱必达、将此案缘由。秉公据实详悉查明。即速具奏。尹继善于此等处。朕实不能保其必无周旋回护之处。然不肯舍己从人。亦朕所深知。且爱必达必不敢随同朦混也。　　

○是月。直隶总督方观承奏、山海关外桃园地方。续获私磺驮子、并十六犯。经兵役等贿放十四犯。臣已饬拏解来省。与现犯一并严讯。务得实情。得旨、是。严行审究。不可徇庇开脱。　　

○河东河道总督白钟山奏、臣亲勘运河工程。惟济宁迤北之上河厅属。因漳、卫、各河。水涨逆壅。淤沙积厚。应添募夫工挑浚。至捕河厅属、淤浅处所。额夫尽敷。其济宁以南之泇河厅属。水势尚大。可无庸挑。该属惟彭口一带。最易壅淤。应令各属额夫。通融挑浚。报闻。　　

○大学士管陕甘总督黄廷桂奏、甘、凉、西、肃、各营。累次摘缺马匹。除通融弥补外。尚缺七千六百余匹。自当购补足额。但恐一时未必齐全。而新马亦难适用。现在西安将军标下。有肥马数千匹。臣等已商定解甘备用。缓急自可有济。得旨、此事即宜办理。况早有旨矣。　　

○甘肃巡抚吴达善奏、十一月二十日。接准雅尔哈善等、密札奏稿二件。一系厄鲁特等、抢夺解送兆惠处马匹。一系询问多尔济哈萨克所供情由。如此负恩肆恶之逆贼。自必即日就擒。臣思肃州系军需总汇。一俟清厘积案后。即借巡边为名。于本月二十二日。自兰起程前往。就近与黄廷桂、密为商办。得旨、有旨令汝赴巴里坤。汝宜前往照料。黄廷桂年老之人。坐办运筹在于彼。驰驱督理在于汝。汝二人如心腹手足。一体合意。何事不济耶。勉之。将此旨与黄廷桂看。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百二十七


大清高宗法天隆运至诚先觉体元立极敷文奋武孝慈神圣纯皇帝实录卷之五百二十八　　

