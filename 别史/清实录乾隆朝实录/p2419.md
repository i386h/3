<!-- { "loadSidebar": true } -->
○谕军机大臣等、东省逆匪案内未获要犯。内归太一犯。情罪尤为可恶。不可不亟行搜捕。以正刑章。乃迄今三月。未见奏报拏获。虽已通饬直隶、河南、各督抚、及口外地方。一体严查。但此等恶逆。形踪最为诡秘。或因外省查拏严紧。转行改换衣装。潜匿本地。以图漏纲。亦未可知。杨景素、应严饬山东各属。实力细心躧访。毋任藏窜稽诛。而临清、泰安、尤宜留心。再闻徐绩前在山东。曾令人改装赴张家口外。购线访拏归太。是否已经回东。有无消息。并著杨景素查明覆奏。至未获之刘焕、冀盘佑、身系胥役。胆敢依附逆犯。戕害本官。罪恶均属重大。现俱未经缉获。亦不可任其幸逃法网。杨景素、务当严饬各属。上紧查拏。毋使匿迹远扬。将此由五百里、传谕杨景素知之。寻奏、徐绩曾派外委丁刚、带捕役同赴张家口外。缉拏归太、刘焕、二犯。于本年正月初。该弁等回东。禀称并无踪迹。现饬各属于该犯本籍之东昌、寿张、临清、泰安等处。改装购线。逐细密查。并令参将王普、带归太之族兄归琦、同往山东江南交界处所。实力躧访。报闻。　　

○癸亥。上诣安佑宫行礼。　　

○御正大光明殿。赐朝正外藩等宴。召科尔沁和硕亲王旺扎勒多尔济、多罗郡王喇什噶勒当、喀喇沁多罗郡王喇特纳锡第、固山贝子多罗额驸扎拉丰阿、浩齐特多罗郡王齐苏咙多尔济、翁牛特多罗郡王布达扎布、多罗贝勒诺尔布扎木素、扎噜特多罗贝勒锡勒塔喇、茂明安多罗贝勒衮楚克扎布、敖汉固山贝子固山额驸垂济扎勒、镇国公固山额驸罗布藏锡喇布、鄂尔多斯固山贝子纳木扎勒多尔济、巴林辅国公和硕额驸德勒克、喀尔喀和硕亲王固伦额驸拉旺多尔济、亲王品级郡王车布登扎布、扎萨克图汗多罗郡王齐旺巴勒斋、多罗郡王多罗额驸桑斋多尔济、多罗贝勒阿玉尔、阿拉善和硕亲王和硕额驸罗布藏多尔济、杜尔伯特辅国公扎纳巴克、回部郡王品级多罗贝勒霍集斯、辅国公图尔都、额色尹、和什克、色提巴勒氐等、至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百七十四


大清高宗法天隆运至诚先觉体元立极敷文奋武孝慈神圣纯皇帝实录卷之九百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。正月。甲子。月食。　　

○上临和静固伦公主第酹酒。　　

○还宫。视皇贵妃疾。　　

○幸圆明园。　　

○谕、朕于二月初六日。举行经筵。所有应行典礼。著各该衙门照例豫备。　　

○乙丑。上御正大光明殿。赐大学士尚书等宴。　　

○谕军机大臣等、现在官兵进攻。距贼巢不远。急盼捷音。而各路进兵。惟阿桂一路。更为吃紧。自谷噶进兵以来。处处仰攻。屡获大胜。今自攻得日尔巴当噶等处后。兵皆从上压下。其势更顺。理应乘胜速成。何转至于棘手。虽贼人因离巢益近。死守益坚攻打原不甚易。阿桂等自当设法速攻。不应顿兵坐待。此时若能添兵分进。使贼人应接不暇。自属有济。但功逮垂成。无庸再为调发。而京兵相距尤远。更属鞭长莫及。因念贼势已极窘迫。未必复能逸出。扰我后路。今计各处守兵尚多。除大板昭一处。地关紧要。难于抽动。其旺保禄、长清、两处所属守兵内。择其无关紧要者。自可抽出千余。换至阿桂处守卡。即于现在守卡兵内。换出可用战兵千余。令丰昇额带领。另行觅路进攻。以掣贼势。或竟从功噶尔拉、当噶尔拉、择路前进。其地虽有零星贼匪。然防守不甚著意。若由此直进。攻其无备。亦是出奇之法。但丰昇额既进之后。又当为声援之策。须计能入能出。不可瞻前而不顾后。方为妥协。著即传谕阿桂、悉心妥酌。能否如此办理。于事果否得力一面筹办一面奏闻。　　

○丙寅。谕、镶蓝旗蒙古副都统员缺。著瑚尼勒图补授。瑚尼勒图、现在军营。其副都统员缺。著嵩贵署理。　　

○又谕、据博卿额参奏、署盖平县知县事。教授辛开一。于民人张会、被窃一案。将贼犯霍代周、跪炼压棍。以致重伤毙命。复不据实验详。更属欺朦。请旨革职等语。辛开一、著革职。交与德风、博卿额、提集案内应讯人犯一并严审究拟具奏。　　

○谕军机大臣等、近日阅米芾墨迹其纸幅有勤有二字印记。未能悉其来历。及阅内府所藏旧板千家注杜诗。向称为宋椠者。卷后有皇庆壬子、余氏刊于勤有堂数字。皇庆为元仁宗年号。则其板是元非宋。继阅宋板古列女传。书末亦有建安余氏靖庵、刊于勤有堂字样。则宋时已有此堂。因考之宋岳珂相台家塾。论书板之精者。称建安余仁仲虽未刊有堂名可见闽中余板。在南宋久已著名但未知北宋时。即以勤有名堂否。又他书所载。明季余氏建板犹盛行。是其世业流传甚久。近日是否相沿。并其家刊书、始自北宋何年。及勤有堂名所自。询之闽人之官于朝者。罕知其详。若在本处查考。尚非难事。著传谕钟音、于建宁府所属。访查余氏子孙。现在是否尚习刊书之业。并建安余氏。自宋以来。刊印书板源流。及勤有堂昉于何代何年。今尚存否。或遗迹已无可考。仅存其名。并其家在宋时、曾否造纸、有无印记之处。或考之志乘。或徵之传闻。逐一查明。遇便覆奏。此系考订文墨旧闻。无关政治。钟音宜选派诚妥之员。善为询访。不得稍涉张皇。尤不得令胥役等、借端滋扰。将此随该督奏摺之便。谕令知之。寻奏、据余氏后人余廷勷等、呈出族谱。载其先世、自北宋迁建阳县之书林。即以刊书为业。彼时外省板少。余氏独于他处、购选纸料。印记勤有二字。纸板俱佳。是以建安书籍盛行。至勤有堂名。相沿已久。宋理宗时、有余文兴、号勤有居士。亦系袭旧有堂名为号。今余姓现行绍庆堂书集。据称即勤有堂故址。其年代已不可考。报闻　　

○丁卯。御史色尔布、胡绍鼎奏、皇上祀坛之期。凡执事人员仆从。肆由午门乘马出入。甚属不合。请嗣后凡遇大祀。随从执事人员。祇准本身由午门前乘马。其家人马匹。不准由阙门牵入。得旨、所奏是。依议。　　

○戊辰。谕曰、侍郎高朴、著同军机章京永保、驰驿前往山西。查办事务。　　

○谕军机大臣等、据高晋奏、筹办濉河各工情形一摺。内有以备来年减洩异涨之语。似旧岁筹办时措辞。及检阅摺后月日。系本年正月初八日拜发。则来年当指丙申年而言。断无越过今年、豫计明年之理。此必摺稿于岁内办定。新正缮发时。不复检点。致有此误耶。虽其事无大干碍。但陈奏河务。关系年分情形。错此一字。于理即不通。高晋平日诸事细密。不应忽略若此。著传谕知之。至另摺所奏、收缴遗书内应毁各书。如查有书板、即行查销等语。此等应毁书籍。如有板片存留。著查明一并解京销毁。　　

○己巳。谕、据杨景素奏、东省营伍中鸟枪一项。演习未能得法。现在需人训练。查各营出有参将等缺。或由他省补放。或由军营坐补。均未到任。请于火器、健锐、二营。应用游击、都司、守备内各拣选二员。饬发来东先令分署各缺。专司教演。遇有相当题选缺出。陆续题补等语。著照所请。派福隆安、扎拉丰阿、会同该部。于火器、健锐、二营内拣选。带领引见发往。　　

○谕军机大臣等、明亮等奏、土兵进攻正地情形。虽亦歼贼十余。但系路遇夹坝之贼。为数无多。而于正地一带贼寨。并未能攻得尺寸。此路原止可为牵缀贼势之用。并非实有可进之机。今贼众既已知觉防范。尤不可复致力于此。徒劳无益。明亮等、自当就现驻之处。觅间进剿。不应株守坐待。看来各路军营光景。惟阿桂一路。较可设法进取。朕亦惟阿桂一路是恃。著传谕阿桂、务须实力上紧筹办。以副朕怀。　　

○又谕、昨据山西民人孔传章、在阿思哈处控告。有山东逆匪王伦之侄、王老娲儿、带同四人、在汾阳县监生武接武家。当经呈报冀村镇蒋巡检。未经查办。继喊禀知县。将该犯等拏获。又复意存开脱。将四犯放走。止暂留王老娲儿、欲俟事久冷淡。再行省释等语。已派侍郎高朴、军机章京永保、驰驿前往查审矣。如所控劣监、窝藏逆党属实。自应严拏重究。若该巡检、果因与武锡命交好。徇情袒纵。其罪即无可宽。而该知县、如果有向孔传章、称伤人性命甚多。你自思何苦如此之语。则竟欲庇护反叛。情罪实为重大。即应一并革职拏问。但其间查案拏犯等事。应有地方大员。会同办理。巴延三、现派同常青、赴杀虎口会勘事件。如尚未起身。即先行驰赴汾阳县、会同高朴等查办。俟事竣后。再往杀虎口。如业经起程。即著按察使黄检前往。随同高朴等审办。其知县、巡检、如果应行拏问。及有应解京审讯要犯。即著该抚、或该司、派委妥员。沿途小心。隔别管押解京。若途中稍有疎虞。惟佥差之抚司是问。将此由四百里发往。并谕高朴、永保、知之。　　

○庚午。谕、川省军营。大功指日告成。计节次所拨军需银两。已足敷用。至平定促浸以后。一切善后事宜。不无尚需经费。著于部库内、再拨银五百万两。即照上年户部奏准之例。令经由各省督抚、派员承管。递行转解。交川省藩库存贮备用。该部即遵谕行。　　

