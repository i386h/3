<!-- { "loadSidebar": true } -->
○又谕、军机处、乃系机要重地。凡事俱应慎密。不容宣洩。今乃有在京直隶、江南、浙江、等处提塘。串通军机处写字之人。将不发抄之事件。抄寄该省督抚者。朕看此情节。在提塘等微末之人。不过以此博督抚之欢心。在督抚亦乐其不时私递。得闻京师信息。此皆浅陋之见。且非始于今日。朕已将督抚等、从宽免其查究。但那苏图、尹继善、陈大受、魏定国、常安等。俱为封疆大臣。似此行私报密等事。甚不光明。若有见闻。即当据实查办。何得身蹈其事。不能自检。尚得谓之正已率属乎。著密行传谕申饬之。　　

○命翰林院侍讲学士周长发、侍讲蔡新、以原衔充日讲起居注官。　　

○戊寅。兵部议奏、官员废弛营伍。定例革职。但在任久暂不同。如任事日久。不实力操练。以致废弛者。自应议革。倘到任未及一年。营伍久已废弛。虽尽心训练。一时骤难见功。若与在任已久之员。一并议革。似未平允。请嗣后武职官员。经该督抚以废弛营伍题参者。令于本内、将该员任事久暂。及该处营伍向来情形。据实声明。如到任已满一年者。照旧例革职。半年以上者。革职留任。三月以上者。降四级留任。令其加意整顿。以观后效。三月以下者。暂免议处。从之。　　

○调云南临元镇总兵官郑文焕、为开化镇总兵官。　　

○墨尔根城副都统阿尔赛故。赐祭葬如例。　　

○己卯。上诣皇太后宫问安。　　

○军机大臣等议覆、直隶总督那苏图奏称、热河、喀喇河屯、化育沟、等处。驻劄新旧满兵官房。节年坍塌。共二千七百二十一间。亟需修理。应如所请。备办工料。于明春兴工。即令热河总管就近料理。悉心妥办。从之。　　

○吏部议奏、署广西巡抚托庸、于鼓铸铜觔一事。从前奏请三七抽课。屡经奉旨询问。以为事属可行。及至试行八月。不能有效。复请照前办理。而价值更为增多。始则有意更张。继又回护已短。巧为掩饰。全无大臣之体。殊属溺职。应照例革职。得旨、托庸、著革职。广西巡抚员缺。著布政使鄂昌署理。布政使员缺。著按察使李锡秦署理。按察使员缺著湖南驿盐道钟昭署理。　　

○户部议覆、四川巡抚纪山疏请、资州、并资阳县、猝被水灾。计淹浸仓谷、三千八百七十余石。俱霉烂无用。请照例豁免。其水浸色变谷、共二万五千四百四十余石。请减价粜卖。除将粜价银两、买谷贮仓。抵补原额外。其不敷谷石。亦请一并豁免。均应如所请。从之。　　

○旌表守正捐躯之河南陕州民李添命妻王氏。　　

○庚辰。上御太和殿视朝。文武升转各官谢恩。　　

○谕军机大臣等、湖南驿盐道钟昭、已命署广西按察使。但从前有永州府革职知府曹璨、揭部文内。有宁远县民周希玉、殴死卢仲义身死一案。该府审系冒风身死、拟流。署臬司以初报额颅偏左伤深三分。若引伤风。必干部驳。将伤风身死情由删去。批示该府。来岁秋审。自必宽减。司中如此办理甚多。不必过虑等语。此系钟昭所批。自必有向伊询问之处。尔等可传谕杨锡绂、爱必达、伊等询问后。再令钟昭、赴广西新任。　　

○兵部议准、湖广总督鄂弥达疏称、提、镇、统辖地方。必须营制联属。气势相通。方于控驭应援有裨。湖南永顺一协、旧属提标管辖。嗣于乾隆六年、署督臣那苏图、以镇筸镇东南之乾州、与永顺协东南之土蛮坡相接。将永顺一协、奏准改隶镇筸镇管辖。查永顺至镇筸、陆路五百余里。崇山峻岭。天晴尚行六七日。阴雨溪涨。则难计日。若由永顺至常德。止三百里。其水路至常、至筸、均五百里有奇。赴筸、从辰州逆流而上。总须八九日。赴常、从辰州顺流而下。不过四五日。至于申文考缺等事。由镇而提。或二十余日。或一月有余。若径至常。不过数日。应请照旧制。永顺协、仍属常德提标管辖。至辰州一协、又在永顺之下游。至常水陆俱止三百余里。镇辖尤多不便。应请一并改隶提辖。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十四


大清高宗法天隆运至诚先觉体元立极敷文奋武孝慈神圣纯皇帝实录卷之二百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。四月。辛巳。上奉皇太后居畅春园。　　

○上幸圆明园。　　

○谕曰。泰陵总管内务府大臣觉和托、年老有疾。奏请解任。觉和托、著原品休致。总管内务府大臣事务。著佛伦署理。　　

○又谕曰、进爱、人本糊涂、气量亦小。并不通晓天文。任意妄言。惑人听闻。以致革职。似此不安静谬妄之人。岂可留其在京。著发往庄浪、披甲效力行走。　　

○大学士等议准、钦差协办大学士吏部尚书高斌等奏、查勘海防厅五墩等处、所筑越堤。俱较大堤、低一二尺不等。应照式加高。与内堤相平。又宿虹厅属蔡家楼、临河缕堤。自郭家湾起。至彭家堡止。二百二十五丈。堤根外滩积水。堤身卑矮洼腰。与上下堤工。不能一律。从前未经估入。应加筑与上下堤工。一律高宽。得旨、依议速行。　　

○兵部议准、闽浙总督马尔泰疏称、闽省陆路副、参、游、都、守、各员。应题调者、八十三缺。部推者、二十五缺。通计部推之缺。不及十分之三。是以本省之人。多升本省之缺。应将题补各缺、实系沿海要地。势难酌改者。仍留题补外。其稍近腹内之缺。除督抚提镇中军。并外协标营。营务较繁。未便酌改者。亦仍留题补。至督标左右二营参将、守备、抚标右营游击、守备、陆路提标后营游击、守备、福宁镇左营游击、守备、桐山营游击、守备、漳州镇右营游击、守备、兴化城守右营游击、守备、福州城守右军都司、共十七缺。或营务尚简。或驻劄就近。易于调度。均改为部推之缺。从之。　　

○壬午。孝端文皇后忌辰。遣官祭昭陵。　　

○谕、江南海州知州员缺、甚属紧要。宋楚望、尚未到任。现在汪文日□旦署理。著各部堂官、于主事内、拣选才干之员。咨送吏部。带领引见。候朕简用。其宋楚望、著该督抚以相当之缺。另行题补。　　

○谕军机大臣等、据张广泗奏称、开修河道工价。原估银四万七千余两。约以三年运铅脚价节省银两补还。不必另动帑项。今河工已竣。用过银三万八千余两。较之原估。节省将及万金。所有开河工费。祇须二年。即可补苴还项等语。可传谕询问张广泗、此项节省银两。既系从前张广泗所奏。改陆运为水运。通计铅铜两项。每年可节省一万三四千两之内。今河工告竣。较之原估。又有节省。作何归结。并将来开河工费归还之后。所有节省。如何办理之处。令其具摺以闻。　　

○协办大学士吏部尚书高斌奏、乾隆八年、详筹河工案内议准、邵伯以南、金湾滚坝之下、东西湾地方。添建滚坝二座。坝下挑浚引河。即于盐河对岸、加挑石羊沟引河一道。河头建滚坝。以应东西湾二坝。并将凤凰桥诸下流。俱挑浚深阔。归石羊河以达于江。今臣查看南河。由芒稻闸至八江口。见石羊河距江不过十余里。若以分洩湖水归江。最为直捷。其形势与芒稻闸无殊。第建坝滚水。必俟水长过坝。由坝滚下。方可通流。若水小、则坝内断流。江潮来往。易于停淤。应照芒稻东、闸之式。改建三孔闸。水长既可起板分洩。即闭闸时。板缝细流活动。自可汕刷潮沙。请敕下河臣。再将石羊河身。一律挑浚深通。从前议建滚坝之处。改建闸座。于通江河道有益。得旨允行。下部知之。　　

○又奏、徐州府城一带。河道紧窄。每伏秋水发。较他处易于生险。皆因上游河流、直泻无湾。而徐城以下七里沟等处、河势接连数折。曲屈太多。以致来流迅速。去路纡回。水涌波坌。骤生险涨。臣细度形势。应于七里沟等处。共开引河六道。俾上下一律通顺。随嘱河臣顾琮、委员照式兴挑。以为伏秋水发豫防之地。报闻。　　

○安西提督李绳武奏、贸易夷人赉木瑚理等到境。言语恭顺。策妄多尔济那木扎尔来文。词婉意和。但此次带来牲畜较多。该夷等恳求在哈密变卖。臣与肃州镇道等札商。肃属牧厂。既属狭小。而嘉峪关外之花海子等处地方。逼近赤靖等营汛。南通青海各路。北接北路卡座。及往准噶尔之大北路。亦有不便留牧之处。且时届夏初。正田亩长发之时。该夷等亦知牲畜众多。口外水草有限。求在哈密售卖。臣已行令哈密副将瑚宝、将马驼货物。先令起行赴肃。其牛羊暂留卡外牧放。并札询肃州镇道、上年贸易夷人牛羊。在肃售变价值数目。或应先在哈密议价。豫差员弁、领商出口迎收。抑或商人必须亲自出口议价之处。俟覆到飞饬办理。报闻。　　

○癸未。上诣畅春园、问皇太后安。　　

