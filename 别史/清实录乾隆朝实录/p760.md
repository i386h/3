<!-- { "loadSidebar": true } -->
○钦差兵部尚书班第奏、参将永柱、近日攻克戎布寨。初进兵时。业经降服。嗣因许应虎等、抚驭乏术。苦累番民。以致头人恩错、复行附贼。其时永柱、领汉土兵四千余众。围攻数月。并未克取。适有贼数百。侵犯卡座。不思力战。屡请援兵。又止令土兵当先堵御。致被贼冲散。占踞碉卡。相持月余。惟欲俟各路官兵进攻。冀贼自退。及张广泗再三督促。而各兵亦人人思战。始一出营、与贼对敌。以我数百之众。奋勇直前。贼遂披靡四散。夺获所失卡座。并乘胜攻取戎布寨。看此情形。则金酋并非劲敌。旧兵不尽懦弱。已可概见。去岁屡次失事。无非各将领、迁延观望所致。臣思永柱、前虽不能无过。今既小有攻克尚可俟事竣叙功。若第据所报粉饰之词。即蒙优奖恐各将弁不知因鼓励起见致启效尤。故敢据实直陈。报闻。　　

○又密奏、各路镇将功罪。马良柱、始援沃日。颇著威名。兵弁尚为信服。嗣丹噶移营仓惶失措。致失军装炮位。罪固莫逭。然犹未足掩功。宋宗璋、统兵党坝。虽无攻克。亦无失事。至许应虎、初驻独松。失机失炮。擅移的交。又受贼愚围困。及改调卡撒。又与高宗瑾商同弃营。且精力较马良柱、衰老实甚。督臣原拟将许应虎严参治罪。马良柱仍请留营。带罪图功。及奉到谕旨。则云惟有遵旨办理。伏思皇上深居九重。于各将临敌勇怯。岂能备细稔知。今马良柱、宋宗璋均令解京。而许应虎、转得优游回任。于军纪似觉未均。至高宗瑾、人原庸懦。前与许应虎、同谋弃营。幸众兵不从始止。督臣本欲拏解大营。因一时乏人暂缓。适逢擒获贼番生噶尔结、又擒贼人生格、姑留效力。实非可用之将。臣见闻既确不敢因已经奉旨缄默不言。得旨、所奏甚属可嘉知道了。　　

○豁除甘肃灵州中卫县八年分水冲田地无徵额赋。　　

○癸巳。上诣皇太后宫问安。　　

○谕、军机大臣等据安宁奏称、苏州府城百姓因米价昂贵。刁民顾尧年、倡首喧闹。及交县审讯。众人复肆横抢犯。署府姜顺蛟、直奔抚署。以致众人追逐挤破栅栏。经标兵拏获三十九人。众始四散。将知府题参一摺。近来屡有聚众抗官之案。相习成风。必当严究痛惩。可传谕安宁。令其审明实在主使。及为首要犯。立即杖毙。以儆刁徒。断不可轻纵。其干连各犯。一并讯明。分别责惩省释。勿致株累。至知府恇怯无能。固属不职。然刁民尚未惩创。先将知府题参摘印。愚民无知。转谓知府代百姓陈请。以致去官。众百姓不可不为声救。又复哗然而起。如浙省从前卢焯之案。将益长刁风。于政体大为有碍。安宁题参之处太早。但业经具题。事已无及。可传谕安宁、令其留心防范。善为抚驭。勿致地方更滋事端。　　

○军机大臣等奏、前据额驸策凌奏称、喀尔喀十八台站。每年抵补马、及备用羊。令四部落照数捐备。经臣等议交军营将军大臣。会同喀尔喀副将军等。令将所需牲畜。从内厂酌解。交与牧放孳生。每年填补。其如何办理。于喀尔喀人、毫无扰累之处。妥议具奏。到日另议。今额驸策凌第覆奏、据副将军亲王额林沁多尔济等。呈恳转奏。喀尔喀地方安台防守。原为保护伊等地方起见。已蒙赏给驻兵钱粮所需牲畜。复从牧厂内拨用。心实不安等语应如所请。嗣后十八台站。需用马羊。由喀尔喀四部落照数捐备。从之。　　

○定边副将军额驸策凌奏、贝勒旺扎勒数旗。本年有放赈之事。其查阅军装请仍照上年交副将军及盟长等。令在各游牧处查看。参赞大臣。暂停派往从之。　　

○又奏现在军营无事。所有调派防秋之喀尔喀兵二千名尽足策应。其去岁奏请暂减之一千名嗣后无庸拨派。倘遇调取。一面奏闻。一面调取。从之。　　

○甲午。上至观德殿大行皇后梓宫前奠酒。　　

○户部议准直隶总督那苏图疏称、回赎民典旗地。其原典之年、在九月以后者、系次年承种。收租亦于次年起扣给价。如在八月以前。已收本年租息。应概以当年扣赎找价。从之。　　

○又议准、湖广总督塞楞额疏称、湖北通省民壮。惟鹤峰、长乐、宣恩、来凤、咸岂、利川、建始、等七州、县。地处偏僻。原设民壮二十名。应各裁去二名。恩始县、原设民壮三十名。裁去五名。从之。　　

○乙未。上诣皇太后宫问安。　　

○谕、据直隶总督那苏图奏称、正定府属平山令郭殿正、于河旁度地施工。劝谕居民。自备工本。营治稻田。共九十二顷余。又阜平县境内。有沙河浊流。该令罗仰镳、沿河查勘。督令居民。实力垦治。营田五十二顷余。委员勘丈。于河道亦无妨碍。郭殿正、罗仰镳、殚心民事。朕甚嘉焉。视以催科为能者。奚啻迳庭。允宜交部议叙。朕自即位以来。首以民计为务。于凡开垦水利。以及树艺孳畜。凡系农桑抚字之事。无不谆谆告谕。令各省督抚、督率有司。勤于养民之本务。而至今未有牧令董劝有方。如今那苏图所奏者。则是各督抚及群有司。尚未明晓朕意也。且平山、阜平、二邑之民。处山区土瘠。而能不惜辛勤。垦荒成熟至万有余亩是民亦知谋生。加以劝导。无不风行。著再明谕各督抚、务遵此旨。实力劝谕有司。懋勤本图。无俾怠缓。其有成效。优叙例此。苟或滋弊。以熟作荒。伪报希叙。及将河湖滩地。本留以潴水者。妄行开垦。致盛涨无所容纳。反受漫溢之患。则国法具在。不可假借。　　

○命四川提督武绳谟、来京陛见。以岳钟琪为四川提督。　　

○丙申。上至观德殿大行皇后梓宫前奠酒。　　

○奉皇太后居畅春园。　　

○诣畅春园、问皇太后安。　　

○幸圆明园。　　

○遣官祭关帝庙。　　

○谕、历科进士殿试一甲第一名。即授为修撰二名三名。授为编修至散馆时。向来无所更易。伊等恃已授职。遂自甘怠忽。学业转荒即如今年散馆修撰钱维城考列清书三等。编修庄存与考列汉书二等之末。其不留心学问。已可概见。但钱维城、系派习清书。或尚非其所素习著再试以汉书。候朕阅定。庄存与、不准授为编修。俟引见时。朕酌量其人材。或以部属。或以知县。或归班选用。则此后一甲之人。皆有所警。而专心问学。若有仍考列三等者。其例视此。　　

○刑部议准、山西巡抚准泰疏称、归化城七处协理通判。向未设有狱囚棉衣药银。善岱和林格尔昆都仑萨拉齐、清水河、托克托城、等六处。请每年额给银六两。归化城十二两。不敷、再行补给。余剩留作下年之用。从之。　　

○以兵部侍郎兼翰林院掌院学士鄂容安、充日讲起居注官。　　

○丁酉。谕、向来直省学政。岁科两试。取进文武生童。及乡会试中式举人进士。俱有定额。惟繙译科、未有成例。若不酌定额数。或致多寡不均。其如何定额之处。著大学士、会同该部。妥议具奏。寻议、满洲繙译生员。应定额取六十名。蒙古九名。乡试满洲额中三十三名。蒙古六名。如无佳文。宁缺无滥。会试额数应照文进士例。礼部将繙译举人两场实在数目题请钦定从之。　　

○又谕、署江苏巡抚安宁、因四月间苏城刁民聚众鬨闹。自陈镇抚无术请交部严加治罪一摺。近年各省。屡有聚众抗官之案。几至效尤成习。而吴中民情素属浇漓浮动。性喜编造歌谣。诪张为幻。谤讟繁兴。即如米价腾贵。地方官既为之劝谕。为之筹画平粜。而匪犯顾尧年仍复挺身而出借端挟制。岂非光棍之尤。若不严行惩创何以示警。该督尹继善、现赴常州办理秋审。著即赴苏、会该署抚、将此案彻底究明。务将主谋首恶。逐一确审。分别情罪。应正法者。一面具题。一面即行正法。以警奸徒。此案起事之初。安宁即行拏犯发审。匪党立时四散。不过一时喧闹。较之从前山西万泉安邑之事。爱必达办理失宜。以致酿成大案者。相去迳庭。安宁并无办理不善之处。无庸交部议处。朕为治一秉至公。法纪所在不容假借。奸民敢于肆横。则其咎在民而不在官。初非严于百姓。而宽于安宁也。　　

○谕、军机大臣等、苏州刁民聚众鬨闹一案。现又据安宁奏称、四月二十八日。街巷贴有无名揭帖。肆口相诋。并抄录揭帖附奏。内有吉甫如来天有眼。禄山不去地无皮之语。所谓吉甫者、盖指尹继善而言。尹继善、现在常州秋审。刁民既望其来。即著尹继善、前往苏州。一面弹压地方。务令宁怗。一面会同安宁。查办此案。必当同心协力。秉公执法。速行归结。毋得沽名邀誉。违国家之宪典。博刁徒之感诵。况尹继善前于陛辞之时。朕曾以此严切诫谕。令其痛改积习。伊身为大臣。若以此等有关国体之事。犹复依违观望。纵恶长奸。卸其责于安宁。以为与已无涉。朕耳目所及。自有照察。不特刁徒。不可幸免。即伊之首领、恐亦难保也。且安宁于此事。原无不是之处。尹继善、倘怀挟私心。邀取虚誉。则皆成伊一人之罪过矣。再据尹继善奏称、苏州米价日贵。朕闻得安宁。于上年冬月。曾传谕城内绅士。劝其减价出粜。绅士畏惧。将所贮粮食。悉行私卖以致栈米所存无几。价值因而逾昂。此处尹继善、又不可因此旨。而为安宁回护。是否有此情形。一并查明。据实奏闻。寻奏、奸民聚众一案。臣奉旨后、即赴苏会同安宁。秉公严办。作速归结。至安宁传谕绅士平粜。原有其事。但谓因此致绅士畏惧。将粮食私卖。栈米无存。则系传言之过报闻。　　

