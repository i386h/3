<!-- { "loadSidebar": true } -->
○谕军机大臣等、普福覆奏灾地情形一摺。又属回护取巧矣。灾地情形。伊从前未经入告。自是伊糊涂之处。既经申饬。惟应据实引咎。乃既云传闻大概。未敢渎奏。又云于十月内附摺陈明。为此影射之谈。其不合处。又不但前此之疎忽不奏矣。此番调任。原因两淮现有灾务。伊之才力。不能办理。是以仍令吉庆前往。伊扺长芦后。若不能循守吉庆章程。又致诸事废弛。朕必当重治其罪。可一并传谕知之。　　

○又谕曰、普福奏续勘被水情形一摺。据称、富安、安丰、梁垛、东台。等四场。成灾六分。河垛、丁溪、二场、低洼之处。成灾六分。小海、草堰、刘庄、伍佑、新兴、等五场七分。先报成灾八分之庙湾一场。增至十分以上富安十一场。被灾六七分。请照例分别赈给。至庙湾一场。已经赈过两月一月者。请再增赈两月。各场应徵折价、及借欠未完等项。分析蠲缓。所需赈恤银谷。在于盐义仓、及本年商捐项下动支等语。吉庆此时已经抵任。将此速行传谕吉庆、令其会同鄂容安、庄有恭、查明妥协办理。务使场灶被灾各户。均沾实惠。毋遗毋滥。以慰朕怀。　　

○又谕、向来治河。有用混江龙之法。臣工中屡有以此为言。且谓靳辅亦曾用之。朕意前人虽有此法。恐亦纸上空谈。未必实能奏效。株守陈编者。或见为新奇可喜耳。尚书蒋溥又称、明人亦云混江龙殊不可行。前河臣靳辅疏浚河淤之铁埽帚。似较便捷。其法于二里半一墩。每墩一船。船尾各系铁埽帚二。令河兵往来疏刷等语。是二里半之长。以河面两岸相距之广。仅船二只而一月又仅有三日之期。彼弁兵之用力与否。尚难期必。岂能望其一律深通。看来亦未必大有裨益。即如今日普福摺内。以泰州之斗龙王家二港。现在淤浅。委员携带混江龙、前往分头疏导。渐获通流。此以施之于支河小港。或易于见功。非所论于挟沙奔注之黄河也。但亦不妨姑一试之。试之而效。固为有益。即行之无效。亦非有大损。不若开浚黄河北流故道诸说之迂远难行也。且嵇璜亦主此议。著传谕舒赫德等、于合龙后诸事告竣。会同奉命诸人查勘。工龙铁埽帚之法。均不妨试一行之。其适用与否。不过一二日即可立见。如不可行。亦可释群疑而息异论矣。再北岸大引河。现在已告成未。并近日埽工情形若何。仍不时据实奏闻。以慰悬念。寻舒赫德等奏、连日进埽、大溜一半回趋。正河遄行迅速。已开放北岸大引河。更无阻滞得旨、欣慰览之。刘统勋等奏、试放混江龙、铁埽帚往来多时。仅刷深寸许。黄河急流奔注。旋疏旋淤。断难恃此深通。得旨、足见浮言无资实济。然不如此试看。其执书以说者。犹以为可行也。　　

○又谕、朕昨遣侍郎玉保往谕车凌等。今思伊等曾否出痘之处。未经谕及。可传谕成衮扎布、俟车凌、车凌乌巴什、到军营时。即行传谕。伊等远来归诚。必急于瞻仰朕躬。但蒙古部落中、未经出痘者甚多。京城气候。与边塞不同。伊等到此。即伤一仆从。朕心亦为不忍。著将伊等及所部详悉询问。曾否出痘。再行酌量同来。不可忽略。况明年夏令、朕巡幸热河。其地较京城凉爽。若今冬未得前来。将来自可于彼处瞻仰。更与入京无异。断勿汲汲赴京。转负朕矜恤之意。将此明白晓示。至伊等现驻乌里雅苏台。俟来年移居呼伦贝尔。一应事宜。著成衮扎布来京之日。会同军机大臣定议具奏。　　

○赐钦差尚书舒赫德、刘统勋、总督策楞、及奉差出力各员、银两有差。　　

○丁亥。上御乾清门听政。　　

○协办大学士吏部尚书孙嘉淦遗疏闻。谕曰、孙嘉淦老成端谨。学问渊醇。宣力有年。勤劳懋著。前因患病。即遣太医调治。并命皇子前往看视。尚冀速痊。今闻溘逝。深为轸悼。著派散秩大臣一员。侍卫十员。往奠茶酒。赏银一千两。办理丧务。所有应得恤典。该部察例具奏。　　

○谕军机大臣等、据成衮扎布奏称、准噶尔宰桑玛木特、来追车凌。既经阻止。复强入我边卡。其后噶尔藏多尔济等、又有来追之信。已就近调遣豫备兵丁。先以理晓示。再为相机办理等语。所办尚合机宜。但准噶尔人等、若遵行和好。应在卡外声明缘由。静候处置。乃我卡上人等阻止。玛木特并不遵行。直入内地。是太轻视我兵。如入无人之境奏。不惟国家大体攸关。亦众喀尔喀部落声名所系。理应相机擒剿。又何必以和好为言。夫卡座乃边陲定界。彼此不可相踰。今玛木特既直入无惧。倘仍听其自行回巢。则将来准夷得志。必至渐生觊觎。出入无忌。近日准夷内乱。堂堂天朝。固不肯乘衅发兵攻取。若穷蹙来降之人。朕为共主。岂忍不容留养育。使车凌等在卡外、为玛木特追及。尚可不必往援。今已入卡。而玛木特冒昧恃强。俨然挑衅。岂可轻纵。成衮扎布等、既经派兵策应。伊等或知敛迹。尚可徐观动静。倘恣肆妄行。自当以逸待劳。尽为剿绝。且玛木特带兵二百。直入之时。若果即为擒获羁候。则续来之人。自不敢逞。此时作何办理。速行具奏。侍郎玉保、颇悉准夷情事。著在参赞大臣上会同将军等、相机酌办。前锋统领努三、散秩大臣萨喇勒、并著在参赞大臣上行走。速行前往、协同办理。　　

○吏部议覆、兵部右侍郎李因培奏称、外省会稿积习。往往主稿衙门。事已题咨。始送兼辖衙门会画。请通饬各省、遇应会事件。必所会衙门画覆后。方准题咨。事关紧要。尤当豫为札商。俟意见符合。然后具稿会送。沿旧习者参处。应如所请。凡紧要事件。须商办者。令主稿衙门札商。俟画覆后题咨。至照例事件。应听主稿衙门、一面题咨。一面知照存案。毋庸会衔。行令各督抚、分别办理。从之。　　

○命尚书舒赫德、赴鄂尔坤军营办理军务。　　

○以翰林院侍讲学士富德、充日讲起居注官。　　

○以翰林院侍讲学士温敏、为詹事府詹事。　　

○戊子。上诣大高殿行礼。　　

○幸瀛台。　　

○谕军机大臣等、据贵州巡抚定长奏、营员积习未除。遇有地方公事。大率假公张皇。自谓留心汛守。更坚执严绳苗夷。停止矿厂之成见。请特颁谕旨。严加训戒。刊榜竖立。俾积习顿除。实于苗疆有益等语。定长所奏亦是但此事毋庸特颁谕旨。黔省抚臣、向来俱经加衔节制通省武弁。在在均归管辖。嗣后惟应加意体察。凡系向来相沿陋习。务必留心振刷。庶营员渐知循分守职。不致妄生事端遇有地方公事。彼此和衷商办。自无掣肘之虞。庶于边地民苗。均有裨益。可传谕定长知之。　　

○户部议覆、船厂将军傅森奏称、宁古塔地方。丈出裁汰泰宁县交粮地亩、及闲散民地、并寄入旗人名下开垦地、共一万六千七百四十四亩。请入船厂民册内、耕种交租。查裁汰泰宁县、并闲散民人地亩。接年自有承种之人。应照旧令其耕种交租。其寄入旗人名下开垦地亩。应彻出归公招佃。令该将军将承种人户。逐年报部。至所称租银、应照船厂地丁钱粮徵收之处。查从前船厂宁古塔等处。丈出民人余地。分别上、中、下、则徵收。应照例办理。从之。　　

○己丑。谕军机大臣等、准噶尔玛木特、以二百人阑入边卡。甚有轻视我兵之意。若不加以惩创。将来噶尔藏多尔济、阿睦尔撒纳、必愈加恣肆。如入无人之境。是边界驻劄兵丁。徒有虚名。何以保护喀尔喀耶。在守卡兵丁、仅二三十名。岂能以理晓谕。阻止二百之众。成衮扎布、达清阿等、即应派兵擒剿。何以姑息玩愒至此。可将现在如何办理之处。速行具奏。将来玛木特即束手就擒。告求归顺。亦非车凌等可比。仍应看守请旨。或伊自度兵力微弱。逸出卡外。亦必尽为搜捕。不得宽纵。至噶尔藏多尔济等、倘或继来。谅成衮扎布等、自必豫为筹备。看此情形。事已不可中止。非应虚言和好之时。我卡座游牧。必须速移内地。使贼毫无所犯。其新来归降之人。一切安抚事宜。更为切要。可传谕成衮扎布等知之。　　

○户部等部议覆、前署两广总督班第、广东巡抚苏昌奏称、滨海地方。涨出沙滩。每处多至万余亩、少或数百亩。广州府之南海、番禺、东莞、顺德、新会、香山、尤多。尽开成田。于民食有济。但南海等县。地大事繁。于报垦案、俱委典史巡检查勘。不能弹压。请专交广州府海防同知管理。遇开垦争控事件。查勘详报。并于该同知关防内、添入兼理沙政字样。应如所请。从之。　　

○山东巡抚杨应琚覆奏、高堰堤工、需用石料。东省现有开熟山厂。若往徐州开采。隔省呼应不灵。请仍在熟厂采运。高堰动工。先用江南就近开采之石。东省待运石料。一俟开坝。即速运往。得旨、诸凡妥协。但速运石料。毋以可缓致误尤佳。　　

○庚寅。谕、户部尚书蒋溥、著协办大学士事务。吏部尚书员缺。著黄廷桂补授。仍管四川总督。不必来京。其吏部汉尚书事务。著鄂弥达署理。　　

○谕军机大臣等、高晋以伊叔高斌、获罪宽宥。具摺谢恩。高斌偾事获罪。经朕格外矜宥。举家宜如何感激。伊若以为不必奏谢。即可无庸具摺。乃迟至两月后。始行奏谢。而摺内词语。又皆浮泛通套。竟无寻常加级纪录、照例谢恩者无异。是全不知感戴朕恩者矣。著传旨申饬。　　

○又谕、各省六年俸满教职。前经降旨、令该督抚酌量甄别。应保题者保题。应休致者休致。其留任者、则概令送部引见。此系九月内颁发之旨。近据陕西巡抚钟音、将所属俸满教职。甄别具奏。陕省距京较远。尚已遵旨办理。直隶山西等近省。何以转未奏到。著传旨询问。寻直隶总督方观承奏、俸满教职。前接准部文。已饬由司出考详验。嗣思由司行查。不若该管道府州、见闻确实。现因清查各属仓库。责成各道府州挨查。即令就近将各教职确察。出考送验。俟赴省齐日。当即分别遵办。得旨、所办实属迟延。调任山西巡抚胡宝瑔奏、遵旨甄别教职。已饬布政司详查。缘新任学臣蒋元益、于十月终到任。始会同商办。现将应保题者疏题。应引见者、已先有送到之平遥县教谕郭名京等。余俱严催到省。陆续咨送。报闻。　　

○又谕曰、玛木特来追车凌、阑入边卡。卡上官兵虽少。但成衮扎布、已遣贝子车木楚克扎布、公密什克、领兵驻于巴颜珠尔克等处。防御追兵。若遇玛木特等。何难擒剿。又成衮扎布奏称、达清阿、与车登扎布、已领兵前往库克岭等处。相机战守。果否亲往、及与玛木特相遇。如何办理之处可传谕伊等速行奏闻。　　

