<!-- { "loadSidebar": true } -->
○又谕曰、新柱奏称、福州满营内、有民人开铺携眷居住者。应逐户查明籍贯、年貌、户口、生理、造册。并缮门牌。与旗员一体稽查。再满营各庙内暂住流民。亦缮门牌。交地方官、饬令僧道官一体管辖等语。此奏甚是。福州省城、既有此等民人。其余驻防省城、想亦有之。当一体查办。著交该部、将新柱原摺、钞录行文各省将军大臣等。俱照此办理。　　

○谕军机大臣等、兆惠奏称、伯克托克托之弟总管阿布都赉、伯克霍集斯之属人阿里木、布噜特乌默尔、额敏和卓之护卫沙丕、呢雅斯等。奋勇剿贼。已分别奖赏翎顶缎疋等语。霍集斯甫经归附。即率属奋勉。殊可嘉尚。著加恩封霍集斯贝子品级。俟回部荡平。再加恩赏。其额敏和卓等。俱著交部议叙。　　

○又谕曰、舒赫德昨请领兵应援。已谕永贵、驻劄阿克苏办事。倘此时未到。或于阿里衮、福禄中。酌留一人。即领队之丰安、丰讷亨等、留一人驻劄亦可。伊此次办事。颇属妥协。今又领兵前进。著加恩赏戴孔雀翎。再带领健锐营第五队之侍卫那林报称、途遇舒赫德差遣催督官兵之西兰保、阿林保等。并传谕舒赫德、伊等既奋勉行走。可酌量奖赏。　　

○又谕、据桑寨多尔济奏称、公恭格敦丹、前往会同俄罗斯之毕尔噶底尔、办理特古斯痕事宜。毕尔噶底尔、因档案未全。请俟来年、与将军会办等语。会办事件。应酌量品级。我之将军。系总理边务亲王。与毕尔噶底尔、品级相悬。岂可会同办事。著寄信桑寨多尔济、令其移咨毕尔噶底尔。特古斯痕事宜。每年俱系我处派往官员、与毕尔噶底尔办理。若欲与我将军会办。应遣托博勒之呼毕尔纳托尔等大员前来。伊等若果遵依。桑寨多尔济、即赴恰克图地方、与伊等大员会办。否则仍令恭格敦丹前往。　　

○是日起。上以冬至祀天于圜丘。斋戒三日。　　

○癸卯。谕、陕省延、榆、绥、三府州属。今岁偶被偏灾。其成灾地亩。业经照例蠲缓。及历年借欠牛具仓谷。并降旨分别豁免带徵。其未经成灾、收成六分以上之各州县、钱粮仓谷。例应照旧徵输。但灾地毗连。收成歉薄。民力未免拮据。著加恩将未经成灾之神木、肤施、保安、榆林、葭州、清涧、等县。应徵上年旧欠钱粮。缓至明年麦熟后徵收。其本年应徵钱粮。于明年秋后起徵。至延安府属之安塞、延长、延川、安定、甘泉、等县。新陈借欠仓粮。著一并缓至明年麦熟秋成后。分别新旧。次第徵收。以纾民力。该部即遵谕行。　　

○又谕、西北两路台驿弁兵。连年驰递军报。颇属迅速奋勉。宜加奖赏。以示鼓励。著该督抚、饬令专管台站之大员、逐一查明。将作何分别赏赉之处。详悉议奏。候朕降旨加恩。　　

○谕军机大臣等、现令将军松阿哩、带领西安满洲兵二千名。前赴军营。已有旨交黄廷桂、钟音、由驿站递送。但由陕至甘。由甘出口。沿途需用车辆骡马。恐一时雇办。不无拮据。河南省、现无应办之事。且与西安接壤。巡抚胡宝瑔、前次办理送兵事宜。亦所熟谙。可令胡宝瑔、于豫省豫备车辆骡马。约计足供二千兵丁之用。星即委员解赴西安。尽力递送前进。其西安所办脚力。又可以次接济甘省。则黄廷桂、吴达善、俱须料理征兵自甘出口之事。更可妥速无误。但兵丁自西安起程。本系钟音分内应办之事。今令胡宝瑔协力佽助。盖专为甘省所办差务甚多。必需彼此通融。使有余地。可以集事也。钟音不得因有此旨。遂卸责于胡宝瑔。而遽自弛其力。仍致甘省办理竭蹶。至河南车骡。一入陕境。所有需用草料等项。即应豫饬地方官妥速应付。其自西安至甘省一路。亦即先期料理。不致缺乏。并与甘省督抚、即行咨商经理。其河南车骡。若可多送数站。更为有益。应于何处再与陕西车辆接换、送往甘省之处。令胡宝瑔、钟音、各自酌量承认。总以不致迟误为妥。伊等接到此旨。即行遵照速办。一面奏闻。若必俟会商具奏。请旨遵行。则缓不及事矣。将此速行传谕知之。　　

○又谕、据巴禄奏称、捉生询问。知阿巴噶斯、哈丹、余贼。欲投俄罗斯。因拣选兵马。同图伦楚、达礼善等、轻骑追袭。余兵交与敏珠尔多尔济、搜捕玛哈沁等语。阿巴噶斯等、余孽无多。伊等兵已足用。前谕新派索伦兵五百。既未必能趱赴巴禄之队。而富德又现往阿克苏。可传谕富德、定长、伊等从鸟噜木齐、往阿克苏。沿途遇见此队兵丁。即带领行走。如富德已过。定长即令其速行趱赴。再前谕巴图济尔噶勒、同巴禄搜捕逸贼后。再往回部。今应援将军。甚属紧要。亦傅谕巴图济尔噶勒、速赴富德军营可也。　　

○甲辰。上诣南郊斋宫斋宿。　　

○参赞大臣阿克苏办事侍郎舒赫德奏、十月二十五日。将军兆惠、遣三等侍卫伊萨穆、骁骑校扎布敦察、奖赏蓝翎马甲五十保、沙津察、乌克什勒图等五人。赍奏稿至阿克苏。交臣缮写具奏。并令臣带兵接济。臣询问伊等。缘将军被围。伊等夤夜突围而出。遇贼来追。奋力射退。始得至此。其五十保、更晓事体。臣令其驰驿赴巴里坤。催趱兵马。再臣前接爱隆阿移文时。即差署把总苏由福、迎探信息。今取得回文云、十月二十日至托罕塔罕。有贼六七百人。突出接战。与署总兵定柱、剿贼百余人。余贼败走。擒获带伤贼人询问。据供、系布拉呢敦、霍集占等、遣喀什噶尔伯克哈三爱的尔、会合多伦回众。谋抢巴尔楚克等处台站。托罕塔罕台站被抢。余尚未动。适接贝子玉素布来文。调绿旗兵五百。前往乌什防守。臣因令爱隆阿、将所带绿旗兵。就近派往。其所调赛哩木等处绿旗兵。留于阿克苏。以备进剿。至转运军粮、并解送弓箭等事。臣现在赶紧催办。定边将军兆惠等奏、臣等询问俘获贼人。知霍集占牲只及沙喇斯户口、俱在城南英峨奇盘山。谋收取以分贼势。又因纳木扎勒、三泰等将到。派副都统爱隆阿、署总兵定柱、带兵八百名。前往堵截喀什噶尔来援要路。并巡查台站。候纳木扎勒等到。派兵送至军营。臣等渡河。向叶尔羌城南进兵。十月十三日。有贼兵迎出。约四五千骑。步贼在后。并沟内排立。臣等领兵冲突贼阵。骑贼败走。步贼放枪拒敌。臣等正在奋击。贼又从两翼夹攻。因马力不能驰骤。回保大营。被贼截为数处。互相攻击。贼遂四面合围。我兵杀贼虽多。阵亡者亦百余人。总兵高天喜、原任前锋统领侍卫鄂实、原任副都统三格、侍卫特通额、俱殁于阵。现在骑贼数千人。步贼亦多。与我兵接战五昼夜。臣等固守大营。相机剿杀。口粮尚可支持一两月。臣等前因阿克苏、乌什、既定。擒获渠魁。机不可失。遂不暇计兵多寡。马力如何。轻敌妄进。臣兆惠罪实难逭。然策应之兵。年内齐集。尚可合力攻剿。谕、据将军兆惠奏报、领兵抵叶尔羌城。逆回坚闭不出。当用精兵挑诱。击败贼人。其负伤而遁者甚多。恐由别路逃窜。旋渡河分兵堵截。霍集占悉其丑类。围我大兵。现已飞劄舒赫德、令其带兵接济。此皆臣轻敌妄进。罪所难逭等语。办理回人一事。原以贼首霍集占等、向为厄鲁特拘囚阿布噶斯之地。自大兵平定伊犁。出诸陷阱之中。俾仍长其旧地。何啻起死肉骨而狼子野心。不知感戴生成。辄敢负恩反噬。甚至戕害前此将军所遣之副都统阿敏道。并随从百人。若不兴师问罪。何以振军威而申天讨。此非朕之好大喜功。穷兵黩武也。迨我归已得库车。将军兆惠、勒兵前进。风声所过。如阿克苏乌什、等城。皆相继倾心归化。其回部大头目霍集斯伯克等。复向官军投顺。愿效前驱惟贼首霍集占、奔窜叶尔羌。是以将军兆惠、率师乘机直入。彼时若令兆惠、暂且留驻阿克苏城。俟后队到齐。然后并力进取。则自此发旨到日。已属不及。然此不过身处局外者、事后好为议论则可耳。揆诸用兵机宜。兆惠尚为有进无退之良将也。且我满洲官兵。所向披靡。从来无敢抗敌。即如今夏兆惠、富德等、分兵略地。所领仅及千人。而左右哈萨克、东西布噜特、各处回众。不烦攻剿。不待招降。早已争先纳款。其回部一路之阿克苏等城。闻官兵一到。亦无不势如瓦解。将谓乘胜长驱。直入叶尔羌、喀什噶尔、亦属甚易。则向来之轻视逆回。乃朕之误。又何忍以妄进轻敌、为兆惠之责乎。此盖数年以来。平准噶尔。降左右哈萨克、东西布噜特。实为极盛之会。而默默中有此佳兵之警。上天仁爱之意。朕实钦承感谢矣。然霍集占当屡经摧挫之余。本属计穷力蹙。特因回至巢穴。煽聚残众。苟且自延。而我兵昼夜驰驱。亦未免马力不足。以致一时困守待援。所幸先事绸缪。朕于六七月间、即次第派遣索伦、察哈尔、健锐营、及陕甘之绿旗兵、前往策应。马匹粮石。亦已筹运在途。若无此续往之兵。则事诚危险。然其时初不知有兆惠今日之奏报也。可见上苍垂佑。默启朕衷。朕实感悚。有此部署接济。约计现在可以陆续俱抵叶尔羌矣。兆惠等得此兵力。其气倍增。从兹扫穴犁庭。凶渠就缚。庶几上申国宪。下慰忠魂。军务可告成事矣。至于身膺阃寄。奋勇直前。计不返顾。乃我满洲大臣、从来敦朴旧俗。今将军兆惠、统军深入贼巢。率众渡河。鏖战数次。志在灭此朝食。自不暇辗转以为身谋。忠诚勇敢。朕实深为嘉予。兆惠著由一等武毅伯、加二字、晋封为武毅谋勇一等公。加赏红宝石帽顶。四团龙补服。以彰奖劳劝功之典。额敏和卓、著赏给郡王品级。霍集斯伯克、著晋封贝子。加贝勒品级。俱赏给宝石顶。四团龙补服。明瑞、温布、由屯、及在事之大臣、侍卫等、俟兆惠到阿克苏城时。查明奏闻。加恩优叙。兵丁等、著照初次出兵、给与治装银两之例。按名赏给。其阵亡之高天喜、鄂实、三格、特通额、四人。奋勇杀贼。尽瘁捐躯。深为悯恻。高天喜、著照一品大臣例、赏给恤典。鄂实、三格、各照伊原任前锋统领副都统。特通额、照头等侍卫。从优议恤。其余阵亡带伤官兵。著将军等查明册报。一体分别赏恤。将此通行晓谕知之。　　

○又谕曰、鄂弼之兄二人。现俱阵亡。伊家并无大员。著加恩授鄂弼为副都统。　　

