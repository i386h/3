<!-- { "loadSidebar": true } -->
○广东巡抚苏昌奏、前办钦工楠木一案。令长支各官、均摊代赔。实属舛谬。今奉训谕遵办。得旨。事事俱待朕训。汝所司者何事。总之凡事不可有心迎合揣摩。不但无益。而且有损。　　

○是年。追予西藏出师阵亡、伤亡、之主事策塔尔等五员。金川出师阵亡、伤亡之游击孟臣等二十二员。祭葬赠恤如例。西藏外委、马步兵等四十九员名。金川外委、马步兵等一千二百三员名。恤赏。俱入昭忠祠。　　

○旌表孝子、直隶等省、张裔慎等七名孝妇、杜氏一口。守节合例。八旗满洲、佛保等、妻章佳氏等、一百十口。蒙古、二达色等、妻吕氏等、二十四口。汉军、于介等、妻王氏等、十一口。奉天等省、驻防那木图里等、妻孟氏等、五十八口。直隶等省、张定一等、妻梁氏等、六百四十二口。未婚守志。直隶等省、胡乔年等、聘妻柴氏等、十九口。夫亡殉节。江苏等省、夏士英等、妻方氏等、十九口。百岁寿民妇。直隶等省、李王□□等、四十四名口。各给银建坊如例。　　

○一产三男。直隶等省、马思远等、八家。　　

○会计天下民谷数。大小男妇一万八千一百八十一万一千三百五十九名口。存仓米谷、二千七百三十四万一千二百七十五石七斗七升四合三勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五



大清高宗法天隆运至诚先觉体元立极敷文奋武孝慈神圣纯皇帝实录卷之四百六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。春。正月。癸亥朔。上诣奉先殿行礼。　　

○诣堂子行礼。　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐宗室王公等宴。　　

○甲子。上诣皇太后宫问安。　　

○御乾清宫、赐大学士尚书等宴。　　

○谕、上年因京师米价未平。多方筹画。屡拨仓贮米石。减价平粜。并赏给八旗兵丁甲米。兹当春令首和。岁功伊始。闾阎日给。为时正长。应豫筹接济。使近利者不得居奇。著于京仓拨米四万石。分给左右翼米局。交该管王大臣等、仿照时价。酌减平粜。务须妥协经理。以副朕惠养兵民之意。　　

○又谕、上年浙省被旱成灾。所有一应蠲缓赈贷事宜。业经屡降谕旨、加恩抚恤。以期灾黎不致失所。但念时当春令。东作方兴。例赈既停。青黄不接。小民糊口维艰。难资力作。深可轸念。著该督喀尔吉善、该抚雅尔哈善、将金衢等府灾重之区。酌量情形。有应行展赈者。一面奏闻。一面办理。务须详悉查明。妥协筹办。俾穷黎均沾实惠。以待麦秋。该部即遵谕行。寻奏、浙省被旱成灾。蒙恩蠲赈并施。又复截漕拨运。以工代赈。次第举行。臣等奉宣德意。确察民情。不特杭、嘉、湖、三府属、不致失所。即金、衢等八府属、被灾较重者。秋成后晚禾杂粮。均有收成。兼给耔赈粮。冬间接济。足资度岁。其尚应加赈月分。按期被灾之轻重。灾重者、自今年正月为始。按月递散。至三月赈毕。灾轻者、正二等月。间月散给。至二月赈毕。至八府灾地民情。均属安静。臣雅尔哈善、巡历宁、绍、金、衢、严、五府、所属十七县。察看情形。与访询无异。惟二三月赈毕后。灾重各邑。小民糊口维艰。难资力作。查金、衢、等八府属。或灾五十一厅县内。如宁属之鄞县、奉化。绍属之山阴、会稽、萧山、上虞。温属之永嘉、瑞安、平阳。处属之。遂昌、宣平。此十一县。在八府属内。被灾分数原轻。其金属之兰溪、义乌、永康、汤溪。衢属之西安、龙游、江山、常山、开化。严属之建德、淳安、寿昌。宁属之镇海象山。定海。绍属之诸暨。余姚、嵊县。台属之天台。温属之玉环。处属之丽水、青田、此二十二厅县最轻。金属之金华、东阳、武义、浦江。严属之遂安、桐庐、分水。宁属之慈溪。绍属之新昌。台属之临海、黄岩、太平、宁海、仙居。温属之乐清、泰顺。处属之缙云、松杨。此一十八县次重。臣等就地熟筹。极贫户口。虽更觉拮据。然赈粮按月散给。至四月方停。次贫虽属稍有资藉之户。然三月已经停赈。东作方殷。必得稍资接济。方可无误农时。应请无分极次。均展赈一月口粮。则三四月间、青黄不接。又得糊口。延至五月内、豆麦届收。即有接济。其卫所屯户。盐场灶丁。有坐落此四十厅县境内者。亦请按原报灾户。一体加赈。得旨。如所请行。有旨谕部。　　

○丙寅。上奉皇太后御重华宫侍宴。　　

○丁卯。上诣皇太后宫问安。　　

○命庶子觉罗奉宽司业梁锡屿、在尚书房行走。　　

○戊辰。享太庙。遣諴亲王允秘、恭代行礼。　　

○遣官祭。太岁之神。　　

○谕军机大臣等。范时绶覆奏拏究携带伪稿、遗失船内之艾芳龄。及拏获麻阳县贡生龙乾惕、严加根究一案。据称艾芳龄钞稿、得自段为尊。为尊已供认不讳等语。艾芳龄之稿。既得自段为尊。即应将段为尊严加询问。逐层追究。即可得其来历乃祇云根究至十二三人。咸供递相传钞。似无遁情。所奏甚不明晰。至龙乾惕所供、情词尤为闪烁支吾。殊多疑窦。龙乾惕虽年已八十。但伊身为贡生。即应明晓大义。竟将悖逆之语。四处传播。其幸灾乐祸。较之他犯。实属情罪重大。非寻常案件。可援照老弱不加刑之例。若因其年老姑从宽典。假使此稿果出自伊手。将亦因其年老、置之不问乎。该抚办理此案。殊未得其肯綮。著传谕范时绶、令其详细研究。务得实情。不可草率了事。寻奏艾芳龄一案。先经集犯研审。据艾芳龄供钞自段为尊拏讯段为尊。供称得自邓尼传。由邓尼传逐层根追之各犯。俱质讯明白。递相传钞是实。嗣贵州抚臣开泰到楚。复会同详细审究。与前供无异。其龙乾惕一犯。供称得自龙老晚。由龙老晚逐层根追之各犯。质明递相传钞是实。黔省现亦究明干景白之稿。非龙乾惕所给。但该犯身为贡生罔知大义。胆敢钞传逆稿。加以圈点。情罪可恶。实难援老弱不加刑之例、稍有宽纵。得旨。览。　　

○是日起。上以祈谷于上帝。斋戒三日。　　

○己巳。世祖章皇帝忌辰。遣官祭孝陵。上诣奉先殿行礼。　　

○庚午。上诣南郊斋宫斋宿。　　

○谕、宗室达麟图、所学平常。人殊可厌。著革去侍讲。在宗人府章京上行走。　　

○辛未。祈谷于上帝。上亲诣行礼。　　

○诣皇太后宫问安。　　

○诣大高殿、寿皇殿、行礼。　　

○壬申。召大学士内廷翰林等茶宴。以雪狮联句。　　

○谕军机大臣等。各省积欠钱粮。前经降旨令各督抚于每年底。将该省已未完各数、分晰查奏。但各省每年一应钱粮。必待次年奏销之期。方足定其完欠实数。今于岁底查奏。其有续行完纳者。均不入所奏之内。于本年实在完欠若干。转非确数。此从前定议时、失于检点之处。嗣后各省每年完欠钱粮。俱著随奏销时、分晰查明核实摺奏。不必仍循岁底奏闻之例。可于各该督抚奏事之便。转谕知之。　　

○癸酉。上奉皇太后居长春仙馆。　　

○诣安佑宫行礼。　　

○幸圆明园。　　

○乙亥。上御山高水长幄次。赐准噶尔使臣图卜济尔哈朗等宴。　　

