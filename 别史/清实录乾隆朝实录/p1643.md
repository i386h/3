<!-- { "loadSidebar": true } -->
○又谕曰、胡宝瑔奏八月初旬。呕吐复发。难以办理场务。已照例将抚篆交与布政使暂署等语。胡宝瑔前因患病奏请令辅德代办场务。已降旨准行。谕令安心静摄。以冀速痊。并著将病体光景驰奏。以慰廑念。今该抚未经接奉前旨。已将抚篆交出。看来病势尚未向愈。此番交出印务之后。正可宁神静养。加意调治。迩日病状情形曾否轻减。实为悬切。著辅德速即据实具奏。寻奏、抚臣近日病势稍减。惟元气大亏。一时难遽培补。现加意调治以冀速痊。得旨览　　

○兵部奏覆。遵议各省添设额外外委事宜。据各省咨覆内。有议添无多者。有照经制原额请添一半者。有增添一半以上至较原额更多者查经制外委。既按兵数为衡额外酌添自应按经制额数为断。向来经制外委与千把等分汛协防。是以定数较多。至额外增添。不过供应差委。臣等酌议。照经制原额。添设一半。已足敷用。令步军统领。各该将军。督抚提督。于兵丁内拣选拔补。按季报部。给与顶带。仍食本身钱粮。毋庸议给随粮。照旧随营差操。勤慎者遇有把总及经制外委缺出。一体拔补。从之　　

○以山西冀宁道海明。为甘肃按察使。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百六十八



大清高宗法天隆运至诚先觉体元立极敷文奋武孝慈神圣纯皇帝实录卷之六百六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。八月。丙午。谕军机大臣等、永庆等奏称、逆贼布拉呢敦霍集占族人阿塔木和卓。现居乌什所属之喀萨哈。无知回人等。因伊为和卓木近族。俱来体拜伊又将所收粮食。散给贫人以沽名誉。若听其留住。于地方无益请将阿塔木和卓。及其家属十三名口。送往哈密安插等语。阿塔木和卓既系逆贼等近族兄弟。且非守分之人永庆所请办理安插甚是。但哈密亦未便容留滋事。著传谕办事道员三宝等、拣派干员将阿塔木和卓。及其家口。加意管看。解送来京　　

○丁未。赐御前侍卫并军机大臣等食　　

○命赏哈萨克乌默尔等银两　　

○戊申。上诣皇太后行宫问安　　

○赐扈从王公大臣。及蒙古王公台吉等食。至辛亥皆如之　　

○谕曰、苏昌奏、托恩多离任。将巡抚印信交布政使史奕昂护理一摺。此则拘泥成例。于事理深属未协。向命巡抚遇有事故。将印信交与布政使护理。原为督抚不同省者而言。若同省则督篆既可交巡抚兼摄。岂抚篆转不可令总督兼署。而必以布政使为重足倚恃乎。且封疆大吏。或因此自分畛域。彼此意见不和于政事尤有关系。不可不防其渐。嗣后凡督抚同省。遇有应行摄篆。非旦夕不可缓待者。均不得率交布政使护理。将此明著为例　　

○谕军机大臣等据明德奏、于辽州属和顺县。已将逆犯赵文太拏获解直等语。该县邱廷溶实心躧缉。将要犯迅速弋获。甚属奋勉。该员平日居官如何。著明德出具考语。将该员送部引见。其在事协缉兵役。俱著该抚查明。酌量奖赏。以示鼓励。并严饬解员沿途小心防范。星速护解。勿致疎虞迟误　　

○己酉。上诣皇太后行宫问安　　

○庚戌。上诣皇太后行宫问安　　

○谕军机大臣等旌额理奏称、回城驻防彻回满洲兵若从乌噜木齐。至巴里坤。正届草枯雪盛之时。不便行走请将乌噜木齐豫备马匹。改送伊拉里克以候抽换。取道辟展等语。从前彻回满洲兵。虽有由乌噜木齐。至巴里坤之议。今旌额理既称、遇雪难行。而新柱等亦奏称、经过回地。于官兵有益。著传谕旌额理。即如所奏彻回满洲兵。不必由乌噜木齐。将豫备马匹。改送伊拉里克换给取道辟展前至肃州。并传谕永贵新柱。杨应琚。知之　　

○又谕曰、旌额等奏称、本年由内地资送屯田民人四百余名。到屯以后。所有接济口粮耔种。俱系借给官项。请分别定议。俟伊等收获有余。将应还钱粮。与从前资送之项。分年令其交纳等语。屯田民人。从前所领官项。自应照原议分年交纳。此次所借粮石。既因伊等甫经耕垦。全赖接济。且又被灾伤。若仍令偿还。恐有妨伊等生计。著将续借之口粮耔种等项。加恩赏给以示体恤　　

○辛亥。上诣皇太后行宫问安　　

○遣官祭贤良祠　　

○谕军机大臣等、胡宝瑔奏、五六日来。病势已退。但调理复元。尚非数月不可。河南巡抚事务紧要。请简贤员补授等语。胡宝瑔此奏。甚非朕之所望。伊现在病体既已向愈。精神自渐矍铄甚冀速痊。资伊任事其巡抚印务。业经暂交辅德护理。即使迟之数月。于一切政务。谅亦不至旷废误公。胡宝瑔不必解任开缺。惟须安心静摄。加谨调护。以慰廑念。其药饵有外间不能得者。奏来赏给。先赐人薓一斤。问医可用方用。不可用莫用。可将此传谕知之　　

○军机大臣等议覆、陕甘总督杨应琚奏称、金塔寺。威鲁堡等处。在边墙以外。距肃州百余里。今各该处增辟地二万七千余亩。其已经升科之回民遗地应徵粮石。前经奏准令王子庄州同就近徵收其余回民遗地五千三百余亩。与金塔寺等处招垦地一万二千余亩。此外尚有向在肃州徵收。附近王子庄之金塔寺户口坝等九坝原额正粮八百五十余石。俱请交与王子庄州同督率垦种。并收放粮石。又威鲁堡内外各地悉系种地民人居住不可无就近治理之员。请将该州同照依各州县分防佐贰之例将附近各村庄斗殴赌博户婚田土等案。俱责成该州同办理疎防失察参处。俱应如所请。从之　　

○又议覆、山西巡抚明德奏、匪犯田金台传教惑人已故二十年。而现在奸民秦四牛经元等犹歛钱赴该犯家馈送且直豫邪教案内各犯多讯系该犯人徒恐将来萌孽复生蔓延滋害请将该犯之孙田履端田志端押令携带妻子。解交乌噜木齐大臣安插垦作其幼孙二人。年止七岁三岁曾孙二人年止五岁十岁幼穉难以迁往。请移住太原省城安插等语实为杜绝萌芽起见。但该犯幼孙曾孙留之内地总非端本澄源之道应请一并解往乌噜木齐安插种地。从之　　

○壬子。谕曰方观承摺奏正定兵丁拾获李怀林逆词一案其事原因总兵杨朝栋咨报而发但该镇身为地方专阃。遇此重大案件。即当一面知会该督一面据实入告。乃视同寻常关移谳牍一经咨送。即若与该镇毫无干涉者然提镇所司专以摺奏一二雨水情形虚陈察查营伍遂谓尽职耶。著该部传谕杨朝楝令将因何不行陈奏之处明白回奏　　

○又谕今年直隶夏雨成涝。滨水洼地田禾不无淹损所有积年钱粮带徵缓徵各属内今年复被水灾之文安大城武清宝坻蓟州天津及霸州保定永清东安安州新安青县静海沧州宁晋津军厅十七州县厅民力自属拮据其应徵银八万二千四百两零谷豆高粮五千四百石零均予豁免以示优恤至与灾重州县毗连本处复被水灾之宁河固安盐山庆云衡水五县。所有应徵银二万一千五百余两谷豆高粮一百八十余石亦著一体蠲免该督其严饬所属实力奉行务使穷民均沾实惠毋致吏胥中饱副朕加惠黎元至意该部遵谕速行　　

○癸丑。世宗宪皇帝忌辰遣官祭泰陵　　

○调镶红旗蒙古副都统雅郎阿为正红旗满洲副都统以礼部右侍郎五吉为镶红旗蒙古副都统　　

○甲寅。上诣皇太后行宫问安　　

○赐扈从王公大臣。及蒙古王公台吉等食。至丁巳皆如之　　

○谕军机大臣等、山西穆纳山木植。前经英廉会同塔永宁议准。奏请开采。自二十五年三月开山以来。已逾二载。并无交官木植。兹因蒙古奏请禁止。命福德前往查勘。今据查奏、该处二年之内。商采木植。已至十二万余株。该商等尽将所砍木植。故意改短丈尺。以大斵。小恣其运售等语。此项木植。向缘奸商射利偷砍。官吏需索勒诈。弊窦丛生。是以降旨开禁。招商采伐。令其输纳税课山价。责成该管官设口稽查。以杜侵隐偷漏之弊。今奸商王建中。将应行解交官项木植。改削短小。不合在京工料丈尺。希图私行售卖。情理甚属可恶。其从前招募此商。系何人主持经办准其承商。著明德详细查明。在该地方大员。据呈批准开采。虽未经细加体访。或不至有不肖情事。其以下经手承办各员。若无通同侵漏。分肥染指之处。断不至听该商等恣意舞弊。漫无觉察若此。该抚甫莅晋省。前任之巡抚司道等如何筹办。并经手各员有无滋弊。尚未周知务须详加查察。如有弊端。即行据实严参。若从前英廉等定议时。其开采商人。或即由英廉等招定。并著该抚据实陈奏。不得意存瞻徇。其奸商等藐法营私。罪无可逭所有伊等堆贮砍运木植。查明尽数入官。其家产亦一并查封。以抵运费。即稍有多余。均著归公。仍实发三千里。以示惩儆。寻奏、招商一事。英廉并未办理。塔永宁召充殷户开采。委无情弊。府县各官均无贿充情事。报闻　　

○又谕曰、淑宝等奏、安集延回人前来贸易。内缎疋一项。除原价及运费。每疋增加银二三钱等语。贸易缎疋。俱由内地远行运送。自应准照原价及运费。酌量增加。视其情愿交易与否。再为通融减售。乃止议加银二三钱。此或经手之员。售多报少。甚至将自置货物。开入官项。冀获羡余。行之日久。则贸易一事。又为贪吏徼幸之端。不可不防其渐。著传谕淑宝等、留心稽查。据实陈奏　　

○又谕、昨哈萨克入觐使人。有乌默尔者。进呈阿布赉奏章。谓乌默尔情愿移居伊犁。伊代为陈请等语。随询之乌默尔。情愿挈眷前来。因命伊在乾清门行走。已敕谕阿布赉矣乌默尔又奏称、伊约于来年三月。自哈萨克起程。请伊犁大臣等。派员往彼带领。著传谕明瑞。拣选通哈萨克言语之厄鲁特数人。按期前往再据乌默尔奏、伊自幼在伊犁生长。心恋旧居。此犹事之所有。至云。伊姊已为阿布赉妻。若果如此。何必移居。或伊等私计。乌默尔居伊犁后。哈萨克等、设有越境游牧之事。伊犁大臣派兵驱逐。伊得先通信息。亦未可定。但此特悬揣之事。如谓伊果能漏洩信息。则从哈萨克脱出之厄鲁特甚多。又岂能一一防范耶。明瑞知此。惟留意体察。不可稍著形迹　　

○乙卯。上诣皇太后行宫问安　　

○以健锐营翼长立柱。为湖北襄阳镇总兵　　

