<!-- { "loadSidebar": true } -->
○又谕、据兆惠等奏称、伊等分兵擒剿厄鲁特余孽。伊自造哈、至和尔岱、海喇巴特、搜捕向哈什伯勒齐尔、与富德会合等语。此等地方。不但无哈萨克锡喇等贼。亦未必有玛哈沁。惟造哈、和尔岱等处。与回部相近。即由此往会雅尔哈善。至富德所奏。经由布鲁特塔拉斯游牧。抵西哈萨克边界。侦探哈萨克锡喇信息。搜捕吹、沙喇伯勒余贼等语。从前兆惠、富德、虽有分兵之奏。而由何路回至伊犁。尚未奏及。朕即谕富德、务由沙喇伯勒回转。又谕车布登扎布、领兵由此路策应。今览所奏。与前旨适相符合。富德其加意搜捕逸贼。若虑兵少。即由沙喇伯勒、通信车布登扎布、速往会合。俱著传谕知之。　　

○步军统领衙门奏、现获拉林种地逃人那明阿、请交该处副都统正法示众。得旨、那明阿著派侍卫一员。护军一名。解往拉林。传齐众人。眼同正法。仍著晓谕众人。嗣后有似此者。俱照此办理。若有疏纵等情。惟所派侍卫、护军、是问。其侍卫、赏银二十两。护军、赏银十两。驰驿前往。　　

○定边将军兆惠等＜锍-釒＞报、布噜特部落萨喇巴哈什头目车哩克齐、图鲁起、尼沙等归城。得旨、该部知道。　　

○癸巳。上诣畅春园、问皇太后安。　　

○谕军机大臣等、逆酋霍集占、亲援库车。为雅尔哈善等击败。奏到时朕即谓彼时若能乘胜追逐。必获渠魁。但恐满洲兵少。不敷调遣。询问伊等如何办理。夫我兵尚欲远攻叶尔羌、喀什噶尔、以擒霍集占。罪人斯得。则各城望风款附。今霍集占自来送死。我兵既夺其纛。逆酋负伤仅免。此即擒贼之一大机会。且雅尔哈善等三人。于剿贼时。驻兵高冈。以望形势。彼时虽不知霍集占亲来之信。而贼纛续经认识。又有俘获人口供词。若遣哈宁阿领兵追袭。逆酋未必即回巢穴。或被迫入沙雅尔、阿克苏。即移库车之兵。并力攻击。与直取叶尔羌等城何异。若虑移兵时。库车贼人出城追袭。则亦如剿杀援兵之例。更觉便于歼灭。乃徒以兵少。坐失机会。朕甚惜之。昨已传谕兆惠、就近领兵与雅尔哈善会合。即有索伦兵二千余。斯时断不可坐困库车。须分兵另取一城。或将军营久驻之马。换给乘骑。一切机宜。俱当酌量办理。至军营索伦等兵。效力年久。已派兵二千更换。但此时未能即到。且兵不厌多。若有年力精壮。仍愿留营效力者。即分别加赏。其余人、俟更换后。赏给遣回。仍以朕旨宣示云。留营之兵。必不旷日持久。用昭体恤爱养之意。所有现在情形。著作速奏闻。　　

○又谕、御史朝铨、条奏严缉奸匪一摺。内称、关隘津梁。请多派捕役人等巡逻。凡行旅经过。有踪迹可疑者。盘诘送官。遇奉文缉捕之案。务令此疆彼界。声气相通。奸匪无从逃匿等语。缉匪安良。自属地方要务。该管官果能实力奉行。一切稽查严密。宵小自难漏网。然如马朝柱等要犯。屡经传谕该督抚、严行根缉。而迟延至今。尚未弋获。可见地方官苟且塞责。不过如编查保甲等事。惟知行一牌。悬一示。为有司官职掌如此。其实并未实心办理也。今若以该御史所奏。降旨饬议。亦徒事张皇。未必实有禆益。况即议准通行。而外省奉行不善。纷纷派委四出。又安知不藉端滋扰。适为行旅之累耶。但各省向来因循陋习。为大吏者。理宜整顿惩创。著传谕各该督抚、嗣后务期严饬所属。随处留心。设法巡缉。无致视为具文。庶有犯必获。足以清尘案而靖地方。斯为不负职守。正不在多立科条也。将此旨于各直省摺奏之便。一体传知。　　

○礼部议覆、署湖北巡抚庄有恭奏称、各省乡试及岁科两试。功令概用律诗。教官为士子观法。请令一体习诗。三年后学臣考试。不能诗者勒休。查教官学行兼重。未便因不能诗而遽落其职。但现在士子功令试诗。教官职列师儒。岂可不谙篇什。应令学臣按临日。兼试律诗。总核学行。以定黜陟。从之。　　

○甲午。孝懿仁皇后忌辰。遣官祭景陵。　　

○谕军机大臣等、据吴士功奏、盘获游方道士王来禄等四名。内王来禄与逃犯张士乾、年貌相似。现在押解直隶审讯等语。张士乾、系邪教案内脱逃要犯。而王来禄年貌与之相似。安知其非易名改装。希图狡脱。即刘进官亦未必扶同附和。其游供何足为据。著传谕方观承、将解到各犯。就原籍严切根究。勿令狡饰串供。致有漏网。　　

○又谕、据吴士功所奏、挑拨马匹一摺。内称、将军都赉咨商、满营内可挑一千余马。以足应行挑解之数等语。吴士功业已起程赴闽。著传谕钟音、妥协筹画。如就该省绿营驿站内。可以挑足二千之数。则西安将军满营马匹。可以留备别项派拨之用。于军需实为有益。倘其数必不能足用。有应于满营内酌量撙节凑拨之处。该抚即与该将军会同悉心妥办。以济军务。　　

○又谕前经降旨。令陕西、河南、二省办骡一千五百头。恐不敷用。著陕西、河南、各增购骡一千头。山东、购骡一千头。山西、购骡二千头。统于今岁九月。趱解肃州。均毋迟误。可传谕钟音、胡宝瑔、塔永宁、阿尔泰、知之。　　

○又谕、据成衮扎布等奏、杜尔伯特汗索诺木衮布、车凌乌巴什、以缺乏马匹牲只。难于移徙。请宽限一二年。俟饲养复原。移居旧游牧等语。前降旨命杜尔伯特人等。移居旧游牧。原以伊等久居之地。谅必愿往。今既艰于移徙。且称现在游牧。较近内地。易承恩泽。著照所请。但乌兰固木地方。现有乌梁海扎哈沁之人居住。各宜约束所属。勉务生计。禁止盗窃。著寄信扎隆阿等。传谕索诺木衮布、车凌乌巴什、及成衮扎布知之。　　

○大学士管陕甘总督黄廷桂奏、军营粮道。查有夹山一路。可自哈密直趋辟展、吐鲁番、骡驼通行。水草饶裕。较绕行巴里坤。更近三站。近谕令查库车、阿克苏、运粮可否行车。臣已会同阿里衮委员迅勘。但俟覆到。始由巴里坤办运。未免稍迟。拟于此时。先将粮运贮吐鲁番。以后只由吐鲁番转运。更加迅速。谕军机大臣等黄廷桂所奏筹办库车等处粮运一摺。甚合机宜。若拘泥成＜矢见＞。必俟查明道路。解到驼只。始由巴里坤、起运前往。即极力趱赴。已需时日。朕正在降旨筹办。而黄廷桂即能计虑及此请将粮石运贮吐鲁番。与朕旨适相吻合。阅奏不胜欣慰。黄廷桂身体素弱。如此悉心计画。朕不惟嘉之。且深怜之也。其从前所请办驼一万只。已谕直隶等处购买。可传谕知之。　　

○靖逆将军雅尔哈善等疏报、击败库车贼众。及赛里木回人阿瓜斯伯凯、率众归诚。谕军机大臣等、览雅尔哈善等所奏、剿杀库车贼众二百余人。余皆拥挤入城。不敢复出。是贼胆已寒。自可计日攻克。此次奋勇效力。及阵亡得伤官兵。著查明送部议叙议恤。得城后。留贝子玉素布驻守。雅尔哈善等、即领兵前进。库车围久未破。负固宜惩。著将壮丁俱行剿杀。量留老弱。若贼人此时被迫献城。则仍行宽贷。但渠魁必当正法。可派员解送来京。行至巴里坤。即加拘絷。至回人阿瓜斯伯凯等、虽举城归附。亦不可轻忽。当收取军器。置其妻子于库车附近村庄。俟各城平定。仍归旧地亦可。可传谕雅尔哈善等。留意办理。　　

○乙未。谕军机大臣等、高晋所奏、查明毛城铺过水情形。并办理绿由。据摺内有新筑土坝过高。阻遏水势。以致壅溃。不便仍筑土坝之语。似尚未免有藉毛城铺。以减洩黄流。而为保护堤工之计。此与上年堵筑毛城铺。增建徐城石堤。使河流得以挟沙直走之本意。殊未合矣。窦家寨民埝过水。当于蒋家营、傅家洼等处。就其倒勾之势。开浚引河。仍导入黄。而毛城铺之土坝。则必宜高筑坚闭。图内朱笔所指甚明。慎勿惑于浮议。而苟且将就、祗顾目前。且毛城铺一处。为河湖紧要关键。白钟山、亦应亲身前往。公同相度。妥协筹办。不可但诿之高晋一人也。至现在毛城铺之过水既多。则下游各河。应如何上紧挑浚。以达去路。不致漫溢为患之处。亦宜确按情形。速为经理。再夹片内所奏徐城水志。本年伏汛。共净长水一丈七尺七寸。消长相抵之处。此通计底水而言之乎。抑专就所长之水而言之乎。黄河堤岸。朕所目睹。若除底水。而新长之水。至一丈七尺有余。岂不漫堤而过乎。想该抚亦未自往阅看。不过就汛员之牵混具报。此乃河工陋习。前曾降旨训饬者。何以尚不明晰如此。嗣后务将平日底水几许。新长之水几许。共计几许。据实入告。其现在长水情形。即查明速奏。以慰轸念。　　

○军机大臣等议覆、大学士管陕甘总督黄廷桂、筹增马匹一摺。前奉谕、令该督豫备明年二万官兵口粮。系统计进剿兵数而言。并非专用绿旗兵二万。今该督所奏绿旗兵二万。人给马一匹。加以官员随役。得马二万五千匹。已足敷用等语。似属误会。查今年若取库车。大兵前抵阿克苏。则来年所用绿旗兵。多不过一万五千。人给马一匹。再合吉林、索伦、察哈尔等兵。约以五千为率。人给马三匹。前陆续派往巴里坤马。已有三万。应如所奏。再饬陕甘各营。拨出五千匹。则官役需用亦足。此外若有急需。可于军营骑回马内挑用。至称巴里坤养马不便过多。亦应如所奏。酌将续拨马匹。于十月送至肃州饲秣。俟军营需用转解。得旨、来岁进剿回部。合吉林、索伦、察哈尔、及绿旗兵。不过一万五千人。即再多亦不过二万。该督筹办一切。具见实心。然看来未免稍形拮据。转恐远近传闻。张皇其事。当以静镇密筹为要。至马驼骡只。又交直隶及各省购办。现又于鄂尔多斯、购马四千匹。驼一千只。自可无误军行。著再传谕知之。　　

○予故左翼前＜釒夅＞统领阿巴齐、祭葬如例。　　

○丙申。谕、前据杨锡绂奏称、桃源县属古城溜。并扬州东关。及京口等处河道。俱应挑浚。已传谕尹继善等、令其即行查勘。一面办理。一面奏闻。又山东自济宁至韩庄一带。亦据张师载等奏称、于冬间大挑等语。运河关系紧要。一切纤道堤工。皆已动帑经理。此一带应挑处所。需谙练之员。前往督办。即著海明、驰驿前赴该处。会同督河抚诸臣。妥协办理。事竣之日。再回通州、接受坐粮厅事务。　　

