<!-- { "loadSidebar": true } -->
○谕。据毕沅奏、陕省赴川官兵。三月二十七八日。已全数出境。甘省兵亦陆续入川。其贵州兵丁。先经该抚奏报、已入川境。此次续调三省兵丁。赴川助剿。以期克日蒇功。勒尔谨、毕沅韦谦恒、同各该提督、及承办兵差之地方官。办理皆妥速可嘉。俱著交部查明议叙。　　

○丙戌上诣畅春园、问皇太后安。　　

○幸静宜园驻跸。至己丑皆如之。　　

○谕曰、色布腾巴勒珠尔、以固伦额驸、久侍禁廷。禀性笃诚。恪勤夙著。前者西陲底定。懋建功勋。此次派往川省军营、为参赞大臣。董率将弁。夺隘攻碉。屡彰劳绩。拟俟奏到日。茂赏策勋。昨闻其旧疾复发。势甚委顿。实切廑怀。因复其亲王封爵。用昭恩眷。并遣乾清门侍卫、偕伊子鄂勒哲特穆尔额尔克巴拜、带同御医、驰往诊视。以冀速痊。兹遽闻其溘逝。深为轸惜。著加恩赏内库银三千两治丧。派总管内务府大臣都统迈拉逊、经理其事。仍著伊子前往迎丧。其归榇所经。并著沿途地方官照料护送。　　

○以正黄旗蒙古都统拉旺多尔济、为领侍卫内大臣。旌表守正捐躯之河南修武县民牛世有妻郭氏。　　

○丁亥。谕军机大臣等、据高晋奏、请将革职道员李奉翰、发往江南河工。令其自备资斧效力等语。所奏尚是。著送部引见。再降谕旨、高晋、与李宏同事日久。其诸子才具。自所深知。至李奉翰为人。尚有出息。朕特加恩擢用。而此次获咎之由。亦不甚重。高晋所请、尚不为过。是以准行。他人即不得援以为例也。至李奉翰、将来发往江南时。高晋宜留心察看。如能倍加感激奋勉。实心任事。数年以后。即当据实奏闻。倘心生懈怠。遇事不肯出力。亦当劾奏治罪。高晋不得因曾经保奏。稍有回护姑容。致干咎戾。将此传谕高晋、并令吴嗣爵知之。　　

○又谕、据徐绩奏、访获鹿邑县民樊明德、邪教骗钱一案。又究出案犯三十余人。名混元教等语。混元教、即收元教。又名无为。与白莲同系一教。虽各编立名目。其诱惑愚民。招引徒众。实无二致。倘听其日久蔓延。实为世道人心之害。若寿张之逆匪王伦、则养痈之尤甚者。故此等案犯。一经访得。不可不上紧根寻。著传谕徐绩、即饬属迅速查拏首夥各犯。严究根由。尽法惩治。务绝根株。不得稍有宽纵。致留余孽。徐绩不可不有鉴于前任山左之覆辙。力图自赎。并当严饬地方官。不可纵容胥役。借端滋扰。　　

○戊子。广西南丹州土知州莫遐龄、病休。以其子汝明、袭职。　　

○旌表守正捐躯之山西榆次县民牛成会妻张氏。　　

○己丑。上阅健锐营兵。　　

○谕曰、托云、驻劄乌里雅苏台办事。已四载有余。著授明山、为参赞大臣。赏戴花翎。前往乌里雅苏台、更换托云回京。　　

○谕军机大臣等、前日据徐绩奏、访查鹿邑县有混元邪教、拏获樊明德等讯究一摺。因混元教。与收元、无为、及白莲等、均属同教异名。已谕令徐绩严究根由。速拏要犯、尽法惩治。不得稍存宽纵。今日又据荣柱奏、审讯樊明德等、已经辗转供出、入教者三十七人。所有毗连鹿邑之安徽亳州民人丁洪奇、张菊、业经该州拏获。其余夥党。仍彼此关会。互相躧缉。并据裴宗锡、同日奏到、访获丁洪奇、张菊、二犯。搜出钞经一本究称、得自河南樊明德所传。复拏获夥犯丁本礼等五名。现在严行审讯等语。是樊明德、实为此案首犯。不可轻纵。其安省已获各犯。即应先行讯究。未获案犯。仍著两省巡抚、饬属不分畛域。上紧查拏务获。毋任漏网。至其钞经内、有换乾坤换世界、反乱年、末结年等悖妄字样。与山东逆匪王伦等编造惑众之语。大略相同非寻常邪教经卷可比。著传谕徐绩、裴宗锡、荣柱、将此案要犯。各就现获地方。速行严讯。从重问拟。不得稍存姑息。并当实力穷究未获各犯。一并缉拏重处。务绝根株。勿留余孽滋患。　　

○福建巡抚余文仪疏报、乾隆三十八年。侯官、福清、罗源、古田、同安、龙溪、建安、瓯宁、泰宁、连城、霞浦、福鼎、福安、寿宁、大田、龙岩、淡防厅等十七州厅县。开垦水旱民屯田地、十七顷十二亩有奇。　　

○旌表守正被戕之河南淮宁县民张喜妹张氏。　　

○庚寅。上诣畅春园、问皇太后安。　　

○回圆明园。　　

○谕曰、僧人悟明、扎伤行济身死一本。因在保辜限外照例减等杖流。所拟未为允协。此案悟明、先用刀扎伤行宽。及行济闻喊赶往。悟明复持刀连扎行济顶心、肩背、项颈、咽喉左右多伤行济旋因咽喉溃烂殒命其死既由于致命重伤。且逾辜限仅止四日。未便照常末减。况悟明既系僧人。既应守戒乃逞凶连扎二人。一死一伤。实为很恶。悟明、仍著问拟绞监候。并入本年秋审情实。以示惩儆。嗣后内外问刑衙门。遇有僧人行凶毙命之案。俱不得轻议宽减。　　

○谕军机大臣等、前遣刘浩、往昌平阅看明十三陵情形。回程时、曾奏称该处墙内、有诸王园寝二处。朱绍美因有回乾树株。欲行变卖另盖看守房屋并称朱绍美云、曾经奏闻等语。因令军机大臣、传询朱绍美据称滕怀王墓旁、并无房屋虽官设看守人户。住居遥远。难以照料。绍美拟欲就近添盖小屋六间并筑围墙。约需银八九十两因查晋献王墓旁。有回乾柏树、大小三十余株。已皆枯朽。是以奏明、将此项树株变价。以为盖造房屋之用。并经告知昌平州。将树株查估。其房屋现在兴工。尚未完竣。树株亦尚堆墓旁。曾有人还价六十两。因价少未经卖去等语。滕怀王墓旁无屋。并非急于应办之事。朱绍美、何必将回乾树株筹办。即因所费无多。转移甚便。亦当告知官为经理。不应自兴工作。恐其借售树盖屋为名。将墙内树株。影射夹带。或有奸商向其愚惑。藉端私买等弊。皆不可知。胜国陵园。现在为之设守户禁樵采。实属我朝仁政。岂可听人伤其树木。若其后裔自行戕伐。尤为不可。著传谕周元理、密饬霸昌道盛住、就近查明。朱绍美所称是否实情。此外有无情弊。即行据实覆奏。寻奏、查晋献王墓。墙屋坍塌。存有柏树、大小三百余株。其砍伐之三十九株。实系回乾之树。又查滕怀王墓。并无墙屋。亦无树株。朱绍美于墓旁新盖屋六间。询据陵户称、朱绍美欲盖此屋。因将晋献王墓乾树。砍伐变价以为起屋之费。并无别情。报闻。　　

○又谕、据德风等奏海城县访获旗人刘得智等、私立混元、红阳会邪教。又锦县、承德县、及牛庄巡检访获一炷香、如意会及天主等教。拏获案犯。送交盛京刑部审拟等语所办甚好。邪教煽惑愚民。最为世道人心之害。不可不严切根查。况盛京根本重地。风素淳朴。尤不宜听其蔓延滋事。该侍郎、府尹等。当彻底研求。逐一严究。务绝根株。至刘得智身系旗人。不知守法胆敢私立邪教。更非事理所应有情节甚为可恶。著传谕喀尔崇义、将该犯审明。从重究治。不得仅照民人倡教之例问拟。工部议准闽浙总督钟音疏称、各营操演、并倾销粮饷、需硝十四万九千八百斤。请委员赴山东省采买。从之　　

○豁免外洋遭风漂没之福建船户陈义兴等、承载兵米、兵谷、八百六十一石有奇。　　

○辛卯。上御勤政殿听政。　　

○谕、三法司核拟刨坟绞犯逃后二三年被获之王学孔、敖子明、仿照上年谕旨。拟改立决一本。所办未免误会朕意。前旨所云、凡有重罪应入情实人犯。经二三年后、始行就获。均改为立决者。原指谋故杀等犯、情罪重大者而言。以其事关人命。应即抵偿。若复潜窜稽诛。其情尤为可恶。一经弋获。自应决不待时。以戢凶恶而申宪典。若此等刨坟人犯。虽例应拟绞入情实。然皆贫民无奈为此。有司牧之责者。当引以为愧。而其犯实无人命之可偿也。即入本年情实足矣。有何不可待。而改为立决乎。朕办理庶狱。凡权衡轻重。一准情理之平。从不肯稍有过当。王学孔、敖子明、即著照此办理。嗣后问拟斩绞监候之犯。经二三年后、始行就获者。何项应改立决。何项应改监候。并著刑部悉心核议。酌定条例具奏寻议、罪犯有关人命应拟斩候、绞候、及拒捕杀人、与谋故杀情罪相等者。若脱逃二三年后、始行就获。均改立决。至寻常命案、共五十五条。另单开列进呈。如此等案原其初意。本非有心藐法则脱逃被获后。仍照本律拟以监候。俟秋审时、入于情实办理。从之。　　

○御史穆隆阿奏、向来考官在场阅卷时。向家中取送什物。例无明禁。难保无弊。请嗣后自初八日举子进场后。不得仍向家中取物。并请交稽察外场御史。遇有考官家中送物者、不准放进。得旨、所奏是。如所议行。　　

○浙江巡抚兼管盐政三宝疏报乾隆三十九年。萧山县钱清场西兴盈围、报升沙涨地十五顷五十三亩有奇。旌表守正捐躯之山西凤台县民赵二铁妻林氏。　　

○壬辰。谕曰、御史穆隆阿奏、请复考试繙译举人进士一摺。所奏不可行。已于摺内批示矣。从前令旗人考试繙译举人进士。原以清书为满洲根本。考试繙译。使不失满洲本业也。后因应试人员。每以寻章摘句为事。转失繙译本义。殊属无益。因谕令军机大臣等、详加定议。除繙译生员、仍行考试。以为考试中书、笔帖式之阶。其繙译举人进士。俱停考试。若谓考试繙译举人进士。旗人始能学习清书。精通繙译。则前此繙译乡会试未举行时。通繙译者。又岂乏人。可见凡事惟在务实。满洲人等、果能不失根本。不尚虚文。于满汉诸书。勤加肄业。精通繙译。则生员、笔帖式、中书、皆可考试。何必举人进士。始得谓之出身乎。穆隆阿此奏、与朕教养旗人、勤习满洲本业之意。不相符合。不可行。著将此通谕知之。　　

○旌表守正捐躯之河南永宁县。民曲廷顺女曲氏。山西宁乡县民王桂妻杨氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百八十


大清高宗法天隆运至诚先觉体元立极敷文奋武孝慈神圣纯皇帝实录卷之九百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年乙未。四月。甲午。孝端文皇后忌辰。遣官祭昭陵。　　

