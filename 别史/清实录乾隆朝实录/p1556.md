<!-- { "loadSidebar": true } -->
○户部议覆、漕督杨锡绂奏、请回空粮船、准带麦豆等物。查回空船、准带土物。原系矜恤运丁。但年来京师麦收歉少。倘令运丁回空带麦。恐麦多南归。而直隶麦价转致昂贵。除麦一项、回空粮船。不准携带抵数外。其余黄豆瓜果等食物。应如所请。准其回空带往。总以六十石抵数。免其输税。六十石以外。有多带者。即行按则征收。仍通行各管关督抚监督等、将回空各帮船只。于过关时、查明前项应带货物。不得令运丁船户人等、朦混欺隐亏额。亦不得令巡拦人等、借端留难。从之。　　

○移浙江江山县县丞、驻二十八都。广济驿驿丞、驻清湖。兼管巡检事务。福建浦城县盆亭司巡检、驻庙湾。从闽浙总督杨廷璋请也。　　

○豁除山东峄县、滕县、河工侵占民田五十一顷十三亩有奇额赋。　　

○壬午。旌表守正捐躯之河南项城县民沈万里妻梅氏。　　

○癸未。上御乾清门听政。　　

○诣皇太后宫问安。　　

○谕军机大臣等、近闻山西巡抚鄂弼、在五台山菩萨顶、盖造行宫。朕在彼驻跸。为日无多。何必盖造。但现已兴作。祇以敷用为是。勿得过为华侈。再晋省止驻跸二宿。今菩萨顶已建行宫。若仍于射虎川驻跸。使一应辎重逾岭。不免多需马驼。台麓寺现有屋宇。莫若略加修饰。建一小行宫。则布城等项、可岭内以待。较为简便。已命向导总管努三前往。并传谕鄂弼、会同酌办。断不可大兴工役。　　

○以翰林院编修翁方纲、充日讲起居注官。　　

○甲申。河东河道总督白钟山、山东巡抚阿尔泰覆奏、前奏请微山湖水以一丈为度。奉朱批八九尺亦足。令臣等再议。查微山湖、虽各州县众水之壑。实济东省八闸之运。湖内少存一二尺水。则上游坡水迅速入湖。自于民田有益。但江南邳宿运河。系八闸下游。上年小关一带。水势微弱。即于湖口闸南、引渠广洩湖水。以济江南运道。今湖口闸金门、若定以水深八九尺为度。在东省八闸。尽可济运。而江南运河。自台庄以下至杨家庄、反恐不足济运。是湖内多存一二尺水。于南运即受一二分之益。应请仍照原奏水深一丈。即挨次堵闭湖口闸引渠。得旨、览奏俱悉。　　

○乙酉。上御太和殿视朝。文武升转各官谢恩。　　

○谕军机大臣等、前因钱汝诚奏、请高宝西乡一带、低洼地亩。豁免田粮。改输芦课一摺。当即谕令刘统勋、常钧、于江西审案完结之后。会同尹继善、前往该处查勘。今江省案件。尚未审明奏到。刘统勋、奉差在外。已近半载。常钧现在署理抚篆。亦未暇即赴江南。且尹继善、高晋等、开岁后俱令其来京陛见。此事应行筹办与否。该督抚等可以面授机宜。再行相度。著传谕刘统勋、俟何思哈一案审拟完毕。即行回京。　　

○又谕曰、白钟山覆奏、秫秸改办苇柴缘由一摺。所奏非是。河工料物。全为工程起见。如果必需苇柴。亦不得以道远难运。遽尔草率迁就。若苇秸原可兼用。又何必轻议更张。且所云灾歉秫秸艰致一节。向因河工办理失宜。不无偏灾。今经整顿之后。连岁年谷顺成。秫秸自应丰裕。该督即有改办苇料之奏。亦当于灾歉时通融筹办。乃不奏请于歉收之年。而奏请于丰稔之后。又不将改办缘由。据实声明。及经部指驳。降旨令该督将实在情形确查覆奏。乃转托于因时制宜。曲护前非。其实所奏情节。多属牵强。此等文饰积习。深所不取。白钟山著传旨申饬。　　

○军机大臣议覆、马厂总管巴尔品奏称、太仆寺左翼马、乾隆二十三年查看。除三十九群无缺外。其余五十七群。共缺马八千九百余匹。当经动项买补。于管该牧群官兵俸饷内、按年坐扣一半。陆续归款。未免年数过多。请将不欠马匹官兵等俸饷。一并坐扣。速结官项。其事尚属可行。应令巴尔品善为调剂。得旨、巴尔品此奏、军机大臣等即照所请议覆。均属非是。坐扣原欠马匹官兵俸饷。其咎本属应得。即多扣数年。亦无不可。何得以速完官项。而以不欠马匹人等俸饷。令代他人赔补乎。殊非惩劝之道。且管牧群官兵、知有一体赔补之例。又岂肯尽心牧养。况原欠之人、或已发遣。或已斥革。补其遗缺者。并未缺欠马匹。亦不当扣伊俸饷。嗣后著免其坐扣。其原欠马匹人等、除本人现在、及有产业者。仍令照旧赔缴。其业经治罪、及无产业者。著加恩宽免。朕此番晓谕之后。管理牧群人等、如再不尽心牧放。复蹈前辙。仍行缺欠。不惟定行著落赔补。必且从重治罪。　　

○两江总督尹继善覆奏、苏松镇羊山弁兵营房。前经该镇总兵黄锡申奏请添建。奉旨交臣妥议。查羊山孤悬海岛。春鱼秋蜇。商民聚集。兼外洋商船。亦多经由。实为江省海洋扼要之区。该镇长年派拨弁兵、驾船轮流巡缉。凡值潮信猛烈。必须停泊避风。应如该镇所请。于该山建造营房。并设立墩台。令官兵船巡之余。以资栖止。即令该镇于巡洋员弁内、遴委监造。得旨、如所议行。　　

○喀喇沁固山贝子敏珠尔喇布坦故。以其子丹津达尔扎降袭镇国公。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二十六


大清高宗法天隆运至诚先觉体元立极敷文奋武孝慈神圣纯皇帝实录卷之六百二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。十二月。丙戌。上诣皇太后宫问安。　　

○谕、前据常清参奏、松阿哩坐扣兵粮、勒索馈送等款。当令刘纶、伊禄顺、前往西安。会同抚臣钟音查审。今据奏到、各款已有确据。松阿哩前曾参奏都赉、勒派属员代买貂皮等物。是洁已率属之道。彼所素知。何为时未久。复蹈其覆辙耶。松阿哩著革职。并案内应审人犯。交刘纶等、秉公逐一严讯定拟具奏。寻奏、一、原参松阿哩于赫隆额呈告旗兵赈项、令该管官准于月粮内、加利扣还。查兵饷坐扣私债。例有明禁。赫隆额所告账内、且有以利作本之处。松阿哩不行查究。任意妄断。咎实难辞。一、原参指称打点藩司书吏。饬八旗兵丁凑银。令右司收讫。缘八旗马兵、乾隆二十三年、增添马价。在司库借支银两。议于月饷内分年归款。上年恩诏、有兵丁按月扣饷之项。悉予豁免。右司书办李文选、疑此项亦应请免。遂告知右司官转禀将军、令旗兵凑银。贿托藩司书吏详办。嗣军需局不准援免。仍将原银散还各兵。讯据各供、虽均无染指。但松阿哩明知有打点使费之说。听其科派。实属不合。一、原参派员买马勒索馈送。查本年松阿哩派参领张斌等赴张家口、归化城、买马。嘱令带买走马貂皮。嗣闻常清参奏。俱各退还。其挟势勒索。情已显著。一、原参听用亲近随丁盛哥等、在外横行无礼。讯无实据。惟查有代其主买所属旗人妇为妾一节。证据明确。松阿哩、以将军大员。种种任意妄行。除诸轻罪不议外。其收受属员马匹皮张。计赃八十两以上。请依枉法论律不减等绞监候。余犯均按律分别办理。下部议。　　

○又谕、前因平定西陲。版图式扩。朕本意欲于伊犁叶尔羌等处。皆置屯田。令地方官管理。因念陕甘总督、所辖既广。势难兼顾。是以准议将陕甘总督、改为甘肃总督。而陕西一省、归于川督管辖。然军需之际。恐隔省呼应不灵。是以虽定有此制。仍令照旧统辖。俟军需办完。再降旨如新制。今思新辟各处。俱有大臣驻劄。无须更设道员。则甘督无鞭长莫及之处。莫若仍旧管辖。著将甘肃总督、仍为陕甘总督。统辖二省。其四川总督、不必兼管陕西。　　

○又谕曰、胡宝瑔、著调补江西巡抚。吴达善、著以总督衔、调补河南巡抚。兼管提督事务。甘肃巡抚员缺。著明德补授。高晋现令来京陛见。胡宝瑔到江西之后。常钧、著前往安徽署理巡抚印务。　　

○又谕、永远枷号人犯。俱系身获重罪。怙终不悛。然后加以严惩。大理寺每于岁底分别能否改悔。汇奏一次。虽系循照旧例。但此等人犯、既经枷号拘管。即欲复蹈前辙。亦所不能。又何从知其改悔与不改悔。不过该管各官、奉行故事。究无裨于实政。嗣后该衙门汇奏时。止将各犯原案罪由摘叙摺内。其分别能否改悔之例。著停止。　　

○谕军机大臣等、陕甘两省各营、承办军需马匹银两。昨经谕令该督等、速行查明实数具奏。俟奏到降旨加恩。惟是军需马匹。历任督抚、先后承办。事属一体。乃杨应琚等屡次摺奏。以黄廷桂任内所办、与伊等经手之项。两相较量多寡。所见甚小。至摺内所称垫用字样。尤属非是。试思连年承办军需马匹。一切动用各项。果系何人垫办耶。况以扣缺公粮。抵补前项。乃朕格外特恩。该督等、又何得以节省经费。竟视为应行抵补之项耶。杨应琚久任封疆。向来办事、从未至如此之谬。今此奏立意措词。均未得体。著传谕知之。　　

○又谕曰、安泰等奏称、乌噜木齐等处、耕种地亩。需用牛只等语。甘省素产驴头。用以耕种。原可以代牛力。且发价购买。尚属易办。现已降旨五吉、永宁、令其于巴里坤、哈密、及喀尔喀之贸易商民。带有富余牛只驴头。酌量采买。著传谕杨应琚、于肃州一带。按照该处情形。不拘数目。量为采买驴头。陆续解往乌噜木齐。交与安泰等备用可也。但不可以此累民。　　

○又谕、据刘统勋等奏、审拟阿思哈婪贿派累一案。已批该部核议具奏矣。其中勒派董榕买物一款。供单所开、董蓉代买物件。与方观承讯取伊家属供词核对。大概相符。阿思哈亦已承认。但约计诸物价值。不下数千金。今摺内止称代买纱葛、及紫檀木器、俱照值发过价银四百两。并无累其赔垫等语。试思以数千金而仅给四百两。其短发价值。不问可知。尚得谓并无累其赔垫之事耶。刘统勋等、既未将短发价值之处。详悉核究。而于董榕是否因派累而致亏空。亦未查讯分明。殊属草率。著传谕刘统勋等、将此款再行详讯具奏。寻奏、阿思哈派董榕代买诸物。据实查估。委系短发价值。亏空之故。原由赔累而生。并查赣关税务。收解之外。亦不无漏卮。得旨、该部核议具奏。　　

