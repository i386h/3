<!-- { "loadSidebar": true } -->
○辛酉。谕军机大臣等、朕昨检阅各省呈缴应毁书籍。内有僧澹归所著遍行堂集。系韶州府知府高纲、为之制序兼为募资刊行。因查澹归名金堡、明末进士。曾任知县。复为桂王朱由榔给事中。当时称为五虎之一。后乃托迹缁流。藉以苟活。其人本不足齿。而所著诗文中。多悖谬字句。自应销毁。高纲身为汉军。且系高其佩之子。世受国恩。乃见此等悖逆之书。恬不为怪。匿不举首。转为制序募刻。其心实不可问。使其人尚在。必当立寘重典。因令查阅其家。收存各种书籍。今于高纲之子高秉家、查有陈建所著皇明实纪一书。语多悖谬。其书板自必尚在粤东。著传谕李侍尧等、即速查明此书板片。及所有刊印之本。一并奏缴。又查出喜逢春传奇一本。亦有不法字句。系江宁清笑生所撰。曲本既经刊布。外间必有流传。该督抚等、从前未经办及。想因曲本搜辑不到耳。一并传谕高晋、萨载、于江宁苏州两处。查明所有刷印纸本、及板片。概行呈缴。高纲、为澹归作序。朕于无意中阅及。可见天理难容自然败露。其子高秉、收藏应毁之书。即或前此未经寓目。近年来查办遗书。屡经降旨宣谕。凡缴出者。概不究其已往。今高秉仍然匿不呈缴。自有应得之罪。已交刑部审办。此专因高纲为八旗大臣子孙、其家藏有应毁之书。不可不示惩儆。至陈建在明天启间。即清笑生。似亦明末时人。其两家即有子孙。均可不必深究。设或民间尚有藏者。但经献出。均可免罪。将此由四百里一并谕令知之。　　

○壬戌。谕、今日御史王宽奏、请将各省秋审。经九卿改轻改重之案。酌定处分一摺。所奏甚属非是。朕办理庶狱。一秉大公至正。即有更改。惟在准情酌理。务得其平。从不存丝毫成见。至每年办理各省秋审。俱经细阅数次。其中稍有一线可原者。临时即不予勾。或各督抚有问拟失当。经九卿改正者。朕量其改驳案件少者、传旨申饬。多者或交察议。其事亦只可如是而止。即如今年四川省、改驳多至五案。亦止将署臬司顾光旭、严加议处。而署督文绶、尚因其承办军糈。特予从轻。此众所共知者。乃该御史、欲请将秋审改多之案。明定处分。此必私心揣测。妄以朕为有意从严若果行其说。其无知之督抚。自皆避宽纵之名共思从重以免过势必致失入者多。于民命所关甚钜。国家设立刑章。辟以止辟。闻尚德缓刑。未闻尚刑缓德。王宽此奏。断不可行向来御史、每遇给事中缺出时。多有封奏事件。希冀转科朕用人自有权衡。岂以一言为去取况身为言官。藉以干进。亦为诸臣耻之。同日李殿图、请陆续刊刻开国方略一摺。此书现在纂辑。告成后、自当敬谨刊行。若纂办未完。岂可零星刊布。然所言不过书生迂见。尚不足深责是以止将原摺发还。而王宽之奏为明刑大体所系。不应妄陈若此。著交部议处将此通行传谕知之。　　

○谕、军机大臣等。会同户部、议驳勒尔谨等奏请乌噜木齐采买粮石一摺已依议行矣。乌噜木齐。近年屯粮充足。现据该部核计用存余粮。及新收捐监粮石。除支用外。已属有盈无绌。即该督等所称金川凯旋官兵、及换防官兵路粮。为数亦属无多。何得藉词采买。向来内地各省。因定例粮价无多。往往惮于采买。而新疆粮价较昂购买颇有余利。是以地方官乐于从事。图沾微润。前于勒尔谨奏请巴里坤乘时采买一摺。已传谕令其据实覆奏。今乌噜木齐耕屯所在。粮石足以供支况有捐监之谷可敷接济。何以复为此请。著传谕勒尔谨、即行明白回奏。　　

○定边右副将军明亮、参赞大臣副都统舒常奏、扎乌古第一条山梁、经官兵占据。其第二山腿、在隔河勒乌围之北。第三山腿、与勒乌围相对。下与阿尔古相接。非惟碉卡层密。且沿河一带。俱系悬崖。贼人俱据险以待。惟查两山腿中间、夹有深沟。有一线可通之路。必须攀崖附葛而行。虽极为冒险谅向来贼人力量。不过能守一面。或转可以出奇制胜。随令奎林、和隆武、阿尔萨朗等、挑选兵丁。分为三路。加派可信投番。在前引路密从沟内进发。仍于迎面、派令都尔嘉等攻取扎乌古上截山梁。珠尔格德等、攻取扎乌古下截山梁。尚有四处碉卡。派参领额尔伯克侍卫进财保、分为两路攻取臣等率同前进德赫布及噶塔布等、先于什扎古、琅谷两处。统众努力攻扑。贼人方当放枪滚石。而奎林、和隆武、已由沟内直上山顶。贼人于设想不到之地。忽见此一路官兵。先已慌乱。所有第三条山腿碉卡、随到随克。而都尔嘉、珠尔格德、即乘势分抢碉卡。额尔伯克、进财保、亦将山半碉卡。全行攻克。各路合兵。复分为两路一由扎乌古上攻。直至相近日斯满而止。一由扎乌古下压。直至相近阿尔古而止。谕军机大臣等、据明亮等奏、官兵将扎乌古山梁。全行攻克明亮、舒常如此奋勉。庶觉略增颜面。现在正可乘胜冞入。而纳木迪、斯底叶安等处拦截在内。并可不攻自溃。此一路官兵声势日盛。大有起色。至逆酋索诺木、常在甲杂贼寨居住。其地在河之西。与明亮军营相近。明亮等、将河西一带碉卡。剿荡肃清之后。若能统兵径赴甲杂。攻围贼寨。将索诺木、及其得力头人。概行擒缚。其功亦不为小。庶可与阿桂等、同膺渥眷。明亮等、当努力为之。　　

○以故翰林院五经博士张大经孙廷鼎袭职。　　

○癸亥。谕军机大臣等、昨因高秉家内、查出皇明实纪一书。内多悖逆字句。应行销毁。其书系东莞人陈建所著。已谕令该督等细查。所有刷印之本、及刻板。一并奏缴。是书又名皇明通纪。恐刻板或有两副。应一并查明缴进。至僧澹归遍行堂集。语多悖谬。必应毁弃。即其余墨迹墨刻。亦不应存。著李侍尧等、逐一查明缴进。并将所有澹归碑石。亦即派诚妥大员前往椎碎推仆。不使复留于世间。又闻丹霞山寺、系澹归始辟。而无识僧徒。竟目为开山之祖。谬种流传。实为未便。但寺宇成造多年。毋庸拆废。著李侍尧等、即速详悉查明。将其寺作为十方常住。削去澹归开山名目。官为选择僧人。住寺经理。不许澹归支派之人复为接续该督等务即妥办覆奏。所有高秉家查出澹归诗集、及各种墨刻。并著钞寄李侍尧等阅看。此外或有类此者。并著一体查办。将此再行传谕知之。　　

○军机大臣议覆、据署四川总督文绶奏称、查凯旋官兵、共七万余人。除留驻促浸儹拉地方、及滇省官兵、由达木巴宗出木坪一路。至雅州水路回营外其余各路军营满汉官员兵役。俱应由美诺卧龙关彻回、至桃关进口。通计约五万余人。口外沿途支应口粮。不可不早为豫备查自桃关以外之大包坛起、至卧龙关以内之二道桥止。共八站自卧龙关起、至资哩以内之木耳站止。共九站约计每站需米五六百石。方足应付。臣现饬派桃关卧龙关米、各五千石上紧运交。令该二站、将现存额夫日逐接递以桃关之米、滚运卧龙关以内各站。卧龙关之米、滚运资哩以内各站。至木坪一路、台站久彻。应先于芦山县、运贮米三千石俟马尼官兵会合时。调彻南路站夫。分安木坪一路即可将此项米石。就近滚运供支。不致有误。至口内沿途支用口粮。止须饬令地方官就近备办。毋庸另筹运贮。应如所请。得旨、依议速行。　　

○署四川总督文绶奏、滇黔二省。办运京局铜铅。攸关鼓铸。自应实力催趱。查滇铜自泸店领兑开行。由重庆换船。至四川巫山县出境。例限九十五日。黔铅自永宁运至渝局。镕化换载。至四川巫山县出境。例限六个月零十五日。历来运船。虽俱依限具报护送。然每多逾限。不能迅速遄行。推原其故。大率藉守风守水为由。地方各官。不能切实催趱所致。若不严立章程。终恐有名无实。应请严定例限。守风不得过四日。守水不得过八日。倘间遇江水异涨。有实在不能依八日之限。冒险开行者。令该道府大员。察验实在情形。出具印结报查。庶不似从前任意捏混。如运员无故逗留。地方官弁。徇情代为捏饰。随时严参议处。庶几各有责成。不敢任意稽缓得旨、知道了。实力妥行。毋为空言。　　

○两江总督高晋、江苏巡抚萨载奏、民间搀用小钱。奉旨折半定价。半限收买在案。兹自三十八年中秋节起、四十年端午节止。行之又已二年。查江宁等八府三州所属、每节收买小钱、自一二百斤、至三四十斤不等。并有偏僻州县、全无收买者。察看所收小钱。轮廓光圆。俱非近日新铸。伪号铅钱。已无一见。平日市肆交易行使。尽系制钱。是三节收买。行之实有成效。伏查江宁、苏州、扬州、等处。系南北通津。商贾辐辏。前于收买小钱限满后。臣等恐外来商贾。夹带隐匿。于三节完账之时。又复乘间搀用。是以奏请展限。按节收买。原属邀恩格外。今又已二年。自应奏请停止。惟江宁、苏州、扬州、等处。商贾云集之地。交易繁多。其剔除未尽小钱。不能保其必无。恐尚有乘机搀入。与他处情形。稍有不同。惟有照旧随时拣剔。每逢三节缴官。给价收买。倘敢隐匿不缴。查出照行使小钱例。严治其罪。庶民间知小钱永无可使之时。自必拣缴净尽。禁令久而不弛。于钱法似有裨益。得旨、是。竟当常行。至无可收买方止。　　

○甲子。遣官祭先医之神。　　

○谕、据阿桂等奏官兵进攻西里山腿黄草坪。现已抢得各处碉卡。其时总兵曹顺、身骑木栅之上。亲射贼人。并指挥兵丁攻打。以致暗受贼人枪伤阵亡等语。曹顺、自调赴军营以来。节次剿杀贼众。无不奋勇争先。著有劳绩。是以屡加拔擢。用至总兵。今因攻克黄草坪碉卡。先登督战。受伤阵亡。深为悯惜。著加恩交部、查照从前李全之例、给予应得恤典。仍入祀昭忠祠。并著该员本籍督抚、查明曹顺之子。现年若干。先行奏闻。俟其服阕后。即行送部引见。　　

