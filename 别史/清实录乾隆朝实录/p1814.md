<!-- { "loadSidebar": true } -->
○谕、据常钧奏刘藻于三月初三日夜间自刎。伤痕甚重。气息将绝。现在医治调理等语。此事实属大奇刘藻办理莽匪一案。种种错谬。不可胜举。朕因其本系书生。不娴军旅。所以加恩保全者倍至。始而调补总督继而降为巡抚及至审理何琼诏等一案。以失律脱逃之人反以冒昧轻进定罪。乖舛已极。且官兵忽调忽彻。全无纪律始降旨革职。留于军营效力。以示惩儆。然所办亦止于此。并未有将伊治罪之意。前后所降谕旨。中外共所闻知。原不屑以军务大事。于伊过为吹求。刘藻自当倍加感激。于杨应琚未到之先。督率将弁益加奋勉以期军务速竣。方不负朕始终矜全恩意。乃正当进兵得胜之际。竟无端忽尔自戕。实出情理之外刘藻身任封疆。在统兵进剿逆匪所属将弁。俱视其指挥。乃无故轻生。军行要务。将欲诿之于谁若非朕豫令杨应琚前往接办。则军务兵弁。竟无所统属或因而军心惶惧。偶失机宜岂不贻误国家大事。刘藻既统官兵即与主将无异。如前者兆惠明瑞于喀喇乌苏被围时。势悬呼吸。若伊等彼时略无主见。畏葸捐躯。则全军将不可问。又安望其成大功乎。设使刘藻因调度未协。军行或有失利。遂致抱惭毕命。情尚可恕现经猛笼等处。俱已克复猛歇猛混诸路。亦俱攻破。正宜乘胜剿洗贼巢之时。有何窘迫。竟至于此。无论屡次降旨传谕。并未有加伊重谴之语。即使果欲将伊治罪则国宪所在为大臣者。亦当静候成命以伏刑诛。又岂可效匹夫之见。豫办一死以逃法网。刘藻尚系读书明理之人岂于君臣大义。全未讲明耶。从前朕于刘藻曲从宽典。实系格外矜全。今伊无故自刎。罪愆实由自取。不可不加以严惩。现据奏刘藻尚未气绝。杨应琚到普洱时。可拨医速为调治。俟伤痕平复。即传旨拏问。将伊因何自刎之故。详悉严讯奏闻。明正其罪。又据奏、刘藻自刎后。书桌上有纸包一封。面写三月初三日到朱批摺四件廷寄一件。一并恭缴等语。恐外边无识之徒。疑朱批及廷寄内。或有严旨督责勒令自裁之处。今四摺具在。一为请安。其三皆随事批谕。而廷寄尚系令其不可存五日京兆之见。一切并须实心经理之谕。则刘藻此举之荒唐可诧。众人当亦不能为之置解也。著将常钧奏摺。及代缴朱批摺四件。廷寄一件。概行发钞。与众阅看。并将此通谕中外知之　　

○戊子。上诣畅春园、问皇太后安　　

○幸圆明园　　

○己丑。谕、前以历科举人。积次壅滞。思所以筹办疏通。俾得及锋而试。特降旨、令于会试时拣选引见。候朕分别录用。乃朕嘉惠寒畯。格外加恩与寻常拣选下第者不同。现在士子闻风踊跃。云集京师视历科应试者为数倍多。若循例于榜后始行拣选引见。则伊等守候需时未免艰于旅食。朕心深为轸念。莫若即于月内定期拣选。列为三等。其应行引见者。候朕于时享常雩斋戒进宫时。即行分别带领引见。亦省其赴圆明园车马往来之费。其入选人员内。榜发中式进士者原有简擢甄录之途。而挑选未入者。下第后即得遄程归里。不致久滞都门于塞士尤为有益。至前经大学士九卿等议奏、按省分之大小。酌定人数多寡虽比较向例量为加增。而核计止七百余人尚觉限于成格。为数无多并著广为挑选。其列在一二等者。统以二千人为率分别简用其年逾七十以上者著查明具奏候朕酌量加衔俾得普被殊恩。各遂其弹冠庆幸之志。副朕体恤士林、乐育群才至意。著派简亲王、裕亲王、諴亲王、和亲王、刘统勋、阿里衮、陈宏谋、托恩多李侍尧、福隆安、公同遴选。该部遵谕速行　　

○大学士管云贵总督杨应琚奏、莽子一种。素出为匪潜入土司境内。上年系分两路。一从左进。由猛合□拜等至小猛伦橄榄坝渡江。攻破九龙江。蔓延至猛混。一从右边打乐而进。攻破猛遮。与左一股莽匪会合。焚毁附近村寨。延至整控。皆因孟艮应袭土司召丙之堂兄召散。谋夺其地。勾结莽子打破孟艮。召丙逃至南掌国。后又至内地土司猛遮藏匿。前经提镇同请发兵。而刘藻含糊其事。仅令附近土练前往。以致贼益猖獗。辄请由思茅退回普洱。今参将彭雄楚等。连次克复猛笼猛混。总兵华封克复猛遮内附土司境地廓清。已出隘进剿孟艮景线等处。总兵刘德成。打破外域猛歇猛堪。现俱催令乘此捣穴。尽绝根株。不许藉言瘴气渐发。稍有疎漏。得旨、入境即能得其领要。何愁此事不办。欣慰览之　　

○庚寅。上诣畅春园问皇太后安　　

○谕、据知贡举程岩等奏称、誊录所烛煤失落。烧损墨卷五十二本。俱不堪誊送内帘等语。此等举子远来跋涉。志切观光。乃辛苦风檐。三场业经竣事而试艺不获誊送内帘同邀阅选。其情甚为可悯除誊录所经头人等。及失察各员。已经分别交部外著军机大臣传知礼部。查出被烧各卷其如何加恩。俾伊等文字得以一体补行誊送阅看。不致独抱向隅之处。查明办理具奏。寻奏、查出字迹可辨者三十四本。烧毁零落者一十八本现传知该举子等于二十四日赴圆明园请钦命四书题二道另试。仍令照原卷誊写。封交知贡举。同二三场原卷誊送内帘从之　　

○又谕曰、爱隆阿在军营颇著劳绩今在伊犁病故。甚属可惜。著加恩赏银五百两治丧。所有世职佐领。令伊子佛尔卿额承袭。在侍卫上行走　　

○又谕、据常复奏、往查新展卡座由额尔齐斯河回。据库克扎拉克带领众鄂拓克人等诉称哈萨克去岁偶遇大雪向内移住。有驻劄雅尔之巴图鲁大臣。在伊各马群内抢掳好马千余匹。羊千余只等语。常复未曾经事。人亦怯懦偶遇哈萨克未免畏惧其诉称亦未可信。伍岱亦系不可深信之人从前伊具奏有哈萨克五百余户。来宰桑诺尔游牧驱之不去遂带兵拏获霍集伯尔根。留营三日严行训饬。始遣去罚取马三百九十二匹又哈萨克急行。遗下马三百二十五匹。一并归入官牧厂奏到时曾交安泰查办今览哈萨克巴咱尔呼勒禀言。向内游牧。并未抗拒而伍岱即将霍集伯尔根擒执。取其羊马。数虽不符事则属实。哈萨克等。越卡向内牧放查出时祇须遣回。或抗拒不去。即将伊为首之人。擒执训饬若仍不听从。则拏获治罪。亦所应得但断不可借端骚扰。为其所轻。况伍岱前奏竟不可信。或伊冒昧邀功。或属下抢掳牲畜俱未可定。著传谕明瑞。即赴雅尔。会同阿桂。将此事彻底确究。伍岱如有诬奏、及纵其属下抢掳之处。即行参处。审明后。著行文晓示哈萨克阿布赉知之　　

○谕军机大臣等、户部议覆、宋邦绥酌定办运铜觔一摺。内将该抚所请。广西省每年委办滇铜往回统限十八个月之处议驳。已照部议行矣。广西与云南地壤相接。即因铜觔装载沉重。行走需时。亦不过两三月程途。且每年解员。往返至十五六月已属过迟。该抚何得转请定限至十八个月之久。可见宋邦绥于此等事全未留心核计。惟欲意存宽缓。殊属非是。著传旨申饬。并令该抚确按实在情形另行悉心定议具奏将此传谕知之。寻奏、广西每年额办滇铜。连补色共四十六万余觔。数多。分八起运发。计云南剥隘地方起运。自百色至梧州府。系下水自梧州至桂林府省城系上水。共计程限七个月二十一日。倘遇船只不敷雇用及水涸难行。水涨不能赶运。准报明地方官。勘明结报咨部。如无故逗遛者查参。庶运员不敢稽延。铜觔得以接济。下部议行　　

○辛卯。谕、京城内外河道沟渠。前经动帑兴工。以资浚治。迄今虽阅有年。物料或渐朽敝。亦究因估办之初。未能核实经理所致是以每岁仍事补苴难以经久完善。今据该管大臣等。议覆御史戈涛。请修街道沟渠条奏。估需银十七万余两。此项工程关系紧要。原不惜多发帑金。以为永远利民之举。然非悉心筹办实用实销。徒费多帑。于事终为无补。现今估料大修。非从前随时修治者可比。惟在董办大臣。稽核精详。毋使工程稍有偷漏。庶从此经途平坦。沟道宣通。足垂悠久。现在如阿里衮等。每日入直内廷。管理事务殷繁。势难亲身督办。著派英廉。期成额。会同该管大臣。实力兴修。其应需分办人员。不必泥于成例。仅在工部司员中拣择。著于各部院衙门。遴选明干司官。奏派委用。令其分段承修。妥协办理。以专责成。阿里衮等。仍不时前往查察。务期帑不虚糜工归实用事竣后。当派大臣覆勘。倘工程仍前草率。一经查出。或朕别有所闻不惟该管大臣。及承办之司员。咎无可辞英廉等。系特行添派大臣。责任较重。更难宽贷也　　

○又谕曰、吐鲁番郡王额敏和卓。已降旨遣往叶尔羌。同额尔景额办事。著加恩。每年仍支给养廉银一千五百两　　

○又谕曰。爱隆阿之缺。著授乌勒登为参赞大臣。在伊犁驻劄并事　　

○壬辰。上御勤政殿听政　　

○军机大臣等议准伊犁将军明瑞等奏、从前遣往回城兵因哈密辟展路多戈壁。水草不足俱由巴里坤珠勒都斯行走去年永贵查勘数年来收成丰稔食用均可接济本年各回城换班兵请由哈密辟展前往从之　　

○户部议覆、浙江巡抚熊学鹏奏仁和钱塘新昌等县严州一所被旱请缓扣蠲得旨仁和等县所本年应徵漕粮及行月等项银米并新旧漕项钱粮新昌等县应徵漕项钱粮及蠲剩应徵银两俱著照该。抚所请行　　

○以大理寺卿瓦尔达为盛京户部侍郎　　

○以侍讲学士卢明楷。为詹事　　

○癸巳上诣畅春园、问皇太后安　　

○谕据明瑞奏伊犁去岁索伦官兵染疫患病者多索伦达呼尔等牧放牲畜亦多倒毙其牛马请于伊等俸饷内扣还羊只数多无力兼赔应赔应免。分别请旨等语此等羊只系特交伊等孳生今倒毙数万。理宜著落赔还。姑念其甫到伊犁尚未服习且去岁雪大。人畜俱遭灾疫。若令赔还。伊等生计未免竭蹙著加恩宽免。其应赔牛马亦著暂免坐扣。俟届均齐年分。视其生计情形分年赔补著交明瑞酌量定限。惟期于伊等有益再索伦等去岁歉收。现今口粮不继著加恩赏给三个月口粮。此朕格外施恩著明瑞等宣谕伊等。嗣后加意耕种牧放务勤生计　　

