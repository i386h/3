<!-- { "loadSidebar": true } -->
○闽浙总督喀尔吉善奏、闽省藤牌兵、精悍灵便。现在西北两路分剿准夷。如需用、即选派前往。得旨、朕此次即满兵亦不多用。仍以新归顺之厄鲁特、攻厄鲁特耳。福建藤牌虽好。恐过阿尔台、即冻僵而无所施技耳。　　

○福建台湾总兵马大用奏、台属早稻丰收。晚稻虽被风稍歉。民情安怗。得旨、汝但奏民情安怗。而一切镇静弹压之处。全未奏及。非留心海疆之道也。　　

○湖南巡抚胡宝瑔奏、郴、桂、二州。铜铅各厂。向系专员董理。一年期满更替。但矿务繁多。骤易生手。弊窦滋生。请先期选派新员、令赴厂与旧员协办。俟熟悉一切。然后届期接替。免致交代疎漏。得旨、览奏俱悉。　　

○协办陕甘总督尚书刘统勋等奏、承准廷议、遴员购买马驼。今买获马七千三百二十九匹。驼七千五百六十三只。查西路进剿兵丁。共约需战马五万八千九百余匹。驼一万四千八百余只。有本省营马、凉州满兵自骑本马、东晋北口解来马、合现买马、共六万五千七百余匹。本省备战、及余牧孳生、合现买驼、共一万五千六十一只。马驼俱已充裕。青海及沿边地方。所产马驼。原属有限。此次购买。非甚从容。臣等度既足用。已饬停买。得旨、所办尚妥。　　

○陕西巡抚陈宏谋奏、由郃阳、韩城。等处。行抵延榆。查勘沿边一带情形。亲见民人乐业。商贩流通。其延榆二郡、地近鄂尔多斯。每年内地民人。租种夷地。彼此相安。蒙汉不分畛域。虽该处边墙、间有残缺。而夷汉一体。可以无庸议龁。惟定边、靖边、两县。墙外草地。常有水患。现饬地方官、设法疏浚。得旨、览奏俱悉。具见一切留心。但鄂尔多斯蒙古。乃属世仆。不应目之曰夷。此皆俗吏刀笔之谈。如云夷汉蒙汉等语。甚属不经。朕恶观之。此后但称蒙古汉人可。　　

○吏部尚书管四川总督黄廷桂奏、据前任总督庆复、巡抚纪山、议奏。将天全州境内紫石关、改建仙人桥。峨眉县属太平墩、建造城署营房。移驻守备。添拨兵丁。经部覆准在案。后因瞻对、金川、连岁用兵。延拦未办。臣思设关移兵。原为弹压重地。今查紫石关、乃通炉僻径。并非要隘。打箭炉久隶内地。土民恭顺。绝无丝毫滋事。至太平墩、虽路通凉山。并不逼近夷巢。若无故建城添兵。不惟糜费帑项。转致野夷猜惧。非镇静安辑之道。所有原议改设添驻之处。均请毋庸兴举。得旨。甚是。　　

○两广总督杨应琚奏、粤西兴安县陡河。俗名北陡。为转运楚米。流通商货之要津。久未修浚。坝身坍损。河流渐致浅涸。舟楫难通。临桂县陡河。俗名南陡。下达柳庆。溉田运铅。亦关紧要。近日陡坝倾颓。且有陡门相离太远。并需酌添闸坝之处。均请动项兴修。得旨、如所议行。但期帑归实用。永资保障可耳。　　

○广州将军锡特库奏、前据福州将军新柱奏、福州驻防。请照旧例、将领催等豫行拣选保送。覆准在案。查广州驻防八旗防御、骁骑校、等员。遇有缺出。向系将记名领催、派委代理。广州距京。较福州尤远。其从前拣选领催。豫行保送之处。请照旧办理。得旨、著照旧例行。　　

○贵州巡抚定长奏、臣查阅古州一路营伍。各兵丁技艺娴习。该管将备、颇能尽心训练。臣俱分别奖赏。惟定旦汛、一无可观。应将该汛守备、游击、参处。臣因节制通省兵马。先行参奏。未及与督臣会衔。得旨、外省督抚、皆因此等小节。以致不和而误大事。此即按例会衔。有何不可待。若果有不可待之大事。恐汝又谓宜会督臣。而生观望之心矣。此见甚属可鄙。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十七


大清高宗法天隆运至诚先觉体元立极敷文奋武孝慈神圣纯皇帝实录卷之四百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。十二月。乙巳朔。谕、发往军台当差之胡大勇。著彻回。交与总督永常。带往西路。酌量差委效力。　　

○丙午。上诣皇太后宫问安。　　

○幸瀛台。　　

○谕军机大臣等、据鄂昌奏、噶勒丹多尔济来降。应备给口粮牲畜等项。如有追兵前来。并请发兵堵御等语。噶勒丹多尔济、如果实心来降。一应赏赉之处。自当豫行备办。但甫来之初。尚不必急为赏给。俟伊等奏闻后朕自格外施恩。其未奉朕旨以前。先行酌量接济。可传谕鄂昌、将伊带来人众。一面安插。一面派驻劄哈密章京索诺木、看管噶勒丹多尔济来京。至噶勒丹多尔济、本系准噶尔台吉之大者。随带人众必多。如准噶尔追兵前来。令伊等自为迎敌。我兵不过声援接应。再抚恤来降之人。断不可令绿营兵丁。过加防范。致使伊等生疑。　　

○以太仆寺卿赫庆、太常寺卿图尔泰、对调。　　

○丁未。谕、刑部准驳案件。关系人命出入。理宜加意详慎。向例有该部驳正准予议叙之条。前直隶耿扬业踢伤李秀之母身死一案。该部并未详察。据题率覆。因命更正。而该部遂有未经饬驳司员交部察议之语。今杨锡绂奏、人情畏处分。甚于得纪录。恐嗣后心存成见。必有不当驳而驳者。是乃误会。不知朕本间。以为历年刑部司官。滥驳而滥邀议叙者。不知凡几。今应驳而不驳。独不应处分乎。是处分当驳而不驳。乃所以杜不当驳而驳者也。其实从前刑部司员。以驳案滥邀议叙者。比比皆是。而以不驳处分者。始此一案耳。然杨锡绂尚误会如此。其他可知。然天下事固不可以一例概之。亦曰大公顺应耳。用是再行明谕内外问刑各衙门知之。　　

○又谕、据郭一裕奏、把总景悦、将贩私拒捕越狱逃脱二十余年之匪犯王廷柱。留心侦缉。设法擒拏。实属勤干等语。把总景悦、著该部行文调取来京引见。　　

○谕军机大臣等。郭一裕奏、把总景悦。捕获越狱斩犯王廷柱一摺。景悦已降旨调取引见。王廷柱、于雍正十年。贩私拒捕。扎死营兵。又复纠合众犯。殴伤禁卒门军。越狱远扬。脱逃二十余年。实系巨恶积匪。既经拏获。自应立正典刑。无可审讯之处。若任其捏扳狡展。仍系囹圄。恐又致疎脱。竟成漏网。著传谕郭一裕。将该犯严速究讯。一面即行正法。一面具题。不必俟供出匪类获齐。始行结案。令此等凶徒。转得迁延时日。　　

○移山东富国场盐大使、驻昌邑县瓦城村。从盐政普福等请也。　　

○戊申。谕曰、班第著给与定北将军印信。其现有定边左副将军印信。著给与阿睦尔撒纳。永常著给与定西将军印信。其新铸定边右副将军印信。著给与萨喇勒。　　

○谕军机大臣等、此次征服扎哈沁时。厄鲁特、较喀尔喀实属奋勇。今览班第等奏、出力人员名单。喀尔喀转多于厄鲁特。此又努三见小之故耳。若因厄鲁特贪图抢掳。将伊等减等报功。尚属可行。然亦当晓谕伊等。令知减等办理之故。庶伊等不至为掩昧劳绩。再此次议叙调取声援兵丁内。班第虽将原报头等改为二等。二等改为三等。尚属过优。此皆班第不耐屡经呈报。故如此酌减耳。著寄知班第、以后办理一切事务。总以准情度理为贵。不可回护参赞。　　

○又谕、此次出兵之大臣官员兵丁等、所有借支官银。著加恩照前次出师金川之例。暂停扣支俸饷。俟大功告成。朕必格外施恩。　　

○又谕曰、逆犯马朝柱等、潜踪未获。屡经传谕各督抚严缉务获。而各该督抚等、奉到谕旨、不过以现在严饬属员。加意查拏。始终勿懈等语。覆奏了事。如果各地方官、实力访缉。则马朝柱虽甚狡黠。究在六合之内。岂有日久不能就获之理。即使畏罪自戕。或疾病而死。亦必不能消形灭迹。遂致无可指认。总由外省因循陋习。彼此关移诿卸。辗转迁延。而有意邀功者。又或惟事刑求。累及辜。否则声张太甚。转使闻风潜匿。似此则逆犯何由就获。朕于是知各省督抚、不过以空言对朕矣。著再行传谕各该督抚、令其痛惩故习。设法密速严拏。毋任游魂久窜。　　

○以镶蓝旗蒙古副都统雅图、署黑龙江副都统。　　

○己酉。谕军机大臣等、前硕色参劾宋爱摺内、有因总兵吴三杰病故。该提督于各营歛分致奠一条。朕以吴三杰业经病故。旅榇无力旋归。同事捐资协助。高系人情所有。与现任上官歛派属员、干犯禁令者不同。列入参款。不无过当。是以未加深究。今据定长奏称、黔地边远。凡武职事故。通省各营。均摊资助。自康熙年间。即有成例。俱由藩司动借公项。扣饷归款。历来有案可稽。近年副将以下等官事故。督臣俱经批准捐助等语。是此事在该省、行之已非一日。又不自宋爱始矣。著传谕询问硕色、从前各员似此病故者。该督有无批准捐助。何以独将此事参劾缘由。据实覆奏。寻奏、黔省武职、捐助病故人员。并非部定成例。原系本省公议举行。如参将以下各官病在旅榇无力旋归者。均计原籍程途。按站捐助。近者约助银三四十两、五六十两不等。远者亦不过一百七八十两。前据布政司详请。臣俱经批准。其提镇身为通省武职大员。似不应勒派属员。今提督宋爱、意欲资助。病故总兵吴三杰家属。并不与臣咨商。竟行摊派银一千余两。违例任性。是以不敢隐徇。得旨。此事实可不究也。　　

○军机大臣等议奏、现在班第授为定北将军。永常授为定西将军。应颁敕书王命旗牌各一分。交各该处办给外。所有北路随印随营官员。请将现有之定边左副将军随印随营官员移派。其西路、请即照北路派往。至定边左右副将军。亦照例办给外。其随印随营官员。臣等酌议、每路派部院司员各一员。笔帖式各二员。再查北路办理粮饷。现有司员笔帖式四员。其西路、需用通晓满洲蒙古文字者。请派部院司员一员。笔帖式二员。得旨、依议。西路办理粮饷事务。不必派部员、笔帖式。其司员、著派满洲道府一员。笔帖式、著派满洲丞倅二员办理。　　

○添设贵州安顺府属羊场塘、普安县属新城镇、巡检二缺。铸给印信。并建衙署。从巡抚定长等请也。　　

○予故广西巡抚李锡秦半葬。祭如例。　　

○旌表逼嫁捐躯之安徽和州民汤云圣妻孙氏。　　

