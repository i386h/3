<!-- { "loadSidebar": true } -->
○谕军机大臣等、本日彰宝奏到、查明刀维屏携眷潜逃、系由刀召厅与召猛乃、挟制逼令所致。并将不能先事豫防之孙尔桂、唐扆衡、参奏一摺。已明降谕旨矣。摺内所称、先饬该镇于各土境搜捕。如果无获。即将官兵彻回九龙江。分布要隘防守。切勿触瘴轻入。仍一面设法、探听刀维屏实在下落。俟秋冬瘴退时。另行妥筹等语。所办尚协机宜。与朕前降谕旨适合。至所称该土司印信号纸。曾否带去。现在严查。并车里宣慰土司员空缺。饬该道等、先于邻近土弁内选择。委令暂管一节。殊属非是。车里土司。为十三猛之长。其员缺关系紧要。旧土司刀绍文。因前此莽匪滋扰时。不肯出力防御。辄行逃避。久经革退。今刀维屏承袭以来。又软弱无能。至任其弟逼迫逃窜。而刀召厅更顽劣不服教化。并逼其父兄远窜过江。尤属有罪之人。是刀姓一门。弱者无用。强者跳梁。岂可令其复管土职。该督现既驰赴普洱查办此案。自当就近传齐各土司。于中拣择一员。令其暂管车里土司事务。并留心慎选诚妥恭顺之人。于将来事竣后。令其袭替。所有刀姓族裔。断不可用。其近派尤非所宜。至其中有可疑者。皆宜趁此机会。迁之内地。庶永靖逋逃。此事岂该道等所能办理。况唐扆衡、既据该督参奏离任。安能复令其议办此事。而贺长庚、甫经升署道缺。即使星驰赴任。而初到诸事未谙。岂能选委。不知该督奏请交该道等查办之处。所指何人。殊不可解。彰宝平日尚属晓事。何近来错谬日形。一至于此。彰宝著传旨申饬。所有车里宣慰司事务。仍著该督先于土司中、详慎选择一人。奏令代管　　

○定边右副将军尚书阿桂奏、臣前于乾隆十二三年间。即闻有兑收商运站员。因斛面稍有赢余。遂与奸商私相贸易。即以站上所余之数。作为商人应交之数。从中射利。请令总办粮务大员、及督臣。于打箭炉、木坪、桃关、杂谷脑等出口处。特派专员稽察。按月出结具报。谕军机大臣等、阿桂奏称、前于乾隆十二三年间。即闻有兑收商运站员。因斛面稍有赢余。遂与奸商私相贸易。从中射利者。各路将军皆带兵进剿。岂复能分心查办此事。昨因温福奏及奸商收买跟役等余米。已谕交刘秉恬、富勒浑、留心查办。今阿桂所奏之言。则更系大弊。该督等尤不可不切实访查。从重究治　　

○理藩院奏、据鄂尔多斯扎萨克贝子喇什色棱等咨称、郡王品级鄂尔多斯扎萨克多罗贝勒栋罗布扎木素病故。请令伊子栋罗布色楞袭爵。查今岁栋罗布扎木素病危时。赏给郡王品级。其贝勒爵、系世袭罔替者。今栋罗布扎木素病故。应令其子仍袭贝勒。无庸加郡王品级。从之　　

○壬子。上诣畅春园、问皇太后安　　

○谕曰、庆桂现在出差。永德著署理兵部侍郎。并管理马馆事务。仍兼署副都御史　　

○又谕曰、湖南镇筸镇总兵杨克信、来京陛见。看似抱病。伊云、现在患病。一时未能即痊。镇筸为湖南重镇。关系紧要。未敢因循贻误。恳请解任调理等语。杨克信准其解任。在京调理。俟全愈后。该部奏闻请旨。其镇筸镇总兵员缺。著乔冲杓调补。所遗衡州镇总兵员缺。著刘鉴补授　　

○谕军机大臣等、贼番等守拒要隘。于碉眼放枪抵御。虽所用火药。不及官军枪炮施放之多。但为时已久。安得如许火药供用。恐系绿营土练等、私自卖给贼中。军营火药。关系最要。各兵支领之药。或有余存。不可令其偷给土练等转售贼中。著温福、阿桂等、悉心妥酌具奏　　

○又谕曰、舒赫德奏、据渥巴锡、恳请移居珠勒都斯。今年秋收后。即可令其迁移等语。前经伊勒图奏、渥巴锡游牧。现有努噜布禀告四宰桑欲行脱逃之事。渥巴锡之游牧。如移于珠勒都斯。恐其所属。不无疑惧。俟二三载后。量其情形。再为酌办。已照所奏准行矣。今思珠勒都斯、究系内地。如令渥巴锡移居。于伊等生计。甚有裨益。从前伊勒图所奏、并未面询渥巴锡仅按一时情形。不便迁移而言。今览舒赫德所奏。实可为久远计。况渥巴锡感戴朕恩。输情恳告。自当俯允所请。著传谕舒赫德、俟本年秋收后。即将渥巴锡之游牧。令其移于珠勒都斯居住。所需口粮耔种等项。即于现在哈密、辟展等处。所贮银两内动拨。采买乌什等处回人所种之谷。运至哈喇沙尔。以备分给渥巴锡所属人众。种地农器。就近于辟展、哈密等处运往。再渥巴锡收获之粮。及农器等项。若尽令携带。又不免驮运纷烦。即照舒赫德所奏、留于塔尔巴哈台。或作为军粮。或备策伯克多尔济等接济之用。至乌什采买粮米。著舒赫德、即饬安泰办运。绰克托、现为参赞大臣。令其前往乌什。更换安泰、妥为办理。至渥巴锡所属贫乏不肖之徒。舒赫德现已移住伊犁。派员弹压。伊等在伊犁居住。是否安居守法之处。著据实奏闻并将此谕伊勒图知之　　

○以广东按察使荣柱、河南按察使谭尚忠对调　　

○癸丑。谕、据顺天府奏各省咨追核减应赔未完银两。请分别查办一摺。内称无从著追各案。多系寄藉人员。因无踪迹可寻以致久悬案牍。若令承追各员赔补。不免偏枯。似应著落从前冒昧出结之官。较为平允但事隔多年。且系向来陋习。此奏追赔之处。著宽免。然冒昧出结之员。虽不能追咎于已往。而无不可防杜于将来。从前顺天藉贯官员。视出结为无关重轻。往往不加确核。以致寄籍纷纷。习焉不察。即如吏部带领引见中。多有籍隶顺天、而声口显系南音者。是虽有印结。大率具文了事。似此积弊相沿。非特承追时之浮踪无定。悬案难稽。而籍贯混淆。亦乖戒欺核实之道。嗣后凡顺天籍贯人员、出仕时。取具同乡京官印结者。各宜细心察核。苟非真知灼见。不得滥行出结。此次降旨后。若有仍前混冒者。除照例议罪外。遇有承追无著之项。即照此奏、于出结官名下追赔。著顺天府通行严饬遵照　　

○又谕曰、给事中书明、参奏副都御史伊满、因伊子娶妇、发帖请本衙门科道等赴席。希图收取贺分一摺。伊满职司风纪。分应谨饬自持。乃因私事邀请属员。意图歛分。甚属卑鄙。有玷官箴。伊满著革职　　

○旌表守正捐躯之山西和林格尔厅民贾文元妻王氏　　

○甲寅。上御勤政殿听政　　

○谕曰、裘曰修现在患病。未能即痊。顺天府事务紧要。综理需人。著派户部侍郎蒋赐棨兼管。其派出热河随驾之处。不必前往　　

○又谕曰、浙江黄岩镇总兵丰深泰、来京陛见。看来与水师员缺。不甚相宜。伊亦奏请赴军营效力。丰深泰、著驰驿前往丰昇额军营。听候派用。其黄岩镇总兵员缺。著李时扩补授。李时扩亦现在军营。著钟音于所属副将内。拣选一员。奏请署理　　

○又谕、吏部议覆给事中富尔敏条奏、地方官承审案件。遵照部驳改正者。除情节已经得实、律例出入不甚悬殊。仍照旧例免议外。如于原拟徒杖罪名中。覆审后、有应改为凌迟并斩决绞决者。将原问官、照未经审出实情例、降一级调用。其原问官、毋庸仍委覆审一本。已依议行矣。向来部驳案件。承审官仍令会审。改正后、得免处分。揆之情理。原未允协。督抚臬司。为通省刑名总汇。遇有部驳案件。势不能屡派钦差。及令邻省大员代办。自当仍令覆加审讯。改正后。无论罪案大小。均可免其处分。即本管之道员。所辖地方较多。亦尚可令其会审免议。至于承审之州县、及核转之知府。案情由其勘定。若于凌迟斩绞立决要犯。不能悉心推鞫。至以徒杖问拟。则罪名轻重悬殊。即非有心故纵。而入死出生。所系匪浅。若亦令其仍与覆审。既已草率于前。复得幸免于后。庸劣之员。恃有此例。一切听断。皆以轻心掉之。吏治尚可问乎。其或监候以下等罪。一时援引失当。犹得以有司谳牍较繁。过出无心。曲为原谅。然欲如前次之滥厕改正宽免之例。亦断不可。第人材难得。或其人平日办事。尚属勤能。乃以一眚概加鑴调。亦未免稍觉可惜。自应略为分别。嗣后遵驳改正之案。督抚臬司道员。仍照旧办理外。其承审之州县。核转之知府。于凌迟斩绞立决重案。拟罪失之过轻者。俱应照例实降。若监候以下、罪名错误。有议应降调离任者。俱著该督抚出具考语。送部引见。候朕酌量降旨。著为令　　

○吏部议覆、湖南学政褚廷璋奏称、教官出缺。需署甚多。拣发人员。不敷委用。请以病痊起复人员。照二等举人例。有情愿自效者。令其赴省报名候委。应如所请。嗣后教职病痊终养、以及丁忧起复人员。准其赴省呈明。听该督抚委署。通令各直省遵办。从之　　

○户部议准、直隶总督周元理奏称、天津府属沧州驻防兵节年缓徵抵饷地租数多。骤难交纳。请将该兵等三十三年借支租银。于三十八年起。按季扣还。三十四五两年所借银。递年按季接扣。从之　　

○乙卯。谕曰、福隆安现在随围、所有兵部尚书事务。著永贵兼署。工部尚书事务。著素尔讷兼署。步军统领事务。著英廉兼署　　

○丙辰。谕、前据高晋等奏、黄河北岸安东县十堡汛地方。因湖水盛涨。会黄下注。致堤工坐蛰漫水。当经抢筑断流。因念开放王营减坝漫下之水。濒河田亩被淹。春收恐不免稍减。随谕令高晋等、确查漫水村庄。有无成灾之处。即照例妥办奏覆。兹据高晋等奏到。自漫口断流之后。天气久晴。漫水渐次涸出。高田仍各有收。村民不致失所。惟被水低田。春收未免失望。庐舍移徙。不无稍形拮据等语。著加恩将清河、桃源、安东、三县。及大河、淮安二卫。被淹之户。抚恤一月口粮。以资接济。仍与被水较轻之山阳、阜宁、海州、三州县。查明无力农民。酌借口粮耔种。俾资补种。所有被水各州县、应徵新旧钱粮。并著缓至秋成后。分别催徵。以纾民力。该督等、其董率所属。实力办理。务令均沾实惠。以副朕轸念灾黎之至意。该部即遵谕行　　

○谕军机大臣等、今日三宝奏、据鲍士恭等呈称、愿以家藏旧书。上充秘府。计共一千九百余种。先缮书目进呈。已交四库全书处校勘查办矣。现今所有内府旧藏、并永乐大典内检出各种。及外省进到之书。均分别应钞应刊。以垂永久。无论应刊者、另须缮写付梓。其原本无庸复留。即应钞者。皆一律缮写、装潢收贮。其本省进到钞本。大小长短不齐。与现写陈设本。不能画一。留之亦属无益。或其中并有不必存者。俟编纂书目时。只须载其名。而不必留其书。所有进到各书籍。将来办竣后。仍须给还各本家自行收藏。无藉伊等恭进。将此传谕三实。转谕鲍士恭等知之　　

○丁巳。上诣畅春园、问皇太后安　　

○还宫　　

