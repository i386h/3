<!-- { "loadSidebar": true } -->
○丙子。谕据毕沅等奏、请以咸丰县知县陈元京、调补江夏首邑一摺。已批交该部议奏矣。因思首府首县。系省会要区。事务殷繁。所关綦重。必须实心办事。明干有为之人。方足以资委任。近来各省督抚。往往以各员应对之间。口才便捷。且或以酬应见长。遂尔加之识拔。调补首府首县之任。殊不知所用非人。于地方要务。必致废弛贻误。即如直隶建昌县马十等行劫钱铺一案。经臬司将夥犯提到省城。递委清苑县审讯。该县朱腹松、提集各犯。止将薛热河儿齐宽、李五、三犯。审讯一次。而于盗首马十。转置之不问。任意玩延。现将该县解赴行在。交军机大臣讯诘。始则游移闪烁。一味狡展。继因严加鞫问。方行承认诈为口供。并未见首犯。几同笑话。其平日居心办事。庸劣狡猾。已可概见。而刘峨被该县所愚。保题首邑。至今为其所累。可见外省督抚、似此误信属员。滥于升调者。正复不少。嗣后各督抚务于平时留心察看。加意遴选。遇有首府首县缺出。必择诚实谙练。认真办事之人。奏请调补。如或因属员应酬取巧。遽行甄拔。不能察其诚伪。致劣员得以滥竿。公事隳废。贻误地方。一经发觉。不特该府县身罹重谴。即保题之各督抚。亦必均获咎戾。所谓自贻伊戚。朕不能稍为宽贷也。将此通谕知之。　　

○又谕曰、建昌县马十等行劫钱铺一案。事关盗劫重情。非寻常案件可比。臬司并不亲提研鞫。悬宕两载。迄今尚未完结。直省吏治。实属废弛已极。夫臬司为刑名总汇。盗案是其专责虽所属地方辽阔。距省较远之处。遇有寻常案件。原可督饬属员。勒限完结。仍当亲加覆核。若案情重大。已提至省城办理。臬司仍复养尊处优。概置不问。仅委之府县等官审讯。一转一详。别无究办之处。如此称职。谁则不能。又安用厚给俸廉。优加品秩。虚设此综理刑名之大员为耶。富尼善于马十之案。既经提犯到省。仅派委首府办理。以致辗转宕延。其咎甚重。前经降旨、令富尼善解任来京。听候部议。今思富尼善曾任热河道员。建昌县系其所属。该处盗劫之事。已失察于前。又升任臬司。复不将首夥各犯。亲提严鞫。该员经朕不次迁擢。乃于盗劫重案。任听玩延。殊为负恩溺职。富尼善、著革职拏问。解赴行在。交与军机大臣质讯。各省臬司。皆当以富尼善为戒。若有似此玩视重案者。定行加倍治罪至朱澜、昨已有旨降补保定府知府。但伊既接署臬司。置重案于不办。仅以一催了事。与富尼善获罪维均。前于西巡回跸时。该员曾任正定府知府。于途次召见。其应对尚属明晰。且在直年久。是以擢用清河道。前刘峨面奏、该员尚能谨慎。但才具平常。难胜繁剧。亦祇空言陈奏。是以未经更调。而于朱澜不能称职之处。并未切实奏明。今朱澜于此等重案。任意稽延。全不以事为事。谨慎之人。断不至此。是不特限于才识。其平日办事平常。亦可概见。岂宜复膺知府之任。朱澜著革职。所有保定府知府员缺。著方受畴调补。其所遗大名府知府员缺。著王锟补授。　　

○谕军机大臣曰、革职清苑县知县朱腹松、于建昌县盗犯一案。奉委审办。并不严行鞫讯。仅将案内齐宽、薛热河儿二犯。讯过一次。置正犯于不问。迨保定府知府王汝璧、问及各犯供词。该县辄照建昌县原供。删凑禀覆。藉称质证无人。案悬数月。种种糊涂乖谬。殊出情理之外。昨将该县拏至行在。交军机大臣讯问。供词又复游移闪烁。任意狡展。似此庸劣狡猾之员。于劫盗重案。尚敢如此。其平日居官办事。必不可信。即经手之仓库钱粮。亦必有亏缺情弊。著传谕阿精阿、即带同署理清苑县知县庆章、将朱腹松任所赀财。严密查封。毋任隐寄。并一面详查该员经手未结案件。及仓库钱粮。有无亏缺。即据实严行参奏。阿精阿系新任臬司。原无所用其回护。庆章系获咎之人。经朕弃暇录用。特令署理首县。一经接手。无难确查。若再不知认真奋勉。稍有徇隐。庆章应得何罪。谅伊自知也。将此由六百里传谕知之。　　

○仓场侍郎苏凌阿、刘秉恬、御史五泰奏、查朝阳门护城河、及通惠河、五闸河道。均挑竣。照估丈量。即于十六日放水。其额设官车、及拨船、均如式豫备。仍饬各汛员、遇有流沙淤浅。即率夫刮挖。将来漕船回空。务令比历年较早。从此冬兑冬开。可符旧制。得旨、欣慰览之。更当勉力。　　

○是日、驻跸绛河行宫。　　

○丁丑。孝昭仁皇后忌辰。遣官祭景陵。　　

○谕、朕此次展谒两陵。巡幸山东。所有经过地方。著加恩蠲免本年地丁钱粮十分之三。　　

○又谕、前据巡城御史穆克登额奏、拏获建昌县盗犯王二等、供出随同马十等行劫钱铺一案。此系乾隆五十三年之事。已阅两载有余。该省止将正犯马十等拏获。迄今尚未结案。因命将马十解交行在审讯。复以审办此案情节。传讯前署臬司清河道朱澜、保定府知府王汝璧、并飞提承审之清苑县知县朱腹松一同质讯。此案系于上年十月内提犯到省。总督刘峨、并不督同臬司。亲加研鞫。该司仅饬委首府审讯。首府复藉查赈为名。递委首县办理乃该县朱腹松、祇将案内齐宽、薛热河儿二犯。讯过一次。置正犯马十于不问。即同余犯概行覊禁。拖延至今案关劫盗重情各该地方官互相推诿。任意宕延该督近在省城。于此等要案。置若罔闻。直省吏治。可谓废弛已极。刘峨在直隶有年。虽非长才而平日居官。尚称谨饬。是以擢用至总督。数年以来。尚无大过。惟年齿就衰。办理地方事件。不能措置裕如。今于劫盗重案。任听属员欺蔽。辗转玩延。若非巡城御史将逸犯拏获。究出盗首。则竟至终成疑案。有是理乎。无能若此。岂可复胜畿辅封圻之任。本应立予革职。照例发往新疆效力赎罪。姑念其年已衰迈。限于才识。尚非有心玩误。著加恩以署侍郎降用。窦光鼐现在出差。沈初著调署礼部侍郎。其兵部侍郎事务。即著刘峨署理。所有直隶总督员缺。著梁肯堂补授。其河南巡抚员缺。著穆和蔺调补。其所遗安徽巡抚印务。著康基田迅速前往护理。穆和蔺俟康基田接印后。即行驰赴新任。不必前来请训。江宁布政使印务。著闵鹗元即行委员接署。俟书麟瞻觐回任后。即可兼署抚篆。康基田再回藩司本任。朕办理庶务。宵旰勤求。现已年届八旬。犹日孜孜不懈。乃刘峨身膺封疆重寄。輙敢于紧要案件。任听属员延玩。实非寻常疎玩可比。是以降署侍郎。不加严谴。尚系朕格外矜全。但恐外间无识之徒。妄生议论。疑及该督办理差务平常。致获咎戾。殊不知此次东巡差务。直隶一切极为妥协。赵北口等处。修葺桥道工程。尤属坚固。朕已加赏银四万两。若无此案发觉。尚当加之奖许。今该督玩视要案。至于如此。不得不治以应得之罪。宁以其差务豫备未周。加之谴责耶。况此案原系审办盗犯。而直省地方官怠玩情形。即因此自行败露。并非朕有意搜求。可见天理昭彰。凡地方大吏。若敢负职辜恩。断不能始终掩饰。各省督抚。当以刘峨为前车之鉴。黾勉勤慎。严察属员。如有似此吏治废弛者。一经察出。决不稍为宽贷也。将此通谕中外知之。　　

○又谕、直隶建昌县盗犯马十等一案。悬宕多年。尚未审结。近据巡城御史穆克登额等奏称、拏获夥犯王二等。供出随同马十等行劫钱铺。劫掠重案。始行败露。得以究出盗首。该御史等督率所属。留心侦缉。尚属认真出力。除副指挥顾宾臣、准其送部引见外。巡城御史穆克登额、给事中查莹、均著交部议叙。　　

○谕军机大臣等、本日朕驻跸德州。经过运河浮桥。见南粮头进扬州二三等帮。已过德州北上。本年漕运迅速。帮船衔尾遄行。并无停滞。现在南漕业过德州。东豫二省帮船。早已抵坝。况河南粮道刘文徽、押送重运到通后。始赴白涧行在见面。迄今又半月有余。则豫省后接各帮。亦可全行到坝。前据该侍郎奏称、于二月十八日开斛。而现在起卸回空若干帮。未经收兑者、尚有若干帮。总未据续行奏到。自系坝上起卸延缓。或因挖河迟滞。致令漕船守候。苏凌阿、刘秉恬、俱著传旨申饬。并著该侍郎等、督率严催。倍加赶紧收兑。务须随到随卸。即日催令回空。若稍有迟延。以致坝上帮船。守候多时。停泊拥挤。有误回空。则惟苏凌阿刘秉恬是问。恐伊等不能当其咎也。仍将现在已收若干。未收若干。并回空船只数目。迅速据实覆奏。寻奏、开斛后逐日督催。随到随卸。自十八日起、截至二十九日止。计起过德州卫等十二帮。共船四百四十三只。粮十七万余石。均已回空。其未经到坝、及现在起卸者十四帮。共船六百十一只。粮二十五万余石。计至三月初十。扫数全竣。得旨嘉奖。　　

○军机大臣议覆、伊犁将军保宁奏定伊犁惠远城添兵事宜。一、伊犁系极边之地。驻兵年久。生齿日繁。应于惠远城满营、增步甲额缺四百名。由闲散余丁内挑取。派员教演连环鸟枪。其马甲缺出即由此内挑取。钱粮、动用伊犁租税支给。一、惠远城护军校、前锋、委前锋等、共四百四十名。每岁戍守巡边。差使甚繁。应于披甲人内挑取六十名。令与前锋一体当差。仍食原饷。又四十佐领内、止有护军校三十二员。应由前锋内、再挑取八名、为护军校。以资管束。一、闲散兵丁。均系豫备挑甲之人。宜先令经历勤苦。应令差往守卡弁兵等、自带子弟为跟役。以便训练。一、马上三枪。固系良技。但若尽令学习。于别项技艺。转致生疎。应照健锐火器营例。挑取百人。专令学习。余令学习各技。均应如所奏。从之。　　

○是日、驻跸德州行宫。　　

○戊寅。谕、朕年届八旬。敷天锡庆。业经降旨、将各省钱粮。通行蠲免。兹巡幸山左。銮舆经莅之处。闾阎童叟。夹道欢迎。具徵爱戴诚悃。允宜重加惠泽。俾茅檐并沐恩膏。因思东省各属。节年因灾缓徵带徵银两。贫民积欠尚多若一律徵输。恐民力不无拮据。著再加恩、将乾隆四十九年、未完银三十万八千三百余两。五十年、未完银六十九万七百余两。五十一年、未完银七十三万九千一百余两。全行豁免。以期比户得免催科。益臻乐利。副朕入疆行庆。恩施无已之至意。该部即遵谕行。　　

○又谕、此次巡幸山东。所有该省办差各营汛兵丁。俱著查明赏给两月钱粮。以昭恩赉。　　

