<!-- { "loadSidebar": true } -->

○辛亥。上恭奉皇太后自盛京回銮。　　

○诣皇太后行幄问安。　　

○贵州总督兼管巡抚事张广泗疏报、平越都匀思州、铜仁、大定等五府。及遵义厅、开州、镇宁、普安、黄平、威宁、等五州。普安、瓮安、清平、荔波、镇远、施秉、婺川、玉屏、桐梓、绥阳、仁怀、等十一县。乾隆七年分、报垦额内田二千二百五十亩有奇。额外田五千四百亩有奇。　　

○是日、驻跸板桥铺。　　

○壬子。礼部以谒陵礼成。奏请行庆贺礼。得旨、礼部殊不知礼。当日皇祖祇躬谒祖陵。朕此次系奉皇太后恭谒。何以部臣祇为朕称贺。况每年元旦冬至。皆有庆贺皇太后表文。岂不知遵循耶。此本发还。著另改具题。　　

○河南巡抚硕色奏、豫省仓粮匮缺。储备虚悬。通省计存仓粮。仅一百五万有奇。本年祥符等县。偶被偏灾。各邑仓储。即已不敷动赈。现在又需赈恤。若再停买数年。必至积贮全空。今岁彰德、南阳、归、陈、光、许、一带。均尚有秋。应即酌量采买。又恐粮价渐昂。有妨民食。请将运江未补谷三十三万余石。上年永城等州县赈谷九万余石。及平粜常平积谷一十六万八千余石内、有被灾州县应买一万八千五百余石。又平粜漕谷四万五百余石内、有被灾州县应买七千六百余石。俱缓俟来年麦熟买补。其余平粜常平积谷一十四万九千五百余石。漕谷三万二千九百余石。社谷二千六百余石。及拨协永城等县赈谷三万六千石。又乾隆六年买补赈谷案内、未买四万二千余石。俱乘此新谷出粜之候。公平采买。得旨允行。　　

○是日、驻跸珠尔呼珠。　　

○癸丑。上诣皇太后行幄问安。　　

○户部议覆、广州将军署总督策楞等奏称、前截留江西漕粮十万石。运往广东。中经滩河大岭。挽运维艰。请改于湖南拨运。查湖南一水可达广东。拨运脚价。自较节省。但楚省仓储。亦关紧要。应请即将江西应运粤东米石。运送湖南。而湖南运至粤东。两省均归实贮。得旨允行。　　

○是日、驻跸曹家屯。　　

○甲寅。上诣皇太后行幄问安。　　

○谕、朕登极诏内。四品以上官员。例得恩荫。刑部尚书张照、因彼时缘事未与。今特加恩、著照伊品级、补行给与恩荫。　　

○又谕、所有奉天居住之舅氏两姨之子孙。向补放章京职衔。昨朕施恩。增广其额。因思此项章京职衔。均系来京引见补放。惟路途遥远。往返跋涉。资斧维艰。嗣后不必来京引见。著该将军于年终指名奏闻补授。　　

○是日、驻跸二道营。　　

○乙卯。上行围。　　

○谕、前据广西巡抚杨锡绂奏称、拏获在安南附逆为匪之黄汉、周道南、亚项等犯。奸宄凶悍。反覆无常。已饬府羁禁。俟再有拏获汉奸。一并从重拟议等语。朕朱批、此等即应重处以示警。何必令其辗转偷生耶。今杨锡绂又奏称、已行令镇安、泗城、二府。将黄汉、周道南、亚项、三犯。即提出当众杖毙。朕览之不胜骇异。朕从前批示。盖因向来获罪人犯。知罪无可逭。往往扳引多人。使案情不结。以图延缓偷生。杨锡绂前奏、有再拏获汉奸一并拟议之语。似有任其辗转延案之意。是以批示即应重处。所以令其速审具题。明正典刑。以彰国法也。乃杨锡绂错会朕旨。竟将黄汉等三犯、立毙杖下。夫黄汉等三犯。均属应死之人。杨锡绂尚未至于误杀三命。然亦应明正其罪。设使以不应死之人。亦如是误会。则死者不可复生矣。杨锡绂此举实属纰缪之至。著交部严察议奏。　　

○又谕军机大臣等、昨日行在户部、议覆策楞王安国摺奏、存贮广东之米。令湖南运往。存贮湖南之米。令江西运往。已降旨允行矣。在京大学士尚未知之。陈宏谋本内、照例拟签。可将此本改写已有旨了票签批发。并寄信与在京大学士等知之。　　

○议政王大臣等、议覆署两广总督策楞奏称、粤西南境。地接交夷。土苗错处。各边封禁隘口。时有夷匪汉奸。潜出窜入。屡经设法查禁。而奸民出入如故。盖因商民出口贸易。并佣工觅食。俱乐隘口出入近便。又多娶有番妇。留恋往来。是以偷度不能禁止。此等流落番境住家者。皆系游荡匪民。在内既无稽查。在外又不能约束。聚众既多。于安南苗疆。均有大害。安南列在藩服。不敢设险自固。又未奉有驱逐解回之令。是以容留商贩、娶妇住家。今该国亦屡被流棍侵凌。应请特降敕旨谕该国王。恤其屡被汉奸之扰。赦其从前容留之非。俟秋深瘴消。督抚遴委文武大员督同该国陪臣夷目在于交界处所将嗣后民人出入、作何稽查。商贩到夷在何处交易。私行出口、及无故逗遛者、作何缚送解回。现在番境之民、作何立限进口。私娶番妇。永远禁止。详议规条。以期永靖。应如所请。从之。　　

○江苏巡抚陈大受奏海州、沭阳、赣榆、三州县。叠被荒歉。米价颇昂。现在赈恤口粮。若照例每米一斗折银一钱。不敷买食。请照上年折赈之案。每斗仍折银一钱二分。得旨允行。　　

○定边左副将军额驸策凌等奏、乾隆二年奏准乌里雅苏台。岁于夏秋二季。遣员出哨。自阿勒台以下、至察罕托辉、塔尔珲扎克赛吹安和硕等处。分路侦探。若无事。则于所至之地埋记木为信。至明年出哨。则将新记木换出旧者回报。今年届期。据总理乌里雅苏台等处参赞大臣副都统等报称、巡哨中路库烈图之头等侍卫博勒赫恩车、副台吉孟乌等。于塔尔珲扎克赛等处侦探。俱极宁谧。换取旧记木还卡。唯巡哨南路布拉汉之三等侍卫鄂奇图副台吉喇嘛扎布于八月十一日出喀勒展和硕边卡驻于玻敦齐地方喇嘛扎布、同副都统达锡、带兵五十名前往侦探。于八月十四日见一马迹。即随迹探去。于次日黎明、拏获呼达雅尔等十人。据供准噶尔已派巴图孟柯端多布、分兵三千。于察罕郭勒等处。设卡驻劄。将十人分设于此等语。又询尔卡原设于索约勒图喀勒塔尔等处。何故又移于此。据供因天朝准我等熬茶。国人向东而逃者。不知凡几。故于各处设卡。并无防范天朝之意。且遵噶尔丹策零示。如遇天朝哨探人员。必应措辞逊顺。并呈礼物等语。喇嘛扎布等、以此地不可久留。俱令仍回原处。赏给砖茶一方。烟一裹。呼达雅尔等、皆摘取耳环呈送。以为礼物。臣以准噶尔分兵三千。驻于察罕郭勒。宜严加防范。即遣鄂奇图、同达锡、率官兵复行出哨。过九月再回。并劄令中路博勒赫恩车、一体防范。得旨、知道了。喇嘛扎布、达锡等所处妥善。可酌量奖赏。　　

○是日、驻跸羊肠河。　　

○丙辰。上诣皇太后行幄问安。　　

○颁御书医巫闾山北镇庙乾始坤枢扁额。　　

○是日、驻跸兴隆店。　　

○丁巳。吏部议准、兵部咨称正白旗满洲原任佐领威赫纳。前在委署参领任内。屡经得过各等功牌。应照例授为云骑尉。从之。　　

○户部议覆、漕运总督顾琮议奏、漕船变通事宜。一、漕船当大造之年。遇有减歇。请将减歇之船。停造一年。则与先运之船。年限参差。将来可无需同年配造。如湖北额漕十三万石有奇。原需船一百五十九只。现奉旨截留十万石于本省。其应运京漕粮。仅三万余石。内应减存九十余只。应即俟明岁配造。一、赔造之船。多因原船已出若干运。现止须补出若干运。是以造船多未坚固。请嗣后将赔造之船。接算原船已满十运。再能多出二运者。准其将船在通变卖。一、满号之船。无论坚固与否。向俱分年抽造。其中有实在坚固、可以加修者。交总漕慎加选择。令加修出运一次。准其留通变卖。均应如所请行。从之。　　

○工部等部议覆、升任云南巡抚张允随疏称、安宁州界内、有无水荒瘠田地一万三千余亩。若于高处筑坝开渠。引水灌溉。即可尽变膏腴。今勘得西界施家庄。南界多衣者耳木村。北界古浪河。松坪。下沟。九龙潭口。共应建石坝六座。请即借项起建。于乾隆八年起分限二年催收还项。其余各处渠坝一并兴修。至荒地内有原系旱田、旧定徵额者。于改成后照向定科则徵收。其未经开垦者。俟六年后查明田亩定则起科。均应如所请。从之又议覆署川陕总督马尔泰疏称哈密大城内应筑贮粮护墙一百三十余丈请动项建筑其小仓南面兵房二十间。并请拆毁。应如所请。从之。　　

○赈贷河南中牟、河阴、新安、罗山长葛、伊阳等六县、续报被旱灾民。　　

○赈恤长芦兴国、富国、丰财、严镇、海丰等五场、及沧州、盐山、庆云、海丰、青县、南皮、衡水、东光等八州县、旱灾灶户。蠲免额徵。　　

○调直隶按察使翁藻、为江西按察使。以清河道方观承、为直隶按察使。　　

○以直隶宣化镇总兵丁士杰、为贵州提督。通州协副将萧良金、为宣化镇总兵。　　

○以四川故姆朱土百户阿拉乌金之子阿革甲布、亚叠土百户骚大之子索朗、袭职。　　

○是日、驻跸王山铺。翌日如之。　　

○戊午。赐随从王大臣官员兵丁等饭。　　

○己未。上诣皇太后行幄问安。　　

○户部议覆、绥远城建威将军补熙奏称、驻防协领以下人员。如遇降革留任。即将伊等亲丁名粮、分内支给之项。照俸银例裁革。则其家口不能养赡。当差行围。训练兵丁。亦俱无力行走请将晋省驻防旗员。如遇有降革留任者。除俸银停给外其任内应支养赡口粮马匹草料。均免其停支应如所请。并通行各省驻防、一体遵行从之。　　

○理藩院议奏、归化城都统噶尔玺咨称归化城添设土默特兵一千名。操演鸟枪三百杆。所有今秋明春火药。已派员赴太原等处采买。但现在学习进步连环。虽能合式。然演放火枪。不装铅子。究恐不准。请于明岁春季为始。每岁按春秋二季操演。每季用铅子六次。每次每枪、用铅子六枚。凡三百杆。二季应用铅子二万一千六百枚。每铅子重三钱。共需铅四百五斤。派员赴京采买。由部支领口票等语。查归化城系西北两路军营要路。雍正十一年拣选土默特兵一千名。驻防该处。节经议定鸟枪三百杆。自应如所请办理。仍行令该都统将价银造册报部。年终核奏。从之。　　

○分别赈贷山西曲沃、解州、安邑、夏县、平陆、芮城、绛州、绛县、闻喜、稷山、河津、大宁等十二州县、被旱灾民。并蠲缓本年额赋有差。　　

○缓山东临邑县被霜灾民、新旧额徵。又蠲长芦永利、富国、涛雒、等三场、及海丰县民佃灶地、被旱灾户、本年额徵。各加赈恤。　　

○以广西故东兰土州同韦朝佐之子韦振声、袭职。　　

○是日驻跸双杨店。　　

