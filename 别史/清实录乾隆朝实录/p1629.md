<!-- { "loadSidebar": true } -->
○调吏部右侍郎海明、为理藩院右侍郎。兵部右侍郎观保、为吏部右侍郎。以陕西巡抚钟音、为兵部右侍郎。调山西巡抚鄂弼、为陕西巡抚。甘肃巡抚明德、为山西巡抚。江西巡抚常钧、为甘肃巡抚。以原任浙江布政使明山、署江西巡抚　　

○以正黄旗汉军都统扎拉丰阿、为正白旗领待卫内大臣。调镶白旗汉军都统兆惠、为镶白旗满洲都统。以镶黄旗汉军副都统纳世通、为镶白旗汉军都统。理藩院左侍郎多尔济、为正蓝旗蒙古都统。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百六十


大清高宗法天隆运至诚先觉体元立极敷文奋武孝慈神圣纯皇帝实录卷之六百六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。五月。己酉。上诣畅春园、问皇太后安　　

○谕军机大臣等据杨锡绂奏审究凤阳卫旗丁苗必秀。呈控苗仪等霸占军田一案。该犯所控。既已属实。其情尚有可原。非逞刁捏饰妄控者可比著从宽将苗必秀。酌量以枷责发落示惩。其本案事。即著照例完结。可将此传谕杨锡绂知之　　

○以山东粮储道颜希深。为四川按察使　　

○庚戌。谕军机大臣等、前钟音覆奏、西安属员接见将军不遵定制一事。并不据实确查具奏、一味支饰糊涂。已有旨详谕。今询之嵩椿。据称初赴任时。即有潼商道屠用中。仅用官衔名帖。不投手本。及抵省城。又见有同知署府事者。亦并不跪接。各员之大率不循礼节。已可概见等语。属吏仪制有乖。不过相沿旧习。要非干犯功令可比。朕传旨饬查。亦不过意在得实而止。并非庇视嵩椿。亦非欲罪钟音。何难据事详查。而纡回执迷。竟如大案者然。诚属可笑。今已询问指实。可再传谕钟音。令其遵照前旨。逐一明白查奏。毋稍含混　　

○又谕、前鄂弼赴行在时。有交议停生息银两一事。就晋省弁兵俸饷内通融筹办。于营务既为有益。去生息之名。亦且名正言顺。今该抚已有旨调任西安。可于遇见明德时。将伊现在作何酌画规条。详悉告知。以便酌量妥办。如有未便之处。亦不必勉强从事　　

○以编修王绍曾。为云南乡试正考官。检讨何曰佩。为副考官。御史蒋和宁。为贵州乡试正考官。翰林院侍读边继祖。为副考官　　

○辛亥。旌表守正捐躯之安徽祁门县民吴升统妻倪氏　　

○壬子。上诣畅春园、问皇太后安　　

○吏部带领京察保送一等之内阁侍读图桑阿等、四十九员引见。得旨、图桑阿、玛璘、僧图、卢明楷、图鞳布、钱大昕、钱载、博明、饶学曙、翁方纲、俱准其一等。赛尚阿、雅尔图、萨布、徐绍洵、赵锳、国申布、五章阿、穆克登泰、重禄、格图肯、锦格、素楞额、萨灵阿、珠隆阿、翰图、富显、陈秉鉴、张元长、王昶、毛周藻、睦腾额、宗室恳特、宗室平泰、宗室五壮、宗室巴哈岱、宗室炳文、珠隆阿、庆善、章宝传、珠鲁纳、迈拉逊、倪高甲、吉郎阿、海林、觉罗揆众、格木德、善福、曹国墉、明远、俱准其一等。加一级　　

○乌噜木齐办事侍郎旌额理等奏、查乌噜木齐屯田农具。皆由内地运送。未免繁费。访之旧厄鲁特等、闻喀喇巴勒噶逊。昌吉河源等处。向曾产铁。随饬吐鲁番公素赉璊。派回人采铁沙百余觔。铸试尚可供用。但伊等仅能镕铸犁铧。锤炼刀镰等器。未为熟习。因行文杨应琚。调取匠役数名前来制造。俟屯田兵丁等熟习后。即行发回。报闻　　

○癸丑。以原任镶红旗蒙古副都统倭赫。为总管内务府大臣　　

○甲寅。册封慎嫔。容嫔。命协办大学士户部尚书兆惠。为正使。礼部侍郎伍龄安。为副使。持节册封拜尔噶斯氏。为慎嫔。册文曰。朕惟椒庭衍化。良资翊赞之功。兰掖承恩。式重柔嘉之则。温恭有恪。既内职之勤修。淑慎无违。用荣封之特晋。尔拜尔噶斯氏。宅心端谨。赋质淳良。度协珩璜。职襄苹藻。六宫雅范。夙蒙紫绶之褒。九御崇班。宜赞玉銮之礼。兹仰承皇太后慈谕、册封尔为慎嫔。列丹軿以耀采。载沛恩纶。记彤史以流芬。益勤令德。钦承凤诰。永荷龙光。钦哉。命兵部尚书阿里衮。为正使。礼部侍郎五吉。为副使。册封霍卓氏。为容嫔。册文曰。朕惟二南起化。丕助鸿猷。九御分官。共襄内治。珩璜叶度。既仰赞夫坤元。纶綍宣恩。宜特申夫巽命。尔霍卓氏。秉心克慎。奉职维勤。壸范端庄。礼容愉婉。深严柘馆。曾参三缫之仪。肃穆兰宫。允称九嫔之列。兹仰承皇太后慈谕、册封尔为容嫔。法四星于碧落。象服攸加。贲五色于丹霄。龙章载锡。尚敬承夫恩渥。益克懋夫芳徽。钦哉　　

○谕曰、原任侍讲蒋檙。原因伊父蒋溥属疾时。奏恳准令在南书房行走之员。现在入直内廷。自应加恩准其一体给俸。并著交吏部。遇有侍讲缺出。即行奏明署理。服阕再请实授　　

○又谕曰、阿尔泰奏、莱阳县民宫立朝。捏造逆词。诬陷宫立矩等、谋为不轨一案。已交法司核拟速奏。至该县孙洪瑞。一得匿名首帖。即迅速密查。拏获犯证。该县办理此案。可谓能事。地方匪徒潜踪。逞奸滋事。为有司者。果能亲身密速查办。非独本犯不得远扬。良善免遭株累。即承办谳牍。何致稽延莫结。可见吏治之懈弛。皆州县官阘茸养安。有以酿成之也。该县孙洪瑞。平日居官何如。著阿尔泰即行据实声明。并将该员送部引见。候朕酌量降旨　　

○又谕曰、杨廷璋等、前奏台湾换班兵丁。经过诏安县。有人讹传官兵根究陈作赖石各旧案。居民惊疑迁避一事。当即传旨。令该督抚饬缉首先倡言之犯。以儆刁恶。不得多有株连。乃查办日久。首犯未获。朕复虑地方有司。张皇其事。必致累及无辜。是以详悉传谕。令其毋庸严切根究。转滋纷扰。今据该督将知县冯禾。游击章奏功。仅请交部议处。此则狃于寻常定例。未知此案要犯。稽延漏网。皆该县等、实有以致之也。地方有此等不法之徒。首造谣言。初发时。有司果能迅速查拏。自可得其端绪。乃因循玩误。致狡犯踪迹。日远日迷。谳牍不能速结。而伊等又止以承缉迟延。轻挂吏议。岂足示惩。冯禾。章奏功。俱著革职。仍令该督等、将伊等平日居官何如。出具考语。送部引见。其道员杨景素。知府蒋允瀄。驻劄伊迩。为伊等专辖大员。并不一面具禀。一面董率所属。即行严缉。咎亦难逭。著交部严加议处　　

○又谕、已故藩司常亮。前在江苏任内。有应追分赔等项银二千余两。该员因丁忧回旗。前往伊犁办事。旋经身故。非获罪革职之员可比。今其子年幼孤寒。无力完缴。殊为可悯。且常亮前任司道时。尚属黾勉。所有应追分赔银两。著加恩宽免　　

○谕军机大臣等、工部议覆、黔省各员分赔开河糜费银两一本。因该督原奏、将廷寄谕旨叙入。该部即照录具题。甚属非是。向来外省章疏。有将廷寄谕旨叙入者。屡经传旨饬谕。吴达善久历封疆。岂有不知这理。况此等奏摺。例应交部议覆。何不行检点若此。著传谕申饬　　

○以吏部右侍郎恩丕。为镶白旗满洲副都统　　

○予故銮仪使兼副都统巴格。半葬　　

○乙卯。上诣畅春园、问皇太后安　　

○谕军机大臣等、明德奏、请减配茶封一摺。已饬部议覆准行。但思茶商等、照例完课。何以配运茶封。转愿减少。即云近议搭放兵饷。地方行茶日夥。是以不乐多配。而兵丁所支之茶。出售是否果有余利。兵利赢余。则官茶不无损价。若官茶但利疏消。又岂能抑派兵丁勉强从事。其中必无两利俱存之理。且现在库茶。实在积有若干。其最陈者起于何时。近来搭放兵饷之外。是否尚多存积。无可支销。应行设法调剂之处。著传谕杨应琚。逐一通盘核计。妥协筹办。期于公私交有裨益。此时新疆地方。生聚渐繁。米粮蔬果物产。在在丰裕。惟茶觔一项。必取资于内地。各处济用。自属多多益善。惟远运多需脚价。仍属有名无实。台站往来之便。可以量为携带分贮。俾日久积少成多。则不动声色。而其事易集。其利亦普。即今年明瑞所领各处换班兵三千余名。皆应里带盐菜口粮。或兵丁一路实在需茶。而库积亦有多剩。可以酌量搭放。俾资日用之处。日下明瑞约已抵肃。杨应琚亦可会同商搉。果于兵丁有益。即一面办理。一面奏闻。并将此速行详悉传谕知之。　　

○铸给扎哈沁一旗总管。阿尔台乌梁海七旗总管。唐努乌梁海四旗总管。满洲蒙古字各印。从定边左副将军成衮扎布请也　　

○丙辰孝恭仁皇后忌辰。遣官祭景陵　　

○刑部议奏、福建按察使曹绳柱奏称、受贿顶凶之犯。除赃至满贯。照例从重定拟。其计赃在八十两以下。应与代说过付各犯。不论赃数。俱照知情藏匿罪人。减罪人罪一等律。各杖一百。流三千里等语。查此等顶凶人犯。罔顾法纪。情罪重大。请嗣后无论成招与否。不计赃数。照禁卒解役贿纵罪囚例。按本犯之罪。一律全科。其本犯尤应严创。斩决绞决者。毋庸置议。其原犯应入情实者。即拟立决。入缓决者。拟入情实。军流等罪。各加一等。其代说过付之犯。如所奏行。从之　　

○丁巳。上诣畅春园、问皇太后安　　

○谕、前因吴士功在巡抚任内。审拟马龙图一案。瞻徇乖谬。是以降旨革职。发往巴里坤。令其效力赎罪。续又有闽人杨魁。冒袭世职一案。吴士功亦毫无觉察。似此身任封疆。并不实心任事。自属罪有应得。今据驻劄巴里坤大臣永宁等奏称、吴士功自到巴里坤之后。深知惶恐感激。但年力就衰。无能出力报称。情愿捐银赎罪。交直隶藩库修理城工等语。吴士功历任大员。身罹罪谴。若于斥退之后。即得优游事外。则虚糜廪禄。不思奋勉者。转自以为得计。且此辈历任所得养廉。无非国帑民膏。捐赀赎罪。情法亦属允协。豫省现有应修城工。即系伊桑梓之地。此项捐赎银两。即交与河南巡抚胡宝瑔。收存藩库。以为办理城工费用。吴士功。著加恩准其回籍　　

