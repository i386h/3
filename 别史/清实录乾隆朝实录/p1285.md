<!-- { "loadSidebar": true } -->
○定边左副将军成衮扎布奏、据二等台吉诺尔布呈称、我同贝勒车登扎布、由游牧布延图布拉克。迁至布克随地方。车登扎布、为青滚杂卜擒获。复遣协理台吉班珠尔、向游牧人众煽诱叛逃。我等世受国恩。不肯附从。今同协理台吉固穆扎布、阿喇布坦、二等台吉拉旺、三等台吉布精、旺兑、楚鲁木等。各率属众。俱迁至博罗哈布齐勒地方。俟厄鲁特达什达瓦人等迁移后。请往察罕托辉等处居住。并请以所带马驼。供应呼济尔图、阿噜托布察各台站等语。臣等即照所请办理。俟擒青滚杂卜后。奏请加恩。报闻。　　

○赈贷甘肃皋兰、狄道、河州、渭源、靖远、平凉、崇信、镇原、盐茶、抚彝、张掖、平番、中卫、碾伯、高台、岷州、洮州、抚番、庄浪、宁州、正宁、合水、大通、归德、礼县、西固、等二十六厅州县、本年水雹灾民耔粮有差。　　

○戊申。谕军机大臣等、据兆惠奏、接到派兵防范哈萨克之旨。随传哈萨克锡喇、尼玛、吞图布等。派兵二千名。前赴军营。会议防守等语。此奏办理未协。前降旨令兆惠、将应否作何防范。及今岁应否进兵哈萨拉克等处。悉心筹画。如有未协机宜之处。即据实奏闻。原未指定即于今岁进兵。即发兵前往。现在兆惠所领索伦兵丁。尽可调遣。若哈萨克锡喇等。经年效力军营。甫回游牧。岂可即行调遣。使之仆仆道路。伊等能不觖望。且兆惠现奏、今岁不及进兵。而但以会商事务。竟行传至军营。更属未合。著即传谕停止。但令哈萨克锡喇等、在各游牧地方。加意防守。倘遇贼来侵犯。即将游牧内移。使贼不获抢掠。徒费往返。以疲其力。一面再派兵掩袭。始合机宜。兆惠即遵照办理。　　

○管理旗务王大臣等奏、八旗应点军器兵。共六万一千有奇。大阅时。祇应挑派兵一万八千八十三名。所需绵甲。酌造三分之一。计二万副已足敷用。请分交三处织造。于三年内陆续制成。解交内务府、工部、各贮一万副。至旧例兵丁之甲。俱用铁叶、布面、绣花。应改为面。加钉制造。铁叶、绣花、概行裁去。造成时。交各该管同诸项军器分贮。仍不时查阅。毋庸另派王大臣点验。其宗人府王公、及大臣官员等之军器。向例三年奏请点视一次。今均改为五年。得旨、所需绵甲。交织造等先行制成。其新式衣甲。著内务府总管、定拟式样呈览后。再交织造。俟造成。一并交内务府总管衙门收贮。余依议。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百二十六


大清高宗法天隆运到诚先觉体元立极敷文奋武孝慈神圣纯皇帝实录卷之五百二十七　　

监修总裁官经筵讲官太子太傅文渊阁大奉士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。十一月。己酉。谕曰、谢溶生奏、请将州县才力不及、题请改教之例停止一摺。此所谓知其一不知其二也。定例州县改补教职者。原以牧令身膺民社。非精明强干之员。不克胜任。其或才具平庸。难胜司牧之任。而出身科甲。年力未至龙钟。若遽行废黜。则在彼初无显过。是以畀之司铎之任。令得自效。亦国家爱惜人才。因材器使之意。初非以训迪士子之官。为庸材养老计也。迨改补以后。倘有因循旷职。荡检踰闲者。在学政原可随时纠劾。今该学政乃谓该员一经改教。职业皆废弛不理。是不思甄别教职。为学政分内之事。转若题请改教之员。学政竟无可如何者。是何言欤。至如该学政所请州县才力不及、降补佐贰之处。佐贰仍属地方官。凡公务差委。尤非拘迂者力所能办。若其人坐而督课。尚虑不能。而顾令效奔走之劳。冀收臂指之益。断无是理。所奏不可行。仍通行传谕知之。　　

○又谕、今年江苏铜、沛、等州县。有被水成灾地亩。已令该抚加意赈恤。恐将来仍有应行接济之处。自宜先期筹画。著于附近江省之安徽、浙江、山东、河南、酌拨银一百六十万两。于岁内委员运交江苏藩库。收贮备用。该部即遵谕行。　　

○谕军机大臣等、昨日兆惠等、调遣厄鲁特兵丁防守。未合机宜。已降旨详悉训示。从前达瓦齐据伊犁时。厄鲁特等各游牧。俱在博罗塔拉地方。与哈萨克毗连。是以哈萨克人等。得以肆行抢夺。今各游牧俱移至博罗塔拉以南。则彼处地方。皆成闲旷。现在阿布赉、及阿逆等。屡经击败。逃窜他往。大兵彻回后。不过回至伊旧时游牧哈萨拉克等处。必无力绕道前来滋扰。第防范不可不周。惟宜设卡巡防。以备不虞。至我大兵往剿。即缓至明春前进。未始不可此时厄鲁特各游牧。正应令其安居休息。以逸待劳。未可屡议调遣也。再伊等奏称、道都托罗垓、巴颜阿璊二处。俱属紧要。著每处派兵五百名。交哈宁阿、三格、带领防御。此外尚有应行防守地方。并著兆惠等悉心筹办。　　

○喀尔喀公苏巴什里等奏、查拏抢夺台站贼人绰克图等。请分别治罪。得旨。绰克图等二十人。著即处斩枭示。其从行二次之马甲多尔济。著即处斩。所有为从之达尔玛等三百二十三人。并多尔济扎布等二十人。俱应照所奏拟绞。第念伊等皆系蒙古无知之人。误听随行。且所抢马匹。俱如数交出。著加恩宽免。至土谢图汗延丕勒多尔济等。不能约束属人。本应议处。但既将贼人查获。牲只亦如数追缴。著加恩概予宽免。　　

○赏圆明园护军兵丁一月钱粮。　　

○予故郭尔罗斯辅国公额勒登额、致祭如例。　　

○庚戌。上诣皇太后宫问安。　　

○还宫。　　

○谕军机大臣等、北路科布多等处。现在驻劄大臣办事。将军军营。应移驻乌里雅苏台。以便居中调度。著传谕成衮扎布。俟擒青滚杂卜后。即携带眷属。前赴乌里雅苏台驻劄。现在阿逆与阿布赉交结。明春必应发兵擒拏。第念喀尔喀人等。连年效力军营。不免劳顿。俱著回至各游牧休息。明岁毋庸调遣。惟由西路派兵办理。并著成衮扎布、哈达哈等。晓谕喀尔喀王公等知之。　　

○又谕曰、黄廷桂所奏、调解西安马匹摺内。有行文甘、凉、各处。俟其到时。沿途分拨。则皆知为补缺之马。不致启人疑议等语。此亦何疑议之有。岂黄廷桂尚未深悉此事机宜耶。阿逆之负恩逃窜。罪在必诛。以国法论之。固不得不极力擒追。用示显戮。以事理论之。尤不得不深筹剿获。永绝根株。前此降旨彻兵。不过暂令休息。俟一二年后。再为相机酌办。其实一切进剿事宜。仍当及时筹备。若竟任其远扬。必致终贻后患。况准噶尔一事。实皇祖皇考未竟之绪。仰承上苍默佑。适值事有可乘。今伊犁二十一昂吉。皆隶版图。岂可留此遗孽。挠我已成之功。致贻将来之患。阿逆从前。尚不过孑身远扬。虽意其必将煽惑哈萨克。以图狂逞。而势难骤合。不妨徐为之图。今据顺德讷所奏。则阿布赉已妻之以女。假之以众。党羽盘结。其必不能忘情于伊犁。已可概见。且以阿逆之穷凶极恶。反覆狡诈。将来亦安知不吞噬阿布赉。而悉夺其众。逾致滋蔓难图。是叛贼一日不获。则伊犁一日不安。边陲之事。一日不靖。大臣以体国为心。俱应筹办及此。至用兵之费。雍正年间。西北两路。费至五六千万。今自用兵以来。统计军需。才及一千七百余万。即更有多费。而翦此凶顽。永敉荒服。朕亦何惜。今所虑者。不过马不足用。甘肃一省。屡经调拨。缺额自多。现令直隶购买马五千匹。已降旨全数解往。将来即再有需用之处。自当豫为筹画。正不必以此鳃鳃过计也。朕非舍逸好劳。务勤远略。良以揆机度势。断无中止之理。既已事在必行。自当明切宣谕。俾众共晓然于一劳永逸之意。所有办理军需事宜。届期另当降旨黄廷桂。令其来京面谕。著将此先行传谕知之。　　

○又谕曰、庄有恭奏、请于附近江省。酌拨银两一摺。因系储备加赈。已谕部照数拨给矣。该省现有收捐银两。从前虽经奏明、系应抵补运关各库借项。但现未据报归款。将来既有需用之处。自可即于此项通融办理。与其归还各款后。转向邻省动拨。致多解运之繁。何如即以本省现贮之项。留为本省接济之用。本省邻省。均系国家帑项。何必拘泥前奏。胶柱鼓瑟耶。摺中所奏。殊未明晰。著传旨询问。寻两江总督尹继善奏、臣暂署抚篆任内。接奉廷寄。即详查收捐之项。缘上年各属加赈。暨今岁淮徐正赈不敷。先后支用无存。并未归补原借运关等项。是以本年加赈银。不得不再请于邻省通融协济。庄有恭原奏内。未经声明。实属疎漏报闻。　　

○辛亥。谕曰、庄有恭据报丁忧。其江苏巡抚员缺。著爱必达以河道总督署理巡抚事务时届冬令。修防事简。刘统勋即可交印于爱必达。回京办事。庄有恭著给假百日。回籍治丧。于伏汛前到淮。署理江南河道总督事务。至大臣夺情任事。本非朕意。但一时未得其人。且总河非地方官可比。从前嵇曾筠任河督时。曾经在任守制。今不得已。权宜委任。实朕用人之苦心也。山东巡抚鹤年、尚未据报起程。未到之前。著杨锡绂前往。暂行署理。　　

○谕军机大臣等、达勒当阿等、遣哈萨克楚噜克、昭华什等。向阿布赉晓谕。而留阿喇勒拜、杭吉勒图、于军营为质。乃并不加意防守。以致先后脱逃。续经拏获杭吉勒图。又不即行正法。仍复疎纵。办理实属玩误。达勒当阿、及军营参赞大臣等。俱著交部严加议处。　　

○以原任江西巡抚范时绶、为户部右侍郎。　　

○调湖南巡抚陈宏谋、为陕西巡抚。河南巡抚图勒炳阿、为湖南巡抚。以原任河南巡抚蒋炳、署河南安抚。服阕日实授。　　

○湖北巡抚张若震故。调署陕西巡抚卢焯、署湖北巡抚。　　

○壬子。谕驻劄西宁办事副都统德尔素、著再留三年。　　

○谕军机大臣等、据兆惠等奏、哈萨克彻回兵丁。除留伊犁外。余兵七百名。已令回至巴里坤第语。著传谕雅尔哈善、此项兵丁到日。即将喀尔喀兵丁。遣回游牧。其索伦察哈尔、等兵丁。留在巴里坤。酌量赏给口粮。听候调遣。　　

