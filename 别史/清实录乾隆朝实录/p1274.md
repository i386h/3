<!-- { "loadSidebar": true } -->
○是日、驻跸库尔图察罕伯勒齐尔大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百二十


大清高宗法天隆运至诚先觉体元立极敷文奋武孝慈神圣纯皇帝实录卷之五百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。九月。辛巳。上诣皇太后行幄问安。　　

○谕军机大臣等、格勒克巴木丕勒、前因办理马匹迟误。革去公爵。发往伊犁效力。伊自至伊犁后。行走甚属奋勉。遇贼拘留。今始得出。情形可悯。著加恩仍复公爵。赏戴双眼翎。伊部落现有贼人抢掠商人之事。著即回至游牧。会同集福等查办。　　

○又谕、库抡恰克图道上。有匪贼抢掠商人。现令集福、德尔森保、伊柱等、会同车臣汗嘛呢巴达喇查办。瑚图灵阿、系蒙古人。熟知其性。著即前往车臣汗部落。会同伊等。总统查拏贼匪。至伊弟扎拉丰阿、朕近加恩授为贝子。此际带兵进剿。伊并未前赴军营。心存退缩。即此已不胜侍郎之任。瑚图灵阿、甚属奋勉。扎拉丰阿原缺。加恩著瑚图灵阿补授。并将此传谕知之。　　

○豁除甘肃灵州里仁、张大等二渠。十八年分、水冲地、一千七百六十九亩额赋。　　

○豁除长芦王家岗、永阜、二场被潮灶地、五十三顷一十六亩有奇额赋。　　

○是日、驻跸安巴赳和罗色钦大营。　　

○壬午。谕军机大臣等、纳木扎勒奏称、喀尔喀等、间有抢夺鄂尔坤商人之事。协理台吉阿喇布坦、即派兵弹压。颇著劳绩等语。著查明阿喇布坦、系何等台吉。奏闻加恩。扎木参多尔济、遵伊兄将军成衮扎布之谕。行走奋勉。并著加恩赏给公品级、以示鼓励。　　

○又谕曰、达什丕勒、原系扎萨克台吉。经朕节次加恩、授为贝勒品级。昨闻擅回游牧。正欲加恩曲宥。观其后效。伊即派所属兵丁马匹、接设台站。其从前擅回游牧。不过误听浮言。不足深责。仍著加恩晋封郡王品级。现在台站、俱系新设。非加意巡查。恐有迟误。著交达什丕勒、会同总管达松阿等、悉心办理。　　

○是日、驻跸巴达尔呼华昂阿大营。　　

○癸未。上诣皇太后行幄问安。　　

○行围。　　

○谕军机大臣等、成衮扎布奏称、喀尔喀各部落调遣兵丁。克期未能齐集。所有内地派往兵丁三千名。现在行文催取等语。绥远城兵丁。前据富昌等奏闻、将抵军营。此时应已齐赴乌里雅苏台。惟察哈尔兵丁一千名。已经降旨停派。著传谕成衮扎布、酌量应否仍遣此项兵丁。再行调遣。并令瑚图灵阿等、仍赴察哈尔、拣选豫备。听候成衮扎布行文到日。即速前往军营。听候调遣。如不需用。仍行停止。昨降旨令瑚图灵阿、赴车臣汗部落。会同集福等。查拏抢掠商人匪贼。此时毋庸前往。若成衮扎布、行知停派察哈尔兵丁。瑚图灵阿、即赴车臣汗部落、会同查办。　　

○是日、驻跸奇尔伯库昂阿大营。　　

○甲申。遣官祭历代帝王庙。　　

○遣官祭都城隍之神。　　

○谕军机大臣等、前巴兰泰、照看杜尔伯特人等。尚属妥协。今复令其承办迁移辉特人等事务。务宜加意经理。杜尔伯特人等、间有一二偷窃牲只之人。俱经查出治罪。著晓谕辉特台吉等、严加约束。倘有如此匪窃者。即当按律治罪。断不得姑息了事。庶可惩戒将来。至杜尔伯特王公台吉等。已令三盟分作三班。每年轮值一班入觐。今辉特人等、仅止一盟。若令频年入觐。殊非所以示体恤。著将辉特人等、亦照杜尔伯特之例。分作三班。每年轮班入觐。　　

○以故四川建昌道属、达玛土百户。八玛策结子扎什江错、里塘副土司、四郎彭楚子彭错工布、暨湖南澧州属、添平所忠靖隘、世袭把总、陈光贲子继烈、均袭职。　　

○是日、驻跸僧机图伯勒齐尔大营。　　

○乙酉。上诣皇太后行幄问安。　　

○行围。　　

○谕、昨岁江浙督抚等、据士民呈词。吁请南巡。朕已降旨俞允。后因江苏所属、偶被灾祲。地方各官。皆有应办赈务。朕恐伊等因除道清尘之役。转于民事稍有妨误。则殊非朕眷顾群黎之本意。复经特谕停止。今据两江浙省督抚诸臣等、合词奏称、西成有庆。臣民望幸实深。恳请于明岁再举巡幸之典。南省民风吏治。时廑朕怀。兹当岁美人和之候。省方观民。入疆考绩。正可抒朕勤民之隐。而高堰堤工告竣后。亦当亲加察看。著允该督等所请。于明春时巡。至于一切供帐顿次。丝毫不以累民。地方官承办差务。宁朴勿华。从前所降谕旨甚明。该督抚等、其善体朕心。以副朕观风问俗、加惠斯民之至意。将此通行传谕知之。　　

○谕军机大臣等、据硕色等奏称、拏获马朝柱余党李正士一犯。现经审讯。有马朝柱逃往江西鄱阳湖青溪镇、甘子正家等供。已密咨江西抚臣。一体委员协拏等语。马朝柱、系叛逆首犯。漏网多年。若谓自戕沟壑。岂有党与十余人。全无败露之理。且湖广江西。地界毗连。今既有踪迹可寻。居址名姓。指称凿凿。似非浮泛无根。或因此可以即行弋获。鄱阳湖等处、水面宽广。山林丛杂。易为藏奸之薮。该抚务宜密选弁员。迅速查拏。毋使逆匪终致远扬。若以为他省发觉之事。稍分彼此。则更非朕所望于该抚也。将此传谕知之。　　

○以镶蓝旗满洲协领诚德、为贵州安笼镇总兵。　　

○以故浩齐特扎萨克多罗郡王丹津子达什喇布坦、阿巴噶固山达尔汉贝子齐旺孙朋楚克并袭爵。　　

○以疾休翰林院五经博士颛孙诚道兄子明德、袭职。　　

○豁除直隶长垣县、十七年挑河占用民地、八顷九十四亩有奇额赋。　　

○缓徵甘肃皋兰、金县、狄道、河州、张掖、山丹、武威、肃州等、八州县。本年旱灾额赋。　　

○是日、驻跸乌兰哈达大营。　　

○丙戌。上诣皇太后行幄问安。　　

○行围。　　

○是日、驻跸阿贵图大营。　　

○丁亥。湖南巡抚陈宏谋奏、藩司杨灏、于应发买补运江谷价二十万余两。每百两扣银一两三四钱、及二两六七钱不等。通计侵扣银三四千两入已。兑验属实。请将杨灏、并库官周照、革职。暂委臬司夔舒、摘印署事。清查库项。得旨、如此察吏。何愁吏治不清。朕甚为湖南吏民庆幸而嘉悦焉。余有旨谕部。谕、这所参杨灏、周照、俱著革职。其贪黩侵扣情由。及管库家人书吏。该抚一并查拏、严审究拟具奏。藩司为通省钱谷出入之地。况买补谷价。关系仓庾。乃扣克短发。必致贻累闾阎。陈宏谋能留心体察。据实参奏。毫无瞻徇。甚属可嘉。著交部议叙。　　

○兵部议覆、浙江巡抚杨廷璋疏称、浙省西水、吴山、浙江、西兴、四驿。奉文裁汰。查有江涨务税课大使、城南务税课大使、事务尚简。且附近驿署。可以兼管。请将吴山驿、归江涨务大使兼理。浙江驿、归城南务大使兼理。二驿驿丞裁汰。至西水、西兴、二驿。均浙省孔道。事皆繁剧。仍旧留驿。应如所请。从之。　　

○铸给改设文安营、武清营、分守直隶龙泉关、都司关防。从直隶总督方观承请也。　　

○铸给移驻薄溪里乌龙集地方之光州州判关防。从河南巡抚图勒炳阿请也。　　

○以贵州按察使崔应阶、为湖南布政使。贵州贵西道冯钤、为贵州按察使。　　

○予杜尔伯特扎萨克固山贝子纳木扎勒多尔济、喀喇沁辅国公托克托瑚、祭如例。　　

○是日、驻跸张三营行宫。　　

○戊子。上诣皇太后行宫问安。　　

○谕、前因甘省地方承办军需。降旨将甘、凉、肃、三府州属、民屯及番民等、本年应徵各项钱粮米豆草束。一概蠲免。其余各府州县。虽地方有冲僻之不同。承办有多寡之或异。朕念该处小民。趋事赴公。均属勤苦。著加恩将甘省十三府州厅属各州县卫、乾隆十一年至十五年、民欠地丁钱粮草束。概予蠲免。十六年、至二十年民欠未完正借钱粮。著自丁丑年为始。分作五年带徵。其安西五卫。近接军营。皋兰一县。地居省会出力尤多。著将本年应徵各项钱粮。俱照甘凉、肃三府州之例。一体蠲免其宁夏、平凉巩昌兰州、等府属十七州县、本年应徵各项钱粮。亦著蠲免十分之三。以纾民力。再甘肃通省。尚有乾隆元年、至九年、蠲剩未完及十年、至十五年、民欠耔种口粮牛本等项银粮。非因灾出借。为定例所不应免。但该省承办军需。民力实堪轸念。著一并加恩蠲免。该督抚等、其董率属员。实心经理。务使膏泽下逮。以副朕格外恩施。优恤边民之至意。　　

○兵部议准、湖广总督硕色咨称常德水师、今归并常德营。哨船八只应裁船兵拨补各汛。千总、外委各一员。调回差遣。从之。　　

○是日、驻跸波罗河屯行宫。　　

○己丑。甘肃巡抚吴达善疏报、秦安县、勘报升科地、五十八亩有奇。　　

○以故四川瓦述曲登长官司丹正邦弟思德、袭职。　　

○予换防遭风漂没之福建台湾水师兵陈任、何珩、恤银如例。　　

○是日、驻跸中关行宫。　　

○庚寅。谕军机大臣等、杜尔伯特亲王伯什阿噶什、著授为盟长。贝子乌巴什、著授为副盟长。所有伊等属人。应编立旗分之处。著照例办理。　　

○是日、驻跸避暑山庄。至闰九月丁未。皆如之。　　

○辛卯。上御澹泊敬诚殿。受杜尔伯特亲王伯什阿噶什、贝子乌巴什、吐鲁番公莽噶里克之子白和卓等朝。赏亲王伯什阿噶什、银二千两。马五百匹。牛一百头。羊二千只。贝子乌巴什、银六百两。马二百匹。牛五十头。羊一千只。管旗章京、每员银一百两。副管旗章京、每员八十两。宰桑、每员六十两。其台吉丹巴、都噶尔、布噜特扣肯等、遣来之宰桑等、每员四十两。　　

○谕、据苏巴什里奏称。前岁添派内扎萨克、喀尔喀、乌拉齐等、已在台差委两年。妻子俱在台站。所给钱粮。请照喀喇沁之例支给等语。此等乌拉齐、与喀喇沁一体当差。著加恩照喀喇沁之例。加倍支给。其二十一台、至二十八台、兵丁二百三十六户。牲只间被抢掠。著加恩每户赏米二石。以示体恤。　　

○壬辰。孝慈高皇后忌辰。遣官祭福陵。　　

