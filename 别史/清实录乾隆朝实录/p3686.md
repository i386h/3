<!-- { "loadSidebar": true } -->
○谕曰、庆成奏、永定河南工漫口。于初二日申刻合龙。河流顺轨。势甚舒畅等语。览奏以手加额。此皆仰赖神明默佑。得以迅速合龙。欣幸之余。倍深敬惕。兹又发去大藏香二十炷。庆成现已起身前来行在。即著交乔人杰、分赍玉皇庙、河神庙。敬谨祀谢。以答灵佑。至庆成等前因永定河水势涨发。堤工险要。督率员弁。抢护平稳。已降旨将庆成、乔人杰、交部从优议叙。并将乔人杰赏给按察使衘。今复能昼夜赶办。沉船垫埽。一面开放引河。分掣大溜。得以克期合龙。深堪嘉奖。庆成、乔人杰、著再交部议叙。所奏通判何堂、调赴公所照料一切皆妥。营田效力之原任玉田县知县陈凤翔、派委挑挖引河。不辞劳瘁。甚为得力等语。何堂、著准其一体咨部议叙。陈凤翔、亦著该督给咨送部引见。以示鼓励。又据徵瑞奏、天津贺家口马家口地方。海河漫溢。堤工甚险。当经督同运使嵇承志、天津道丁溎蓥等。昼夜抢护。将堤身帮培坚实。村庄人口。均各保护安帖。田禾不致伤损、仍得丰收等语。览奏欣慰。嵇承志、丁溎蓥、于海河漫溢。冒雨督工。抢护平稳。亦尚为出力。并著交部从优议叙。现在徵瑞已赴河间景州一带。勘办赈恤事宜。该处新筑堤工。仍著该运使等加意防护。一律稳实。永臻巩固。方为妥善。　　

○谕军机大臣曰、朕检阅乾隆三十八年御制题怵哉榭诗注。永定河大工告成后。裘曰修、周元理、筹办善后事宜。曾议设浚船一百二十只。分拨各工。令河兵以时淘浚中泓。俾无停淤阻溜之患。三十八年朕临视永定河。浚船曾舣河中备阅。今已阅二十余年。此项浚船。是否照旧分设。何以近来节年经过时。并未见有此项船只。著传谕梁肯堂、即将从前议设浚船。现在是否仍于各工照数分布。以时淘浚。每年俱有岁修否。照常疏浚否。抑或阅年既久。并无岁修。旧船业已曹□少朽无存之处。即行查明据实具奏。寻奏、从前浚船。分布南北两岸旁。原议十年拆造一次。不准岁修。乾隆四十七年。督臣郑大进、奏准停止排造。每岁汛期。雇用民船挑浚。报闻。　　

○己未。谕、据永保奏回部王贝勒贝子公等。应设护卫官员额数一摺。回部、土尔扈特、杜尔伯特、和硕特等。内附未久。与内地扎萨克、习知制度者不同。即多挑护卫官一二员。亦无不可。俟二十年后。再照例办理。　　

○庚申。谕军机大臣等、前据徵瑞奏、天津于七月初二、初七、十一等日。连次大雨。河水汇聚。村庄地亩。多有被淹。又因海潮顶阻。未能消退等语。本日巡漕御史祝云栋、前来热河复命。询问该处积水曾否消涸情形。伊称于二十一日。自天津起身时。水尚未消。此后是否渐次消落。不能知悉。看来天津一带。被淹较重。积水甚多。现在将届白露。海已收水。是否渐能消涸归槽。不误播种秋麦。深为廑念。梁肯堂此时由正定一带查办赈务。若俟伊到天津。再行查奏。未免有需时日。景安现于北仓截留南粮十四万石。尚未兑竣。苏宁阿早已回至天津。该处积水消减情形。皆所目击。著伊二人。不必等候梁肯堂到彼。即行就近详查。将天津地方半月以来。所有积水。已经消退若干。未消若干。被淹地亩。是否渐已涸出。低洼处所。是否仍可布种秋麦。其高阜之区。并未被淹者。是否仍可丰收。即行据实覆奏。如梁肯堂现已到彼。亦著迅速奏闻。若尚未到彼。即著景安等先行查奏。此时梁肯堂之摺。或已在途。亦未可定。但朕廑念灾区。无时或释。总以早得一日确实情形。方能早纾一时廑注。伊等不可不仰体此意也。将此由五百里各传谕知之。寻景安等奏、天津一带积水。高处渐涸。洼地尚未畅消。霜降前若能涸出。尚可赶种秋麦。至未经被水高地。现在高粮豆谷。甚属畅茂。得旨、览奏稍慰。谅尔等不致讳言也。　　

○又谕曰、冯光熊奏浙省办铜委员、在黔患病一摺。据称该委员舒泰然、领解采买滇铜价银水脚。并带还前运借支滇库等项银两。因患病不能前进。当经派员抽验银鞘。并无短少。其外带盘费银一千两。除沿途支销外。余存银九十八两零等语。所奏殊属疎略。该委员由浙省派委赴滇采买铜觔。今甫行至贵州。距滇尚远。即使行程已半。乃所带盘费。已用去九百余两。祇存九十八两零。若使该委员不患病症。则由贵州前赴云南。现存盘费。已属不敷。况到滇采买铜觔后。尚须由滇管解回浙。长途费用。又将何所设措。若非该委员沿途花费。冀于到滇后。又向地方官攒凑帮贴。即系伊幕友家人等。乘本官患病。私行侵匿捏报。二者必居一于此。冯光熊于派员查验时。该员不过病不能行。非不能言也。自应将此等情节。向该委员详悉查询。倘该员因病身故。即应向伊幕友家人等。切实根究。勿任含混影射。方为核实。乃祇以抽验银鞘。正项无亏。而于所带盘费。何以止存此数。将来自滇领运回浙。盘费又从何出之处。并未询明具奏。朕一经披阅。即行看出。于摺内加点。该抚竟未想到。何不留心疏忽若此。著传谕冯光熊、即将指出各情节。切实严查。讯明覆奏。毋任稍有隐饰。　　

○顺天乡试。以刑部右侍郎宗室僧保住、礼部左侍郎刘权之、为监临官。左都御史窦光鼐、为正考官。兵部左侍郎玉保、太常寺卿署左副都御史方维甸、为副考官。　　

○辛酉。谕、今年雨水较多。朕廑念民依。节经降旨。询问各该处积水是否消涸。田禾有无淹浸情形。文报络绎往来。道路未免泥泞。沿途台站驰递。尚无贻误。所有热河以至直隶、山东、河南各处。沿途台站文武员弁。俱著查明。加恩交部分部议叙。其兵丁等。并著加恩赏赉。以示奖励。　　

○又谕、据景安奏、七月二十六日。北仓一带河水陡长。随率同运使嵇承志、竭力抢护。修垫土埝。捐赀妥办。幸保无虞等语。天津等处。因雨水较多。海河涨漫。长芦运使嵇承志、本无地方之责。前随徵瑞抢筑马家口一带堤工。昼夜尽心赶办。并查放灾赈。俱妥为抚恤。兹据景安奏、北仓一带水涨。亦系该运使在彼捐赀赶办。抢修堤埝。俾仓廒重地。一律得保无虞。甚为出力可嘉。嵇承志、著赏给按察使职衔。以示鼓励。　　

○又谕、据福宁奏、馆陶等县被水地方。现在查明十亩以下无力之户。每亩豫借麦本银五分。以便乘时买种耩播。俟明岁麦收后。徵还归款等语。又据吴璥奏、查勘卫辉府属之延津县地方。察看无力贫民。借给一月口粮。其安阳、临漳、内黄、阳阴四县。现经抚臣派员查勘。被淹较重之无力贫民。亦借给口粮。仍俟查明灾分。汇核给赈各等语。山东馆陶、河南延津等县。本年被水成灾。业经蠲赈兼施。加倍赏恤。现在各该处水势。虽已渐就消涸。正可赶种。而无力贫民。或买种无赀。或口食维艰。朕心深为轸念。所有山东馆陶等县借给麦本银两。及河南延津等县借给口粮。俱著加恩一体赏给。毋庸徵还归款。俾灾黎得以乘时播种。生计有资。不致一夫失所。以副朕施惠灾区、有加无已至意。　　

○谕军机大臣曰、李奉翰奏、商虞上下游各厅陆续禀报。自七月二十二、至二十五日。节次长水。连前存水共一丈四尺。兰阳南北两岸。普律漫滩。商虞堤工。被浪撞击。当经督率抢护三昼夜。各工俱保稳固等语。览奏欣慰。以手加额。此皆仰赖河神显佑。得以化险为平。兹特御书扁额。并颂发大藏香二十炷。交李奉翰赍往悬挂供奉。敬谨祀谢。以答灵贶。现在将届白露。水势日就消溶。该河督惟当加意巡防。常存凛惕。以期顺轨恬澜。堤埽各工。俱臻巩固。又据吴璥奏查办河北三府抚恤事竣一摺。览奏稍慰。豫省彰德怀庆等属。被水较重。据该藩司查明户口。散给银谷。不任吏胥稍有捏冒侵浮。被水居民。俱还旧地。冲损道路。亦经填垫修整。所办俱好。其借给贫民一月口粮。现已有旨加恩赏给。而疏消积水。尤为要务。其未涸处所。该藩司应督饬所属。设法疏导。竭力速办。俾得一律涸复。毋误播种秋麦之期。于吴璥所称应行借给麦种。及加赈蠲缓事宜。逐一查明例案。参以现在情形。分别筹议等语。固应如此办理。但参酌例案。自当用酌字。于文义为妥。今摺内缮写参字。竟似有所参劾。未免碍目。已用朱笔改正矣。又据福宁覆奏、前此疏消积水事宜。皆向罗煐虚衷商询。经该道一一告知。照伊所言督同办理。果不出朕之所料。而管干珍同日奏称卫河水势稍平。经罗煐开闸放船。续因水长。复拦板不令倒灌。现已启放通畅。首进帮船过济等语。是此次分消积水。利济回空。深得罗煐之力。深幸用人得当。至景安夹片所称北仓一带。积水未能全消。截存米石。日久恐受潮气。请令直省被水各州县应赈处所。先行分拨领运等语。所见甚是。著传谕梁肯堂、即行酌量道路远近。派员前赴北仓。领运分拨。庶存仓米石。不致日久受潮。而被水小民。见赈米先期运到。更可安心待赈。倍臻宁怗。现在河南、山东、疏消积水情形。业据该抚等各行奏报。而直隶河间、景州一带被水处所。业已消落若干。未消若干。是否俱已涸出。仍可布种秋麦。其低洼及高阜处所。秋收究有几成。何尚未据奏及。著梁肯堂速行查明具奏。以慰廑注。　　

○御书河神庙扁曰、福绥灵佑。　　

○调任四川总督大学士公福康安覆奏阿足山顶。设立大鄂博一处。分画地界。应如成德所请办理。其江卡、黎树、石板沟、阿足、乍了等汛弁。一年内地方宁谧。咨部议叙。如有抢劫等案。加等议处。推诿捏报。另行治罪。李功高所称贼匪拒捕尾追之说。全属虚饰。应革去守备发往新疆。乌尔公阿、扶同捏报。亦应革职。兵丁刘文广、购线访获印信。尚为奋勉。祇因昏夜往捕。所带人少。未敢进寨。情有可原。应照和琳原奏。赏给经制外委。以示鼓励。得旨允行。　　

○壬戌。谕曰、梁肯堂奏查办大名元城抚恤事宜一摺。内称该处漫口堤埝。均系民修。现经司道等捐给口粮。雇集人夫。堵筑断流。并查明涸出地亩。酌借耔种。赶种秋麦等语。大名元城二县。因堤岸漫口被水较重。该处民修堤埝。虽据司道等捐给口粮。雇夫堵筑。第念各村庄被水之后。小民生计维艰。若令出赀修筑堤埝。未免益形拮据。所有该二县修筑民埝工料银两。俱加恩作正开销。以纾民力。至该处涸出地亩。现在水已消落。正当乘时赶种秋麦。所有酌借耔种。亦著加恩赏给。俾小民及时播种。不致稍有失所。以副朕轸念灾黎、有加无已至意。　　

