<!-- { "loadSidebar": true } -->
○大学士舒赫德奏、据宗人府奏称、旌讷亨未入八分公。不应齐集。及礼部奏称、会典内辅国公应行齐集之处。查典礼重轻。应以品级之等差为准。八分公与未入八分公。阶级既属相悬。则丧仪齐集。自不容漫无区别。据会典及则例开载。镇国公、辅国公之丧。贝子以下、奉恩将军以上、皆会丧。并未分晰入八分公与不入八分公字样。定例原未详明。自当另为酌定章程。使无牵混。臣等细绎会典、则例、所载会丧之条。俱视身故之爵、优一等者为准。如贝子之丧、自贝勒以下齐集。镇国公、辅国公之丧。则自贝子以下齐集。此指已入八分公者而言。固自秩然不紊。则未入八分公之例。即可由此类推。臣等公同酌议。所有未入八分之镇国公、辅国公丧仪。请自入八分之镇国公、辅国公以下齐集。则体制既昭。等级自别。至镇国、辅国、奉国等将军丧仪。会典则例。虽俱载有齐集之条。但宗人府查明久未举行。徒属有名无实。应请删除。以归简要。又会典内开、镇国公、辅国公身故。官给茔费立碑银两。亦未分晰入八分公、与不入八分公字样。请一并酌议。嗣后官给茔费银。入八分公五百两。不入八分公三百两。立碑银。入八分公四百五十两。不入八分公二百五十两。如本身无功绩可纪。未经赐谥立碑。则照例祇给茔费银两。查会典。官给茔费项下。镇国将军五百两。辅国将军四百两。立碑项下。镇国将军三百五十两。辅国将军三百两。今宗人府查镇国将军以下、茔费一项。亦久不支给。自不便徒存虚名。应请一例删除。以昭画一。从之。　　

○庚戌。上御乾清门听政。　　

○吏部议覆广西巡抚熊学鹏奏称、泗城府知府员缺。请以候补知府董世明补授。查泗城府知府嵇璇。现在尚未开缺。应毋庸议。得旨、董世明、请补泗城府知府之处。该部因嵇璇解任质审。尚未开缺。遂尔议驳。殊属拘泥成例。计嵇璇等审案。此时该省自已办结。所有泗城府员缺。即著董世明补授。以后有似此不合例者。著该部声明请旨。　　

○以翰林院侍读学士曹文埴为詹事、兼翰林院侍读学士。　　

○辛亥。上诣皇太后宫问安。　　

○幸瀛台。　　

○办理粮饷浙江布政使郝硕奏、西路大兵。已将科布曲山梁、全行攻获。两处官兵。接通会合。现拟分道进取噶喇依。将军阿桂、拟欲移营科布曲山下、甲尔日磉桥之间。粮道改由谷噶一路运供。应裁各站积米军火等项。除色木多、萨尔赤、雪山根等站。所存积米不多。现已赶运完竣。移往谷噶一路安设。其达尔扎克、至密拉噶拉木等站。共存米二万余石。逐日发运。旬日之内。亦可完竣。此项积米。运至勒乌围。合之该站所存米。统计三万余石。其谷噶一路。业已开运。军米自必源源而至。足资接济。得旨嘉奖。　　

○琉球国中山王尚穆奏、谨遣陪臣向崇猷、蔡懿等、进贡方物。得旨、览王奏进贡方物。具见悃忱。知道了。该部知道。　　

○以兵部侍郎景福、充经筵讲官。　　

○予金川阵亡肃州镇总兵曹顺、祭葬如例。入祀昭忠祠。　　

○旌表守正捐躯之山东平阴县民侯廷林妻冯氏。　　

○壬子。谕军机大臣等、据李侍尧等奏、据海口营参将王中立禀报、拏获在洋劫夺各盗犯。巡检刘毓琇、起获盗首洪阿汉、并究出李阿集等、私越外番。得受伪职等因一摺。所办甚好。安南黎阮二姓。彼此相仇。及阮翁衮之乘机觊觎。原可置之不问。至李阿集等、以内地民人。胆敢私越外番。乘其内讧。听受伪职。实属不法之尤。自应迅速审明。从重究拟。其抢夺金银等物。及各犯现有赀财寄顿之处。俱著一并查明。抄没入官。至兵丁郭英里、听受贿嘱。包送番妇。亦属藐法。并著严讯重究。沿海地方。遇有奸民在洋滋事。文武各员。即留心访察。立时禀报。严拏究办。宵小自当闻风歛戢。海疆可期宁谧。粤省查办此案。可见其平日巡防严密。所有查拏盗犯之参将王中立、知县汪垕、巡检刘毓琇、及防护奸民之副将吴本汉、审拏奸民之知县许宪、任果、俱属实心能事。并著该督等出具考语。送部引见。将此由四百里传谕知之。　　

○大学士于敏中等奏、请设四库全书荟要处总校官二员。将国子监监丞侍朝、候选内阁中书张能照充补、可否给与庶吉士衔。以示鼓励。从之。　　

○癸丑。缓徵浙江长兴县、本年旱灾田地额赋。　　

○甲寅。上诣皇太后宫问安。　　

○谕曰、简亲王丰讷亨、前在军营。甚为奋勉。承袭王爵以来。诸事敬谨。宣力勤劳。兹闻薨逝。殊深悯恻。加恩著派绵德、带领散秩大臣侍卫等。往奠茶酒。　　

○又谕、据阿桂奏、署陕西兴汉镇总兵保宁、署贵州威宁镇总兵特成额、于乾隆三十八年、奉命前赴军营。嗣经奏署总兵。节次打仗。无不勇往向前。于绿营事务。亦俱练习。但均系乾清门侍卫。是以两年来。未请实授。今成功伊迩。凯旋时、应否令其进京供职。或令赴任等语。保宁、著实授陕西兴汉镇总兵。特成额、著实授贵州威宁镇总兵。于大功告成后。俱各赴任。以后来京陛见。仍准在乾清门行走。　　

○又谕、据周元理奏、审拟汛兵刘瑞等、窝贼夥窃行强一案。已批三法司核拟速奏矣。设汛驻兵。原以防缉贼匪。今刘瑞等、胆敢窝贼。夥窃行强。情罪实为可恶。亦属从来未见之事。皆由该管营员。平日漫无约束。而该督及提镇等、不能实力整饬所致。今周元理、仅请将本汛专管协防之千总、外委、革职拏问。而兼辖之都司、副将、止于革职。及严加议处。仍视为寻常案件。殊未允协。若不重示惩创。以昭炯鉴。则凡系管兵之大小员弁。皆置管教兵丁于不问。营伍尚可问乎。所有此案、兼辖之都司那当阿、统辖之副将雅尔哈、俱著革职拏问。其前任天津镇总兵永昌、提督段秀林、及该督周元理、均著交部严加议处。　　

○又谕、江西按察使员缺。著白瀛补授。白瀛现在军营办事。未能即赴新任。所有江西按察使印务。著海成于通省道员内。拣选一员。奏明暂署。　　

○定西将军尚书阿桂、定边右副将军尚书公丰昇额、参赞大臣都统海兰察、副都统额森特奏、科布曲山腿之克尔古、什拉斯一带。系自勒乌围前抵噶喇依正路。其格隆古一处。在科布曲以下。勒隈勒木通、克尔古、什拉斯以上。官兵现攻获格隆古、克尔古、什拉斯各碉卡。勒隈勒木通贼人。尚复死守。现在移炮往轰。以便相机抢占。谕军机大臣等、连日盼望阿桂等一路捷音甚切。今虽未能即得贼人要害山梁。而旁近寨落。屡有克获。亦足翦贼番羽翼而褫其魄。若能占得科布曲、及索隆古、两处山梁。便可从上下压。直剿噶喇依。其势更易。其中惟舍齐喇嘛寺、贼人或尚于彼聚守。然乘势冞入。军气奋扬。彼疲殆之贼。自难支御。则扫穴擒渠。谅应克期蒇事。阿桂等、惟当善体朕意。速集大勋。　　

○兵部议准、两广总督李侍尧疏称、番禺县燕塘墟地方。相距村庄、自数里至一二十里不等。四路通衢。奸匪易于混迹。诚为冲涂要区。请于墟东飞鼠山上、添建汛房。以资巡察。所需兵丁。于广州协右营等处目兵内。抽派十一名。拨赴驻劄。将大枫冈汛村庄五十八处。拨出三十九乡。归入该汛经管。均应如所请。从之。　　

○乙卯。谕曰、志信年老。著留京。仍在阿哥书房行走。遇有侍郎、及内阁学士缺出。军机大臣具奏请旨。　　

○以正蓝旗满洲副都统德保、为正黄旗汉军都统。　　

○丙辰。谕曰、丰讷亨所遗镶黄旗领侍卫内大臣员缺。著阿桂补授。阿桂功成凯旋以前。著諴郡王弘畅署理。其弘畅所署镶白旗护军统领事务。另行派员署理。　　

○以御前侍卫和珅、为正蓝旗满洲副都统。辅国将军景熠、为镶白旗护军统领。　　

○补盛京礼部侍郎志信为通政使。　　

○调广西巡抚熊学鹏、为广东巡抚。以湖北布政使吴虎炳、为广西巡抚。　　

○丁巳。以通政使全魁、为盛京礼部侍郎。　　

○以故辅国将军德尔登额子莽古赉袭职。　　

○予故安徽布政使李学裕、入祀乡贤祠。　　

○戊午。月食。　　

○谕、前据李侍尧参奏、秦廷基袒护嵇璇、向其游说求情一事。该督既能洞烛其奸。又秉公据实劾奏。实属持正可嘉。已降旨交部议叙。并将此案、交熊学鹏严审具奏。今据熊学鹏、奏到审明情节。则秦廷基之袒庇嵇璇、实因畏惧尚书嵇璜。已自认不讳。殊出情理之外。业将审拟一摺。交三法司核拟具奏矣。至嵇璜不过一尚书。且非朕深为倚任之人。何至即令外间畏惮。若朝中尚书声势。即可倾动至此。则日在朕前之大学士舒赫德、于敏中、又当何如。此必嵇璜向来好与外官交结。以致依草附木之辈。辄为瞻顾伊弟。以示迎合用情。虽此案审无嵇璜嘱托情弊。原可无庸深究。设有其事。必将嵇璜重治其罪。断不稍为曲贷。然身为尚书。竟令外省揣承意指。必其平日有以致之。可不知所愧惧乎。在廷大臣。受朕恩眷。理宜小心谨饬。以副任用即如于敏中、程景伊、王际华、俱朕所亲信者。伊等亦能谨凛自持。看来汉尚书中。惟嵇璜、不免与外吏稍通声气。前此裘曰修、亦间或有之。然任事不久。未至为众所属目。是以不蹈过愆。而嵇璜现有此案。则显然昭著矣。若就嵇璜办事而论。较之王际华、实有过之无不及。而小心谨慎之处。则远不如。朕所以于嵇璜、不肯委以重任。且时加训饬提撕。俾知儆觉。诸臣各抚心自问。朕所评论。果皆切当否乎。朕临御四十年。一切人情物理。何事能逃朕洞鉴。若内而大学士尚书。外而督抚。不过二三十人之居心行事、尚不能察见底里。其何以知人任使。抚驭海宇乎。幸当纲纪肃清之时。内外诸臣。尚不敢稍有纵越。即有未能精白之处。亦不敢于朕前尝试。此即诸臣之福。嵇璜、嗣后惟当改悔思愆。深自敛抑。无□朕教戒成全之意。至嵇璇、失察边民出口。此乃恒有之事。不过公罪处分。部议时、本可原情留任。今有此一节。转不能复邀宽宥。是秦廷基之逢迎瞻徇。康坦岳之换犯教供。不但身获重戾。其于嵇璇、亦所谓爱之适以害之耳。外省此等恶习。实所常有。可不各思痛加湔涤乎。此于吏治人心。大有关系。用再明白宣示。通谕中外知之。　　

○以四川按察使李世杰、为湖北布政使。四川驿传道杜玉林、为四川按察使。　　

○署云贵总督图思德疏报、云南昆海沿边、乾隆三十九年、开垦马厂草地一千九百亩有奇。　　

○是日、丙申年立春。顺天府进土牛春山宝座。　　

