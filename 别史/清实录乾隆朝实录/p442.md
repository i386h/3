<!-- { "loadSidebar": true } -->
○辛酉。谕军机大臣等。二氏之教。由来已久。其遵守戒律。闭户焚修者。固于民无害。即寻常僧道。或因无力营生。藉此以免饥寒。亦难尽行沙汰。但游手之徒。借名出家。耗民财而妨民俗。自不可听其引而日盛。不为清厘。是以从前屡降谕旨。令该部颁发度牒。本身但准招受生徒一人。原欲其易于核查。俾将来可以渐减。后因该部所给度牒甚多。而缴到者尚少。是以复令直省于岁底将核减实数。具摺奏闻。两年以来。据奏僧道数目。皆有核减矣。而缁黄之流。并未见其减少。此何以故。究之各省督抚。曾将此事办理耶。抑名办而实则否耶。如但虚应故事。则因循一二年。与因循至数十百年何以异。甚非朕禁止游惰。劝民自食其力之本意。可传谕各省督抚。务必实心经画。善为奉行。固不可强迫以滋扰。亦不得掩饰以务名。当使渐自裁减。数与册符。毋循故辙。以致毫无成效。若办理有费周章。或致游手游食者。反不得藉以养赡。毋宁仍旧。不必亟亟以减册上之虚名为奉职也。又各省启建寺院庙宇甚多。久之榱椽倾颓。不蔽风雨。何如使灵宇宝相。永保其旧。以昭诚敬。朕从前降旨。惟许将旧有者重为修葺。其欲特创寺观神祠者。必呈明督抚具题奉旨。方准营建。乃近见京师近地寺庙。旧者倾圯如故。而新建者仍复有之。畿内如此。他省亦必皆然。可见朕之前旨。各督抚等亦未实力奉行。著一并传谕知之。　　

○户部议覆、云南巡抚张允随疏称、历年办运京铜。核余剩银一百六万一千五十九两零。除抵乾隆八年工本银八十四五万两外。余银无几。不敷甲子年办解之用。请照例拨给等语。该省办铜工本。每年祇需银八十四万两。应照实用之数补拨。未便仍旧。拨银一百万两。其甲子年工本。即照此例行。从之。　　

○又议准张允随疏称、宁洱县驻兵一千三百五十名。连闰岁需米五千二百六十五石。思茅县驻兵六百名。连闰岁需米二千三百四十石。核该二处仓储。按照支放二年定额不敷米二千七百八十二石有奇。请动项采买运供。从之。　　

○补行云南省乾隆七年分军政、酷而有款官一员。年老官一员。分别处分如例。　　

○癸亥。祭先农之神。遣和亲王弘昼、行礼。　　

○补行福建省乾隆七年分军政、年老官二员。处分如例。　　

○长芦盐政三保疏报、丰财场乾隆七年分、开垦滩地八十亩有奇。　　

○甲子。户部议准、闽浙总督那苏图疏称、闽省盐课。有徵收长价水单名目。前奉旨禁革。其杂费于项内酌留不得多索。永著为例。今查长价等项。原为各场馆、并在省杂费之用。应请照旧存留。惟历年册报徵收银内。除支给外。均有余剩银一二万两不等归入赢余奏报。今请遵旨将福清、莆田、浔美、＜?氵丙＞洲、惠安、浯洲、漳浦、诏安、各场。并福清、海坛、莆田县、石码馆、各长价。及莆田、晋江、渔贩额银。均分别减徵。从之。　　

○刑部题、已革山西布政使萨哈谅。先以婪收加平革职。其不枉法赃银。于限内全完。应照例减等发落。得旨。依议。萨哈谅、著发往军台效力。　　

○工部遵旨议奏、调任河东河道总督白钟山疏称、封邱汛荆隆埽工。因全河水势趋注。直射中銮城西湾。大溜搜刷甚急。上游既险。迤下各工埽坝。俱有掀揭之虞。应于中銮城对岸。自李五寨至蒋家庄。挑引河一千六百九十丈。相机开放。以顺河流。从之。　　

○予故多罗贝勒海山、致祭建碑如例。　　

○以故广西太平府属佶伦土知州冯朝宪之子冯时昌、袭职。　　

○乙丑。清明节。遣官祭永陵、福陵、昭陵、昭西陵孝陵、孝东陵、景陵、泰陵。　　

○户部议覆、前任两江总督宗室德沛疏陈、拨江西省仓谷四十万石。碾米二十万石。运送扬州济赈事宜。一、派员押运。应如所议、委总运二员。协运五员。一、由江西省城运送扬州水程。共一十五站。每石每站请给运费五厘零。查拨运脚费。先经咨令各督抚。按地方情形。分晰酌定。报部查核。嗣据江抚陈宏谋、开报浮多。复令确核。应俟该抚酌定之日。画一造报。一、江船水手。须豫为雇募。其开运之前。应如所议。按名日给食米一升。照时价折给。一、运员随从仆役。由开运以至交卸。应如所议。每名日给工食银六分。回时给搭船费一两五钱。一、砻夫工食。请每米一石。给银二分。各府州县短运汇总处所脚费。请不拘何项。先为垫用。俱应如所议。至短运脚费。每石每百里给银一分。与挑米上船。每石每里给银三厘。各属水次远近。加减扣算。俱应令江抚陈宏谋、分晰酌定。造报核销。一、各府州县短运汇总处所。遇滩浅盘剥。请照湖南运闽谷例。每石每百里。给银一分。若湖中阻浅。惟平坦淤沙。且多渔舟带剥。每石每站。给银三厘。应俟议准该省报部脚费之案。查造核销。一、船只应纳关料。如民间装运货物。每于水脚内。包算另封。客为收掌。临关给船户上纳。今运米系论石给银。并无水脚在内。固不能责船户自为上纳。仍应于司库内为之豫备。在关在司。同属公帑。应请免徵。如不可免。其各船梁头丈尺。应纳若干。及抽单整料之分。均难豫为估带。赈务紧急。并不便在关守候。请令各关于船到之日。即丈量放行。随再关咨藩司。候部议办理。查乾隆七年十一月内。据江西布政使彭家屏奏运扬米船情形。臣部覆令江抚、会同管关监督。详查覆奏。此次酌办关料之处。应俟彼案奏到再议。从之。　　

○又议覆、淮关监督伊拉齐疏称、酒麴绢粉等税。应照前监督唐英所奏免徵。自乾隆元年至七年未徵额银。并请豁免等语。查酒麴等税。系例内应徵。未便议裁。其唐英历年私免额银。应著落赔补。得旨。依议。其从前私自免徵银两。著从宽免其赔补。　　

○兵部议准、闽浙总督那苏图奏称、诏安营之红花岭。地方辽阔。奸宄潜藏。额设把总汛兵。难于策应。请添设守备一员。并于白菜村、添设把总一员。合溪、渒头坪、路村、三处。各设、一塘。俱归红花岭守备辖。共添设兵一百一十名。从之。　　

○丙寅。裁武员亲丁名册。谕。国家体恤臣工。文武俱属一体。文员则额给养廉。武职则给亲丁名粮。以资养赡。自康熙四十二年。部议由提镇以及千总。核定数目之后。复于雍正六年内特奉皇考上谕。令武员去任之时。将名粮停扣募补。即留与接任之员。所以体恤之者。更为周至。是以武员亲丁。虽年年造册。究系虚名开载。实无其人。名实不副。众所共知。朕思既为武员养廉。即应改为养廉名粮若干。将亲丁姓名裁去。无庸虚造册籍。其各省武员亲丁名粮。向来如何分别多寡。今如何定例之处。著该部查议具奏。　　

○工部议准、江苏巡抚陈大受疏称、丹徒、丹阳、运河。为漕艘商船往来要道。自乾隆三年。择段挑挖。嗣后每岁捞浅。久未通长大挑。今请酌定六年为限。长挑一次。责成镇江府水利通判。及丹徒、丹阳、二县县丞。临时相度办理。道府不时稽查。从之。　　

○正黄旗汉军都统伊里布、镶蓝旗汉军都统佛表、俱以年老休致。调镶黄旗汉军都统纳穆图、为正黄旗汉军都统。以正红旗满洲副都统弘暟、为镶蓝旗汉军都统。以兵部侍郎纪山、为镶黄旗汉军都统。仍兼兵部侍郎。　　

○盛京兵部侍郎阿山、以老病乞休。命以原品致仕。　　

○予山西按察使张一□尢咎、以原品致仕。命原任直隶按察使多纶、署山西按察使。　　

○丁卯。吏部议准、调任山西巡抚喀尔吉善疏称、绛州属之垣曲县。旧设巡检一员。驻横岭背。官为垣曲所辖。地系绛县所属。稽查弹压。徒有其名。请将该巡检照所管地方。分隶垣、绛二县辖。事属垣曲者解垣。事属绛县者解绛。如疎防失事。均于该巡检责成。从之。　　

○调正红旗蒙古副都统苏呼济、为正黄旗满洲副都统。以镶蓝旗满洲印务参领卓巴、为正红旗蒙古副都统。　　

○戊辰。上御勤政殿听政。　　

○谕军机大臣等、闻得前年准噶尔遣使赴藏熬茶时。将军乌赫图照料。所办所言。俱未甚当。不合机宜。来使殊有讥诮之意。玉保、奉使二次。深悉准噶尔情形。此次护送来使。应遵奉将军乌赫图之处。仍著照常遵奉外。其余诸事。玉保务须悉心妥协办理。毋以乌赫图为将军。而存观望之意也。著详悉札寄玉保知之。　　

○又谕。所以命大臣驻藏办事者。原为照看达赖喇嘛。镇抚土伯特人众。遇有应行办理。及王颇罗鼐请示事件。自应按理裁处。副都统索拜。人虽勤慎。办事姑息。恐无决断。微露不能主持事务之形。以致颇罗鼐轻视。转非遣往驻藏办事之本意。甚有关系。且从前纪山等办理章程具在。著札寄索拜。于一切事务。照从前办理情形。酌量妥协。即行办理。勿得犹豫观望。　　

○兵部议准、前任湖广总督孙嘉淦疏称、湖南长安营厅。应设新兵一千名。除厅标兵一百。长安右营兵二百。业经题报募拨。其长安老寨。尚需兵七百名。请酌抽镇筸镇原裁兵三百四十名。按马一战二守七之例派拨。改提标马战兵为守兵。改永绥协马兵为步战。其余饷扣拨新营。足募马步守兵三百。并于永州镇抽拨六十名。以足七百之数。至长安兵米。岁需三千六百石。请动道库米折银。令靖州采运供支。城步、武冈、绥宁、会同、四州县屯秋粮。请徵收折色以便兵民。苗疆入官田亩。招人租佃。其拨兵眷口搬移养赡之需。及沉江渡应募铺司工食。均如例支给。从之。　　

○起北路军营效力总兵衔李如柏、为江西南昌镇总兵。　　

○予故袭封衍圣公孔广棨、祭葬如例。　　

○豁除广西平南县垦不成熟田、二百三十四顷八十亩有奇。　　

○己巳。上诣畅春园、问皇太后安。　　

○户部议准、贵州总督兼管巡抚张广泗疏称、古州挽送寨蒿营米。向须水陆盘运。自寨蒿陆运朗洞米石。亦险远难行。今勘古州至寨蒿。有盘挨、干列二滩。开修舟运。较为便利。自寨蒿至朗洞。有开出高表一带捷径。亦近至三十余里。嗣后二处运脚。俱可酌减给发。从之。　　

○兵部议覆、署川陕总督马尔泰疏称、陕省各督镇采买营马。向无报部候示之例。请嗣后如于本省近边购买。各提镇等给票差往。即报督提备案。应如所请。至远涉口外购马。不拘何处。祇令先期报明督提。即查给照票等语。恐地无一定。仍有私往驻兵蒙古地方者。应令该督先行报部备案。仍于年终汇报。以凭查核。如违例私往。加以重惩。从之。　　

