<!-- { "loadSidebar": true } -->
○又谕、前因豫省去岁秋收歉薄。本年夏麦又复缺收。闾阎未免拮据。业将江西省后帮之米。截留十万石。于临清水次。令郑大进、委员接运回豫。以资储备。今据姚立德等奏称、仪封、考城、汛内河堤漫口。其被水灾民。现需抚恤。应用米粮必多。著再将江西尾帮漕米。截留十万石。与豫省备用。著鄂宝、即速查酌。应截河帮之米。飞檄押运各员。遵照妥办。并著郑大进、即行酌量。于就近灾所之运河水次。派委妥员接运。一面飞咨鄂宝查照。一面具奏。该部即遵谕行　　

○谕军机大臣等、据姚立德等奏、闰六月内。黄河及沁洛诸河。同时涨发。二十七八两日。连宵大雨。风势狂烈。仪封汛内漫水六处。考城汛内漫水三处。每处约宽三十余丈、至六七十丈不等。内惟仪封十六堡一处。逼近大河。掣溜湍急。已刷宽七十余丈。尚未塌定。是该处竟系开口夺溜。甚关紧要。已谕令姚立德等、即速董饬所属员弁。上紧堵筑。以期速竣。但恐姚立德、于堵筑事宜。不及高晋之明练。而豫省文武工员内。亦无谙习下埽抢筑之人。未能施工妥速。高晋想已赴清江防汛。如该处现有险要工程。必须该督在彼。会同萨载商办。则江南河工。尤关紧要。自难分身他往。但黄河上流。现已开口。则江南之黄河。水势必平。堤工可期稳固。其防护事宜。萨载一人、尽可筹办。毋庸高晋董助。即著高晋、于奉到此旨后。带领熟谙下埽之副将等官数员。星驰赴豫。帮同姚立德等、将漫口迅速堵筑。以慰轸念。著传谕高晋、自行筹度。如能前往豫省。即一面起程。一面具奏。若实在不能分身。亦不必勉强从事。亦即据实奏闻。又据姚立德等奏、漫水由贾鲁河故道。自豫省考城、睢州、宁陵、永城、入安省之亳州达淮等语。淮河必归洪泽湖。今黄河漫水。既已入淮。则下游之清水。自应加长。高家堰一带。亦应留心。再清口坝今年未拆。此时亦应留心也。著萨载、将清水有无增长情形。即行查明具奏。仍著高晋、迅速由驿覆奏。并谕姚立德等知之。　　

○又谕曰、姚立德等奏、河水异涨、堤工漫水情形一摺。朕初阅该督等奏摺事由内。系堤工平漫。以为不过寻常漫口。尚欲将该督抚应得处分。加恩宽免。及阅至大河掣溜之语。是该处河堤。竟系开口夺溜。不止平漫。该督等摺前所摘事由。殊属含糊粉饰。是以降旨、将姚立德、郑大进、交部严加议处。该督等当益加实力奋勉。悉心调度。速行董饬所属员弁。上紧堵筑。毋稍延缓。至所需秸草檾橛。该工既向无存贮。该督抚应即会同飞调、赶运应用。并据称、考城县、适当漫口之下。一时未能堵御。居民俱迁移大堤栖止。已委员确查抚恤。不使失所等语。此尤最要之事。该抚务须率属妥速查办。抚恤得宜。俾灾黎均沾实惠。至豫省库贮银款有限。现在需用较多。已降旨拨两淮盐课银五十万两。迅速解送豫省备用。又前已降旨、截拨江西漕粮十万石。与豫省领运。以裕民食。今该省复有被水灾民。急需赈恤。恐所截之米。尚属不敷。现复谕令再截江西漕粮十万石。以备赈借之用。并著郑大进、酌议于灾所相近之运河水次。接运应用。一面飞咨总漕照办。一面奏闻。仍著将堵筑情形若何。迅速覆奏　　

○福建布政使钱琦年老。命来京以京堂用。调山西布政使黄检、为福建布政使　　

○甲午。谕、各省年满送京引见协领、及城守尉、总管等。经朕记名。遇有副都统缺出。即令伊等补授。但一时未能用尽。恐致年力就衰。不能办事。著传谕各省将军、都统、询问伊等、如愿引见。即令前来。倘实系年力衰迈。不愿来京。并不胜协领之任。该将军等、即据实具奏。令以原品休致　　

○以甘肃按察使谭尚忠、为山西布政使　　

○乙未。谕、河南仪封、考城一带。黄河漫堤掣溜。亟应督率堵筑。该处被水灾民。并宜迅速加意赈恤。俾各得所。著派尚书袁守侗、即行驰驿前往。会同总河、巡抚、上紧查办。其随带司员。并著一体驰驿　　

○谕军机大臣等、京城初六、初七、两夜。雨势绵密。现尚未止。恐不免有过多之患。今岁大田禾稼。似可期望有秋。此次雨水稍多。低洼地亩。不致妨碍否。至永定河水势。虽已据该督、以时过处暑。奏报安澜。但连日之雨较大。永定河水。恐不免增长。是否顺轨安流。堤工足资巩护。朕心深为廑念。周元理、不可因已过防汛之期。稍存大意。致有疎虞。著传谕该督、即速查明。据实迅速覆奏。寻奏、保定省城。初七八两日。得雨旋霁。惟天津、静海、武清、三属洼地。间有积水。现设法疏消。于秋成大局无碍。永定河于初四日。长水一尺八九寸。亦即消退。堤工稳固。得旨、览奏欣慰　　

○又谕曰、萨载奏、各工水势长落情形一摺。据称、闰六月二十八日。黄河水势。加长至一丈四尺九寸。黄山坝、潘家屯、周家庄等处。俱有平漫之水。现在抢护。自二十九日至初三日。黄水共消四尺九寸。各漫工俱已化险为平等语。览奏以手加额。昨据姚立德等奏、仪封十六堡。漫口七十余丈。掣动大溜。是豫省漫口。黄河盛涨已洩。江南河工。自可冀平稳。但仪封漫口。甚关紧要。昨已谕令高晋、自行酌量。如可分身前往。即速带领谙习桩埽之将备等、驰往督助。今高晋谅已至清江防汛。务即自行审度。如江南现无险要之工。萨载在彼。足资防护。高晋可迅速带领将备等、即驰驿兼程。前赴豫省。上紧堵筑。期早合龙。以慰注念。至仪封漫口之水。据姚立德等奏、由贾鲁河至亳州达淮。其水必归洪泽湖。恐清水骤然加长。昨已谕令高堰一带。亦应留心。再清口坝今年未拆。亦应留心。该督等接奉前旨。自必悉心办理。但今岁清水甚弱。五坝并未过水。恐上游之水骤至。湖水陡增。高堰应行减放之水。一时未能宣洩。甚或水志已逾。而清口不及展拆。所关甚钜。著萨载、加意妥为筹备。宣节得宜。勿致临时措手不及。稍有贻误。著由六百里加紧传谕知之　　

○又谕曰、郑大进奏、仪封、考城、二县被水情形一摺。仪封十六堡。漫口至七十丈。且已掣动大溜。其势较甚。朕心甚为轸念。不可不上紧堵筑。至被水之州县。考城最重。其漫口之仪封、及黄水经过之宁陵、睢州、永城等处。村落田庐。恐亦不免淹损。该抚所奏、飞委荣柱、赍银驰赴各县。速为抚恤。并委员雇备舟筏。随带炒米炒面。分路济渡穷民。及搭盖蓬厂、以供栖止等语。所办尚好。其余凡属被灾之地。均宜切实查勘抚恤。毋使一夫失所。昨又截留江西漕米十万石。令豫省接运备用。以资灾民口食。但恐各处被灾人户。并应赈恤。需米较多。现已派尚书袁守侗、驰驿前往。会同查办。并面谕袁守侗、如约计两次所截米二十万石。尚不敷用。即再截留米十万石。一面飞札鄂宝、迅速派拨。一面奏闻。其仪封之十六堡。漫口夺溜。尤宜上紧堵筑。昨已传谕高晋、令其自行酌量。带领谙习桩埽之将备。迅赴豫省。督同调度堵筑。高晋能否前往。尚难遽定。姚立德等、务须即速上紧赶办。毋稍懈缓。其所需秸束檾料等项。郑大进、尤须星速调运。以济急工。今又派袁守侗驰驿赴工。会同该督、抚、迅速筹办。务使克期合龙。以慰悬注。将此传谕知之。仍将堵筑漫口情形若何。迅速由驿覆奏　　

○又谕、据郑大进奏、藩库章程一摺。已批该部知道。但郑大进此奏。殊属未协。前因孙士毅条奏。藩司寄库银两。分别款项。呈送督抚存核一事。朕以各省藩库情形。自亦大概相似。因谕令各省督、抚转饬各该藩司、查照核办。节据各省藩司、自行专摺覆奏者甚多。今郑大进、将荣柱详报库贮月册。及应拨领各款。覆加检核。代为奏闻。而不令荣柱自行奏覆。实属过当。前因该抚面奏荣柱、时露高兴。朕恐其自恃有才。目无巡抚。或于公事不免搀越。是以传旨训饬。俾其自知谨饬。并非令该抚概行抑置。不许藩司自达奏章也。藩臬两司。均有奏章之责。藩司总理钱谷。臬司专管刑名。其本职之事。原可直陈。朕亦得观其识见何如也。如藩库款项。乃藩司职掌。巡抚覆核。则与题本何异。郑大进岂可因朕曾经饬谕荣柱、遂抑之过甚乎。即荣柱遵朕饬谕。亦止须遇事收敛。不侵巡抚之分。今乃于职所应奏事件。亦详报巡抚转达。竟不免畏惧巡抚。更误会朕教戒本意矣。两司帮助督抚。办理地方公事。平日各当尽其分所应为。不稍侵与。亦不宜缄默不言。惟督抚之命是从也。设或督抚有赃私不法之事。两司原可据实密陈。若皆畏惧督抚。不敢一言。岂大吏劣迹。必待科道纠劾。及朕亲为访闻。则又何必有两司奏事之例。而两司瞻徇缄默之咎。又岂能轻逭乎。此风各省皆然。而直隶、湖广、广东、福建、为尤甚。今郑大进又欲效为之于河南也。若两司觊觎督抚之缺。妄思媒孽其短。原难逃朕之洞鉴。其取戾自不小。而今之两司内。则实无其人。朕整饬庶僚。一秉大公至正。不使稍有过不及之弊。督抚等各当善体朕意。为两司者。亦当各尽职守。将此传谕郑大进、并遇便谕令各督抚知之　　

○又谕曰、郑大进奏报、陕省铜铅过境被水情形一摺。所奏殊未明晰。荆紫关下、及史家店等处。既捞获沉溺铜船四只。且获铜六十擡。何以并无船户水手。是否溺毙。理应叙明。至白亭地方。查获铜八十一擡。尖角地方。查获铜八十七擡。据称、亦无船户水手。并不言有无沉溺之船。更不可晓。该抚既据淅川县禀报。即应确查因何并无船户水手、及有铜无船之故。明白声叙入奏。并应挨查此数项沉溺之铜。系何员领运。于何处被水冲溺。运员何往。其船户水手有无下落。移咨陕省查明办理。乃仅将捞获之铜。付便员崔象豫管解。余皆置之不问。郑大进何不晓事若此。著传谕郑大进、即速详悉查明。据实覆奏。毋再含糊塞责。寻奏、查据淅川县报称、史家店、白亭等地方。捞获铜觔。均系商南县冲下头二帮内船铜。并无船户水手。适运员崔象豫、亲押四帮铜船到淅川。随将捞获铜觔。交收解陕。报闻　　

○又谕曰、国泰奏、续获盐枭案内夥犯耀复义、即姚复义、拟发伊犁给厄鲁特为奴一摺。已批交该部议奏矣。姚复义系盐案夥犯。固应拏获治罪。而首犯孙大汉、至今已半载有余。何以尚未弋获。自系所属文武、不能实心缉捕所致。且据姚复义供、因事隔日久。回家看视。则孙大汉此时、或潜回避匿。亦未可定。著传谕国泰、务宜严饬所属。实力严密访缉。务使要犯迅速就获。早正刑诛。毋得怠玩从事。致令久稽显戮　　

○丙申。上御勤政殿听政　　

