<!-- { "loadSidebar": true } -->
○谕军机大臣等。据兆惠等奏称、鄂实等领兵、追剿逃往玛纳斯河源之扎哈沁哈勒拜等。官兵奋勇杀贼一百四十余人。获马驼军器甚多。厄鲁特侍卫达尔汉等九人阵亡。侍卫老格等二十六人得伤等语。此次官兵剿贼。甚属奋勉。厄鲁特侍卫达尔汉、乃达什达瓦属人。从前因进剿纳木奇、库图齐讷尔鄂拓克。较众尤为出力。是以授为二等侍卫。赏给巴图鲁名号。今奋勇捐躯。深为悯恻。著加恩赏给云骑尉。令伊子承袭。仍将伊户口、移于察哈尔。照例安插。并将此旨、传示达什达瓦属人。及军前厄鲁特等侍卫官员。其余阵亡得伤官兵。俱交部照例议恤议叙。至此次进剿。正值隆冬大雪之时。马力自当疲乏。尚能剿贼奏功。使去年进兵若此。何患无成。彼时鄂实、系参赞大臣。有事但诿之将军。不加策励。今自知负罪。不敢如去年之互相推诿。是以直前剿贼。朕深悉其隐。著传谕兆惠等、进兵之时。当似此各知奋勉。不可稍存意见。并将鄂实畏罪图功之处。晓示众人。鄂实著加恩授为三等侍卫。瑚尔起、端济布、与效力官兵。亦著交部议叙。以示鼓励。　　

○又谕曰、兆惠等奏、招降噶勒藏多尔济之哈尔察海等七十余口。拣选七人。作为向导。余交巴图鲁侍卫齐努浑、解送巴里坤候旨等语。哈尔察海等、见我九人前往招降。即率二十余户归顺。非兵威迫胁可比。从前因厄鲁特等、反覆无常。故送往肃州正法。今助恶逆党。俱多歼灭。此辈原无关紧要。当酌量安插。稍给产业。同绿旗兵支领钱粮。以供调遣。使众厄鲁特闻知。猜惧之心稍释其藏匿余贼。自必来投。庶疆圉可以永靖。著传谕巴里坤大臣等、现在哈尔察海等即遵照酌量安插。嗣后有似此者。一体具奏。俟事竣之后。量其情节分别办理。并传谕兆惠知之。　　

○又谕、昨俄罗斯报称、逆贼阿睦尔撒纳、入伊边境。出痘身死。将尸送验等语。看其情节。尚非虚假。盖前此逆贼尚存。俄罗斯未必不思留用。是以迟久未见擒送。今伊已死。留尸无益。又恐反伤和好。因报明送验。此亦情理之可信者。已遣琳丕勒多尔济、往取逆贼之尸。著传谕兆惠、于进兵之便。再留心访查使所得信息。与俄罗斯告语相符。则尤确实足信矣。然逆贼阿睦尔撒纳虽死。而哈萨克锡喇、舍楞等。尚未就擒。兆惠等、勿因此稍存懈怠。务宜加意奋往。速奏肤功。并传谕雅尔哈善等知之。　　

○丙午。谕曰、汪由敦现在患病。尚须调治。吏部尚书事务。著归宣光暂行署理。　　

○又谕、准噶尔一事。自用兵以来。伊犁既已荡定。而哈萨克汗阿布赉等、亦输诚内向。实皆仰荷上苍之默佑。列祖之鸿庥。独因叛贼阿睦尔撒纳、逋逃未获。以致劳我师旅。于今三年。盖此贼一日未能成擒。则西事一日不能就绪。不得不极力追捕。以为边圉久远之计。非朕之好为穷兵黩武。从前所降谕旨甚明。去岁闻阿睦尔撒纳、窜入俄罗斯境内。俄罗斯向为和好之部。定议彼此不许容留逃人。况阿睦尔撒纳、罪大恶极。尤非他逃人可比。当令理藩院、行文俄罗斯萨纳特衙门向索。今据办理俄罗斯边界事务、喀尔喀亲王桑寨多尔济等奏称。俄罗斯毕尔噶底尔、差图勒玛齐、毕什拉等前来。并移文内称、阿睦尔撒纳、逃至伊境。渡河被溺。随经救出拘禁。旋因患痘身死。今将尸献出等语。若惟恐不能取信于天朝。而亟亟以献尸为确据者。夫以阿睦尔撒纳之贪残狡诈。贻害生灵。负恩悖叛。天良灭绝。即暂逃于显戮。必难逭于冥诛。断无久延视息之理。其身死谅无可疑。至俄罗斯之收留叛贼。始未尝不欲抚而用之。及其已死。无可希冀。然后献出。亦系其实在情节。且彼既以谨守旧约。克全信义为词。自不当逆料其诈。拒而不受。更行深责也。况国家之所期必获者。不过一阿睦尔撒纳耳。今其人已死。其尸已得。准噶尔全局。自可以告厥成功。朕惟以大公之心。为顺应之举。断不肯恃我国威。诛求过当。万一所献不实。意图欺罔。则其曲自在俄罗斯。彼若妄生事端。则朕可以上告天地、而下对臣民。再兴师问罪。亦未为迟。即无知苟安之徒。亦无从议朕为好武矣。始议向俄罗斯、索取阿睦尔撒纳时。众人之意。未必不窃议又生边衅。是总不知驾驭外藩之道。示之以谦则愈骄。怵之以威则自畏。此二言、若子孙世世能守。实大清国亿万年无疆之庥也。即如汉、唐、宋、明、和亲称侄。岁币屡增。是亦逊让之极矣。而于边患宁稍救耶。即如俄罗斯、既已收留叛贼。若不严行索取。彼必不将尸献出。设从史贻直、陈世倌所议。且将迁就隐忍。竟若叛贼一入俄罗斯。遂无可如何者。所谓唾面自乾之为。朕甚耻之。朕于军国重务。惟有乘机度势。因物顺理。不但初无构衅于俄罗斯之心。即此用兵三年。虽未如康熙雍正年间之久。而朕已虑众人之劳。时切于怀。特因叛贼未获。万难中止。初非朕之本意也。向使前后在事诸臣。果能迅合机宜。则叛贼自不至逃窜。亦当早为弋获。何至辗转愆期。此用人不当。实朕之愧。然统计连年军兴徵调。皆出自公帑。不但未加赋闾阎。而赈恤有加于往岁。此亦天下臣民所共知者。今逆尸已获。伊犁全部。悉入版图。徐谋耕牧。缵承皇祖皇考未竟之绪。而自古未通中国之哈萨克、亦皆称臣纳贡。其于我皇清疆宇式廓。万年久安之道。为有益、为无益。朕亦不更置论。至叶尔羌、喀什噶尔等回部。原可计日平定。不必更烦动众。所有阿睦尔撒纳身尸。俟解到之日。验明戮示。以彰国宪。先将此通行晓谕知之。　　

○丁未。谕、豫省灾区。积困已久。朕特用胡宝瑔为巡抚。伊不辞劳瘁。实能仰体朕痌瘝在抱之意。而又能尽心调剂。以苏穷黎。甚可嘉也。胡宝瑔著交部议叙。　　

○黑龙江将军绰勒多奏、前议俄罗斯边界。添设卡座防范。经咨商喀尔喀亲王。据覆、酌于车臣汗部落三十三卡。适中分驻。托索克内十七卡。派土谢图汗部落兵安设。托索克外十六卡。派索伦巴尔虎兵安设。应如所请。分兵驻卡。仍令彼此委员巡查。日一会哨。对换执照。从之。　　

○戊申。谕、据黄廷桂奏、上年简发来甘、以副参游击都司委用等员。除陆续题补外。未经得缺之员尚多。因有缺系部推。例不准补。请照文职拣发之例。其曾经得缺候补者。遇缺酌量题请等语。甘省现在军务需员。所有发甘差委之现任旗员。若必俟应行在外题补之缺。始请补用。未免守候需时。著照所请、准其不拘题选各缺。一例补用。俟军务告竣。仍照定例遵行。　　

○谕军机大臣等、阿桂等奏称、和硕齐、唐喀禄、遵旨将哈萨克使臣。送至边界。即前往额尔齐斯之和尼迈拉呼、布崆郭勒地方。堵截逋逃贼众等语。著传谕和硕齐、唐喀禄、伊等口粮充足。前至驻劄地方。不可徒为坐守。须向各处巡查。如有隐匿逃窜之贼。即奋勉擒剿。勿致兔脱。　　

○又谕曰、阿桂等奏、据车木楚克扎布报称、莫尼扎布等、追剿乌梁海鄂木布属人一百余户。惟五户逃入俄罗斯边界。其余俱行擒剿。将妇女分赏乌梁海兵丁等语。莫尼扎布、招服乌梁海。颇知奋勉。今追剿鄂木布属人。又能迅速奏功。深属可嘉。著赏给副都统俸、以示奖励。　　

○又谕曰、吴达善等奏称、哈密贝子玉素布呈请带领回兵一百名。随营效力等语。玉素布系回部望族。今闻办理叶尔羌、喀什噶尔等回部。情愿带兵效力。深可嘉奖。著照所请、同雅尔哈善、额敏和卓前往。所有应得分例。照蒙古贝子赏给。回兵照绿旗兵丁例赏给。果能奋勉。朕将格外施恩。著吴达善、遵照传谕办理。　　

○又谕曰、吴达善奏称、现在办解马驼等项。请俟续调马匹粮饷事竣后。再回本任等语。军营办理事务。必需大员驻劄。倘事竣而阿里衮已至。吴达善自可回任。若尚未前来。则应仍留办事。乃遽行奏请。显系思家念切。遂不觉率尔陈请。岂满洲大臣、遇事勇往者所宜出此。著传旨申饬。　　

○己酉。上临故吏部尚书汪由敦丧次、赐奠。　　

○谕曰、吏部尚书汪由敦。老成端恪敏练安详。学问渊纯。文辞雅正。简任部务。供奉内廷。夙夜在公。勤劳匪懈。前以偶撄寒疾。当命加意调治。并赐医药。以冀速痊。忽闻溘逝。深为轸悼。即日朕亲临奠醊。著加赠太子太师。入祀贤良词。并准其入城于赐第停设。赏内库银二千两。经理丧事。所有应得恤典。仍著该部察例具奏。　　

○谕军机大臣等、纳木扎勒所奏、莫尼扎布等、追剿鄂木布属人。将擒获贼众。分别首从。正法治罪。及指给博和勒等游牧。归并管辖属人等事。俱令酌量办理。莫尼扎布、奋勉效力。已加恩令食副都统俸。其余奋勇得伤人等、酌赏缎疋银两。前谕察达克、往俄罗斯图喇、探取逆贼阿陆尔撒纳信息。今据俄罗斯报知逆贼身故。自可毋庸前往。昨命官长保所赍赏物。即行颁给。仍传谕察达克等、以阿睦尔撒纳既死。边界之事。全无可虑。不过办理沙喇伯勒等贼事竣后。伊等即永远安居。从前令伊等游牧内移。恐被贼党扰害。今内外皆朕疆土。无可分别。所有新旧乌梁海。或愿在伊旧游牧。或于现住处所。稍向外移俱可。再总管那木扎勒、因出痘暂留。今据伊子报称身故。是否确实。著纳木扎勒查奏。　　

○又谕曰、成衮扎布奏称、前年投来军营之库车伯克鄂对、乌什伯克色提巴勒氐、噶岱默特等。请交与额敏和卓、令其招降旧属。再将军大臣等、前往沙喇伯勒。经过那林、特穆尔图诺尔等处。宜晓示布噜特人等。令将霍集占等擒献等语。成衮扎布所见。甚合机宜。现在雅尔哈善等、办理回部。著将奏摺录寄阅看。并传谕兆惠、若旧伯克鄂对等、尚在军营。即送至额敏和卓处。令其招降旧部。再布噜特、原与回人相善。恐不知办理缘由。或协助霍集占等。兆惠经过其地。须晓示伊等、以准噶尔俱已平定。伊犁等处。现在驻兵屯田。哈萨克全部归降。今因霍集占等背叛。兴师问罪。恐尔等妄生畏惧。其各安居游牧。若霍集占穷蹙来投。即行缚送。大皇帝当格外施恩。亦传谕雅尔哈善知之。　　

