<!-- { "loadSidebar": true } -->
○工部议准、两江总督尹继善奏、宿迁、桃源、等县。阻黄临运。堤堰间隔。民田积水。请于中河南岸、尤家湾萧家庄、三茅坝、等处。添建洩水石闸。六塘以下淤滩处挑浚。从之。　　

○命翰林院侍讲学士庄培因、提督福建学政。　　

○蠲减江苏常熟、昭文、二县。筑塘占废民卫田、地、滩、三十五顷二十一亩有奇。塘外低瘠田、滩、九百九十二顷三十五亩有奇额赋。　　

○戊寅。予故吏部尚书汪由敦、祭葬如例。谥文端。　　

○予追剿沙喇斯玛呼斯贼阵亡都统满福、祭葬如例。入祀昭忠祠。谥勤毅。　　

○己卯。上诣畅春园、问皇太后安。　　

○谕曰、庄存与于考试童生闹场一案。既不参奏于前。及朕面召询问。又不据实陈奏。是以将伊革职。但各童生喧闹。究因该学政、办理尚属严密、不能传递之故。今既审明情节。而该学政、竟因此罢黜。殊非惩创恶习之意。庄存与著带革职、仍留内阁学士之任。　　

○又谕、各省水师所设兵弁。自以熟谙水务为要。向来水师营将备积习。遇有考选拔补。督提等专以弓马较优劣。转就其中稍能骑射者申送。而该督提等、亦遂不察其果谙水务与否。漫为去取。夫使既习水务。又娴弓马。诚为出众全材。但水师所重。全在能识风云。熟知砂线。以及通晓驾驶等事。若专较骑射。是轻其所重。而重其所轻。将实在熟谙水务之兵丁。转致一粮终老。殊非设立水师本意。嗣后除内河水师。仍照旧例拔补外。其出巡外洋各兵弁。著该管官、于统领出巡时。留心查察。权水务之缓急。验技艺之高下。分别等第。详记档案。豫行申报。遇有考拔。督提等可按籍而稽。外委则以一等之兵丁考补。千把则以一等之把总、外委、考补。如一等不敷。即用二等。庶不致所试非所用。而营务可收实效。至水师保送俸满千总。尤当详慎。著各督提等、严行考核。并发隔营统巡大员。带领出海试验。如果娴习水务。准其送部引见。其或本营滥行保送。及隔营扶同徇庇。即行查明参处。其著为令。　　

○户部议准、云南巡抚刘藻奏、前裁中甸州判。移楚雄同知于中甸。议给养廉六百两。部议以数增原额。覆令核题。查原议移员养廉。较楚雄原额。虽增二百两。但裁二为一。且该员有查验进藏商贩、徵收钱粮诸务。请仍照原议数增给。从之。　　

○河东河道总督张师载奏、东省运河道。有督办工程之责。但沿河州、县、卫、所。均分隶济东、兖沂、两道。运河道非本管。恐呼应不灵。请嗣后东省沿河州、县、卫、所。并有泉州县。地方事、仍归各该巡道管理。关系运河泉源、修浚工程事务。听运河道调遣。得旨、如所议行。　　

○庚辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕、朕此次谒陵、著庄亲王、和亲王、大学士来保、史贻直、在京总理事务。　　

○又谕曰、御史汤世昌、参奏学政庄存与。考试满洲、蒙古、童生。因不能传递。拥挤闹堂一案。朕以满洲、蒙古、童生。皆世受豢养之人。乃不知遵奉教约。恣效外省恶习。此于八旗风俗。大有关系。不可不严行根究。始意亦不过欲究明情节。将为首者、发巴里坤。为从者、发拉林种地。以示惩创。乃派出查审之大臣等。于案内情事。并未严行穷究。而议罪之处。又不允当。所审皆旗人。故不能不掣肘。而朕岂肯一任其意存瞻徇。而颟顸了事耶。当经亲临覆试。随获夹带如许之多。因复亲加鞫讯。务得实情。而童生海成。系包揽传递。首先倡议闹场之犯。一闻覆试。辄将闹场时带出之卷。倩人补作。捏饰投递。希图狡脱。巳属刁顽。至在场放鸽、传递包揽受贿各情。业经罗保等供证确凿。乃于朕前。又复挟讐诬陷和安。肆其狡狯。抗不吐实。及加严讯。而狂悖无礼。竟有何不杀之之语。满洲世仆中。有此等败类。断不可留矣。因降旨将伊正法。其附和闹场之罗保、和安、即得奚讷。并搜出怀挟、又复强辩之讷拉善。俱著发往拉林种地。至随从闹场。及夹带草藁字片之乌尔希苏等、四十人。本应如议发遣。但既经责训示惩。俱从宽令其在旗披甲。永远不准考试。满学教授旺衍。系专管伊等之人。临时巳不能约束。而大臣等询问。伊尚模棱含糊。不肯吐实。著发往热河披甲。满洲风俗。从来淳朴。八旗子弟。务以学习国语、专精骑射为事。即欲学习汉文。亦当潜心诵读。量力应考。若自揣不能成文。而徒以传递怀挟。妄冀侥幸功名。是方其学习汉文时。已视为玩法舞弊之具。人品心术。尚可问耶。即如正黄旗童生廷瑞。年甫十岁。前经朕亲试。观其气质。将来未始不可当差效力。仍为之祖父者。不思导之以正。转令入场传卷。而所延馆师江宁人胡君治。又代为作文。托人传进。此外如海成倩作文字之庄焕等。俱以南省之人。在京潜住。诱人子弟。以饱囊槖。此辈文本平庸。在原籍既不能自取科第。又不能为枪手作弊。而代旗童幸中。则固属游刃有余。骩法网利。蠹害人心。尤属不浅。应审明按律重拟。以绝根株。今旗童闹场本案。巳经审明完结。以后满洲、蒙古、现任三品以上大臣之子孙。及亲兄弟子侄。有应试者。俱令自行奏闻。必国语骑射。皆有可观。方准入场考试。并照乡试之例。请派监试御史。及监场都统各员。前往弹压。此次庄存与所录尚属秉公。而交卷之人。非闹场之人可知。著加恩仍准作生员。再京城旗童考试。既多沿习骛名。则盛京应试。亦可概见。著交该将军、礼部侍郎、及府丞、详悉定议具奏。向有不识事体者。往往以各省驻防子弟。应随地准令赴考。以博乐育人材之名。所见尤为乖谬。断不可行。使朕亦沽名从之。则其为弊。将必甚于辇毂之近。岂可胜言耶。又向来直省童子初次应试。俗称观场。地方官亦视为无足重轻。滥行收录。以致府县考案漫无节制。且今之犯案者。即若辈也。殊不知小考、即士子始进之阶。乡会试甄拔举人进士。初不出院考所取生童之内。使府县送考人数过滥。学政看卷。亦易为所混淆。岂详慎取士之道耶。嗣后各直省府县考试。毋得滥行录送。俱著酌量按照地方人数。核实取录。以昭慎重。其临试时。并著遵照条例。严立关防。审择考校。从此陋习可除。而各该学政。亦得从容阅卷。不致鱼目混珠之弊。其于学校甚为有益。著将此通行晓谕知之。　　

○又谕、正红旗奏销荆州滋生银两摺内。有资济银一项。据称、每岁所获息银。兵丁内行走勤谨者。酌量奖赏等语。旗下世仆。学习清语骑射。最为紧要。诚于清语骑射。俱属优长。而当差勤勉者。自应奖赏。倘不能如是。但随例赏给。若辈无知。视为固然。反不足以示奖励。著传谕该将军等、此后赏银时。惟择其清语骑射。实属优长。而当差勤勉者。再行奖赏。仍将赏过人数。于年终报明该旗存案。将来遇伊等引见时。朕试其技艺清语。果皆优长则巳。若曾经得赏。而实无可观。则断乎不可。　　

○又谕、从前八旗之另记档案、与开户人等。原拟分发直隶、河南、山东、陕西、四省。作为绿营兵丁。今闻伊等因在京当差日久。不能在绿营当差。情愿为民者甚多。此辈在旗、食饷年久。所以作为绿营兵丁者。原欲令有饷可食。生计较裕之意。既不能在绿营当差。即为民亦可。但为民之后。便无钱粮。恐失生计。现在福建、广东、尚有驻防满兵。此二省、著无庸满兵驻防。即令伊等往驻。如仍不愿。听其为民。　　

○辛巳。遣官祭贤良祠。　　

○谕、向来外省布政使以下等官告病者。例应解任。留于本省调理。但思方面大员。如果有捏饰规避。托病回籍情事。则当督抚代奏解任时。自难逃朕洞鉴。不待再奏。始可信其无他也。今据阿尔泰奏、按察使卢宪观。病势未痊。又云伊亲倚闾悬望等语。殊费周折。该员患病属实。巳经奏明、准其解任。使未能向愈。徒令留滞该省。亦属何益。嗣后布政使以下等官。有似此者。既经奏明解任。即准其回籍调理。毋庸再奏请旨。　　

○青海扎萨克多罗贝勒达什车凌故。遣官赐祭如例。　　

○壬午。孝昭仁皇后忌辰。遣官祭景陵。　　

○谕、前据庄存与条奏、各直省乡试官卷。应酌减中额一摺。随经蒋溥奏、请将官卷裁去。一并归入民卷。均交大学士九卿议奏矣。朕昨敬阅圣祖仁皇帝实录。内载上谕、令大臣子弟。另编字号。考试取中。既以肃清弊端。又不致有妨孤寒进取。恭览之下。仰见皇祖慎重科名。嘉惠士子。立法之始。本为防弊。而彼时诸臣奉行者。不无偏袒子姓亲族之见。含糊具奏。分定中额。未免过多。遂使以怜恤寒畯之意。转成优幸缙绅之路。揆之情理。实未允协。此议减议裁者所由来也。朕思中额贵有限制。而立法务在均平。嗣后各直省乡试官卷。于现在定额中。斟酌公当大省、每二十名取中一名。中省、每十五名取中一名。边省官卷。本属无多。不妨稍宽其额。每十名取中一名。如此办理。则官卷既免滥取之弊。亦不致有妨孤寒。不必去官卷之名。而于制科取士。兼收并采之道。庶为平允。其如何酌量妥办。无致偏枯。并著大学士九卿详议具奏。　　

○兵部议准、漕运总督杨锡绂奏称、卫所守、千、亲老改近。向由各该巡抚主藁。缺有美恶。巡抚未必尽知。恐人怀去就。巧于趋避。请嗣后归漕督查办。缺苦藉称亲老请改者参处。无情弊者。繁缺题请对调。简缺咨部另补。又押运同知、通判、向不论省分远近。概以抵通无欠。分三次议叙。请嗣后除粮多路远之江南、浙江、江西、湖广、等省押运官。照常议叙外。其粮少路近之河南、山东、二省。改为四限。初次抵通无欠。纪录二次。二次三次。加一级。四次即升。又湖广满号漕船。向不即留通变卖。因系一时满号。全须成造。概留变卖。丁舵水手。不能附搭回南。经前督顾琮、奏准变通办理。现计回空船多。成造船少。丁舵等易于附搭。请照江西例、遇满号即于交粮后。留通变卖。从之。　　

○江苏巡抚托恩多奏、上年淮、扬、徐、海等府州灾属。截漕蠲缓。赈借兼施。复奉旨分别加赈。并令酌量仓储。银米兼放。查各属仓贮。俱因赈粜拨空。加赈口粮。请通放折色。于淮、浒、扬、各关。暨两淮盐运库、等款内拨济。饥军、贫生、及兵属。随坐落州县。一体办理。得旨、如所议行。　　

○癸未。遣官祭历代帝王庙。　　

○上诣畅春园、问皇太后安。　　

○幸丰泽园演耕。　　

○还宫。　　

