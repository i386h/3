<!-- { "loadSidebar": true } -->
○又谕、从前赏给各都统养廉时。将副都统衔管台总管白泰、一并赏给。嗣总裁管兼副都统衔之养廉。并将白泰养廉裁去。白泰稽察军台。来往行走。差使甚多。每年应得行粮银两。原不敷用。恐因此或有勒索台员。扰累蒙古等事。嗣后赏各都统养廉时。著仍将白泰开列奏赏。　　

○又谕、广东提督员缺。著金门镇总兵官林君升补授。金门镇总兵官员缺。著澎湖副将孟伍进补授。令总督那苏图试看。如或不称此任。可于本省总兵内拣选一员。奏请调补。所遗员缺。即将孟伍进补授。　　

○又谕、据四川提督郑文焕奏、总兵杜恺、性气刚戾。行事过急。地方大小公务。未免任性矜张。办理颇多失宜。更于夷情不谙等语。杜恺性气刚急。朕所素知。前降旨将伊调补重庆总兵官。今郑文焕既有此奏。杜恺著来京候旨。其所遗重庆总兵官员缺。著三格补授。　　

○以通政使彭启丰、为左副都御史。祭酒敷文、为詹事。　　

○以山东兖沂曹道万国宣、为浙江按察使。　　

○以浙江温州镇总兵陈训、广东高廉镇总兵杨恩、对调。　　

○丁未。上诣皇太后宫问安。　　

○幸瀛台。　　

○戊申。谕、盛京工部侍郎伟璱、人甚糊涂。不胜侍郎之任。著以原品休致。　　

○户部议准、宁古塔将军鄂弥达等奏称、今岁黑龙江齐齐哈尔地方。歉收粮贵。吉林乌喇地方。各粮俱丰收价贱。其癸亥年应行发卖之仓粮一万一千石。毋庸发卖。并于义仓现贮粮二万一百石内。发出九千石。移咨黑龙江将军。俟明年冰融。派该处官兵、由水路运至齐齐哈尔等处。照时值减价卖给兵丁。将银解还臣署。除应卖仓粮、毋庸补足外。其义仓之九千石。在吉林乌喇、照数购买。从之。　　

○己酉。和亲王弘昼等议准、镶红旗蒙古副都统前任察哈尔总管那兰保奏称、嗣后察哈尔游牧世袭佐领官员。俱照京城世袭佐领官员之例。承袭有分者。列入家谱。承袭无分者。无庸列入。从之。　　

○户部议准、湖北巡抚范灿奏称、被灾各州县卫、散赈不敷谷一十余万石。自应动项折赈。苐乾隆七年地丁银。除被灾各属、照例蠲缓外。其余各州县卫、尚未徵全。不敷酌动。应请在封贮银内、借给十万两。照每石五钱之例。分给折赈。俟乾隆八年地丁银解部。照数归还。得旨、依议速行。　　

○兵部议准、宁古塔将军鄂弥达等奏称、前奏准动支库银生息。俟移驻满洲到时。遇红白事赏给。今查船厂地方。开设大铺商人甚多。臣选派殷实之协领、佐领、骑都尉等、五员。将库贮银动支一万两。酌借商人。收取利息。俟移驻满洲到日。将本利银一并交与该副都统生息。遇有红事赏银四两。白事赏银十两。俟五年后。满州等习于耕作。立有产业时。停其赏给。每年余剩利银。遇丰收之年。将满洲等所获余粮。给时价采买存仓。积至万石。将陈谷内每年拨出三千石。运至黑龙江所属呼兰等处粜卖。所得利银。于拉林副都统衙门库内存贮。俟丰裕时。仍将本银先行缴还。从之。　　

○庚戌。孝庄文皇后忌辰。遣官祭昭西陵。　　

○上诣皇太后宫问安。　　

○户部议准、奉天副都统哲库纳奏称、奉天、辽阳、牛庄、广宁、宁远、等处。秋间被水。所有未获收获之旗人。应请于明岁耕种时。酌量在附近旗民仓米内。照时价减等认买。得旨、依议速行。　　

○加赈奉天承德、辽阳、海城、锦县、广宁、等五州县、水灾饥民。　　

○免山东胶州、平度、兰山、郯城、安化、诸城、昌邑、潍县、高密、德州卫、等十州县卫。水灾地粮银七千七百六十两有奇。豁免高密县、冲没社谷一百五十五石有奇。　　

○辛亥。谕、台湾地隔重洋。一方孤寄。实为数省藩篱。最为紧要。虽素称产米之区。迩来生齿倍繁。土不加辟。偶因雨泽愆期。米价即便昂贵。盖缘拨运四府、及各营兵饷之外。内地采买既多。并商船所带。每年不下四五十万。又南北各港来台小船。巧借失风名色。私装米谷。透越内地。彼处概给失风船照。奸民恃为护符。运载遂无底止。且游手之徒。乘机偷渡来台。莫可究诘。闻此项人等。俱从厦门所辖之曾厝垵、白石头、土担、南山边、刘武店、及金门所辖之料罗、金龟尾、安海、东石、等处小口下船。一径放洋。不由鹿耳门入口。任风所之。但得片土。即将人口登岸。其船远棹而去。愚民多受其害。况台湾惟藉鹿耳为门户。稽查出入。今任游匪潜行往来。海道便熟。将鹿耳一门。亦难恃其险要。殊非慎重海疆之意。朕所闻如此。著该督抚提镇、严饬所属文武官弁。将以上各弊。一一留心清查。并于汛口防范周密。不使稍有疎纵。庶民番不致缺食。港路亦可肃清。该部可即传谕知之。　　

○又谕、江南河道总督。职任最为重大。必得熟悉情形。经练干济之人。方为禆益。今年河湖异涨。原非寻常可比。而议者皆以不能先事豫防。及时捍御。归咎于河臣。甚非情理之平。即条奏之人。亦并未身历其地。辄以臆度之论。纷纷陈说。及加考查。皆必不可行之事。其为害于河工甚大。若因议论纷起。即将河臣加以处分。则后之膺此任者。愈难办理矣。但完颜伟、由按察使升任河道总督。素未谙练河务。且到任未久。骤遇如此水灾。未免措置张皇。此实有之。朕思河东河务。较江南尚易料理。完颜伟著调补河东河道总督。白钟山历任南河。颇称练习。著调补江南河道总督。　　

○是日起。上以岁暮祫祭太庙。斋戒三日。　　

○壬子。大学士等议奏、云南金沙江通川工程。据钦差都统新柱疏称、滇南僻处极边。不通舟楫。民无盖藏。米价腾贵。蒙谕旨命开通川河道。以期有备无患。臣等亲往江干相度。其金沙江下游地方。自乌蒙改流设镇。滇省每年赴川采买兵粮。均由江路沿流运送。其黄草坪、至金沙厂、六十里河道。为商贾贩运米盐旧路。内有大汉漕等滩。水势险急。冬春之际。商贾虽有行走。而起载多艰。今应细加勘估。将可以施工之处。酌量修理。以利舟楫。其上游、自金沙厂、至滥田坝、一十二滩。现在陆续开修。但双佛滩等处。石巨工艰。纵加疏凿。下水仍属堪虞。是以改修陆路两站。以避一十五滩之险。今张允随拟冬春之际。先修上游未竣各工。俟来秋再专修下游等语。复据署督张允随、绘进金沙江全图、并疏称、上游除滥田坝等八滩已完工外。尚有已修未竣之小溜筒、濯云、二滩。及未修之对平等七滩。俱应今冬疏凿。约计明春水长以前可竣。至臣先议发铜二十四万斤试运之处。应于小江口、双龙潭、至石州滩、一百七十里内。安设＜?舟秋＞船十五只。每船约可运铜万斤。即于十二月起。先行装载。陆续运赴石州滩。其改为陆运之地。俱应建店房、铜房、马棚、共十五间。金沙厂河口。应建铜房十五间。已估计建盖。并雇募＜?马犬＞脚。以资接运等语。查金沙江上下游。既可次第开修。应即兴工。并先行试运铜觔。以定将来每年应运之实数。所需工费。统令工竣核实报销。从之。　　

○癸丑。以岁暮祫祭。遣官祭太庙中殿。后殿。　　

○甲寅。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭太岁之神。　　

○诣皇太后宫问安。　　

○谕、朕明岁前往盛京。所有喀喇沁等处之蒙古扎萨克等。因朕经过伊等地方。必豫备行围。随行效力。但喀喇沁地方。除数处围场外。沿途并无堪行大围之处。若经过之扎萨克等。俱派人随行。人数众多。并无用处。且致属下穷苦蒙古、多费盘缠。劳乏马匹。著现办此事之王大臣、会同该部、计经过地方之远近。有无堪行大围。各应派几人随行。至伊等边界。即令回伊游牧之处。豫行妥议。再在朕前行走之喀喇沁哈玛尔三十名。著随朕前往盛京。如再有似此者。亦令随行之处。一并妥议。　　

○又谕、江南水灾之后。幸冬间地亩涸出者多。明春耕种。刻不容缓。然非耕牛则农功不能兴举。小民于荒歉之时。喂饲艰难。往往贱价鬻卖。甚至私宰者有之。从前巡抚陈大受、早见及此。曾将筹画办理之处奏闻。今正当春融播种之际。著该督抚转饬有司、劝谕灾民爱护牛只。或照陈大受所奏。借给草值。以资喂养。倘有图一时之利。轻鬻耕牛者。即行惩治。毋得以为民间细事。淡漠置之。　　

○乙卯。上诣、皇太后行宫问安。　　

