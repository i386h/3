<!-- { "loadSidebar": true } -->
○常钧又奏、莽匪滋扰普洱边境。督臣刘藻督兵进剿。现调兵练七千余人。普洱厅县仓米。不敷支放口粮。请拨附近之元江。新平。等府县仓米接济。报闻　　

○是年。予乌什等处出兵阵亡之护军较车灵端多克等三十三员。把总张麟等三员。祭葬赠恤如例。领催、护军、披甲、马、步、兵等一百三十九名恤赏。俱入祀昭忠祠　　

○旌表孝子。江苏等省祝彭龄等三名。孝妇。直隶谢氏一口。守节合例。八旗满洲护军乌尔登妻生音氏等一百一口。蒙古护军阿金泰妻那呢里氏等二十一口。汉军领催祖应辰继妻郎氏等二十七口。内务府镶黄等旗常有妻刘氏等四口。奉天等省驻防。于绍焕妻徐氏等五百一十五口。直隶等省赵墱妻张氏等三百二十二口。夫亡殉节。满洲护军德山妻觉罗氏一口。安徽等省罗兴智妻杨氏等十四口。未婚守志。广州驻防刘玉成聘妻胡氏一口。浙江等省金墡聘妻吴氏等二十一口。百岁寿民妇。江苏等省黄公朝等二十名口。各给银建坊如例　　

○一产三男。直隶等省赵谦等八家　　

○会计天下民、谷、数。各省通共大小男妇、二万六百九十九万三千二百二十四名口。各省通共存仓米谷、三千三百三十八万九千六百八十四石九斗一升八合九勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百五十一

大清高宗法天隆运至诚先觉体元立极敷文奋武孝慈神圣纯皇帝实录卷之七百五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。春。正月。辛未朔。上诣奉先殿行礼　　

○诣堂子行礼　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪　　

○诣大高殿、寿皇殿、行礼　　

○遣官祭太庙后殿　　

○御乾清宫。赐宗室王公等宴　　

○壬申。上诣皇太后宫问安　　

○召大学士。及内廷翰林等茶宴以玉盂联句。赐叶尔羌四品商伯克托克托和卓等食赏赉有差　　

○谕、朕统御万方。孜孜求治。惟以爱育黎元为念自御极以来。蠲赐所逮。不下千亿万乾隆十年。曾恭依皇祖普免直省钱粮恩例。蠲除天下额徵正赋二千八百万有奇。期斯民家给人足。咸臻乐利。惟岁运漕米向以供给俸饷廪糈之用非水旱特蠲。例不普免。夫八政以食为先闾阎盖藏。尤资饶裕。恭阅皇祖实录康熙三十年。特颁恩旨将各省起运漕粮通行蠲免一周。大泽均沾。庆逾常格。仰惟皇祖冲龄践阼。临御之三十年。春秋未及四十。朕年二十有五始登大宝膺祺受祉。迄今亦阅三十年。际重熙累洽之会。必世昌期。均符泰运。其为庆幸倍深。兹荷蒙上天眷佑。列祖鸿庥函夏谧宁疆宇式辟北庭西域二万余里咸隶版图。外有耕屯之获。内无馈饷之劳且连岁年谷顺成庶物丰殖。京通仓贮。尽有余粟天既诞贻乐岁。惠洽昇平。朕自当仰体天心以推恩黎庶。是用敬承嘉贶懋继前谟。使薄海亿兆。并裕仓箱之庆所有湖广。江西浙江江苏安徽。河南。山东。应输漕米。著照康熙年间之例于乾隆三十一年为始。按年分省通行蠲免一次其江宁。京口。杭州。荆州等处驻防地方该省漕米既蠲。所有估需兵食如何豫为筹办并各该省蠲免次第。应行酌办各事宜著该部速行定议具奏。寻议。各省岁输漕粮。请照康熙三十年分年蠲免之例。再加筹酌三十一年免山东。河南二省三十二年免江苏省。三十三年免江西省三十四年免浙江省。三十五年免安徽省三十六年免湖南省。三十七年免湖北省以次递免其随漕银米。应照旧例轮免之省停运丁船例给减半本折月粮。在漕项款内动支余存银米。报部拨用。有漕省分兵米杭州荆州豫东等处。于地丁徵收兵粮款内动支江宁于漕项米内支给。均毋庸另行筹办惟京口向于起运漕粮内。截拨三万七千余石今漕粮已免。应照江宁之例照数拨给从之　　

○癸酉。谕前因甘肃河东河西各属。有秋禾偏旱及间被雹水风霜之处。业经照例赈恤但念偏灾处所盖藏未必充裕特令该督再行悉心查勘具奏。今据查明奏到所有被灾较重稍重之各州县。于例赈完毕之后正值青黄不接之时民力不无拮据著加恩。将被灾较重之靖远红水县丞安定。会宁通渭宁远伏羌、镇原、平凉、安化等县。静宁州、泾州、宁州等十三处。无论极次贫民。俱展赈两个月。被灾稍重之皋兰、金县、陇西、漳县、华亭、庄浪、固原州、盐茶厅、隆德、灵台、合水、武威镇番、平番、中卫等十五处。无论极次贫民。俱展赈一个月以副朕优恤边氓至意。该部遵谕速行　　

○甲戌。上奉皇太后幸重华宫、侍宴　　

○谕、前因山东省济南、武定等属。偶被偏灾。业经加恩分别抚绥。其被灾稍重之齐河等十五州县。复于例赈之外。展赈一月。至勘不成灾处所钱粮。虽例不停徵。但念毗连灾地。收成不免歉薄。小民生计亦未能裕如。著加恩。将济南府属之陵县。东昌府属之莘县。青州府属之博兴县。所有应徵钱粮。俱缓至麦熟后徵收。以纾民力。该部遵谕速行　　

○又谕、浙江天台、新昌、宁海等三县。去秋晚禾间有被旱。业经该抚酌给耔本。其应徵钱粮。照例蠲缓。并豫筹拨运仓谷协济。小民自可不致失所。但念东作方兴。春收尚远。青黄不接之际闾阎生计未免稍艰著加恩。将天台新昌。宁海等县查明实在贫乏户口散给一月口粮以资接济至仁和、钱塘会稽萧山、桐庐、分水等县虽据该抚勘明系一隅偏灾。亦经分别缓徵。而收成究属歉薄民力不无拮据。并著加恩将此数县歉收地亩。于春耕时。按亩赏给耔本谷三升免其追缴。令各乘时力作。该抚其董饬所属悉心经理。务俾小民均沾实惠。以副朕爱养黎元至意。该部遵谕速行　　

○又谕、昨岁河东河西、间有偏灾。业经降旨。于例赈之外。加恩分别展赈抚恤。期穷黎不致失所复念甘省土瘠民贫。而被灾各属。尚有历年缓带借欠未完等项例须新旧并徵。同时输纳。民力未免拮据。是用特沛恩膏将甘肃省之靖远、红水县丞、会宁、固原、盐茶厅、环县、山丹、东乐县丞、武威、镇番永昌古浪平番、花马池州同。一十四厅州县。自乾隆二十三年至二十九年民欠地丁银。及折借耔种口粮牛本等项银。共三十七万四千余两。民欠地丁粮。及耔种口粮牛本等顶粮。共一百二十四万五千余石。陕省延安、榆林、绥德、三府州属。自乾隆二十一年。至二十五年。民欠耔种口粮。共四万六千余石。民欠耔种口粮牛具银一万一千余两。普行豁免。俾闾阎益滋康阜。该督抚其董率所属。尽心经理。务使小民均沾实惠毋任不肖官吏侵渔中饱。以副朕爱养边氓至意该部遵谕速行　　

○调广西左江镇总兵俞金鳌、为甘肃肃州镇总兵。甘肃固原镇总兵颇荣仁、为左江镇总兵。肃州镇总兵四十六、为固原镇总兵　　

○乙亥。上诣皇太后宫问安　　

○丙子。享太庙遣诚亲王允秘恭代行礼　　

○遣官祭太岁之神　　

○上御紫光阁。赐蒙古王公台吉。及回部郡王等宴　　

○丁丑。世祖章皇帝忌辰。遣官祭孝陵　　

○谕、据明瑞等奏由凉州庄浪移驻满兵。修理房间一万七百余间。所有承办人员。甚属妥协。可否酌量加恩之处。奏闻请旨等语所有修工官员。既属奋勉。著加恩交部议叙其兵丁。著交明瑞等酌量赏给　　

○谕军机大臣等、侍郎四达等、审拟浙江诸暨县官吏将已徵钱粮捏报。未完。通同侵蚀一案。已交三法司核拟速奏矣此案该书吏等串通舞弊甚属狡狯巧诈。非寻常作奸犯科可比。如该粮书等。将粮户所完银钱私自那用于连三串票流水簿内。先用淡墨细笔。将大数混写小数送署查验。发出后再用浓笔改写大数或先写零数再添整数给付本人。不但掩饰纳户耳目即拆封亦无从查察而该县黄汝亮于徵收钱粮止就粮书开送签追遂致该书吏等。将粮多大户。设法按捺任意侵那。并将南米折收侵用及至奏销届期概系先侵后吐。那掩弥补积弊相沿不止一日迨昨春降旨。将浙省历年缓带银米。悉行蠲免该县粮书等。知事已败露遂商同册总张黻将从前侵用银米。捏作民欠。希冀开销。复恐粮户执票告发。托言划抵新粮。骗回灭迹。及经该府访闻。查调徵册。该书吏等又贿通该县之子黄其聪。抽换册簿。补印申送冀图狡饰朦混。该县黄汝亮。见事已发觉。遂乘机告病回籍种种情弊。俱经逐一审明按律定拟。自当尽法惩治。以儆其余。第恐一县如此。他省州县。亦未必无此等情弊。迩年蠲免钱粮。恩施稠叠。原期实惠及民若不肖官吏。通同侵蚀分肥。以致泽不下逮何以清积弊而祛民害。著传谕各该督抚。严饬所属实力防范。仍不时留心查察。如有似此弊端即行据实严参。毋得稍事姑息　　

○以户部员外郎珠鲁讷、为荆州副都统　　

○戊寅。谕、近据江苏、浙江广东等省。节次拏获海洋盗犯多人业已尽法惩治。此等积匪或一人连犯两省之案或一案牵连数省之人。累累劫案已阅多年此时始行发觉。皆由从前各地方官遇有商船被劫之事。每以事涉海洋畏难不肯访缉又或因水面所辖。地界毗连。可以互相推诿。彼此捺搁。遂致纵盗养奸。酿成积案已将各年疎防之文武各员。交部严加议处矣。今三省盗夥。就获者几及数百名。恐匪船往来洋面。潜踪劫窃。似此者尚复不少。若不严加搜捕。尽绝根株。何以靖海疆而安旅舶。当思此等海盗。纠夥行凶。虽在洋面。而所窃赃物。不能不向城市变卖。其妻拏家属。亦必于陆地寄居。即如浙省获盗之案。亦因贼犯宋三窃赃包裤败露。遂得寻线根求。弋获多犯。诚使地方员弁。平日留心察访。见有行踪诡秘。并衣物可疑者。随时盘诘。鬼蜮复何所遁形至界连数省之处。盗匪出没。每闻此地严拏即窜入彼境。以图避匿。若彼此同心上紧协缉则四路堵截。匪徒又何从狡脱乎。总在封疆大吏。严饬有司实力稽查。设法躧捕使洋面永远清静方不负戢暴安民之意倘此后该地方官复敢因仍故习。玩视盗案。不行严密查拏及讳匿不报者。一经发觉。必重治其罪。该督抚等不能严切董饬。责有攸归。朕不能为之宽贷也。将此通行晓谕知之　　

