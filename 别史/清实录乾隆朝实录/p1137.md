<!-- { "loadSidebar": true } -->
○议政大臣来保等议覆、闽浙总督喀尔吉善等奏称、浙省海塘。现在沙涨。每日两潮。并不到塘。与塘工无碍。无需道员专管等语。应如所请。将海防道裁汰。仁和、海宁、海盐、平湖、四县塘工。归并杭嘉湖道兼管。萧山、山阴、会稽、三县塘工。归并宁绍台道兼管。各加养廉银五百两。即在裁去海防道养廉内动给。从之。　　

○旌表守正捐躯之河南项城县民杨国勇妹杨氏。四川通江县民张仲义妻周氏。　　

○戊辰。上御勤政殿听政。　　

○内阁、翰林院、带领新进士引见。得旨、新科进士除一甲三名庄培因、王鸣盛、倪承宽、已经授职外汪永锡、汪致和、汪存宽、平圣台、朱筠、朱棻元、田玉、周升桓、鼐郎阿、阿肃、纪昀、沈业富、钱大昕、秦泰钧、苏綖、卫肃、胡绍鼎、王世棻、徐维纶、林诞禹、柯瑾、庄元、曾承唐、李封、陈梦元、陈圣时、林学易、尹均、曹学闵、于宗瑛、毛式玉、谭世日□敬、刘天成、张鹤云、史珥、俱著改为庶吉士。叶佩荪、王林、秦雄飞、于雯峻、查虞昌、王又曾孙际清、倪高甲、范家相、孔毓文、钱策、李昌煜、吉郎阿、俱著分部学习。照例试用。顾镇、著仍留助教之任。常桂、著以理藩院笔帖式用。蒋学镜、孙枝、金忠济、吴视、张宗昆、李天墀、吴宜燮、王嵩诞、曾忠、俱著以知县即用。王大经、狄棣、冯履咸、戈源、毛万铨、杨士玑、邓正琮、周天柱、张映台、侯乾元、王元位、刘侑、严文典、崔一元、李夔班、方延熺、七十一、严天召、邱大英、高兆煌、吴振域、杜宪、张鹏九、史班、余介祚、蒋良翼、卢世昌、王本?、王以宽、曹师圣、陶金谐、俱著分发各省、以知县用。周翼洙、李舟、胡＜王晋＞、王希旦、苗耒□仑实、马雯、邹承颖、王克勤、谢得慡、俱著以教职即用。余著归班铨选。　　

○予故领侍卫内大臣宗室弘昇、祭葬仪如贝勒。谥恭恪。　　

○己巳。上诣畅春园、问皇太后安。　　

○谕、侍郎嵇璜等、奏报堰盱堤工。已于闰四月十五日完竣等语。高堰为全淮保障。所关甚钜。上年异涨冲刷。间段残缺朕心深切焦劳。念系石工。鸠役庀材。办理匪易。今自兴修以来。未逾半载。克期告竣。俾运道民生。均资利益。诸臣各能体朕宵旰忧勤之意。协力同心。克副委任。宜加优叙。以奖勤劳。除东省办料官员。已经降旨叙录外。侍郎嵇璜、德尔敏、总河尹继善、总督鄂容安、巡抚庄有恭、卫哲治、俱著交部议叙。嵇璜等、带往督修之司员。及江省办料、在工效力人员。俱一并查明。分别等第。请旨议叙。　　

○谕军机大臣等、南河工员陈克浚等、侵帑误工。上年先后查出亏空。多者至数万两。任意侵蚀。贻害民生。此等劣员。即于各该地方立行正法。亦不足以蔽辜。其勒限严追。已属法外之仁。今限期将次届满。各犯名下应追帑项。现在曾否完缴。及完欠分数若干。并各该员于被参后。有无畏惧。勉力设措交纳。抑或甘心延玩。以身试法情形。及尹继善如何设法勒追之处。即速详悉奏闻。其限内全完者。俟通案完结之日。再核定其应得之罪。若逾限不完。定即于各该处明正典刑。屡次所降谕旨甚明。朕法在必行。断不能少容侥幸。但将来本犯既已正法。未完之项。著落伊等家属完缴。其终不能完缴者。即当于高斌、张师载、二人是问。高斌、张师载、上年皆有交银二万两。以希赎罪之请。此何等罪犯。可以言赎。伊二人从前捏饰容隐。骩法养奸。酿成锢习。是属员之亏空。皆伊二人之亏空。著落赔补。作何定以限期。如逾限不完。又应作何治罪。亦当令尹继善于此时拟定奏闻。至现在监追限期将满各犯。如有畏罪情急。别生事端。及自戕陨命。致逃显戮者。恐尹继善不能代伊等担任也。尹继善之能办此事与否。及嗣后尚能承受恩典与否。皆于此案此时为断。可一并传谕知之。寻尹继善奏、侵帑误工一案。现在极力催追。宋应麟、业经全完。王连璧、于鳌、可于限内全完。其陈克浚等十一人。饬令极力设措。如限满未完。即行正法。至高斌、张师载、徇纵工员侵帑。是属员之亏空。即伊二人之亏空。各犯中终不能完者。请勒限一年。著落二人代缴。逾限不完。即将高斌、张师载、请旨正法。得旨、知道了。谅汝于此案。亦不敢复蹈故智耳。　　

○又谕、据定边左副将军公策楞等奏、喀尔喀扎萨克公台吉等呈称、情愿往军前效力人内。将公车登萨木丕勒、等十五人。令至军营。以备调遣。多岳特多尔济、等九人。令不必前来等语。喀尔喀扎萨克公台吉等。感戴朕恩。情愿前往军营效力。甚属可嘉。但今年乌梁海等之事。暂且不办。欲俟机会。所奏十五人。即令至军营。亦并无调遣之处。恐伊等虚糜路费。著寄信策楞等、将公车登萨木丕勒、等十五人。前往军营之处。暂行停止。令各住本处游牧。以俟将来酌量调往军营。并谕台吉等知之。　　

○军机大臣奏、喀尔喀一等台吉齐旺多尔济、呈进骟马三百匹。以备台站应用。照旧例应纪录一次。赏大缎二匹。官用缎二匹。得旨、齐旺多尔济、著施恩赏给公衔。余依议行。　　

○庚午。谕、福建巡抚陈宏谋奏称、诸罗县奸民吴兴等、纠众夺犯。及同安县贼犯林对等、纠众拒捕两案内。为从各犯。俱已拟绞候具题。尚未准部覆。例应入于下次秋审。但此二案情罪重大。已令臬司归入秋审会勘等语。凶顽之徒。纠党抗官。肆行不法。自应明正典刑。以示惩创。著照该抚所请。入于本年秋审情实具题。并传谕各该督抚。凡遇此等案件。俱照此办理。再停止勾决之年。情实案内、有纠众聚匪、劫犯辱官、及侵蚀亏空各犯。与寻常谋故斗杀等犯不同。若辈予以监候。已属法外之仁。使更久稽显戮。地方百姓。日远渐忘。非所以肃刑章而示炯戒。嗣后停勾年分。著刑部将情罪重大案犯。开具事由。另行奏闻。请旨正法。　　

○辛未。上诣畅春园、问皇太后安。　　

○谕、侍卫永柱、新降台吉色布腾、已令在参赞上行走。带兵前往军营办事。今年不得前赴热河、瞻仰朕躬。加以封爵。若令其来京陛见。伊未经出痘。不便前来。著永柱带领色布腾至张家口。至时、著大学士公傅恒、往彼接见。转传谕旨。寻永柱遵旨带领前来。命大学士公傅恒。至张家口传旨迎劳。并封色布腾为贝勒。　　

○壬申。上幸静宜园驻跸。　　

○谕曰、班第等奏、审拟周绍华、私雕假印一案。所办失之过当。私雕假印。固属藐法。但所犯止于撞骗财物。按律定拟斩候。已足蔽辜。即使其情罪可恶。亦祇应入于秋审情实候勾。犹以为宜重。或值不勾到之年。附疏声明处决。斯亦足矣。乃该督等、将周绍华照光棍为首、拟斩立决。此盖见朕近日有特旨从重办理之案。遂心存观望。大失轻重之宜。朕明慎用刑。惟期平允。从无畸重畸轻之见。如纠众聚匪、劫犯辱官。及贪官侵蚀、限内仍不完赃等案。因其为人心风俗所关。不得不严示惩创。寘之重典。并非于寻常案件。一概从严科断也。此案著刑部于题到时。按例定拟。班第、鹤年、著传旨严行申饬。总之一存成见。即属私心。如因有此旨。复谓朕意近在从宽。以姑息而为迎合之术。于不宜宽者概从宽。则又失之远矣。通行传谕各督抚知之。　　

○谕军机大臣等、京师于二十日得雨。自夜及昼。已甚沾足。且阴云密布。雨势颇宽。前方观承奏报河间等属、得雨情形。看来尚未透足。其沙河、内邱、一带。正在望雨。特降旨令巴雅尔前往祈祷。今距京师得雨。已阅三日。直隶所属缺雨地方。是否亦得透雨。尚未据方观承奏到。朕心深切悬念。著传谕方观承、令将各属得雨远近分数。作速奏闻。寻奏、查河间府属景州、阜城、交河、等处。现得雨一寸。顺德府属沙河、南和、平乡、各得雨一二寸不等。内邱、尚未得雨。其余霸州、顺义、房山、得雨八寸。涿州、良乡、永清、固安、通州、文安、涞水、平谷、武清、香河、易州、昌平、密云、三河、怀柔、东安、广昌、得雨七寸至五寸不等。宝坻、延庆、定州、并正定府属之无极、行唐等县。得雨二三寸不等。惟河间以南。并顺德、广平一带。雨水未足。细加访闻。此时正在获麦。迟至十日后。麦已登场。而晚秋适种。亦属应时。报闻。　　

○又谕、范时绶奏降调知县李其昌、现在赴部引见。可否仍用为新建县知县等语。凡因公挂误。降旨送部引见之员。如其才具、果为地方之所必需。祇应具摺声明。候引见时。朕酌量录用。不应遽请原缺补用。为属员留地步也。上年因高斌为河工同知孔传橿留缺所降谕旨甚明。范时绶何以复为此奏。李其昌、著俟引见后。再行定夺。其另摺奏请拣选之处。亦停其交部。可将此传谕范时绶知之。　　

○旌表守正捐躯之江苏甘泉县民张添佑女张氏。　　

○癸酉。上还宫。　　

○四川总督黄廷桂奏、拏获捏造妖言为首之陈子学、即行正法。余犯分别定拟。得旨、奸匪之徒。倡立邪教。煽惑愚民。地方大吏少存姑息。以致滋蔓。深为风俗人心之害。黄廷桂于此案、一经发觉。督率所属、迅速查拏。严密办理。甚属可嘉。其从前失察之咎。毋庸置议。仍著交部议叙。以为实心任事者劝。　　

○予故甘肃河州镇总兵杨大立、祭一次。给与半葬。　　

○豁除直隶宽城站。水冲沙压地。四顷十一亩有奇额赋。　　

○甲戌。上御太和殿视朝。文武升转各官谢恩。　　

○谕、据副都御史麒麟保奏、车凌乌巴什之母。差人来云。我等属下人、屡受皇上厚恩。毫无效力之处。今伊等又至乏食。或恐妄为盗贼。现交宰桑等严加约束。但牲口尽绝。生计甚属艰难。求如何酌办等因。看来厄鲁特等生计、实系困苦。扎萨克图汗巴勒达尔、情愿助给羊五千只。亲王德沁扎布之子一等台吉齐旺多尔济、助给羊三千只。大牲口五百。此等所助牲口。可否请旨赏给厄鲁特等语。扎萨克图汗巴勒达尔、台吉齐旺多尔济等、知厄鲁特困苦。感戴朕恩。情愿助给。甚属可嘉。但伊等之物。朕亦不肯徒取。著交策楞照例折价赏给。将此项现有牲畜。交麒麟保接收。一面散给厄鲁特外。余者速行放赈。将此情节。详细告知车凌乌巴什之母。并令伊将属下人仍交宰桑。严行管束。　　

○湖北巡抚张若震疏报、乾隆十七年分、嘉鱼、均州、二州县。首垦更名地、共五十二顷二亩有奇。　　

○乙亥。上诣畅春园、问皇太后安。　　

○幸圆明园。　　

