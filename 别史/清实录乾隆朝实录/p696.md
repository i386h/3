<!-- { "loadSidebar": true } -->
○谕军机大臣等。据大学士庆复等奏、金川贼番围攻各寨。沃日土司求救。随调松茂协马良柱、带兵一千五百名救援。四月十二日、抵热笼寨解围。贼众四散。二十三日、抵沃日官寨、前驻沃防护之都司马光祖等出迎等语。摺内头绪。殊未明晰。马良柱以一副将。领兵深入。似属奋勇。但金酋兵势方盛。不无冒险。是否另有官兵策应。所报打死贼番名数。凭何查验。其自热笼至沃日。何以但有营盘。而蛮兵几许。如何逃散之处。俱未叙明。又前摺内称、都司马光祖、带兵二百名驻沃防护。今奏称马良柱兵到。伊等方带领土司出迎。是否俱经被困。官兵二百名、有无伤损。再前摺内称、宋宗璋驻兵杂谷闹。其马良柱进兵以后。宋宗璋现驻何处。作何调度。又据另摺、许应虎已经到川。作何委用。俱应一一详晰奏闻。再小金川向与大金川有隙。其投顺似系实心。至绰斯甲等、同恶相济。罪无可宽。今见官兵势盛。乃称情愿领兵出力报效。此等反覆情形。狡黠故智。何足凭信。前此瞻对四朗之案。袁士弼一意招抚。以致孽党效尤。岂可复蹈前辙。不若尽行剿灭。毋俾易种。既可锄除凶恶。以靖边陲。即可震慑诸蛮。令革心向化。不必专以招徕抚恤。为翦金酋羽翼之胜算也。朕思此等苗蛮。虽属化外。而叛服靡常。端由办理不善。如但谓得其人不足臣。得其地不足守。比之禽兽虺蛇。亦何妨听其涵孕卵育并生宇宙之间。而此等蜂屯蚁聚之众。果可度外置之乎。即如瞻对大金川之事。亦岂好大喜功。实因伊等声势日张。不得不劳师动众。然前此进兵。既不能遽得要领。临事又惟草率了局。官兵甫彻。旋复煽动。伤威损重。劳费实多。若但来则应之。去则弗追。试思十至而十应。何如以十应之劳。用之于一举。毁穴焚巢。芟除荡涤之为愈也。稽之前事。如汉之马援、诸葛亮、蛮中至今凛其遗烈。即前明韩雍、王守仁辈。亦能震以兵威。群蛮胆落。坐收一劳永逸之利。近日滇黔古州等境。悉成乐土。俱有明效。川省诸番。亦当加意经画。况我朝天威。无远弗届。即蒙古四十八旗。自古所不臣。何尝不在五服要荒之外。而奉令守藩。输诚内向。宁辑至今。可见含齿戴发之伦。断无不可化诲。惟在德足绥怀。威足临制。得柔远之道耳。可传谕庆复张广泗等、悉心区画。因此番用兵。将全蜀情形。通盘计度。如何可令蛮众弭耳帖服。永为不侵不叛之臣。使丛篁密箐。息警消烽。共安至治。熟筹长策。详晰奏闻办理。如果有不能办理。或不可办理情节。亦著将实在情形、缘何不便之处。密行陈奏。　　

○又谕、山东沂州府兰山县、上年被灾歉收。民人乏食。朕已降旨。令阿里衮察看本地情形。应如何加恩接济。即行办理。又登、莱、青、三府。亦有被旱歉收之处。前据阿里衮祗报安邱、诸城、二县。朕闻不止于此。不知近日麦收如何。民间情形如何。若有应须酌量筹画接济者。一面奏闻。即一面速行办理。务使贫民不致失所。因目前时日已迫。不可再迟。寻奏、查益都等处。接续被灾。其中安邱诸城二县。已蒙赈给一月口粮。现在麦禾失收。仍须赈给。再查诸城县并安东等卫被旱。请一例办理。得旨。著照所请速行。该部知道。　　

○大学士等奏。各陵修造事务关防。应俱改为承办办理等字样。交礼部铸给。报可。　　

○丙午。谕、朕令大臣等于自陈本内举贤自代。原期各矢公心。全无瞻顾。杨嗣璟系广西人。而举广西学政官献瑶。且侍郎与中允。官阶相隔甚远。虽朕有韦带之士、亦许举荐之旨。原以待出众之材。必其材猷特达。国人皆以为可者而后称。而官献瑶岂即其选。即谓此时实无瞻徇。焉知日后不缘此居功。而便于请托耶。且将来地方官。皆以本地缙绅。可操荐扬之柄。此风亦不可长。夫缙绅之不敢武断乡曲者。皇考所极力振作。而后能挽颓风。此法当谨守而弗失。杨嗣璟著交部察议。　　

○谕军机大臣等。从前托庸在广西任内、参奏布政使唐绥祖一案。原属过当。亦且近于刻薄。后经策楞毫不瞻顾。秉公查审。朕已知曲在托庸。降旨将托庸革职。而巡抚一时未得其人。即用鄂昌署理巡抚印务。而用按察使李锡秦为布政使。此朕擢用二人之由也。但当李锡秦来京召见时。深贬托庸。而盛称鄂昌居官之优。彼时朕原应将鄂昌李锡秦分省调用。乃即递用为抚藩。同莅一方。竟似二人有意营谋而得者。今鄂昌自陈本内。又举李锡秦自代。封疆重寄。以抚藩大员为之表率。巡抚有失。藩司得随时调剂。藩司有过。巡抚当随时纠察。方协君子和而不同之义。若交相称誉。互相援引。将来必启党比营私之渐。今观鄂昌李锡秦、如此相得。恐未免雷同附和。于地方事务。殊有关系。可密行传谕策楞。于西省一切政务。时时留心体察。倘或贻误公事。即行秉公据实奏闻。寻奏、查李锡秦自知县至藩司。皆在西省。和平老练。办事勤明。在两司中实为出色之员。是以累任督抚。事必与商。鄂昌初到。知其可靠。即与交好属实。但以之统辖群僚。恐不胜任。前巡抚杨锡绂、与提督谭行义、藩司唐绥祖、不和。时李锡秦已任臬司。并无一言建白。迨托庸为巡抚。群小簸弄是非。李锡秦亦未能匡正。此其少特立之操可知。鄂昌此举。实属过当。得旨。至公之论。知道了。　　

○兵科给事中李清芳奏。前保应升知县裘思通。今任福建晋江县知县。臣闻其顿改前操。向地方绅士借贷。操守不堪。据实检举。谕、据给事中李清芳、检举伊昔年保举之知县裘思通、顿改前操一摺。其中情节。尚当体究。如果裘思通操守不谨。李清芳不护前非。据实检举。事属可嘉。但李清芳系福建人。裘思通为伊地方官。倘因有所干渎。不满其欲。遂成嫌怨。而以检举示公。亦未可知。裘思通著解任。将此摺交与该督抚秉公确查。据实奏闻。再降谕旨。　　

○丁未。上御勤政殿听政。　　

○谕、征剿金川。前已拨银四十万两。协济川省。但军营粮饷。务须充裕。著户部于附近四川省分。再拨解银二十万两。以备支用。　　

○又谕、山东地方上年歉收。已先后截漕二十六万石。存贮该省。以资接济。今年春夏以来。该省虽得雨泽。尚有未经沾足之州县。将来秋收或有歉薄之处。应行豫为筹画。即或有收。便可于该处存贮。现据漕运总督顾琮奏报、尾帮漕船。于五月十四日全数过临清闸。此时粮艘谅在德州左右。可速行传谕顾琮。再行截留十万石。以备动用。如此时尚在山东境内。可就近留贮德仓。若已过德州。即于水次州县、酌量收贮。该部遵行。　　

○定举贤自代例。谕、为国求才者、若渴之心。以人事君者、忘私之义。朕于京察之年。令自陈大臣。各举贤自代。盖以政务殷繁。资人而理。诸臣自当殚竭忠荩。举能其官。以副朕吁俊之意。乃乾隆九年。诸臣所举。已有不满朕望者。然尚犹可诿曰初。今次所举。不但允协之未曾。而夷考其中。瞻顾党同。皆所不免。是不可以不谕。如礼部侍郎杨嗣璟、以广西人、而举本省之学政官献瑶。不以官阶越次为嫌。内阁学士朱定元、举云南府知府徐铎。是皆藉口朕有韦带之士。亦许举荐之旨。不知朕之此旨。原以待出众之材。必猷为特达者而后称。岂官献瑶、徐铎辈。即可举以应明诏耶。此等处、若谓无私。谁其信之。又如盛京侍郎。四人同在一城。而所举彼此相同。显系邪许会合。并不出于诚也。又如户部侍郎李元亮。甫荐湖北臬司徐琳。而徐琳即被总督塞楞额参奏。以为办事乖张。居心诈伪。李元亮之特保。何所取耶。又如广西巡抚鄂昌。荐举布政使李锡秦。上年托庸参劾唐绥祖。原属过刻。经策楞审明。朕将托庸革职。因粤抚一时不得其人。即用鄂昌署理巡抚。而用李锡秦为布政使。适李锡秦在京。朕召见时。伊痛贬托庸之劣。而极称鄂昌居官之优。今鄂昌即举李锡秦以自代。其何能免党同朋比之嫌乎。书曰。举能其官。惟尔之能。称匪其人。惟尔不任。诸臣独不闻之乎。嗣自今诸臣其克勉进贤之谊。勿苟且以塞责。勿假公以济私。勿藏拙以废公。勿勉强以从事。本省藩臬。本省缙绅。亦不许举本省官员。著为例。　　

○四川巡抚纪山奏。前奏粮运各条。经军机处议覆准行。但川西挽运綦难。党坝、沃日、二路。中隔雪山。若不增加台站。蛮夫皆褁足不前。杂谷闹至党坝。原拟安设十二站。今增六站。自杂谷闹至沃日。原拟安设七站。今增三站。仍添管台官二员。又查沃日一路。前因金酋围困热笼。粮路阻塞。官兵另择汶川县之草坡地方出口。经由瓦寺地界。粮运亦即于此路尾随。今热笼围解。运道已通。但止杂谷闹一路转运。不敷支给。应仍由草坡分运。至川南打箭炉军粮。原存炉仓一万石。除给过官兵口粮外。又酌拨雅州府仓米五千石。挽运炉城。自炉地至泰宁。安设十站。自泰宁至革布什咱之吉地。甚属荒凉。难安短站。今于泰宁用乌拉长运至沙普隆。由沙普隆长运至吉地。共安设粮务三处。并添置乌拉二千头帮运。再查前议、川西总理粮务道唐进贤、驻劄旧保县。居中调度。原止就党坝、沃日、两路而言。今又增瓦寺一路。请委保宁府知府周歧、驻劄跟达桥、为副总理。下军机大臣议行。　　

○以兵部右侍郎宗室蕴著、为镶黄旗满洲副都统。　　

○以太常寺卿赫瞻、为通政使。　　

○以通政使左通政张师载、为宗人府府丞。　　

○以翰林院编修张映斗、为四川乡试正考官。翰林院侍讲学士龚渤、为副考官。礼部主事陈大复、为广东乡试正考官。兵科给事中李清芳、为副考官。国子监司业陈世烈、为广西乡试正考官。陕西道监察御史冯元钦、为副考官。司经局洗马韩彦曾、为福建乡试正考官。翰林院编修经闻、为副考官。山东道监察御史赵青藜为湖南乡试正考官。翰林院侍读双庆、为副考官。　　

○戊申。上诣畅春园问皇太后安。　　

○谕、乾隆十一年分直隶通省额徵地粮。朕已普行蠲免。其天津所属有应徵苇渔课银一项。向来摊入地粮完纳。著加恩一体蠲除。俾濒海小民。均沾惠泽。该部即遵谕行。　　

