<!-- { "loadSidebar": true } -->
○大学士九卿会议、贵州总督张广泗、将署贵州布政使陈德荣奏、黔省开恳田土、饲蚕纺绩、栽植树木一摺。酌议应行各款。一、水田宜劝修渠堰。查黔地多山。泉源皆由引注。必善为经理。斯沃壤不至坐弃。应如所议。凡贫民不能修渠筑堰。及有渠堰而久废者。令各业主通力合作。计灌田之多寡。分别奖赏。如渠堰甚大。准借司库银修筑。其水源稍远。必由邻人及邻邑地内开渠者。官为断价置买。无许掯勒。至请仿江楚龙骨车灌田、并雇匠教造之处。应于借给工本款内、另议。一、山土宜广行垦辟、增种杂粮。查黔省、山土既多未辟。收获惟恃稻田。应如所议。凡有可垦山土。俱报官勘验。或令业主自垦。或招佃共垦。按其勤惰。分别劝惩。其无业主之官山。一概招人认垦。官为立界。给照管业。至劝民随时播种卒粮之处。应令地方官、酌借谷种。一、树木宜多行栽种。查黔地山多树广。小民取用日繁。应如所议。令民各视土宜。逐年栽植。每户自数十株、至数百株不等。种多者。量加鼓励。一、蚕桑宜劝民兴举。查黔地多桑。惟清镇、婺川、二邑。能习蚕织。应如所议。各属素未饲蚕者。令雇人于城市设局饲养。民人有率先遵奉者酌赏。或织成丝绢。准令赴局收买。至请募山左善放山茧人等之处。统于后款另议。一、劝民种棉织布。查棉性喜暖。黔省除威宁、大定、等处。山高气寒。其余可种棉者甚多。应如所议。令民如法试种。其苗寨素知种棉者。劝令广种。有率先遵奉者酌赏。至请募楚粤织葛机匠之处。亦于后款另议。一、种植既广、宜劝民以时保护。查种植在山。非稼穑在田者可比。应如所议。嗣后民间牲畜。如有肆行纵放、致伤种植。及秋深烧山、不将四围草莱剪除、以致延烧者。均令照数追赔。一、工本宜酌量借给。查现议各项事宜。莫不各需工本。今该督请将筹办各款。分别动支。臣等酌议、如开渠筑堰。所需工料价值。于司库公费内借给。分限二年缴还。酌借谷种。于各州县捐输谷内拨给。俟秋成后缴还。又设局收丝。即可变价扺项。该价若干。仍听该督酌定。至养蚕、缫丝、织茧、织葛、等匠。不必通省纷纷雇募。应于省城酌定名。数给以工食。使教导本地匠作。渐次遍及。即制造龙骨水车。亦止可各府州县、分给一架。劝民照式成造。一、考课宜分别劝惩。查黔省现行各款。全在地方官、实力奉行。应如所议。令各道等、饬属善为经理。岁底将境内开筑、垦种、缫织、等项。举行成效各数目。册送该道查勘。仍令布政使、汇送督抚查核。列为上中下三等。分别议叙处分。如遇升调卓荐。查有劝课实迹者。方准保题。又刑部左侍郎张照疏称、此案条奏各款。内请兴水利。开垦升科二条。臣前目睹黔省形势。觉与所题不合。未便随同议准。查兴修水利一条。闻黔地古谚有之。天无三日晴。地无三尺平。盖黔省、自平溪清浪以下。无地非山。间有四山不相连接。旷而且平。若四五里、或五六里。即建县治。若止一里、半里。即是村镇。房屋城池遍满。无隙可耕。若田则多在山上。凡渠堰之设。必系平地。今黔省在在皆山。高者岭、低者箐。何处可以开筑。然山田无水滩溉。而百谷亦生者。以天无三日晴之故。其常有雨而不潦者。以地无三尺平之故。是不特无地可以开渠筑堰。亦无所用其开渠筑堰也。又开垦升科一条。查黔省有军田、苗田。皆以承平日久。无土不垦。惟平越府以下。曾遭苗害。或有绝产荒田。应官为料理得。但其地、仍在历来鱼鳞旧册内。并非未经开垦、而须另报升科也。今若令开垦报科。严立劝惩。必有抑勒虚报等弊。至苗地、益所不宜。既有劝垦。必有丈量。胥役等肆行纷扰。百弊丛生。又如添种杂粮、及一年两种。岂不甚利。但黔省虽属僻远。而承平已八十余年。岂至今尚不知种植。则其天时地利。必有异于他省者。此理甚明。虽加劝导。窃恐徒滋扰累。以上二条。均毋庸议。再黔省、无蚕桑木棉之利者。似不尽由民愚妇惰。蚕喜晴、而黔多雨。木棉喜暑、而黔六月如秋。窃恐职此之故。然未经历试。不敢异议。得旨。此本两议具奏、朕观张照所议。若果如所言。则必不可行之事也。张广泗身为总督。久任黔省。于地方情形。自应熟悉。而为此奏者何耶。著交与署督张允随、再行秉公详悉查明具奏、若仍含糊两可。以致有行之之名。而无行之之实。日后发露。朕惟张允随是问。　　

○兵部题、陕省余存子母炮五十一位。前经大学士等、奏请行查各省。有无应拨之处。节据以各营炮位足额。咨覆到部查子母炮、发拏迅捷。实属营中利器。而陕省乃边陲要区。尢宜多备。应令该督加谨收贮。毋庸解部。并嗣后、各省遇有余剩炮位。即照此办理。从之。　　

○以通政使归宣光、为户部侍郎。　　

○缓徵江南铜、丰、沛、萧、砀、邳、徐州卫、海州、赣榆、等九州县卫、水灾。高淳、江阴、靖江、如皋、等四县。虫灾。本年应徵钱粮。兼赈饥民。其被水地方。并予葺屋银两。　　

○缓徵江南淮安属临洪、兴庄、板浦、中正、徐渎、莞渎、等场。本年被旱、被潮、成灾额赋。兼赈灶户。　　

○甲戌。上诣皇太后宫问安。　　

○御乾清门听政。　　

○遣官祭先医之神。　　

○工部议、江南河道总督高斌题覆、清口、御坝、王家庄、等处。试行木龙挑溜一案。自建设以来。历桃伏秋三汛河溜尽趋北岸。其南岸险工。今俱淤闭。涨成沙滩。黄溜中泓。现行陶庄引河之旧址。清水出口。较前甚畅。会黄东注入海。所有乾隆四年、大学士鄂尔泰奏请陶庄旧河之东、迎溜处所。开挑引河。并南岸筑挑水大坝。俱可停止等语。查建设木龙。挑溜刷滩。既经试有成效。其挑河筑坝之处。均毋庸议至称、北岸沙滩。尚未刷尽。南岸沙滩。再须涨宽。并将来再有需添木龙之处。应令该督相机妥办。从之。　　

○以头等侍卫小格、为镶黄旗蒙古副都统。　　

○予故内大臣喀尔吉善、祭葬如例。　　

○旌表夫亡守节逼嫁捐躯之安庆宣城县民陈来妻吴氏。　　

○乙亥。礼部议覆、署广东巡抚王謩等疏称鹤山县自雍正九年建设。现在人文蔚起。请照小学例、廪增各十五名。二年一贡等语。查该县肄业生尚少。应准照新设小学例。廪增各十名。俟初补之首廪、食饩十年后。三年一贡。从之。　　

○兵部议覆、右卫左翼副都统官保参奏、前任绥远城将军今调正蓝旗汉军都统伊勒慎、于已故将军王常家口回京。路经右卫八旗官兵、帮助银两一案。不行纠参。转嘱承审官、仅取镶红旗帮银供词。其余七旗、俱令不必承认。事属欺罔。请加严议等语。查定例、提镇贪婪。督提不行纠参。发觉。降三级调用。伊勒慎、应照此。例降调。得旨伊勒慎、若果如所参。情同欺罔。即应革职。岂止于降调。且此案、系到京后。官保始行参奏、伊勒慎平日办事。尚属黾勉。著照部议所降之级。从宽留任。效力行走。以观后效。　　

○丙子。吏部尚书署两江总督杨超曾参奏、江西巡抚岳浚、纳贿营私、赃污狼籍。与知府董文伟。刘永锡等。朋比作奸。徇情骫法。以致是非颠倒。贿赂公行等语。得旨。这所参岳浚著解任。命高斌前往、会同该督、将摺内有名人犯。一并严审定拟具奏、　　

○丁丑。上诣皇太后宫问安。　　

○饬廷臣举劾无存瞻顾。谕大学士九卿等、朕恭阅皇祖圣训。内载谕九卿之旨曰。尔等俱为大臣。天下督抚之贤否。应于平时留心细访。以备顾问。谁贪谁廉。即行公举。虽门生故旧。不为徇庇。庶人皆知畏惧而勉励矣。仍者、朕问时。或谓未经同衙门办事。或自谓平日不接见人。知之不真。以此推辞。非理也。圣谕煌煌。切中情事。近日在廷诸大臣之习亦甚类此。即如郝玉麟。鄂弥达、从前议之案。皆从外省发觉。廷臣并未有参奏之者。又如王士任之劣迹、德沛参劾之。岳浚之劣迹、杨超曾参劾之。岂伊等未经败露之前。在延大臣等、竟一无闻见。而必待督臣之举发耶。朕统御寰区。一人耳目。岂能周知中外臣工之臧否。惟大学士九卿等。留心访察。有闻即奏、庶人人知所儆戒。共凛官箴。朕可以收明目达聪之益。乃不时召见咨询。而陈奏者寥寥。殊不足以副朕之望。大臣受国家股肱心膂之寄。朕不于大臣是任而谁任耶。大学士九卿等。果能留心于平时。则各省大吏中、作弊营私、簠簋不饬者。谅无有不烛照之理。若既已知之。复存避嫌之心。而隐忍不言尤非公忠体国之谊。易曰。王臣蹇蹇。匪躬之故。人臣事君。如果自问无私。更有何嫌之可避。且如王士任等事。以督抚而自不能保一身之操守。皇考时并未有此也。朕用是愈滋愧惧焉。嗣后各矢丹诚。无稍瞻顾。则于朝廷进贤退不肖之道。必大有禆益矣。　　

○原任内务府总管丁皂保、以年老奏乞赏俸。得旨、丁皂保宣力已久。又年近九旬。著照伊现在品级。赏给俸禄。　　

○转户部右侍郎梁诗正、为左侍郎。以新授之归宣光、为右侍郎。　　

○以安徽布政使包括、署江西巡抚。户部郎中托庸、署安徽布政使。　　

○戊寅。户部等部议覆、御史胡定、条奏吏治事宜。一、蠲免钱粮、宜杜短扣之。弊查蠲免期逐户均沾。难容克减。该御史既称、短扣之由。皆以未尝明示科则、而仅开总数等语。臣等酌议、现在各省徵粮。遵用易知单、滚单、样单、及红簿、实徵额册。或给发花户。或刊刻出示。请嗣后、遇有蠲免分数。均于单内注明。示内刊刻。俾里民自行磨对。照数扣除。一、出借仓谷、宜申罔利之禁。查各省积贮。例止借给贫民。该御史既称、地方官虑贫民难于归款。不如借给富户。而富户复借给贫民。转获厚利等语。应如所奏、严行直省务遵定例行。一、申禁上司勒荐幕宾。查定例勒荐处分。原以杜挟制勾通之弊。该御史既称、各上司有巧为勒荐者。以所交厚之幕宾、嘱所交厚之州县。令其代荐等语。应如所奏、嗣后上司将幕宾托州县代荐者。照勒荐例议处。其代荐、及延请之属员。照受嘱不报例议处。一、禁革坐省、坐府、听差。查听差之设。原以防上司差役滋扰。该御史既称、若辈在上司衙门。勾通串线。遇事生风等语。应如所奏、将听差悉行禁革。如上司有紧急公事。设立风火雷三催签票。从邮檄催。一、酌裁州县民壮、以工食给与捕役。查赋役全书。各省设有捕役、马快、快手、诸名色。其额编工食。自六两至十八两不等。未便再增。至民壮一项。先经户部行令各省。酌定裁留确数。应俟到日再议。从之。　　

