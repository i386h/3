<!-- { "loadSidebar": true } -->
○大学士等会议、哈密扎萨克贝子玉素富奏称、奉旨将金塔寺回民。归入臣所属旗分。拨给余地。哈密地方少雨。俱赖山雪融化。流水灌溉。往往被旱歉收。若将金塔寺回民。移居此处。拨给之地。增至一万余亩。恐渠水不足等语。查该抚黄廷桂奏、金塔寺回民匮乏。臣等议令移居哈密。今该贝子所奏、种种不便。请仍敕该抚、于金塔寺原圈给回民地界内。查明可垦余地。将无地回民。每户拨给百亩。所需牛具耔种。照初次安插者、减半给与。仍严饬地方员弁。善为董率。头目老户等、教导回众。尽力农功。毋得仍前怠惰。从之。　　

○理藩院奏、喀尔喀扎萨克多罗郡王成衮扎布之子、齐巴克雅喇木丕勒。应否仍袭郡王。得旨、车木楚克纳木札勒、成衮札布、父子俱系黾勉效力之人。著加恩将成衮札布之子、齐巴克雅喇木丕勒。仍袭札萨克多罗郡王。　　

○以内阁侍读学士雅尔图、为兵部右侍郎。　　

○壬辰。上诣皇太后宫问安。　　

○御乾清门听政。　　

○户部议覆、四川巡抚纪山疏称、进剿金川案内。前后拨湖北、江西、广东等省银一百二十万两。陆续动用银一百万两零。请再于邻省添拨银五十万两。解川备用等语。应如所请、于秋拨留协银内。湖南、拨银三十万两。江西、拨银二十万两。从之。　　

○川陕总督张广泗奏、金川事尚未竣。大兵未可全彻。其从征土兵万余。久役未免疲乏。且瞬届春初。咸怀东作。自应酌量减彻。请照雍正年间、滇黔用兵之例。豫于各营招募新兵。给以守饷。俟土兵彻退。即行抽调制兵。前赴军营添补。下军机大臣等议行。　　

○以光禄寺卿德尔格、左佥都御史张泰开、并为内阁学士兼礼部侍郎。　　

○以少詹事西成、为太常寺卿。　　

○移浙江归安县主簿、驻菱湖镇。安吉州州判、驻梅溪镇。铸给关防。孝丰县天目巡检、鄞县杖锡巡检、奉化县塔山巡检、各复原驻。象山县赵岙巡检、驻三角地方。定海县沈岙巡检、驻金塘。乐清县县丞、驻大荆仓。从原任巡抚常安请也。　　

○癸巳。上诣皇太后宫问安。　　

○吏部等部议覆、贵州巡抚孙绍武疏称、遵义府仁怀县。幅＜巾员＞最宽。自雍正八年、移驻新县后。将府属通判、移驻旧县。所有仁怀河西土城、三里地方、一切刑钱案件。拨归分理。惟士子应试。未经议及。现在教谕、训导、均驻新县。旧县距六百余里。生童赴试维艰。请将训导移驻旧城等语。查该县相距既远。教职士子、两有未便。应准其移驻又称、岁科两试。即由该训导录送。通判考取送府。并请颁给仁怀旧县训导学记等语。查通判考取送府。止代县考。应令该生、向通判衙门报名候考。毋庸该训导录送。其学记、咨礼部铸给。至入学名数。该县僻处边隅。人文尚未加盛。且分隶者、亦止仁怀河西土城、三里地方。亦应仍照旧额取进。从之。　　

○赈恤浙江寿昌、淳安、遂安等三县饥民。缓徵本年漕粮。其地丁钱粮。命于明岁补豁。　　

○甲午。遣官祭先医之神。　　

○上诣皇太后宫问安。　　

○御懋勤殿。勾到朝审情实罪犯。停决斩犯五人。绞犯二人。余十三人予勾。　　

○谕内阁、刑部、行师最重纪律。故失律有诛。罪在不宥。袁士弼、在瞻对军前。与提督李质粹、意见龃龉。遇事推诿。奉文调遣。违期不至。经大学士庆复参奏、拏交刑部治罪。朝审拟以情实。应即予勾。但庆复参奏、原据李质粹禀报。而李质粹所报、班滚焚巢毙命之处。始据奏报。朕即以为未可信。因命张广泗、纪山等、备细访查。乃知班滚现踞如郎。且敢领兵攻打上瞻对土司康朱。肆行滋事。夫首恶渠魁。关系至为紧要。而以生为死。全属子虚。则其他功过是非。岂复可信。张广泗、大金川军务告竣后。必须将班滚。另行办理。袁士弼、此次暂行停勾。李质粹即非枉陷袁士弼。而伪奏已属显然。著拏交刑部。覊候班滚事竣时。令张广泗、将此案情节。秉公据实逐一查明。现在随营将弁内。当时在事之人尚多必得真知确见。俟张广泗查奏到日。令李质粹、与袁士弼对质。则功过自明。袁士弼、自有应得之罪。著入下年朝审。此次之不勾。非朕轻军法而姑息从宽也。　　

○大学士等议覆、两淮盐政吉庆奏称、两淮盐场。猝被潮灾。米价昂贵。请将盐义仓谷。减价平粜等语。查平粜仓谷。若减价太少。易滋弊窦。今两淮米价。自一两七八钱至二两。应令该盐政、将平粜米价。每石总以酌减三钱为率。不得过少。至所奏、本年例无加赈场分。于今冬平粜。现在加赈者。俟赈毕再行出粜。应如所请。得旨、依议速行。　　

○又议覆、两淮盐政吉庆奏称、盐义仓谷。现在缺额。请动项分给各商。择丰收价平地方采买等语。查该处潮灾后。现在减价平粜。若即令各商领银采买。恐滋弊端。应令该盐政、于平粜后。随时酌量买补。得旨、依议速行。　　

○乙未。上诣皇太后宫问安。　　

○谕军机大臣等、袁士弼、朝审情实。未经勾决。其原委已有旨谕内阁、刑部。并令张广泗、将此案彻底查明。但张广泗现办大金川军务。若明发谕旨。则汪结、罗于朝等、俱得豫知办理班滚之信。罗于朝尚属内地营员。而汪结乃投顺土司。狼子野心。恐其乘机先发。别起衅端。又成一班滚、莎罗奔、为害叵测。是以所降之旨。密不发钞。然袁士弼、系违误军机。由军前拏交刑部治罪之犯。军营将弁。闻其未经正法。而不深悉其缘由。将谓行师失律。尚可幸邀宽典。何以明纪律而肃军威。著将此旨、密寄张广泗、令其斟酌情形。俟应宣布时。将袁士弼、未经勾决之故。摘出晓谕众人。使共知此次之暂行停勾。正欲令罪状确实。以成信谳。并非朕之尚姑息而弛军法。至汪结、罗于朝、前已传谕张广泗、令密行防范。俟金川军务告竣。进剿班滚时。先期以他事调赴军营。讯明班滚下落。立正其罪。并不可稍露风声。以防意外。经今逾月。张广泗尚未奏到。其接到谕旨后、情形若何。汪结等曾否稍有知觉。并可否如此办理之处。著即行奏闻。　　

○丙申。上诣皇太后宫问安。　　

○谕军机大臣等、四川巡抚纪山查奏、渝关缺额情形。据称、乾隆十一年、商贩悉赴深山。砍运木植。抵关希少。于定额尚不敷银一十二两零。该抚捐补足额报解等语。榷关徵税。祇应尽收尽解。如果经理不善。以致缺额。即应照例题明。议处赔补。自有定例。若因为数无多。听其私自捐补。无此政体。且此端一开。不肖之员。反得以藉口。必将盈余藏匿不报。以官帑饱其私槖。而指零星小数。为捐俸垫解。流弊何可究诘。渝关缺额之处。本不应捐补。即实系捐解。亦不当见之章奏。纪山据查报之语。代为奏闻。所见甚属琐屑。著传谕知之。　　

○礼部议覆、四川巡抚纪山疏称、岳池县、自康熙六十一年、复设县学。现在人文加盛。请照例添设廪增出贡等语。应如所请。准照小学之例。设立廪增各十名。至出贡不便太骤。应俟四次岁考后。廪缺陆续补足。将初补之首廪、食饩十二年者。准其出贡。嗣后三年一贡。从之。　　

○以广西镇安府属向武土知州黄扆子焕章、袭职。　　

○缓福建长乐、福清、二县本年旱灾、应徵新旧钱粮。　　

○丁酉。上诣皇太后宫问安。　　

○戊戌。上诣皇太后宫问安。　　

○谕、直隶总督那苏图奏称、天津、静海、二县。今岁偏灾较重。现在加恩普赈。但二县地处洼下。产米无多。又僻在海隅。商贩稀少。米无来路。不得不为明春豫筹调剂。请暂开奉天海运等语。著照所请、准其暂开一年。俟明岁秋收后停止。其如何给照采买、查验发粜。以杜偷漏之处。该督督率有司妥协办理。并谕盛京将军知之。　　

○己亥。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○户部议覆、四川巡抚纪山疏称、明正司汪结、补里塘宣抚司。应给养廉。但现在里塘土司。改设一正二副。正土司安本、既降为副。未便仍令支食正土司养廉。除副土司康郤江错、仍食原给养廉银二百四十八两五钱外。其原给正土司养廉银二百九十四两五钱。与汪结支食。另请加增副土司养廉银二百四十八两五钱。给安本支食。即将该处及巴塘夷赋银内。就便扣给等语。应如所请。从之。　　

○庚子。上诣皇太后宫问安。　　

