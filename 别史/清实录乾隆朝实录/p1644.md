<!-- { "loadSidebar": true } -->
○丙辰。上诣皇太后行宫问安　　

○敕谕察哈尔八旗都统巴尔品等、谕曰、皇帝敕谕察哈尔八旗都统巴尔品。及副都统等、朕惟察哈尔地方。向设八旗总管。凡练兵行围等事。每不能一律整齐。宜设大员。以专统辖兹特命尔驻劄张家口。总管察哈尔左右两翼副都统八旗总管管辖满洲蒙古官兵及张家口理事同知。尔宜持躬公正律已严明。董率属弁。训练兵丁练习行围。以精技艺。整理器械。以壮军容。所统弁丁。有不遵训令者听尔参处其选补承袭员缺详慎核定。一应俸饷确查咨领。尤须加意严饬官兵。不许滋事扰民。凡一切事宜俱照题定事例办理。至钱谷词讼。民间情事俱属地方官管理。不得干与。其宣化。大同二镇。附近张家口地方。亦听尔节制。尔受兹委任。须实心率属。加意训练。如或怠玩旷职责有攸归。尔等慎之。特谕　　

○又谕曰、由屯奏、将军绰勒多染患痰疾身故等语。所遗黑龙江将军员缺。著国多欢补授。国多欢所遗员缺。著绰克托调补。黑龙江将军印务。著由屯暂行护理。国多欢速赴新任　　

○军机大臣等议覆、乌噜木齐副都统旌额理等奏称、乌噜木齐屯田兵四千名。挈眷前来者一千八百有奇。余俟换班时派往。查挈眷兵内。子弟颇多。请嗣后换班兵缺出。即于余丁内补放等语。所奏自属通融筹办。但此等换班兵。尽以余丁充补。恐户口不能增益。应定以十缺为率。补余丁二名。俟内地挈眷兵到。人数日多每次递增一倍。至四千额满。所有缺出。悉补余丁。再此次内地所派四千兵。俱由额缺内派往。将来原额无庸补缺。从之　　

○丁巳。上诣皇太后行宫问安　　

○谕、本年秋谳届期九卿等将秋朝审各案核议。分别具题。所有可矜各犯。例应减等杖流。但其中有同在可矜之列。而情节各殊者。如子妇不孝。殴詈翁姑而其夫忿激致毙。或因该犯之母。素有奸夫。已经拒绝。后复登门寻衅。以致拒殴致毙者。此等尚因情切天伦。一时义忿所致。与寻常斗很者。原属不同。然仅一例减流。而终身远徙不得完聚。其情亦堪悯恻。著该部会同九卿。嗣后遇有似此罪犯。案情既确。俱量为区别照免死减等例。再减一等发落。仍逐案随本声明请旨。副朕矜恤庶狱至意　　

○谕军机大臣等、舒赫德等奏、秋审可矜各案内。有情切天伦。误罹法网。三种人犯。请再减杖徒发落一摺。其因妻不孝忿激致毙。与母素有奸夫。已经拒绝。复行寻衅殴毙者。已有旨谕部矣。至救亲情切一条。其中情节。易涉疑似倘豫定规条。罪犯情变百出。保无有父子同殴致毙。而饰伤救子者。人已致毙。谁与质证。若概从末减。凡有亲之凶恶。恐因此转滋衅端殊非矜恤平允之道。此议不可行。著传谕舒赫德等知之　　

○又谕曰、苏昌等审拟贺县知县朱三元。贪婪不职。致毙人命。拟绞立决一案。此等赃私累累。纵役毙民之劣员。自宜重示惩创。但律应绞候。而该督等拟以立决。未免过当。朕办理庶政。务在一归平允。于此等案件。尤未尝格外苛求。苏昌原摺。已交军机大臣将朱三元照律改为绞候。发部核拟矣至将来秋审时。应否情实。自有司宪诸臣定拟。即本年无及。待至明年。列入秋审。亦无不可。著将此传谕苏昌等知之　　

○戊午。谕军机大臣等、永贵等奏称、伊什罕伯克古尔班和卓。商伯克墨墨氐敏。哈子伯克阿布都拉五品伯克伊斯迈勒。密喇布伯克巴巴和卓。俱系奉旨记名应升人员。若俱候本城缺出补用。恐至壅滞。应请不拘何城缺出即按品级调用等语。升补伯克。若不拘本地。准其调用别城自属疏通之法。但伊等内。如阿奇木伊什罕。噶匝纳齐等缺。俱承办要务。若照内地之例回避调补。则伊等无掣肘之虞。且奉调时。尚不觉烦苦。至小伯克等既无庸回避徒虑伊等得缺壅滞调用别城将来迁移之际。动需费用。恐于伊等生计无益。自应分别办理。著传谕各城驻劄大臣等、嗣后补授伯克。应按照品级。分别照例回避及坐补本处额缺会商妥议具奏　　

○己未。吏部等部会议贵州巡抚乔光烈奏称、黔省偏远新任之员往往在途逗留请嗣后官员赴任。中途患病阻滞统以三月为限。如在限外即有文结。仍作逾限议处。其引见差回之员悉照此办理至黔省各郡苗多民少。性情朴鲁外来匪徒设法哄诱为害多端请嗣后黔省拏获汉奸应徒罪枷杖者递回原籍通饬各属备案。如私逃入黔。将本犯及窝留之人。从重究拟原籍黔省失察各地方官。照私逃入川之例议处均应如所请。从之　　

○兵部议覆、广东潮州总兵明达奏、各省参。游都。守官员。请给印信关防千把外委。一体应入军政等语。查各省参游都守等官。凡属独营。及标下中军。一切兵马钱粮是其专责。向例均给与印信关防。若左右前后各营其事悉由中军核转分驻独营由该管上司核转。并无滋弊之处是以并未议给遵行已久。若概行撰给关防似属繁文应量为区别。请参将以下官员如系分驻别城。或离本标中军驻劄遥远者。令各省将军督抚提镇拟定关防字样。咨部铸给至概给之处。无庸议再绿营千总准一体入于军政把总外委。尤为末弁向由督抚提镇拔补。并无伊等推升员缺应毋庸议。从之　　

○是月直隶正定镇总兵杨朝栋奏兵丁朱得名拾获逆词一事据游击色克图等面禀因案情重大恐有漏洩。是以令知府郑大进亲禀督臣方观承。臣随以巡阅营伍为名亲往督办督臣即将据报具奏之处批覆但臣于具报督臣时。不行奏闻。实属糊涂得旨以后诸事认真再不可如此推诿避事　　

○浙江巡抚庄有恭奏七月初七日东西两塘猝被风潮石塘坍卸盘头泼损。查勘海宁县城东自四里桥至郑家衖一带塘工外用条石包砌内填块石本非坚实应改建大石塘一百四十三丈七寸。每丈建筑一十八层又陈文港东抢修石塘在内。缓修石塘在外其工头两不相接之处计宽三丈五尺应仿照条块石塘另建裹头一道至陈文港秧田庙泼卸盘头三座柴土工程难御潮汐请一律改建三层石坦以省频年镶办之烦得旨如所议行但期工固毋致浮冒可也　　

○湖北巡抚汤聘奏湖广向设外帘官十六员后南北分闱中额减半而外帘员数。相沿未改较为繁冗请照江西湖南之例。酌减三员。得旨、是　　

○四川总督开泰奏、川省重庆镇属黔彭营马步兵。每年米折银两。向分作二季领给。该营在东南边僻。田少土瘠。且素鲜商贩。兵丁籴买。每虞缺乏。应请于每年秋季。将次年应领折色。豫行支取。随时购买。按月支放。得旨、如所议行　　

○云南鹤丽镇总兵左秀。奏报接印任事日期。得旨、诸事认真料理。不可为绿旗虚伪之习。戒之勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百六十九



大清高宗法天隆运至诚先觉体元立极敷文奋武孝慈神圣纯皇帝实录卷之六百七十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。九月。庚申朔。日食　　

○上诣皇太后行宫问安　　

○遣官祭历代帝王庙　　

○遣官祭都城隍之神　　

○谕曰、陈宏谋摺奏、安宁管关家人李忠。丈量货船。豫留罚料地步。将正税变为罚项。名曰重罚漏税。实则暗亏正课。李忠在关。所缺正税七万七千余两。而罚项转至四万九千余两之多。将李忠收禁。勒限缴纳等语。此等横行作弊。其事迥出情理之外。安宁向由获罪录用。特因其素日为人。遇事尚属过于拘谨。是以加恩委任。若家人肆无忌惮若此。伊岂得诿为不知。使伊尚在。必当重治其罪。今即已身故。而玩法负恩。实堪骇异。所有赏给内务府大臣职衔。著即行削去。仍将所有侵渔赀财。严行查封。以抵亏项。至陈宏谋素与同城。该关弊壤已甚。为有目共见。伊岂一无见闻。倘安宁在时。据实参劾。朕必为之嘉与。乃平日一味瞻徇情面。付之膜外。直至安宁身后。自量不能终隐。始举发其事。而专以一恶奴为全案罪魁。封疆大臣。公正任事者。固如是乎陈宏谋著交部严加议处。尹继善虽驻劄稍远而此弊公行。已非一日。何至毫无觉察。节制之义安在。尹继善著传旨严行申饬。此案著该督。前往会同陈宏谋。严行查办。将恶奴李忠等确讯。尽法惩治。并将伊财产查明。尽数入官毋令稍有隐匿寄顿摺并发　　

○又谕、迎接哲布尊丹巴呼图克图之呼毕勒罕。著巴勒达尔前往。派侍郎福德。一同照料。所过地方。准其交易马匹牲只口粮。著该部院行文各处大臣扎萨克等遵照　　

○谕军机大臣等、据陈宏谋奏、安宁家人李忠在关肆行作弊。将正税变为罚项一案。其事甚可骇异。已明降谕旨。令该督等严行办理矣。安宁以屡次获罪。加恩录用今家人肆恶若此。非寻常侵渔舞弊可比。伊平日办事。过于拘谨。岂有竟为家人朦混之理其废职负恩。实非意料所及。所有赏衔已经削革。著传谕舒赫德。即将安宁家产。严行查封以抵亏项。并将安宁负恩之处。严切谕知伊弟安泰。陈宏谋原摺。一并钞寄。传令阅看　　

