<!-- { "loadSidebar": true } -->
○辛巳。谕军机大臣曰、萨载等奏、陆续拏获东省盐枭案内逸犯十一名。其李二赖歹、实系帮同孙二汉、殴伤巡役之犯。质讯明确。即行处斩枭示一摺。该督等督饬属员。协缉盐犯。多而且速。尚属认真。惟据各犯所供姓名。有与东省供词不同。自应两省会商核实。分头缉捕。其首犯孙二汉、尤须严缉速获。余犯务须全数获得。勿使一名漏网。至阅李二赖歹供单内。称系领郯城县张庄盐店票子买盐等语。既向盐店领票买盐。似非私贩。何以复纠夥潜行。拒捕抢犯。其故殊不可晓。或于正票觔数之外。夹带私盐。故尔纠众滋事。不可不据实究明。其各犯之盐。又系买自何处。夹带私盐若干。抑所卖尽系私贩。亦须逐一讯明。通行核办。又李二赖歹供。路遇李顺等六人。齐到峄县固园。住徐寡妇家。见孙二汉等、共四十八九人。有四十六把车。孙二汉起意到河北卖盐。并云仗人多不怕查拏等语。徐寡妇家。若止系寻常歇店。安能容留如许人车。且盐徒皆不约而同。前往投宿。其人必积惯窝藏枭贩。坐地分赃。此等匪恶犯妇。结案时当从重办理。不可因系孀妇。稍存姑息。又各犯同载私盐。渡河售贩。东省岂竟漫无盘诘。听其纠夥贩私。毫无忌惮。亦属不成事体。因忆乙酉南巡时。该省沂水县、曾有私贩拒捕之事。今又有如此聚众盐案。可见从前未曾妥办善后事宜。致奸民习为故常。复蹈法网。不可不设法稽防。以杜后患。著交国泰、于此案获犯结后。逐一详核。酌定章程具奏。寻奏、郯城与江南海州、赣榆、盐滩逼近。场多盐贱。例准老少男妇。挑负发卖。盐枭藉此收买贩私。康熙年间。曾设海赣同知。驻两省接壤之大兴镇。查缉私盐。兼管河务。又设千总一员。兵五十名。该同知管辖分巡。雍正十二年。因同知既管河务。改隶河工。即将缉私事。归沂州府通判管理。近又因该同知河务简少。而泇河通判工程较多。升改同知。该同知改为通判。去海赣衔。专司河务。已无缉私之责。沂州通判。不兼海赣衔。未能越境稽查。千总微弁。难资弹压。请将驻大学镇之通判。复改为海赣通判。兼管河务。仍辖千总。专司巡缉海州、赣榆、峄县、及兰山、郯城、等处私盐。时赴滩场。稽查灶户。毋许额外多煎。倘有私盐透漏越境即将通判参处。该通判既兼河务。仍隶河东总河管辖。又庞家渡口。为两省往来必由之地。请于就近营汛内。移驻把总一员。巡查盘诘。并于大兴镇千总所辖兵内。拨给十名。以供差巡。再郯城崇逢集、居民多而离县远。请令商人添设子店便民。藉杜私贩。至海赣灶户。应编保甲稽查。现劄会两江督臣、饬运司妥办。得旨、所奏是。该部速议具奏。寻议、应如所奏。从之。　　

○又谕曰、勒尔谨奏、河州民黄国其家。聚集多人。竖旛念经。并勒令居民。供应粮食。且敢抗拒伤差等因一摺。殊堪骇异。按察使李本、与勒尔谨、先后驰往查拏。自应如此办理。内地民人。敢于设教聚众。并立有教主。竖旛占聚一村。入教者皆以白布为号。即与前此山东叛逆王伦无异。其情罪实为可恶。所有首夥各要犯。必须上紧弋获。尽法重治其罪。以示严惩。但陕甘两省。回民最多而易滋事。此案若系回民。或恐恃其勇悍。敢于抗拒。不可不用官兵剿捕。今勒尔谨前往。自必带有兵役。第恐为数无多。或不敷应用。提督法灵阿、近在该省。应即选带精兵。星夜驰往协剿。如各犯业就全获则已。若尚有抵拒情形。法灵阿、即在彼调度。加之以兵。或剿或擒。相机妥办。勿使一犯漏网。就获后。勒尔谨即将案内各要犯、严讯起意聚众、煽惑纠约各实情。分别凌迟斩决。一面于该处正法枭示。一面奏闻。　　

○以革爵杭州将军富椿子斌宁、袭奉恩辅国公。　　

○是日起。上以冬至祀天于圜丘。斋戒三日。　　

○壬午。谕、各省将军。向例不戴花翎。必俟特赏。方准戴用。但提督尚有赏给花翎者。将军有统辖一省职任。自宜戴翎。不必俟赏赐后。方行戴用。嗣后补授外省将军。原无翎者。准其戴用。著为令。　　

○谕军机大臣等、昨勒尔谨奏、河州民黄国其、聚众竖旛。倡教拒捕一案。实属不成事体。且非光天化日之下所宜有。其情罪甚为可恶。业经勒尔谨亲往查拏。自可将各犯迅就弋获。严讯重治。以示惩创。果尔、甚善。但恐该省回民最多。又素习拳勇。性复护其同类。恃众滋事。即如从前马得鳌一案。窝盗纵劫。蔓延不法。其声势固大。但恐绿营兵丁。必有回民在内。若辈袒护徇情。积习难改。或不肯奋勇上前。或有奸恶回人。潜与勾结。皆势所不免。则虽有官兵在彼。仍不能得力。因思此等剿贼打仗之事。临时勇往争先。耻于退怯。惟满洲兵最为足恃。从前王伦一案。派大学士舒赫德、督率八旗兵前往。不旬日即行剿灭。其明验也。该省距京较远。惟调驻防兵。最为便易。著传谕三全、于宁夏驻防内。即选派满洲兵一千名。索诺木策凌、于乌噜木齐驻防内。即选派满洲兵二千名。并将应用马匹器械乾粮等项。迅速妥办豫备。候勒尔谨之信遄行。勒尔谨到彼。如首夥各犯。尽数擒获。不但毋庸另调满兵。即法灵阿、亦当停其前往。若勒尔谨、法灵阿、到后。逆匪仍前抗拒。尚未能克期完事。即一面由六百里驰奏。一面即用六百里加紧印文。飞调宁夏、及乌噜木齐、满兵赴剿。三全、索诺木策凌、一得勒尔谨印文。随到、随即起行。带兵兼程前往。仍将带兵起程日期。迅速奏闻。第法灵阿、三全、办事虽极认真。然向未经历行阵。于调度机宜。未必遽能悉合。因查固原镇总兵图钦保、在金川军营数年。曾经著有劳绩。带兵之事。乃所熟娴。著传谕图钦保、接奉此旨。即由该处驰驿。迅赴河州。帮同法灵阿、办理剿捕之事。宁夏兵到。伊并可帮带满兵。祇期于公事有益。彼此均不可稍存畛域之见。如勒尔谨此时、已经获犯完案。即图钦保、亦当行文停其前往。至勒尔谨昨奏此事。仅由四百里驿递。尚属不知缓急。现在如已获犯竣事。著即由六百里奏闻。此旨著由六百里加紧发往。一并谕令知之。仍各将应行覆奏事宜。迅速覆奏。　　

○军机大臣等奏、宗室玛克汤阿、赴宝坻县。以索取租钱滋事。审拟具奏。得旨、玛克汤阿、身为宗室。私行赴屯。以非分之事。藉端索钱滋扰。甚属不堪。仅拟枷杖。宗室无枷杖之理。不过空房拘禁数月。不足示儆。此人不可留于京城。著发往盛京。交与将军弘晌、严行管束。至宝坻县村民高德仲等。将玛克汤阿之家奴、捆缚送官。尚系旁观不平。激于公愤。即将其恶奴灌秽一节。亦属小事。若将伊等一并治罪。将来宗室人等。转相效尤。必更无所顾忌。且恐满洲大臣官员之家人等。亦从而私行滋事。不可不防其渐。所有高德仲等、原拟枷杖之处。均著宽免。其明晦、雨儿、在屯催办钱文。虽听从伊主所使。但究系伊等倚势妄为。酿成事端。军机大臣、及刑部、未将该二犯拟罪。尚未为周到。著另行定拟具奏。　　

○直隶总督周元理议奏、密云县驻防官兵事宜。查古北口理事同知。本系管辖密云一带旗民事务。相距八十余里。尽可兼辖。毋庸添设专辖官员。其岁需兵米三万余石。请照马兰镇例。改用折色。每石折银一两四钱。至官兵住房。现委员勘估修盖。报闻。　　

○癸未。上诣南郊斋宫斋宿。　　

○陕甘总督勒尔谨奏、河州民黄国其家。聚众拒捕。臣亲往查办。该州已拏获从匪石忠信等七名。讯明倡教首匪。名王伏林。自称弥勒佛转世。聚集二千余人。拟攻河州。先令石忠信等、赴州探信。即被拏获。现在调兵一千。并力擒拏。谕军机大臣等、据勒尔谨奏、于十一日抵河州。已据该州拏获匪犯石忠信等七名。审讯录供。现在调兵、并力擒拏等因一摺。所办尚好。但此等奸民。既已就获。即应立时审明。一面正法。一面奏闻。方为妥协。若羁禁日久。恐匪徒等。或纠众劫牢抢狱。更觉不成事体。此内石忠信、系邪教中四教主。郝天祥、系其伪军师。此二犯、即应押赴市曹。凌迟处死。其张成、张大仁、张进朝、张六五、张哈哇、五犯。俱已相随入教。亦应即行斩决。仍将各犯首级枭示。以申国法而示惩儆。著勒尔谨、即速照此办理。此后续获各犯。亦俱随获随审。将曾受伪封。及曾经拒捕伤差者。即行凌迟。其随教入夥。现被擒拏者。即行斩决。惟实系被贼逼胁。或自行脱出。赴官投首者。审明。尚可贷其一死。然亦不可存留内地。并不宜发往新疆。当分遣云贵烟瘴等处。该督务须切实分别。妥为办理。不可稍存姑息。又阅供单内。张成供称、被众百姓拏来等语。此等百姓。尚属守法良民。勒尔谨即应查明。量加奖赏。并当出示晓谕云。尔甘肃百姓。素号淳良。皇上以尔等地瘠民贫。时深轸念。每岁蠲赈频施。俾皆存活。得常安享太平。尔等受恩实为最厚。今河州逆匪王伏林等。倡立邪教。聚众不法。意图抢夺各村庄。扰害百姓。不可不即时诛灭。以安善良。是以现获逆党各犯。审明后。即行凌迟斩决。不肯久留贻害。至尔村众内。将逆党张成、拏获送官。足见尔等俱有天良。明于大义。除量加奖赏外。特行明白晓谕。本督部堂、在此统兵剿捕逆匪。惟期速剪根株。永除民害。尔良民照常安居乐业。勿稍惊惶。至在事兵众。俱按日给发口食。丝毫不扰闾阎。尔等更无庸疑虑。如有逆党至村。纠夥煽诱者。即速擒拏送究。以凭奖励。如此办理。犯法者既决不待时。守法者必共相激劝。自更易于办理。勒尔谨务实力妥为之。至所调之兵。一千似觉太少。前巳谕令法灵阿、带兵前往。想亦可速到。必更易于集事。若法灵阿未到。首夥各犯。俱已就擒竣事。即遵前旨、停止法灵阿前赴协剿。又石忠信供、有各犯拟于十二日、先差人到河州埋伏。夜间率众攻破河州之语。今十二日、勒尔谨已在河州拜摺。而所遣逆党。先已就擒。可见贼计未行。此事发觉稍速。较之山东王伦一案。滋事后再行办理。似更省力。该州办理此案。尚属能事。但王伏林等、倡教纠众。必非始于近时。从前何以不行查办。阅该督摺内。称该州扬赓扬为署知州。或该州系委署后办此一事。从前失察。另是一人。或该州署事已久。功过皆其任内之事。并著勒尔谨、于办完此案后。确实查明。分晰具奏。将此由六百里加紧传谕知之。仍将曾否全行获犯完案之处。由六百里加紧覆奏。　　

○甲申。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

