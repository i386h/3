<!-- { "loadSidebar": true } -->
○兵部议覆、巡视台湾给事中六十七奏、更定台郡营弁事宜。一、调台武职。接劄后多有迁延。兼遇督提调考等事。仍回内地。在台不及岁余。兵将尚未熟悉。焉能责其训练。请以到台日起俸接算。一、台兵拔补陆路外委。俟其交代。回至内地。仍降目兵。亦于体制未协。请照水师之例。事故缺出。就台兵拔补。期满缺出。与内地外委对调。均应如所请。从之。　　

○刑部奏、热审人犯。轻罪照例分别减免。其斩绞重犯内。或有情罪可矜可疑者。臣部会同都察院、大理寺、另行具奏请旨。倘内外谳狱衙门。有故意迟延。恣行奸弊。或人犯妄希巧脱者。本犯不准减等。官员严加治罪。从之。　　

○补行江西省、乾隆七年分军政。年老官一员。才力不及官一员。分别处分如例。　　

○拨湖南城步县蓬桐、栏牛、二峝、苗民、归江头巡检、芙城峝苗民、归典史管辖。从署湖广总督鄂弥达请也。　　

○乙卯。上起銮谒东陵。　　

○是日。驻跸烟郊。　　

○丙辰。驻跸白涧。　　

○丁巳。礼部奏、乾隆九年顺天乡试。经步军统领、顺天府府尹、奏请。外场巡察御史。先期前往贡院大门外驻宿。搜查运送之供给。及进院之夫役。与主考、同考监试、提调、副都统、内外帘执事各官、之随从铺陈等项。以杜执事人役、代士子怀挟之弊。业蒙准行。窃思乡会试事同一体。且今年会试。合八旗满洲蒙古繙译为一场。事务较繁。请于巡察外场御史外。添派数员。协同稽察。从之。　　

○是日。驻跸桃花寺。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百三十四


大清高宗法天隆运至诚先觉体元立极敷文奋武孝慈神圣纯皇帝实录卷之二百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。二月。戊午。补行江西省乾隆四年、暨乾隆七年分、二次大计。共卓异官八员。不谨官五员。罢软官一员。年老官二十二员。有疾官五员。才力不及官一员。浮躁官二员。分别升赏处分如例。　　

○是日、驻跸隆福寺。　　

○己未。上谒昭西陵、孝陵、孝东陵、景陵。俱未至碑亭。即降舆恸哭步入隆恩门。诣宝城前行礼。躬奠哀恸。王以下文武大臣官员随行礼。至寿祺皇贵太妃园寝奠酒。　　

○是日、驻跸隆福寺　　

○庚申。春分。朝日于东郊。遣宁郡王弘晈行礼。　　

○署理定边副将军参赞大臣拉布敦奏、据托尔和乌兰坐卡侍卫报称。有准噶尔、乌梁海得木齐乌尔巴齐。因今年游牧处雪大寒甚。伊等率领所属十四家。在于黄加书鲁克居住。查黄加书鲁克地方。在阿尔台山梁以内。与内地放卡处相去八十里。乃布延图与托尔和乌兰卡伦寻踪之所。当即行文总管防守乌里雅苏台等处之参赞大臣乌尔登。令其严饬坐卡侍卫。小心防范。俾流徙之众。得资弹压。不至生事。但亦不可稍涉形迹。转露张皇。报闻。　　

○免广东海阳、澄海、二县。乾隆九年水灾额赋。　　

○是日。驻跸桃花寺。　　

○辛酉。上幸盘山。驻跸。至癸亥皆如之。　　

○壬戌。谕、教职为司铎之官。训课士子。长养人材。是其专职。乃向来循例铨授。未加别择。以致衰老龙钟、庸劣荒疎之人。滥居师儒之席者。不可胜数。此中外所共知共见者。是以去年朕命廷议。古人原有七十致仕之义。现任教职年至七十以上者。令其休致之处。曾经通行。上年湖北巡抚晏斯盛。以岁贡年已七十。应否扣选一事。摺奏请旨时。朕复思古来申公伏生老而传经。人之可用与否。未可专以年齿论譬如年逾七十而强健者。亦不可铨选乎。未至七十而病惫龙钟者。亦可姑容乎。惟当看其人之可用与否为去取。不当以七十为限。总在督抚学政。秉公实心办理。庶有裨益。已将此意明白批谕。今伊又复具奏。内称每科乡试后。既行淘汰。至奉文截取之时。是否再加考验。又称拔贡副榜。似应一体考验等语。是晏斯盛尚未领会朕务在得人之旨。但于细微之处。沾沾奏请。且此旨未曾颁布各省。恐不知者尚多。今应通行宣谕。一体遵奉。查上年有每次乡试后。令该督抚学政验看。大加淘汰一条。昨甲子乡试后。已举行一次。其实在老迈龙钟者。业已去其大半。嗣后此例不必每年举行。候朕因时制宜。酌量降旨。其恩拔岁副、及挨贡应用教职者。验看之处。仍照旧例行。至该员临选时。给发文凭到日。仍加考验。必精力文艺。足胜司教之职。方准领凭赴任。庶衰庸者不得滥膺。而学校或可收得人之效。　　

○大学士等议覆、贵州总督兼管巡抚张广泗条奏黔省营伍事宜。一、黔省控制夷犭□农。关隘固在捧鲊。而黄草坝一汛。为滇黔粤三省门户。兵额均属不敷。请以安笼镇标左营、原驻捧鲊之游击一员。千总一员。外委千总一员。带原兵五十名。添拨一百九十名。移驻黄草霸。原驻安笼镇城、左营之守备一员。把总一员。外委把总一员。带原兵一百四十一名。添拨三十九名。移驻捧鲊。把总一员。带原兵二十名。添拨十名。分防白云坉汛。把总一员。带原兵四十名。分防法岩。千总一员。带原兵四十八名。添拨十二名。分防歪染汛。内拨兵十名。于巴结坝傍各安一塘。每塘设兵五名。把总一员。带原兵五名。添拨三十五名。分防革上一塘。外委把总一员。带兵十名。把守江底一塘。似此抽拨分布。其左营原防塘汛。及中右两营存城兵。未免单弱。应共添兵一百五十名。再、贵阳城守营。现存兵七百名。亦属不敷。应添兵五十名。细查通省。无可分派。请裁贵定县、平伐营都司一员。把总二员。遇缺另补。并裁兵二百四十名。将五十名归贵阳营、分守城汛一百五十名。归安笼镇标。但平伐去贵阳甚近。而安笼镇道路遥远。自应先尽愿迁兵丁发往。如不足数。令安笼镇募补。俟有事故缺出。陆续扣除。又、平伐营原防龙里汛把总一员。兵七十名。应改归定广协。即将所裁平伐营兵内、拨四十名。并于该协存城兵内、拨三十名。令外委把总一员带领。防守龙里。及安设在城等五塘。尚余平伐营千总一员。兵六十名。归入新添营。共有千总二员。把总二员。兵三百六十名。应分为左右两哨。令左哨千总一员。带兵八十名。分防平伐。安设谷纪、甘塘、摆成、臭水、苦竹、五塘。令外委一员。带兵二十名。分守平伐原防之谷壤汛。并安设发人冲等六塘。并令贵阳营。委队目一名。带兵五名。分防毛基堡一塘。新添营于平伐汛内。委队目一名。带兵五名。分防谷冲一塘。此外尚有新添营原防新安汛兵。应裁五名。旧贵定县汛兵。应裁五名。尖山汛兵。应裁十名。栗木汛兵二十名。应全裁。一、威宁镇、僻处西隅。所辖苗猓。素称狡悍。非重兵不足弹压。而该镇标仅设左右两营。兼辖毕赤一营。声势尚单。查有大定协副将。所管水城营。相距甚近。请改归威宁镇统辖。一、黔省各营入册余丁。多系幼穉。遇粮缺断难挑补。徒糜兵饷。请悉裁。仍令各营按照马步守原额。召募充伍。以上各条。均应如所请。从之。　　

○兵部议准、杭州将军萨尔哈岱奏称。驻防杭州各营前锋。请照他省例。与领催一体保举。从之。　　

○免山东王家岗场灶地、乾隆九年旱灾额赋十分之一。　　

○缓徵江西玉山、德兴、乐平、宜黄、四县、乾隆九年水灾额赋。　　

○癸亥。谕前因外省兵粮缺出。惟马粮、系督抚提镇亲行拔补。至步粮、则由营员验放。往往徇情市惠。滥行收录。虚糜粮饷。曾降旨、令直省督抚提镇亲自验放。不可惮劳委之营弁。今据喀尔吉善奏称。东省各营。棋布星罗。散处十郡。距巡抚总兵衙门。自一二百里至千里不等。若概送提镇衙门考拔。不惟道路跋涉。且恐久悬名缺。请嗣后臣标所属二营。登州镇属济南城守一营。及附近省城之大小营汛。遇有兵丁缺出。臣俱亲加考拔。其登兖二镇臣。均照此办理。至副将乃武职大员。其同城本营。及附近营汛之兵丁。亦即饬令该将慎重选拔。秉公验补。仍造册呈报。提镇于按年巡视各营之时。照册查对。如有混收糜饷情弊。严行参处等语。此奏亦属有见。著照所请行。各省设立营汛。远近不一。若概送督抚提镇衙门考试。则相距辽远之兵丁。往返跋涉。不无苦累。是以从前所降谕旨内。原有督抚一时事冗。不能亲阅。准其委令亲信大员代看。况委员代看之后。督抚提镇于巡视之时。原可复加考核。亦不致滋生事端。恐各省督抚提镇。或有拘泥前旨。不能酌量办理者。亦未可定。著该部通行传谕知之。　　

○又谕、各省设立驻防。其将军等议给养廉。皆按照地方。分别给予。至青州驻防设立以来。将军等已历四任。从无以养廉不敷为请者。即钦拜到任。已经数年。亦未以此陈奏。今乃忽欲请照别省之例。添给养廉。殊属卑鄙。其本内所称身抱沉疴。诸疾并作等语。伊既有病。必于公事有误。乃欲因病请添养廉。尤为无耻况伊即有拮据之处。亦应具摺密陈。候朕降旨。何得辄用本章。亦属不合。著饬行。将本发还。　　

○甲子。皇后千秋令节。奉皇太后懿旨。停止行礼筵宴。　　

○遣官祭关帝庙。　　

○谕直隶河间天津、等属。前岁荒歉。朕格外加恩。多方赈恤。曾降谕旨。将被灾最重之十六州县并故城、新城、二县。乾隆九年以前新旧钱粮俱缓至本年秋收后。令该督看彼地收成光景。奏闻再行开徵。今思灾重各州县旧欠钱粮。虽俱停缓。而本年应纳钱粮。已届开徵之期。该处当积歉之后。元气未复。若照例催输。民力未免拮据。朕心轸念。著将河间府属之河间、献县、阜城、任邱、交河、景州、吴桥、东光、天津府属之青县、静海、沧州、南皮、盐山、庆云、深州属之武强、冀州属之武邑、等十六州县。并故城、新城、二县。所有本年应徵钱粮。俱缓至秋收后。照例开徵。以纾民力。目今东作方兴。俾得尽力南亩。以示朕加惠元元之意。该部即遵谕速行。　　

