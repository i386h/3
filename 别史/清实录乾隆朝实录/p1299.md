<!-- { "loadSidebar": true } -->
○谕军机大臣等、据雅尔哈善等奏称、副将军兆惠等。遣领催云多克等报称、于正月初五日。至乌鲁木齐。途中杀贼千余人。其侍卫图伦楚所领兵丁。与兆惠相距止四五日。又图伦楚遣人告称、约二月初十日内。即可同兆惠至巴里坤等语。览奏甚为欣悦。前布图库供称、兆惠由招摩多前往阿尔台。朕即知其言不足信。今果由西路前来。兆惠系驻劄伊犁等处办事大臣。适遇厄鲁特等背叛。奋勇剿贼。甚属可嘉。兆惠著封为一等伯。世袭罔替。并将御用荷包玉韘鼻烟壶加恩赏赐。三格、哈宁阿、永贵、莽阿纳、俱著赏给三等轻车都尉。亦著世袭罔替。兆惠所遣报信之云多克、德楞彻。俱授为三等侍卫。图伦楚等所遣之副护军校济德。著授为护军校。图伦楚、达礼善、此次亦属奋勉。著赏给图伦楚副都统职衔。授达礼善为头等侍卫。奋勇官兵。著查明交部议叙。并著照例赏赉。所有阵亡官兵。著兆惠等查明交部议恤。至健锐营委署前锋校纳兰图、索伦委署章京成果、达什达瓦属人色勒、前往侦探。擒剿贼人。亦属勇往。著加恩赏给纳兰图成果孔雀翎。色勒、授为三等侍卫。仍各赏银五十两。此时兆惠等、谅已抵巴里坤军营著会同将军成衮扎布、参赞大臣舒赫德等悉心筹画。或两路进兵。或合为一路务期同心协力奋勇前往。至进兵时。索伦兵最为得力除兆惠等带回受伤兵丁。毋庸调遣。其余兵丁。仍酌量带领前往。并著发往孔雀翎、蓝翎、各二十枝。交兆惠等分赏奋勇效力官兵以示鼓励。并著于哈宁阿、永贵、三格、三人内。酌派一人驰赴行在。备朕询问。厄鲁特人等。反覆无常。实为覆载所不容。至达什车凌、与哈萨克锡喇尼玛等、同谋叛逆。尤为罪不容逭。其属人必应全行剿灭。不得更留余孽。今大兵自巴里坤分路进剿。贼人等逃入乌梁海。亦未可定著车布登扎布等。传谕乌梁海内大臣察达克等加意防范。如有厄鲁特逃至彼处。即将首贼擒拏。送乌里雅苏台将军大臣办理。余众悉行擒治。毋任脱逃。再据坐台厄鲁特孟克告称、解到羊五百只。遇一索伦官员抢去。在台之察哈尔等。亦俱随往。又千总车布登、同台站笔帖式。俱往噶勒藏多尔济游牧未回等语。索伦官员、及随往之察哈尔。究系何人。车布登等因何潜往噶勒藏多尔济游牧。现在何处。俱著兆惠等查明具奏。　　

○又谕、前加恩赏给达什车凌属人口粮。令唐喀禄传谕。今据唐喀禄奏称、现赴车凌等游牧办事。其传谕达什车凌事宜。派侍卫乌林泰前往等语现在达什车凌同谋叛逆。乌林泰不必遣往。著即行追回。此时达什车凌、或亲来领取口粮。或遣人前来。唐喀禄即行擒拏。解送来京治罪。　　

○是日、驻跸鲁家庄大营。　　

○丁卯。上祭河神。奉皇太后渡河。　　

○至天妃闸阅木龙。　　

○诣皇太后御舟问安。　　

○祭先师孔子。遣大学士陈世倌行礼。　　

○谕、从前恩诏内。令将各省年久民欠钱粮。查明豁免。而积欠漕项。该部未经查奏。今朕巡行所至。清问闾阎。其在江北一带。则俱由积歉停缓。江南各属。又悉皆积年尾欠升合畸零。若仍按年带徵。于贫黎生计。愈滋拮据。其将江南省乾隆十年以前积欠漕项银米。以及地漕耗羡。俱著加恩一体豁免。以慰朕轸恤民瘼至意。　　

○又谕、朕清跸时巡。勤求民隐。而两淮灶户。僻处海滨。生计劳苦。尤堪轸恤。所有乾隆十七十八十九等年、停缓带徵灶欠未完折价银、三万八千余两。著加恩一体豁免。以普惠泽。　　

○又谕曰、原任大学士内大臣高斌。前任河道总督时。颇著劳绩。即如毛城铺。所以分洩黄流。高斌设立徐州水志。至七尺方开。后人不用其法。遂至黄弱沙淤。隐贻河患。其于黄河两岸汕刷支河。每岁冬季。必督率厅汛实力填筑。近年司工疎忽。因有孙家集夺溜之事。至三滚坝洩洪湖盛涨。高斌坚持堵闭。是以数年之间。下游州县。屡获丰收。其功在生民。自不可泯。至于癸酉、张家、马路、及运河二闸之决。则又其果于自信。抑且年迈志满之失。朕不得不治其罪。而要其瑕瑜自不相掩。在本朝河臣中。即不能如靳辅。而较齐苏勒、嵇曾筠。朕以为有过之无不及也。兹者翠华南幸。追溯前劳。特沛恩纶。用孚公论。可与靳辅、齐苏勒、嵇曾筠。一并祠祀。以昭国家念旧酬功之典。且亦使后之司河务者。知所激劝也。该部其遵谕行。　　

○又谕曰、礼部侍郎沉德潜。致仕归田。年踰八十。实为蓬瀛人瑞。今来接驾。著加恩给与礼部尚书衔。以示优念老臣之意。　　

○是日、御舟驻跸直隶厂。　　

○戊辰。祭大社大稷。遣显亲王衍潢恭代行礼。　　

○谕、昨以内大臣高斌。前在南河懋著劳绩。特颁恩谕。令与靳辅、齐苏勒、嵇曾筠、一同祠祀。更念有明一代治河之臣。最著者惟陈瑄、潘季驯、二人。而季驯之功。实优于瑄。运道民生。至今攸赖。今清江之湄。瑄有专祠。季驯独不列祀典。朕甚悯焉。其以潘季驯与陈瑄并祀。有司春秋致祭。用昭崇德报功之典　　

○谕军机大臣等、兆惠咨雅尔哈善文内。有厄鲁特等反覆无常应尽行剿灭之语。兆惠目击彼处情形。所筹甚是。从前朕已向舒赫德面降谕旨。伊二人见将军成衮扎布时。悉心筹画。务宜妥协办理。此等贼人。断不宜稍示姑息。惟老幼羸弱之人。或可酌量存留另筹安插。前此两次进兵。皆不免过于姑容今若仍照前办理则大兵彻回。伊等复滋生事端。前事可为明鉴。即如鄂勒哲依、吞图布库图齐等。此际虽未敢妄动。而当兆惠被围时。并未见前来策应。此次进兵。务将伊等解送来京。或姑免其死。给与效力之处。已属格外施恩。倘稍有可疑。亦一并擒拏治罪。著传谕成衮扎布、兆惠、舒赫德等。遵照办理。倘兆惠所见。或有不同之处。亦即与成衮扎布等一面议定一面奏闻。伊等务即奋勇前进。迅奏肤功。以副委任。　　

○军机大臣等奏、臣等遵旨将南河河务一事。与尹继善、嵇璜等公议。现在毛城铺业经奉旨堵闭。将来黄水直赴下游。河身自可渐就疏刷。但徐州南北两岸。当上游之首冲。北岸孙家集。现已筑有草坝。其汕刷支河。务湏查勘填筑。而南岸堤工。更宜加帮捍御。至洪湖五坝内。其智信二坝。曾奉旨非盛涨不得遽开。但承受过水仅高邮之车逻等三坝。未免来多去少应于昭关地方复设滚坝滚坝下开一支河。更将南关旧坝改建滚水石坝。其规制便与高堰五坝相应。再归江诸河。业于上年开挑。而范公堤诸闸下入海河道。应否设立闸座。候旨遵行。得旨、著嵇璜明日就去。　　

○定边将军成衮扎布奏、前臣等奏派公齐旺办理科布多台站事务。今齐旺病笃。不能任事。其公爵请将伊子达什承袭。查扎萨克图汗部落台吉诺尔布游牧。与科布多相近。请派诺尔布驻科布多。管理台站事务。从之。　　

○是日、御舟驻跸平桥。　　

○己巳。上诣皇太后御舟问安。　　

○遣官祭关帝庙。　　

○是日、御舟驻跸石坝堡。　　

○庚午。遣官祭昭忠祠。　　

○谕、朕敬承祖德。问俗观风。嘉惠黎元。培植士类。今者乘春布令。载莅东南。济济青衿。来迎道左。因念三吴两浙。民多俊秀。加以百年教泽。比户书声应试之人日多。而入学则有定额。甚有皓首而困于童子试者。其无遗珠之惜耶。宜循旧典。再沛渥恩。其将江苏、安徽、浙江、三省本年岁试文童。照乾隆十六年例。府学及州县大学。增取五名。中学增取四名。小学增取三名。各该学政其慎加甄录。称朕乐育人才之至意焉。　　

○又谕、江浙二省谳狱滋繁。陈臬之司素称剧任。兹朕巡省所至。覃布恩膏。黎庶均沾。闾阎恺乐。而有罪之人囹圄桎梏。实由自取。亦何恤焉。但念狱一成而不变。其中奸民之犯法者固多。而无知误蹈之人。亦所时有。况未抵于重辟尚可望其自新。用播德音以符宽大。所有江苏、安徽、浙江、等属军流以下人犯。俱著加恩各予减等发落。从此案牍一清。在问刑各官。当益励精勤。期于明慎。而凡尔百姓。更宜各安本业。勉为良民。勿谓旷典可以幸邀。而轻干国宪也。　　

○谕军机大臣等、据成衮扎布等奏、郭莽呼图克图之沙毕纳尔等四百余人。请送至阿拉善。交罗布藏多尔济管辖等语。此等人本非诚心归顺。特因穷困无聊。暂行依附。日久必复滋生事端。即如伊等在伊犁时。曾将司员柏琨等留养。迨阿逆遣人至彼。复将柏琨等送赴阿逆伊等既经归诚。即不应顺从阿逆。乃反覆无常一至于此。自应豫筹安插。著传谕车布登扎布等。即将伊等大喇嘛解送来京。应令其何处居住再行定夺。其沙毕纳尔等。俱著交哲布尊丹巴呼图克图管辖。留心约束毋得任其滋事。　　

○是日、御舟驻跸崇家湾　　

○辛未。上诣皇太后行宫问安。　　

○遣官祭金龙四大王庙。河渎、淮渎之神。并故河道总督靳辅齐苏勒、大学士嵇曾筠等祠。　　

