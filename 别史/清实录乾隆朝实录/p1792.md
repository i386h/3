<!-- { "loadSidebar": true } -->
○丙午。上御懋勤殿。勾到湖广、浙江、情实罪犯。停决湖广斩犯五人。绞犯三人。余七十三人。予勾　　

○谕曰、领侍卫内大臣等参奏、蓝翎汉侍卫杜樾。告假逾限。应请罚俸等语。嗣后有似此逾限者。不必罚俸。俟其年满应升时。逾限四月。即停升一年。八月者、停升二年。一年者。停升三年。杜樾即照此例办理　　

○丁未。谕曰、德保正黄旗汉军副都统员缺。著高恒署理。爱隆阿镶白旗蒙古副都统员缺。著伍勒穆集署理。雅郎阿正红旗满洲副都统员缺。著富勒贺署理。讷苏肯正红旗蒙古副都统员缺。著呼什图署理　　

○谕军机大臣等、赫达色等、违例徵税一案。前降旨将因何准行之处。询问工部。据称、此项木植。经赫达色朦混呈报。工部未能详查。遽行奏准。实属疏忽等语。已将该堂官交部察议。赫达色在监督任内。辄以多伦诺尔地方商铺民居。从不纳税之已卖现存木植。遍行搜查。朦混呈部。即非按例之事。宁不虑部中驳诘。难保无关通书吏。嘱托准行情弊。著传谕鄂宁等、将此情节。一并严行查讯。务得实情。以成信谳　　

○户部议准、浙江布政使永德奏称、准部咨。府贮仓谷。令首邑经理。查浙省有府仓者。温州、处州、衢州、台州、四府。该仓谷原备平粜。并拨济属县。若归首邑管理。出纳未便。应请嗣后用该仓谷在郡平粜者。令首邑买补。拨济属县者。令领谷之县买补。如该县米贵。令附近丰收州县代买。从之　　

○调云南楚姚镇总兵书敏、为开化镇总兵。以直隶通州协副将华封、为楚姚镇总兵　　

○戊申。上诣畅春园、问皇太后安　　

○幸圆明园　　

○谕曰、翁牛特贝勒朋苏克。内廷行走多年。今闻溘逝。朕心深为悯恻。著乾清门侍卫蒙固勒、驰驿前往奠醊。并赏银五百两治丧　　

○又谕曰、翁牛特贝勒朋苏克病故。所遗盟长缺。著罗布藏锡喇布补授。罗布藏锡喇布之副盟长缺。著巴图补授　　

○谕军机大臣等、刘藻奏、滇省五华书院山长张甄陶。自主讲席以来。迄今五载。实能尽心训迪。著有成效。请令为黔省贵山书院山长。俟届满六年。抚臣就近考核。或照例奏请议叙。或送部引见示奖。临期再行酌办等语。所奏甚是。已如议行矣。省会设立书院。所以乐育人材。前经降旨。令督抚等慎选山长。如果教术可观。六年之后。著有成效。奏请酌量议叙。原以山长为多士观摩。若徒视为见文。漫无考核。既无以为激劝之资。则日久因循。未免怠于训课。惟知恋栈优游。诸生或且习而生玩。恐于敩学无裨。且在籍闲居之人。未尝无端谨绩学。可主讲席者。若实心延访。使之及瓜更代。自必鼓舞振兴。共相淬励。方不负设馆育材之意。乃自降旨以来。各督抚并未见有遵旨。具奏者。即如齐召南之在敷文书院。廖鸿章之在紫阳书院。岂止六年之久。何以从前未经办及。朕所知已有二人。恐各省似此者。尚复不少。著各该督抚。将因何不行遵旨办理之处。查明具奏。嗣后均以六年为满。秉公考察。分别核办。庶于劝学程功。均有实济。著传谕各督抚知之　　

○己酉。谕军机大臣等、明瑞、阿桂等奏称、叶尔羌、喀什噶尔、阿克苏。和阗之阿奇木伯克等、多不满物议。此内惟鄂对。人尚可用。阿什默特。亦能办理事务。至噶岱默特。色提巴勒氐。声名较前稍减。除鄂对驻劄叶尔羌外。请将噶岱默特。调往阿克苏。色提巴勒氐。调往和阗。阿瓜斯伯凯。补授喀什噶尔阿奇木伯克等语。所见又属错谬。鄂对等、皆归顺旧人。且遇有军务。颇能出力报效。此次若尽行移调。则回人布噜特等、不知情事。妄起猜疑。谓国家乘新取乌什之威。将伊等更调。若谓伊等贪图小利。亦回人常事。安能保其必无。惟在大臣等正已率属。赏罚严明。地方自必安静。毋庸更调纷纭。转滋惶惑。即如所奏、伊等应行更调之处。亦未有确实款迹。不过得之物议。桑中尽信乎。况明瑞等、从前尚欲尽彻各城大臣。倘从所请。则将来伯克等之贤否。复以何人为之体察。可谓自相刺谬矣。所有更调阿奇木伯克之处。俱不必行。惟伊等另摺所奏善后事宜。尚属可行。著交军机大臣议奏　　

○命大学士尹继善、为尚书房总师傅　　

○庚戌。上诣畅春园、问皇太后安　　

○幸静宜园驻跸　　

○旌表逼嫁捐躯之湖北潜江县民朱之贤妻吴氏　　

○辛亥。上回圆明园　　

○旌表守正捐躯之四川阆中县民唐太顺妻赵氏　　

○壬子。上诣畅春园。问皇太后安　　

○还宫　　

○癸丑。谕、移驻伊犁骁骑校等。向在凉庄。凡遇闰月。俱不支给饷银。今既移驻伊犁。著加恩照八旗之例。一体支给闰饷　　

○军机大臣等议奏、会典载坐褥、亲王、冬用貂、世子郡王、冬用猞猁狲、缘貂。亲王与上用制同。无以示别。应令亲王用猞猁狲心、缘貂。世子郡王、貂心、缘猞猁狲。又军器部、载盔缨式。都统、雕翎二。貂缨。副都统、薰獭尾。红缨。直省督、抚、提、镇、与都统同。查直省各镇。于乾隆十八年。改正二品。受总督节制。盔缨应改用薰獭尾。与副都统同。副参以下。改用獭尾。与参领同。至两翼前锋统领、八旗护军统领、向用雕翎貂尾。应并改正。又礼服册。敬载皇帝冠服于卷首。军器部内甲胃制。自亲王始。查大阅盛典。御用甲胃制度。与礼服等重。应敬载卷首。从之　　

○吏部议准、河南巡抚阿思哈奏称、宜阳县属韩城镇。为山陕江楚商贾冲道。应设官弹压。查巩县县丞。与知县同城。所司水利等事。知县可兼理。请令移驻韩城镇。改为宜阳县分防县丞。并稽查附近韩城镇之三乡木柴关等村。其衙署即于该镇择地建盖。从之　　

○甲寅。谕曰、额尔景额正蓝旗蒙古副都统员缺。著富虎署理　　

○谕军机大臣等、今乌什事竣。已经两月。明瑞等即应回伊犁办事。设谓尚有未完之件。此等琐屑事务。岂一时可了。逐细搜寻。转属无益。且永贵。额敏和卓等、亦可陆续办理。著传谕明瑞。阿桂。与永贵交代后。即行起程。不必久留乌什　　

○军机大臣等议覆、伊犁将军明瑞等奏、回部善后事宜。一、各城旧制。以阿奇木伯克总办事务。日久权重。任用私人。侵夺小伯克等承办之事。诸弊丛生。请嗣后一切事件。俱先交承办之员。俟其呈禀。仍与伊什罕伯克会商。若有仍前揽权独办。许伯克等于该驻劄大臣前控告治罪。虚者反坐。一、回人赋税颇轻。惟厄鲁特时。有格讷坦名色。以备差务。每年各城派四五千腾格不等。俱系临时酌派。并无定额。易滋扰累侵蚀诸弊。今各部落差人。已官给口粮羊只。大臣等俱有养廉。应将前项陋规禁止。照从前吐鲁番定制。豫择富户。给与地亩。令每户一二年间轮办一次。一、从前厄鲁特、每年派哈喇罕一人。和卓一人。按各城回人户口赋役造册。开除老弱。后来渐生隐匿贿脱之弊。请仍循旧规。每间一年。派员查核。若有轻重不均。将该阿奇木等议处。一、都官伯克缺出。该伯克补用不公。且有阿奇木等子弟亲戚。据为利薮。请嗣后令伊什罕。噶匝纳齐。商伯克。公同保举。其阿奇木等族姻。俱令回避。一、伯克所用亲随。谓之颜齐。向有定额。惟取中等人户。有升调别城者。按级增益。今则逾额数倍。且必派富户。其应纳赋税。摊入他户。伯克等从中侵蚀。颜齐等又挟制伯克。市权滋扰。请令阿奇木等、公同查核。如有额外挑派。概行革除。一、每年回人应办赋役。俱由伯克指派。并不豫为晓示。每致放富差贫。请将现办赋役定额。令该大臣等、以印文榜示。如有不遵定额。偏枯扰累。准回人等控告。虚者反坐。一、内地贸易商民渐多。所居与官兵相近。尚可弹压。若与回人相杂。易滋事端。请令该大臣等清查。俱令赴驻兵处贸易。若仍与回人杂处。即行治罪。一、阿奇木以下伯克。与大臣官员等相见。向来未定仪注。该大臣等、或妄自尊大。请嗣后阿奇木。伊什罕伯克。见大臣官员等。照总管副总管例。其余伯克。俱照官兵例。仍令大臣官员等。毋得简傲。均应如所请。从之　　

○乙卯。上御懋勤殿、勾到江西、江苏、安徽、情实罪犯。停决江西斩犯一人。江苏斩犯一人。安徽绞犯二人。余七十七人。予勾　　

○漕运总督杨锡绂奏、前因湖南粮艘、抵次最迟。修艌草率。奏准于田镇豫给银两。置办篷桅。至汉口修艌。本年春间。据该省粮道刘秉愉详称、篷缆须二三年更换一次。每年即有添补。亦可至田镇置办。至修艌。必须旗丁亲身承办。各船至汉口。抵决不远。旗丁急回卫料理新漕。其时旧丁更换。新丁未到。彼此观望推延。卫备远处各地。不能督修。豫给银两。每致浮销。经臣咨部请停。准部覆。此项豫发银两。系奏准遵行之案。应具题办理。查田镇给银。原期修船坚固。今有名无实。应请仍循旧章。得旨、著照所请行。下部知之。又谕军机大臣等、杨锡绂奏、湖南粮艘。请停豫解篷缆银两一摺。已照所请准行矣。此事杨锡绂之咨部。及户部之咨驳。皆不能无失。杨锡绂初据粮道刘秉愉禀详。粮艘于田家镇发银豫修。乃系有名无实。不如照旧修艌。以免逗留花费。既知其事不可行。即应奏请停止。何必复咨户部。而该部接据来咨。见其核实筹办。亦即应奏明覆准。又何必以从前奏准之案。驳令具题。是该部固过于拘泥。而该督之咨部办理。亦因前此系伊奏请。未免稍存回护。但杨锡绂究因刘秉愉之禀详。奏请停止。并不固执成见。是其可取处。朕办事准酌得中。务使瑕瑜不掩。可将此传谕知之。至粮道刘秉愉。能查核具禀。颇属留心任事。该员平日居官如何。并著该督查明据实覆奏。寻奏、粮道刘秉愉、操守谨饬。性情朴直。办理粮运事务。颇知奋勉。报闻　　

○吏部议准。湖北按察使雷畅奏称、沿江河州县。或遇伤尸漂流过境。畏承缉之累。不行捞获。或案情发觉关查。止以未经获尸回覆。请嗣后州县、遇伤尸过境。未经捞获者。照失察例罚俸一年。若地保人等呈报。地方官讳匿不报。应照邻邑巧为诿卸不往相验例。降三级调用。从之　　

○以翰林院侍读张曾敞、为顺天武乡试正考官。编修赵翼、为副考官　　

○丙辰。谕军机大臣等、明瑞奏称、阿克苏官兵。俱移驻乌什。所有旧颁印信。应送部缴销。请另行铸给等语。著该部铸给总理各回城事务参赞大臣印一颗。兼清汉篆。及回部字体颁给　　

