<!-- { "loadSidebar": true } -->
○谕军机大臣等、据李奉翰奏收蓄湖水情形一摺。内称、微山一湖。兼济江南运道。现在启放各闸。广为收纳。前次已经收至一丈二寸。今又陆续长水四寸。共存一丈六寸等语。微山湖水、藉资济运。全在乘时收蓄宽裕。来春重运经临。方足以敷宣济。向来定志。应收水一丈一尺。近年以来。有收至一丈三尺者。是以重运俱得通行无阻。本年东省雨水较少。来年运道。尤藉湖水接济。今蓄水仅止一丈六寸。较之近年定志。尚少二尺有余。恐不足以资济运。著传谕李奉翰、务须酌量情形。广为收蓄。俾湖水充盈。新漕足资浮送。方为妥善。　　

○旌表守正捐躯云南建水县民王贵妻李氏。　　

○甲寅。谕军机大臣曰、英善奏审明粤东民人曹秉和等、在奉节县地方。用纸扇净水。妄称消灾惑众。分别定拟一摺。已批交该部议奏矣。至摺内称、曹秉和一犯。现据华阳县具报在监病故等语。尚不可信。曹秉和前在原藉。见伊妹巫曹氏、患病求神有应。即起意串同捏词哄骗。得受钱米。已属不法。复敢前赴川省。诱惑乡民。因被乡民唐万善识破。辄与争闹。实为此案首犯。按律应拟绞正法。该犯自知法在不宥。恐有畏罪自戕等弊。因而该县规避处分。捏称病故。不可率据该县具报。即行凭信。华阳县系该省首县。近在省会。该藩司曾否亲往查验。摺内未据声叙。著传谕英善、和于该县具报后。未经亲验。务宜确切访查。验明该犯尸身。有无自戕别故。据实办理。毋任稍有捏饰。　　

○转理藩院右侍郎博兴、为左侍郎。授奎舒为右侍郎。　　

○乙卯。谕、沧州驻防兵丁。并无紧要差务。所有原设马一百五十匹。亦著裁去一百匹。止留五十匹。足敷差操之用。其所裁马匹。亦著梁肯堂、就近拨给绿营兵丁。抵补额缺。以省买补。　　

○谕军机大臣等、户部议覆陈用敷奏、将所收小钱。尽数供铸。停买滇铜一摺。已依议行矣。各省查禁小钱。前经谕令该督抚、于民间呈缴时。量给价值。俾小民不致赔累。今陈用敷奏、自通饬办理以来。百姓踊跃乐从。纷纷呈缴。其所收小钱。足敷配搭改铸。请停买滇铜一年。如此办理。在粤西既得多获余息。免长途领运之劳。而滇省少拨此项铜觔。并可留供他省采买。实为两有裨益。广西系属边省。行之尚有成效。其余各省分。呈缴自必更多。何以未据将是否足敷改铸、停买滇铜之处奏及。可见并未实力遵办。著传谕各督抚、即一面仿照广西省办理。一面将收缴小钱共有若干。及作何配用。是否足敷鼓铸、停买滇铜之处。据实覆奏。　　

○又谕、前据福康安等奏、廓尔喀遣大头人进表纳贡。于方物之外。另备驯象五只。因思此次办理廓尔喀。命福康安等统率大兵。声罪致讨。原为保护卫藏起见。今该部落既悔罪输诚。吁恳纳贡。现在京城象只。尽敷陈列仪仗之用。而藏地向无象只。著传谕福康安、即传旨赏给达赖喇嘛、班禅额尔德尼各一只。其余三只。缓程送京。俾前后藏僧俗番众。常睹边方贡物。更足以肃观听而壮声威。　　

○封闭云南开化府属三家银矿。从云贵总督富纲请也。　　

○丙辰。谕军机大臣曰、梁肯堂奏请修驻防兵房一摺。内称、雄县驻防兵房一百间。教场房三间。建自康熙十二年。曾于乾隆二十六年。动项兴修。迄今三十余年。因屡被雨水冲淋。坍塌曹□少朽。应急为修理等语。此项兵房。建自康熙十二年。至乾隆二十六年。计相隔八十九年之久。始行兴修。自二十六年。迄今仅三十一年。何以又需修葺。此必系从前承修之员。办理不能坚固如式。以致易于坍塌。抑或康熙雍正年间。曾经修过。该督摺内未经声明。碍难核办。已用朱笔点出。梁肯堂尚属晓事。何以于指出各情节。俱未详悉声叙。岂非自露罅隙。著传谕该督、即将此项官房。是否因二十六年分、修葺未能坚固。及康熙十二年以后。曾否修过之处。详细查明。据实覆奏。勿再含混。　　

○刑部议奏、洋盗案内拟发回疆、及黑龙江为奴等犯。发遣后恐复为匪滋事。自应永远监禁。惟此等监满三年应发之犯。沿海各省多有。若概永远监禁。未免壅积。臣等酌议。请将案犯内情有可原。除犯罪在本年二月奉旨以后者。俱拟斩监候。永远监禁。其犯在定例以前。拟发回疆、及黑龙江等处人犯。改发黑龙江、给打牲索伦达呼尔为奴。监禁已满三年者。解部发遣。未满者。限满发遣。从之。　　

○丁己。军机大臣等议覆、署两广总督郭世勋奏称、遂溪县属之涠洲海岛。四面大洋。飓风猛烈。如建盖兵房。难期经久。且礁石鳞列。战船亦难湾泊。请将前督臣福康安、奏请酌拨守备千把等员、弁兵三百名移驻之处。毋庸办理。惟应于海安、龙门两协营水师额兵内。各拨一百五十名。每月责成该协营副将、游击、饬令千、把、外委、各一员。带目兵各七十五名。配驾哨船。会赴涠洲。更番游巡。如能拏获盗匪。分别升赏。倘有失事。并私赴涠洲燂船汲水。即将管驾之弁兵。及该管副将、游击、一并参处。其涠洲东南之斜阳一岛。距该处仅三四十里。一体责令顺带巡查。均应如所奏。从之。　　

○吏部议奏、边省烟瘴各缺。例严规避。此案署咸阳县知县张廷杰、推升广西庆远府同知。该抚秦承恩、并未饬速赴任。复会同该督勒保。奏请留陕。实为属员规避远省。应将秦承恩、降二级调用。勒保、降一级调用。广西巡抚陈用敷、并不候部行知。遽咨陕省。亦属不合。应降二级调用。均无庸查级议抵。得旨、此案张廷杰业经推升后。其广西庆远府同知一缺。陈用敷先行拣员奏补。并不候部知照。冒昧移咨。而秦承恩既未饬令该员即赴新任。接到粤省咨会。复行奏请留陕补用。显系为规避边缺起见。其咎较重。陈用敷、秦承恩、俱著改为革职留任。勒保、究系会衔具奏。其过尚轻。著降一级从宽留任。以示区别。　　

○礼部议准、广西巡抚陈用敷奏称、粤西乡试房考。例设十员。该省丞倅州县员缺无多。若项凑足十房。必致滥竽充数。查该省与云贵省分相等。应试人数多寡。亦不甚悬殊。应照云贵例。裁去二员。定为八员。自下科为始。从之。　　

○戊午。豁除浙江台州卫、坍没田一顷五十亩有奇额赋。　　

○己未。鸿胪寺奏、新授外任各民。例应赴寺谢恩。请将屡传不到之杨懋德等员。照例议处。得旨、杨懋德等、著交部议处。至新授外任官员。例应赴阙谢恩。如经鸿胪寺出示传知。竟逾违不到。殊非敬事服官之道。嗣后外任官员。于领凭前。著吏兵二部。即查明该员如未经谢恩。即劄知吏兵二科。不准给凭。如查系有心违误不到者。竟应据实参奏。从重议罪。以示惩儆。至鸿胪寺衙门。于官员呈报谢恩。该书吏等或因需索使费。有意延搁。亦所不免。如有此等情弊。即准各该员等、自行呈明。查究办理。以昭核实。　　

○庚申。上御勤政殿听政。　　

○吏部议奏、浙江巡抚福崧、请将西塘海防同知袁秉直、升署杭州府知府。实属违例滥奏。应将该抚革任。得旨、此案福崧以未经实授之同知。遽请升署例应请旨补放之首府。且该员有罚俸十七案。摺内亦未声明。违例滥行奏请。其过甚大。本应照部议革任。但未便以此一事。遽行更换巡抚。福崧姑从宽免其革任。仍注册。著罚养廉一年。以为徇情违例滥奏者戒。　　

○辛酉。谕、据富尼善奏审明回子托虎塔、殴伤胞兄迈玛特额则斯身死一摺。著照所奏。即行正法。新疆回子。归化有年。应谙悉内地法纪。今托虎塔殴死胞兄。即应按照内地例案办理。富尼善既将该犯问拟立决。又援引回疆捐金赎罪条款。摺内并称我内地之例。彼回子之例。尤不成话。回子等均属臣仆。何分彼此。富尼善甚不晓事。著严行申饬。嗣后遇有似此紧要事件。均照内地成例办理。并饬新疆大臣等、一体遵办。　　

○浙江巡抚福崧疏报、龙泉县、乾隆五十六年分、开垦积荒田五顷九十亩有奇。　　

○壬戌。上诣大高殿、寿皇殿行礼。　　

○还宫。　　

○癸亥。孝慈高皇后忌辰。遣官祭福陵。　　

○谕军机大臣曰、福崧奏秋汛安澜、塘工稳固一摺。内称、绍兴府属之萧山县境内。因本年江潮较大。该处土石各塘。间有坍卸。节经饬办完整。惟荷花池、张神庙、闻家堰、三处工程。坐当顶冲。屡镶屡蛰。形势险要。现饬该府上紧抢筑。借项赶办。并将海塘购办柴薪。就近截留应用等语。海塘工程。向来宜于南坍北涨。若北坍南涨。塘工即不免著重。今江潮大溜。趋向萧山县境。此或南坍北涨之渐。自系好机会。何以该抚又称荷花池等处。形势险要。须借项抢筑。是北坍南涨。既需修筑塘工。以资保卫杭城。而南坍北涨。又不免于绍兴一带另兴工作。江潮大溜。断不能使之直趋中舋。若如该抚所奏。则塘工修建。竟无已时。或系地方官藉词兴工。以为开销地步。亦未可定。福崧所奏。殊未明晰。著传谕该抚、即将现在溜势既向南趋。因何萧山县境荷花池等处。又需借项抢筑之处。据实覆奏。并详细绘图贴说呈览。　　

○旌表逼嫁捐躯江苏阳湖县民潘某妻郑氏。　　

○是日起。上以孟冬享太庙。斋戒三日。　　

○甲子。谕、据姜晟奏、本年湖南乡试诸生。年届八十以上者。单士拔等六名。七十以上者。秦沄等四名。俱三场完竣。榜发未经中式等语。该生等年臻耆耄。犹能踊跃观光。三场完竣。洵为艺林盛事。其年在八十以上之副榜黄佑启、贡生唐紫瑞、黄敦敏、李如湘、增生胡述发、附生单士拔、俱著加恩赏给举人。准其一体会试。其年在七十以上之贡生秦沄、尹见珑、廪生唐缃傅、附生孟光淳、俱著加恩赏给副榜。以彰寿世作人至意。　　

○乙丑。孝敬宪皇后忌辰。遣官祭泰陵。　　

