<!-- { "loadSidebar": true } -->
○又奏、海宁沿海新涨沙地。绵亘宽阔。鱼盐之利日增。民、灶、人等。不无趋利争竞之事。按其原坍地亩。实系灶户居多。今秉公查勘。除留护塘沙一百丈之外。余地定以七分归灶。三分归民。划给管业。再新涨之地。现系斥卤。仅可煎盐。划给后酌令按滩轮租。留充公用。俟五六年后。淡水浸灌涵濡。可以树艺五谷。再行清丈升科。得旨。如此办理甚善。但令涨沙愈多。则堤工巩固。田庐无恙。则利在是矣。又何必计及升科哉。五六年后清丈为是。　　

○闽浙总督专管福建事务郝玉麟奏、封疆大员。巡查标属。并泉州城守营分防各汛。请免题报。以免烦渎。得旨。所奏甚妥。　　

○先是。福州将军隆昇奏、三江口旗营水师战船。布政使王士任、不遵照估修。屡次诿卸。至是。王士任具疏自明。得旨。此奏甚属无见识。孰公孰私。孰非孰是。朕自有定见。何为先入之言耶。　　

○湖广总督宗室德沛奏、安陆府城北、西、南、三面。原有支河一道。有利商民。缘明季阉宦恃强堵筑。以致淤塞。请动项疏浚。得旨。楚省工程颇多。似此可行可止之事。莫若缓之。或遇地方偶尔水旱。以为兴工代赈之举。不亦美乎。何急迫乃尔。　　

○河东河道总督白钟山奏、运河堤岸。粮艘往来。藉以纤挽。濒河居民田庐。以资障护。其闸河自峄县台庄。至临清板闸。纤道八百余里。内有聊城、堂邑、博平、鱼台、等县。应行修筑工段。请动项修筑。得旨。所奏俱悉。大凡有河工之责者。断不可存惜小费而贻大害之浅见。亦不可一任冒销而糜费国帑。二者之间。差之毫厘。谬以千里。须要汝等看得透。正不必时时请旨而行也。　　

○大学士仍管川陕总督查郎阿奏报、绥德州属之吴堡、清涧、二县。被旱歉收。请碾运邻近米石。借资民食。得旨。如此办理甚佳。　　

○陕西巡抚张楷奏、动项展拓陕省贡院内外帘房屋。得旨。汝到任未久。而即为此可行可止邀誉之举。甚属无谓。此件不准动公项。汝既欲士子缙绅之感念。其自捐办之。　　

○甘肃巡抚元展成奏、乾隆元年莅甘。及元年以后由军前效力题补人员。于各属钱粮。大约亏缺。皆所不免。若即行指参。则十居八九。一经参破。将来即成无著。转于钱粮无补。莫若显示稽查。隐缓发觉。谁无身家。其敢延宕。现将雍正十一年以后钱粮。勒限严催。按年奏销。不过一二年间。即可就绪。得旨。此见固是。限汝五年。缓缓料理。俟五年后。将此摺题奏。彼时若不清楚。朕必差人前往。彻底清查。恐汝亦不能免矣。　　

○四川巡抚硕色奏、川省钱文。雍正十年。经前抚臣宪德奏请、开罏十五座鼓铸。嗣恐滇铜不敷。止开八座。今闻滇铜旺盛。请增七座。以副原数。得旨。此系甚有益之举。速速办理可也。　　

○署广东巡抚王謩奏、抚标左右两营额兵。月支饷银。奏销时、虽按照马、步、战、守、分别开报。而实则无别。均匀支给。名曰匀饷。不知起自何时。臣檄行中军。转饬两营备弁。现在照旧暂行匀支外。嗣后遇有守兵粮缺。即照马、步、战、守、等差。按额支放月饷。得旨。此事可以不必。即如云南一省。虽定例有马、步、战、守、之分。而从来一体食粮。乃各省情形不同之处。不必强以同也。　　

○云南总督公庆复奏、以生息余银。酌拨各营。将备会同地方官、于秋收时买谷贮仓。倘遇水旱不齐。青黄不接。米价昂贵之时。借资兵食。得旨。此事须为之以渐。而行之以实。方为有益。正不必急遽也。尽生息之余。先试行看。　　

○贵州威宁镇总兵官曾长治奏、威宁改协为镇。所有新设营汛一切事宜。俱遵照题定处所。分布安置。兵民夷汉。俱极相安。得旨。所奏具悉。新设之镇。更宜加意整饬。俾营伍妥协。兵民相安。至于抚绥顽苗。尤宜使之知有威可畏。有德可戴。然后为万全久远之策也。慎之。勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之七十一


大清高宗法天隆运至诚先觉体元立极敷文奋武孝慈神圣纯皇帝实录卷之七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。秋七月。辛亥朔。享太庙。上亲诣行礼。　　

○壬子。谕、据总河朱藻等奏称、六月二十八日午后。下七工地方。陡长山水九尺。杨家庄水势泛涨。堤顶过水尺余。回溜漫坍水沟六丈。水归新挑引河。二十九日辰时。已经水落等语。目今天气虽渐次开晴。一切堵筑疏导。尤当慎之又慎。又漫工处所。民间庐舍田禾。料不无伤损。著该督等。立速查勘明确。一面奏闻。一面料理。务须加意赈恤。毋使一夫失所。以仰副朕勤惕爱养之至意。该部即遵谕速行。　　

○户部议准、仓场侍郎宗室塞尔赫奏称、内仓白粮。现经改运漕粮。所有应给脚价。请照京通各仓之例给发。至漕粮例交茶果银两。较白粮减少。办公不敷。请将运米布袋。每年随粮拨给一万条。俟运米完日。听该监督变价。以为官役饭食杂项之费。从之。　　

○刑部议准、内阁学士凌如焕奏称、谋杀故杀强盗等案。俱系情罪重大。不应援赦之犯。如番捕将年平民犯窃之轻罪。逼认为谋杀故杀强盗者。或经承审官讯出实情。而反坐之番捕。罪止拟军。援赦仍免。立法似属太宽。请酌量加严。照例充军。不准援赦免罪。从之。　　

○起前任都察院左都御史彭维新、为原官。　　

○癸丑。上诣大高殿行礼。　　

○诣畅春园问皇太后安。　　

○幸圆明园。　　

○谕、闻得下江地方。五月内天时亢旱。六月内虽经得雨。尚未普遍沾足。望泽甚殷。如此情形。那苏图等、何以不行奏报。著该部即速传谕那苏图等、速委贤员。察看民间情形。应如何缓徵赈恤之处。速行妥议。一面办理。一面奏闻。　　

○甲寅。户部议覆、云南总督庆复遵旨议奏、滇省纳粟捐监事宜。请将纳捐谷石。分贮各府、厅、州、县、仓廒。以备赈粜之用。至滇省半属夷猓。若止令本省人捐纳。势必寥寥无几。请将在滇各官员子弟。有愿报捐者。准一体收捐。应如所请。从之。　　

○刑部议准、刑部郎中德玉奏称、刑部旧例。凡民人有犯死罪。非常赦所不原。而亲老丁单者。准其留养。惟旗人向无留养之条。请嗣后亦照民人之例办理。从之。　　

○准噶尔部人鄂勒追、来降。命赏给安插如例。　　

○乙卯。谕、据徐士林奏称、奉旨署理苏州布政使印务。本不敢辞。惟是母年届八旬。衰惫日甚。臣日侍汤药。不能暂离。且卜于本年十二月内归葬臣父。现在经营措办。伏恳免臣赴任。得以稍遂私情。计臣服阕之期不远。倘母恙稍痊。臣当设法迎养。以尽驽骀等语。朕览徐士林所奏。情辞恳切。准其在家奉母。并完伊父葬事。俟明春伊母病痊。具摺奏闻。奉母就养于新任。此际苏州布政使印务。著署抚许容一并管理。　　

○大学士等议覆、内阁学士雅尔呼达奏称、张家口、独石口、古北口、马兰关、喜峰口、冷口、罗文峪、等处。俱系屏藩重地。驻劄兵丁甚少。请量为添拨。现在京城八旗满洲蒙古。生齿繁多。可令各处分驻。应如所请。至所称在军前行走之年老病退人等。请照官员全俸半俸之例。分别赏给钱粮。查兵丁既非官员可比。且人众亦难遍及。请嗣后老疾告退兵丁。曾在军前打仗者。每名月给银一两。米一斛。其未经打仗者。止给银一两。以养余年。得旨。允行。　　

○贵州定番州属方番司土官方珖、因病解退。以其子方绍尧、承袭。　　

○丙辰。免八旗兵丁借扣未完饷银。谕曰。朕即位以来。为旗人生计。多方筹画。凡有裨益之事。无不举行。因屡有条奏。以为支借库银有益者。是以将饷银借支一年。续又借支半年。乃见兵丁借银之初。未尝无补。而物价一时腾贵。所领之银。随手花费。并不能置立产业。而每月扣除额饷。于生计转为无益。非养赡旗人之善策。今特加恩。著将扣除未完之饷银。悉行豁免。停止再借。至于伊等生计。如何有益之处。朕另为筹计。从容办理。　　

○又谕、据四川巡抚硕色奏称、四川地方。今岁春夏以来。雨水及时。收成可望。惟是低洼之地。有因雨猛水泛。致伤人口房舍。冲损城署田地者。已将偏灾较重之处。一面题报。一面查勘赈济。其他不成灾之处。未便逐一具题。现在查明抚恤等语。朕爱养兵民。欲使无一夫之失所。其成灾之州县。固应题报。加意抚绥。而不成灾之州县。不在题报之内者。其中岂无被灾较重之村庄。望恩孔亟。若因该县大势较轻。而使有一夫不被其泽。则非朕一视同仁之意矣。巡抚硕色、可委员确查。将未曾题报之处。中有被灾较重者。照题报之处。一体加恩赈恤。毋得歧视。　　

○又谕、朕闻云南学政孙人龙、自莅任以来。校阅精明。群情允服。近夷新设学校。尤能整饬士风。实心化导。朕思滇南离京遥远。往返维艰。孙人龙既能尽职。著再留三年。今冬不必更换。　　

○户部议准、湖南巡抚高其倬奏称、湖南岁运黔省兵米二万石。请在就近之沅、辰、常、三府属县沿河者。酌拨分运。但辰黔河道艰险。冬后难行。请于每年七月。即用旧存仓谷碾办。限八月全数起运。如途中偶遇漂没。令在失米之地买补。其船已击碎者。和船户所领船价。并免追赔。令辰永沅靖道、就近总理催督。其委运各员。即在沅、辰、常、三府所属佐杂内轮派。并饬每年于十月内运竣。所有领运员役、船户饭食、及一切脚费。俱照初次挽运黔省之例支给。从之。　　

○又议覆、两江总督那苏图遵旨议奏、江省纳粟捐监各款。江南地气潮湿。米难久贮。请令各属报捐生俊。俱交本色谷石。毋庸粟麦兼收。至上江之歙县、休宁等六县、地处山僻。谷价独昂。应照捐例减二收捐。如仓廒不敷应用。酌量添建。应如所请。从之。　　

○丁巳。上诣畅春园问皇太后安。　　

○奉皇太后幸圆明园。　　

