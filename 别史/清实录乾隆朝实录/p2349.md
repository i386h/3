<!-- { "loadSidebar": true } -->
○谕军机大臣等、据兵部奏、广东驻京提塘陈有光、呈报卢沟桥塘兵。递到广东省八十九号回报一封。见布疑拆过重缝。当即查验。内惟兵部公文一角。封套撕破。内公文一件。并投文印单面、及提塘谕帖三处。用印年月。并皆裁去。难保无假文舞弊情事。请敕交该督查办等语。粤东递到公文内。有偷拆包封。裁去用印年月纸面。自系本省奸匪。窃取舞弊。著传谕李侍尧、即速选派干员。协同提塘。逐站挨查。并于省城地面。严行访察。务究出盗窃印面情由。缉获正犯。严审究拟具奏　　

○又谕、前因明亮奏、奎林一路。军粮不能接续。已传谕桂林、加紧筹办。今据奏请催解人夫。自为现在最要之事。著文绶、即严檄承办各员。上紧妥办。勿稍贻误。再运粮固藉内地人夫。而从前办理金川军务。闻松潘一带。兼用茂州番民妇女背负。甚为得济。虽其间形迹不免混杂。惟期于公务有益。著传谕富勒浑、文绶、熟筹妥办。仍即覆奏　　

○定边右副将军广州将军明亮、参赞大臣副都统富德奏、卡卡角前山。形如丁字。凡官兵竭力上攻之处。即贼人加意防守之处。查木溪山梁之半。东向峭壁。攀援俱绝。其上虽有滚石放枪之贼。而山峰一带。并无卡隘。因将札勒桑所带当噶尔拉牵缀兵一千名彻回。令各队官兵、于十九日分路攻打。臣等亦带兵二百余名。在庚扎之上。相机策应。用炮轰摧。一面密挑健兵三百名。派扎勒桑、带同空蓝翎兴善保、守备田蓝玉、先于十八日。往山梁峭壁下豫伏。是夜兴善保、田蓝玉二员。潜领吉林兵七名。索伦兵二名。屯兵八名。于万难容足之路。攀附而行。比及黎明。臣等见兴善保、田蓝玉等、已在峭壁之上。余兵亦接踵而至。贼番正当四面迎拒。突见我兵从此截出。惊惶失措。碉内各番。望风溃散。官兵奋勇齐登。追杀五十余名。又截住碉内贼番。杀死十三人。当将两山梁全行占据。至奎林与德赫布、三保、分取博堵、斯第。贼番抵御甚力。均暂彻回。仍于山梁屯兵。另行办理。谕曰、兴善保、田蓝玉、履险先登。甚属可嘉。著加恩兴善保、赏给达克巴图鲁。田蓝玉、赏给诺丹巴图鲁。仍照例各赏银一百两。以示优奖　　

○以镶蓝旗蒙古副都统和隆武、署理湖南永州镇总兵　　

○戊子。祭大社。大稷。上亲诣行礼　　

○谕曰、諴郡王弘畅、著授为内大臣。进领侍卫内大臣之班　　

○户部侍郎兼管顺天府尹蒋赐棨奏、八旗置买地亩。向例止将顷亩数目。坐落村庄。呈报佐领存档。即左右两翼徵收房地税银册。亦止按季报部。并未行知直隶各州县。每遇旗民争控地亩之事。辗转行查。致多悬案。请令两翼税册内。各查明项亩人名。段落四至。分晰报部。转行直督顺天府存案。下部议行　　

○己丑。以举行仲春经筵。遣官告祭奉先殿、传心殿。上御文华殿。讲官暨侍班之大学士九卿詹事等、行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官永贵、王际华进讲论语仁者先难而后获一句。讲毕。上宣御论曰。问仁于孔子者多矣。而所对各有不同。然圣门以颜渊为高弟。孔子所对者。则曰克己复礼。以此知克己复礼。实为仁之最切最要。即所对樊迟者。亦岂外于是哉。盖先难者何。克己也。后获者何。复礼也。夫难莫难于克己。仁者天理也。私欲介于中。其能存天理者鲜矣。故易曰大师克相遇。必用大师之力。而后能克其私欲以全天理。故易又曰。颜氏之子。其殆庶几乎。有不善未尝不知。知之未尝复行也。不远复。无祗悔。元吉。皆克已复礼之谓也。董仲舒正谊明道之论。略为近之。而朱子举以为不求后效。又以为警樊迟有先获之病。未尝申明告颜子之意。余故叙而论之。讲官暨侍班官跪聆毕。兴。直讲官嵇璜、觉罗奉宽、进讲书经功崇惟志、业广惟勤二句。讲毕。上宣御论曰。斯言也。岂特卿士所宜勉而已哉。卿士皆亮天工之人。而用卿士以亮天工。实为君者之责。故必敬天爱民以永此志。朝乾夕惕以励此勤。然后有以倡卿士而胥崇其功。以广其业。故皋陶曰。率作兴事。慎乃宪。慎宪、志之崇。兴事、业之广。如是。则所谓功业者。仍不异敬天爱民之为。而非好大喜功。事纷更而无实惠者。所可同年而语也。讲官暨侍班官跪聆毕。大学士舒赫德等奏曰。皇上法天行健。安土能敦。固已功兼乎三五。业奠乎清宁。乃犹思艰图易。宵旰勤求。将见率土普被夫仁风。而郅治益臻于上理矣。臣等幸侍讲筵。亲承圣训。不胜钦服。奏毕。诸臣出就拜位。行二跪六叩礼。礼成。上还宫　　

○谕军机大臣等、前以阿桂从谷噶了口深入。其后路最关紧要。复因丰昇额奏、凯立叶一路。攻进稍难。曾令其统兵赴谷噶一带。为阿桂助剿声援。令阿桂又遣熟识路径、久经投出之番人策旺、前赴丰昇额军营。以资向导。凯立叶既有路可绕。复添向导之人。自可乘间攻克。与阿桂会合进攻。但六七千里外军务机宜。究难悬定。阿桂、丰昇额、惟当斟酌妥为之。仍将作何定局之处。迅速覆奏。惟是数日以来。朕日夕盼望。竟至中夜无寐。将军等、岂可不体朕宵旰焦劳之意。嗣后间四五日。奏事一次。勿稍迟缓。又据郝硕奏、抵布朗郭宗后。赶运军粮。所办甚好。人夫均知出力趱运。亦属可嘉。郝硕等、自应酌量加赏。以示鼓励　　

○又谕、前以阿桂军营后路。关系紧要。因令富勒浑、仍随阿桂大营。督办一切今富勒浑奏到筹办粮务情形。是该督自不便轻离西路。至僧格宗、为南路扼要之处。即著王进泰、前往驻守　　

○办理粮饷三等侍卫桂林奏、南路军粮。现据粮员禀报、除运供奎林一路、及各山梁官兵支食外。已积有二千三四百石。人夫约有一千三四百名。足敷分运。其换班人夫。陆续解到者。约五百余名。俱尽数先拨大营应用。其续到之夫。照数截留。以补从前拨调之数。再查自章谷至军营路径。多有应用渡船之处。所需工匠物料、及应添水手。臣已核明数目。径行承办州县。赶解应用。俟物料到齐。即饬上紧修造。得旨、嘉奖。　　

○庚寅。户部议准、署湖广总督湖北巡抚陈辉祖奏称、出师金川之参领官达色、于乾隆三十八年正月初十日。因襄阳镇总兵马虎阵亡。经副将军丰昇额、于三月初四日奏准。以该参领署理。其未奉旨以前。原有参领本分应得之项。其由署事日即行起支总兵养廉。查与定例不符。毋庸支给。惟军营打仗人员。若俟得部劄。始行起支。诚恐办公拮据。自应量为酌给。而襄阳本缺养廉。自正月初十、至三月二十七日。已照例发给马虎。该署镇又无项可领。请查照天津镇总兵存泰、往喀什噶尔办事例。照现署之缺。应得分例。准给十分之七。由建旷项下支销。从之　　

○辛卯。谕、向来陵寝总管。原系京城应升之人。拣选带领引见补授。续因朕念陵寝翼长等、俱是应升之人。而又无多升缺。令其来京。与此处应升之人。一同带领引见。是以本地翼长升授居多。但伊等俱系本地之人。补授后。不无瞻徇庇护之处。转属无益。嗣后各陵寝总管员缺。仍著照旧例、以京城应升之人。拣选带领引见　　

○又谕、前据桂林奏、僧格宗马夫李文、递送公文前赴科多。途遇贼番砍伤。扑水过河回站。当经传谕富勒浑、转饬严查。或系马夫因水湿公文掉谎。或系贼匪潜放夹坝。据实覆奏。今日又据桂林奏称、接准汪腾龙咨报。李文遇贼之日。又有另差马大雷虔、送文赴科多。至天明未回等语。其为贼匪潜放夹坝。自无疑义。必应上紧严查妥办。使此等放夹坝之贼。共知畏惧。方为妥协。僧格宗一带。系参将汪腾龙专驻防守之处。既不能先期防范。事后又不即上紧查拏。惟以一咨塞责。所司何事。汪腾龙、平日专尚口给。本不足恃。今经弃瑕录用。仍不知实心奋勉。殊属不堪。汪腾龙、著交部严加议处　　

○定边右副将军尚书公丰昇额奏、阿桂遣向导番人策旺来营。据称达尔扎克对面之莫尔敏山傍。地名迪噶拉穆扎。官兵据此。即可绕取凯立叶、但近来贼碉。较前更密。臣已派兵前往。攻取莫尔敏山。以便夺占迪噶拉穆扎。谕军机大臣等、前因阿桂已由谷噶了口、统兵深入。恐其后路未能严防。适丰昇额奏、凯立叶一路。骤难攻进。因令移兵往谷噶一带。为阿桂后路声援。今丰昇额又觅有可进之路。自当相机妥办。若果将莫尔敏山攻克。绕取凯立叶。其与阿桂进攻格鲁瓦觉之兵。亦甚有益。且前据阿桂奏、二十三日。天气已晴。官兵进剿。自易为力。伫盼捷音　　

○壬辰。春分。朝日于东郊。上亲诣行礼　　

○诣畅春园、问皇太后安　　

○幸圆明园　　

○谕曰、瑚图灵阿、已授为定边左副将军。现在卓索图盟长事务。祇有喇特纳锡第一人办理。瑚图灵阿所遗副盟长员缺。著派贝勒索诺木巴勒珠尔署理。瑚图灵阿之扎萨克事务。著伊弟格勒克萨木鲁布署理　　

○癸巳。谕、据明亮等奏、派兵由卡卡角三路进攻。当阻险相持之际。有空蓝翎兴善保、守备田蓝玉、攀越登山。贼人埋身峰下。排枪施放。而各枪俱不过火。其正面山觜贼人所安之炮。亦皆随火炸裂。官兵勇气百倍。乘胜剿杀。将卡卡角全行占据。此皆仰赖上苍嘉佑。俾贼众魄褫胆落。至官兵等、无不努力奋勉。而兴善保、田蓝玉二人。勇往出众。尤属可嘉。兴善保、著加恩授为四等侍卫。田蓝玉、著加恩授为都司。遇缺即补。其余出力之将弁兵丁。并著明亮等查明记档。俟攻得马尔邦后。即奏闻交部。分别从优议叙。富德自到军营以来。实心调度。著加恩授为都统。遇缺补用。又建昌镇总兵英泰、出师南路。已历四载。颇能实心奋勉著将英泰所有革职之案。准其开复　　

○又谕曰、明亮等奏、攻克卡卡角山梁。并现在用兵情形一摺。深为欣慰。昨因明亮一路。兵数较少。已谕阿桂、将续调之湖北绿营兵一千。驰往南路。并令照文绶所奏之川省绿营兵一千三百名。酌拨两路应用。又成都统防兵三百名。亦可调拨分用。是明亮南路。约可添兵一千七八百名。此兵一到。即可添助奎林一路攻剿。更为得力。今湖北绿营兵、已于正月二十三四日抵成都。著传谕阿桂、即速知照楚省带兵之员。催令遄往应用　　

○又谕曰、刘秉恬奏、楸砥运道。已经修理工竣。较别路自属捷近。昨富勒浑、亦将各路程站。开单比较。并于新路设法招商转运。使众皆喜近争先。此路一通。于粮务甚为有益。两路军营。皆资其利。著传谕富勒浑、一面查核。即飞札鄂宝照办　　

