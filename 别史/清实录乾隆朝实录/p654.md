<!-- { "loadSidebar": true } -->
○谕大学士等、从前奉天将军达勒当阿具奏、凤凰城边外、莽牛哨设汛一案。经部议覆准行。续据朝鲜国王李昑奏称、与伊国不便。朕降旨命尚书班第、前往查勘。今据班第奏称、查勘得彼地在我朝界内。与朝鲜国无涉。虽与该国人等共涉一江。若彼此不准越界。各自约束所属人等。则不致滋扰。永靖边疆。于伊国亦不无裨益。此汛理宜安设等语。由此观之。欲设汛之处。在原定界址以内。与朝鲜边界无涉矣。惟是该国王世戴国恩。甚属恭顺。若安设此汛。彼国之无知小民。倘有违禁者。伊恐获罪。是以奏请。其安设此汛之处。虽有江滩分界两岸。不过一二里之遥。相隔甚近。如伊属下人等。不能遵奉该国王禁令。以致该国王得罪。朕心有所不忍。著照该国王所请、莽牛哨地方、添设汛兵之处停止。令该国王将伊所属人等、严加约束。至于查拏内地偷越之人。并应行呈报之处。仍照原议实力奉行。不必交部再议。该部即传谕该国王知之。　　

○谕军机大臣等、凤凰城边外莽牛哨地方设卡一事。据尚书班第查勘奏称、此地在我境内、与朝鲜无涉。自应安设卡座。但距朝鲜边疆较近。彼此共由一江。难保不相越境。永不滋事等语。想来查拏偷越之人。惟在该管大臣等、实心任事。所派之官员、竭力奉行耳。如宁古塔所属各卡。反与偷越者潜通舞弊。经阿兰泰等查出。且朝鲜归化已久。现在内地偷越之人。伊等守卡者见之。輙来呈报。此即彼之畏法。甚为恭顺。今莽牛哨设卡一事。已降旨俯准所请停止矣。著寄谕达勒当阿、即照班第所奏。惟在本境内严加查禁。务将内地偷越之人。净其根株。堵截缉捕。并于高丽人偷越路径巡查之处。加意实力奉行。　　

○大学士等议覆、直隶总督那苏图覆奏、宣属贮米、挽运采买并行一摺。内称延庆、怀来、保安、怀安、宣化、万全、六州县。道路平坦。仍照原议拨运通仓米五万石分贮。应如所请。又称蔚州、蔚县、西宁、龙门、赤城、五州县。山路崎岖。挽运维艰。本年皆属丰收。请于本处酌定米数采买等语。查拨运通米。原因通仓有余。以补宣属不足。蔚州等处、挽运虽艰。并非不能挽运。且此项米石。若系紧急需用。恐致贻误。今宣属存贮。原系从容办理。且该处收成丰稔。尤可陆续挽运。何必置通仓有余之米于不用。而另行采买。应将所奏无庸议。请仍照原议一并拨运。从之。　　

○是月。直隶总督那苏图疏报、庆云县之东乡、柴林、广亲、等村。洼地瘠薄。雨水易盈。七月初晚禾被虫。收成少减。现刈获已竣。地气潮润。必须赶种秋麦。以资明春接济。应请借给麦本。照价折领。得旨、即照所奏办理。亦无庸另降旨矣。　　

○安徽巡抚潘思榘奏谢训谕。得旨、固不可玩愒。亦不必欲速。凡事酌中为之。　　

○又奏、臣接办灾务。体访情形。惟亳、泗、怀远、临淮、凤台、五河、盱眙、等州县、为最重。现查明极贫户口。先行抚恤一月口粮。并确勘成灾分数。酌量蠲赈具题。至江省近年办赈。多奸胥土棍。勾串捏冒。穷民转致遗漏。现严饬属员。实力查剔。如有此弊。即行揭报究惩。得旨览奏俱悉又批、此风甚恶亦地方官办理不善所致也。当亟力整饬之。　　

○升任福建巡抚周学健奏、闽省地棍窃匪。俱为民害。除访拏分别办理外。其出力获贼捕役。按名给赏。以示鼓励。得旨、知道了。交陈大受、令其时常留心。　　

○湖北巡抚开泰奏大乘教张保太余党。蔓延数省。现在所有经堂。不为设法更改。又恐灰烬复然。应请饬各省。查出有名经堂。酌量地方冲僻。或拨作堆铺给兵。或改置社仓义塾。交地方官稽查。得旨、知道了。汝省即实力为之可也。　　

○湖广提督王无党奏、弭盗息奸。莫良于保甲一法。营兵与齐民杂处。若概不编册。其同居之父兄子弟。在文员稽核。则曰营中余丁。武职查察。则曰有司百姓。辗转脱卸。匪类易潜。应请饬令兵民一体编册。文武互相稽查。得旨、知道了。所请之处。待朕酌量徐办。　　

○山东巡抚喀尔吉善奏覆、查德州所属边临镇民王七、冯海若、鲍家庄民魏衍等数人。被西洋人引诱入教。获有天主图像、经卷念珠等物。讯系农民被诱。并无聚众勾引情事。当即惩治销毁外。仍严谕禁。得旨、此亦不过愚人被诱耳。非如云南邪教之有逆迹也。可薄处以示警耳。　　

○陕西巡抚陈宏谋奏、严审朝邑县邪教张昌等犯。实非云南大乘教一派。并未与张保太等、往来勾结。所有经卷。亦无妖妄之词。伏念邪教煽惑愚民。如滇、黔、川、省等案。自当严行究治。其余持斋供佛。总由愚民偏信修福空谈。然开堂立教。聚会敛钱。风俗人心。所关甚钜。现饬各属密查。并令将有无勾结情由严究。务绝根株。适接部文议覆御史马璟条陈保甲案内。奉有被诱入教愚民、宽其既往、予以自新、定限自首、免其究治之恩旨。当即委曲劝化。除勾结滇、黔、等省之犯。按律办理外。其余统限两月。许其自首。仍将入教姓名。报官记档。令地方官留心查察。倘逾限不首。仍复附教聚会。立拏严究。得旨、览奏俱悉。须实力为之。不可托之空谈也。　　

○甘肃巡抚黄廷桂奏覆、甘肃边地。气候不齐。被灾之处。每岁不免。上年靖远、会宁、安定、三属。秋禾歉收。本年春夏之际。被水旱冰雹之处。所需口粮耔种。臣逐户查实。随时贷给。统计借过粮数二十余万之多。穷民似可无虞缺乏。得旨、览奏俱悉。　　

○两广总督策楞奏覆、左江镇总兵杨刚。熟练边情。著有劳绩。惟不和于众。好恃已长。乘安南多事之秋。时萌好大喜功之念。经臣恳请调用内地。以保全之。蒙谕周详。臣于该镇回任后。屡经谆切劝导。嗣据浔州协副将南天章禀揭、杨刚冒支草乾。并私用买马银项。臣恐所禀未确。拟俟秋冬间巡查西省。再行查察。不谓杨刚闻知南天章禀揭。亦将南天章在任不行操兵。买办短发价值等款、禀揭。臣查两人居官尚好。核其互揭。大概怀私挟嫌。遽行题参。未免人才可惜。现檄委右江道杨廷璋、并咨移提臣豆斌、酌派委员。秉公确查。容俟覆到会办。得旨、既有此互揭。照例题参何妨。此奏未免观望矣。　　

○又奏、广西右江镇。原为土□□农错杂。兼内控滇黔两省苖猺。外制安南番境而设。缘瘴气甚重。乾隆五七两年。曾蒙谕令量移善地。或改镇为协。经前督马尔泰奏、及部议、俱以地方扼要。难于改移具题。现在同城尚有同知、巡检、各一员。其文员或因水土恶劣。拣选善地暂避。若武员俱有操防之责。非经调遣。不敢轻离本汛。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七十三



大清高宗法天隆运至诚先觉体元立极敷文奋武孝慈神圣纯皇帝实录卷之二百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。九月。甲午朔。上诣堂子行礼。　　

○谕、昨入宴宗室内。有名诸尔杭阿者。乃朕孙辈。已令改名绵庆。著传谕履亲王、庄亲王等。朕初次见孙。以后永字下辈。即用绵字。并将朕此旨载入玉牒。　　

○乙未。谕履亲王、庄亲王等、今日朕阅瀛台赐宴王公等进呈纪恩诗内、有名永琮者。朕昨与七阿哥命名用琮字。则上下二字俱同。著将外间永琮、改名永瑺。再敬事房所收永字辈字样。系何年拟定。曾否向外廷传知。如未经传交。即是当年总管等遗漏。尔等检查外间重用内廷字样。或系赏出。或系王公等自行命名。如系赏出。何以不于收贮字样摺内注销。其错误自在总管等。若系王公等自行命名。明知此字系内廷拟定。因何复行检用。王公等亦有不合。并著王等、查外间所起名字。与内廷所收字样重复者。共有几人。现在俱毋庸另改。即将摺内字样注销。嗣后外间起名。不得复用内廷拟定字样。　　

○谕军机大臣等、前据福建提督武进升摺奏、上杭县因蠲免钱粮。乡民欲将业户田租、四六均分。土棍罗日光等、聚众械殴业主。及地方官弁、拨差兵役拘摄。复敢聚众拒捕等语。朕已降旨通行晓谕。今武进升又奏称、乡民俱投结自首。不敢附和为匪。已经解散。首犯自必就擒。地方业经安帖等语。此案未见周学健奏闻。尔等可传谕询问之。令其将实在情形。详细具奏。至乡民抗官拒捕。刁风亦不可长。今虽解散。其为首重犯。毋得姑息完事。必当严处以警刁风。可一并传谕知之。寻奏覆、此案首犯林大乔、于该县擒获罗日育等后。即惊逃潜匿。经该府下乡。剀切开导。令各安生业。遵例交租。并亲赴林大乔住所查察。该犯知难脱漏。自出投首。现在民情俱皆宁帖。至罗日光等、亦经陆续访获审明。从重究拟。至于抑勒随行之乡众。已经畏法改悔。似宜从宽办理。报闻。　　

○又谕、朕闻住居瀚海喀尔喀等游牧地方。遇旱损伤牲畜者。每就水草多处远徙。亦有无力不能远徙者。其东西二路、著派鄂实、那齐布、与该部才干章京。驰驿速往。会同该盟长副将军等查明。应如何赈恤赏给、接济生计之处。详核议奏。其他徙入扎萨克等旗者。且勿驱逐。俾得蕃养牲畜。若不能御冬。有应赏口粮茶食等物。一面奏闻。一面就近、或于鄂尔坤军营。或于归化城等处运往。即便赏给。务使得沾实惠。　　

○户部议覆、浙江巡抚常安奏称、勘明归安、龙游、建德、三县。冲废沙积。坍卸无徵田地。所有应徵地丁银米。请循例豁免。应徵漕白二粮。一并开除。均应如所请。从之。　　

○又议准、广东巡抚准泰奏称、广州、肇庆、二府。因水冲压。沙石夹杂。难垦田地、共三十七顷、六十二亩有奇。其编徵银米。请照数豁除。从之。　　

