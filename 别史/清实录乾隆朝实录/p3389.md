<!-- { "loadSidebar": true } -->
○以故翰林院五经博士邵心安侄焕、袭职。　　

○丁卯。和孝固伦公主行初定礼。上御正大光明殿。赐皇子、王、公、大臣、额驸宴。　　

○谕军机大臣等、昨据德成奏、甘省回民。新旧二教。每至互生嫌衅。盖因旧教念经。须用羊只布匹。所费较多。新教念经。仅取忏钱五十六文。小民希图省费。是以愿归新教。若令旧教亦照新教。舍多取少。恐一时难于更改。势必阳奉阴违。转致滋生事端等语。该省回民旧教。传习多年。嗣因新教从中煽惑。辗转相传。以致屡有聚众滋扰之事。今据德成奏、旧教念经。势难令其改照新教少取钱文。自系实在情形。但不可不密为防范。善为劝导。使旧教者。知其价钱。则不致趋新教。或亦一法。总在地方官留心劝导。使旧教之人。明知此意。亦不可绳之以法也。著传谕勒保等、随时察访。如可设法化导。令旧教舍多取少。新教无从争竞。固属甚善。若体察情形。骤难更改。亦不必多事纷更。止须饬令地方官加意防闲。并著乡约保甲人等。实力稽查。倘有无故纠合人众。夜聚晓散。形迹可疑者。立即禀明。严办示惩。该督抚务须不动声色。杜渐防微。俾新教不致再行滋蔓。方为妥善。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十



大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。十月。戊辰。上还宫。　　

○策试中式武举刘国庆等四十三人于太和殿前。　　

○补行福建省乾隆五十二年大计。罢软官四员。年老官四员。有疾官六员。才力不及官六员。处分如例。　　

○己巳。上御懋勤殿。勾到直隶情实罪犯。停决斩犯二人。绞犯十二人。余六十七人予勾。　　

○广西巡抚孙永清奏、据成林等禀称、九月二十三日。行抵安南嘉橘地方。阮光平遣子光垂。率员目百数十人。恭递阮光平呈文。内称八月在义安筑城。接到檄会。知已封为安南国王。即停工起身。行至东城县。因病暂留调治。俟稍痊即赶赴黎城。祇迎恩命等语。又成林禀称、自出关后。阮光平遣该国文目黎春材等、率领卫士五百名。护从龙亭仪仗。十分整肃。日夕行礼。极其恭敬。谕军机大臣曰、阮光平闻知天朝遣员恭捧敕书。并御制诗章。前往宣封。该国王即将城工停缓。迅赴黎城。豫备祇迎锡命。是其欣幸感激。实出至诚。现因患病未痊。于途次暂停调理。遣其幼子陪臣等。亲来迎候。禀恳展期受封。自属实情。不必责其改期也。计成林具禀之期。距今已阅两旬。阮光平病体。此时谅已痊愈。自必赶赴黎城。蠲吉受封。著传谕孙永清、俟成林续有禀报。阮光平于何日前赴黎城。并于何日宣封之处。仍即迅速履奏。　　

○以故广西镇安府上映土知州许甫子维藩、袭职。　　

○庚午。上御紫光阁。阅中式武举骑射。　　

○谕曰、伊龄阿本年派办顺天乡试监临。有心沽誉。并不认真查察。致有万治庭顶冒联号等弊。非寻常疎玩可比。除听候部议外。不必兼管崇文门。其崇文门税务。著福长安接管。　　

○军机大臣议准、两广总督公福康安奏称、粤东地处海疆。若大黄任其出洋。势必转入俄罗斯境。琼州一府。紧接外洋。应准商民等、由省城佛山。每年贩卖五百斤往售。官为给票。如无官票。及多买夹带者。即严拏治罪。其西洋各国。每年每国。不得过五百斤。饬令省城洋行。及澳门商人。将售卖大黄数目。并卖与何国夷人。均于洋船启棹之先。分晰列册呈缴。南海、香山二县。一面通详。移行守口文武员弁。按册稽查。如查有夹带多买。严拏行商通事。从重治罪。仍将大黄变价归官。于保商夷商名下。各追十倍价银充公。其暹罗、安南二国。遇该国进贡之年。每次准买带五百斤。俟俄罗斯通市后。仍照常卖运。从之。　　

○辛未。上御紫光阁。阅中式武举技勇。　　

○谕曰、刘峨奏审明杀死三命。并误伤亲父身死重犯。定拟一摺。内称王三因疑妻陈氏与胞弟王七有奸。将王七、陈氏、及王七之妻赵氏砍毙。并误伤伊父王寄虎。又压伤幼女。将王三问拟凌迟。俟命下再行处决等语。王三之妻。与胞弟王七、并弟妇赵氏、对房居住。偶因自外回归。见伊妻陈氏、由王七房内走出。即心疑有奸。虽事属有因。但逞凶杀死三命。压毙一命。并误伤亲父身死。伦纪攸关。凶残已极。此等决不待时之犯。自应一面正法。一面奏闻。乃该督犹复请旨办理。殊属拘泥。刘峨著传旨申饬。王三一犯。著即凌迟处死。该部知道。　　

○壬申。上御太和殿传胪。赐中式武举一甲刘国庆、马承基、陈四安三人。武进士及第。二甲吴三泰等五人。武进士出身。三甲毛秉刚等三十五人。同武进士出身。　　

○谕军机大臣曰、伍拉纳奏审明闽省各案洋盗。分别正法一摺。已批交该部矣。又另片奏、据福州府禀称。探得陈礼礼、经总兵丁朝雄、参将海亮等、于长乐县下目洋擒获等语。所办好。陈礼礼、系在大门洋戕害参将张殿魁首犯。今既就获。自应解京。尽法处治。以彰国宪而快人心。著伍拉纳即派委妥员。与林明灼一并隔别解京严办。再该犯擒获时。虽据称系总兵参将等、在下目洋截拏。但必有弁员等帮同下手。并著伍拉纳查明。如系兵丁首先拏获。即酌加奖赏。若系都守等所获。著即送部引见。至陈礼礼一犯。前据伍拉纳奏称。于拒伤张殿魁身死后。在犁洋地方遭风。打翻船只落海等语。曾经降旨。以该犯尸身并未捞获。是否溺毙。殊难凭信。仍应上紧根缉。今该犯实未身死。现经就获。果不出朕之所料。但陈礼礼遭风溺毙之语。从前若系地方文武禀报。则是不肯上紧搜捕。有意消弥。如出于夥犯供称。明系捏词开脱。希图陈礼礼漏网。二者必居一于此。不可不彻底根讯。著传谕伍拉纳、琅玕、据实查明覆奏。勿得稍有回护。　　

○又谕、本日李世杰奏、凶犯陈年富、杀死一家三命。于审明后。即恭请王命。凌迟处死等语。自应如此办理。昨刘峨奏、王三因疑奸杀死三命。压毙一命。并误伤其父身死。其情节较陈年富更为凶恶。且误伤父命。伦纪攸关。乃刘峨犹复拘泥请旨办理。即此一端。其办事之不如李世杰、已可概见。昨已降旨申饬。该督能不自愧耶。著将李世杰原摺。钞寄刘峨阅看。将此谕令知之。　　

○癸酉、谕军机大臣等、据保宁奏称、土尔扈特车凌德勒克游牧。较前充裕。请不必督其耕作。听自谋生理等语。土尔扈特等、归附之初。因无牲畜。不得已而督其耕作。年来马畜繁滋。各臻充裕。蒙古习俗。利于牧养。著照所奏。不必督其耕作。听自谋生。其余土尔扈特等有请示者。亦照此办理。　　

○两江总督书麟等奏、查勘毛城铺上下外滩一带。张王庄以北新河。现宽一百八十余丈。直捷畅顺。张王庄以南旧河。转觉湾曲。水面宽七十余丈。稍分溜势。骤难归并新河。而毛城铺滚坝。现仍过水四尺余寸。今外滩漫决之窦家寨民堰一股。已刷成沟槽。更恐一时未能断流。若不即为堵截。则来年大汛水发。又致散漫冲刷。于毛城铺宣洩机宜。漫无节制。必于旧河头分流处。用料堵截。令汇归新河。即窦家寨沟槽。亦可断流挂淤。补还民堰。较易为力。其所需工料。民力不继。必须官为办理。应请照乾隆四十年堵筑该处丁家集民堰之例。归丰砀厅来年库贮核销。毋庸另动钱粮。得旨、是。如所议行。　　

○甲戌。谕军机大臣等、广东提督高瑹、系汉军人。粤省水陆兼辖。最为紧要。非精明果敢之员。弗克胜任。现在提督高瑹、虽人尚稳妥。但才具略软。恐于海洋要地。未能办理裕如。著传谕福康安、留心察看。如该提督于整饬营务。缉捕洋盗。或有不能胜任之处。即行奏闻。候朕酌量简调。想福康安自必详加察核。据实具奏。断不肯稍为袒庇也。　　

○又谕曰、勒保奏地方情形摺内。称平凉府属之静宁等处。回民最多。传集该处头人乡约等。剀切晓谕。以新教实为回教之大害。现在各村庄老教头人。实力访察。一有见闻。即当禀首。如实无其人。出具连名甘结等语。所奏不过敷衍成文。并未知新旧教实在情形。全不得其要领。回民同是一样经咒。初无新旧之分。从前马明心、亦不过因曾至。叶尔羌、喀什噶尔地方。学习回经。遂在甘肃设立新教。其实所念之经。与旧教无异。近闻旧教念经。须用羊只布匹。所费较多。而新教念经。仅取忏钱五十六文。是以穷民愿归新教者较众。此语颇中窾要。若地方官留心劝导。使旧教舍多取少。新教自无从招集。或竟能使旧教所取念经钱文。更减于新教。则小民希图省费。新教亦自必皆归旧教。其新教不禁而自止矣。即如喇嘛所念之经。传自西竺。而内地僧人。俱以汉音传习。不无舛误。朕节次将大藏经咒。俱令照西番译出。不过欲厘正讹舛。亦非有意崇尚喇嘛。而废绌僧人也。即此可以类推。总之新旧教回民。皆吾赤子。若新教回民。果能奉公守法。即属善良。又何必官为区别。扶旧教而除新教耶。若如勒保所奏。以新教为回教中之大害。其实勒保亦不知其所以为何害也。欲令该头人连名出具甘结。仍不过有名无实。断无此办法。足见不实。著传谕该督。务须遵照前降谕旨。不动声色。使旧教之人。知少取钱文。则民人自不致竞趋新教。总在设法化导。不可区别新旧之名。转滋掎角也。　　

○乙亥。上御懋勤殿。勾到朝审情实罪犯。停决官犯内、斩犯一人。绞犯一人。常犯内、斩犯三人。绞犯六人。余十七人予勾。　　

