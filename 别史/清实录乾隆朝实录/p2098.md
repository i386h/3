<!-- { "loadSidebar": true } -->
○庚申。上奉皇太后还宫　　

○诣皇太后宫问安　　

○幸瀛台　　

○辛酉。上诣皇太后宫问安　　

○幸瀛台　　

○谕本日三法司奏、核拟逆犯朱阿姜、池亨会、案内律应缘坐之朱阿耀等、照律拟斩立决一摺。向来办理逆案。遇有正犯兄弟子侄。经法司按律定以斩决。而朕每格外施仁。改为应斩监候。迨届期秋审时。列入情实。亦均免其予勾。盖此等颛愚无识。不忍因逆犯牵连。概置之重辟也。今朱阿姜。池亨会。二犯。竟敢结党纠盟。描刻符印。制造军器。潜图起事。并乘夜杀死捕役多人。是直欲谋为不轨。罪大恶极。更非寻常悖逆者可比。则其反叛遗孽。亦断不可留。所有朱阿姜之子朱阿耀、池亨会之子池阿真、池阿婆、俱著照律即行处斩。其池亨会之子池阿象、虽经自幼出继。但究系逆种。且又安知非发觉后。捏报继出。以图幸免于法。亦难宽贷。池阿象。并著即处斩。至池亨会之弟池阿爵、池阿蔼、仍从宽改为应斩监候。秋后处决。余依议行。并将此通谕中外。咸知前此办理各案。量其情稍可悯者。俱推广罪人不孥之意。免其骈首就戮。若此案情罪重大。逆犯嫡属。除恶务尽。本由自取。俾乡曲愚顽。各自知怀刑畏法。为光天化日良民。毋犯重辟　　

○军机大臣等议覆、仓场侍郎瓦尔达、署漕运总督高晋等奏、酌筹漕船避泊事宜。据瓦尔达奏称、豫东两省粮船。向系春兑春开。先进各帮。在临清闸河外受兑。开行较早。应令于德州以南宽阔处暂停。俟驾从德州登陆后。飞挽北上。至山东续进五帮。系闸河内受兑。应于二月中催出闸河。暂挽入卫河停泊。俟回銮后随行北上等语。所奏事属可行。至高晋奏、请以春兑之船。改为夏兑。实于漕务有碍。臣等酌议豫东二省帮船。按例受兑。定期趱出闸河。应照瓦尔达所奏办理。至各帮既过德州。沿途官弁。仍照漕规催趱。驾过时。祗须令贴岸顺排暂避。毋诤禁止。得旨、依议速行。谕军机大臣等、高晋奏、酌筹明春漕船避泊事宜一摺。殊属拘泥过当。于事体全未理会。已交军机大臣另议。并依议速行矣。漕船按期北上。惟闸河别无支港可以停泊。若其余运道。即与御舟将次相近。无难暂时回避。从前南巡途次。屡经办有章程。高晋皆所身亲目击。此次道途。尤非辽远。倚至率凭详报。辗转周章。甚欲将东省春兑之船。改为夏兑。致令漕政更张贻误。其不晓事理。莫此为甚。高晋著传旨申饬　　

○赈恤甘肃伏羌、会宁、通渭、岷州、平凉、崇信、灵台、隆德、镇原、固原、盐茶厅、礼县、徽县、平番、庄浪、陇西、潼县、静宁、正宁、东安、中卫、二十一厅、州、县、卫、本年水、旱、雹、霜、等灾贫民。并蠲缓额赋　　

○壬戌。上御乾清门听政　　

○谕、据诚泰奏、匪犯马成儿等、私入红桩。偷砍木丁。经把总李廷彦拏获。辄教供捏称起意入山。并未动手偷窃等语。奥水禁地。窃犯私入偷砍木丁。大干法纪。李廷彦身系弁员。辄敢授意捏供。避重就轻。其情甚为可恶。李廷彦著革职拏问。与现获贼犯马成儿等、一并解交刑部治罪。其不能豫为防范之把总王佐、外委刘克勤、守备冯兴世、游击汪璋。俱著一并交部严加议处。至诚泰于李廷彦禀报时。即将捏饰缘由讯明。据实参奏。著免其交部议处　　

○吏部议准。广西巡抚陈辉祖等、奏称、平乐府旧设粮捕通判。雍正八年。因富川、贺县、僻处边陲。于六塞适中麦岭地方。添设捕盗同知。该府丞倅二员。均司督捕。向未分定责成。遇有处分。互相推诿。请就各驻地方距州县远近拨管。平乐、恭城、荔浦、修仁、昭平、永安、六州县。专责通判管理、富川、贺县、专责同知管理。倘疎忽失察。分别开参。并换给关防。从之　　

○以祭酒达椿。为詹事　　

○加赈甘肃陇西、宁远、伏羌、通渭、漳县、静宁、庄浪、中卫等州县。西固州同属、本年旱、雹、霜、灾贫民。并蠲缓额赋有差　　

○癸亥。谕军机大臣等、缅匪恃其险阻烟瘴。料内地之人。不能受此。激我进兵。而又拘留苏尔相。计殊狡猾。甚属可恶。固不可堕其术中。若置之不问。又于天朝体统有关。是以降旨令每年少派兵丁。乘其不备往剿。并蹂躏其地。贼力自然疲乏。昨据阿桂、彰宝等奏请、各派兵由猛密一路攻剿。朕以伊等之意。尚属奋勉。况仅于沿边扑击。亦无紧要。是以允其所请。但思去年特遣将军大臣。出派满洲索伦吉林等兵数万攻击。并未擒贼。仅至老官屯半途而止。今各处兵俱彻。彼处止剩绿营兵。即派侍卫等前往。与去岁兵力悬殊。焉能望其克奏肤功。况猛密在老官屯之东南。倘我兵过后。贼匪从后阻断。何以处之。且进兵所需粮石甚多。伊等如何备办。摺内并未声明。惟含糊奏称调兵进取。是存何意。或阿桂等因贼本难办。不愿进兵。姑为此奏以尝试。则大谬矣。为臣子得。办理国家政务。理定筹昼妥协。务期事有实济。岂可因事较难。遂将就以一死了事。即阿桂有可杀之罪。亦当明正典刑。朕岂肯使贼匪戕害。以坏大事。阿桂如此居心。实属良心丧尽。岂能逃朕洞鉴耶。著传谕阿桂等、令其据实明白回奏。至哈国兴、在彼最久。彼处事件。伊皆深知。并著传谕哈国兴、将如何办理之处奏闻。候朕另行裁度。再降谕旨　　

○吏部等部议覆、闽浙总督崔应阶奏称、前任抚臣温福奏请、将延平府五台通判。改驻上洋口。经部臣以通判移驻五台。甫逾三载。何以又称五台毋庸厅员劄。前后互异。令臣查覆。查上洋口系建宁府所属。前督臣苏昌。以两地均属冲要。碍难越境管理。是以移驻五台。但五台虽属冲衢。而村落无多。市肆零落。尚非繁重要地。上洋口、乃南平、顺昌、瓯宁、三县交错。为水陆冲要之地。且五方杂处。奸宄丛集。应请将五台通判。改驻上洋口。其附近之瓯宁县属各村庄。归该通判管理。城乡地方。仍令建宁府同知督捕。以专责成。铸给延平府兼管瓯宁县总捕通判关防。其南平、顺昌、二县。原属该通判督捕。照旧办理。并请于建宁镇标营内。拨千把总一员。兵二十名。驻劄上洋口。协同巡防。所需衙署。将府城旧署变价建造。武弁衙署兵房。于福州营裁汰官兵衙署变价建造。均应如所请。从之。　　

○兵部奏、查八旗定例。内外三品以下官员。因老病告休。请旨令其原品休致。病废告休。准其休致。年老患病。勒令休致。是告休与勒休。各有区别。而休致与原品休致。事同一例。从前例载未明。请嗣后年老患病。呈请告休。无论年岁。概准其原品休。仍分别出兵曾否得功。赏给全俸半俸之处。声明请旨。至年老患病。恋缺不肯告休。经军政或随时纠参者。无论年岁曾否出兵。俱勒令休致。该管大臣。不得题请给俸。从之　　

○豁除陕西郃阳县。冲坍黄河滩地一百三十七顷五十一亩有奇额赋　　

○甲子。上诣皇太后宫问安　　

○幸瀛台　　

○谕军机大臣等、昨据诚泰奏、莫犯马成儿等、私入红桩。偷砍木丁。并究出把总李廷彦捏饰缘由。当经谕令将李廷彦革职拏问。同所获贼犯。一并解交刑部治罪。疎防员弁。交部议处。因此案系诚泰查出。已降旨免其交议。嗣后永璥。托恩多。具摺将诚泰参奏。并自请交部察议。朕以守护风水重地。乃总兵专责。且所窃红桩内之木。非仪树可比。原非永璥等所能稽查。毋庸加以处分。但诚泰原奏。止称盗砍小柏木丁一百余件。而永璥等所奏。系柏树一百余株。若木植稍大。为数又多。则断非一日所能偷砍。或诚泰因窃木数多。恐罹重愆。不免以大作小。掩饰其积日疎防之咎。并借审出把总教供捏报一层。以自文其过。亦未可定。适永璥在京。遂令军机大臣、询其所偷木植大小数目。及贼匪如何夥穷实情。并诚泰有无取巧混饰之处。据称、此我起身以后之事。实在不知其详。俟回任查明另奏等语。永璥既未知此事始末。即访查亦恐未真。著传谕杨廷璋、将以上各情节。逐一确查。据实覆奏。毋得稍有瞻徇。并将诚泰原奏、及永璥读汉摺。钞寄阅看。寻奏、查山中并无大木。惟石罅中。间生树株。不能长发。偷砍之树。共计一百四十二件。围圆粗仅一寸至二三寸不等。并非成株大木。该镇似无捏饰。得旨、诚泰既非作弊。仍照前旨免议　　

○乙丑。谕曰、宫兆麟著来京陛见。所有贵州巡抚印务。著三宝护理。宫兆麟俟三宝到黔后。再行起程　　

○旌表守正被戕之江西安义县民李育相妻王氏　　

○丙寅。上诣皇太后宫侍宴　　

○丁卯。皇太后圣寿节。遣官祭太庙后殿。上诣寿康宫、行庆贺皇太后礼。王大臣于慈宁门、众官于午门行礼　　

○奉皇太后幸寿安宫、侍宴　　

○戊辰。上诣皇太后宫问安　　

○幸瀛台　　

○甲机大臣等奏、伊犁将军伊勒图奏、请停止内地派往伊犁屯田兵。由玛纳斯、或塔尔巴哈台、裁拨二三百名。移驻伊犁等语。查前调内地兵。想此时各营选派妥协。又令停止。反觉烦扰。若谓伊犁尚可无须添兵。则二处亦不必调。况塔尔巴哈台、系换班兵。不久仍须调回伊犁。此时更改。均属无益。玛纳斯、每年收谷甚多。伊犁等处所需谷石。尽可酌量拨运。若裁减屯兵。必致将耕熟田荒废。诚为可惜。得旨、所驳甚是。依议。新疆地方开垦地亩。以备积谷。甚属紧要。积谷虽多。不患无用。且多垦田地。自必多需兵丁。即稍有费用。亦属无几。今伊勒图如此奏请。甚属烦琐。伊从前尚不致如此糊涂。此时办事。竟错谬若此。是存何意。著传旨严行申饬　　

○己巳。上诣雍和宫行礼　　

○兵部议覆、陕甘总督明山奏称、宁夏镇城守营。止设守兵三百九十一名。原因左右前后四营兵。备供征调。城守营专司防守。是以兵数稍异。现在于一切屯田驻防。一律差遣。与从前情形不同。请将四营内。各拨马兵三十名。马三十匹。战兵共拨一百七十八名。归于城守营管辖。即于城守营守兵内。照数拨归四营。遇有名粮出缺。即在各本营内挑补。庶营制均归画一。应如所请。从之。　　

○庚午。谕曰、原任巡抚明德名下。应赔各项银款内。所有失察杨重英一案。应交银一万两。及摊赔阿里衮名下。应赔草料银二千八百三十四两零。俱著加恩宽免。至其余应赔银一万四千一百余两。系伊督抚任内。办理不善。应行赔交之项。仍著伊子按限完纳　　

○辛未。上诣皇太后宫问安　　

○幸瀛台　　

○谕曰、沙文秀、著以都司衔仍留守备之任。俟五年后。如果仍前奋勉。准其题补游击。嗣后巡捕营员弁。有以亲老留任者。俱照此例行　　

