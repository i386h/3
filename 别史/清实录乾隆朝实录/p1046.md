<!-- { "loadSidebar": true } -->
○丙申。谕曰。在京总理事务王大臣和硕履亲王允祹等奏称、初六日、主考房官入帘时。于内帘监试御史蔡时田、行李内。搜出关节二纸。外帘监试御史曹秀先、认系伊侄举人曹咏祖笔迹请交刑部审拟等语。科场弊窦。自奉皇考世宗宪皇帝严加厘剔。内外肃清。朕临御以来。留意整饬。谓当诸弊尽除。人知奉法。乃尚有愍不畏死。藐法行私。潜通关节其人者。实出于情理之外。蔡时田、身为御史。以监试为职。乃受带关节。尤属不法。蔡时田、著革职。曹咏祖、著革去举人。至曹秀先、明举伊侄。未必非见事败露。为先发卸罪之举。亦著解任。并案内有名人犯。交在京总理事务王大臣、会同该部、严加刑讯。切实审拟定罪具奏。　　

○谕军机大臣等、蔡时田受带关节一事。情罪甚为可恶。已有旨交在京总理事务王大臣、会同刑部、严审定拟。务当彻底严查。且系两纸。必欲以其转为代求之人。俱应严加刑讯。不可稍有宽纵。　　

○又谕、蔡时田受带关节。请罪甚为可恶。已有旨令在京总理事务王大臣、会同该部、严审定拟。但王大臣不过会同查审。至讯供定案。系该部专责。科场作弊。罪与贿卖生童无异。自应立决。即例应监候。亦当入于本年情实定拟。将此谕阿克敦、刘统勋、知之。　　

○又谕曰、鄂昌奏、施奕学伪稿。供得自刘士禄。刘士禄、供系管总相公汤赐联、得之江西监生赵殷中。汤赐联、在京中江西提塘家管总。赵殷中、在京包揽捐纳。现住廊房头条胡衕。已密咨舒赫德、即拏该犯究讯等语。汤赐联、赵殷中、实为伪稿要犯。看来来历已近。可传谕舒赫德、令其即速查拏。严切究讯。不可又如前推往外省。为闭门窗月之计。彼时既不能当下查出。今若仍不能追出真线。咎将谁诿乎。　　

○又谕、据尚书舒赫德奏称、施奕学传钞伪稿一案。其提塘刘士禄、在江供出之汤赐联、赵殷中、二犯。当即据咨密拏。江西提塘寓内。并无汤赐联其人。止有管总之汤应泰。再三刑讯。坚供并无自赵殷中家、持稿与刘士禄看之事。质之赵殷中、供亦相符现在飞咨督臣尹继善、令将刘士禄解京质问等语。此案传钞年月。既较诸案为早。而得之于在京提塘。其来历似乎尤近。正宜严切追究。乃刘士禄所供汤赵二人。又坚供并不知情。此必刘士禄希图脱卸。狡展时日耳。刘士禄、及施奕学、俱现在江省。著传谕尹继善、令其就近详悉研究。毋任饰辞妄供。如有实在来历。即速奏闻。若仍坚执前供。则汤应泰年已七旬。未便远解。竟将刘士禄一犯。严行押解来京。以便质证。不可疎忽。致令免脱。或自尽残生。皆惟尹继善是问。至汤应泰、是否即系汤赐联之处。并著照咨确讯。务得的名。一面仍令舒赫德、设法讯问。密加查访。此案于伪稿根源。关系甚重。不可存草率了事之意。可一并传谕知之。　　

○丁酉。太宗文皇帝忌辰。遣官祭昭陵。　　

○戊戌。遣官祭关帝庙。　　

○赐扈从王、公、大臣、及蒙古王、贝勒、额驸、台吉、等宴。　　

○吏部议覆、给事中朱若东奏、请定州县差遣委署之例。以重地方等语。查州县为亲民之官。凡遇公务差遣。自应先用丞倅闲曹。其有必须派委印官者。如往返在一月内外。仍照旧例。暂委佐杂官代办事件。倘迟至三四月以上。应如所奏。照调取入闱例、委员署理。从之。　　

○己亥。太祖高皇帝忌辰。遣官祭福陵。　　

○谕军机大臣等、蔡时田携带关节一案。前已降旨革职交部。令王大臣等、会同刑部、严刑审讯。今日报到。何以并未覆奏。可传谕王大臣、及刑部堂官、著速为提讯。详悉追究。伊所带关节。究系欲与何人。务得实情。毋任捏饰。并不必拘定万寿期内、不加刑讯之例。惟宜迅速严密为妥。所有审讯情形。即于下报奏覆。勿再稍有延绥。　　

○又谕、据硕色、爱必达、所奏查办冶大雄之子冶继钧、借贷银两一案。请将冶大雄、交部议处。冶继钧、依律杖徒等语。提督冶大雄、前因其嫁女宴会等事。有失封疆大臣之体。并于伊子冶继钧借银一事。含糊取巧。降旨革职。令以哈密总兵、效力行走。已经示罚。不必再行交部。至伊子冶继钧借贷银两。业经伊父照数缴还。按其应得之罪。竟令该督等在外结案。咨部知之可矣。可传谕硕色、爱必达、知之。　　

○又谕曰、硕色、爱必达、所奏贵州盘获匪犯周梦桂、供出袁文胜等、私藏刀剑。歃血结盟一案。据称袁文胜、刨藏古剑之处。已经两省文武、会同搜起无获。现在细加访查。如果实无影响。取具地方各官切结呈送等语。此事前据开泰奏到。看来似属荒唐。但周梦桂既有此语。且有牵涉李开花名字。又不可不严行查办。今袁文胜既经解黔质审。对簿之下。虚实自可立辨。如属周梦桂挟恨混扳。审讯明白。即可结案。若地方官取结一事。乃外省陋习。何足视为凭据。即如湖广罗田逆案。知县冯孙龙、亦曾具禀。以为并无踪迹可疑。不数日中。马朝柱即至败露。究亦何益于事乎。此事虽非罗田重案可比。但该督等以取结为了事。则未免沿习具文。甚不可也。可传谕硕色、爱必达开泰、知之。　　

○庚子。上奉皇太后御勤政殿侍晚膳。　　

○赐扈从王、公、大臣、及蒙古王、贝勒、额驸、等宴。　　

○辛丑。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭显佑宫、东岳庙、城隍庙。　　

○上诣皇太后行宫行礼。　　

○御澹泊敬诚殿扈从王公大臣、官员、及蒙古王公台吉等行庆贺礼。　　

○奉皇太后御勤政殿侍宴。　　

○工部议准贵州巡抚开泰疏称、黔省各标、镇协营及各屯卫、岁需硝觔。请三年开采一次。令承办各官煎熬运局。各营卫、按照年额分领俟将次领竣。再行采办。并于黔西州、附近地方。另躧新硐熬解。以备支用。至省府二局、旧库窄狭。请在上下两游适中之地。添建硝库二处。从之。　　

○壬寅。上奉皇太后御勤政殿侍晚膳。　　

○谕、据闽浙总督喀尔吉善奏称、泉州府属之晋江、南安安溪、同安、等县厦门一厅、于七月初八初九等日。大雨飓风。水势涌涨。官民房屋。俱有冲坍之处。厦门海口、商渔战哨各船。亦多撞击漂没等语。晋江等处、猝被风雨。海水汛溢。看来灾势颇重。朕心深为轸念该督喀尔吉善、已经前往查勘。著督率属员、实心经理。所有应行抚恤事宜。一面办理。一面奏闻。其被灾稍轻之永福、罗源、永春、莆田、等州县、并著委员确查。分别抚恤。务俾灾黎均无失所。以示朕痌瘝一体之意。该部遵谕速行。　　

○谕军机大臣等、永常奏请拣选州县佐杂各十员。发湖北省差遣委用等语。朕于乾隆十五年正月。谕各督抚、外省拣发人员。将来皆有民社之责。当俟引见发往。朕或有巡幸。督抚等、皆先期豫知。而此等拣发之员。并非急不容缓。或于起驾之前。或俟回銮之后。俱可随时奏请。传谕甚为明晰。永常初任总督。或尚未及闻。恒文外任已久。会商时何以不行告知耶。著将此摺存记。俟回京日。交部拣选。引见发往。另行传谕该督等知之。　　

○又谕、前因直省米价。多由采买致昂。谕令核计仓储实数。得有十分之三四。即可不必亟资买补。乃指丰稔有秋。足敷民食者而言。今据蒋炳所奏、约计豫省本岁收成。合计可得八分。而通核常平仓谷。较之原额仅及十分之五。则西成未为丰裕。而常平所贮。为数太少。且秦晋接壤。尚需接济。此又不可泥于前旨。所当因地制宜。或于价贱之处。陆续收买。不必克期取足令奸商闻风擡价。致于民食有妨。将此谕蒋炳知之。　　

○又谕、据蒋炳奏称、山西河东诸郡旱象已成。又关中苦旱。秋种大半已槁。且闻愈西甚。其势广远。两省储贮皆虚等语。观此则秦晋两省。被暵歉收。已有明验。而阿思哈、前奏蒲解等属六州县、秋阳燥烈。如旬日内仍无雨泽。竟至成灾。此八月初五日所奏。已及浃旬。而至今尚未奏到。不知雨泽曾否沾足。田禾所关。朕心无刻不切切系念。该抚身膺司牧。何怠忽乃尔耶。著传旨询问。令其即速奏闻。其蒋炳所奏筹拨谷石之处。俱合机宜。著照所请。如山陕两省、实有资借之处。著先期知会蒋炳、彼此相商。一面办理。一面奏闻。　　

○又谕、据蒋炳奏称、山西河东诸郡、旱象已成。又关中苦旱。秋种大半已槁。且闻愈西愈甚。其势广远。两省储贮皆虚等语。观此则秦晋两省。被暵歉收。已有明验。且黄廷桂、张若震奏到情形。西省缺雨州县颇多。而今日钟音仅称西、同、乾、三府州为甚。凤翔、兴商、次之。恐将来西成不无失望。其言怠缓。无迫切之情。岂所以体朕保赤诚求之至意耶。钟音著传旨申饬。其蒋炳所奏筹拨谷石之处。俱合机宜。著照所请。如山陕两省。实有资借之处。著先期知会。彼此照应。一面办理。一面奏闻。寻奏、陕属西、同、凤、乾、兴、商、六府州属被旱成灾者。通计原有三十余州县。查各属常社仓、贮谷尚多。加以延、鄜、秦、等属余粮。通融拨济。复用银米兼赈。约算可敷赈粜。无庸豫省接济。报闻。　　

○和硕履亲王允祹等覆奏、臣等将蔡时田、严刑鞫讯。据供、所带关节二纸。原拟入帘时。遇有相识之人。相机转托。并非实有其人。质之曹咏祖、供亦相同。查蔡时田、身为御史。奉命监试。乃反收受关节。串通嘱托。曹咏祖、奔竞夤缘。藐法营私。情罪俱为重大。均应照律治罪。曹秀先、虽讯不知情。但于伊侄曹咏祖、未能约束。应交部议处。得旨。蔡时田、曹咏祖、俱著即处斩。余依议。　　

○癸卯。上奉皇太后御勤政殿侍晚膳。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二十


大清高宗法天隆运至诚先觉体元立极敷文奋武孝慈神圣纯皇帝实录卷之四百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。八月。甲辰。秋分。夕月于西郊。遣理郡王弘＜日为＞行礼。　　

