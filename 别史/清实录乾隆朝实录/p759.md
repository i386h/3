<!-- { "loadSidebar": true } -->
○己丑。谕、据署江苏巡抚安宁奏称、苏松产米州县。因地方米价渐昂。私禁不许贩米出境。因而阻截客船。至四月间。松江青浦县。乃有刁民阻遏米客。打坏行家房屋器物。该县及营汛往查。俱被抛石掷打。致伤县役。及把总头颅之事。现经缉犯严究等语。刁民聚众抗官。大干法纪。最为地方恶习。不可不亟加整顿。前因山西有万泉安邑之案。及河南、安徽、福建、等省。或抢赈闹官。或邪匪勾结。往往聚众抗违。逞凶滋事。曾屡饬地方官、严究重处。并通行降旨晓谕。所期安静奉法。而愚民动辄汹涌喧哗。甚至殴官伤役。骄悍之风。竟成锢习。揆厥由来。总因朕保赤心殷。伊等有恃无恐。虽有严究重惩之谕。并未专设科条。是以无所畏惮。且地方小有水旱。有司匿灾不报者。朕必重其处分而抚绥乏术者。督抚亦必加参处。刁民缘此挟制官长。不但不知敬畏。一若地方官之去留。可操之由已。不知朕所矜怜者。颠连而无告者也。善良自好之人也。是宜加恩保护。至于聚众抗官。目无国宪。乃王法之所必诛。岂可稍为姑息。惟当下立寘重典。则不逞之辈。触目警心。凛然知不可犯。向来审解成招。监禁候旨。往返经时。即将首犯弃市。不过与寻常案件等。其当场夥众。久散归农。转以逞快一时为得计。全无动色相戒之意。何以警顽梗而杜刁风。从来诘奸乃以禁暴。皇考时、因直隶地方。劫盗案多。定为不分首从皆斩之例。二十年来。强劫稀少。后乃复照旧例办理。又皇祖时、因旗人屡有斗殴讎杀之案。定为满洲殴杀满洲。立即处斩之例。其后此风遂息。因亦仍照旧例。可见明罚敕法。全在因时制宜。而辟以止辟。乃帝王经世之大用。此等直省刁民。聚众抗官要犯。作何令其警戒不敢干犯法纪之处。著该部另行严切定例具奏。此朕刑期无刑。不得已之苦衷。将来革薄从忠。刁风丕变。再行酌定。另降谕旨。寻议、嗣后直省刁民。聚众殴官。积至四五十人以上者。为首照例拟斩立决。仍照强盗杀人例、枭示。其有同谋聚众。转相纠约。下手殴官者。系同恶相济。亦应照光棍例、拟斩立决。其余为从之犯。照例拟绞监候。其被胁同行、审无别情者。照例各杖一百。并令该督抚遇此等案件。即据实先行奏闻。严饬所属立拏正犯。速讯明确。分别定拟。如系实在首恶。即一面具奏。一面正法枭示。并将犯由、及该犯姓名。遍贴城乡。使愚民咸知儆惕。如承审官、不将实在首犯审出。混行指人为首、因而斩决。及差役诬拏平人。株连无干。滥行问拟者。即将承审官分别革职。依律治罪。该督抚一并严加议处。从之。　　

○谕军机大臣等、朕因直省资送流民一事。邻省既多繁费。而于灾民实无裨益特行降旨晓谕。近据署苏抚安宁、所奏办理情形。仍复未能理会朕意。盖自留养资送之例行。各省刁民。有于秋收后。将粮食器具。寄顿亲族。挈家外出。冒称流民者。又有灾地贫民。领得赈票。转卖得钱。流移外出者。又有一半在家领赈。一半充作流民者。各省流民出境。本地无从查考。邻省更莫办其是否灾民。不得已、见人即留。以符定例。且恐聚集人多。不为之安插。或致别生事端。虽不应留。亦勉强奉行。此留养之弊也。迨奏限已满。正值东作方兴。邻省虽欲资送早归。即遵例分起发行。而中途风雨阻滞。每致数起合为一起。千百成群。肆行需索。甚至抢夺店铺。诟詈解役。干犯官长。百端刁赖。及至一入本境。惟恐有司查核。则又一鬨而散。二三解役。不能阻止。散后仍复出境称流。往来资送。辗转不已。竟恃此为资生长策。其实在安插复业者。百无一二。此资送之弊也。且流民出外。所得口粮。较在籍领赈。为数转多。故有在家做饥民。不如出外做流民之语。因而相习成风。流移日甚在有司因系饥民。宁过于厚。不知是乃诱之使为流民矣。邻省所费不赀。而所资送。究非实在穷黎。损厚惠而事虚名。殊非政体。即如本年山东饥民。出口者、几至数万。口外并无资送之例。亦未见其流离失所。且人人资送。势亦有所难行。不如听其自为觅食谋生。而明切晓谕。使知流离外出。无所得利。不致轻去其乡。抛弃故业。乃为正本清源之道。可传谕各督抚等、令其酌量情形。妥协办理。不必拘拘成例。倘地方被灾果重。穷民资生无策。或老幼废疾。逃荒无倚。非留养资送。不能存活还乡者。应听其临时斟酌。各督抚其善体朕意。办理此等事件。务期实有济于灾黎。不得徒慕留养资送之美名。反启民间浇薄之习。　　

○旌表守正捐躯之四川长宁县民周仕成妻黄氏。　　

○庚寅。上至观德殿大行皇后梓宫前奠酒。　　

○刑部再议、阿克敦以解退协办大学士。心怀怨望。于册文大典。既不敬谨办理。又于进呈御览时。不候谕旨。遽自他往。阿克敦、应照大不敬斩决律末减。拟斩监候。得旨、阿克敦、依拟应斩。著监候。秋后处决。　　

○巴林郡王桑里达遗疏闻、得旨、巴林郡王桑里达、系旧扎萨克。曾在军营效力。今闻其溘逝。朕心深为轸念。著加恩赏银四百两。派乾清门侍卫一员。乘驿携茶酒往奠。　　

○旌表守正捐躯之直隶定州民赵二义妹赵氏。　　

○辛卯。上诣皇太后宫问安。　　

○定汉部员截取道府、复加甄别例。谕、据河南巡抚硕色奏称、怀庆府知府郭咸宁、由部郎补授。难胜郡守之任。请将该员送部引见降补等语。朕已降旨准行。但思此等人员。当除授之初。既不自量能否。及至到任。不克办理政务。回部降补。往返之间。既已贻误地方。而于本人亦复无益。迩年外省督抚、如此陈奏者颇多。与其改补于事后。不如斟酌于事先。各部郎中。其平日办事之优绌。该堂官自所深悉。向来因系部郎升途。未免因循。而有误于吏治民生。则未筹及。此各该堂官之过也。嗣后有此俸满应升者。掣补之时。该堂官公同酌量。该员或能胜繁剧之任。或才具虽不甚优。尚可以简缺委用者。即咨明吏部。准其前赴新任。倘人虽老实。而才具中平。在内部犹可黾勉供职。而于外任不甚相宜者。于其应升之处。改为加级。亦可以酬劳。所遗府道员缺。照例另选。如此、则在部固得留一熟员。而外省政务。复不至辗转贻误。庶几两全之道也。至各督抚、又不可因有内部一番甄别。有所瞻顾。遂至各员到任后。漫无觉察也。朕意如此。其可行与否。并行之而不致捍格处。大学士、九卿议奏。寻议、满洲郎中升用道府。向有京察保举、引见记名之例。无庸另议。至汉郎中应升道府人员。吏部查明俸次最深者。豫行截定十员。行文各该衙门。令该堂官公同酌量。出具切实考语。将该员或堪胜繁缺。或仅堪简缺。或不胜外任之处。详细声明。移咨吏部。照例注册。其堪胜繁缺者。论俸升用。仅堪简缺者。如本月无简缺。仍归原班。俟有简缺。再行升用。不胜外任、仅宜部属者。即将该员不胜外任之处注册。俟有缺出。将其次应升、经保胜任之员。照例升用。仍于题本内。将该员不胜外任之处声明。改为加一级注册。其保送升用人员。到任后不能胜任。该督抚应即查参。倘因循瞻顾。以致贻误地方者。别经发觉。将该督抚照例议处。从之。　　

○又谕、河防兵丁内。有桩手一项。下埽签桩。较之众兵、更为出力。前已降旨。将河南、山东、二省河兵。照江南之例。改为战二守八。俾桩手均食战粮。以赏勤劳。今思直隶河工。虽不得与河东二省比并。然桩手较众兵、出力为多。亦当加恩鼓励。著将直隶河兵。改为战一守九。俾用力较多之桩手。得食战粮。以厚其养赡。该部即遵谕行。　　

○吏部议奏、刑部堂官定拟阿克敦罪名一案。故为宽纵。应将署尚书盛安、尚书汪由敦、侍郎勒尔森、钱陈群、兆惠、魏定国、均照例革职。得旨、盛安、汪由敦、勒尔森、钱陈群、兆惠、魏定国、著革职。从宽留任。　　

○户部议覆两广总督策楞疏称、揭扬丰顺、海阳、三埠共引三千五百道。从前拨于嘉应、上杭、石城、等处匀销。查现在揭扬等埠。俱可自销。应仍归本埠行运。其惠来埠引一千道。原拨瑞金埠匀销。请改拨石城埠行运。应如所请。从之。　　

○予故太子少保吏部尚书协办大学士刘于义、祭葬如例谥文恪。　　

○壬辰。上至观德殿大行皇后梓宫前奠酒。　　

○谕、乍浦副都统额勒登奏、该处所属二营官弁自二月初五日起。至四月二十一日止春夏二季俱经操演完竣。四月甫交夏令额勒登、乃谓春夏二季兵丁俱经操演。外省风气好为虚谈。额勒登所奏。文饰显然。试问四月固为夏令。五六月又为何时耶。观此、即所奏春令操演。亦属虚假。不可尽信。兵丁须随时操练额勒登、苟且塞责。一味文饰。殊属不合著传旨严行申饬。　　

○谕军机大臣等、大兵征剿金川。各土司尽心出力。丁壮事军旅。老弱转糇粮。共切同仇。始终不懈。沃日、明正、两土司。既殚竭勤劳。其余众土司。亦多属恭顺。甚为可嘉。著传谕大学士公讷亲、令其将效力戎行。供应乌拉。挽运军粮之各土司。查明经由地方。功绩等次。先行传旨嘉奖。并向来输纳贡赋。或应免其税粮。或应优以赏赉。其如何加恩之处。逐一详议。即速奏闻。　　

○又谕、据漕运总督蕴著前后奏报、四月初五日。陡遇暴风一事。地方有此风灾。漕运乃其专责。自应留心经理。乃蕴著但称、刮捐船二百四只。撞沉船五十只。其现在遭风各船。如何整理。被灾人丁。如何抚恤。及沈失漕粮。并抢捞米数。一切应行查办之处。俱未详悉具奏。甚属朦混。可传谕蕴著、令其悉心详查。据实奏闻。寻奏、江西南昌等三帮。损船三十八只。九江等六帮。损船一百四只。沉船二十二只。湖南损船六十二只。沉船二十八只。现在刮损各船。业饬修整北上。至沈失米、除捞获外。将各船食米易换洒带。内有不敷。各丁请折变买补。惟湖南二帮。沈失米、各丁请回南赔补。下年搭运。正供俱不致有亏。其沈失船、檄该粮道查明出厂年第。按例分别赔造。再、各船淹毙人口共十名。弁丁、赏银五十两。水手。赏银二十五两。臣已于养廉内酌给。至所属地方。刮倒草瓦房八千四百八十余间。压毙男妇六名口。亦照例抚恤。得旨、知道了。所办尚属妥协。　　

○川陕总督张广泗奏报、领兵参将永柱、攻克戎布寨。杀贼二百余人。得旨、此亦小小之攻克耳。贮待捷音。以慰西顾。　　

