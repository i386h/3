<!-- { "loadSidebar": true } -->
○吏部议覆、刑部尚书德福奏称。太常寺赞礼读祝等官。不敷供值。请于引见未放人员内。拣选八员。作为委署赞礼读祝官。同额缺人员。一体行走。应如所请。其食饷补缺。照该寺学习人员例办理。从之。　　

○甲申。谕军机大臣、昨据阿桂等奏到图内。贼匪所占之华林山、并龙尾山。紧接兰州西南一带关厢。该处商贾凑集。最为殷富。而兰州省城本小。转在山下。殊于形势未协。朕意欲将西面城垣。展宽至此山梁。俾西关一带民居。及现在贼营占据之处。一半包入城内。如此跨山临水。既足以壮观瞻。并可以资控制。至河北金城关。逼近黄河渡桥。形势亦关紧要。将来添设兵丁时。亦应于该处、多添兵丁。令将领大员驻劄。似更足资弹压。且大河南北。声势联络于巡缉防守等事。尤为有益。著传谕阿桂、李侍尧。将此二事。入于善后事宜案内。一并妥议具奏。　　

○又谕据。陈辉祖奏、查讯王亶望、在甘肃藩司任内、私收监粮折色一事。既据王亶望供称。风闻有折色之事。当经责成道府。查禁结报。且意在捐多谷多。以致一任通融办理等语。彼时道府、系属何人。如何假捏结报。王亶望何以并不据实供明。著传谕陈辉祖。再行审讯王亶望。将彼时道府何人。如何私收捏报各情弊。令其逐一供明覆奏。并传谕阿桂、李侍尧、亦即将王亶望在甘肃时结报监粮各道府。查案具奏。至捐收监粮。原为仓储起见。今既称私收折色。仍行买补谷石还仓。且以捐多谷多为能事。是该省之粮石充足可知。何以每年又须赈恤。即云各府丰歉不齐。譬如河西各属被灾。或致谷少则河东各属丰收地方。百姓自将粮石赴粜。欲得贵价。此亦流通便民之事。百姓亦自知也。何必辗转经手官吏收买。致令短价勒买。官得便宜。而民仍受派累此事理之显然者。且即欲收捐。亦当听本生自行交纳本色。或者捐监之人。不致抑勒百姓。百姓仍得贵价也。何须官为包揽。以致弊窦百出。朕于监粮一事。本为甘省地瘠民贫。每岁不惜百十万赈济。以惠养穷黎。若以惠民之事。而转为累民之举。徒令不肖官员。借端肥槖。所关甚大。况此事不发则已。今既经发觉。自应根求到底。令其水落石出。此事积弊已久。通省大小官员。无不染指有罪。但亦断不能因罚不及众。辄以人多不办为词。即从前之结报各道府。此时已经升调人员。亦属无几。无难治罪。况中外人材不乏。断无少此数人。便不能办事之理。此而不严行查办。将何事不可为也。著传谕阿桂、李侍尧。务将此事如何舞弊分肥。如何冒销勒买各情弊。并向来朦混出结之道府。严切根究。据实指名参奏。倘阿桂等此次稍存瞻徇。代为担承。将来别经败露。伊二人其何以对朕耶。　　

○予故喀尔喀多罗郡王齐旺多尔济、回部郡王品级贝勒霍集斯、祭如例。　　

○乙酉。谕军机大臣、据留京办事王大臣、及顺天府尹等奏称。京师雨势。于初十日未刻、渐已停止。十一日益见晴明。积水随时消落。禾稼并无损碍等语。其民房有无坍塌之处。未据奏及。著再传谕留京办事王大臣、及顺天府尹等。即将民房有无坍塌情形。比旧岁如何。详悉查明。据实覆奏。寻奏、本年入夏以来。雨水虽多。与旧岁情形不同。民人房屋坍塌甚少。报闻。　　

○丙戌。谕军机大臣、据韩鑅奏、赴豫防汛。经过洼地。已多积水。闰五月二十四、五、六、等日。东省又复大雨。汶河、续长水三尺余寸。泗河、长水五尺余寸。府河。长水四尺余寸。现将独山等湖斗门闸坝。俱行启放。至东省之济宁、金乡、单县。及河南之虞城、商邱、地方。洼地间有积水。六月初一日。天气晴爽。亦易消退等语。看来东省前月下旬。雨水较大。低洼地亩。不无被淹。何以未见国泰奏报。著传谕该抚。迅速查明各属。田禾有无妨碍之处。即行据实覆奏。其河南虞城一带。低地亦有积水。并著富勒浑、速即确查具奏。寻山东巡抚国泰奏、查得东昌府临清州各属。被水地亩多在滨临运、卫两河洼下之处。今幸漳卫等河。尚未涨发。而运。河减洩之徒骇、马颊、四女寺、哨马营各支河。春间一律疏浚深通。水有去路。疏消较易。惟曹州府属之曹、单。城武、定陶、钜野、五县。暨济宁、嘉祥、金乡、鱼台、四州县。一带洼地被浸。全赖下游之南阳、昭阳、独山、微山、等湖容纳本年湖水本旺。自闰五月中旬以来。雨水复多。以致洩水入湖各河。均汇归于鱼台之新开河。济宁之牛头河。下壅上溢。现虽将微山湖之湖口、伊家、两坝全开。而所洩不敌所受。惟有开放江南铜山县蔺家坝。庶可下达畅消。已飞咨江南、河东各河臣。酌筹办理。得旨览奏俱悉。此应速办往返咨商。安能救急。何不改外省习气也。河南巡抚富勒浑奏、豫省归德、陈州、二府属之商邱、夏邑、沈邱、项城、等州县。近河洼地。因夏雨过骤。宣洩不及。田间不无积水。业已饬司委勘。疏消补种。续据开封府属之尉氏、仪封、兰阳、归德府属之睢州、考城、陈州府属之淮宁、西华、商水、太华、扶沟、等州县报称。本月初旬。连降大雨。洼地多有积水。现在督率农民。设法疏消。臣于查工途次。察看河堤两岸。田禾繁茂高梁小米。亦皆秀穗结实。得旨、览奏稍慰。　　

○予故苏尼特扎萨克多罗郡王阿尔达什第、祭如例。　　

○旌表守正捐躯福建闽县民杜能畅妻刘氏。河南鄢陵县民李喜成妻杨氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十四


大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。六月。丁亥。以广东香山协副将施国麟、为广东左翼镇总兵。　　

○戊子。谕军机大臣、本日据阿桂覆奏、河工图内朱笔尖记处。添筑新堤一道。沿河添一层堤岸。即多一层保障。且河流更直于新河。形势更属有益无碍等语。著将原摺、钞寄萨载阅看。令其会同李奉翰、妥商办理。至魏家庄堤工漫溢。本日又据萨载续奏、塌宽至一百十六丈。其越堤亦被冲塌。现将两头镶裹。俟七月下旬。料物齐全。即可赶紧堵筑等语。此又将旷日持久矣。该处塌宽至一百余丈之多。急宜上紧堵筑。早为合龙。该督等现驻工所。当督率道将厅弁。设法赶运料物。以期集事。再陶庄引河自开放以来。每年俱有堤工漫溢之事。朕心实不能无疑。前经降旨询问。该督等务将实在情形。据实覆奏。不得稍存回护之见。　　

○又谕、连日盼望捷音。及披阅奏函。仍系筹办情形。且因连遇阴雨。不能迅速刨沟。而泥水甚大。施力较难。愈深愤懑。想阿桂亦焦急愈甚。至甘省近日雨水甚多。致逆贼得以接济。固亦无可如何。但粮食何以尚能久支。况阿桂既称贼营并无楼房贮粮。而目下官兵四面环攻。贼人已如釜底。此时岂复尚有党羽为之接济。何以尚能如此支持。虽据阿桂称、断不待其食尽坐毙。但正恐不能不如此耳。至甘省如此多雨。而历来俱谎称被旱。上下一气。冒赈舞弊若此。安得不受天罚。现命提讯勒尔谨。及王廷赞。令其据实供吐。阿桂、李侍尧。务将此案彻底严查。不可稍存瞻顾也。　　

○又谕、本日据阿桂等奏、筹办贼匪情形一摺。内称。本月初六日。大雨竟夜。势甚霶霈。初七初八连绵不止等语甘省向年俱奏报雨少被旱。岁需赈恤。今阿桂屡奏称。雨势连绵霶霈。且至数日之久。是从前所云常旱之言。全系谎捏。该省地方官。竟以折收监粮一事。年年假报旱灾冒赈。作弊已属显然。勒尔谨、久任总督。王廷赞、亦久任道府藩司。何以从前俱以雨少被旱为词。岂有今年甘省雨独多之理。著传谕留京办事王大臣。前赴刑部。会同该堂官。提出勒尔谨。当堂讯问。并将王廷赞、传至刑部。一并质讯。令其据实供吐。录词具奏。并著刑部堂官。将王廷赞、派员在衙门看守。俟阿桂等覆奏到日。再降谕旨。　　

○又谕、昨已降旨。将甘省折收监粮、冒赈作弊之事。覆行提讯。勒尔谨。并传王廷赞到部严讯。此事折收既已属实。又复冒销灾赈。种种弊端。难以枚举。现在阿桂等。节次所奏雨水情形。与甘省常年被旱之言。迥不相符。其为捏饰浮冒。开销监谷。更属无疑。王廷赞在兰州守城时。虽有办理错谬。及独自攘功之事。然朕总念其保全省城。功不可没。一概恕而不究。今伊若天良未泯。能将甘省历年如何通同舞弊之处。逐款据实供明。朕仍不忘其守城之功。必加特恩宽宥。即勒尔谨、王亶望、罪不可逭。王廷赞尚可以功抵罪。若伊竟执迷不悟。始终不肯实说。则是丧尽天良。自取重罪。不能复邀宽典矣。况此事既已发觉。断无置而不办之理。即阿桂。李侍尧。亦断不肯代为隐匿。王廷赞若不趁此时供明。将来阿桂等查明奏到时。又岂能再行狡展乎。将此传谕留京办事王大臣。及刑部堂官。向王廷赞面传谕旨。令其同勒尔谨。各自详悉供吐。即行据实具奏。并传谕王廷赞。伊之生死。总在此番实供与否。令伊自定。朕不食言。　　

○巳丑。谕军机大臣。前据陈辉祖奏、审讯王亶望私收监粮折色一事。未将结报之道府何人。逐一供明。业经传旨。令其即行覆讯。此事私收折色于前。勒买冒销于后。情节已属显然。即王亶望、亦不虞其始终狡展。但杨魁、陈辉祖等。向其讯问。并无证据。未必肯据实供吐。著传谕陈辉祖。即派妥员。将王亶望、拏交刑部严审。并饬沿途小心防护。毋致疎虞。　　

