<!-- { "loadSidebar": true } -->
○四川总督桂林奏、前因军营添兵。运米需夫。恐民力不继。奏请招商协运。奉谕旨、以官价令商居名。恐藉端牟利。不若官明增价。俾民乐运。查各路现用民夫数万。若官加价。必三路全加。费浮商运。且商运、夫无口粮。较官运节省。虽川省商非殷实。因脚价敷足。俱愿承允。请照乾隆十二、三年例。凭商领运。仍饬地方官、将定价晓谕民夫。并严查各商。不令克扣。得旨、有此情节。即如汝所议办理可也　　

○又奏、前因东山梁及墨垄沟山岭贼坚拒守。拟暂停枪炮。乘懈袭击。讵贼狡黠。未见彻退。因密派侍卫镇将等、领满汉兵练自东山梁、墨垄沟、进攻。另派弁兵。夜带梯绳。潜赴扎哇窠山梁。去山沟贼卡稍远处。缒伏崖下林内。次日齐发。贼惊窜对山各碉拒守。官兵夺据山沟大碉一。石卡二十一。现督兵攻山沟对面碉卡。克则乘势进取阿仰。并分饬东山梁、黑垄沟、将弁合击。俟一路得手。即乘机直入。得旨嘉奖　　

○又奏、革布什咱地方。前经攻复吉地官寨等处。今据宋元俊报、参将常泰等、攻复党哩。都司李天贵、攻复沙冲。仍分饬将备。急攻觉拉喇嘛寺。宋元俊自督兵围丹东。革布什咱、大局已定飞饬宋元俊、统兵克期全行剿复。并力小金川。扫穴擒渠。得旨嘉奖　　

○乙丑。谕军机大臣等、温福等现已攻得阿喀木雅。渐逼贼巢。沿途碉卡甚多。均须分兵攻击。而桂林一路。现派宋元俊、收复革布什咱。均须多兵策应。且平定小金川后。或应并办金川。则兵力更当加厚。今事势既难中止。不可惜费。自宜并力妥办。以期一劳永逸。方为长策。第贵州兵数不多。且系苗疆。前后已调过八千。自不便再行调派。而湖广兵素称怯弱。又不能适用。惟陕甘兵多精壮。距川省亦不甚远。莫若仍于该省豫筹添调为妥。著传谕文绶、即速于陕甘各营内。再选派兵二三千名。将官兵应带械仗各项。悉为妥办。并拣派堪以带兵大员。照前豫备。俟川省飞咨需用。即令迅速起程至温福、桂林、如果尚须添兵。即一面妥商飞调。一面奏闻　　

○定边右副将军大学士温福等奏、接奉谕旨、以前奏金川、及梭磨两禀。经章嘉呼图克图、译其文义。不甚相合。命将莎罗奔、及扎勒达克、是一是二。明晰具奏。遵即诘讯通晓番语、兼能汉话之格特布、及各通事。据称莎罗奔、扎勒达克、皆非人名。番人称出家、为莎罗奔。谓掌管印信、为扎勒达克。至索诺木不于禀内列名。因承袭土司。未给内地号纸。注定名字。故不于禀内称名。但以掌管印信为词。其嫁僧格桑者。乃索诺木之姊。报闻　　

○又奏、接奉谕旨、以梭磨土妇卓尔玛、差喇嘛密告金川帮兵。将劫西路军营。命加意防范。臣等自攻过阿喀木雅。亦料贼潜扰。严饬各将领防范。贼虽窃发数次。俱经击却。至大兵后路。达木巴宗以东各处。先经酌留官兵。令总兵和邦额带驻。今因深入。复派董天弼、带兵防守资哩旧营。臣等现分路进剿贼支拒不暇。谅难绕出曾头沟一路。断截粮道。惟贼番现据喇布楚克山梁。山下木阑坝、卡栅层列。又北山普尔玛寨西、美美卡。碉尤坚险。各该处均进兵扼要之地。务督兵攻克。以便前抵沃克什旧寨。报闻　　

○参赞大臣尚书公丰昇额等奏、本月十三。自成都起程。十九、抵阿喀木雅军营。宣旨将伍岱事。一一当温福质问。已认者、缮单先呈御览。未认者、一面严审伍岱。一面唤齐伍岱事内应质之人。质审果实。即遵旨、将伍岱革职审拟。伍岱现交侍卫明仁等看守。报闻　　

○以故翁牛特三等子旺扎勒子巴克巴扎布、袭爵　　

○旌表守正捐躯之江苏沭阳县民武良女武氏　　

○是月。直隶总督周元理奏、直隶通京一带冲衢叠道。因久未修。经上年河溢冲缺。又良乡之茨尾、雅河、官庄河。新城、雄县之卢僧河。均淤塞。新城清河民埝。雄县东西南老堤。并清河两岸民埝。任邱近淀民堤。献县臧家桥南北两堤。水发均淹漫。请照以工代赈例。分别挑浚修培。并暂借司库协耗。及节年旗租银兴工。于永定、北运、两河节省项下拨还。得旨、好。应举行者。但工归实用可也　　

○大学士管两江总督高晋等奏、清口头架木龙沙淤。五架木龙下。新长淤滩、长百二十余丈。宽三四丈不等。请将已淤头龙旧木。拆移五龙下七十余丈、紧对陶庄处。建木龙一架。保护新滩。并挑溜北趋。俾黄水直逼北岸陶庄。清水抵惠济祠后。以成清黄并流之势。得旨、早应如此者　　

○安徽巡抚裴宗锡奏、凤、泗、所属州县、及凤阳等卫。上年被灾。现米每石、价一两四五钱不等。应酌减平粜。米价、昂至一两四钱以上。每石减一钱。一两七钱上。减一钱五分。二两上。减二钱。麦、豆、每石减一钱。二谷抵一米。每石减五分。成熟州县、需平粜者。照例米每石减五分。无需平粜、而仓贮年远者。出陈易新。无庸减价。秋后买补还仓报闻　　

○署河东河道总督姚立德奏、粮船行走迅速。全赖闸座启闭得宜。东省自韩庄、至临清三十四闸。地高溜急。应一律下板。船到、上启下闭。韩庄南八闸。系微山湖水、由达江南之路。下板多则湖水阻。邳、宿、一带下游。必浅涩。现令闸员、量下底板。船到即启。其平水之夏镇、杨庄、珠梅、邢庄、利建、仲浅、十里、等闸。不必下板。至临清闸外卫河。藉豫省百门泉、九道堰之水下注。此时民田插秧尚早。不须用水。已飞饬河北道、督员将两岸旁洩处堵筑。俾泉源、丹水、悉达卫河济运。蜀山、马踏、马场、等湖水柜。目下运河水足。无庸开放。得旨嘉奖　　

○署云贵总督彰宝奏、云南上年、挑营马一千六百。调集永昌。备进剿之用。嗣因暂停攻击。将马一半、发附近营分养。留一半、分给各防所官兵。现届彻防。分给马、俱应彻发原营。秋间另调赴永昌挑用。数月之中。往返牵送。不但糜费。亦恐马劳瘦。请将彻防马、无庸发回原营。即留永昌、照军需例分棚餧养。以省临期另挑。得旨、是。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百五

大清高宗法天隆运至诚先觉体元立极敷文奋武孝慈神圣纯皇帝实录卷之九百六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。夏。四月丙寅朔。享太庙。遣諴亲王允秘恭代行礼　　

○谕曰、存泰不宜总兵之任。著留京加恩在头等侍卫上行走。所遗延绥镇总兵员缺。现在署理有人。著温福于在军营带领陕省兵丁副将内、拣选一员。奏请补授　　

○又谕曰、桂林等奏、分兵四路。连日攻得阿仰东山梁、墨垄沟、达乌、各地方。是处为贼紧要门户。峻险异常。桂林调度深合机宜。鼓励将兵。得此要地。实属可嘉。在事之将领弁兵。并著交部从优议叙　　

○谕军机大臣等、桂林等奏、设法进取。分路奋攻。调度甚合机宜。将领弁兵等、亦俱奋勇出力。深为欣慰。已有旨交部从优议叙矣。桂林从未经历军务。乃能筹办妥协若此。特赏御用玉韘以示嘉奖。铁保、汪腾龙、亦各赏荷包一对。益当加意奋勉。迅成大功。其将弁等、出力攻碉杀贼者。著桂林将备赏花翎。分别赏戴。其中如有勇往超众。不拘满洲绿营。并奏闻赏给巴图鲁号。俾将士等益知鼓励。王万邦、英泰、亦著赏戴花翎。桂林既已攻得黑龙沟、达乌、一带险要。现在进攻僧格宗。贼番甫经受创。心胆皆惊。自必望风而靡。官兵即可乘胜直入。迅捣贼巢。擒获逆竖。克期蒇事。但僧格宗为小金川咽喉。恐贼众舍死固拒。该处贼寨较大。或尚须多兵分剿俟全得革布什咱后。即令宋元俊回至僧格宗。协同进攻。若僧格宗碉卡易于攻破。不须宋元俊之相助。即无庸急于调回朕意革布什咱若经全得其地。已与金川相近。此时索诺木似尚未能多为准备。宋元俊现统兵练。亦不为少。或竟出其不意。乘胜直进。扼金川噶拉依之险。官兵将来进剿。尤为得力。果能如此。则宋元俊之功不小。但亦须审度万全。不可不惜兵众。冒昧轻进。此等行军机要。朕亦不能悬断。著桂林与宋元俊、迅速札商。就该处实在情形。熟筹妥办　　

○又谕、据海明奏、截拏钱度幕友叶士元、带有银二万余两。现将叶士元及家人解滇质审等语。实堪骇异前经海明查获钱度父子寄回银至三万余两。伊系数年不给养廉之人。焉有如许积蓄。其为婪赃显然。已有旨谕该侍郎等严行审办。今截获其幕友。复带有银二万余两。叶士元在滇作幕。所得修金。据供、每年不过八百两。即使托人营运。岂能积至二万余金。看来竟系宾主串合。通同婪索。实出情理之外。深为可恶。著传谕袁守侗、李湖、于该犯解到时。即行严加刑讯。与钱度父子逐一隔别研鞫。务得实情。按法究拟。毋任其稍有狡展。将此由四百里传谕知之　　

○豁免甘肃省节年民欠仓粮三百七十六万五千二百六十石有奇　　

○丁卯。上御勤政殿听政　　

○谕、今日全魁、于覆请折本事件。全不记忆。甚属不堪。著革去内阁学士。在乾清门当差　　

○谕军机大臣等、据海明奏、德化县知县黄汝源禀称、亲身查获钱度家人王寿、搜出携带银两赈簿。现在讯取供词。将各犯押解云南质审等语。所办甚好。王寿船只已过德化县境。该县黄汝源、一经奉文。即亲身督役追拏。查获赃犯。看来黄汝源尚属能事。著传谕该抚、将该员平日居官如何之处。出具考语送部引见。再该省搜获钱度家人携带银两。著照例解交内务府。其箱内所有衣饰等物。并著造具清册交崇文门查收。将此传谕知之　　

