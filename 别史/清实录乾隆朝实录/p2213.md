<!-- { "loadSidebar": true } -->
○又谕、军营入夏以来。雨水过多。官兵未免劳苦。现在西路进剿之兵。据温福等奏称、颇为出力。至南路为桂林耽误月余。未能攻剿。而兵丁等之疲乏则同。朕心深为轸念。著加恩、将所有官兵、各赏给一月钱粮。以示体恤。西路著温福、传朕谕旨赏给。南路著福隆安、同阿尔泰、阿桂、传旨赏给　　

○又谕曰、福德奏、俄罗斯脱出之乌梁海哈哈雅克、图尔通、塔塔哈三人来投因令塔塔哈同章京图什、往接家口。交将军车布登扎布将伊等安插之处、具奏遵办等语。此等乌梁海、既苦俄罗斯差烦投出。其意颇诚。彼原系章京图什佐领下所属。不必另办。著寄谕车布登扎布、俟哈哈雅克到乌里雅苏台。与博果勒人等、一体附入乌尔图纳逊旗分安插。其中首先来投。应赏官爵者。酌量何职。定议具奏。再哈哈雅克称、阿哈拉克齐布图库等。亦欲来归。但未同来等语。从前布图库鄂木布果勒卓辉等、曾于投出后复行逃往。伊等畏罪不来。或因此故。但舍楞、老章扎布、亦系获罪逃往俄罗斯之人。去年投回。且封以官爵。伊等若闻知此信。自必来投。福德即作为已意晓谕乌梁海等。令布图库等闻知。若果来投。即妥为安置。如其不来。亦听其便　　

○是日、驻跸两间房行宫　　

○癸亥。谕曰、刘秉恬奏、吏部将参领洋海、咨送京堂。检举原驳未为平允一摺。所奏是。满员咨送京堂。朕原降谕旨、系指现任文职、后因承袭世职、改补武员、不兼原衙门行走者而言。并未令将缘事降调。仅补武职人员一例带领引见也。吏部前于镶蓝旗咨送洋海到部时。因与原奉之旨不符。扣除议驳。办理本未错误。该旗此次何以复将洋海咨送。恐其中不无别情。至吏部接据旗咨、并不查明原旨遵办。转以前次议驳为非。奏请检举更正。辄准洋海引见。亦属非是。著吏部、该旗即行查明据实明白回奏　　

○是日、驻跸常山峪行宫　　

○甲子。谕曰、湖广总督富明安、历任封疆。老成勤慎。方资倚畀。今闻偶患痰喘。遽尔溘逝。深为轸恻。著加赠太子太保。所有应得恤典。仍著该部察例具奏　　

○谕军机大臣等、桂林奏、会同温福等议赏土司缎疋一摺。在南路者。著交福隆安、同阿尔泰、阿桂、传旨赏给。在西路者。交温福等传旨赏给。以示奖励　　

○以江西巡抚海明、为湖广总督。山东布政使海成、为江西巡抚。山东按察使国泰、为山东布政使。山东运河道孙廷槐、为山东按察使　　

○旌表守正捐躯之四川乐山县民萧元高孙女萧氏　　

○是日、驻跸喀喇河屯行宫。　　

○是月。两江总督高晋奏、淮安府属山阳、盐城、二县境内。涧河一道。淤浅较甚。该府照依业食佃力之例。派夫挑浚。于四月十五日一律工竣。又凤阳府属宿州境内之濉河。为毛城铺下游。上年黄水涨溢。濉河两岸。子堰汕刷残缺。两岸之西流砂礓。南北股河。均有淤垫。据道府勘禀。工费浩大。民力不济经臣与抚臣裴宗锡札商、酌用民力。半给工价。以资饭食。所用工费。即于岁修项下动支。此外尚有淮此盐河。并彭家沟河道。例应商捐办理。亦据运司详派商人承办。臣与抚臣仍督饬各道府州、留心体察。不致草率。报闻　　

○江南河道总督吴嗣爵奏、时届夏至。湖河水长不一黄河徐城志桩。现存长水五尺八寸。下游外河老坝口志桩。连底水存一丈五尺四寸。清口东西坝。原留口门十二丈。三月内展拆十丈。五月十一日复续拆十五丈。口门共宽三十七丈。据上游正阳关报、淮水接续共长一丈八尺余寸。洪泽湖内。每日亦长水一二寸。臣随于五月十六日。亲往查勘。将西坝再加拆七丈。东坝加拆八丈。连前口前。共宽五十二丈。畅流东注归海。查近年以来。黄强清弱。易于倒灌。今黄水未长之时。洪泽湖水。已加长二尺余寸。将来水有来源。由清口畅达。全力抵黄。既免倒灌之虞。而洪泽湖引河及运河。俱得清水冲刷。愈觉深通。至山盱五滚坝石脊。较低水面三寸八寸不等。而封土甚高。并未过水。如将来湖水加长。再将东西两坝。除应留基址外仍行启拆。以收其益。得旨、览奏俱悉。又批、是。不可惜费。此所费者少也。　　

○福建水师提督黄仕简奏、臣于四月十一日出洋。前往金门镇、南澳镇、铜山营。次第巡历。校阅官兵技艺。内弓箭。以金门、南澳、二镇为胜。鸟枪、藤牌、惟南澳最优。金门稍可铜山多未能齐捷紧凑。至水陆操演。金门、南澳、尚属严肃熟练。铜山俱甚参差。臣逐一指示。分别赏罚。至点验军装器械战船。俱坚固齐全。出洋舟师。并无偷安等事。臣汇核金门、南澳、二镇营伍。多有进益。惟铜山实属不及。该营参将张天助。前经臣会同督臣豫保。今遽以升任有期。怠忽如此。未可稍为姑容。再署守备事田德、亦以离任在迩。玩忽从事。并难宽纵。除将该二员题参革职以昭炯戒。其弓马生疎各弁。并请咨部斥革。得旨、如此实心办理方是　　

○陕甘总督文绶奏、前督臣明山奏明陕甘军械。除本属完整。与尚可修理者。仍留备用外。其炸裂废坏之物。销毁变价。荷蒙俞允在案。今查估变册开。熟铁枪刀等项。每觔估银数分。生铁炮位。每觔估银数厘。缘此等非民间所用之物。故所值无多。但枪炮刀刃等物。虽皆破烂。而本质可用。以之制造枪炮。较荒铁千斤。仅炼成净铁百余觔。工料浩繁。现在陕西抚臣勒尔谨、拟请裂造鸟枪一千杆。查甘省所存鸟枪。亦属无多。亦请添造一千杆。以备应用。与其采买荒铁。不若由各营拆取。称明觔两。解送西安、兰州、二处。制造鸟枪。实与戎行有益。得旨嘉奖　　

○又奏、臣前接军机处议覆、伊犁将军舒赫德奏、凉庄满兵。移驻乌噜木齐。请令参赞大臣。先期赴彼商办。其领队大臣起程。于经过凉庄时。在该处官兵内选带二三十员名。先赴乌噜木齐。以资督办筑城造房等事在案。今西安满兵。移驻巴里坤。事同一例。恳恩准将巴里坤领队大臣、于经过西安时。亦选带官兵二三十员名前往。会同镇道等督率办理。更为有益。报闻　　

○贵州巡抚图思德奏、臣遵查原派二起之副都统海兰察等四员。于五月十三日夜。抵黔省。据称、原派头起侍卫鄂兰患病。俟愈起程。是以二起先行回京。今海兰察等、于十六日由施秉县途次。接奉谕旨。十八日戌刻。转回贵州省城。至头等侍卫鄂兰、因病未来。三等侍卫四员。亦于是晚由滇到黔。内侍卫库伯、亦患病不能同往。至海兰察、额勒登布、塞布腾、绥库、长生保、阿坦保、利保住等七员。于十九日。即由黔入川。驰驿分往。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百九


大清高宗法天隆运至诚先觉体元立极敷文奋武孝慈神圣纯皇帝实录卷之九百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处官理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。六月。乙丑朔。谕曰、额森特在军营。一切奋勇出力。而攻取东玛寨。又因奋勇得伤。著赏给副都统职衔　　

○又谕曰、温福等奏、攻克东玛贼寨。丰昇额、马彪、调度颇协机宜。俱著交部议叙。在事侍卫将弁等、亦皆奋勇立功。并著查明咨部议叙。其兵丁等、量加赏赉。以示鼓励　　

○谕军机大臣等、丰昇额等、带兵冒突枪石。攻取东玛。官兵如此奋勉出力。则色尔渠、美美卡等处。不久俱可攻克。朕惟伫望捷音。又据温福奏、富勒浑等、带兵夺获数碉。并据山绝顶。向下攻取木阑坝。富勒浑、著赏戴孔雀翎。仍俟攻得木阑坝。加恩议叙　　

○又谕、据阿桂奏、三杂谷暨绰斯甲布、皆愿出兵助剿金川。现在查明筹办等语。所见甚是。前已有旨、令由曾头沟一路。督率三杂谷土兵。直取底木达、布朗郭宗。擒拏泽旺。及逆酋之妻。以断小金川后路。并谕令宋元俊、同侍卫等、统兵赴绰斯甲布。率领该土司兵练。直剿金川。以掣贼酋之势。阿桂尚未接奉前旨。而所奏适与朕合。但曾头沟一路。因调哈国兴赴川。令其顺道带兵。并令董天弼同办。今思哈国兴自滇入川。尚需时日。现在三杂谷既愿出兵效力。机宜不容刻缓。著专派董天弼、往彼统兵。董天弼、于番地情形熟悉。且自去岁革职以来。在军营尚知改悔奋勉。昨已加恩赏补副将。今现出有和邦额重庆镇总兵员缺。即著董天弼补授。温福可传谕董天弼、益当实心感奋。克期集事。以赎前愆。而励后效。至宋元俊前往绰斯甲布之处。阿桂到军营后。即与福隆安、阿尔泰、会同商酌。拣派侍卫章京。并酌选兵丁若干。令其迅速带领驰往妥办。庶几出其不意。成功尤速　　

○又谕曰、温福等奏、三杂谷土司。情愿出兵。拟选派镇将驰往。即由曾头沟一路。督率土兵攻剿。与朕前此所降谕旨相合。且据现获贼番僧格供称、曾头沟之人。先在美美卡防守。今又调到雅尔桑山梁。是曾头沟现在空虚。尤为极好机会。其带兵之人。前已迅调哈国兴赴川。同董天弼办理。因思哈国兴自滇起程。长途不免稍需时日。董天弼于番地番情。最为熟悉。带兵自更得力。因加恩将伊补授总兵。令其由曾头沟督率三杂谷土兵进剿。董天弼接奉恩旨。自必倍加感激勇往。至所需狭甘兵三千名。前据文绶奏、甘省营兵。于五月初七日起程。勒尔谨奏到、狭省营兵。于五月十六日起程。现已谕催带兵之总兵李云标、遄程前赴西路军营。听候派用。著温福行知董天弼、于何处暂驻。候狭甘兵到。带同进剿。即一面檄知李云标、令其迅赴指定处所。随同董天弼前往。勿致参差迟误至董天弼、既令带兵。其资哩至卧龙关一带卡巡、及催督粮运军台。均关紧要。现在难得干练之员。看来维州协副将五福、在川亦久似可委其代办。若温福所知有胜于五福者即行派办亦可。至丰昇额、平日实心勇往。朕所深知。因其尚欠阅历。临事未能明练。是以不欲其独当一面。今此次攻取东玛。调度合宜。即令分路统兵。可以胜任。且有马彪等在彼协助。丰昇额不必回至温福大营。至哈国兴到川。亦须令其同董天弼、共取底木达、布朗郭宗。毋庸再为更调　　

