<!-- { "loadSidebar": true } -->
○户部议准、直隶总督那苏图疏称、八旗下屯种地人等、应建房屋。现在通州、昌平、丰润、三河、玉田、昌黎、乐亭、涞水、武清等州县、各报建竣二百五十户。又任邱、文安、香河、大兴、延庆卫、大城、霸州、延庆州、滦州、顺义、清苑、望都、容城、密云、宝坻、迁安、高阳、雄县、蠡县等州县卫。续报共建竣三百六十九户。又建竣耕种认买公产地亩共三十二户。应查明已拨人户、令其前往耕种。内有各属已造旗分姓名。及现报完工、尚未造有旗分名者。均经分晰汇造总册。应听户部移咨各旗。按户查明。发银给照。令其前往等语。查各州县建竣房屋内。八旗共计六百十九户。耕种公产者三十二户。共六百五十一户。应照原议。于公产地价项下、动拨银六万五千一百两。令各该旗出具总领。赴部领回。会同查旗御史、按户给发。每户给牛具耔种银、各一百两。并印照一纸。令其前往。又称、各属未经建竣六百四十三户。及耕种认买公产旗人一十九户。现在督令速建等语。应令该督严饬赶办。随竣随报。俾得陆续下屯耕作。从之。　　

○辛酉。上诣畅春园问皇太后安。　　

○回圆明园。　　

○壬戌。江西巡抚开泰、参奏侵亏不职丁忧万安知县马淇瑞。得旨。马淇瑞、著革职。其侵亏不职情由。及本内有名人犯。该抚一并严审追拟具奏。近来屡有此等亏空案件。皆由该上司等、平日稽察不严。彼此互相朦蔽。盘查不实。任其挪借掩饰。及至丁忧离任。不得已然后题参。此风渐不可长。此案亏空。开泰并不详查缘由。但据司府揭报。以题参了事。且以盘查以后之语、为之开脱。此案著追。如不能完项。即著该管上司、及盘查之员分赔。该部知道。　　

○谕军机大臣等。开泰自补授巡抚以来。于地方政务。全无振作。惟事沽名。屡经朕批示开导。尚未能悛改。即如所参万安县知县马淇瑞亏空之案。据该府盘查时。并无短少。乃甫经两月。即亏空至五千余两。明系盘查不实。通同徇纵所致。而开泰并不根究该府盘查情节。但据揭题参。平日之所为稽查属员者何在。实心任事之道。固如是乎。著严行申饬。　　

○又谕、朕闻石匣之东、五指山娘娘庙。向有泉水渟注。近有无知愚民。忽倡为饮泉可以疗疾。掬洗可以明目之语。远近传播。老少趋赴。累万盈千。地方官有稽查弹压之责。何以置若罔闻。全不查禁。将来聚集既众。恐成邪教等名色。别生事端。可传谕那苏图、拉布敦、留心查办。此语起自何人。但无得张皇滋扰。寻奏、查五指山顶。旧有废庙二。本山开元寺僧沙云、欲于山顶重建娘娘庙。甫议兴工。适半山锄出泉眼。沙云即声称可以疗疾治目。设簿募化。又称四月十八日、娘娘寿诞。远近传播。男妇趋赴。此后人渐稀少。查沙云人甚老实。其假借泉水疗疾。不过志在募化建庙。并非邪术煽诱可比。似应听其存留。准其悔过。严切晓谕。毋许再行多事。其代为募助之香头人等。分别鞭责。俾知惩儆。得旨、既不过如此情节。不必过严办理。即愚民鞭责亦可宽免。　　

○癸亥。上诣畅春园、问皇太后安。　　

○还宫。　　

○谕曰、十四叔允禵。从前倚恃皇考恩眷。不遵训谕。有违弟臣之义。是以皇考将伊拘禁。冀其悛改。朕登极后。特令释放。赐以公爵家居十数年来。安静循分。并未生事。则是自知悔悟。能改前非矣。使得及皇考在御。必当嘉予恩施。朕用是仰承皇考加恩之意。著封十四叔允禵、为贝勒。照常上朝。　　

○驻藏副都统傅清奏、夷使赴藏熬茶。要地俱应添兵防范。阿哈雅克腾格里淖尔一路前派兵六千。令珠尔默特那木扎勒防守。今珠尔默特那木扎勒、留藏办事。已派宰桑那旺根敦策凌达什在彼管辖。应即交伊等防范驻守。至准噶尔进藏时。臣另派噶卜伦策凌旺扎勒等、前至喀喇乌苏、带兵三百名护送至藏。其防守阿里克一路。已令公珠尔默特策卜登前往、带兵五千名驻劄。又查工布、与达克布、及藏内地方。共备过兵四千名。臣仍照数防备。现在调用兵、共一万五千名。再从准噶尔至藏。路径共五处。每处安设卡座。每卡派兵一百名。头目一名。小心侦探。又归并藏内之那克素三十九部落番子。原系罗卜藏丹津属下。罔知法纪。闻夷使入藏。难保无滋事之处。应于夷使将到时。令其游牧移至别处。仍派人约束防范。其准噶尔人等。往各寺庙熬茶时。仍派官兵、与原护送之官兵、一同约束。并密饬各寺庙喇嘛之处。已俱交珠尔默特那木扎勒、小心办理。得旨。军机大臣议奏。寻议、准噶尔往藏熬茶。因系奏明为伊父修善事。是以蒙恩俞允。而藏内之人。虑其狡诈。防范自不可忽。但调兵至一万五千。不免张皇且准噶尔此次、尤极恭顺。诸事俱遵旨而行。应外示宽和。暗令傅清调兵数千名、于紧要处严防。方为妥协。一切与郡王珠尔默特那木扎勒、公商办理。余俱如所奏行。从之。　　

○又奏、前次准噶尔赴藏熬茶。管送之大臣官兵等、所用米粮。动项采买二千三百余石。后仅支用九百余石。此次应酌减。豫备二千石再管送之大臣官兵、及准噶尔熬茶人等、所用之柴草、乳油、茶叶、炒面等项。交珠尔默特那木扎勒妥备。得旨。军机大臣议奏。寻议。此次管送之大臣官兵、较前次既少。上次止用过米粮九百余石。此次备二千石、尚属过多应饬令采买一千石。余应如所奏。从之。　　

○甲子。上御太和殿视朝。文武升转各官谢恩。　　

○幸圆明园。　　

○谕、据闽浙总督喀尔吉善奏称、海坛镇总兵袁政、历任陆路。未能熟谙水师情形恐与海疆无益等语。海坛镇总兵员缺。著喀尔吉善于通省陆路总兵内、拣选熟习水师之员调补。所遗员缺。即著袁政补授。如陆路总兵内。无胜任之员。著于通省拣选熟习水师之副将升补。袁政即留于该省。俟有陆路总兵缺出、题补。　　

○乙丑。广西下旺司土巡检韦仕秀病废。以其子韦尚礼袭职。　　

○旌表守正捐躯之宁古塔民八十儿妻阎氏。　　

○丙寅。谕、现在运到漕粮。著于尾帮内截留二十万石。存贮天津北仓。倘将来直隶等地方。有需用米石之处。即由天津运往。较之抵通拨运。更为便易。该部即遵谕速行。　　

○谕军机大臣等。前因山西浑源州知州刘廷诏、及奉天州县亏空案件。由该上司平日盘查不实。应著落分赔。以为通同掩饰、徇庇属员之戒。已传谕各督抚共悉此意。近日江西巡抚开泰、又有题参万安县知县马淇瑞侵亏之案。据称该府于上年十一月内盘查。并无短少。马淇瑞丁忧离任。距盘查时、不及半年。何以亏空遂至五千余两。明系该上司等。并不实力稽察。所云盘查。不过照常取结。明知挪借掩饰。转令自行弥补。及遭事故。如刘廷诏之身故。马淇瑞之丁忧。任已离矣。补无日矣。于是司府以揭报卸责。督抚以题参了事。设令一日在任。则一日不破。州县习为固然。是以侵挪无忌。夫稽查属员。乃督抚专责。平日于此等侵贪蠹蚀之员。漫不加察。惟坐拥丰厚养廉。兢兢保守。在己身自谓无过。而所谓整饬吏治者安在。封疆大吏。实心任事者、固如是乎。马淇瑞之案。若本身力不能完。已降旨令开泰等分赔。嗣后各省督抚。如有不实力稽查属员。俟其离任身故、始行参出者。开泰分赔之例。即其榜样。可通行传谕各督抚。俟其奏摺之便带去。　　

○又谕、前据达勒当阿奏称、五月以来。雨未沾足。已批令将应筹接济之处。速行奏闻。未知近日曾否得有透雨。秋禾情形若何。可传谕达勒当阿、即速具奏。以慰朕念。再现在雨水未足。将来如成灾处所。旗仓已经告匮。民仓米石。是否足资接济。抑或尚需若干石。应通盘计算。豫为筹画。著达勒当阿、会同该府尹、详悉计议。作速奏闻。以便早为料理。再前因山东需米。曾询闻奉天米石、可以拨运若干。并令流通商贩。今奉天本处。现既需米。则拨运东省、及通商贩运之处。俱不必行。其海禁仍照例严查。毋令奸商偷越。一并谕达勒当阿、阿里衮、知之。　　

○丁卯。上诣畅春园、问皇太后安。　　

○命停新科举人覆试。谕、国家三载宾兴。所以旁求俊乂。关系綦重。向因不肖士子。陋习相沿。临场专事怀挟。舞弊营私。希图侥幸。是以上科顺天乡试。特派大臣侍卫等、严加搜检。彼时外省传谕未到。恐其中有夹带冒滥中式者。因令于榜后覆试。冀得真实学问。以培养人材。本年又当乡试之期。闻士子颇知愧悔。不敢自罹罪谴。奋勉下帷、以图上进。向求讲求巧挟之弊颇敛。而闭户读书。精研场课者有之。朕嘉悦焉。但若因此稍弛剔弊之令。恐复蹈故辙。著各该监临等官、临时加意搜查。不许携带片纸只字。务令诸弊悉除。使场规整肃。以收得人之效。至上次覆试。原因场期已近。不及严查。今既一体严行搜检。其覆试之处著停止。　　

○谕军机大臣等。前据藩思榘、奏请捐监之例、改归本省。经部覆准。朕已降旨允行。原欲积贮充盈。于仓储有益。可传谕潘思榘。令其于一二年后。将收捐米谷数目。具摺奏闻。则有益无益。可以立见矣。　　

○戊辰。谕、从来满洲人员。凡事心存敬慎。今傅恒奏称、伊昨日进班。仍回至私寓。晚饭后方至。且云、伊等每日如此。再纳亲差旋召见时。询及昨在何处住宿。奏称在伊私寓。庄亲王自陵寝回京面见。亦称昨日到家。进班大臣。并非门上行走侍卫等、轮流食饭者可比。办事后大臣等散去。止有进班大臣。若各退食私寓。朕偶有临幸。岂有止令侍卫等扈从之理。再从前差旋人员。从无未进内廷。先回私宅者。今伊等在朕前具奏。并不自知其非。旁人亦视为故常。凡事无不因小致大。朕若不加训饬。从此相率效尤。敬慎之心安在。所关非细。著将此旨通行晓谕。此后务遵旧制。以副杜渐防微之意。　　

