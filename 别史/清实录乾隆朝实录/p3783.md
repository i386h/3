<!-- { "loadSidebar": true } -->
○升任广东巡抚署两广总督朱圭、广西巡抚成林奏、粤东自春后共平粜常平仓谷二十三万七千七百余石。查东省仓谷。除分贮南韶高雷廉琼及罗连嘉等府州外。其广肇惠潮四府。本年已粜过二十二万石有零。现在该四府粮价未平。骤难买补。恐来年青黄不接。又须出粜。自应先行绸缪。查广西桂林等属。前经抚臣鄂宝奏请于额谷之外。备东省谷十万石。嗣于三十四、五十一两年。曾经拨用二次。请即委员赴领。以资协济。旁批、甚好。又奏、领运谷石。仍照例将司库谷价内。按照原价拨出解偿。即饬广西藩司照旧买备。得旨嘉奖。　　

○是年、追予廓尔喀出师阵亡之都司巴扬阿一员。三等侍卫鄂木保等三员。守备木太一员。蓝翎侍卫特克内一员。屯千总班达耳等三员。把总永忠等七员。外委肯本忠等七员。巡检方相衮一员。马兵林朝鼎等八十一名。兵丁张庆图等二百二十名。祭葬恤赏如例。俱入祀昭忠祠。　　

○旌表孝子、孝女、浙江等省生员吴承统等六名口。守节合例、八旗满洲护军恩毕妻张氏等一百七十三口。蒙古护军齐哩克图妻陈氏等四十五口。汉军马甲杜文成妻陈氏等二十六口。内务府生员双贵妻钟氏等二口。盛京等处驻防壮丁曹老各妻康氏等一百六十口。直隶等省民邹自禄妻李氏等四百三十三口。未婚守志、八旗汉军闲散陈宁聘妻马氏等二口。直隶等省民刘德聘妻张氏等三十口。夫亡殉节、江苏等省民杨杏元妻王氏等十一口。百岁寿民妇、江苏等省民裴景延等十六名口。各给银建坊如例。　　

○一产三男。西安驻防马甲忠柱一家。江苏等省民高俊等八家。　　

○会计天下民谷数。各省通共大小男妇二万九千六百九十六万八千九百六十八名口。各省通共存仓米谷三千九百七十五万三千一百七十五石三斗三升三合零。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十三



大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

嘉庆元年。丙辰。春。正月。戊申朔。上以元旦令节。率皇太子诣、奉先殿行礼。　　

○诣堂子行礼。　　

○上御太和殿。亲授皇帝之宝于皇太子。皇太子受宝。即皇帝位。尊上为太上皇帝。　　

○是日。銮仪卫陈卤簿于太和殿前。步辇于太和门外。五辂、及驯象、仗马、黄盖、云盘、均于午门外。乐部设中和韶乐于太和殿前檐下。丹陛大乐于太和门内。导迎乐、及龙亭、香亭、均于午门外。銮仪卫于太和殿槛内正中。设皇太子拜褥。内阁、礼部、鸿胪寺官、于太和殿东楹设诏案。西楹设表案。又设黄案于丹陛正中。内阁学士奉传位诏书于东楹案上。礼部官陈传位贺表于西楹案上。内务府官于御座左右旁设几二。大学士、内阁学士、诣乾清门请皇帝之宝。内阁学士恭捧。大学士从。恭设左旁几上。大学士二人、分左右立殿檐下。内外王公以下文武百官。朝服咸集。朝鲜、安南、暹罗、廓尔喀等国使臣。集于班末。钦天监官于乾清门外报时。礼部堂官先诣毓庆宫。启请皇太子朝服祇俟。届时。后护内大臣二员、率侍卫二十员、于乾清门外。礼部堂官二员、于门阶下。前引大臣十员、于太和殿后阶下。咸左右序立。礼部堂官奏请皇上礼服乘舆出宫。皇太子随行。礼部堂官前引。后护内大臣从。至中和殿后降舆。皇上御中和殿升座。皇太子在殿内西向立。鸿胪寺官引执事大臣官员按班不赞。行九叩礼。侍班官先趋出。就外朝班位立。中和韶乐作。奏元平之章。皇上御太和殿升座。皇太子在殿内西向立。乐止。銮仪卫官进至中阶右。赞鸣鞭。阶下鸣鞭三。鸣赞官赞排班。丹陛大乐作。奏庆平之章。礼部堂官恭导皇太子诣正中拜位后立。鸿胪寺官排班。引王公在丹陛上。文武百官暨外国使臣、在丹墀下立。鸣赞官赞进。跪。皇太子率王以下咸跪。赞宣庆贺传位表。宣表官由西檐入殿右门。从西楹案上。奉至殿檐下正中跪。大学士二人左右跪。展表。乐止。宣读讫。仍奉原案上。退。赞兴。皇太子仍就立左旁西向。大学士二人、恭导皇太子近御座前跪。左旁大学士请皇帝之宝。跪奉皇上。亲授皇太子。皇太子跪受。右旁大学士跪接。奉设御座右几上。大学士恭导嗣皇帝诣拜位。乐作。赞跪。叩、兴。皇帝率王以下行九叩礼。赞退。乐止。礼部堂官奏礼成。赞鸣鞭如前。中和韶乐作。奏和平之章。太上皇帝启座。乘舆还宫。内监豫设乐悬。太上皇帝御内殿。内庭主位、公主、福晋、及未受爵之皇孙、皇曾孙、皇元孙、行庆贺礼。皇帝登极还宫后。大学士内阁学士、诣乾清门送宝。礼部、鸿胪寺官、诣天安门楼上。恭宣皇帝钦奉太上皇帝传位诏书。颁行天下。诏曰。朕缵绍丕基。抚绥函夏。勤求治理。日有孜孜。仰赖上天眷佑。列圣贻谋。寰寓乂安。蒸黎康阜。声教四讫。中外一家。御极以来。平定伊犁、回部、大小金川。扩土开疆数万余里。缅甸、安南、廓尔喀、以及外藩属国。咸震慑威棱。恪修职贡。其自作不靖者。悉就殄除。功迈十全。恩覃六合。普免各省漕粮者三。地丁钱粮者四。展义巡方。行庆施惠。蠲逋赈贷。不下数千万亿。振兴士类。整饬官常。嘉与万邦黎献。海隅苍生。同我太平。跻之仁寿。朕特盈保泰。弗懈益虔。勤念两旸。周咨稼穑。于庶言庶狱庶慎。靡不躬亲。宥密单心。时几交敕。用亹上副祖宗付畀之重。下抚亿兆仰戴之诚。日慎一日。六十年于兹矣。回忆践阼初元。曾默吁上苍。若纪年周甲。当传位嗣子。不敢仰希皇祖以次增载。今敬迓洪厘。幸符初愿。朕康强逢吉。九旬望袠。五代同堂。积庆延祺。光于往牒。非昊慈笃祜。申命用庥。曷克臻此。天生民而立之君。使为司牧。授受之际。敢不兢兢。溯自癸巳南郊。即以嗣位皇子之名。默奏上帝。并于盛京恭谒祖陵。敬告列祖在天之鉴。昨冬颁朔届期。特宣布诏旨。明定储位。以丙辰为嘉庆元年。豫敕所司敬议归政典礼。皇太子秉性谦冲。胪诚固让。率同内外王公大臣等具章。请朕至百岁始行斯典。但天听维聪。朕志先定。再四申谕。勿得恳辞。皇太子仁孝端醇。克肩重器。宗祏有托。朕用嘉焉。已诹吉祇告天、地、宗庙、社稷。皇太子于丙辰正月上日即皇帝位。朕亲御太和殿。躬授宝玺。可称朕为太上皇帝。其尊号繁文。朕所弗取。毋庸奏上。凡军国重务。有人行政大端。朕未至倦勤。不敢自逸。部院衙门及各省题奏事件。悉遵前旨行。履端首祚。禅授上仪。宜沛新纶。同敷恺泽。所有合行事宜。条列于左。一、在京在外诸王以下、至公等以上。俱加恩赐。一、内外自公主以下、至格格。各加恩赐。一、内外满汉文武大小官员。俱加一级。一、内外大小各官除各以现在品级、已得封赠外。凡升级及改任者。著照新衔封赠。一、文官在京四品以上。在外三品以上。武官在京在外二品以上。照现任品级。各荫一子。入监读书。一、内外文职自四品以下。武职自三品以下。降革留任、及住俸罚俸处分。准其开复。一、会试额数。俟礼部临期奏明人数。请旨酌量广额。乡试、大省加三十名。次省加二十名。小省加十名。满洲蒙古加六名。汉军加三名。一、各直省入学额数。大学加七名。中学加五名。小学加三名。一、国子监贡监生、及各官学教习。免坐监一月。一、各直省儒学。无论府州县卫。俱于本年以正贡作恩贡。次贡作岁贡。一、每府州县卫。各举孝廉方正。暂赐六品顶带荣身。以备诏用。务期采访真确。毋得滥举。一、历代帝王陵寝、孔子阙里、及五岳四渎等祀。应遣官致祭者。照旧例举行。一、官吏兵民人等有犯。除谋反叛逆、子孙谋杀祖父母父母、内乱、妻妾杀夫、奴婢杀家长、杀一家非死罪三人、采生折割人。谋杀故杀真正人命。蛊毒药杀人、强盗妖言十恶等真正死罪、不赦外。军机获罪。隐匿逃人。亦不赦外。其余自嘉庆元年正月初一日以前。已发觉、未发觉、已结、未结者。咸赦除之。有以赦前事告讦者。以其罪罪之。一、各省军流人犯。查明到配三年。实在安静守法。及年逾七十者。释放回籍。一、各旗籍内务府、并五旗包衣人等。凡侵贪那移一切赔罚应追银两。实系本人家产尽绝者。查明准与豁免。其分赔、代赔、以及牵连著赔者。一概豁免。一、凡官员因公赔罚等项。而其子孙又代祖父著赔者。查明宽免。一、旗营官兵。有因出征、及被灾借支俸饷者。免其扣还。一、满汉兵丁。曾经效力行间。因被伤年老闲住者。除例得优恤外。查明著加恩赉。一、各直省有同堂五世。及亲见七代者。除例赏扁额外。查明各加恩赉。一、天下之本农为重。各府州县卫、果有勤于耕种。务本力作者。地方官不时加奖。以示鼓励。一、年老之人。自古所重。满汉七十以上。除家奴外。给与品级之处。该部查议具奏。一、除五旗包衣佐领下披甲人等不赏外。八旗满洲蒙古汉军护军、披甲人、炮手、步军、各赏一月钱粮。一、军民年七十以上者。许一丁侍养。免其杂派差役。八十以上者。给与绢一匹。棉一斤。米一石。肉十斤。九十以上者倍之。一、各处养济院。所有鳏寡孤独及残疾无告之人。有司留心。以时养瞻。毋致失所。于戏。常厥德。保厥位。深维创业垂统之心。本诸身。徵诸民。聿昭继体守文之治。钦此。予小子祇承慈命。勉荷洪图。谨奉宣敕谕。布告天下。咸使闻知。　　

○太上皇帝诣大高殿行礼。　　

○同皇帝诣寿皇殿行礼。　　

○御乾清宫。同皇帝赐宗室王公等宴。　　

