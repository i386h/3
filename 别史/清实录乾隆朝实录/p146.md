<!-- { "loadSidebar": true } -->
○又议覆、河南巡抚尹会一奏称、平粜谷石。不能遍及乡民。盖缘运米至乡。必需脚价。无从支给。是以向未议及。应请嗣后平粜。除在城厢设厂外。再于大乡大集。择道路适中之地。量州县之大小。或设二三厂。或设四五厂。运米出粜。脚价、照赈谷运乡之例。准于脚费内报销。又州县官事繁厂多。不能兼顾。查在州、则有州同、州判。在县、则有县丞、巡检、教职、等官。应派监粜。至买补谷石。或因脚费无出。或因籴价不敷。致有派买勒交等弊。请嗣后采买。无论本境邻邑。总以谷价平贱地方。如数采买。运费即于羡余银内开销。如无羡余。准于别邑羡余银内拨给。均应如所请。从之。　　

○兵部议覆、署天津总兵銮仪使黄廷桂、援孙士魁之例。呈请兼衔。查黄廷桂、从前补授銮仪使时。已离四川提督之任。与现任总兵、署理銮仪使之孙士魁有别。所请兼衔之处。应无庸议。得旨、依议。孙士魁、著实授銮仪使。黄廷桂、著实授天津总兵官。　　

○满洲繙译乡试。以大学士福敏、为正考官。通政司参议马璘、为副考官。蒙古繙译乡试。以理藩院尚书僧格为考官。　　

○戊子。祭大社、大稷上亲诣行礼。　　

○诣大高殿行礼。　　

○诣畅春园。问皇太后安。　　

○幸圆明园。　　

○庚寅。吏部遵旨议准、大学士张廷玉、世袭三等伯爵。著伊子张若霭承袭。从之。　　

○又议覆、调任江南总督庆复疏称、江宁、苏州、松江、镇江、太仓、五府州。向无专管战船厅员。但设总厂。以各该管道监修。委同知通判办理。每致推诿迟误。请以江宁府江防同知。兼理江厂船政。松江府水利通判。兼理苏松二厂船政。苏州府海防同知。兼理太厂船政。常州府水利通判。移驻镇江改为镇江府船政通判。专司船厂。其常州府水利事务。将武进、阳湖、宜兴、荆溪、四县。归督粮通判管理。江阴、靖江、无锡、金匮、四县。归海防同知管理。各关防换铸颁给。均应如所请。从之。　　

○兵部议覆、署广东右翼总兵官、韶州副将王涛疏请、改南雄协守备、移驻始兴县城。原驻始兴经制千总。移驻清化司前汛。应如所请。从之。　　

○辛卯。上诣畅春园、问皇太后安。奉皇太后幸同乐园。御长春仙馆。　　

○遣官祭关帝庙。　　

○吏部议覆、巡视西城御史钟衡奏称、五城兵马司正副指挥吏目等官员缺。向例于候补候选人员内。拣选引见补授。嗣归部铨选。例用一升一补。其应升之员。系外省州县。辗转交代。到任需时。五城委署之员。事繁不能兼顾。请照顺天府属大兴、宛平、二县。拣选补用之例。一体拣选。应如所请。从之。　　

○户部议覆、湖北巡抚张楷疏请、将现存废铜。转饬该管之员。作速变价。除归还原价外。余银买社仓谷。接济民食。应如所请。从之。　　

○重修盛京大政殿。从吏科给事中广明请也。　　

○予故和硕果亲王允礼、加祭一次。立碑造坟如例。谥曰毅。　　

○添设广东肇庆府鹤山县、双桥司巡检一员。阳江县、那龙司巡检一员。廉州府钦州、那陈司巡检一员。琼州府澄迈县、新安司巡检一员。万州、龙滚司巡检一员。嘉应州镇平县、罗冈司巡检一员。改原设万州宝停司巡检。隶陵水县。为陵水县宝停司巡检。崖州通远司巡检。移驻永宁乡。为永宁司巡检。并铸给印信。从署广东巡抚王謩请也。　　

○壬辰。上御勤政殿听政。　　

○面谕九卿等、朕自临御以来。无日不以皇考之心为心。皇考之政为政。皇考至圣至神。聪明天纵。朕何能仰几万一。但亲见我皇考朝乾夕惕。敬天勤民。惟有夙夜励精。不敢稍自懈弛。以期无□皇考付托之重。尔九卿俱系皇考简用之大臣。屡受皇考之训诲。自当加意黾勉。凡所以事朕者。一如当日之事皇考。屏绝私心。公忠任事。是朕之所望于诸臣者。朕今日御勤政殿办事。此即昔日皇考办事之所。朕未另建园亭。即于引处办事者。并非图自暇逸。盖时时追慕皇考。宵旰不遑。尔诸臣凡有应奏应办之事。仍应上紧办理。不可有意减少。以致迟滞。朕凡用人行政。皆以皇考为法。间有一二事酌量从宽之处。亦系遵奉皇考遗诏。并非故示优容。尔诸臣凡事惟当秉公持正。若事不当严。而朕或稍严。即当据理请宽。若不当宽。而朕或稍宽。即当执法从严。事事求其适中。方不愧大臣之体。岂可因朕宽大。稍萌纵弛。甚至苟且营私。致干物议。即如工部尚书赵宏恩、近被科臣纠参。虽事之虚实。尚在未定。而现被弹劾。岂不为九卿之玷。一人如此。则朕于诸臣。亦不能人人皆信矣。孔子曰。不逆诈。不亿不信。又曰。始吾于人也。听其言而信其行。今吾于人也。听其言而观其行。可见听言信行。乃圣人之本心。至听言观行。则圣人之不得已也。朕披阅典章。反躬自勉。期以纯王之心。行纯王之政而未逮。是以至诚待臣下。从无逆诈亿不信之事。若尔诸臣、不能精白乃心。奉公洁己。以致朕不得已。亦存听言观行之心。则势不能不用术驾驭。殊非诸臣厚于自待之意。亦非所以仰体朕厚待诸臣之心也。凡为大臣者。国计民生。皆当留意。即如直隶上年秋收稍歉。今岁春初。虽曾得雪。迄今为日已久。朕心望雨甚殷。尔诸臣亦应念切民生。各行修省。将来青黄不接之时。作何料理。皆须豫为筹画。若止办本衙门事务。而此外漠不关心。此乃有司之职。非大臣之道也。从前皇考于诸臣进见之时。谆谆训导。诸臣有能领会者。亦有不能领会者。朕今训勉诸臣。岂能如皇考之周详谆切。惟在尔等善体朕心。交相砥砺。内而九卿。外而督抚。下及庶司百职。共矢忠勤。恪供厥职。无□朕殷殷期望之意。即所以仰报皇考养育教诲之深恩也。可将此旨通行内外大小臣工知之。　　

○上诣长春仙馆、问皇太后安。奉皇太后还畅春园。　　

○户部议覆、湖广总督宗室德沛等奏称、湖南岳州府属之平江县、四面环山。距水次五百余里。纳斗石之粮。非数人数日之力。不能运到水口。请改折色、以苏民困。应如所请。将平江县应徵漕粮九千四百五十六石八斗一升零。照该县南秋米折定价。每石徵银六钱五分八厘八毫。其每石应徵济运之里。纳脚米六升。及漕费银七分四厘九毫六丝。并归正价一条徵收。计每漕米一石。全折银七钱七分三厘三毫。按期徵足。分发衡阳、湘潭、二属各半。代买兑运。从之。　　

○命修筑山海关边墙城垣。从署广东巡抚、前任直隶布政使王謩请也。　　

○贵州印江县土县丞张洪酂故、其子年幼。以其弟张洪功、暂行管理印务。　　

○癸巳。孝康章皇后忌辰。遣官祭孝陵。　　

○上诣畅春园、问皇太后安。　　

○命大学士福敏、仍兼管翰林院掌院学士事。　　

○以内阁学士岱奇、为刑部右侍郎。　　

○以镶红旗汉军副都统德龄、为镶红旗护军统领。　　

○以河东河标中营副将冯廷雄、为湖广永州镇总兵。　　

○甲午。遣官祭昭忠祠。　　

○谕、上年直隶等省。有收成歉薄之州县。冬春以来。雨雪又觉短少。惟山东奏报得雨。似可足用。其余则尚未沾足。朕心甚为忧虑。当此青黄不接之时。东作方兴之候。正宜急为筹画。以恤民艰。已谕令各该督抚、因地制宜。或减价平粜。或借贷仓粮。凡有利益民生者。即速定议举行。毋容忽视。今思仲春之月。即定例开徵钱粮之时。若有司遵例催科。在有力之家。尚可勉强输将。而贫乏之家。实为艰窘。深可悯念。著直隶等省督抚、将去岁歉收之州县。一一确查。所有现在应完钱粮。暂停徵收。俟麦秋时、酌看收成情形。再行奏闻。归并秋季钱粮项下。带徵完纳。如此、则地方无追呼之扰。民力可以宽舒。农功不致有旷。该部可遵谕速行。　　

○上御正大光明殿。噶尔丹策零使臣达什、博济尔等、入觐。谕曰。定界之事。朕前降旨甚明。今以额驸策凌奏请、故许见尔等。噶尔丹策零奏章。朕已观览。其与额驸策凌书。亦经奏闻。奏内称喀尔喀、与厄鲁特、请悉驻牧如故。彼此两安。庶几推广黄教。休养群生。伏乞大皇帝鉴悯。观噶尔丹策零此次奏言。极其恭顺。有诚心求和之意。朕甚嘉之。尔等举止。亦谨慎可嘉。但于分界之处。仍未指明。尚属朦混。蒙古游牧无常。冬夏随时迁徙。若不指定山河为界。日后边人宁保无争乎。必彼此各守其界。无得踰越。庶可永固和好。若噶尔丹策零、未尝明谕尔等。尔等自不敢擅议。朕当另遣大臣前往。与噶尔丹策零详悉定议。又尔等曾告额驸策凌。乞我国卡伦。稍向内移。卡伦之设。由来已久。于今岂得议移。且噶尔丹策零奏中并未及此。据尔等私见陈请。不惟与噶尔丹策零所奏不符。亦非尔等分所宜言也。达什等奏言、此系噶尔丹策零口嘱。不然。使臣等何敢妄言。今大皇帝既许遣使。自可与噶尔丹策零面议而定。上复谕曰。尔漫云噶尔丹策零口嘱。便尔渎陈。若朕遣使至尔部。彼不过遵旨而言。何敢于敕谕之外。复增一言。朕为中外共主。无分喀尔喀与厄鲁特。咸一体视之。并无欲益喀尔喀、损厄鲁特之意。今噶尔丹策零、请边界人居住如故。此事尚可俯允。若乞我卡伦内徙。殊未合理。尔部边界人。且不肯移徙。我圣祖暨皇考时。旧设卡伦。反可动耶。朕于厄鲁特、尚无异视之心。岂肯曲从尔意。转骚扰我喀尔喀乎。凡事合于理。朕无不允。不然、虽百请亦不允也。朕即日遣使。噶尔丹策零、其遵旨定议。以固信好。朕面谕之言。尔等详悉记忆。归告噶尔丹策零。尔等临行时。朕尚有敕书付朕使者。颁示噶尔丹策零知悉。寻赐达什等银两缎布有差。　　

○大学士伯鄂尔泰等议覆、尚书海望等奏称、五城所设十厂平粜。六居城内。四居城外。请将城内六厂。移于城外关厢。俾城乡居民。就近籴买。并将八旗兵丁应领之米□夋米。折银给发。即以此项米。运厂平粜。每城另派御史一员稽察。应如所请。从之。　　

○户部议覆、直隶总督李卫奏称、常平捐监。以实仓廪。积贮之计。莫便于此。但米粮价值。各处不同。若任其随便报捐。则必择贱处购买交收。而米贵之处。无人上纳。仓囷仍虚。势必拨运协济。于官又增脚费。且聚捐既众。争买长价。亦有未便。请照州县大小。酌定每处收捐米谷几万石。约计地方。贱价、捐谷二百石。中价、捐谷一百八十石。贵价、捐谷一百六十石。米各减半。并先在本籍捐纳。捐满后、方许向附近邻邑报捐。庶无此盈彼绌之虞。得旨、依议速行。　　

