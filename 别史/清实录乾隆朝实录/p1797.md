<!-- { "loadSidebar": true } -->
○谕军机大臣等、明德奏、据广昌县知县李振文禀称、本年乡试荐中第一名吴光槐。头场首艺。系剿袭江南省夏秉衡观向考作等语。已批交部严察议奏。但思此案情罪。专在吴光槐。或系怀挟漏网。或系剿袭幸中。必须向吴光槐彻底查究。分别办理。此时即交部察议。该部亦无从查办。此摺且不必交部。著该抚将吴光槐亲提严讯。究其因何钞袭之故。及有无夹带情弊。该生于经等刻文。尚能成诵。则其胸中记忆必多。即可令其默写他文数篇。以别真伪。再严加覆试。亲其文理何如。若两者俱不能。即为怀挟无疑。自当照例治罪。纵使实无情弊。而录旧中式之例。亦应褫革。该抚于审明日另行具摺奏闻。再交部办理。至闱中校阅文字。止凭文去取。虽有钞袭之卷。试官岂能遍查来历。所有取中吴光槐之主考房官。俱可无庸议处。再该县李振文出闱后。于取中卷访有弊窦。自行检举。办事尚属留心。该员平日居官如何之处。并著该抚一并覆奏。寻江西巡抚明山奏、提讯吴光槐。据供。头场首艺。系钞袭读过考卷。实非怀挟。二三篇。及二三场文。均系自作。其余读过旧文甚多。皆能默写。当即将该生扃闭密室。派员监守。令作四书题文。及诗。各一首。并默写旧文数篇。自己刻及申刻。一并交卷。今将原稿进呈。下礼部议。寻议。吴光槐覆试文字。尚无疵谬。其中式首艺。亦非怀挟。但全录旧文。滥叨首选。应革去举人。从之。江苏巡抚前署江西巡抚明德奏、李振文。前任新昌县知县。才具明干。办事认真。自调任广昌。颇能整顿地方。民情爱戴。报闻　　

○辛巳。冬至。祀天于圜丘、上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○诣皇太后宫问安　　

○壬午。上以冬至节。诣寿康宫。行庆贺皇太后礼。王大臣于慈宁门、众官于午门、行礼　　

○御太和殿受贺　　

○谕军机大臣等、据苏昌奏、乍浦同知陈虞盛等、拏获海洋匪犯杨廷彩等三十余名。现在飞饬臬司。逐一严加诘究。分别解江质审。再行设法关缉逸犯一摺。海洋贼匪。劫窃多案。自应穷尽根株。使海疆宁谧。而现获各犯。尤当速审严惩。以申法纪。该犯等事悬两省。若彼此分案办理。押解往来。不独辗转需时。难以速结。且恐此等积匪。中途解送。或有疎虞。至现在逸犯。与其专关根缉。亦不若两省地方官并力协拏。尤为上紧。所有洋匪各案。著浙江巡抚熊学鹏。与江苏巡抚明德。会同查办。速行严审定拟。其未获各犯。即饬属密速查拏。毋使一人漏网。所有此案出力获犯各员弁。俟审明结案后。分别奏请议叙。著传谕熊学鹏、明德、并苏昌、高晋知之　　

○癸未。上诣皇太后宫问安　　

○幸瀛台　　

○谕曰、皇五子永琪、年已长成。应予封爵。著封为亲王。所有应行典礼。各该衙门察例具奏　　

○谕军机大臣等、据阿桂。永贵等奏称、呼什齐布噜特讷喇巴图、同额尔德尼、在阿克霍尔罕地方游牧。已札付额尔德尼、令将纳喇巴图献出。若有别词推托。即严行办理。又据永贵称、布噜特习俗甚恶。此等事件。屡经办理。终不能革其陋习。从前办理不善。伊难以辞咎。请交部治罪等语。所奏殊属乖谬。且复取巧。纳喇巴图。应行严办。即当迅速办理。如有别情。亦当声明请旨。今阿桂。永贵。同在一处办事。既联名具奏。永贵又复自行请罪。特以前奉旨催办。又恐掣肘。故佯设此法。朕若将永贵交部。则纳喇巴图之事。即可不办。此皆阿桂之意。特欲尝试朕耳。此等伎俩。岂能逃朕洞鉴。且纳喇巴图。毫无难办之处。伊等应先行文。如有别词。即遣人索取。额尔德尼焉敢抗违。倘仍复推托。应作何办理之处。临时尽可酌定。何必先存畏难之意。从前阿桂办理伊犁事务舛谬。朕已格外加恩。今复毫无振作。伊前任侍郎。尚冀擢用尚书。是以诸事奋勉。今已至内大臣、尚书、都统。又复何求。故凡事不肯实心经理。诚如此居心。朕施恩擢用之职。伊岂能长据乎。至永贵、系特旨遣往回疆办事之人。诸事畏难苟安。复同阿桂取巧尝试。亦属不堪。阿桂、永贵、并著传旨严行申饬　　

○又谕、据阿桂等奏称、乌什屯田兵八百名。需用农器。在阿克苏购买。并行知高廷栋。将辟展所贮锹镢等物解送等语。昨杨应琚奏、乌噜木齐屯兵一千名。所需农器。就近在辟展。哈密。巴里坤取用。如不敷。由肃州办往。辟展等处所贮农器。既解往乌噜木齐。乌什又复取用。恐有不敷。著传谕杨应琚。阿桂等、令其会商妥办。务期不误乌什、乌噜木齐、二处耕作　　

○甲申。圣祖仁皇帝忌辰。遣官祭景陵　　

○上诣奉先殿、寿皇殿、行礼　　

○谕曰、陈宏谋等奏、覆勘顺天、山东、山西、河南、陕西等、五省中式试卷。分别应议免议一摺。著照所拟交部办理。科场取士。原以文体为重。即如单内所举疵蒙各句。于文风大有关系。此等句。无论唐之韩柳。文章大家。固所摈弃弗道。即前明归有光。黄淳耀等、为制艺专门。亦断不肯掉以轻心。浅率为此。诸生为文。惟当根柢经史。发挥义理。一以清真雅正为宗。自不致涉笔动多瑕颣。试官等亦当精心甄别。勿使鱼目混淆。试卷中果有词句多疵者。自应逐一签出。按例议处。至摺内所称、盛成玉案等字。原磨勘官。因双单擡写之处。与程式不符。俱行签出。经伊等声请免议。止就现在试卷而言。其实科场禁例。凡遇庙讳字面。理应恪遵敬避。加意检点。如有违错。自难贷其处分。至擡头小误。既无关于弊窦。且与文体毫无干碍。而条例所定字样甚多。如必龂龂较量。曲为指摘。何异吹毛求疵。况擡头格式。本无一定。即词臣所进诗文。尚不能悉合。朕亦从不与之计较。又岂肯于草茆下士。风檐寸晷中。过为苛责乎。嗣后此等繁琐小节。俱著删除。又如贴例内。有填写添注涂抹字数等条。立法原因防弊。第闱中弊窦。惟在司事著实心经理。稽核精严。若必沾沾于此。亦所谓不揣其本而齐其末。徒令衰耄之人。往往以疎略挂误。亦殊可悯。所有条例内应加删正之处。并著大学士会同该部。详悉定议具奏。寻议奏、科场条例内应加删正各条。一、旧例举子文体不正者。褫革。疵蒙谬。戾者。罚停会试一科。查文体不正者。或显违格式。引用怪僻。书理全讹。自属易见。若疵蒙谬戾。多有影响近似者。在考官固当精择。磨勘官尤宜慎重别裁。至文内引用诸史子集者。务以平正切当为宗。但语似有本。即应体玩文气。广为咨询。不得轻加訾议。一、例载三擡双擡各字。应敬谨遵写。误者以违式论。至恩膏德意等字。偶误单擡。尚非玩亵。应予免议。一、试卷后填写添注涂改。原防誊录改易之弊。查例载举子试卷。涂改过百余字者贴出。数十字中。原不能化劣艺为佳构。防弊已极严密。不须自为注明。徒使耄年之人。动多挂误。应即停止。从之　　

○谕军机大臣等、柏琨奏、据额尔德尼文称、商人来往道路。有厄鲁特等抢掠。已差人查拏。应覆额尔德尼回文。现与阿桂。永贵等商办等语。前令伊犁将军。统辖回疆各城。原为调兵等项大事而言。若事无大小。必文移商酌。耽延误事。且启推诿之渐。著传谕各回城驻劄大臣。嗣后遇有调兵等大事。一面具奏。一面会商伊犁将军。寻常事件。自行办理具奏　　

○又谕曰、成衮扎布等奏、据明噶特鄂拓克人等称、该扎萨克差务过重。情愿附入乌梁海。交纳貂皮。若照伊等所请。差务太轻。请照办理丹拜属人例交科布多大臣等管理等语。此项明噶特人等。若原非博贝属人。因被势逼计诱。即照丹拜属人例办理。尚无不可。若实系博贝属人。将伊等移驻科布多。反得幸避差使。且使别部落效尤。此风断不可长。著成衮扎布。彻底查明定议具奏。寻奏、明噶特鄂拓克人等百余户。原系博贝属人。但伊等已与本旗构衅。不便仍留。应交科布多大臣管辖。将彼处喀尔喀兵彻回。令伊等代充差务。从之　　

○又谕、据彰宝题参。违例滥刑之阳曲县知县陈玉墀一本。已降旨将该员革职矣。县令承委覆审案件。理应秉公讯拟。以昭平允。乃陈玉墀将原告之朱正名。恶其上控。肆行责辱。而于被告之郑良翰。占山盗树。业经知州方体泰查讯明确之处。转不细加研鞫。显有袒护郑良翰情事。该抚本内。仅以陈玉墀违例滥刑题参。其有无交通徇庇缘由。及此案如何审结。并未奏及。办理亦未周到。著传谕彰宝。令其再行详悉查讯。据实覆奏。寻奏、朱正名等、控告劣生郑良翰等、盗伐五台山下堡子山树八十余株。当委阳曲县知县陈玉墀审讯。该县将朱正名掌责。旋即物故。当即查问陈玉墀。因何擅责。据供。因朱正名恃老上控。系一时暴戾。实无袒护私心。当即将陈玉墀题参革职。其郑良翰等、已自认占山盗树。并无私行求托之事。应照例问拟杖徒。余犯俱分别治罪如律。报闻　　

○乙酉。谕曰、吏部尚书傅森、宣力有年。齿臻耆耋。现以患病请假。行走维艰。著授为内大臣。俾得在家从容颐养。所遗员缺。著托恩多调补。兵部尚书员缺。著托庸补授。冯钤著调补安徽巡抚。李因培著调补湖南巡抚。其湖北巡抚员缺。著汤聘补授。李因培速赴湖南新任。其湖北巡抚印务。著交与总督吴达善兼署。冯钤俟李因培到任后。即赴安徽新任。托庸俟冯钤到任后。再行来京供职。托恩多仍暂管兵部。俟托庸来京后。再到吏部新任。汤聘现在护理陕西巡抚印务。俟和其衷回任后。再赴湖北之任　　

○又谕曰、钱琦之母。现已年老。四川路途遥远。未获迎养。著加恩调补江西布政使。俾得就近侍奉。其四川布政使员缺。著张逢尧补授　　

○调安徽布政使程焘。为陕西布政使。以山东按察使富尼汉。为安徽布政使。山西冀宁道富勒浑。为山东按察使　　

○丙戌。谕军机大臣等、乌什乃回疆著名大城。住回众甚夥。逆回抢夺仓库。应有藏匿米谷饷银等物。明瑞。阿桂等、收复乌什城池。即应盘查。彼时朕若降旨询问。似以盘查俘获为要务。且意其徐当查奏。何以延至数月。并未奏及。从前平定准噶尔时。即查明俘获诸物。或解京。或入官。今何以不照前次办理。官兵所得。系回众物件。自可听其入己。如系官项银两。即当查出。明瑞。阿桂。办理乌什事务。一切不能妥协。若谓如此大城。竟无物件。将谁欺乎。从前霍集斯。将伊金银等物。尽留乌什。后乃互相抵赖。由此观之。不可谓乌什回众无物也。明瑞。阿桂。究系如何办理之处。著即明白回奏。　　

