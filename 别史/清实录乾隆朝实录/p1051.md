<!-- { "loadSidebar": true } -->
○军机大臣等议覆、福州将军新柱、闽浙总督喀尔吉善福建巡抚陈宏谋奏苏禄国番目万朥里呐、带同番丁通事等来请贡期一摺。查苏禄国原在准通朝贡之列但该国王遣来番目既系管城卑官。委用通事仅一内地水手。其所赍国书不知应投何处而咨会又未兼译汉文一切草率恐有奸民勾结滋事情弊该将军督抚等传谕番目令将国书赍回所带货物照例免税其通事并舵水人等严加安插办理尚属合宜但戢奸之法。不厌周详字小之恩尤宜宽大应令令该将军、督抚等密饬道厅、各员妥协经理词令则不妨严明接待则量从优厚。俾番目等欢忻返国。怀畏交深从之。　　

○甘肃临洮卫指挥使赵廷基故以其子恒钿袭职。　　

○贵州定番州属程番司土官程天贤故以其弟天顺袭职　　

○是日、驻跸避暑山庄至壬申皆如之　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二十二


大清高宗法天隆运至诚先觉体元立极敷文奋武孝慈神圣纯皇帝实录卷之四百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年壬申。九月。癸酉。上奉皇太后自避暑山庄回銮。　　

○诣皇太后行宫问安。　　

○谕军机大臣等朕览陕西省秋审情实各犯招册内。如申得宗、王四儿、李天增、张国臣、冯八儿、曹子全、赵四、伍经云、伍于得、马四、等犯或伦纪攸关。或殴差夺犯。或凶殴毙命。或夥棍轮奸。或行窃拒捕。皆系应入情实之犯。而乾隆十五十六两年秋审。均以缓决具题。若非九卿改正。竟尔依样葫芦。则此等重犯。皆已在三次二次缓决之内矣。岂国家明罚敕法。辟以止辟之意。向来九卿核拟具题。朕每按各省拟改之多寡。以酌定该督抚等、办理之当否。然不过就其一年所办之案。通行降旨申饬而已。若不将二三年内秋审招册。详悉披览。亦不觉陕西一省。未能允协者。如此甚多也。此皆陈宏谋、在西安巡抚任内之事。陈宏谋素好沽名。岂数年以来。竟未悛改耶。虽既往可以不咎。但亦不可不明切晓示。以警戒于将来耳。陈宏谋著传旨申饬。　　

○是日、驻跸喀喇河屯行宫。　　

○甲戌。四川总督策楞、提督岳钟琪等奏、杂谷土司苍旺不法。经臣等先后发兵进剿。该处地广民稠。必须剿抚兼行。苍旺大头人拖把、忠中、沙加豆如、等三人。分守官寨。臣等前派带兵先往杂谷之参将六格等、于八月二十七日过保县。即兼程驰抵维州。占踞三关要口。并一切险隘。及桥梁可通之处。派兵分守。续发之兵。亦接踵而至。并攻杂谷脑。断其取水之路。该头人拖把等、率众乞降。臣等因真伪未辨。暂行拘禁。其自旧保至杂谷脑、沿途各寨。臣等选派素与番民熟识之生员商贾等。前往招降。各番户于臣等抵营后。尽数投诚。情愿改土归流。又苍旺攻夺梭磨之九子孟董等寨。亦来营投降。统计降番一百零六寨。现委员弁、逐寨犒赏安插。查造户口地土册籍。以定将来输赋。并派官兵前往梭磨。招复土司勒儿悟、归寨。抚插该管番民。臣等现拟领兵前赴松冈进剿。得旨。此皆卿等素有成竹。故所至成功。俟题奏到日。有旨交部议叙。其一切经理。尚应妥酌。以期边疆永宁可也。　　

○又奏、据驻劄通化把总卢丕振报称、该处地方。有三叉河一道。原与杂谷不通。今逆酋苍旺遣人暗搭索桥三处。当即带兵前往砍断。并拏获三人。审系大头人忠中、派遣修造。臣等到杂后。将拖把、忠中、沙加豆如等鞫讯。据拖把沙加豆如供称苍旺一切逆谋惟忠中密与商议。是以搭造索桥。为苍旺运炮之路。臣等随将忠中枭示。其拖把、沙加豆如等带往军营效力赎罪得旨览奏俱悉。　　

○谕军机大臣等据策楞岳钟琪、奏到、九月初三四五等日杂谷脑番民。尽数来营投降现已分遣文武逐寨犒赏安插等情形一摺办理颇合机宜。前奏到时。朕心甚为悬注。不料奏功如此迅速。甚属可嘉。俟题到交部议叙。已于摺内批示矣。至摺中所奏拖把、忠中、沙加豆如、三人。皆苍旺之大头人为伊看守官寨。而忠中又与苍旺密谋叛逆何以遽肯随拖把投降。已经来降。何以又将忠中枭示。此虽已经办结之案。而情节尚未甚明晰。可于后摺详悉具奏。至改土归流之处。更宜妥酌。盖环蜀皆土司地。一闻杂谷改流。将谓天朝有兼并蛮地之意。人人自疑应明示以苍旺孽由自作。觊觎保县。封疆大臣不得已用兵并非利其土地。各土司宜世守疆圉。永受皇恩。其已经归附之一百零六寨。及将来剿除苍旺本境或当设官安汛。防守控制。以为保县藩篱。且奏中有令生员民人招降之语。可知保县逼近番界。若辈为我用。则得其力。不然。则亦汉奸而已耳。此后惟将边界分画明晰。再不可令内地民人。踰此更进番部。至梭磨卓克基之地。有为苍旺侵占者。俱应查明归还勒儿悟、娘儿吉。方为大公至正。总之办理边疆事宜不厌详慎为久远计。此番成功。真属侥幸望外。不可更生冀幸。惟期番境永宁无事。斯善矣。将此谕策楞岳钟琪知之。围中所得鹿肉。各赐一分由驿发往。寻奏苍旺头人忠中当官兵进剿杂谷时。伊独倡议固守。并密调土兵。协力抵御。及拖把、沙加豆如等、见势危迫欲将忠中擒献。伊始随众出降。是该犯之降既出于众人之迫胁。而附逆助谋。其罪尤大是以即为枭示。至苍旺恃势虐邻。土司中久为侧目。一闻逆酋就縳。皆以除害为快。尚不致于生疑。保县本与番寨接壤。民人往来。稽察难周。今杂谷既列版图。古维州天然险要。即于此盘诘奸匪。则私越者自可杜绝。其苍旺所夺梭、卓、两处地土。业经查明归还。臣等此番用兵。实因逆酋悖逆不法。幸迅速成功。已出望外。又何敢更生冀幸。得旨。此事究属冒险而乘易。然既已成功。诸凡皆不必论。若朕以兵为可试。则将令汝等乘胜移师。问郭罗克之抗命不法矣。　　

○河东盐政萨哈岱奏解州、安邑运城、等处、附近盐池。地多硝鹻。即丰年所产米麦。亦不敷民食。全赖邻省运贩接济。本年夏秋被旱。收成无几。臣谕令运盐各商、于就近丰收之地。采买米麦。分发解、安、运城、三处平粜。得旨。好。　　

○直隶总督方观承疏报、宁河、昌黎、乐亭、赤城、等四县乾隆十年十六年、首垦水旱田、地六十九顷七十七亩有奇。　　

○是日、驻跸常山峪行宫。　　

○乙亥。给年老举人职衔。谕今年举行万寿恩科。礼部会试。士子云集。其中有年臻耄耋。尚与观光者。虽未经入彀。而庞眉鹤发。偕试礼闱。亦场屋中人瑞也。所有八十以上之徐文靖、侯勤、王＜殿玉＞、周中规、俱给予翰林院检讨职衔。七十以上之张简、杜继衍、任湖、赵居禄、邸钊、周士梁、张明极、何鲁、李熙铎、林玉藻、俱给予国子监学正职衔。现任学正王延年、著该部带领引见。再降谕旨。用贲殊恩。以光盛典。　　

○命秋审服制汇册。谕、各省由立决改为监候人犯。均系服制攸关。其改拟监候。已属原情酌减。若于秋审时入于缓决。则减之又减。殊非慎重伦常。明刑弼教之道。是以上年降旨、令概入情实。此其中情节多端。如父母被殴致伤。或势在危急。救护乃其至情。使父殴叔而子助父以毙皮。亦得谓之叔父。则是长不友不睦之风。非止避之意。但散在各省招册中。有勾决者。有未勾决者。或未悉朕轻重权衡。反滋疑议。著该部将此等案犯查明。汇为一册。与官犯招册。俱先期进呈候勾。其有应宥者。亦可即予减等发落。朕于各省招册。反覆研究。务协理法之大中。人命至重。大德好生。何忍不以哀矜为念。但骩法违道。务在活人。斯乃妇人之仁。中外问刑者、其共知之。　　

○谕军机大臣等、方观承奏称、现赴永定河查工。候遣向导前往。会同查看金陵道路等语。十月内举行孝贤皇后奉安地宫礼。考之国家旧典。朕应亲送。奉移梓宫。距奉安地宫之期。几半月有余。朕于十月十三日。静安庄临送后。至二十二日前往。二十七日奠毕回銮。可传谕方观承、令其速为豫备。至金陵应俟明岁仲春。恭谒泰陵后。便道前往。即由坝州一路水围旋跸。此时不必豫备。　　

○又谕、据新柱奏、闽省胥、识、冒领饷银一案。暂署抚篆两月。不能查出。请交部严加议处等语。此系因失察胥吏作弊。朕批示覆奏。但失察胥吏作弊。虽干吏议。而事属因公。此案题结时。所有历任之督、抚、藩司、本内自必照例查参。该部亦自必照例议处。此时何必降旨交部。即新柱亦毋庸自行奏请也。可传谕知之。　　

○是日、驻跸两间房行宫。　　

○丙子。上诣皇太后行宫问安。　　

○谕、本年十月二十七日。行孝贤皇后安奉地宫礼。稽之国家旧典。皇祖圣祖仁皇帝、于孝诚仁皇后、孝昭仁皇后、孝懿仁皇后、俱经亲送。自应谨遵祖制。但奉移梓宫。距安奉地宫之期。计逾旬日。朕于十月十三日。至静安庄临送后。拟于二十二日。自京起銮。恭谒祖陵礼毕。届期、诣孝贤皇后陵寝。亲行视奠即著此次随往木兰之王大臣官员等随驾前往。不必另行奏派。　　

○又谕曰古北口提督布兰泰现在患病著于任所调理。提督事务紧要。办理需人。原任总兵官马负书、现在随营。即著前往代为办理。　　

○户部议准四川总督策楞疏称、川省提标镇协营、前派出师金川阵亡、伤亡病故、弁兵等。长支俸饷银一千零二十二两有奇。请照出师瞻对官兵之例豁免。从之。　　

○是日、驻跸要亭行宫。　　

○丁丑。上至董格庄。临奠定安亲王园寝。　　

