<!-- { "loadSidebar": true } -->
○庚辰。谕、据钟音奏、福宁镇总兵官德滋、因患痰喘。不能动履。医治难痊。请予休致回籍调理等语。官德滋、著准其以原品休致。所有福建福宁镇总兵员缺。著常泰补授。　　

○谕军机大臣等、前据黄检奏报、于正月二十五、六、等日。得雪四五寸。嗣巴延三回任后。二月二十二日奏到各摺内。并无报雨之摺。兹据陕甘总督勒尔谨奏、于二月十九、二十、等日。得雨七八寸。山西距陕甘不远。何以未见奏到。该省自正月后。是否得雨。麦苗望泽甚殷。朕心深为廑念。著将此由四百里传谕巴延三、即速查明据实覆奏。　　

○以故浩齐特扎萨克多罗郡王达什喇布坦子、敏珠尔多尔济袭爵。　　

○辛巳。以恭上大行皇太后尊谥。遣官祇告天、地、太庙、奉先殿、社、稷。　　

○谕、前以恭奉大行皇太后册宝。送九经三事殿。事关大典。最为紧要。所有前引大臣。带豹尾枪行走之领侍卫内大臣。并前引后护侍卫等。俱经特行拣派。至恭请梓宫奉安地宫后。恭奉神牌回时。所关更重。所有应派大臣侍卫、及一切应行事宜。俱著照恭送册宝之例行。　　

○又谕、四月十四日。恭奉大行皇太后梓宫。前往泰东陵。福隆安、丰昇额、俱应随往。所有步军统领印务。著英廉在京署理。协办大学士程景伊、著派随往。同大学士舒赫德、豫备题主事宜。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二十八



大清高宗法天隆运至诚先觉体元立极敷文奋武孝慈神圣纯皇帝实录卷之一千二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。三月。壬午。恭上大行皇太后尊谥。上素服。诣太和门。恭阅册、宝。行三拜礼。由别道出神武门豫诣畅春园大宫门外幄次。易缟素、祇俟。册宝至。跪迎。随入。届时。上就拜位。率群臣行九拜礼。兴。跪进册、宝。上行九拜礼。迺行致祭礼。奠帛。读祝。三献爵。均如仪。礼成。　　

○回圆明园。　　

○册文曰。崇仪告备。荐玉策以伸虔。懿行垂光。勒琅函而阐实。报劬劳之厚德。礼洽馨闻。严对越之鸿名。义隆睿作。钦惟皇妣大行皇太后。顺体天经。化彰人极。萱庭示范。仰宫中之有圣人。瑶甸归仁。临天下而为大母。自流徽于京室。荷笃庆于藐躬。亿兆腾欢。萃万方为尊养。曾元衍瑞。裕五世以融怡。缅义训之常昭。洵扬言之莫罄。贲凤纶而赐复。泽及葭蓬。扶翟辂以观民。呼兼嵩岱。益图旅贺。来庭之鹣鲽骈臻。偃伯承禧。绝徼之干戈并戢。是皆慈晖普照。覃岳澥而含和。用能纯履康绥。丽乾坤而集福。忆昨者金泥绚祝。十八字叠演箕畴。冀来兹宝琰镌华。亿万龄重增姬算。惟爱景情殷顾复。依旬之胪颂何穷。宜慈躬祉懋升恒。晋册之扬庥未艾。何升遐之忽觏。竟攀恸之难追。率土缠悲。终天衔恤。肇尊称于殷礼。念形容无得而名。稽上谥于周书。极拟议于斯为盛。有孝实原有德。本百行于地天。乃圣即协乃神。媲独隆于尧舜。一词莫赞。敢凭素悃以追攀。万世为公。并询佥言而咸翕。爰遵彝典。请命于天。谨奉册、宝、上尊谥曰。孝圣慈宣康惠敦和敬天光圣宪皇后。于戏。溯璇闱徽音大行。宜特隆冠古之声。颂清庙昌后燕天。庶稍展崇亲之悃。伏冀神灵式妥。陟降在兹。文琬贻型。抒慕诚之罔极。彤毫述德。荷申锡于无疆。宏启嘉符。茂昌景祚。谨言。　　

○癸未。定科场酌用虚字例。谕、昨检阅内廷旧存摺奏。内有康熙五十六年、詹事王奕清密奏、请于考官入闱后。即谕誊录官。凡七艺中破承开讲等虚字。概不誊写。以防关节等语。王奕清所奏。自属防毙之一法。但将破承起讲等虚字概不誊写。于文理既不明顺。且篇幅不完。体制尤多未协。朕思与其暗防毙窦。不若明示章程。况近今乡会头场。改为书艺三篇。尤易防范。嗣后令顺天、及各省主考官。于刊发题目时。即酌定三篇内承题、起讲。应用虚字。明白开列。另行刊印一纸。分给举子。如此科首篇承题用夫字。次篇用盖字。三篇用甚矣。起讲、首篇用今夫。次篇用且夫。三篇用尝思之类。即将此等承讲虚字。错综更换。总听主考官临期酌定。俾众共闻知。通场一体遵用。违者贴出。如此于不齐之中寓以齐。则虽欲暗藏关节。应无所施其伎俩。而定以主考官临期酌定。不出之房官之手。则士子无从摹拟。不致别生弊窦。于防范更为周密。至会试、亦著照此例行。将此旨通谕中外。并刊入科场条例。　　

○谕军机大臣等、昨因巴延三回任后。并无报雨之摺。令其查明覆奏。今据该抚奏到。二月十九、二十等日。省城得雪。除融化入土二寸外。积地尚厚四寸。其余各属。亦各得雨雪三四寸、至八九寸不等、等语。雨雪为二麦所关。朕心时为廑切。自应随时奏报。乃陕甘远省。以十九、二十之雨。早经奏到。晋省独迟之至今。始行奏闻。实属延缓。且二月已届春深。何以晋省尚报得雪。未闻得雨。该处天气本寒。是否于麦苗无碍。摺内亦未详悉声明。巴延三、著传旨申饬。仍将现在有无续得时雨之处。迅速据实覆奏。　　

○又谕、上年因索琳奏称、德布色克地方平顶山。产有煤苗。请招商开采。当经降旨。令常青、巴延三、会同核查定议具奏。兹据巴延三等奏称、平顶山所产煤苗。刨试之初。线路尚宽。久而垄口稍深。渐次微细。开凿深入。俱系煤石相间。难以成窰。应请封闭等语。平顶山煤苗微细。即开采亦属有名无实。自应封闭。但既经查明实在情形。何以不即时具奏。迟待试采一年。始知迄无成效。所奏亦属迟延。可将此谕令常青、巴延三等知之。　　

○甲申。上诣安佑宫行礼。　　

○贝子允祁、以未参满斗罪、降镇国公。辅国公宁盛额、降不入八分辅国公。　　

○乙酉。上诣九经三事殿、孝圣宪皇后梓宫前。行二满月祭礼。　　

○谕、香山各项陈设。著派福康安、前往查明。交与该苑丞收贮。盘山各项陈设。著派保宁、会同嘉谟查办。两处查办之后。所有太监。均即彻回。其盘山太监。人数无多。著拨在圆明园当差。至香山太监较多。著分拨圆明园一分。清漪园、静明园、一分。瀛台三海一分。令其当差。　　

○命马兰镇总兵保宁、兼总管内务府大臣。同公允祁、总管内务府大臣嘉谟、管陵寝事务。　　

○河南巡抚徐绩奏、河南省城。二月十九、二十等日。得有透雪。续据九府四州所属禀报。均得雨雪。二麦长发。可期大稔。得旨、看此则三月尚未得雨。觉望泽否。　　

○丙戌。谕、现将绵德锡封公爵。绵恩袭封王爵。嗣后不必擡写阿哥字样。即写伊等现封之爵。再朕诸孙。虽皆系内廷阿哥。凡遇应书之处。亦不必擡写。　　

○又谕、据理藩院奏、喀尔喀土谢图汗车登多尔济报称、汗山盟长亲王齐巴克雅喇木丕勒病故等语。齐巴克雅喇木丕勒、曾在军营。甚为出力。今闻溘逝。殊堪悯恻。著施恩赏银五百两。遣散秩大臣一员。往奠茶酒。　　

○又谕、乌噜木齐从前因有满洲兵丁。及厄鲁特兵丁。曾补放领队大臣二员管理。今厄鲁特兵。俱经移驻塔尔巴哈台。乌噜木齐满兵无多。有都统一员。副都统一员。足资管理。不必补放领队大臣二员。分翼管辖。全简即留乌噜木齐。授为领队大臣。协同索诺木策凌管理满兵。永庆著来京。　　

○又谕、据常青等奏称、察哈尔八旗。所属佐领多寡不同。事务繁简不一。而总管等办事、亦有优长循分供职之不同。请将总管等对调补用等语。常青等所奏是。自应酌量人材调补。即著照伊等所奏。将正蓝旗总管温布、调补正黄旗。正红旗总管伊尔古、调补正蓝旗。其正黄旗总管敏珠尔多尔济、著调补正红旗。　　

○戊子。谕曰、瑚世泰、转补吏部左侍郎。庆桂、调补右侍郎。　　

○又谕曰、庆桂吏部右侍郎员缺。著福康安暂行署理。索琳、著补授理藩院侍郎。仍令富兴署理。　　

○又谕曰、法福礼、著前往西宁驻劄办事。更换惠龄来京。法福礼员缺。著授恒山保为参赞大臣。前往乌里雅苏台办事。　　

○谕军机大臣等、前因巴延三报雨迟延。是以降旨查询。令其据实覆奏。乃昨三月十七日。始据奏报二月十九、二十等日得雪。已属太迟。其摺内将三月初五、初十日、续得雨雪分寸。牵混叙入。于后竟似得雪而未得雨。而某府州得雨雪几寸。究未分别声叙。披阅之下。殊不明晰。今于二十二日覆奏摺内。则止称连得甘霖。通省沾透。亦不分叙府分。且两摺内感召休和、白叟黄童、赓扬帝德等语。铺张文饰。尤属无谓。各省奏报雨泽。民瘼攸关。惟应据实查明。即时入告。乃巴延三迟至经月始奏。及经查询。又复牵混不清。殊属非是。巴延三、著传旨申饬。　　

○以通政使司副使王昶、为大理寺卿。　　

○己丑。上诣九经三事殿、孝圣宪皇后梓宫前供奠。　　

○谕军机大臣等、现令法福礼前往西宁办事。更换惠龄来京。以恒山保为乌里雅苏台参赞大臣矣。著传谕法福礼、奉到此旨。不必速赴西宁。俟恒山保抵乌里雅苏台。伊来京请训后。再往更换惠龄。　　

○又谕、据勒尔谨奏、兰州府知府蒋全迪。久任甘省。为知府中出色之员。恳恩以该员补授甘肃驿传道缺。实于地方有益等语。朕因蒋全迪来京引见时。观其材具。尚可胜任道员。曾经密记。是以降旨将伊补放。并非因勒尔谨此次保奏之故。监司大员。有董率属员之责。向来缺出。俱候朕简放。非督抚所应干与。乃该督辄将知府蒋全迪奏请补授。殊属非是。若此端一开。嗣后皆得援以为例。致启属员营求干谒之渐。于政体大有关系。勒尔谨、著传旨申饬。　　

