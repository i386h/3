<!-- { "loadSidebar": true } -->
○甲辰。户部议覆、升任湖南巡抚蒋溥疏称、江西运补湖南漕米十万石。内除拨运广西四万石。余六万石。上年题明。令江西委员。分运贴近水次之岳州等府县交卸。平粜易银。解交仓谷不敷之安化等府厅县卫。于秋成时。各照一米二谷。买谷十二万石分贮。现在时价不一。通计短银万余。请将各属尚存价银者。秋成后、照时价尽银买贮不敷。原派谷数。于监谷内捐足其已垫买之临湘、沅江、慈利、安乡、永绥、等县厅先将江楚等员、赔补少粜米价。动支拨补。不敷、酌动公项找给。查江西运楚米六万石。原系题明照一米二谷。令各属易谷分贮。何致缺银万计。遽请尽银买贮。复将不敷谷数。于监谷捐足。并动公项、找给已买之县厅。应令该抚杨锡绂仍遵原题。将江西运楚米六万石内。除漂没斛少米九百九十二石。实收米五万九千八石。粜出价银。通融拨给各属。照一米二谷。易谷十一万八千十六石。如价果不敷。准按应追各员少粜价银数目。借支公项八百七十八两有奇。发各属凑买。俟少粜价银追完归款。至漂没斛少之米。应易谷一千九百八十四石。原无粜价可动。应于监谷捐足。从之。　　

○礼部议准、山西巡抚阿里衮疏请、将捐躯殉国之明宁武总兵官谥忠武周遇吉。并妻刘氏。编入祀典。其同时尽节之游击崔云、王前士、吕品贵、王尚慎、张大选、高日光、及生员杨鼎勋、杨鼎枢、幕友廪生贾三光等九人。一体从祀。额设祭祀银十两。即于宁武县民公建祠内。春秋致祭。其银于该县地丁银内编支。从之。　　

○云南总督兼管巡抚事张允随疏报、新平、宁州、文山、会泽、丽江、景东、等府州县。乾隆九年、开垦成熟田共十一顷六十九亩有奇。　　

○蠲缓浑津黑河庄头旱灾租米有差。　　

○乙巳。上御洞明堂。勾到云南、贵州、四川、情实罪犯。停决云南斩犯二人。贵州斩犯三人。绞犯三人。四川斩犯二人。绞犯二人。余七十一人予勾。　　

○谕、向来冬至既届。一应秋决人犯。例不行刑。若远省地方。有奉到文书。在冬至以后者。则留至次年冬至前正法。后因此等人犯。尽属凶恶。罪无可缓。若迟至一年之久。未免别生事端。仍于奉到部文时处决。但思应决诸犯。既无可缓。适值冬至。亦须稍迟。嗣后如有过期接到部文者。著于冬至七日以后。照例处决。该部行文各督抚知之。　　

○又谕、朕览山西情实人犯册内。因赌博酿成人命之案甚多。皆因疎纵赌具赌博所致。该地方官。岂有无处分之理。著刑部查奏。　　

○又谕曰、原任副都统玛熙那、图纳博吉、著兵部遇便带领引见。　　

○吏部议准、河南巡抚硕色疏称、改设之祥符、永城、鹿邑、夏邑、淮宁、等五县县丞员缺俱属紧要。应定为要缺。于通省佐杂内。拣选调用。祥符、永城、鹿邑、夏邑、均定为管粮水利县丞。淮宁、定为水利粮盐县丞。所需衙署。确估、于本年耗羡银内支建。夏邑县丞、移驻该县会亭地方。余俱驻劄县城。从之　　

○丙午。上诣畅春园、问皇太后安。　　

○谕军机大臣等、朕览各省秋审招册。见山西省内。因赌博致死人命者甚多。此皆平时地方官、不严禁赌博之故。若果查拏甚严。必不至于如此。可寄信与阿里衮。令其督率州县官。严行查禁。毋蹈前辙。　　

○又谕、八旗拴养官马。甚关紧要。昨放给随从人员官马。俱有折给银两之弊。此皆由平日并未用心餧养。而该旗监放马匹大员。亦未能立时查出所致。嗣后著交八旗都统等。不时严察。再遇朕各处巡幸。放给官马时。将八旗都统、副都统、衔名。著当月旗汇总具奏。候朕阅看。每旗各派大臣一员监放。　　

○户部议准、四川巡抚纪山疏报、安县、德昌所、应开除田地、共一顷二十五亩有奇。乐至、邛州、大邑、青神、黔江、雷波等州县卫。首垦田地、共十一顷五十五亩有奇。所有额赋。照例分别增除。从之。　　

○丁未。上御洞明堂。勾到广东、广西、情实罪犯。停决广东斩犯二人。绞犯二人。广西斩犯三人。余六十二人予勾。　　

○吏部议准、甘肃巡抚黄廷桂等疏称、裁汰之甘山道、地方事务。即归肃州道管辖。应请添铸整饬甘肃等处字样关防。从之。　　

○戊申。大学士等议奏、各省捐监。收纳本色。行之既久半属有名无实。应请停止。仍归部收捐折色。得旨依议。朕从前本欲将各项捐纳。尽行停止。后经廷议、请酌留捐监、一条。以为士子进身之阶。尚属可行。是以允其所请。嗣因仓储为民食攸关。复谕令本省收捐本色。以备粜赈之用。今鄂弥达等、又请捐收折色。经该部将捐监之例。分别议覆盖因各省生监。以捐谷为难。观望不前者多。于积贮之数。无甚裨补。究非便民之策。不得不因地变通。但朕意究以积贮为要图。各省收捐本色之例。亦不必停。其有愿在部捐折色者亦听。如是、则既无州县胥吏之滋弊。亦不阻士子上进之阶矣。至直隶捐款。原系一时权宜之计。上年因河间、天津、等处。旱象已成。一切赈济诸事。需费浩繁。兼之兴修水利工程。亦须济用。乃准廷臣之议。照好善乐施之例。暂开捐款。以济经费之不足。今该处赈务。俱已完竣。水利工程办理亦有头绪。所有捐款。自应停止。或外省尚有赴京投捐者。遽令中阻。恐有未便。其如何定限停止之处。著大学士会同该部定议具奏。　　

○户部等部遵旨会议、湖广总督鄂弥达等奏、湖南城步、绥宁、新辟苗疆。设立长安营。续办善后各事宜。一、长安营岁需兵米。初议令靖州、并所属之会同、通道、二县。领银买运临口。交理猺州判、分运长安大营。交收散给。今查老寨汛塘、去长安城。往返百二十余里。领米维艰。临口至长安大营、九十里。自临口抵老寨汛塘。亦九十里。远近相当。运费无增。请将老寨汛塘弁兵、岁需月米。即令靖州理猺州判。按数分运该汛。建仓贮放。其临口抵老寨运道。如流溪、至木脚小路。暨地窰、木闹口、栗树坳、凉水井、三十六峰、平溪、等处。均请开修。一、靖州州判。岁支养廉银二百两。现当承办军粮。事冗费繁。请增给银一百两。看仓押运。添设民壮四名。每名岁给工食银六两。修理器械银一两。盘量兵米。添设斗级一名。每年给工食银六两。一、移驻双江巡检。原设皂隶二名。弓兵十名。不敷差缉。请添弓兵四名。民壮八名。一、苗猺俗悍。宜令渐知礼义。请于城绥、九峝、并青坡司猺寨等处。各设义学。延文行兼优生员教读。廪饩、照永绥例。岁给银十六两。馆舍、将各寨绝产房屋拨给。一、文武官弁兵役。巡查新疆借宿苗房。恐滋扰累。绝产房屋。除拨义学馆舍外。尚有空存。将枕近路旁者。酌改公所。余房估计变价充公。均应如所奏办理。其请增靖州州判养廉之处。应无庸议。双江巡检衙门。添设弓兵、民壮、共十二名。为数过多。未免糜冗。应令酌减。从之。　　

○以故四川中渣坝土百户唵中之子劳丁、拉哩土百户多结朋错之子曲仲扎什、袭职。贵州杨义长官司金玉故子幼。以其弟金坪、代理土务。　　

○加赈河南商邱、鹿邑、夏邑、永城、柘城、等五县。本年水灾饥民。　　

○己酉。上御洞明堂。勾到奉天、福建、陕西、情实罪犯。停决奉天斩犯一人。绞犯二人。福建斩犯三人。绞犯四人。陕西斩犯二人。绞犯二人。余七十二人予勾。　　

○谕、淮扬之串场等河。于今年冬底、筑坝挑浚。盐舟不能行走。其丙寅新纲引盐。应豫先赶运四十万引。以资分发接济、第各商既有额办之引。又有赶运之盐。一时完课。未免竭蹷。著加恩将豫运新盐。其请单呈纲。两次应纳钱粮。俱缓至加觔时。一并完纳。再该商等豫运盐觔堆积垣所。不无卤耗。著照乾隆二年之例。凡本年十二月三十日以前到所新盐。每引加耗二十斤。俾商力得以纾徐。该部即行文该盐政知之。　　

○又谕、朕览御史冯元钦所奏。甚属纰缪。国家经理庶政。事贵持平。廷臣集议自宜一秉公心。各屏偏私。然亦无取于一倡百和。诺诺唯唯。故即偶有参差。适成公正。至于刑名案件。法司会拟。更宜再三详慎。公同参核。以求情理之当。或所见不同。正不妨彼此商确。归于平允。间有立意各殊。两议具奏者。朕则择其善者而从之。若有负气相争。立言失体者。朕必加以申饬。乃冯元钦奏称、部臣剖白之言。近于诋诃。尚忆张照为尚书时。于议稿中。偶有一二逞其笔锋迅利。失当过中之语。朕曾训诫之近则无是也。至称各持是非。竟成水火分门别户。俨然敌讎。不可不防其弊等语。在冯元钦之意以为防微杜渐。而不知伊正蹈分门别户之见。故不觉轻出其口。将来若有党同伐异之事。即自此语开之也。冯元钦、著严饬行。朕以广开言路为心。故宽待言官。以收进言之益。而伊等遂恃朕之不加谴责。渐无忌惮。试问近日台谏诸臣。诚心献替。有裨于政治者几人哉朕留心察其隐微。处心积虑。总不出名利二途。即偶有建白者。亦并非为国为民。思尽言官之职。不过博取虚誉。冀朕之赏识。加以升迁外用。多得养廉耳。即如谢济世、当日于皇考时。窃戆直之名。及复为御史。则以养母为辞。恳请外用。甫到道员之任。即请加增养廉。操守耿介者。固如是乎。吴炜、为御史时。曾以河务参劾高斌。及朕用伊为口北道。伊畏首畏尾之意。甚觉卑鄙。朕谕之曰。高斌断不存此意见。若存此意见。亦不成其为高斌矣。汝若因此与高斌抵牾。则过又在汝矣。莫谓高斌不能执法也。及朕今年巡幸宣化。召伊进见。因谕之曰。汝在任能受此荒凉否。谓其南人、或不习于边地也。伊乃奏称、臣每年有养廉二千两。甚觉丰足矣。是其志量。乃不过沾沾于利禄耳。则迹其向之敢言。果出何心耶。李慎修、自负鲠直。不知者亦以是称之。有人言其色厉而内荏。其鲠直乃致饰于外。以为欺世盗名计耳。非真鲠直也。朕初不深信。及用为御史。其所陈奏。皆胶执不通之说。无一可见之施行。且有荒悖过甚者。朕降旨训饬。宥其狂瞽。仍用为外道。以观其后效。伊请训之时。顿改为委靡巽顺。以保全此监司之职。不复作谠直之象。设其鲠直性成。如古人之愿留台中。以尽言职可也。是其志亦祇在温饱。朕始信人言之不谬耳。昔司马光论台谏之官。其汲汲于名者。则深戒之。是沽名且大不可。况惟利是图乎。彼三人者。颇负一时之名。而在俦人中。伊亦岸然自异。乃志趣卑陋若此。全不知圣人谋道不谋食之训。何况其下焉者乎。爰因冯元钦之奏。颁发此旨。俾言路诸臣各加警惕。痛洗从前陋习。以副朕期望之意冯元钦摺并发。　　

