<!-- { "loadSidebar": true } -->
○停侵亏限内完赃减等例。谕兵部奏原任道员钮嗣昌、坐台期满一摺。该犯以方面大员。侵亏库项仓储入已。至一万余两。问拟斩候。因限内完赃。减等发往军台效力。此虽向例。但思侵亏仓库钱粮入已。限内完赃。准予减等之例。实属未协。苟其因公那移。尚可曲谅。若监守自盗。肆行无忌。则寡廉鲜耻。败乱官方已甚。岂可以其赃完限内遂从末减耶。且律令之设。原以防奸。匪以计帑。或谓不予减等。则孰肯完赃。是视帑项为重。而弼教为轻也。且此未必不出于文吏之口。有是迁就之词。益肆无忌之行。使人果知犯法在所不赦。熟肯以身试法。其所全者。当更多耳。嗣后除因公那移、及仓谷霉浥。情有可原等案。仍照旧例外。所有实系侵亏入已者。限内完赃减等之例。著永行停止。至该犯钮嗣昌事犯在定例前。姑从宽免死。著仍留军台三年。再行请旨。　　

○又谕曰、张师载奏、商邱六堡险工处所。新开引渠。现在引溜成河。化险为平等语。该处河势由北岸折而南注。每遇大汛。下埽动虞生险。张师载另开引渠。导黄直走。兹竟得全溜入渠。俾免曲折奔赴、冲啮下埽之险。深属可嘉。张师载著交部议叙。其在工承办各员。亦著查明分别咨部议叙。　　

○又谕、济宁、鱼台、二州县。已涸地亩。虽现获丰收。而未涸之地、及涸出未及播种者。据该抚奏报、尚有二千六百余顷。著加恩将本年应徵钱粮。概行缓至明年麦熟后开徵。以纾民力。该部即遵谕行。　　

○谕军机大臣等、据阿尔泰奏、济宁、鱼台、二州县。未涸地亩。及六月以后涸出。未能播种者。已有旨将本年钱粮缓徵矣。至东昌府属之馆陶等十州县。所有借欠各项钱粮。年分多寡不同。或有系上年者。或有系前年者。本年各该处、既皆丰收。纵不能一概完纳。亦自当分晰办理。或将某年分先完。某年分暂缓。及一年内、应完十分之几。应缓十分之几。俾逐次输纳。则将来不致新旧并徵。若概缓至明年。一例徵收。小民岂转有力完纳耶。著传谕阿尔泰、逐一查明。分别应徵应缓各数详奏。再降谕旨。　　

○又谕、据黄廷桂奏称、踏勘运粮道路。若由巴里坤、有博尔图等处。山径险阻。车不能行等语。大兵进剿。粮运攸关紧要。但昨据雅尔哈善奏、军行已至赛哩木。计田野收获。可得七千兵三月之粮。尚不至窘迫。可传谕黄廷桂、军营粮饷。固宜陆续接济。亦不必过于张皇。既据称哈密一路。可以运往。祇须酌量情形。源源转运。又所奏、塔勒纳沁、试种豌豆。已有成效。塔勒纳沁既可种豆。由此推之。辟展、吐鲁番、托克三、乌噜木齐、等处想皆可以试种。若得成熟。于牧养更为有益。可传谕永贵等、将辟展等处。节候地气。测验确实。即于明春播种。所需籽粒。即向黄廷桂咨取。照数办给。　　

○又谕曰、黄廷桂奏、于安西甘肃各营。孳生驼只内。拣得四百有奇。送往哈密、巴里坤应用。现在供应大兵。尚无贻误。俟直隶、山西、购解到日。即行拣送等语。看来所有驼只祇足递运粮饷器械。而进剿兵丁。则不敷派拨。是以黄廷桂请于官兵额支马匹外。再给驮马一匹。此次进剿回部。沿途城堡可居。非若与准噶尔等野战。必须驮载帐房器什也。况回人等乞降相继。官兵到彼。自可立奏肤功。尤应轻装速进。以从便捷。领队大臣侍卫等。至辟展支给马匹。不必拘泥成例。俱著传谕知之。　　

○又谕、览黄廷桂奏摺、有将来平定回部。仍应驻兵之语。于回地情形。尚未深悉。回部与伊犁不同。伊犁入我版图。控制辽阔。不得不驻兵弹压。至回部平定后。不过拣选头目。统辖城堡。总归伊犁军营节制。即从前准噶尔之于回人。亦祗如此。可传谕兆惠、将来办理回部。惟于归顺人内。择其有功而可信者。授以职任。管理贡赋等事。具奏请旨。至伊犁、则必需大兵驻防。现在作何筹画。且由近及远。以次屯田。俱著于平定后。一并详悉妥议具奏。其驻防伊犁大臣。即兼理回部事务。　　

○又谕、据永贵等奏、请于托克三、添兵四百名。哈喇沙尔、添兵二千名屯田。此项兵丁。即于征回彻归兵内留用。再护送库车兵粮。经黄廷桂奏准、由屯田兵内拨用。但秋收碾谷晒扬。乃修理农器等事。需人实繁。酌量留用外。应彻者甚少。不将此等兵丁。留于原处。庶于屯务有益等语。著照所请行。至征回部兵丁。现在不彻。故伊等前奏穆垒、乌噜木齐、昌吉、等处。共需屯兵一万。已令黄廷桂、悉由内地派往。其托克三、哈喇沙尔、应添兵丁。亦酌量另派。不必以征回兵入数。将此传谕永贵等知之。　　

○又谕、据办理大阅事务王大臣奏、大阅需马一万三千余匹。请将出场回京。及围上马匹。俱留备用。再盔甲等项。如有不敷。请按各旗色制造等语。兵丁平日。皆系如何操演。今一有阅兵之旨。该大臣等、即以需用马匹盔甲具奏。若果马少。即步演亦无不可。惟两翼需用骑兵。亦不过一二千之数。即拨健锐巡捕二营马匹。已足敷用。至盔甲一项。前降旨停其点阅。官为制造。原为体恤伊等起见。设使不降此旨。伊等即不豫备耶。况此次需用无多。亦可通融办理。将此传谕八旗大臣等知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百七十


大清高宗法天隆运至诚先觉体元立极敷文奋武孝慈神圣纯皇帝实录卷之五百七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。九月。己亥。上自避暑山庄、奉皇太后回銮。　　

○诣皇太后行宫问安。　　

○谕军机大臣等、此次随扈木兰之杜尔伯特贝勒巴桑、贝子额尔德尼、各赏银二百两。贝子奇塔、扎萨克台吉车登、策伯克、各赏银一百五十两。扎哈沁公扎木禅、乌梁海散秩大臣图布慎、各赏银一百两。总管莽噶拉克赏银五十两。管旗章京和通赏银三十两。　　

○是日、驻跸喀喇河屯行宫。　　

○庚子。大学士管陕甘总督黄廷桂奏、向例遇有偏灾。本折兼赈。银粮各半。本省偏旱各处。现奉恩旨。每石加银三钱四钱不等。如该处一隅偏灾。粮价不甚昂贵。民间得领加折。多买杂粮。可资糊口。请将初赈加赈全折。若灾地广阔。粮少价昂。又以少支折价。多散本色为妥。应请因地制宜。无拘银粮各半成议。得旨嘉奖。　　

○赈贷浙江仁和、归安、乌程、长兴、德清、武康、等六县。湖州一所。水灾贫户。耔种口粮。　　

○旌表守正被戕之山西阳城县民乔强晋妻成氏。　　

○是日、驻跸常山峪行宫。　　

○辛丑。上御行殿。勾到各省情实官犯。及伦纪攸关、并云贵、贵州、四川、广西、等省情实罪犯。停决官犯中斩犯一人。伦纪攸关案内斩犯七人。余六十四人、予勾。　　

○谕、现在乌噜木齐等处。添派官兵屯田。需员统辖料理。著派副都统满泰舒景阿前往。　　

○谕军机大臣等、永贵等追捕盗窃军需贼人。未能擒获。因命交部察议。经该部议以分别降革。但伊等委员擒拏窃贼未获。尚非军营失机可比。永贵、著带所降之级。仍留刑部侍郎任。定长、纳世通、现办屯田事务。若照部议革任。及带所降之级留于军营。恐不足资弹压。著仍以现在品级办事。俟事竣回京。该部再行请旨。　　

○又谕、据陈宏谋奏称、由浙解回大兴之棍徒曹旗、假冒同知。在苏州诓骗银两一摺。已批令将该犯解交刑部治罪矣。该犯既经在浙犯事。又复中途脱逃。假充职官。肆行诓骗。实属狡黠棍徒。自应严惩示儆。其串骗之沈春谷、张永彬等、以本地人勾同诓骗。亦属积匪。应一并解送刑部治罪。至被骗之徽商五十余家。及借银賖缎之人。既已为其所愚。自可不必深问。以免株累。恐陈宏谋因有解部之旨。一并解送质审。则转致滋扰矣。将此传谕知之。　　

○是日、驻跸两间房行宫。　　

○壬寅。上诣皇太后行宫问安　　

○谕军机大臣等、前以永贵在军营年久。命书山前往更换今因屯田渐次开辟添派副都统满泰舒景阿二员。可传谕永贵等、将现在屯田酌分两处。满泰与书山为一处。舒景阿与纳世通为一处。以便稽察以专责成。永贵起程时将印信交与定长所有两处屯田事务。令其总理。　　

○以和硕额驸德勒克署理镶黄旗满洲副都统事务是日驻跸要亭行宫　　

○癸卯遣官祭历代帝王庙。　　

○遣官祭都城隍之神。　　

○谕军机大臣等、据李侍尧奏守备张彬佐、禁止村民演剧。被民人殴伤捆缚现在饬提审讯如果民人违禁演剧。复恃众抗拒。自应重治其罪。如或该守备别有滋事之处。亦当严处等语所奏似犹欲以官民计较曲直殊未得惩创恶习之意。已于摺内批示矣地方莠民恃众逞凶。不畏官兵。至公然肆行殴辱。刁悍已极。无论该弁巡查禁谕。本系职守当为。而刁民辄行抗拒固当痛加惩治、即或别有滋事情弊。召侮有由。亦当不论曲直。先治匪棍。然后徐议劣弁。以饬官方。庶刁悍之徒。稍知畏惧。总之法纪所系。不容倒置。事有不可一概以曲直论者。此类是也。将此传谕李侍尧知之。　　

○又谕、据车布登扎布奏称、派员探听富德信息。知右哈萨克、并无哈萨克锡喇。于九月初间可以回抵伊犁。又伊等从前遇哈萨克之额尔类查询情节。据额尔类等告称、哈萨克锡喇、因系旧识。未免疎脱现在并不敢藏匿仍依其土俗。衔枪设誓等语。哈萨克锡喇、若尚未弋获。或仍在附近幽僻地方藏匿。不过一贼匪耳。亦何能为。自可徐为访缉。惟办理回部最要。可传谕富德、此时谅已奉到节次谕旨。今阿克苏又已乞降。即速至彼处。策应兆惠、以奏肤功。车布登扎布、仍回游牧休息。所奏郡王罗布藏多尔济患病。前已降旨令回游牧。而伊感激思奋。垦请留军营效力。著加恩赏戴三眼翎。亦著仍回游牧。又护卫巴图鲁、前往哈萨克。颇著劳绩。著赏缎四端。以示鼓励。　　

○是日、驻跸密云县行宫。　　

