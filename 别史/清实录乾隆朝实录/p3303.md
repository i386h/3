<!-- { "loadSidebar": true } -->
○谕军机大臣曰。成德奏、带兵已至乍丫巴塘一摺。内称此时暂令官兵按站行走。沿途留心探听。若贼众剿败。即带兵奋力追剿。若贼众早经远遁。自无庸前往等语。所办非是。昨庆麟奏到、噶布伦扎什端多克、带领唐古忒兵丁。到胁噶尔进剿。贼匪渐渐散去各情形。朕思唐古忒兵丁。本非精壮。何以一到胁噶尔。贼匪即纷纷逃窜。且杀贼不过二十余人。亦不足令其丧胆。自系贼匪闻知内地大兵将到。震慑先声。豫为奔窜之计。鄂辉、成德、正应会合兵力。赶紧行走。乘胜追杀。若此时接准庆麟咨会。遽行停止前往。万一贼匪去而复来。又须纷纷徵调。成何事体。现据庆麟奏称、贼匪散去后或绕道前往萨喀。亦未可定。若果绕至萨喀地方滋扰。鄂辉、成德即可带兵亲往该处。将屯聚贼众。痛加歼戮。务使慑伏军威。永远不敢侵占。方可谕传该头目到营、勘明定界。设誓立限。倘或贼匪自胁噶尔败逃后。实已出境远窜。则抢去之聂拉木、济咙、宗喀等处。已无贼人踪迹。收复虽易。究不能大加剿杀。不足令其畏惧。著传谕鄂辉、成德、于收复聂拉木等处之后。仍即统率大兵。前往巴勒布界内。将其附边地方。攻克一二处。声言尚有数万官兵。陆续前来。克期大举。或贼匪畏伏请降。或传令该头目来营。将天朝兵力强盛。无敌不催。断难始终抗拒各情形。严切晓谕。并令诚心立誓。勘定界址。安设鄂博。以期一劳永逸。绥靖边圉。断不可因有贼匪败逃信息。进兵稍缓。又致迟误事机也。　　

○又谕、巴勒布贼匪。已陆续由胁噶尔彻回。至墨尔木地方。现在鄂辉、成德等、带兵将到。大加剿戮。贼匪自必慑服投诚。即可定界蒇事。似不必张大办理。但唐古忒兵。徒有其名。平日并不操演。又不防守边境。皆系分散居住。贼匪猝来侵犯。徵调不能齐集。且因未操之兵。不谙战阵。以致聂拉木等处被贼抢占。巴忠办理善后事宜时。务将前后藏各派兵若干名。分驻防守。并平素如何操防。如何饬令第巴等管束之处。俱著酌定章程。妥议具奏。至此项兵丁应得口粮。前藏由达赖喇嘛商内支给。后藏由班禅额尔德尼商内支给。其驻藏办事大臣。每岁轮派一人。前往接壤之处。巡查操演。照内地查阅营伍之例。一体办理。　　

○又谕曰。苏凌阿奏、办理北仓截卸漕粮完竣。军船扫数回空一摺。据称江西各帮。已截卸漕粮四十五万八千余石。各廒俱已贮满。余剩永建、饶州、安福、三帮、应起米十一万八千余石。即将现在到仓官拨船五百余只。尽数拨运通州。俾该军船等即日回空南下。既省进出夯运浮费。又免露囤风雨之虞等语。所办甚好。览奏为之欣慰。已于摺内批示。但前因毓奇奏、应兑豫粮之临清前后两帮空船。本年应届大修。请于直省官拨船内。赏派二百只。令各丁等领雇。以期无误兑运。业经降旨准行。今思直省拨船。正在需运多粮。若遽将二百只分派豫省应用。恐该侍郎等于一切挽运事宜。不无竭蹶。昨据何裕城奏到、承造东省运漕拨船一百五十只。业经一律办竣。其船内所需器具。并驾船之舵工水手。亦已置雇齐全。现在派员督押。于八月二十五日开行。解赴山东接收等语。因思东省新造拨船。现尚无须应用。或即将此项船只。拨派豫省领雇受兑。其直隶拨船。即可无须派往。似觉两为便易。其可否如此通融酌拨之处。著苏凌阿等、会同刘峨、长麟、熟筹妥商。据实具奏。将此各传谕知之。　　

○又谕曰。陈名炳、系阮贼所遣攻夺谅山之人。今见沿途所挂檄文。心生悔惧。情愿归顺嗣孙。并请添募义兵。与潘启德会同恢复。其言自出于真诚。可不必加之疑虑。此是极好机会。看来此时内地官兵。竟有不得不动之势。著传谕孙士毅、即遵照前旨、派令许世亨等、带三千名。前往督率潘启德等、以次攻剿。该督之意。不值劳动大兵。固为正办。然亦不可存将就完事之见。又前据孙士毅奏、欲亲自统率大兵。出关进剿。已经降旨、谕令该督不可亲统前往。现在尚驻劄关内。该督务当遵照前旨。止须令许世亨统率弁兵进剿。该督或于关外作进剿之势。许世亨系曾经行阵之人。剿捕事宜。自所谙习。惟当号令严明。约束兵众。不可因系前往安南。为彼剿贼。遂稍存居功见好之念。致有欺凌该处臣民。及勒索情事。若能妥协办理。将来事竣后。朕必加之优偿。否则必当重治其罪。孙士毅当告之许世亨。并明白开示派出将弁兵众。务各安静守法。不可滋事。　　

○钦差大学士公阿桂、工部侍郎德成、湖广总督毕沅奏、荆州堤工内。中方城、上渔埠、中独杨、漫溃共七处。应外越补筑。接还旧堤。玉路口一处。拟做柴坝。于坝内补筑。上方城、洪家湾、及万城三处旧堤。拟各筑顺水坝。以挑水势。余缺口十四处。俱补还旧址。复行培高。此外杨林洲、黑窰厂、所需碎石。及未经过水旧堤。应行加高培厚。并沙市镇等处加筑土堰。通共估银十八万九千五百三十八两零。请即动项。饬该地方官购料雇夫。次第兴工。限明年三月报竣。并遵旨令舒常、李封等、实力监修。永资保障。得旨、如所议行。该部知道。　　

○己卯。谕、据长麟奏、本年东省乡试诸生中。年届耄耋。奋志观光。多至五十余人。俱三场完毕。未经中式。就中择其年届八十以上、入学年分较早者。李发枝、李可士、李承宗、王兆隆、王克昌、五名。文理俱无疵谬等语。该生等或齿近期颐。或游庠年久。犹能踊跃棘闱。争先恐后。洵为熙世瑞徵。艺林盛事。李发枝、李可士、李承宗、王兆隆、王克昌、俱著加恩赏给举人。准其一体会试。俾偿皓首穷经夙愿。用昭寿世作人至意。　　

○谕军机大臣曰。鄂辉奏、筹办进兵事宜一摺。所办俱好。一切具有成见。至所奏德尔格尔、乍丫、察木多、三处。酌派一千名。先经译谕饬备等语。此则可以不必。成德带往官兵。已有一千二百名。鄂辉带往满汉屯土官兵。又有二千余名。足资剿捕之用。现据庆麟奏、贼匪纷纷散去。自系闻知内地大兵将到。震慑先声。豫为奔窜之计。鄂辉等惟当率领现派弁兵。乘胜追杀。况现在兵数不为不多。其德尔格尔等处番兵一千名。即可不必派往。又据李世杰奏、续办米一万石。先拨五千石。转运炉城等语。藏内采买稞麦四千六百余石。各兵粮饷。已敷给发。巴勒布不过么＜麻骨＞小丑。现已纷纷逃散。岂有阅四月之久。尚不能竣事之理。况该处道路险远。输送维艰。若多为运往。存贮无用。亦未免徒滋糜费。著传谕李世杰、如此项米石尚未起运。即饬令停止。如已经起运。即留贮打箭炉仓。以作各台每年支食之用。亦无不可。总宜酌量情形。妥协办理。　　

○大学士嵇璜等议覆漕运总督毓奇奏称、奉旨将佥丁事宜、分为江以南交总漕衙门。江以北交各该督抚。查江北惟直隶山东。其余安徽、浙江、湖北、湖南、江西、五省。皆在江南。而江苏统辖江之南北。有江南军户住江北者。亦有江北军户住江南者。是同帮同卫之丁。在江则归督抚。在江南又归总漕。责成未能画一。请将湖南、湖北、江西直隶等省。交各督抚。江苏、安徽、浙江等省。交总漕办理。应如所请。至所称山东距淮安尚近。亦归总漕之处。查山东与直隶。均系江北省分。应遵原省。仍令该抚专办。从之。　　

○庚辰。谕、据阿桂等奏、查抄荆州府萧姓民人家产。请将勒休都司萧梦鼎、一并革职解部治罪一摺。各省民田庐舍。俱有管业之人。始准其辗转售卖。今江心涨出沙洲。自系官地。无论何姓。皆不得据为己业。若云萧姓所垦洲地。买自王齐叶张杨五姓。则此五姓民人。又因何敢私占官地。必系奸民见江中涨有沙洲。认种可以获利。遂藉词升科。呈请开垦。而地方官受其贿赂。因而准行。既据萧逢盛供、系伊祖父于雍正七年起、至乾隆二十七年止、陆续买自王齐叶张杨五姓。虽雍正年间。阅时既久。而契册可以调查。窑金洲乃系官地。该五姓民人。因何准其私相售卖。抑系此五姓从前又向何姓转买。实在起自何时。亦无难逐一清查。著阿桂、毕沅、务将此项洲地。系何姓始行私占开垦。何时地方官得其贿赂。准令私占之处。再行详细确查据实具奏。至前令阿桂等、将萧姓家产查抄者。原因窖金洲适处江心。逼束溜势。而萧姓一味渔利。于洲上多种芦苇。以致滋蔓环生。沙洲不能刷动。日涨日宽。逼溜北趋。冲决堤塍。淹毙数万生灵。皆伊一家贪利。贻此钜害。此而尚令坐拥富厚。何以示惩儆而慰舆情。现据阿桂等、将伊家产查封具奏。但此项查出财产。不可照例入官。著阿桂等即分别估变。留于该处。以抵工赈之用。使为富不仁者。知所儆戒。　　

○又谕、广东潮州镇总兵员缺紧要。著孙士毅于广东广西两省总兵内、拣选一员调补。所遗员缺。著李侍尧于福建量简中平缺分总兵内、奏调一员。其所遗员缺。即著普吉保补授。　　

○又谕、据正黄旗满洲都统奏、拟正承袭佐领珠隆阿、年十三岁。照例进呈绿头牌。已准其承袭矣。珠隆阿年已十三。非孩提可比。应带领引见。嗣后凡遇袭职自十二岁以上者。俱带领引见。著为例。　　

○谕军机大臣等、据毕沅等奏、缅甸贡使入觐。护送回程事宜。亟应妥为豫备。拟于樊城多备宽大船只。派委文武大员护送。并饬从优应付。一面咨会梁肯堂、浦霖、一体饬属照办等语。缅甸效顺远来。输诚纳贡。到京后加以宴赉。略示从优。原系朕嘉惠远人。恩施格外。但该贡使究系属国陪臣。经过地方。祇须照例宽为供应。派员护送。不必过涉张皇。前闻缅甸贡使来京。沿途供支烦费。该贡使未免心生轻易。今在京半月有余。已就约束。乃毕沅又以回程未便草率。拟在樊城多备大船。派委文武大员护送。地方官惟知优加应付。船只一切。任其取用。转使该贡使等无所节限。有忽视地方官之心。实非天朝体制。况嗣后该国贡使常通。每次皆须例外供应。伊于何底。毕沅系晓事尚然如此。其余各省。自必相率效尤。更属不成事体。著传谕毕沅等、及经过各省督抚。于缅甸贡使过境时。止须饬属照例妥办。不使缺乏。毋庸踵事增华。以示限制。　　

