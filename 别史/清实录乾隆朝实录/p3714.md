<!-- { "loadSidebar": true } -->
○又谕、朕普锡春祺。业经叠颁恩旨。嘉惠臣民。复命查从前臣工内、因过误有赔项未清者。经军机大臣开单具奏。如文绶、裴宗锡、闵鹗元、福崧、陶易五员。俱曾缘事查抄。其名下尚有未完银两。朕临御六十年。办理庶务。一秉大公至正。于诸臣功过。权衡轻重。赏罚从公。宽严悉当。从不稍事苛求。此等缘事查抄之员。皆因其在任时。或瞻徇贻误。或骩法营私。其籍没家产。实属罪由自取。所有未完银两。本应著落该家属子弟照数赔缴。第念丙辰年即届归政之期。现当春韶令节。覃敷恺泽。破格施恩。著将文绶等五员名下未完银两。概予宽免。此外如尚有似文绶等之曾经查抄。家属实在无力完缴者。并著各该旗籍查明。具结咨报户部。题请豁免。以示朕法外施仁。恩加无已至意。　　

○谕军机大臣等、新正以来。风日晴和。蕃禧骈集。怀柔向化。庆惠覃敷。腊杪雪泽应时。盈尺呈祥。朝野同深欢抃。元旦适遇日食。心殷敬惕。而朕躬康健。夜间寝息更属安恬。福康安远在滇南。自必情殷系恋。著将新春嘉庆、及朕怀欣慰之处。传谕知悉。令其益深忭慰。并赏给葫芦大荷包一对。小荷包四个。以示锡福推恩至意。　　

○是日起上以祈谷于上帝。斋戒三日。　　

○己丑。调镶红旗汉军副都统台布为正黄旗满洲副都统。以刑部侍郎宗室宜兴为镶红旗汉军副都统。　　

○庚寅。世祖章皇帝忌辰。遣官祭孝陵。　　

○上诣南郊斋宫斋宿。　　

○谕、前降谕旨普免天下积欠。令各该督抚查明具奏。昨据梁肯堂奏到、直隶省尚有未完节年正耗地粮折色口粮等银、二百十七万八千七百三十九两零。又未完节年出借仓粮、并应徵本色粮谷米豆等项、一百一万七千三百十九石零。俱著加恩宽免。再直隶省上年被灾较广。叠降恩旨。缓借兼施。所有此项银米。是否即在所查数内。该督摺内未经声明。亦著一体查明。速行咨部题豁。以示朕加惠穷檐。普锡春祺。恩施逾格至意。　　

○辛卯。祈谷于上帝。上亲诣行礼。　　

○谕、朕自临御以来。恭遇郊庙大祀。无弗祇肃躬亲。即中祀之礼。亦多亲诣举行。嗣因年届八旬。曾经降旨。所有中祀典礼。如先农、朝日、夕月等坛。俱于八旬前两年内。以次亲祭一周。原因年寿日高。恐筋力或有不逮。是以中祀之礼。于五十五年以后。不复亲行。今思先师孔子。道集大成。师表万世。朕自冲龄服膺圣教。久而无倦。凡行政典学。悉皆得自心传。况丙辰年即系归政之期。本年为朕御极六十年。二月上丁。允宜展礼宫墙。用申企慕。此次文庙释奠。朕亲诣行礼。以昭崇儒重道之诚。其应行典礼。著该衙门照例豫备。　　

○又谕曰、李侍尧前在云贵总督任内。婪索属员。革职治罪。并将伊所袭伯爵另袭。嗣因其办理台湾军务。尚知奋勉。加恩赏还。今云贵小钱充斥。经福康安查明。皆系从前局铸偷减所致。富纲才具平庸。其不能整顿。无足深责。李侍尧是朕深知能办事之人。乃与局员上下通同牟利。偷减钱法滋弊。使其身尚在。必当从重治罪。今虽已故。岂可令伊子嗣复邀五等之封。但其伯爵。乃伊祖功勋世袭罔替之职。不忍革除。所有李侍尧子毓秀、现袭伯爵。著即革退。仍留侍卫当差。交该旗查明应袭支派。另行拣选袭替。以为督抚大员辜恩溺职。有心贻误者戒。　　

○壬辰。上诣大高殿行礼。　　

○御紫光阁。赐蒙古王贝勒贝子公额驸台吉、及回部郡王、朝鲜、荷兰国使臣等宴。赏赉有差。　　

○御重华宫。召大学士及内廷翰林等茶宴。命皇子皇孙与宴和诗。以洪范九五福之五曰考终命联句。　　

○谕、前经降旨将各省节年正耗民欠、及因灾缓带银谷。普行豁免。并令各督抚详晰查明具奏。兹据福宁等奏到、湖北省积年民欠。计节年未完民欠正耗钱粮、及借修堤工、并因灾出借口粮。共银十九万一百九十一两零。又常年出借、因灾出借常社义仓谷、七万九千二百十六石零。均著加恩豁免。至该督抚等奏称、乾隆五十九年。江陵等八州县。因灾蠲缓钱粮。系六十年启徵之项。未敢列入等语。所奏殊未喻朕意。朕临御六十年。普免钱粮四次。漕粮三次。其余水旱偏灾。蠲赈兼施。所费帑金。不下亿万万。今已将节年积欠全行豁免。岂有上年因灾蠲缓之项。斤斤较此锱铢。转令向隅之理。所有此项银粮。并著该督抚查明数目。速行咨部题豁。用敷闿泽而普春祺。　　

○癸己。上幸圆明园。　　

○甲午。上诣安佑宫行礼。　　

○御山高水长。赐王公大臣、蒙古王贝勒贝子公额驸台吉、及回部郡王、朝鲜、荷兰国使臣等宴。　　

○乙未。谕、前降谕旨普免天下积欠。令各督抚查明具奏。兹据阿精阿奏到、河南省节年因灾带缓民欠正耗、及耔种口粮牛具等项。共银一百七十二万二千一百一两零。米麦豆、共五万七千七百十八石零。谷五十二万二千一百四十三石零。俱著加恩宽免。至该抚奏、五十九年分。河北水灾案内。毗连灾地。题准缓徵银米等项。又各属分年带徵河工帮价未完银两。均系分年徵输。似与积欠钱漕等项有间等语。此项缓徵银粮、及带徵河工帮价。虽非节年积欠可比。第念丙辰年即届归政之期。兹当春韶令节。允宜特沛恩膏。优施闿泽。所有该省五十九年缓徵银六十九万五千四百四十八两零。米麦豆、八万八千七百七十四石零。又各属分年带徵河工物料帮价未完银、五十九万二千三十八两零。均著普行豁免。俾小民永免追呼。以示朕乐与民同。施恩益下至意。　　

○谕军机大臣等、邪教案犯刘之协。在扶沟脱逃后。节经降旨督拏。今为日已久。尚未弋获。前因穆和蔺在河南巡抚任内。庸懦无能。一任属员疎纵。是以特将阿精阿擢任巡抚。令其实力率属。设法严拏。以期要犯速获。乃该抚到任已将两月。何以刘之协仍未访有踪迹速行拏获。著传谕阿精阿、务须倍加奋勉。实力督率。严密查拏。速将逸犯就获。方为不负委任。毋再迟延干咎。穆和蔺即前车之鉴也。　　

○以固伦额驸丰绅殷德为内务府大臣。　　

○丙申。谕、伊犁塔尔巴哈台之厄鲁特等。数十年来。感戴朕恩。于一切差使。俱诚心奋勉可嘉。现虽有一两及五钱饷银二千三百余分。但伊等生齿日繁。因差使较多。将闲散搭派。生计未免拮据。著加恩添赏一两钱粮一千分分为二千分。交该将军、参赞大臣等、合计伊犁塔尔巴哈台之闲散厄鲁特数目给与以示体恤。　　

○又谕曰、丰绅殷德、已补授内务府大臣。仍著管理奉宸苑事务。所有奉宸苑卿员缺。著惠伦补授。并兼尚茶正行走。　　

○又谕曰、吉庆奏、审明匪徒倡立邪教、拒捕殴官一案。摺内称、临海县人李鹤皋。在仙居县上坑山烧香集众。该县邹大训、带同典史漆淳美外委张君耀往拏。匪党拒捕。殴伤漆淳美脚腕等处。该令同汛弁踵至督拏。并有附近乡民张大勇等。聚集多人。帮同兵役。将匪徒即时拏获等语。匪徒倡立邪教。聚众敛钱。复敢拒捕伤官。不法已极。吉庆督率属员。拏获首夥多犯。即时审拟完结。所办尚属妥速。该县邹大训、访闻要案。即同典史外委等前往亲拏。而典史漆淳美、当受多伤。俱属奋勉出力。邹大训、漆淳美、张君耀、均著送部引见。仍著该抚饬令邹大训、漆淳美、轮流赴京。酌留一员在县。以资弹压。所有督拏之该道府。俱著交部议叙。失察职名。加恩宽免。至乡民张大勇等、见匪党拒捕殴官。激于公愤。聚集多人。帮同兵役擒捕。甚属可嘉。吉庆仅各赏给银牌。不足以示奖励。著吉庆即行确查出力之乡民等。按名各传旨赏银五两。俾该县民人。咸知滋事抗官者立正刑诛。奋勉急公者均邀优赏。自必益加惩劝。勉为良善也。　　

○丁酉。上御正大光明殿。赐朝正外藩等宴。召科尔沁亲王旺扎勒多尔济、巴林亲王品级郡王巴图、喀喇沁亲王品级郡王满珠巴咱尔、土默特贝勒理藩院额外侍郎索诺木巴勒珠尔、喀尔喀亲王固伦额驸拉旺多尔济、奈曼郡王拉旺喇布坦、土尔扈特郡王巴特玛乌巴锡、贝勒默们图、贝子沙喇扣肯、喀什噶尔三品阿奇木伯克吐鲁番郡王伊斯堪达尔等、至御座前。赐酒成礼。　　

○戊戌。月食。　　

○谕、前降谕旨普免天下积欠。令各督抚查明具奏。兹据伍拉纳等奏、福建省节年未完正耗二项、又漳泉二属上年被水之晋江等五县、未完节年积欠。奏请缓徵。谨一并列入。共银八十一万九千一百余两等语。漳泉二属。上年偶被水灾。叠经降旨加两倍赏恤。并免秋粮。其历年积欠。虽属缓徵之款。自应一体豁免。俾穷檐永免追呼。所有该省节年未完、及晋江等县因灾缓徵银八十一万九千一百余两。俱著加恩全行宽免。以示朕锡福延禧。覃敷恺泽。恩加无已至意。　　

○是日立春。顺天府进土牛春山宝座。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十八




大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。正月。己亥。上御奉三无私殿。赐皇子、皇孙、皇曾孙、皇元孙、亲王等宴。　　

