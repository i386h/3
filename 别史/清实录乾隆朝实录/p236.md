<!-- { "loadSidebar": true } -->
○又谕、江苏按察使员缺。著甘肃按察使包括调补。甘肃按察使员缺。著常镇道赵城补授。常镇道员缺。著六部堂官。于本部郎中内保举。交与吏部带领引见。　　

○正红旗满洲副都统吉三等奏。驻劄太宁地方。惠远庙达赖喇嘛之徒。帕绷喀呼图克图。因不守清规。达赖喇嘛奏将多呢尔喇嘛呢玛简灿、遣赴太宁惠远庙。将帕绷喀呼图克图更换。奉朱批著照达赖喇嘛所奏施行。臣等接奉谕旨。晓谕达赖喇嘛。达赖喇嘛以手加额。口称大皇帝临御以来。屡施恩泽。不可胜数。凡奏事俱照所请。实系高厚之恩。恳将谢恩之处。缮写于后。代为转奏。谨将达赖喇嘛谢恩唐古忒本。及所进吉祥手帕奏进。疏入报闻。　　

○又奏。奉军机密寄。议覆川陕总督鄂弥达奏。准噶尔噶尔丹策零。遣人往西藏熬茶。到藏未免生事。应无庸议。密寄驻劄西宁西藏大臣等。严饬守卡人员。不时小心侦探。倘有贼人消息。迅速禀报。即调兵防范堵截。不可稍有疎懈。又行文贝勒颇罗鼐。言今虽得雪。路迳难行。而防范自不可疎。遇有贼人信息。速行禀报。臣查颇罗鼐感恩图报。出于至诚。所领兵不时训练。十分精锐。现在西藏诸处。防备甚固。毫无可虞。万一贼来窥伺。臣等与颇罗鼐会议。即酌量调兵。仰凭圣主威福。以期痛剿贼众。目今各处卡防。并无消息。甚属稳妥。奏入报闻。　　

○云南巡抚张允随题报。昆明县、恩安县、乾隆三年、共开垦过久荒民地、并额外地。一十一顷八十八亩有奇。　　

○辛亥。户部议覆。云贵总督庆复题奏。调拨临元、广罗、等处官兵。所有应办军需。宜照出师普思之例。请将汉、土、官兵。给与赏号银两。副将、参游、都、守、千、把、外委、土目、赏给行装。时当盛夏。格外预借一月饷银。汉土官兵。每日盐菜口粮锣锅帐房等项。给马匹驮载。擡炮运工人夫。日给工价。办理军务文员。赏给盘费。又称军务紧急。请安设塘马。以速邮传。又称此外如有应需各款。请临时动给。统俟事竣报销。均应如所请。从之。　　

○礼部议覆。甘肃巡抚元展成疏称。庠序为风化攸关。丁祭乃尊师钜典。古浪一邑。于雍正二年。在河西各厅请改郡县等事案内。以所改县。并未建造文庙。每遇丁祭。俱于关帝庙中。设奠行礼。非所以重典礼。况该县上年歉收。与乾隆二年以工代赈之谕旨相符。应如所请。古浪县文庙学宫。准其建造。所需工料银两。先在凉州府库。不拘何项内。酌拨银二千两。饬令刻日兴工。仍令该抚将工料估册。先行造送工部查核。从之。　　

○工部等部议覆。署广东巡抚王謩疏称。惠来县、靖海、神泉、二处城垣坍塌。先经具题请修。覆准在案。估报之后。复被风雨。倒塌。请添拨银二千五百八十二两三钱兴修。应如所请。从之。　　

○壬子。理藩院议。土尔扈特呈请欲往西藏煎茶设供。差幼童十人。前往学习经典。应不允所请。并代土谢图汗作书给送鄂罗斯楚库拜桑。谕、从前土尔扈特汗。曾奏请往西藏煎茶行走。今土尔扈特。虽为鄂罗斯属下。犹然敬奉佛教。远道前来呈请。恳令伊等往藏内煎茶等语。若竟不许其前往。不但有碍于中国与鄂罗斯定界以来和好之道。而其情亦属可悯。但土尔扈特。系鄂罗斯所属。异国之人。欲令十数幼童。往藏内居住习经。且鄂罗斯之人。其教本异。从前并未往藏内行走。此二节。则断不可行。若鄂罗斯哈屯汗。止令土尔扈特遣人往藏煎茶。彼处之萨纳特衙门。亦必有咨文呈请理藩院。则土尔扈特。虽系鄂罗斯属下。朕因和好之故。亦必允其所请矣。现今鄂罗斯萨纳特衙门。虽给与土尔扈特使臣路引文凭。并未咨行理藩院。俟行文到日。另议具奏。其土谢图汗敦丹多尔济。给送楚库拜桑之书。著另行缮写呈览。　　

○癸丑。上诣畅春园、问皇太后安。　　

○谕、朕此次恭奉皇太后谒陵。著怡亲王、大学士鄂尔泰、张廷玉、在京总理诸务。　　

○户部等部会议。奉天府府尹吴应枚奏。旗下家仆。将女私聘与人。其已完婚者。不准断离。及锦州府城。请加筑护堤。预为估计。俟歉岁兴工代赈。均应如所请行。至所奏盛京五部堂司官。请给与双俸。及奉天官庄粮石。每年秋成。请停派在京大员监放。奉天府府丞。请改用科目人员。均无庸议。得旨。此摺内奉天府府丞一条。著照该府尹所请行。　　

○甲寅。谕、今年伏汛。江南黄河水势盛长。倍于往时。仰赖河神默佑。堤工巩固。普庆安澜。豫省夏月。雨水过多。沿河各工。甚属危险。虽东省小有决口。旋即堵筑完竣。具徵河神护佑之功。朕心甚为感庆。二处河神。均当虔诚祭祀。以申报享。一切应行礼仪。著该部察例具奏。　　

○礼部议覆。湖北巡抚崔纪。疏请颁发。武英殿所有之性理大全、古文渊鉴、分类字锦、骈字类编、月令辑要、子史精华、文献通考、资政要览、御制孝经、御注孝经。翰林院所有之佩文韵府、御选唐诗、孝经衍义广群芳谱、国子监所有之古文约选。共计十五部。查崔纪所请性理精义、古文渊鉴、御注孝经、孝经衍义、御选唐时、资政要览、六部。均为士人所宜诵习之书。应如所请颁发。并令酌量刊刻。以广流布。其御注孝经。冠以御制序文。并非另有御制孝经。其余所请诸书。卷帙浩繁。且崇文门等处。现有刷印。准令远近士子购觅。自可渐次流通。毋庸再行颁发。从之。　　

○乙卯。赐署四川巡抚方显、朱批谕旨一部。　　

○遣官祭历代帝王庙。　　

○遣官祭都城隍之神。　　

○户部议覆、直隶总督孙嘉淦奏。去秋今春。民借耔种口粮。请按收成分数徵收。其三年分应徵之项。及二年以前旧欠。均缓至明年秋成后徵收。查民借仓粮。果系连被偏灾。旧欠未完。固应酌议缓徵。倘或仅借一年。以及并未被灾之区。一概缓徵。与例不符。应查明分别办理。得旨。这所议是。著照所奏行。若如该督所奏。则仓谷无补足之日矣。　　

○丙辰。上诣安佑宫行礼。　　

○户部议准。协理山东道监察御史宫焕文、条陈漕弊一摺。一、漕米漏湿。不得晒乾搀和好米。应令仓场侍郎妥议题明办理。一、夹带私货。不得越例。系现行之例。毋庸再议。一、蠹役签盘。得受贿嘱。以少报多。应令盘查之时。总漕亲率善算之人。赴船细核。一、汛兵需索。不顾风色。催趱前进。如有馈赂。听其停泊。应令总漕转饬沿途各官严禁。从之。　　

○又议准。云南总督庆复、会同巡抚张允随题请。拨驻昭通弁兵。遵奉上谕。照维西营近地之例。每名赏银八两。共银一万六千三百二十两。应如所请。从之。　　

○兵部议覆。甘肃提督瞻岱奏称。甘肃安西一镇。接壤哈密。甘凉肃一提。逼近嘉峪。西宁一镇。蒙古番夷环绕。宁夏一镇。虽稍近河东。亦系沿边要地。冬令急宜加意防御。请嗣后甘省副将、参将、游击、都司、守备、等官。如有应行引见之处。九十冬腊四月。准其暂停。春和后补行送部。应如所请。从之。　　

○旌表守正被戕之直隶肃宁县民王名卿甥女苗氏。守正捐躯之福建惠安县民林彦妻陈氏。兵科给事中邵锦涛奏。京城前三门外。大小居民铺户。向来俱有门面税一项。系大兴、宛平、二县徵收。共银四千五百两有零。居民铺面。非系已产。即系租房。其铺中货物。各由地头进京。水陆关津。俱已上税。门面一项。似可无庸再行输纳况查两县给发铺户印照。内开毋许差役包揽代交。该铺户亦毋许倩人代纳。及臣细访。各铺户并非亲身赴县交纳。俱系该县吏役到铺徵收。分别填写上中下户。及银两数目。给发印照。其间难免吏胥浮冒侵蚀。得旨。交军机大臣议。寻议。两县门面税银。业经屡次减免。为数无多。徵收已久。且存为经费垫道等需。与出夫者无异。似不必概行蠲免。惟所称吏胥浮冒侵蚀一节。应交直隶总督。查明办理。从之。　　

○丁巳。上诣恩佑寺行礼。　　

○奉皇太后自圆明园启銮、谒东陵。　　

○武会试。以兵部侍郎吴应棻、知武举。户部尚书陈德华、为正考官。礼部侍郎张廷璐、为副考官。　　

○上诣皇太后行宫问安。　　

○是日、驻跸烟郊。　　

○戊午。增直隶总河养廉。谕曰。直隶总河养廉四千两。实不敷用。从前曾赏给六千两。系正副二员分用。今藩司因副总河已裁。仍照四千两之例给与。未免稍觉拮据。以后每年著赏六千两。永以为例。　　

○上诣皇太后行宫问安。　　

○是日、驻跸邦均。　　

○己未。谕朕此次谒陵。所经由地方。见民间收获。甚为丰稔。直隶通省。大概皆然。朕怀深以为慰。但民以食为天。必须积贮于丰年。方不告乏于歉岁。恐小民无知。徒见目前秋成颇裕。不加撙节。如烧锅造酒之类。耗费米谷。弗顾久远之计。实为可虑。惟在封疆大吏。督率有司。善为劝导。不独俾在官者仓廪充实。并当使在民者家有盖藏。庶几渐次积蓄。长保丰亨。以副朕贵粟足民之意。可传旨与总督孙嘉淦知之。　　

○是日、驻跸史各庄。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百　　


大清高宗法天隆运至诚先觉体元立极敷文奋武孝慈神圣纯皇帝实录卷之一百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。九月。庚申。上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员、随行礼。　　

