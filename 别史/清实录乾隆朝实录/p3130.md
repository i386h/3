<!-- { "loadSidebar": true } -->
○又谕、本日据阿桂等奏到、覆讯富勒浑。并查审窦光鼐所奏、徐延翰将生员马寘监毙。并黄梅丁忧演戏各案。已明降谕旨。将窦光鼐交部议处矣。阿桂等、自上月十五日奏到各摺后。迄今半月有余。朕盼望奏摺。甚为焦急。若以富勒浑案内。闽粤解犯未齐。自不能不稍迟具奏。至于仙居县知县监毙生员等款。案犯俱在浙江。阿桂等审明后。自应先行具奏。乃又迟迟至今。始行奏到。岂不知朕盼望綦切耶。至江南黄运堤工漫口数处。前已降旨。令阿桂于查办富勒浑一案完竣后。即速赴清口。会同李世杰等、筹办堵筑事宜。连日据李世杰等陆续具奏、各处漫口。业已裹住。水势有消无长。看来大局已定。著传谕阿桂、于闽省雅德。粤省张万选、李约罗、解到审明定拟发摺后。即速赴清口。勘办堵筑工程。及筹画善后事宜。舒常。即遵前旨。押带人犯进京。便道过济。查讯佛喜保控诉一案。即行前来复命。曹文埴、即由杭州回籍。省视伊母。至窦光鼐、哓哓陈辩不已。现亲赴平阳查访。著伊龄阿、密行留心访察。设于地方有多事咆哮之处。即行据实□□□□尔□奏。　　

○又谕、前据书麟奏、安徽凤、庐、滁、泗、等属。因六月间雨泽过多。山水长发。民田庐舍被淹。已降旨令该抚、饬属查明被水灾黎。加意抚恤。不可拘于常例。或酌借耔种口粮。以资接济。兹据陈步瀛等覆奏、安庆庐州两属。虽有被水之处。现已渐次涸复。惟凤阳、泗州、滁州、三属。积水未能骤退。补种不及。难免一隅偏灾。现在驰赴各处。查看实在情形。奏闻办理等语。凤阳滁泗等属。上年被旱成灾。秋收歉薄。今□山戊不□二麦甫获丰收。复因积水淹浸。虽据奏称高阜处所。秋粮仍属畅茂。可冀有收。而该处低洼之处。未能即涸。不可独令向隅。所有凤阳、泗州、滁州、三属。应行加恩借给耔种口粮。及坍塌民房。酌借修费之处。著传谕书麟、即行饬知藩臬。督率所属。悉心妥为办理。务俾灾民均沾实惠。毋致一夫失所。以副朕轸念如伤。有加无已至意。并谕陈步瀛等知之。　　

○又谕、据四德奏、徵收浒墅关税额。比较上年。又短少盈余至十七万两之多。请旨交部议罪一摺。已批交该部议奏矣。据摺内称、上年湖北、安徽、等省。收成歉薄。而豫、东、二省。亦因被旱失收。商贩稀少。以致过关船只无几。税课短绌。固属有由。但该关得项较多。非他处可比。每年经徵税课。自有定额。即云上年商贩稀少。亦何至比上年仍短绌盈余至十七万之多。将来部议上时。朕自当另降谕旨。令酌量赔补。该织造不必心存惶惧。本年江、浙、安徽、等处。甘泽濒沾。麦收丰稔。商贩流通。到关货物。自必渐多。嗣后惟当实力稽查。毋令书役人等、乘机侵隐。及商贩偷漏情弊。以期税课日增。不致仍前短绌。方为妥善。　　

○癸酉。谕军机大臣等。据李世杰等奏、运河周家庄漫口。收存二丈五尺之后。淮关一带。水势涌盛。两岸各工。在在险要。若一堵合。恐致又有他虞。况溜势归入正河。已有十分之七。粮船足资浮送。现存口门二丈余尺。过水无多。不若留此分洩其势。与减水闸坝无异、等语。亦祗可如此办理。该督等前奏、一二日内即可竣事。原不免稍露欲速之意。今口门收存二丈余尺。而淮关一带。水势涌盛。恐堵合之后。又有他虞。且溜势已归正河。粮船足资浮送。自应留此以为分洩之路。俟粮船过竣。水势消落平缓。再将口门堵合。方为妥善。至各处漫口。大局已定。船头俱已裹护稳固。其司家庄与洪湖仅隔一堤。亟应首先堵闭。屡经降旨。谕令该督等、妥速办理。一俟料物备齐。即日兴工。克期竣事。毋致旷日持久。再摺内称、南关、车逻、等坝分洩之水。尚不致骤涌为患。惟下河一带田亩。均势低洼。难免被淹、等语。朕早虑及南关、车逻、等坝减下之水。下河一带。必须被淹。正为此廑念。然亦无善处之法。现在闵鹗元。已赴该处。著传谕该抚、实力查办。加意抚恤。毋致灾民失所。其周家庄、迤下浅搁各船。现在水势充裕。足敷行走。应即催令飞挽趱渡。跟接遄行。迅速抵通。究比上年迟早若何。著传谕毓奇、查明比较。迅速覆奏。　　

○甲戌。谕、据明兴奏。七月二十五日。历城县监禁斩绞重犯许四妮等九名。同时拧脱刑具。打伤禁卒。扒墙越狱。缒练逸出城墙。请该管各员、严加议处。并自请交部严议、等语。历城系省城首县。该处监狱。为解审要犯汇禁之地。理应严密防范。毋得稍有疎虞。乃斩绞重犯。辄敢同时越狱。缒城而逸。则是该地方官。平日漫不经心。毫无防范。以致多犯汇夜脱朓。实属懈弛已极。典史朱连杰、著革职拏问。知县宋其炜、著革职。留于地方协缉。知府李炤、平日不能稽查防范。著革职。一并留于地方协缉。按察使杨廷桦、有通省监狱之责。历城近在同城。尤非隔属可比。乃省城同日越狱之犯。多至九名。则其平日之废弛玩纵。已可概见。杨廷桦前于福建布政使任内。因事降调。经朕加恩。以按察使衔补授台湾道。今其随同黄仕简。办理台湾械斗一案。彼时赖有黄仕简办理妥协。伊不过因人成事。朕尚念其微劳。事竣后。复简用出东按察使。自应感激朕恩。愈加出力。以盖前愆。于省城监狱。并不小心稽察。可见其从前办理台湾一案。并无片长自效。不过随同出名而已。杨廷桦、实属辜恩旷职。仅予严处。不足蔽辜。著革职。拏交刑部治罪。明兴、为该省巡抚。于省城监狱。废弛至此。其平日漫无表率稽查可知。咎实难辞。著交部严加议处。至逸犯四出。城守弁兵。所司何事。著明兴查□□□□尔□治罪。并令督饬文武员弁。上紧躧缉。务期迅速弋获。勿使一名漏网。其刑禁人等、有无贿纵情弊。著一并审明具奏。　　

○谕军机大臣等、据毕沅奏。查明开封、归德、卫辉、怀庆等府属。俱临河滨。并多水塘滩地。间段生有蚂蚱。现饬地方官尽力捉捕。渐见稀少、等语。看来此时尚未捕灭尽净。已于摺内批示矣。蝗孽为害禾稼。民食攸关。今□山戊不□豫省雨泽调匀。似不应有。或因去年亢旱日久。郁积而生。现在秋禾正当收割。关系非小。著传谕毕沅、再行查明生蝗各属。现在曾否扑净。于秋禾有无妨碍。其尚未净尽处所。务即严饬员弁。遵照向来捕蝗成法。迅速扑除。务期一律净尽。并将地下蝻子。设法刨挖。以免明春复生。方为妥善。本日毕沅奏、审明伊阳县奸民拒捕戕官。将起意谋害之常二等七犯。照谋叛律。分别斩决凌迟一摺。已批交三法司核拟具奏矣。其未获之秦国栋、系此案要犯。情罪最为可恶。并案内在逃未获之咎余犯。著该督饬委员弁。分路追拏。务期即行全获。毋令稍稽显戮。又细阅摺内刘廷玉、系刘大毛之父。本应缘坐。因临时畏惧。未经在场助势。仅拟于遣伊犁为奴。未为平允。向来缘坐人犯。从不以卑幼之罪。波及尊属。今刘廷玉、先已听从常安邦、纠约入夥。不过以临事畏惧。躲避未经同行。与不知情缘坐者。情节较重。何得以并未在场助势。稍为宽从。所有刘廷玉一犯。著传谕刑部堂官。仍按照缘坐律定拟。至衙役家人。虽据供、见势凶横。受伤逃避。但目睹本官受伤。不思抵死救护。辄敢四散窜逸。情殊可恶。将来毕沅缉获审明定拟具奏时。亦应照兵不顾将。临阵先逃。从重问拟。以示惩创。　　

○又谕、前据镶红旗满洲都统等奏、刑部主事佛喜保具呈、前于山东巡漕任内。办理旗丁于士祥一案。伊幕友潘日藻、得受贿银等款一摺。当经降旨。令阿桂于办理富勒浑一案完竣。回京时。顺道赴济宁查办。昨据阿桂等奏、现在江南黄运漫口。筹办堵筑事宜。将审案完结。即遵旨前赴清口筹办。尚须稍稽时日。拟令舒常先行进京。顺道赴济宁。查办佛喜保具呈一案。其案内太仆寺员外郎华连布、及伊家人德儿、广州。俱在京中。请饬步军统领。先行传询等语。著传谕绵恩、即查佛喜保呈内所称各款。就近传讯华连布、并德儿、广州、等供词。一面具奏。一面咨会舒常。令其查照办理。阿桂等原摺。并著钞寄阅看。　　

○又谕、据常青奏、派员将雅德解赴浙江。于七月十五日。自福建起程等语。此时雅德自已解到。其罪惟在代为欺隐。始终回护。此外亦无可审讯之处。著传谕阿桂等。速将此案定拟完结。发摺后。阿桂即赴清口。会同履勘商办。该处自启放二套引河后。溜势畅顺。河湖二水。日见消落。大局已定。阿桂止须将堵筑事宜。与李世杰酌定章程。交与该督等妥速办理。即行起程前来。于万寿前赶到行在复命。亦可无须在彼久稽也。至曹文埴、于定案后。即由杭州回籍。省视伊母。舒常、顺道赴济宁。查审佛喜保所控一案清楚。再来行在复命。　　

○以山东盐运使锦格为山东按察使。　　

○乙亥谕据明亮等奏乌什喀什噶尔等处。自五月二十四日起。至二十七日节次地震。尚不甚重并未倒塌城垣房屋惟恐上廑圣念。是以未奏等语。此事何得隐匿前据奎林奏到伊犁地震。朕即虑及乌什一带地方。当亦不勉。因特降旨询问。今明亮等、知难隐匿。始行具奏。岂不知朕平时办理政务。从无倦怠。乃于边疆灾眚竟思隐匿不报明亮等著传旨申饬。　　

