<!-- { "loadSidebar": true } -->
○又谕、上年江省被灾各州县。已叠颁谕旨加恩赈恤。但念时值春和东作方兴民力不无竭蹶。著再加恩。将高邮、宝应、甘泉、泰州、山阳、安东、桃源、清河、铜山、沛县、睢宁等、十一州县。无论极次贫民。俱加赈一月。至安徽省之太和亳州阜阳。颍上。灵璧等、五州县。亦著一体加赈一月。以示惠养黎元至意。该部遵谕速行　　

○谕军机大臣等、据杨廷璋等奏、请豫备食物果品一摺。此等原为赏赐筵宴充用。豫备亦无不可。但次数不必如此之多。应较上次酌量减省。大约于石门。及西湖行宫。每处各备一次足矣。至进膳一节。朕从前皆不准行。该督抚等、更无庸计及。将此即行传谕知之　　

○又谕曰、旌额理等奏、阿思哈于前往查勘玛纳斯等处屯田之便。酌带兵丁。往额林哈毕尔噶。搜捕玛哈沁。领队侍卫萨木坦。告请效力。已一同起程等语。萨木坦在乌噜木齐。已逾三载。自应令其回京。现在军营侍卫。足敷差遣。亦无需用乾清门侍卫之处萨木坦回营时。即著来京　　

○又譣是曰。成衮扎布奏、喀尔喀达什朋楚克等官兵。同杜尔伯特扎哈沁兵丁五十名。护送伊犁牛羊驼只。于二月起程。本年即可转回。似不必给与。一年钱粮等语。喀尔喀系旧臣仆。著照所请行。杜尔伯特新附。且人亦不多。从前既有豫支钱粮之例。此次著仍行赏给　　

○是日、驻跸林家庄大营　　

○庚午。遣官祭关帝庙　　

○谕军机大臣等、冯钤奏、宜章县拏获兵部役满书办黄景运。在外滋事。并搜出与原任镇筸守备蒋鳌。行贿升官等事。不法已极。应彻底根究。以正刑章现已谕尹继善、即将蒋鳌押解楚省质讯。并交舒赫德李侍尧。在部确查严究矣。所有该抚现审详细全供。可即汇钞密行寄京。以凭查办。至案内应行提讯之马元龄。并著解任调省质对。其余应审人犯。俱著该抚研审定拟。即行解部治罪。勿得稍存姑息。至该犯黄景运等解京时。务宜遴选妥干员役。沿途慎密防范毋致疎脱。其宜章县知县张时栋留心盘获。其人颇为能事。如平日居官果能尽职。即于此案审办完结时。出具考语送部引见。将此一并传谕知之　　

○又谕曰、冯钤奏宜章县拏获兵部役满书吏黄景运。并搜出携带湖广省经制册档。且有与镇筸守备蒋鳌。行贿谋升游击都司一案。其事不法已极。已令提犯彻底根究。以正刑章。但内部库崇册籍。何至为役满书吏窃取招摇。且其中不无经承在京作弊。分遣同司之人。出外包揽情事。而蒋鳌于乾隆二十四年。掣签升任。于选法有无情弊。即可于职方司逐一根究。使该犯同夥。不致漏网。著传谕舒赫德、李侍尧、令其密速严查。该犯于何年在部充吏。何年出部。并同时同司办事者尚有何人。并确核该司选法。及掣签各簿。详悉查办具奏。现已降旨冯钤。令其将全供录送。可先将该抚原摺清单。一并钞寄阅看。寻奏、查黄景运。系古北口提督衙门已革书役。蒋鳌。系边俸报满推升。实无搀越。湖南经制册。现存。惟据职方司经承黄赞中供称、伊兄黄在中。前充湖南科经承。曾钞写一过。黄景运所携。应即钞本并据领催何书供。有蒋鳌贿嘱黄在中一节。查黄景运。系黄在中之叔。代为赴楚索银。包揽撞骗。情事显然。报闻　　

○又谕曰、苏昌等奏、审讯阳江县姚见等、贴揭罢考。分别定案一摺。拟议尚有姑息之处。已令军机大臣。会同该部核拟速奏。姚见护兄咆哮县庭。造谋贴揭。恐吓罢考。实为案内罪魁。应明正典刑。以惩不法。乃称在逃病故。而开棺验尸。不过有司凭取仵作填格为据。此等狡狯匪徒。诡诈百出。其中必有潜踪兔税。买尸捏饰情事。况该犯之兄姚嗣胜。杀人买充。已成习惯伎俩。又焉知姚见之不用其故智。设计幸免此案何得仅以凭信报案。率尔完结。现在法司定议。将该犯戮尸枭示。使真犯尚在脱逃。一闻此信。则自防日疎。纵迹易露。正可乘机躧缉。著传谕该督抚等。悉心密行根究。务俾就获。凶顽不致漏网稽诛。倘该犯潜匿他处。亦即密咨附近如福建。广西。江西等邻省。令其一体留心协缉。但不得张皇其事。转令闻风远扬。将此详谕知之　　

○命两江总督尹继善、为御前大臣　　

○以湖北按察使沈作朋。为布政使。督粮道高诚。为按察使　　

○叶尔羌阿奇木伯克等、办送回人一百三十户。和阗伯克等、办送回人二十四户。前往伊犁屯田。命赏如例　　

○是日、驻跸鲁家庄大营　　

○辛未。遣官祭昭忠祠　　

○赐扈从王公大臣。江南地方官员。及回部郡王霍集斯等食　　

○以司经局洗马史贻谟。充日讲起居注官　　

○是日、驻跸徐家渡大营　　

○壬申。上至河岸。祭河神　　

○奉皇太后渡河　　

○诣皇太后御舟问安　　

○阅清口东坝。惠济闸　　

○谕、原任左都御史梅谷成。以康熙间旧人。服官有年。休致在籍。今前来接驾。虽齿踰八秩。而神明不衰。居乡亦复安静。洵属昇平耆瑞。念其家计清素。诸子内亦无通籍之人。著加恩将伊长子梅釴。赏给举人。一体会试。以示优眷　　

○命兵部尚书阿里衮。为御前大臣。两江总督高晋、为内大臣　　

○是日、御舟驻跸直隶厂　　

○癸酉。谕古北口提督吴进养。宣力戎行。足膺表率。以年踰大耋。特加恩顾兹闻患病溘逝。深为轸恤。著晋赠太子太保加祭一坛。其所有应得恤典。仍著该部察例具奏　　

○又谕、此次接驾进献诗册之梁奇通、吴祖修、陈顾＜氵联＞、俱著各赏缎一疋　　

○谕军机大臣等、据达桑阿奏、哈喇沙尔。现有试用官四员。效力官一员。请照现任官员例。以三年为限。视其行走何如。再准更换。其现任道员苏凌阿。请旨定限等语。前经舒赫。德等、定议三年更换之例。今达桑阿所奏、自属循照办理。但伊等究系试用、及效力人员。与现任官员有间。若行走平常。理应仍留二三年。再行请旨。其苏凌阿。系命往办事之员。著候三年限满。奏请派员更换　　

○又谕曰、达桑阿奏、玉古尔。库尔勒之伯克等、因阿克苏采铜伯克等、加倍交纳铜觔。情愿增派采铜回人四十名等语。阿克苏地广。需用钱文处多。因允该伯克等所请。添派采铜人户。玉古尔较阿克苏甚小。若多采铜觔。恐滋纷扰。可不必添派　　

○调江南提督齐斌。为古北口提督。以寿春镇总兵王绥。为江南提督。调云南鹤丽镇总兵七十一。为寿春镇总兵。以陕西城守营副将左秀。为鹤丽镇总兵　　

○是日、御舟驻跸平桥　　

○甲戌。上诣皇太后御舟问安　　

○皇后千秋令节。停止行礼筵宴　　

○遣官祭先医之神　　

○谕军机大臣等、永贵等奏、英吉沙尔阿奇木伯克素勒坦和卓呈称、本年秋收颇裕。与众伯克等议。除原定粮石五百四十帕特玛外。多收五十一帕特玛。仍系十分取一。嗣后查核多出之数。即行呈报等语。素勒坦和卓。勤于劝课。既足粮额。复有盈余。甚属可嘉。永贵等已给与蟒缎一端。著再加恩赏缎二端。但丰年既多收粮石。若遇歉收之年。亦应酌减。方为平允。嗣后著据实呈报。因时增减。副朕体恤回人之意　　

○是日、御舟驻跸海棠庵　　

○乙亥。孝康章皇后忌辰。遣官祭孝陵　　

○谕军机大臣等、新柱等奏称、叶尔羌。喀什噶尔。和阗。三城回人等。每月以普尔换易新钱。已令减半交纳。请俟新钱流通时。再为酌减等语。换易普尔。不过使回人通用新钱。自应酌量情形。何必限以成数。况以两普尔易一新钱。行之已二三年。谅所收普尔。亦足供鼓铸。若仍照前例。恐有妨回人生计。著加恩以一普尔易一新钱。则回人无所亏损。而旧普尔亦必尽收。著传谕新柱等、嗣后遵照办理　　

○又谕曰、开泰等奏、金川请袭土司莎罗奔之缺。无庸取具土舍头人、暨邻封土司甘结一摺。在该督等如此办理。意在直截简便。且不令土司等、复因此通同附和。所见固是。然不为郎卡等明白宣谕。恐此等土舍。不知怀畏。转疑开泰等有意迁就。一似徇其所请。竟不待各处甘结者然。或致潜生骄纵。殊非控驭之道。著传谕开泰。岳钟璜。即行晓谕郎卡等、谓邻近土司。与尔素有嫌隙。今因承袭之事。照例取结。伊等定不乐从。今据尔恳求。竟免其辗转取结。以示加惠土司之意。但袭职之后。在尔与邻境诸部。既不能相协。而封疆大臣。亦断不肯为尔少贷。如此方足令其知所儆惕。于体制亦为允协　　

○是日、御舟驻跸崇家湾　　

○丙子。上诣皇太后行宫问安　　

○谕、朕此次南巡。所有江浙二省。办差文武各官。任内罚俸住俸降级之案。俱著加恩准其开复。其无此等参罚案件者。著各加一级。以昭庆典　　

○又谕、据杨应琚奏、兴汉镇总兵金梁。现丁父忧。该员驻劄伊犁。现有承办经理事务。请暂停开缺等语。金梁在伊犁。实为出力得用之人。著赏给伊家银五百两。令伊弟料理丧事。并照该督所请。令其在任守制。仍留伊犁。不必开缺　　

○谕军机大臣等、熊学鹏奏、汛兵邓一喜。砍死私贩硝觔尹志远一案。兵丁果以秉公盘诘私硝。格杀拒捕之人。自当照例办理。今邓一喜初因尹志远许给钱文。既已欲为容隐。则此后之格斗。其中或有别情。不得径以罪人拒捕论矣。且私贩之人已死。焉知拒捕之言。非诬赖乎。虽供词内有听从铺司文经烈之言。改悔捕殴。但仅系一面之词。岂可遽行凭信。看来该抚所称讲索不遂。及致死灭口各情节。定属应有之事。著传谕熊学鹏。令其悉心研讯。务得殴毙实情。按律定拟。不得但因钱未入手。遂尔迁就完案也　　

○礼部题。朝鲜国王李昑。遣使表贺万寿。冬至。元旦。三大节。及进岁贡方物。赏赉筵宴如例　　

○两广总督苏昌等奏、广西太平府属分驻明江同知带管之土上石西州。龙州通判带管之土下龙州、及宁明、永康、左、各州。有官租银一千三百一十四两七钱零。谷二百二十七石六斗。系从前土司收为杂用之项。改流以后。边地公用无出。仍令头目收取支给。继因头目侵渔加派。始官收官办。查沿边设有卡隘排栅。塘房。及巡防之隘目。保练人等、所需岁修工食。皆取给此项。应饬造册报部立案。嗣后责令道府。按年查明实支实给数目。具册申送院司核销。有余。另解充公。该厅州县滥派及浮报参处。下部知之　　

