<!-- { "loadSidebar": true } -->
○谕军机大臣等、舒常参奏保山县知县李伟烈、典史汤继业、下乡催追采买谷石。复将社仓锁封。不容出借。并欲查访民间藏谷。丈量记号。以致百姓齐至县署。硬求缓比。逐散书役。殴辱亲友。复求该县亲立笔据。经提督海禄亲诣郡城。弹压晓示。谕令散去等语。已降旨将该县李伟烈、典史汤继业革职严审矣。至该处百姓。如果追比负屈难伸。应赴上司衙门控告、乃敢聚众赴署。纷纷殴闹。此风断不可长。自当查明为首倡议之人。即速严拏务获。从重办理以警刁风此皆因李侍尧在滇。不能正已率属贪黩成风。以致吏治废弛。民风刁抗。至不可问。今保山既有此事。恐滇省各属亦有类此者。著传谕福康安、随时留心体察。逐渐整顿。如有似此之案。即访查确实。一体严行办理。毋稍姑息。至查办时、尤须镇静妥协。毋涉张皇　　

○又谕、前因萨载奏报高邮等处得雨情形一摺业经降旨、谕令查明近日各属有无望雨之处。速行具奏。本日据闵鹗元奏、时届小满。安省现在大雨时行池塘充满。其向不种麦。及种麦已获之地俱各翻犁布种。秧针偏插。一望青葱等语看来今岁雨泽应时。秋收可望览奏深为欣慰。苐江苏与安徽接壤各属现在有无得雨。未据萨载等奏及。谅该省尚未能一律普被。殊深廑念。著再传谕萨载吴坛。即将各属近日曾否得雨普沾之处。查明据实覆奏倘雨泽稍有愆期。即遵照前旨。率属虔祷。务祈时泽早降俾获有秋　　

○是日、驻跸思贤村行宫。　　

○壬午。哈萨克汗阿布赉子、色德克素勒坦等八人。及班禅额尔德尼来使、堪布伊什、巴尔珠布、迎驾瞻觐。各赐冠服有差　　

○是日、驻跸赵北口行宫。翌日如之　　

○癸未。赐扈从王公大臣、并哈萨克汗阿布赉子色德克素勒坦等八人及班禅额尔德尼来使、堪布伊什、巴尔珠布等食　　

○谕、本年恩科会试。各省士子。云集观光其中庞眉皓首。挟策偕来者。多至三十余人。实为熙朝盛事。宜加渥泽用广作人。除石震万邦献朱镜、已加恩赏给国子监学正衔外。所有年八十以上之李实生、刘克柔、王熊应、马士荣、黄鼐、俱系乡试中式举人著加恩赏给翰林院检讨衔。其刘髦学、郭元标、冯出佐、刘梦华、李崶、索止任、张广基、张纯仁、李蘧、王景绩、康铣、李天民、许祖健、李钦元、谢士豪、徐常淳、李作朋、董斌、李成、章彦俱系上年乡试未经中式。钦赐举人。著与年七十以上之吴兆魁、周仲连、宋瑞孙、凌云、毛肇、一体加恩。赏给国子监学正衔俾耆儒膺秩。各遂夙愿。以彰推恩引年之至意　　

○甲申。谕军机大臣等前因浙江海塘。改建石工。恐该处居民。或视柴塘为可废。任意拆毁窃用。致有损坏城郭田庐。甚有关系。曾明降谕旨。令该督抚严饬地方文武官将现有柴塘。照前加意防护以为重关保障将来石工告竣之时。柴塘亦可留为外卫。此旨尚未据三宝覆奏。兹据三宝奏到摺内乃称与司道等面加筹酌。紧靠柴塘之内下桩。筑砌石工。既可以柴塘为外护。则杆卫更为得力等语。三宝此摺。与朕前降谕旨大意适相符合。其是否业经接奉前旨、何以摺内又无遵旨筹办字样。著传谕三宝。即将前旨曾否接到之处据实覆奏　　

○以詹事钱士云、为内阁学士兼礼部侍郎　　

○旌表守正捐躯山西阳曲县民张广妻康氏　　

○是日驻跸柴泉行宫　　

○乙酉、谕向来南粮余米俱准在通州变卖。以资日用。现在各省粮艘。陆续抵通。旗丁于兑足正供之外其有多余米石。情愿出售者仍著加恩准其就近于通州粜卖。在旗丁等既所乐从。而近畿地方。粮石益充于市价民食均有裨益。该部即遵谕行　　

○又谕大学士九卿核议尚书和珅等定拟李侍尧贪纵营私各款。将原拟斩监候之处。改为斩决一摺。李侍尧历任封疆在总督中最为出色是以简用为大学士数十年来受朕倚任深恩乃不意其贪黩营私婪索财物盈千累万甚至将珠子卖与属员。勒令缴价复将珠子收回又厂员调回本任勒索银两至八千余两之多。现在直省督抚中。令属员购买物件。短发价值。及竟不发价者。不能保其必无。至如李侍尧之赃私累累踰闲荡检。实朕意想所不到。今李侍尧既有此等败露之案。天下督抚。又何能使朕深信乎。朕因此案实深惭懑。近又闻杨景素、声名亦甚狼籍但其人已死。若至今存。未必不为又一李侍尧也。各督抚须痛自猛省。毋谓查办不及。幸逃法网。辄自以为得计。总之有则改之。无则加勉。触目警心天良具在。人人以李侍尧为炯戒。则李侍尧今日之事。未必非各督抚之福也。所有此案核拟原摺。即著发交各督抚阅看。将和珅照例原拟之斩候及大学士九卿从重改拟斩决之处。酌理准情各抒已见定拟具题。毋得游移两可。至各省督抚衙门购买物件。除家人长随。例应关防不准出署外其各衙门原有设立买办。闻今多有交首县买办及中军买办之事究以如何办理。方可不致滋弊并著各督抚一并据实具奏。将此通谕中外知之　　

○谕军机大臣曰、和珅奏、云南永昌府属潞江地方。设立隘口禁止携带丝纸针绸等项。但潞江以外。尚有腾越一州。龙陵一厅。以上货物。在所必需。两处地方辽阔。人民繁庶难免偷漏之弊寔属有名无实。应于腾越龙陵以外择紧要处所改设隘口。以收实效。又普洱府属磨黑地方。经裴宗锡、于该处续添税口亦不准丝纸针绸等物偷漏。查此外尚有思茅一厅。与潞江情形相同亦属有名无实均应查办酌改等语。永昌普洱所属地方。均与外夷接壤前因绸丝针纸诸物。为夷人所必需。是以议设关隘。严禁诸货物出口。自应于驻兵处所以外、扼要之处。严立隘口派委专员。实力稽查。方为妥协。若关口设在内地。而关外尚有所属驻兵及厅州如实力严禁。岂彼处官兵人民。竟能置丝绸针纸于不用如禁之不严。又何必设此关隘。所谓有名无实。著传谕福康安、即查明腾越、龙陵、及磨黑等地方以外。铜壁铁壁等关以内择沿途扼要处所。设立关口派委妥干员弁。实力查察。务使应禁之物毫无透漏。其应于何处设关之处。著即绘图贴说。详晰具奏　　

○是日、驻跸涿州行宫。　　

○丙戌。成都将军特成额奏、督率各路镇将。前驻春朋。瞰临贼寨旋据游击袁国璜禀称、移营戎多后。有巴塘头人汪许、带同三暗巴朗改番目乌金桑珠宗巴番目安却珠多、白马吉等来称、番民皆种牧为生。从不偷放夹坝因安错劫了达赖喇嘛茶包闻将军大人带兵前来剿洗。心生忧惧后见达罕绰吉。知天朝祗要剿除偷放夹坝。及同安错为匪之人便思同来投生等语。因即差书目等随同前往查造户口寻据德尔格忒头人泽旺劳丁、上三暗节齿头人汤旺、及大喇嘛罕错等。各率畨众。禀恳投诚。查知素放夹坝。系与江卡一带毗连之支巴肯本、郭木三寨畨人。此等既未夥同为匪。自未便一律翦除。至贼境险要。以宗巴为最次则索古垄宗巴四围石壁峭立。仅有一线羊肠盘曲而入。索古垄虽有三径可通。亦皆沟深箐密若不先将两处险要。趁此畨众皆欲投诚之际。设法安抚。并乘机派官兵直据其中。将来贼酋势窘。恃为逋逃之薮。查办转需时日。因即飞饬总兵成德等遵照密办一俟措置定局。即派副将鄂辉督兵捣其西北成德。袁国璜带兵绕出西南两面夹击自可将安错等一举就擒。得旨所办似得机要勉为之　　

○实授宝琳、为直隶泰宁镇总兵　　

○是日驻跸黄新庄行宫　　

○丁亥。上回銮　　

○诣安佑宫行礼　　

○幸圆明园　　

○定城守尉班次。谕昨因和珅差竣回京。奏伊经过直隶城守尉出见时立在藩臬两司之前豫省则在两司之后等语城守尉一官。系驻劄无将军副都统之城统辖满兵之大员非地方官可比。虽属督抚节制。亦不过兼辖并非属员而列藩臬之后。殊属不合理应定例。画一嗣后各省城守尉俱照直隶列在藩司之前。著为令　　

○命大学士公阿桂、协办大学士吏部尚书嵇璜内阁学士纪昀、吏部侍郎谢墉、礼部侍郎阿肃、兵部尚书蔡新、侍郎曹文埴、左都御史罗源汉、为殿试读卷官　　

○戊子。策试天下贡士汪如洋等一百五十五人于太和殿前。制曰、朕诞膺宝运。今四十有五年。幸函夏乂安。广轮茂豫钦崇永保慎宪省成凛怀无逸之图式迓延洪之福恒思谠论以赞鸿猷况今佑荷天申春祺溥鬯缅惟古义寿考作人棫朴薪槱当必应期而作兹因廷试伫采嘉谟孟子述道统之传自尧舜以至于孔子盖谓心法治法同条共贯也然帝王之学。与儒者终异保大定功之要其果在观未发之气象推太极之动静欤。永嘉学派朱子讥为事功。真德秀作大学衍义其目自格致诚正至于修齐而止治平之经略不详焉抑又何欤。天下之化理存于民风而民风淳漓。由乎吏治贾谊称俗吏之所为在于刀笔筐箧而不知大体。是则然矣然蒲鞭示辱谓之仁心。催科政拙。谓之循吏其果可理繁治剧欤。一道德以同风俗始臻上治乃或以轻财结党为义侠。豪健挠法为气节以败俗而负美名为长吏者。将何以辨别而诲导之欤积贮之法。不出常平社仓。然常平丰歛而歉散。其制在于出陈易新。但逢榖贵而采买入仓。虑有强派之弊。谷贱而红陈召籴。恐滋勒买之虞。何道而使仓庾常盈。闾阎不累欤。仰藉社仓者。必皆贫户。倘所入之息。不敌所出之数。则义举且渐废。使必按册而促之偿补。则追呼滋扰。善政反成作法之凉。将何以斟酌而归于实惠欤。书称刑期无刑。辟以止辟。盖天地之道。温肃并行帝王之治。恩威交济。固大异乎名法之家。而亦非徒博宽大之誉也。后世秉宪之吏。不知德礼刑政之同原。其于明罚敕法之道。未能权衡要于至当。岂咸中之治。果难复见欤。将使惟明惟允无纵无枉。以协于弼教之意。果操何道欤。夫先资自献。官之始也。敷奏以言。古之制也。多士学古入官。于经世之略。讲之有素。又新自田间来于民生利弊知之必悉其竭虑以对毋泛毋隐。朕将亲览焉　　

○谕、此次派往密云县驻防之满兵。所有借支未完库银。著加恩豁免。以裕伊等生计　　

○谕军机大臣等、前因和珅奏、自李侍尧婪索属员。赃私狼藉。云南通省。吏治废弛。闻各府州县。多有亏空之处。必须彻底清厘因不忍即行查办。宽以一线之路令其自行筹画。俟福康安到任后。即将各府州县。仓库钱粮逐加查察。如有亏空。即行查参。今自降旨后。业经一月有余各属仓库谅均有就绪。福康安自行在请训。前赴云南。亦当已接篆视事。著再传谕福康安、钱粮关系国帑。定例綦严岂容任意亏短著即遵前旨将各属仓库逐一严查。务令不致亏缺如有短少。即将该州县严行参奏。从重治罪总期库项咸归实贮而官方亦藉得肃清。将此并谕刘秉恬知之　　

