<!-- { "loadSidebar": true } -->
○兵部议准、调任两广总督苏昌奏称、广东澄海一协。额设副将一员。中军都司一员。左右两营守备各一员。副将及左营守备。驻防澄海县城。都司驻蓬州。右营守备。驻樟林寨堡。由来已久。但都司为副将中军。有兼辖两营。承上转下之责。今分驻蓬州。离澄海三十里。遇有事件。往返耽延。实多未便。请将左营守备。移驻蓬州。都司调回澄城。各就原署驻劄。兵马钱粮。向系两营守备分管者。统归都司管理。每年出洋。以都司为上班随巡。副将为下班统巡。两营守备。轮委一员为下班随巡。左营之东湖泛。向拨右营弁兵船只贴防。即改归右营管辖。右营原防弁兵船只。彻回。拨往大莱芜炮台汛防守。其大莱芜炮台汛。改归右营管辖。将左营原防弁兵船只。拨往沙汕头炮台防守。该协额设马步战守兵。一千四百二十二名。请每营更定额兵七百一十一名。战马均匀分配。又将左营多派外委把总一员。调入右营。改为外委千总。其额设战船。外海、左右营各五。内河、左营三。右营二。各就本营兵配驾巡查。从之　　

○是日、驻跸乌拉岱博勒齐尔大营　　

○甲子。上行围　　

○予故正黄旗蒙古都统广成、祭一次。谥温勤　　

○是日、驻跸呼鲁苏台大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百十八


大清高宗法天隆运至诚先觉体元立极敷文奋武孝慈神圣纯皇帝实录卷之七百十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。九月。乙丑。上诣皇太后行幄问安　　

○行围　　

○广东巡抚明山疏报、乾隆二十八年分、雷、廉、二府属开垦额内荒芜税。八顷有奇。广、潮、肇、雷、四府属额外荒芜税。四十七顷有奇。高州府茂名县归并神电卫、高州所、垦复屯税、二十亩有奇　　

○贵州巡抚图勒炳阿疏报、乾隆二十八年分、镇远、铜仁、二府。永丰、黄平、麻哈、三州。安南、瓮安、天柱、三县。开垦田、二百五十亩有奇　　

○是日、驻跸塔哩雅图大营　　

○丙寅。赐扈从王公大臣及蒙古王公台吉兵丁等食　　

○原任太子太保刑部尚书秦蕙田遗疏闻。得旨、秦蕙田患病溘逝。应得恤典。著察例具奏。该部知道。又谕曰、尚书秦蕙田。奉职西曹。恪勤素著。前以患病告假。准其回籍就医。尚冀痊可。兹闻在途溘逝。深为轸恻应得恤典。已敕部察例具奏。著再加恩赏给银一千两。经理丧事。以示优恤　　

○又谕、刑部尚书员缺。著庄有恭补授。朕于明春南巡。庄有恭办理一切事宜。及浙江海塘。关系紧要。届期均需面为咨度。可暂留江苏巡抚之任。俟回銮后。候旨来京供职。现在刑部尚书事务。仍著刘纶兼署　　

○是日、驻跸张三营行宫　　

○丁卯。上诣皇太后行宫问安　　

○吏部议覆、河南布政使佛德奏称、边省烟瘴苗疆等缺。或三年。或六年。例得报满。分别即升。并加衔本省题升。此等人员。或系熟悉夷情。或因忍耐瘴。自当躬亲其地。至年满分别升用。臣前官滇。见滇省烟瘴各缺。除正印官尚少差委外。其佐杂等官。或委署腹缺州县者有之。或委办厂务者有之。本缺另委员署理。代历烟瘴之苦。而本员优处腹地。仍得按期推升。于情理实未平允。请嗣后此等员缺。概停差委等语。查乾隆二十五年。原奉有边疆要缺之员。不得调办别项工程差务之谕旨。但恐田久因循。应如所奏通行各省。凡属道府以下。佐杂以上。业经调补边疆烟瘴要缺各员。必须亲莅本任。扣足年限报满。从之　　

○是日、驻跸波罗河屯行宫　　

○戊辰。谕军机大臣等、据熊学鹏奏、拨运淮盐一事。接尹继善札称、淮南淮北各场。均无余盐可拨等语。前尹继善高恒。接到两次传谕。先后覆奏。江都甘泉。等县与浙盐口岸毗连。积有余盐。可以就近拨运十万石。已札商该抚会办。何以熊学鹏所奏接到札寄。与尹继善奏摺。迥不相符。殊属难解。且熊学鹏前已停止闽省拨济。而忽接尹继善淮盐并无存余之信。绝不虑及接济之迟误。犹待逡巡会商。尤为前后矛盾。此时该抚想已赴苏会办。可详悉传谕尹继善、熊学鹏等、令其将实在情由。据实即速覆奏。寻熊学鹏奏、盐在场而商未运者。谓之场盐。其商人已运到店者。谓之岸盐。查两淮场盐。一出土□亭舍。即入包垣。俱系场商尽买。并无官贮余盐。若浙商一旦赴买。恐场商灶户。暗擡价值。不惟买运维艰。亦且缓不济急。尹继善所谓无余盐可拨者。乃谓在场无官贮之余盐。非无盐也。今臣等已酌议将江。甘。等五县。商人已纳课过坝之盐。即在扬截留四万石。既非存场灶盐。亦非到岸商盐。乃商人已起运而未到岸者。实为省便。现经拨济在案。再查浙省各场。现在菊土起旺。臣严督竭力赶煎。再加此淮盐四万石接济。民食已足。不致迟误。得旨、此奏始明白矣　　

○又谕、据嵩椿奏称、副都统成德。办理一切事件。不遵成例。拣选官员。独行已见。复令跟班兵丁赊取什物。不肯给价。反加责打等语。西安将军。副都统与巡抚同城。成德果有此事。明德岂无闻见。著将嵩椿摺钞寄明德。令其秉公查奏。毋得袒庇　　

○是日、驻跸中关行宫　　

○己巳。上诣皇太后行宫问安　　

○是日、驻跸避暑山庄。至壬申皆如之　　

○庚午。浙江巡抚熊学鹏疏报、乾隆二十八年分、云和、景宁、龙游、三县。台州卫、衢州所、开垦田地、五十顷有奇　　

○辛未。谕曰、明山参奏、广东粮驿道耀安。承审王概一案。徇私改供等语。耀安身为监司大员。现又署理臬司。遇有承审案件。自宜秉公查办。及敢将运同保成。用印亲供。擅行删改。以符王概游移狡卸之供。深为有乖职守。耀安。著革职。其徇私改供缘由。交与该督。一并审拟具奏　　

○谕军机大臣等、杨应琚奏、原任杭州织造赫达色。解到贸易绸缎。内有霉黑□贞二百余疋。请发回。著落经手承办人员赔补。并嗣后各织造起发时。俱令委员验同包裹一摺。所奏甚是。哈萨克久经内属。贸易缎疋。虽物料稍次。亦不敢过为争执。但国家嘉惠远人。所给之物。自必令其可以适用。断无一任承办人员便宜减省。致所入不偿所出之理。况前此传谕不啻再三。该织造自当遵照办理。何得潦草塞责。以致霉黑□贞二百余疋之多。此项即著解员带回。令原办人员。按数赔补。嗣后各织造所办绸缎。一面移明督抚。令派出解员。公同点验封解。其到甘时。该督杨应琚。系总汇之处。务须详悉查检。如验有质地浇薄。丈尺短少。以及霉黑□贞等弊。该督即严行驳回。著落承办人员赔补。并将公同点验之员。交部议处。如验系中途水渍擦损。即著落解员赔补还项。以专责成。可将此传谕各该督抚。织造等知之　　

○又谕曰、雅郎阿奏称、科布多屯田。计各项耔种一千二百石。共收获四千二百石等语。看来所收分数。仅三分以上。即使土性寒冷。耕种已经数载。何以歉收若此。著将实在情形。及上年分数若干。查明具奏　　

○又谕曰、杨应琚覆奏、厂地孳生马匹一摺。该督。前因巴里坤厂地宽广。水草丰美。是以将安西等处存剩马匹。改拨巴里坤牧放。该处自立厂以来。节年孳生。自应日就蕃庶。何以综计各处所报。为数仅及万匹。因思乌噜木齐贸易马匹尚多。巴里坤厂地既佳。何不陆续赶赴牧养。此处应与绰克托等会商。至奏内所称本标暨附近各营。陆续拨用一节。亦未详明。标营马匹缺额。合例者淮其买补。过多者另应著赔。断无营马数亏。径将厂马抵数之理。或者甘省向例如此。亦应详悉声明。此后何以广为孳生。设法妥办之处。著传谕该督。令其再行详查覆奏　　

○军机大臣等奏、查磬锤山签立木桩之外一带。均有山场地亩。虽不在从前查禁交界之内。但附近行宫。地处高阜。未便听旗民开种。兹据热河道勘报。磬锤山南。及东北一带。山场地共二顷三十三亩。又桃园东西一带。地十八亩。红桥西南一带。地七顷三十三亩。共地九顷八十四亩。应请亦归于原禁签桩之内。交该道查照向例。如数拨给。仍不时严行查察。毋许私种。及樵采牧放。报闻　　

○壬申。喀什噶尔参赞大臣纳世通等奏、近据卡上报称、霍罕有贸易回人七名前来。臣查看货物甚少。恐系侦探信息。因令噶岱默特等设法询问。据称、我伯克常向和济雅特之丕色勒争战。今春正在领众前往。因闻伊什罕伯克阿布都喇伊木通信事发。遂即彻回。再玛尔噶朗有厄鲁特五人脱逃。额尔德尼伯克即欲将余人尽戮。恐内地闻信不果。但收其马匹军器。今霍罕所部。俱传说有大兵前来。又闻上年赫舍勒巴什之伯克岱音沙。报爱乌罕嗳哈默特沙之讎取其九城。今年又取两城。爱哈默特沙。力甚穷乏等语。臣等查噶岱默特。遣亲信回人侦探未归。今将询得霍罕来人之言。先行具奏。报闻　　

○癸酉。上奉皇太后自避暑山庄回銮　　

○诣皇太后行宫问安　　

○遣官祭历代帝王庙　　

○遣官祭都城隍之神　　

○谕军机大臣等、据成德奏称、嵩椿拣选佐领防御等缺。不计其人年分深浅。出兵次数。惟将跟班章京。及训课伊子之人入选。谨将已选未选人等、行走年分效力之处。缮单呈览等语。昨据嵩椿参奏成德一摺。已交明德查奏。今览成德所奏。嵩椿亦甚属不公。著将成德摺单钞寄明德。令将嵩椿此等情节。是否属实。及从前嵩椿参劾成德之处。一并查明秉公具奏　　

○是日、驻跸喀喇河屯行宫　　

○甲戌。谕、朕明春恭奉皇太后圣驾南巡。著照从前之例。于江、浙、二省冬兑漕粮内。各截留十万石。在水陆驻跸地方。分厂平粜。即令漕运总督。及各该督抚。妥协办理。该部遵谕速行　　

