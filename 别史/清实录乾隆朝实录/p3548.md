<!-- { "loadSidebar": true } -->
○谕、向来跸路经过地方。撘盖桥梁。原为河渠水道而设。此次经过直隶地方道路。凡遇地势低洼。并无积水之处。亦概建设桥座。殊属无谓。昨据梁肯堂称、此项桥梁。向来并不开销。此语尤属非是。地方官遇有承办工程。方欲藉端开销。岂有自行出赀赔垫之理。今若不准开销。在官员养廉无几。势必派及闾阎。致滋扰累。转非朕省方行庆。惠爱小民之意。嗣后遇有此等无水处所。不准支搭桥座外。所有此次经过地方。无水有桥之处。仍著梁肯堂据实报部。并令向导处、及行在工部逐一查明登记。于将来报部时。准其开销一半。以昭核实而示体恤。　　

○又谕、直隶顺德、广平、大名三府。自三月以来。并未得有雨泽。而豫省河北彰德、卫辉、怀庆三府属。虽间得微雨。亦不成分寸。朕心深为廑念。昨已有旨驰询豫省矣。现已将届立夏。即甘膏立霈。麦收亦不无歉薄。自应早为设法接济。俾小民不致失所。若俟地方官具报到日。再降谕旨。恐闾阎口食。未免拮据。现已面谕梁肯堂、令其驰赴、天津。办理截漕事务。并著仓场侍郎刘秉恬、会同妥为经理。于续到津关南粮漕船内。截留漕米六十万石。以三十万石。留于直隶地方。以备顺德、广平、大名三府接济之需以三十万石运送豫省。以备河北三府接济之需。虽每府以十万为率。其间视灾之轻重。户之多寡。令该督酌剂拨用。向来山东粮米。有系河南漕船运载赴通者。此时该省漕粮。虽已起卸回空。想船只未必即过天津。即可将截留接济豫省漕米三十万石。顺便载回该省。交穆和蔺、酌量存贮河北备用。其直隶截留漕米三十万石。应运贮何地、就近备用之处。著梁肯堂自行酌办。至漕米既在天津地方留载。所有旗丁等食米更有多余。即准其就近粜卖。该处粮石。既得藉以流通。于民食益有裨益。刘秉恬接奉此旨。即行带员前赴天津。其时梁肯堂亦可到彼。会同商酌。妥协办理。于南粮帮船内。酌量何帮截留为便。即将该帮米石截留。该督等务须筹酌尽善。毋许地方胥吏。从中滋弊。以期小民得受实惠。副朕廑念民依。先期筹画至意。计截留拨运。不无略需时日。并著梁肯堂穆和蔺、先将此旨于缺雨地方。遍贴誊黄。使百姓先知口食有资。而市侩亦不敢垄断居奇。方为两有裨益。寻刘秉恬、梁肯堂奏、截漕六十万石。接济直豫二省。若俟江广船到。未免稽迟。应将现已抵津之庐州头帮。先行截留。于两帮内间留一帮。不致通坝停斛。其米应运直隶大名者。由临清河、至卫河、直抵府城。应运顺广两府者。由漳河、至广平府境。应运豫省者。由临清至卫河、抵楚旺水次交兑。得旨、所办妥。知道了。　　

○谕军机大臣等、前据鄂辉、成德奏、于攻克聂拉木后。鄂辉由拉子一带。查催粮运。前赴宗喀。成德在聂拉木安设碉卡后。再赴宗喀。与鄂辉会合。攻剿济咙贼匪等语。此摺系二月初五日拜发。距今已逾两月。总未据鄂辉、成德、续报剿贼情形。已节经降旨严饬。并令福康安查奏矣。聂拉木贼匪。经官兵全数轰毙。本无须筑碉拏卡。正应乘官兵胜势。前往济咙。于贼匪猝不及备之时。一鼓歼灭。乃鄂辉藉催粮为名。绕回拉子。成德复以在聂拉木拏卡为词。俱不即往济咙剿贼。是明予贼以暇。使得早为设备。暗添贼众。或竟乘间逃回巢穴。岂不失此机会。伊二人如此迁延观望。岂竟思安坐株守。抑军需粮食。必须伊等亲自负运耶。著福康安、查明鄂辉、成德、实在因何迟缓。是否有意观望不前。据实查明。严行参奏。此时福康安、海兰察等。俱早抵边界。自即前赴济咙攻剿贼匪。前次聂拉木官寨屯聚之贼。以鄂辉、成德、二人伎俩。尚能剿灭净尽。今福康安、海兰察、以久历戎行宿将。统领生力劲兵。会剿济咙困守之贼。自必早经殄灭。驰报捷音。谅已在途。若此等无能贼匪。尚不能克期歼尽。尚安望直捣阳布贼巢。一举荡平集事耶。至鄂辉曾任总督。成德曾任将军。宁不知朕办理军务。晓夜伫盼。何以日久并无奏报。殊不可解。伊等于剿贼一事。从前行走既已迟误。今尚不思立功自赎。甘蹈罪戾。是诚何心。并著福康安传旨严切询问。仍将剿办济咙、定计进兵各情形。迅速驰奏。以慰廑注。　　

○福建巡抚浦霖疏报、乾隆五十六年分。上杭、漳平二县。建右卫。开恳各则田地二十三亩有奇。溢额屯田、十一亩有奇。　　

○予浙江巡洋漂没署黄岩右营游击夏扳周等、并淹毙兵丁罗元升等三十二名。分别赏恤如例。　　

○是日。驻跸膏腴铺大营。　　

○戊申。谕曰、刑部议覆、姜晟奏、巴陵县知县郑遇亨、于蓝青荐被刘楚玉殴伤后因病身死一案。该县郑遇亨、虽无信用差役。授意婪索情弊。但办理命案。并不当场取具尸亲确结。复听差役方元、引进部民。私谒馈送。又失察差役指官撞骗。虽经自行举发。究属办理错谬。将该县郑遇亨、照拟革职一摺。细阅原奏情节。蓝青荐既经该县验明。委系因病身死。而县役方元、禀知尸亲蓝鸿要求见面。该县疑其在外招摇。遂传唤蓝鸿进见。蓝鸿将银二百四十两。面为呈送。该县以蓝鸿行贿干求。即行坐堂。将蓝鸿收禁。并通详革审。饬提犯证至省究办。如果属实。则该县郑遇亨、于办理命案。既属细心。且于部民馈送银两时。立即收禁详办。操守亦甚清洁。此等县令。方当加之奖擢。以风示地方官。何以该抚姜晟、转将郑遇亨奏请革职。但该县郑遇亨、于蓝青荐因病身死之处。既已当场验明。何复任听尸亲蓝鸿、以殴伤身死具结投案。且于县役方元、禀知蓝鸿欲求进见时。既不应传唤进署。及至蓝鸿呈送银两。又复坐堂。将伊收禁。种种情节。殊属支离。其中显有先侵后吐。及事后捏饰。上司代为开脱各情弊。此案先经该抚姜晟奏请。将该县解任质讯。及至审拟定案。既称该县并无婪索情弊。复请将该县郑遇亨革职。安知不因郑遇亨先侵后吐。罪名较重。有意避重就轻。仅以办理错谬。失察县役撞骗。奏请革职。曲为属员开脱罪名。二者必居其一。不足以成信谳。此案必须再行彻底根究但该抚姜晟、系原办之人自未便仍交伊审办致有回护。毕沅系总督统辖两省。湖南虽其所属。但此事原系姜晟审办。与毕沅无涉。著该督即亲赴湖南。提集案内人证。复加研讯。该县郑遇亨、有无得受赃银先侵后吐情事。不难令其与蓝鸿等。互相质对。其平日居官操守若何。亦不难询访得实。如果郑遇亨审办此案。既无错误。又无别项情弊。自不应拟以革职。若实系先已受贿知事将败露。始行收禁详办。则是先侵后吐。有心捏饰。即不致问拟死罪。亦应发往新疆示惩。非仅革职足以蔽辜。向来朕办理庶务。事无大小。必期无枉无纵。著毕沅秉公据实审拟具奏。此案系特交毕沅审办之件。尚该督瞻徇同官。仍为属员开脱地步。别经发觉。恐该督不能当此重咎也。至刑部于该抚奏到定拟之摺。并未将以上指出情节。详细驳正。辄行照拟议覆。殊属疎漏。并著将办理此案缘由通谕知之。寻奏、此案供情。俱与原审并无出入。惟知县郑遇亨、催收采买谷石时。因蓝鸿擡价居奇心恶其人。适有伊弟蓝青荐命案。验系病毙。蓝鸿混称有伤。又在外声言用贿行求。该县意欲藉此惩治。故令进署。见其怀中取出银三封。并伤结一纸。立时坐堂革审。收禁通详。是该县虽非先侵后吐。而挟嫌入罪。情已显然。未便于革职之外。照例仅拟杖徒。请发往军台效力赎罪。以示惩儆。并请将未能审出前情之抚臣姜晟、交部议处。从之。　　

○又谕曰、刑部题覆四川省陈启贤、陈启才、杀死胞叔陈公奇、并胞叔之妾陈王氏。依律凌迟处死一本。已照签发下矣。陈启贤、陈启才、起意偷窃胞叔陈公奇银两。挖开窗棂。入室偷取。因陈公奇惊喊。各用斧将陈公奇连砍毙命。并将陈公奇之妾王氏、一并砍伤身死。是陈启贤、陈启才二犯。援窃盗拒捕杀人律。已应问拟斩决。况陈公奇系该二犯胞叔。因陈公奇瞥见惊喊。辄敢用斧殴毙。是该二犯两重罪案。一死不足蔽辜。问拟凌迟。其罪无可复加。但令其子嗣脱然无事。于情法未为平允。著该督查明陈启贤、陈启才、二犯现在子嗣。年已及岁者。俱著永远监禁。以为逞凶不法者戒。　　

○又谕、据明兴奏、叶尔羗所属十三台站。内有地亩者四处。无地亩者九处。现将附近各台站回人所遗地亩查出。分给原无地亩九站等语。各台站回人。均系一体当差。而得项未能画一。从前办理。已属错谬。至无地亩台站。惟择有力回人帮同坐台。无力者则另行换补。尤为非是。此与晋省勒派盐商无异。如此办理。伯克等竟可高下其手。久之有力回人。渐皆贫乏矣。今明兴等于无地亩九站。各将查出地亩分给。其有地台站。亦量为增添。所办尚好。但各回城俱有坐台回人。伊等得项。恐亦有办理不均之处。喀什噶尔参赞大臣。总理各回城事务。著交明亮等。会同各城大臣。查明所属各台站回人得项。如有原未画一者。即著照叶尔羗例办理。以示朕抚恤回仆、一视同仁之意。　　

