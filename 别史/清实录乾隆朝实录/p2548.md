<!-- { "loadSidebar": true } -->
○御奉三无私殿。赐皇子皇孙诸王等宴。　　

○江西南赣镇总兵吴抡元奏、查验营伍。亲标四营、及南安、永镇、永新、兴国、横冈、各营。阵势整齐。弓力足劲。骑射刀牌。均各熟练。枪靶准头、亦属优长。其吉安、袁州、龙泉、万安、宁都、羊角、六营。稍次之。文英、临江、永丰、三营。又次之。当经分别奖赏责惩。仍严加训饬。勒限令其演练纯熟。得旨、诸凡实力为之。毋为空言。　　

○壬午。上诣安佑宫行礼。　　

○诣长春仙馆、问皇太后安。　　

○御正大光明殿。赐朝正外藩等宴。召科尔沁和硕卓哩克图亲王恭格喇布坦。和硕达尔汉亲王旺扎勒多尔济。多罗扎萨克图郡王纳旺色布腾。多罗贝勒古穆扎布。喀喇沁多罗郡王喇特纳锡第。固山贝子多罗额驸瑚图灵阿。扎拉丰阿。奈曼多罗达尔汉郡王拉旺喇布坦。阿巴噶多罗郡。王鼐布坦常忠。敖汉多罗郡王巴勒丹。固山贝子固山额驸罗布藏锡喇布。垂济扎勒。辅国公多罗额驸桑济扎勒。苏尼特多罗贝勒恭桑扎勒。乌珠穆沁多罗额尔德尼贝勒达什衮布。阿巴哈纳尔多罗贝勒车登扎布。鄂尔多斯多罗贝勒栋罗布色棱。喀尔喀和硕亲王固伦额驸拉旺多尔济。和硕亲王诺尔布扎布。亲王品级郡王车布登扎布。多罗郡王桑斋多尔济。德木楚克。多罗贝勒德木楚克扎布。达克丹多尔济。厄鲁特和硕亲王和硕额驸罗布藏多尔济。青海多罗郡王衮楚克达什。纳罕达尔济。回部郡王品级贝勒霍集斯。杜尔伯特镇国公双和尔。明正土司宣慰使甲尔参德沁。木坪土司宣慰使甲尔参纳木卡。瓦寺土司宣慰使策楞雍中。孔撒土司安抚使策丹纳木扎勒。绰窝土司安抚使朋楚克喇布坦。里塘土司宣抚使丹津衮布。巴塘土司宣抚使衮布嘉木沁。拉林楚木长官司巴尔杰策尔丹等。至御座前。赐酒成礼　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二十四

大清高宗法天隆运至诚先觉体元立极敷文奋武孝慈神圣纯皇帝实录卷之一千二十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。正月。癸未。上诣长春仙馆、问皇太后安。　　

○御正大光明殿。赐大学士尚书等宴。　　

○谕、朕于二月初三日御经筵。所有应行事宜。各该衙门照例豫备。　　

○甲申。上诣长春仙馆、问皇太后安。　　

○谕军机大臣等、本日钟音奏到各摺。已逐一批示矣。内如甄别佐杂教职等事。俱系年终汇奏之件。一交十二月。即应陆续具奏。何以迟至此时。始行奏到。况福建距京。尚非遥远省分可比。不应迟滞乃尔。钟音、著传旨申饬。　　

○又谕、据长清奏、提臣海禄、已于十二月二十四日、抵张凤街。自应遵旨起程赴任。缘孟矣等蒙恩放回。因与图思德商酌。先令孟矣、波一、出口。备细开导遣行。其秤官猛、暂羁张凤大营。俟有信息。续行遣去。再知孟矣等到老官屯。即日送下阿瓦。计回信约需时日。拟暂驻张凤街。与海禄同筹办理。如缅子等有信息前来。以便相机妥办等语。所奏是。已于摺内批示矣。长清所调新任。并无急须应办之事。而得鲁蕴、前曾差人具禀。今孟矣又往阿瓦。缅匪此时。必有一番计议送信。长清在滇已久。缅匪素知其名。其与提督文禀。自止知长清、而不知海禄。就现在情形而论。长清竟以留驻张凤街、筹办此事为妥。即发往文檄。仍当用长清云南提督旧衔。海禄之衔。暂且无庸并列。外夷性多疑惧。止认熟人。若见内地遽易提督。彼必惊猜。以为别有举动。且俟现在之局、办有就绪。长清再行奏闻。前赴古北口新任。亦未为晚。至得鲁蕴前禀所云。愿送还拘留内地之人。输诚贡象。如果出于诚心。悉如所言。还人纳贡。从此完局。自属甚好。但恐该提督等。各存将就了事之见。或潜遣人招诱。致为贼匪所轻。则大不可。总之贼匪狡狯异常。傥窥见内地有欲图迁就端倪。彼必以为奇货可居。转多羁阻。若见提督等不以为事。处之淡然。而彼或蓄有真诚。自必急切恳吁。欲冀俯纳。便可相机妥办。中国抚驭外夷之道。大率如此。该督抚等不可不知。前已将此意详谕。该提督自当善体此意。不致舛误也。又去冬据图思德奏、探闻懵驳已故。及关外信息。并续奏得鲁蕴遣人投禀。还人具贡两摺。节经谕令该署督、斟酌妥计而行。两次谕旨。俱系十二月初四日发往。距今已四十余日。何以尚未覆奏。著传谕图思德、即将前两次发往之旨。及此次之旨。一并奏覆。勿再迟缓。至现在缅匪有无信息。诚伪若何。并著图思德、长清、即由驿速奏。此旨著六百里发往。并谕令海禄知之。　　

○军机大臣等议覆、乌噜木齐都统索诺木策凌奏称、愿往口外垦地民人六百四十二户。查阜康县近城、又玛纳斯、呼图璧等处。地广泉多。足资居住。请交地方官、度地分授。所有各户例借建屋银两。即交地方官同该营、豫为建造。毋妨农作。其例给马匹。于满汉各营酌拨散给。仍行文伊犁等处。购解归额。应如所请。至该户民所需口粮农具。并饬该地方官、豫备发给。毋致短少。从之。　　

○大学士管两江总督高晋、江南河道总督萨载、覆奏、陶庄引河。冰凌渐解。第春水未生。溜势绵缓。查每年桃汛。总在二月发生。今年立春较早。臣等豫行诹吉。择正月二十五、二月初六、初十、十五等日。会筹相机开放。以期成功。得旨嘉奖。　　

○乙酉。上诣长春仙馆、问皇太后安。　　

○谕、缅甸自彻兵以来。已经八载。每岁沿边派人驻守。究属不成事体。而其地水土恶劣。朕意又不欲用兵。惟严令各关隘绝其贸易。稍足使之畏惧耳。但向来虽有禁遏之名。仍恐具文塞责。徒尔因循岁月。总未能完此事之局。原拟令阿桂为云贵总督。前往经理边务。其事庶可早竣。兹据图思德奏、闻得缅酋懵驳已死。其子赘角牙袭职。前据该处头目得鲁蕴、具禀镇将等称、情愿送还内地之人。输诚纳贡。恳请开关。随遣谕来人先回。俟其到关再定。今据张凤街办事之腾越州知州吴楷禀称、派送孟矣等出口之犭□罢夷南多木比等回关。据称、孟矣等至老官屯。向该头目绽拉机、称扬大皇帝威德严重。及地方广大富庶光景。该头目甚为感畏。孟矣等、即日登舟赴阿瓦。闻得鲁蕴、现在阿瓦料理贡物。并将苏尔相、多朝相、接往阿瓦。要同杨重英、俱从天马关送还内地。并欲亲自到关。叩恳纳贡等语。缅匪果知悔罪投诚。还人纳贡。自可就此完事。但受降通市。及善后章程。必须晓事之重臣。相度妥办。方能合机宜而符体制。著阿桂、即速驰驿前往云南。办理受降诸事。完竣、即行回京。至开关以后。沿边一切事宜。均关紧要。非图思德所能经理。所有云贵总督员缺。著李侍尧调补。两广总督员缺。著杨景素补授。山东巡抚员缺。著郝硕补授。图思德、著回贵州巡抚之任。裴宗锡、著回云南巡抚之任。郝硕、现在四川办理军需奏销之事。尚未能即赴新任。所有山东巡抚印务。著国泰、暂行护理。　　

○谕军机大臣等、据图思德奏、闻得鲁蕴在阿瓦办贡。将苏尔相、多朝相、接往阿瓦。要同杨重英、俱从天马关送还内地。并欲亲自到关。叩恳纳贡等语。果尔。即可就此完局。但受降诸事。必得重臣经理。而善后事宜。均关紧要。亦非图思德所能办。已降旨派阿桂、前往云南。经理其事。所有云贵总督员缺。将李侍尧调补矣。阿桂日内即起程、驰驿赴云南。行程甚速。李侍尧接奉此旨后。亦即束装、驰驿迅往云南。其两广总督印务。即著李质頴、暂行署理。阿桂及李侍尧未到云南之前。缅匪或另有文禀。或得鲁蕴亲自到关。图思德务须相机妥办。谕以大皇帝现差协办大学士阿公到后。即可定局。至前谕有得鲁蕴如亲自到关。谕令亲身进京朝见之语。系就彼时情形而言。今缅匪既情愿还人纳贡。即可完局。又无庸令该头目进京。致使怀疑生畏。图思德又不可拘泥前旨。致有舛误。至此时图思德如有奏摺。已谕令阿桂、沿途遇见。即行拆阅。如有应办紧要机宜。即一面奏闻。一面行知图思德遵照。图思德务须妥协为之。俟李侍尧到滇交代后。再赴贵州巡抚之任。云贵总督、现在办理此事。为最要之缺。各省总督、老成有识。能办大事。实无出李侍尧之右者。是以将伊调补。李侍尧到滇。将诸事妥为经理。至开关通市以后。所有内地民人出口。定数稽查。及严禁沿边百姓。不许前往茂隆厂生理诸事。已详悉面谕阿桂。李侍尧先见阿桂时。即可问明。一切妥商为之。既定章程。阿桂即可回京。而实力永久查办。则惟李侍尧是赖。杨景素接奉此旨。将印务交国泰护理。即起程来京请训。再赴新任。至裴宗锡前在滇抚任内。办理铜厂盐务诸事。最为尽心。是以将伊调任。裴宗锡、俟图思德到黔后。即赴云南新任。诸事仍须妥协办理。所有云贵广东、俱著由六百里加紧发往。山东、由四百里发往。　　

○丙戌。上诣长春仙馆、问皇太后安。　　

○谕曰、阿桂现在前往云南。办理受降诸事。著给与钦差大臣关防。　　

○谕军机大臣曰、图思德于地方民事。尚可承办无误。至于边务夷情。茫无主见。不能得事之要领。即如秤官猛等到滇后。图思德概行交送长清处。经长清以秤官猛系苗温所遣。与老官屯另是一路。将其暂羁张凤街大营。先令孟矣、波一、出口。随即具摺奏闻。如此分别料理。自属正办。然尚系长清之意。图思德即未能见及于此。乃接到长清回札。因其将秤官猛暂留。复奏称于南多木比等回关之日。即札知长清遣其出口。此又图思德不晓事之处。秤官猛、系木邦苗温所属。即遣其回。亦未必前往阿瓦。与得鲁蕴办贡还人之事。毫无干涉。何必急急遣往。如长清接到图思德回札。已遣秤官猛出口。即无庸另办。若秤官猛尚未起程。仍将伊暂留张凤街。俟阿桂到滇时。再行酌定办理。将此由六百里加紧、谕知图思德、长清、并令海禄知之。　　

○以陕西按察使孙含中、为浙江布政使。　　

○丁亥上诣长春仙馆、问皇太后安。　　

