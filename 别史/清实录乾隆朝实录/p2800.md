<!-- { "loadSidebar": true } -->
○戊寅。谕曰各省督抚管门家人。有向属员需索门包陋习。而司道以下家人。亦相率效尤。积弊相沿不可不力为饬禁。业经明降谕旨。令各督抚严行禁止。并著于年终汇奏一次。近又闻各省上司。留待属员饭食。有押席银两一项。更不应有此等陋习。其事尤可鄙笑。直隶自高斌罢之之后。方无此者。可知各省为督抚者。欺朕即位初政。未查及此。遂渐无忌。今亦不追问矣。督抚等养廉优厚。用度宽余即司道府厅等官。所得分例。亦不为薄。乃既听家人索取门包。而又收受属员押席银两。此必督抚先开其端。以致上行下效。甚属无耻。实非整饬官方之道。况上司属员宴会。本干例禁若藉此为婪取属员之地。尤大不可。此在巧于逢迎者。必欣然乐就。而无力者或转以为苦。甚至力有不支。取资百姓。则更于吏治民生大有关系。自应一体严禁。著再通饬各省督抚。务率属员。一体遵照裁革。亦入于年终汇奏。如有阳奉阴违仍蹈故辙或经科道参奏。或于别事发觉。亦惟该督抚是问。　　

○内阁、翰林院带领新进士引见。得旨。新科进士一甲三名钱棨、陈万青、汪学金、已经授职。秦承业、王朝梧、陈廷庆、曹振镛、俞廷棆、冯集梧、王受蒋予蒲、祝德全卢荫溥、祝堃、沈步垣、宋澍、欧阳健、蔡善述、潘绍观、万承风、刘锡五、玉保、印鸿经、萨龙光、旷楚贤、曾燠、蔡共武、阿林、郑应元、屈为鼎、戴斯琯、潘德周、寇赉言、张绶、陈尧华、俱著改为翰林院庶吉士。盛惇崇、潘纯钰翁元圻、张灼、方维甸、樊士鉴、胡金英、谢斯熊、石●翥、张慎德、孙廷夔、赵槐符、亮保、余廷球、陆钟、王友亮、王衍福、杨仲增、李实、王应芬、清安泰、吴绍、昱周理、俱著分部学习。张曾垿、汪长龄、严宜、涂日烜、黄图、官学诗、刘诗。俱著以知县即用。余俱著归班铨选。　　

○己卯。谕、朕此次巡幸木兰。驻跸热河。著諴亲王。质郡王。大学士三宝、英廉。留京办事三宝应于后班随往木兰。计其时阿桂已回京。著阿桂留京办事。如阿桂尚未回京。著永贵暂同办事。所有吏兵二部应行引见官员。文职知县以上。武职守备以上。著于未启銮往木兰之前。该部每月派堂官一员。轮流带赴热河引见。其文员内佐杂等官。武员内八旗护军校、骁骑校。及外省送到之补放水手官。骁骑校、并年满千总等官弁。著王大臣照例验放。至八月以后月选等官。亦照向例办理。其外省督抚提镇等奏摺。俱著赍摺人前赴行在投递。进哨后。著兵部派员驻劄哨门。接递各省奏摺。封送行在。候朕批示发回。仍于哨门交付赍摺人祗领。该部通行传谕知之。　　

○又谕、本年安南国贡使到京。著派礼部堂官一人。带往热河瞻觐后。遣令回国。革回民掌教名目。谕、昨阿桂等奏。查明甘肃逆回新旧教起衅仇杀缘由一摺。此等逆回在该处煽惑愚人。妄言祸福。甚至设立掌教。及总掌教之名。以致无知回民。被其愚惑入教。指挥听令。现在逆回苏四十三等。即其余党。竟敢率众抗拒官兵。总由当日养痈贻患而致。著李侍、尧于办理撒拉尔善后事宜内。将总掌教名目。不动声色。令其裁去。并各省有无似此等回教名目者。亦各一体妥为裁革。至韩哈济与贺麻六乎等。争教互评。非寻常案犯可比。自当据实奏闻。按律严办。以示惩儆。乃当日该督抚。仅以咨部完结。刑部亦照咨率覆。或入于汇奏。朕实不知均属错误。嗣后各省督抚。遇有此等邪教争控聚众念经之案。即应亲提案犯严审。从重究拟。据实具奏。以净根株。不得颟顸了事。率行咨部完结。致复蔓延滋事。刑部堂官。遇有此等外省咨结之案。亦即据实特奏。从重定拟。不得咨覆完案。至邪教案内。凡有发遣之犯。不得发往奉天吉林。及新疆等处。将邪教复行煽惑。民人被其愚诱。将此传谕李侍尧。及各省督抚。一体遵照。　　

○又谕曰、袁守侗题请。将蔚州路参将梦克、勒令休致一本。内称该员历俸年满。经部调取引见。但现患膀背疼痛不能痊愈等语。梦克年已七旬。且染患臂疾。该督即应早为查察。据实参劾。何待该部调取引见。始请勒休。即如上年萨载参奏。南昌镇总兵张兆璠、不将衰颓之都司早行揭报一案。朕深以萨载办理为是。袁守侗在军机处行走。岂不知之。何乃效外省瞻顾陋习耶。著交部议处。提督长清。宣化镇总兵托宾泰著一并议处。　　

○庚辰。命礼部尚书德保、在尚书房行走　　

○以山东济东泰武临道吕尔昌、为安徽按察使。　　

○辛巳谕曰、开国实录。著八阿哥。传原写清汉蒙古字各员。敬谨再缮一分。并著门应兆、照旧绘图。　　

○旌表守正捐躯直隶雄县民吕明格妻孙氏。　　

○壬午。谕军机大臣、据阿桂等奏、本月初二日剿贼情形一摺。此次所办尚好。但剿杀贼匪。不为快意。至所称崖磡止容一人一骑。鱼贯上下之语。山径路窄。虽不能一拥前进。但贼人可以鱼贯而行。我兵转不能鱼贯而行乎。况金川贼番。亦何尝不死守。今地劫较两金川。既大相悬绝。岂有金川能进兵。而此处贼匪反不能剿捕之理。阿桂等。务即上紧妥速为之。　　

○谕曰四川建昌镇总兵鄂辉。著赏银一百两。驰驿前往甘肃。交大学士公阿桂。差遣委用。事竣后即回本任。　　

○癸未。谕军机大臣。现在贼势日益穷蹙。又屡经官兵四面围剿。自断不能复出抢掠。即从前所掠粮食较多。而困守山梁日久。人畜必渐皆乏食。所谓釜底游魂计日待毙此时转须计出万全。不宜轻率举动稍伤兵力惟贼人自知穷迫难支。不甘就死或。于黑夜中乘间分窜。此则不可不实力严防。著传谕阿桂。于派员安兵各隘口。务须昼夜严密巡查。毋使一贼得以逃窜。至昨日奏到摺内称、山上并无水泉。我兵难以久驻等语。贼人所据之山。无水可汲官兵防守又严。贼更何从得饮。果如所言。则山下之水沟。我兵即应占守。既杜其饮汲之源。兼截其逸出之路。阿桂久历行间。于此等事最为娴习。自应一一筹计及之也。至此案起衅滋事缘由。系安定县回民马明心。潜行往来撒拉尔地方。传经惑众。该犯以内地回民。敢于如此肆逆。则该处必尚多匪回聚集。随同入教者。必须查拏严办。以净根株。至撒拉尔地方。番回错处是否循化厅同知。得有干练之员。即足以资料理抑另须大员弹压。再此次起事之始。因省城驻兵较少。以致不能即时扑灭将来事毕后甘省地方竟宜多添官兵数千时常操演平时既足以资镇压。临事更易以供调遣。较之有事后远为派调徒费钱粮。不能济急者。得失较然其应于何处添驻。并一切事宜并著阿桂李侍尧于善后案内。一并妥议具奏　　

○又谕曰。英廉会同户部议驳。并删减文绶奏请商运军粮脚价满支满发仍照原题。销结一摺所驳甚是已依议行矣。此项商运军粮脚价原有定例。从前该督既有撙节请领之奏。历来多照依前案摊算并未满支满发何以此次奏销各案均照满数支销。并无丝毫减省。若以旧定章。程不能短发。则前此已销各案原有在奏明例价之后者。何以前后两岐自相矛盾。文绶办理军需。从前该部核驳之案。嗣经随案声叙明晰。朕即酌量加恩准销者甚多。至此次所办两岐之处朕实不能曲为之解。著将户部奏驳删减原摺。发交文绶阅看。伊复有何置辩之处。如尚有实在情节。亦著另行详悉具奏。　　

○谕、据陈辉祖参奏、浙江提标右营游击李云彪。因派委巡洋。私带钓船二只。贩货贸易被盗。将兵丁袁永全。推跌落海淹毙。复装点情节具报。及拏获盗犯。始据审出陈阿当等行劫。并该员捏饰具禀各实情。请将游击李云彪。革职拏问审究。并将漫无觉察之提督刘鉴。一并参奏等语。此案前据提督刘鉴。因李云彪所禀情节。与地方官获盗审讯缘由互异。将李云彪参奏。业经降旨革职。兹据该督审出李云彪营私牟利。欺诈诬捏种种情弊。殊为可恶李云彪。著革职拏问。交与该督。提集案内人犯秉公严审。究拟具奏。提督刘鉴。平时既漫无觉察。及知事难揜盖。始以一参塞责又不自请议处。尤属不合刘鉴、著交部严加议处。　　

○直隶总督袁守侗奏、永定河北岸堤工系宛平县主簿经管。计长四十七里有奇。近年水趋北岸在在险要鞭长莫及。查有经管三角淀南堤九工、武清县县丞。自下口改移后。修防事易。请将该员移驻北岸头工。自一号至二十二号止。划分河堤二十二里即以原衔管理毋庸另给关防。其二十三号以下。至四十七号止。仍令宛平县主簿经管。所有南堤九工。就近饬委霸州淀河通判兼管。得旨、如所议行。　　

○四川总督文绶疏报马边酆都二厅、县。续垦荒地八十三亩有奇。　　

○甲申谕军机大臣、据陈辉祖参奏浙江提标右营游击李云彪捏报欺诈各款一摺。已降旨将该员革职拏问并将失于查察之该提督刘鉴。交部严加议处矣。此案李云彪、因派委巡洋私带船只贩货贸易。并遣令兵丁袁永全等看守货船。在洋遇盗。致被推跌落海淹毙。又复捏饰具禀种种营私欺诈各情节自应据实严办。但此案发觉之始。是否系刘鉴查出。知照地方官究审抑系地方官先行查办。刘鉴不得已。始行参究。如果自行查出。并无袒庇。则尚属失察因公。若由地方官获盗。究出李云彪私带货物牟利、及捏禀欺诈各缘由。刘鉴知事难淹覆。因行具摺参奏。以为将来开脱处分之地。则其不是更大。难膺提督之任刘鉴向在新疆办理屯田。非军营出力者可比著传谕陈辉祖。令其平心静气、确查原案。秉公据实详悉具奏。　　

○又谕、前以尹嘉铨所著各书。多狂妄悖谬之处。因传谕各督抚实力查办。解京销毁如查办不实。致有隐漏别经发觉。必将原办之督抚治罪此内如小学等书。本系前人著述。原可毋庸销毁。惟其中有经该犯疏解编辑。及有序跋者。即当一体销毁。至其自著各书。尤当实力通行查禁。著再传谕各督抚。务须严切查办。将查出各书。遵照前旨解京销毁。毋令稍有存留致干咎戾。　　

○增建、湖北枣阳、均州、与山、三州县常平仓廒一十七间。从巡抚郑大进请也。　　

○乙酉。遣官祭关帝庙。　　

