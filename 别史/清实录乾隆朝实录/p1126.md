<!-- { "loadSidebar": true } -->
○又谕、据舒赫德等奏、准噶尔达瓦齐、复作台吉。乌梁海等不愿归顺。一时难以收服。已令萨喇勒暂住卓克索地方。宣扬兵势。另筹办理等语。舒赫德等、前后所奏情形。竟未喻办理此事之旨。朕不解舒赫德、何以至此。前令将乌梁海收降招服者。非因达瓦齐、讷默库济尔噶尔、彼此构衅来乱而始办也。特因乌梁海等、追逐车凌。直入我卡。若不惩治。必致肆意妄行。且乌梁海等、亦缘近处阿尔台之内。故得侵犯我卡。若驱之于阿尔台之外。虽欲侵犯。岂能猝至。是以令于此时。或许归降。或行驱逐。一经办定。于地方长久有益。原与达瓦齐之复作台吉与否。全无关涉。无论此时达瓦齐、与讷默库济尔噶尔、内乱之时。即使噶尔丹策零尚在。遇此机会。亦当为廓清地方。从长办理。更有何疑。朕曾降旨、军营将军大臣。毋得偏执己意。致令萨喇勒办理周章。今观此奏。岂非故掣其肘乎。若谓萨喇勒马力疲乏。即令其在驻劄处、暂为休息。未始不可。达瓦齐复作台吉之处。何必齿及。此尤朕所不解也。再玛木特已经释放。伊若感恩。自必来归。如不归诚。必将此事告知伊台吉。其台吉岂肯晏然即已。势必遣使前来索取逃人车凌等。彼时非发兵征讨。更无善策。在舒赫德等、以为既将玛木特释放。若扎木参等、亦照此释放。便可无事。独不思堂堂天朝。有如是办理之法乎。今准夷正值力弱舒赫德尚如此畏怯。若遇彼猖獗时。伊等不过归入喀尔喀、一等莫展而已。俟乌梁海办竣之后。玛木特若不来归。亦必一律办理。今应如何、防范玛木特之处。亦宜豫为留心。此时惟遵朕屡次所降谕旨。饬谕萨喇勒悉心妥办。舒赫德倘再行从中阻挠。决不宽恕其罪。　　

○谕军机大臣等、据蒋炳奏、泌阳县拏获马朝柱案犯亲戚谢凤玉等三名一摺。供词闪烁。谢凤玉等、果系案内要犯。即应质讯明确。解楚审结。乃该县含糊。讯问。未得实情。淹禁囹圄。三犯连毙其二。焉知此二犯、非无辜被获。含冤瘐死。不然。则系看守不严。以致要犯自戕以灭口。该抚不将该县参处。仅以一奏了事。摺内亦甚未明晰。著传旨申饬。仍著查明参奏。寻奏。该犯等事发同逃。似非无辜被获。至谢凤玉。谢耀奇。实系病死。并无自戕灭口情事。惟是该犯既为逆党亲属。知县颜懋伦、含糊讯问。未得实情。以致稽迟瘐毙。现已另摺参奏。报闻。　　

○又谕。向来军营大臣等、皆得专摺奏事。其后因军务无多。皆报将军转奏。今当有事之秋。任事大臣等、若将所办之事。自行具奏。则诸务可得详尽。而伊等所办之是非。及意见之合宜与否。朕亦可相机指示。夫不令军营大臣等奏事者。特恐倾陷将军大臣耳。朕办理庶务。一秉至公。即如舒赫德等、谬误馁弱。朕屡次降旨申饬。此岂有人在朕前谗谤具奏乎。现在萨喇勒、努三、驻劄乌梁海办事。伊等身临其境。形势机宜。自必熟悉。随时奏报。朕亦易于办理。军营任事大臣等所奏之事。将军总可得知。此有何隐瞒之处。著寄谕舒赫德等。令彼处领兵各大臣。于应奏事件。即各自行具奏。　　

○以故科尔沁扎萨克辅国公喇嘛扎布子布彦德勒格尔、袭爵。　　

○戊戌。礼部议覆、福建巡抚陈宏谋疏称、苏禄国苏老丹嘛喊味安。柔律噒、遣使附搭闽人杨大成船只入贡等语。查该国于雍正五年始奉表通贡。至乾隆七年。复修贡职。兹该国王遣使唠独万喳喇等、赍捧表文方物来闽。应如所请、给夫马勘合。委员伴送来京。所带土产货物。听该夷照例贸易。免徵关税。惟查该国以杨大成列为副使。杨大成、即武举杨廷魁。缘事被斥。复藉出洋贸易。冒充该国副使。若不严加惩儆。恐内地民人。习以为常。出洋滋事。不应如该抚所题。仅交原籍管束。请照例改发黑龙江充当苦差。并行文该督抚、知照该国王。嗣后凡内地在洋贸易之人。不得令承充正副使。至该国王愿以地土丁户。编入天朝图籍。伏思我朝统御中外。荒夷向化。该国土地人民。久在薄海臣服之内。该国王恳请来年专使赍送图籍之处。应毋庸议。从之。　　

○补行江苏省、乾隆十六年大计。年老官六员。有疾官一员。才力不及官三员。浮躁官一员。分别处分如例。　　

○缓徵山东昌邑、海丰、利津、沾化、掖县、潍县等六县。乾隆十八年潮灾、应徵新旧额赋。其昌邑、海丰、利津、沾化等、四县。并予加赈有差。　　

○己亥。赐扈从王公大臣并直隶总督官员等食。　　

○遣官祭关帝庙。　　

○庚子。以江西九江协副将王三宾、为山东兖州镇总兵官。　　

○旌表守正被戕之山西宁武县民王廷官妻祁氏。　　

○辛丑。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕、吏部议张泰开、邹一桂、均与以降调。甚属徇庇。盖二人罪不同科。如该部严询邹一桂。果有请嘱情弊。则二人之罪。岂降调斥革。所可了事。今既称止于不行阻止。则其罪自应分轻重。且张泰开之心。以按例保举。朕未必即知其为邹一桂之子。故朦胧荐剡。瞻徇行私。此而不罚。则党援门户之渐。将自此启。是以特令严加议处。今该部之议。所谓严者何在。且既为二人开脱。又俱议以降调。朕能听大臣之曲庇专擅乎。此本掷还另议。吏部堂官、著交部都察院、严察议奏。寻都察院议、署吏部尚书杨锡绂、侍郎鄂弥达、归宣光、慧中、裘曰修、均应照溺职例革职。得旨、俱著革职从宽留任。　　

○谕军机大臣等、今日吏部议处张泰开、邹一桂、一本。甚属瞻徇。已降旨发还另议。著交与在京总理王、大学士、询问该部堂官。此本系何人创议定稿。彼此如何讲论。如何更改。谁人立说。即系公同画押。亦必有一人先出意见。务著详悉查明具奏。断不可听该堂官等、以公同酌定意见相同之说。含糊覆奏。寻奏、臣等遵旨逐一详细询问。此案创议始于杨锡绂。而鄂弥达、裘曰修、慧中、归宣光等、亦遂随同附和。将奉旨严加议处之人。与察议者。一例议以降调。殊失轻重。实有瞻徇之处。报闻。　　

○壬寅。予故福建提督谭行义、祭葬。谥恭悫。　　

○予故墨尔根城副都统莫尔泰、祭如例。　　

○赐恤押运漂溺之福建台湾北路左营守备苏进德、如例。　　

○加赈山东永阜、永利、富国、官台西繇等五场。乾隆十八年潮灾贫灶、有差。　　

○旌表守正被戕之山东莘。县民赵小妻陈氏。　　

○是日、驻跸盘龙山行宫。　　

○癸卯。遣官祭昭忠祠　　

○谕军机大臣等、内大臣萨喇勒、向尚书舒赫德寄信转奏。请派厄鲁特兵五百名。或一千名。发往军前调遣。此次萨喇勒、办理招谕驱逐乌梁海事务。颇属奋勉。但军营将军大臣等、劄付不合机宜。以致萨喇勒等办理掣肘。亦未可定。厄鲁特车凌等、新降之人。即行调遣。亦无不可。然其游牧。尚未指定。伊等内、倘有无知小人。或致逃窜。于事无益。著舒赫德会同萨喇勒、车凌、车凌乌巴什等、商议。将伊属下最可信之色布腾等台吉宰桑。酌派数员领兵一二百名。再令御前侍卫永柱、会同总管阿敏道。拣派察哈尔八旗兵五百名。带领交与萨喇勒、为招谕驱逐乌梁海之用。今春马匹膘欠之时。虽不可急行。但萨喇勒系熟悉此路之人。相机行事。务期迅速成功。不必照将军大臣等所饬。固执而行。将此传谕萨喇勒知之。　　

○又谕、直隶河工事务。查勘俱已就绪。刘统勋一人、足资办理。可传谕策楞、即速来京。另候简用。　　

○户部议准、广东巡抚苏昌疏称、丰顺县之南溪山坪、黄朱坑、铁炉二座。委系山童木尽。炉毁停煽。饷银无著。请豁除。从之。　　

○又议准、四川总督黄廷桂疏称、乐山、西充、南部、阆中、盐亭、绵州、万县、忠州、资州、内江等、十州县。炉民开淘盐井、一百四十六。配增水陆二引、七百二十张。请自十八年为始。配地行销。纳课徵税。从之。　　

○是日、驻跸汤山行宫。　　

○甲辰。上回銮。　　

○诣畅春园、问皇太后安。　　

○辛圆明园。　　

○吏部议准、盛京将军阿兰泰等疏请、嗣后看守大政殿六品官缺出。准其作为公缺。该将军会同该侍郎、于盛京各部衙门满洲汉军笔帖式内、拣选送部引见补放。从之。　　

○又议准、升任江西巡抚鄂容安奏、上犹县离城八十里之外。大半粤民寄居。其浮龙司巡检。微员不足弹压。请改为上犹县县丞。仍驻营前巡察。其衙署、即建于营前城内。并请换铸上犹县分驻营前县丞关防。又崇义县上堡司巡检。驻劄过埠。衙署。倾圯。请改驻金坑。仍兼管过埠一带事务。即于金坑建造衙署。又龙泉县城南禾源司巡检。请改驻龙犹接壤之左安村。仍兼管禾源一带地方事务。将原有巡检衙署旧基。清出盖造。从之。　　

○乙巳。遣官祭贤良祠。　　

○准噶尔乌梁海库本来降。命赏给安插如例。　　

○丙午。孝昭仁皇后忌辰。遣官祭景陵。　　

○丁未。上诣畅春园、问皇太后安。　　

○戊申。春分。朝日于东郊。遣恒亲王弘晊恭代行礼。　　

○吏部议准直隶总督方观承疏称、天兴闸闸官应裁。其现存云津闸座。就近归并柳村闸闸官经管。从之。　　

○己酉。谕、前以知府需人。降旨令各督抚、遴选保送。并饬部查明历俸十年以上之府佐州县。均令送部引见。盖恐有用之材。或以悃愊无华。不事莽竞。因而见屈长官。久羁下吏。今各省虽未到齐。而就直隶各员。均经朕亲览。即百里之任。尚有未可姑容者。况求其堪胜知府。岂可得乎。例之各省。已可概见。则知中材藏拙简任者多。而脱颖者早登荐剡。各督抚原未致屈抑人材。朕用以慰。而叹十年不调者。非不自量。则旁观好事者流。为之啧啧称屈耳。以朕观之。各督抚尚属包荒、而非蔽贤。嗣后更宜不时查察属吏。毋事姑息。范文正之言。甚可味也。著再通行传谕知之。　　

○又谕、前据班第等奏、广东滨海沙地。因南海等县。地大事繁知县不及分身勘丈。请归驻劄澳门之海防同知管理。经部议覆准。今策楞来京。据奏南海番禺、东莞、顺德、新会、香山等、六县。沙地案件甚多。最难清理。若归澳门同知专管。则六县道里辽阔。不特地方官藉端推诿。吏胥乘机舞弊。且纷繁拮据。于该同知管理洋船事务。转恐有误等语。在班第等原奏。意在就简。但于该地情形。既有未便。自当随时筹酌。不可拘于成议。著将南海等六县沙地。仍归各该县照旧管理。其改归澳门同知专管之处。不必行。　　

