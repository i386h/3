<!-- { "loadSidebar": true } -->
○谕军机大臣曰、阿桂等奏、豫省睢州坝工。因二十四等日。北风大作。水力猛悍。坝前水深五丈。西坝下首。回溜尤大。分头镶压。无如随镶随蛰。西坝坝台陡陷。抢镶不及。冲失两埽。并往后掣去坯镶数层。现将坝头裹住。俟水势略缓。即设法赶紧进做等语。已于摺内批示。前据阿桂等奏、引河开放顺利。坝工于二十六七两日。可以合龙。乃待至数日。尚未奏到。朕正虑口门收窄。或致塌陷之事。今因连日北风。水势全由金门涌送堆高。致坝工复有蛰陷。合龙又未免稍稽时日。幸冲塌不过十余丈。引河溜势畅达。无虞淤垫。施工尚易为力。阿桂等惟当督率在工各员。俟水势略定。即上紧设法镶做。务宜下埽追压到底。工程稳固。以祈天神之佑。克日合龙。副朕轸念河防至意。仍即将数日内口门水势、及镶做情形。随时覆奏。以慰廑注。将此谕令知之。　　

○以光禄寺卿管干珍、为内阁学士兼礼部侍郎。　　

○以副都统衔老格、为正蓝旗蒙古副都统。　　

○丁酉。豁除浙江仁和、钱塘二县、水坍沙地五十三顷六十二亩有奇额赋。　　

○旌表守正捐躯福建浦城县民王廷椒妻周氏。　　

○戊戌。上御懋勤殿。勾到江西、安徽、情实罪犯。停决江西斩犯十一人。绞犯七人。安徽斩犯十人。绞犯九人。余七十三人予勾。　　

○谕、现在台湾剿捕逆匪。尚未竣事。所有军需等项。动用较多。著该部于邻近福建各省分、酌拨银三百万两。令各该督抚、派委妥员。迅速解往闽省备用。　　

○又谕曰、成都将军鄂辉、现在带领四川屯练兵丁、赴台湾剿捕贼匪。鄂辉久历行阵。于军旅较为谙习。亦著授为参赞。协同福康安、筹办进剿。以期迅奏肤功。　　

○谕军机大臣曰、福康安由厦门配渡、前赴鹿仔港。仍声言由鹿耳门前进。使贼匪猝不及防。所办甚好。其所称常青等调度失宜。官兵多有损失。及南北两路贼匪。处处相通。而我兵相距辽远。声势不能联络各情节。实为切中肯綮。福康安于抵鹿仔港后。振作士气。镇定人心。探视贼踪所至。沿途搜剿。实为此时要著。至贼人狡猾伎俩。往往于官兵过后。阻截道路。今福康安拟将贼匪屯聚相联之处。并力截断。使其首尾不能相顾。是即因贼人之巧计。用以攻贼。俾官兵所过之地。不致旋通旋塞。深合机宜。惟福康安摺内、所称沿途搜剿一节。贼匪到处屯聚。所过村庄民人。多被迫胁。今福康安统兵进剿。其经过地方。固应乘势扫除。不使于官兵过后。潜出滋扰。但所过村庄。若悉行歼戮。恐一处被官兵剿洗。而他处闻风畏惧。转坚其助贼之心。若不留心防范。而于所过村庄。听其聚处。又恐奸猾之徒。于官兵过后。生心梗阻。致为肘腋之患。福康安务须随时体访。加意密防。使良善得安其心。而奸宄无由逞其伎俩。此为最要。所过之处。其原派驻守官兵。不可轻易彻调。以免疎虞。　　

○钦差协办大学士陕甘总督办理将军事务福康安、护军统领参赞海兰察奏、臣等拟赴鹿仔港。于十九日登舟后。风信靡常。现在大担门守候。若得旁面顺风。亦可折戗行走。谕军机大臣等、海面九月内、风色不正。此原不可过于焦急。轻易冒险。但十月向系平顺易渡。此刻虽因守风。稍为稽待。然似此兵威壮盛。机宜凑合。未始非成功先兆。李侍尧派令郑国卿、带往本省兵三千名。亦在大担门候风。自即与福康安一同渡洋。此内一千五百名。前据李侍尧奏、拟拨往常青处。此时福康安到鹿仔港后。即日相机进剿。其郑国卿所带兵三千名。竟可全数俱赴鹿仔港。不必拨往南路。更为壮盛。　　

○己亥。上御太和殿视朝。文武升转各官谢恩。　　

○庚子。吏部议覆、河东河道总督兰第锡等疏称、兰仪厅旧管兰阳、仪封、及睢州七汛。堤河绵长。险工林立。请将兰仪通判。改为兰仪同知。专管兰阳、及仪封上汛。建衙署于兰阳县城内。其仪封下汛、及睢州上汛。改为新设仪睢通判经管。建衙署于睢州朱家寨。铸给开封府分管兰仪河务同知关防。归德府分管仪睢河务。通判关防。仪封主簿。改为经历。睢州县丞。改为睢州州判。并给仪封厅管河经历司印。睢州管河州判关防。均应如所请。从之。　　

○辛丑。上诣雍和宫行礼。　　

○壬寅。上御懋勤殿。勾到江苏、河南、情实罪犯。停决江苏斩犯十一人。绞犯七人。河南斩犯四人。绞犯九人。余七十一人予勾。　　

○谕、据书麟奏、安徽亳州等十八州县。连岁被灾。又寿州等四州县。亦系积歉之区。若将缓徵带徵钱粮。同时并徵。民力未免拮据等语。安省亳州等处、叠被灾祲。本年睢州复有漫口之事。该处地居下游。又被淹浸。自应分别蠲缓。以纾民力。所有成灾之亳州、蒙城、怀远、凤阳、灵璧、宿州、泗州、五河、旴眙、天长等十州县、及勘不成灾之定远、凤台、庐江、无为、和州、含山、滁州、全椒等八州县。其节年带徵缓徵正杂钱粮、及漕项漕米。著分别年限。递行展缓。寿州、合肥、巢县、来安、四州县。应徵五十年带徵。缓徵各项银米。著随同本年新粮徵收。其五十一年带徵缓徵银米。著缓至五十三年秋后开徵。俾小民次第输将。以副朕轸念灾黎至意。　　

○又谕曰、孙士毅奏、据署海丰县通判何钟禀称、亲赴海口。驻劄巡防。见有双桅船一只。形迹可疑。即会同汛兵截拏。旋据县丞张士熤、盘获三人。供系浙江温州船户。遭劫被禁在船。内闽省二十八人。均系江洋大盗。现在盗首王马成、带同夥盗十五人。驾三板船脱逃。其大船亦闻风开去。何钟即亲自驾船出洋。追至二十余里。贼人欲图拒捕。碣石守备彭日高、闻信驶至。四面围拏。将盗犯十三名。一并擒住。复派人役。赶至鹅埠地方。同巡检范桂、将盗首王马成等十四名拏获。脱去盗夥陈明一名。请将何钟、彭日高、送部引见。张士熤、范桂、议叙等语。王马成等、纠结多人。在海洋肆行劫掠。叠犯多案。甚至抢劫官兵船只。伤毙多人。可恶已极。孙士毅能督饬属员。留心查缉。无分畛域。将邻省首夥盗犯。拏获至二十七名之多。实属可嘉。通判何钟、守备彭日高、俱著给咨送部引见。仍将孙士毅。及究出根由随同追捕之县丞张士熤、巡检范桂、一并交部从优议叙。其已获各犯。著孙士毅于审明后。一面奏闻。一面即在该处正法。所有未获盗夥陈明一犯。即严饬所属。上紧查拏务获。毋致漏网稽诛。　　

○两广总督孙士毅奏、据护南澳镇副将郑元好禀称、千总庄大进、运送台湾兵丁鞋裤帐房等项。行至铜山营洋面。被贼行劫。现在躧缉查拏。谕军机大臣等、鞋裤帐房等项。俱系运送台湾军装物件。被劫至一百余篓之多。看来竟系林爽文、夥匪在洋面潜出邀劫。不可不严拏究办。此案被劫。系在闽省洋面。李侍尧自应饬属一体严拏。但该督驻劄厦门。办理军务。照料官兵配渡。事务繁多。无暇兼顾。徐嗣曾现在省城。并无经理要件。竟著责成该抚、督率所属。实力查拏。务期按名弋获。毋使漏网。徐嗣曾于台湾剿捕事务。初时尚知留心。随时陈奏。后见贼匪肆扰日久。一时未能办结。未免心存畏难。转似置身局外。缄默不言。若与已无干者。徐嗣曾系本省巡抚。何得漠不相关若此。著传旨严行申饬。　　

○癸卯。直隶总督刘峨奏、据霸昌道同兴禀称、昌平州属之鸡冠崖、僻处万山中。商人采有磺砂。试煎成效。查直隶绿营各驻防。岁需磺一万余觔。均赴山西采买。今若准该商开采。自可就近收买。以省繁费。得旨、知道了。但禁其滋事。及胥役滋扰可耳。　　

○甲辰。旌表守正捐躯山西长治县民原本利妻刘氏。　　

○乙巳。上幸圆明园。　　

○谕、据琅玕奏、闽民黄昆山商船、在洋被盗。将押米交卸、搭船回营之兵丁十五名、杀伤抛海。并劫去军器一案。先据太平县营会详。讯据兵丁等供称、被劫处所。是名披山。不知是何洋面。请委员会勘等情。当经檄委宁波府知府陈钟琛、并经提臣派委镇海营参将熊灏、前往确勘。实系太平县所辖外洋黄岩镇标右营水师汛地。请将捏详推诿之护游击事守备华封、太平县知县张景运、一并革职。留于该处协缉。如限满不获。即分别发往伊犁、军台效力。并讯据已获之夥犯郭亮、究出盗夥姓名。严行追拏务获等语。此案盗犯。前据孙士毅奏拏获首夥王马成等二十七名。业经降旨令将拏获各犯之员。送部引见。并将该督及在事出力各员交部从优议叙矣。海洋地面。最关紧要。孙士毅于邻省劫杀兵船盗犯。不分畛域。督饬所属。拏获要犯多名。实为奋勉可嘉。至黄岩镇标汛地。系浙江所属。该处文武各员。于本省劫盗重案。既不能先事豫防。又复互相推诿。并不上紧缉拏。外省积习。最为可恶。所有护游击之守备华封、著即革职。先枷号三月。再发往伊犁效力赎罪。太平县知县张景运、一并革职。发往军台。均不必留于地方协缉。以杜借端耽延之弊。其疎防之千总赵以仁、外委李朝龙、亦著一并革职协缉。至总督李侍尧、现在驻劄厦门。办理军务。自不能兼顾。而该抚琅玕、该提督陈大用。及黄岩镇弓斯发、于海洋劫盗重案。不能豫为防范。又未能饬属上紧拏获。咎无可辞。琅玕、陈大用、弓斯发俱著交部严加议处。仍著严饬地方文武员弁务将在逃各犯。实力严查务期弋获。毋致正犯漏网稽诛。其已获之郭亮一名。即著该抚严审定拟具奏。　　

○丙午。谕据毕沅奏、豫省商邱、宁陵、睢州、被水地方。应徵漕粮等项。分别缓徵带徵等语该省自本年睢州十三堡漫口商邱、宁陵、睢州三州县。地处顶冲。被灾较重民力未免拮据。所有该三属被水地亩。应徵米麦豆三项。缓至五十三年徵收。四十九、五十两年。带徵漕粮。并著递缓一年。其该三属。未经被水村庄。秋禾虽属有收。但与灾地毗连。亦应量加体恤。除本年应徵银粮照例徵收外。其节年带徵漕粮。亦著缓至五十三年输纳。以示朕轸念灾黎至意。至商邱等三属。应徵麦豆。亦准其于不被灾州县、应徵粟米内改徵。以纾民力。该部即遵谕行。　　

