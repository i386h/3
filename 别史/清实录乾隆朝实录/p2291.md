<!-- { "loadSidebar": true } -->
○陕甘总督勒尔谨奏、口外各处屯差兵。俱定有更换之期。惟哈密、自乾隆二十七年。设有听差兵一百名。系由巴里坤镇标三营内拨往。至今十载有余。尚未更换。查沙州协营。地僻事简。应令该协营派兵百名。往哈密更替。请嗣后仍照例五年更换。报闻　　

○四川总督刘秉恬奏、川省官兵。一万八千四百十名。除调赴军营。陆续拔补阵伤亡故名缺外。存兵无几。拟于口内口外。募精壮新兵五百。前赴簇拉角克。每日督令教习技艺。以资拔补额缺。如办有成效。再酌量所缺兵数。续募演习。其未补额者。亦与有防守之责。应得银米。请照前岁新兵例办理。得旨嘉奖　　

○署四川总督湖广总督富勒浑奏、军行粮随。挽运宜速。稽核宜严。川省所办军粮。向来官商具报起运之后。何处实运。何处未运。何处中途截留。何处起运后改运。其间到营迟速。承办勤惰。及运价应增应扣。办运孰寡孰多。未立章程。窃思办运之米。全以仓收为凭。不惟杜虚报起运之弊。且可清截留改运之粮。现饬军需局、调取仓收呈验。查本年正月起、至三月底止。派运米、共二十万四千三百五十石。拨银、二百十一万一千五百七两五钱。现缴仓收。计米六万四百零九石。余或未起运。或业已在途。檄催克期趱运。掣取仓收具报。至前年派运、未缴仓收者。勒限严催。分饬随营粮务、及台站粮员。将前后收过各州县、及各商人米数。按月造册呈赍核对。倘领办官商。仍有延缓情弊。即严参追赔究治。并派员专司核算查催。务期挽运多而且速。此外尚有节年办运炒面、料豆、火药、铅弹、铜铁、及铸炮各物料。其发运之数。与到营之数。亦应照此办理。得旨、这所办颇得法。已交部存案矣　　

○贵州学政孙士毅奏、黔省士鲜恒产。往往入学一县。住家又一县。遇有事应质审者。狃于由学传唤之例。至有瞬息可唤之人。须牒知百十里外之隔属教官。转饬到案。恐劣生即恃以作奸。现咨抚臣、转饬地方官、遇案情稍重者。立即差拘。毋须牒学传唤。得旨、览。又批、外省恶习。宁止此一事。又批、甚好。竟当定以为例。该省永远遵行。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百三十五



大清高宗法天隆运至诚先觉体元立极敷文奋武孝慈神圣纯皇帝实录卷之九百三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。六月。己丑朔。吏部议准、直隶总督周元理奏称、前准部咨、粮船入境。酌派同知通判一二员。协同催趱官、亲往河干捕盗。查直隶南北两运河。设有河间同知、天津同知、沧州通判、驻府城、州城。又务关同知、泊河通判、杨村通判、俱驻河岸。请即责令各员。各按本管河岸。于粮船入境日起、至回空日止。沿河查拏盗贼。如拏获大案。分别议叙。一有失事。照盗贼经过、不行穷追例。降一级留任。应如所奏从之　　

○庚寅。上诣皇太后行宫问安　　

○谕、据伊勒图奏、策伯克多尔济之人拏获逃军奇登云、送交巴尔品处看守。该弁兵等、漫不经心。又致脱逃。请将疎防之骁骑校西伍开、革职重处。兵丁、革退枷号巴尔品、交部议处等语。奇登云在逃。被策伯克多尔济之人拏获。送交巴尔品看守。又致脱逃。势必为土尔扈特等所笑。巴尔品惟知自是。于此等事全不经心。伊从前看守拏获盗马之哈萨克。疎防致逸。业经治罪。今并不知儆。又将他人送至之逃人。不行严加看守。以致脱逃。甚属无用。著将巴尔品摘去顶翎仍著管理策伯克多尔济游牧事务。骁骑校西伍开、革职不足蔽辜。著再枷号两个月。兵丁登古勒图、赫勒本彻、乌巴什、茂海、著照伊勒图所请。革退差使。枷号两个月。以示惩儆　　

○又谕、据伊勒图奏称、留任之三等侍卫德勒格楞贵、厄鲁特骁骑校常喀、将逃去之土尔扈特普尔普等、追至额敏河源。枪毙普尔普。其余八人、尽行拏获。又至斋桑诺尔、将逃走之土尔扈特将噶等五人拏获。请将德勒格楞贵开复三等侍卫。常喀、赏给空衔蓝翎等语。德勒格楞贵、常喀、承饬奋勉。将逃走之土尔扈特等、尽行拏获。洵属实心奋勉。即将德勒格楞贵、开复三等侍卫。常喀、补授蓝翎侍卫　　

○谕军机大臣等、口外自五月二十一二等日雨后。滦河及潮白等河。水俱骤长。连日热河雨觉稍稠。闻滦河水势复大。畿辅一带雨水情形。大略相仿。未审永定河今年水势如何。是否不致盛长。河溜能否循赴中泓。甚为注念。著传谕周元理、即速查明据实覆奏。至该处设立浚船。以供浚刷淤河之用。春间亲临阅视时。见船舣河中。尚未睹有成效。彼时即曾论及。如果实力淘浚。使中泓沙不停淤。于河防自不无小补。若徒视为具文。自难冀其得益。添设浚船一事。原出自裘曰修之意。彼身若在。自必加意董办。不虞废弛。今裘曰修已故。恐满保等、未必复肯认真董办徒有浚船之名。而无挑浚之实则是虚糜工帑制造。岂不可惜。永定河原系周元理专责而浚船之事。周元理亦同会奏。著周元理留心督办。毋任作辍因循。致成虚设。仍将现在办理情形若何。一并覆奏。寻奏、各河道于雨后长水。俱顺轨安流。工程巩固。至浚船于春间往来各河。裁切疏浚。此番水发。溜走中泓未必不稍资其益。现拟初七日、亲至长安城防汛督属分派河兵。驾船淘浚。以收实效。得旨、览奏稍慰　　

○以领队大臣永平为镶白旗满洲副都统　　

○辛卯。谕、今日温福奏到六百里台报。系五月十八日辰时拜发。以常例扣算应于五月三十日寅卯之间。递到热河。乃直至六月初三日卯刻方到。通计迟延三日据兵部查有四川各县、随报递到因水阻滞各结。其在川省境内已迟误三十三时四刻。即因雨水羁延。亦不应如此之久。且时届夏令。正当大雨时行。沿途亦有河流。何阻渡独在川省为甚。其是否实系人力难施。难于设法筹办。抑系坐待迁延之处。著交富勒浑、即行严查、分别具奏。再川省军营。现当进剿之时。军报最关紧要。各省俱有派出稽查之大员。务宜往来巡历。董率严催。毋任沿途藉端延缓　　

○谕军机大臣等、温福等奏、攻剿昔岭。及达扎克角木栅。均有贼出寨、邀截官兵。是贼竟敢公然打仗。实为可恨。必当剿洗净尽。不可稍有游移。至军需银两。共拨二千九百万两。约计用至明年四五月。尽属宽余。设或以多费为可惜。中止彻兵。贼必并吞各土司。联而为一。直闹至维州桥。其时岂能置之不问。是现在所用。尽为虚掷。又须另起炉灶。所费必更不赀。而办理倍难。谋国者断不应出此。即或急切未能蒇事。但能扫荡擒歼。为一劳永逸之计。即使再多费一千万两。朕亦不靳。温福、阿桂、丰昇额等、各宜深体朕意　　

○又谕、现今三路官兵。攻取贼众碉卡。奋勉出力。自当将花翎蓝翎。分别奖赏。用昭鼓励。其从前赏给备用者。料已无多。温福、阿桂、丰昇额、三路。著各给花翎五枝。蓝翎十枝。以备赏赐　　

○又谕曰、富勒浑奏、黔兵末起。已于五月十八日到成都。令其赴明郭宗、听候军营调拨等语。明郭宗至昔岭甚便。自应添拨往彼。俾得克期集事。再富勒浑奏、前次拏获逃兵二十名。现已审明正法。今又续获五名等语。逃兵就获骈诛。至二十余人。亦觉不忍。然因此稍为姑息。则兵丁不知儆畏。犯者愈众。刘秉恬、富勒浑、仍须上紧严拏。勿谓朕意在好生。稍为宽懈也　　

○吏部议奏、庆常诬控白殿臣欠银一案。经北路同知谢洪恩审明详报。顺天府府尹吉梦熊。并未据实参奏。应照例降三级调用。查该员有加二级抵销。仍降一级调用。得旨、吉梦熊著销去加二级。仍降一级调用　　

○又议覆山西道御史鲁赞元奏称、文武月选官。赴吏兵部自掣缺签。但缺之远近繁简不一。候选者妄希趋避。恐不法者乘机撞骗。请嗣后令候选人。齐集天安门外。听唱名签。该部堂官、代为掣缺。所掣之缺。令本员目击登注。以杜撞骗。又月选告病人员。例限三个月。州县限一个月。报痊引见。逾期开缺另补。恐启规避之弊。请嗣后掣缺后告病者。坐补原缺。以杜规避。应如所奏。从之　　

○旌表守正捐躯之河南舞阳县民刘丙寅妹刘氏　　

○壬辰。谕、据周元理奏、张家口理事同知福庆、于厅属民人姚进喜、图奸堂婶牛氏不遂。用翦扎伤。并行自扎。该同知亲验属实。并不交差销禁。辄令保长、雇夫擡送。以致中途逃回。复将牛氏杀死。并伤姚世忠夫妇。远扬无踪。难保无差役贿纵。并该同知有捏饰诿卸情弊。请旨革审等语。福庆、著革职。交与该督、提同案犯。一并严审究拟具奏　　

○谕军机大臣等、近日口外连阴两日。今晨虽已开霁。未免稍觉过多。闻京城初一日晚。大雨竟夕。近畿大略相同。恐于田禾、不无稍碍。虽据该督奏称、二十一日后。天气晴郎。早晚秋禾改观。高粱谷豆。俱极长发茂盛等语。但此摺、系五月三十日拜发。在未经连雨之前。迩日晴雨情形若何。于田禾有无妨碍。深为廑念。著传谕周元理、即行查明。据实迅速覆奏。寻奏、省城于六月初旬。日晴夜雨。询之农民。佥云、不特于禾苗并无妨碍。抑且长发倍常。得旨、欣慰览之　　

○癸巳。上奉皇太后幸卷阿胜境、侍早晚膳　　

