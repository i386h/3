<!-- { "loadSidebar": true } -->
○又议覆、甘肃巡抚黄廷桂、奏请遵照旧例、给与头目回民、牛具耔种。听其开垦荒地一摺。查雍正四年。土鲁番回民托克托、吗穆忒等。情愿移驻内地。经岳钟琪奏准、移于肃州之金塔寺。并借给牛具耔种。俾得耕作。今该抚奏称、回民人多地少。且或抛弃典卖。不敷养膳。现在无地可耕。游惰成群。请于回民原给地亩外。附近旷土。令其垦辟。一切俱照旧例安插等语。查回民偷惰成习。即另添地亩。暂济目前。将来终难为继。若不另为筹酌。究非经久之策。查哈密地方。可以屯粮之处甚多。若以之移驻。则同属回民。土俗素习。安辑较便。现在贝子玉素富、所属回民。皆编有旗分佐领。今将此项回民、分驻哈密。可以就近管束。俾专力耕作。实为久远之计。其盘费耔种。并令该抚酌给。再回民春初乏食。借给过口粮一百九十一石。原应秋收还项。今既无以糊口。前项应请豁免。从之。　　

○是月。奉天将军达勒当阿奏。恭查祖陵供茶人员。向例于防御内酌派八员。但该地方防御。止十六人。每遇大祭。执掌献帛、献酒、举桌等事。而膳房拜唐阿八人。备香拜唐阿四人。每逢祭祀。官员、拜唐阿、俱无事故。方足敷用。倘猝有事端。难免不齐。嗣后请于永陵官员拜唐阿子弟内、选端正敬谨者十二人。令在香灯、膳、茶房三处学习行走。拜唐阿缺出。即于此项人内拣补。从之。　　

○直隶总督那苏图、奏报各河道水长平稳情形。得旨。览奏俱悉。今岁雨水颇大。幸是夜雨朝晴。故田禾无恙。至于一切河工。甚廑朕念。览奏稍慰。　　

○两江总督尹继善、奏报各属节次得雨。麦收丰稔。惟徽州府属之绩溪、婺源、休宁、歙县、等县。宁国府属之太平、宣城、二县雨水过多。堤坝冲损。压伤禾苗。并有倒塌房屋、淹毙人口之处。现饬确查。一面照例分别抚恤。得旨。览奏俱悉。凡被水之处。即系偏灾。亦应督率属员。加意抚恤。　　

○署江苏巡抚安宁、奏报各属连朝大雨。河水暴长。冲塌堤堰田禾。民屋俱有损伤。应作何赈济。俟勘明成灾。再行筹办。得旨。览奏俱悉。救灾无善策。但尽一分人力。则百姓受一分之福。此处不可不知也。福州将军兼管闽海关事务新柱密奏。升任巡抚周学健、据福州、福宁、两府绅士黄瑞等呈报、奏请开垦上下竿塘各岛一案。查各岛并孤悬海中。山多田少。而黄瑞等呈内、以少报多。其意不在田而在海。海洋之利甚夥。滨海贫民。输纳鱼课。藉此为生。若听绅士认垦兼并。穷民必至坐困。况各岛开垦。海禁即弛。实为启衅丛奸之渐。伏乞暂将臣摺留中。俟督抚二臣定议、具题到日。睿断施行。得旨。此奏甚是。知道了。　　

○湖广总督塞楞额、奏报雨水禾苗情形。得旨。览奏俱悉。既云望雨日久。何不早奏。殊未体朕如伤之念也。一切绸缪之计。宜妥协加意为之。　　

○河南巡抚硕色、奏报各属被水。并有倒塌房屋、淹毙人口之处。现饬确查。得旨。览奏俱悉。被水处虽系偏灾。应善为抚恤。　　

○山西布政使朱一蜚奏。各属雨水调匀。麦禾丰稔。惟太原、大同、潞安、汾州、等府属。及口外清水河地方。于五六两月、雨中带雹。田禾被伤。现饬确查筹办。得旨。知道了。被灾之处。督率属员加意抚恤。必使民受实惠乃可。汝等莫以德沛五日京兆、而玩易之。　　

○云贵总督张允随奏。各属缺雨。未能栽插。现饬确勘。如有成灾之处。一面设法补救。一面奏报。得旨。是。云南远在天末。赈恤之事。更宜督率属员。无滥无遗。以期稍救灾黎。至数年以来。滇省屡获有秋。想不至拮据耳。其如何办理之处。速奏以慰朕怀。　　

○又奏、各属陆续得雨。惟云南府属之安宁州。楚雄府属之广通、楚雄、二县。雨未深透。现饬确查。果否成灾。分别抚恤。得旨。览奏俱悉。被旱之处。加意抚恤。毋致灾黎失所。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百九十三



大清高宗法天隆运至诚先觉体元立极敷文奋武孝慈神圣纯皇帝实录卷之二百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。秋七月。己丑朔。日食。　　

○享太庙。遣履亲王允祹恭代行礼。　　

○上诣丽瞩楼、问皇太后安。　　

○奉皇太后还畅春园。　　

○上居静宜园。　　

○谕、据山东巡抚阿里衮奏称、济南府属之历城、章邱。泰安府属之莱芜。沂州府属之兰山、郯城。东昌府属之临清州、卫、并济宁州。抵洼沿河村舍。有被水之处。其东昌府属之聊城、堂邑、莘县、夏津、临清、馆陶、东昌卫。青州府属之益都。兖州府属之阳谷、滕县、等处被雹。现已委员会同地方官确勘。果否成灾。取具分数册结详报。倒塌庐舍。给资修葺。淹毙人口。资助掩埋。损伤秋禾。酌借耔种。乃时补种等语。东省被水被雹州县。并前报被水之鱼台、长清、共二十州、县、卫。即使不致成灾。穷黎殊可悯恻。著该抚加意抚恤。务令得所。其灾户应徵新旧钱粮。俱著缓徵。俟查明后照例办理。以纾民困。　　

○又谕、据广州将军锡特库奏、镶蓝旗协领李培、遇事瞻徇。如教场演艺。则挑选弓软不善射者。朦混领赏。挑放甲缺。则各壮丁家口多寡。注写恒多舛错不齐。又自恃记名之后。上进有阶。凡事玩忽等语。李培、记名之处。著该部注销。停其升转。　　

○谕军机大臣等、据大学士高斌、总河周学健、奏称、宿迁、桃源、清河、安东、之六塘河。及沐阳、海州、之沭河。向因山水涨发。地方受淹。嗣经委员发帑兴修。尚未全竣。兹遇上游山水骤发。致子堰冲漫。一面严押堵闭。被淹田地。星速察勘明确。应行抚恤之处。照例查核办理。但连年经画。水患未能尽除。或系兜湾逼溜。形势尚欠畅顺。堰土尚欠加高。前此勘估筹办。尚有未尽周到之处。遴委干员。再加确勘。详筹妥办等语。六塘。沭河、等处。每年加工修筑。而每年仍复被灾。必系前此经理未善。今遇大雨时行。又被暴涨冲漫。高斌等奏请委员查勘。朕思与其委员查办。或瞻顾原议。或勘估不实。于地方终无裨益。应即令高斌、尹继善、会同周学健、亲往查勘。详晰经理。熟筹疏浚之方。务令宣洩通畅。不致泛溢冲漫子堰。淹损田禾。为一劳永逸之计。以副注念。　　

○庚寅。上诣畅春园、问皇太后安。　　

○回圆明园。　　

○谕军机大臣等、山东沂州府属之兰山县。上年收成。祇有五分。虽不成灾。而已歉簿可念。今年春又复被旱。近又被水。该县连年灾歉。与他州县不同。所有一应抚恤安辑之处。著阿里衮加意筹画办理。于伊奏摺之便寄去。　　

○辛卯。谕、国家三载宾兴。系抡才大典。每科正副考官。皆令该部就各省分驿程之远近。按期请点。从无迟误。乃各省之中。有数省督抚。循例请差者。亦有不行奏请者。揆厥所由。皆因前明季年。朝政阘茸。竟有当大比之年。逾期不点试官。以致科场展限者。其后地方大吏。不得不行豫请。至今尚有沿习旧文。具本题请之事。实属重复。各省又不画一。殊非政体。嗣后惟令该部届期照例请点。其直省自行奏请之处。著停止。　　

○又谕、江西永新所帮旗丁周梁共等五船。漂没漕粮。例应按数赔补。朕念此次鄱湖风浪猛险。人力难施。若责令该旗丁补偿。情有可悯。著加恩免其赔补。将来不得援以为例。　　

○谕军机大臣等、据那苏图奏报、天津河水漫溢之处。次第消涸。沿河低洼处所。设法疏洩。高粱早稻。均无妨碍。晚禾被淹。尚可补种荍麦等语。其漫溢几处。成灾与否。尚未明晰。朕已经批示。但闻天津因伏雨积水有至二三尺者。与那苏图所奏不同。天津地势。素号低洼。如果积水至二三尺。必于田禾有碍。可传谕那苏图、令其将现在情形。及如何办理之处。即据实详悉奏闻。寻奏、天津洼地。稍为伏雨漫淹。已委员确查。嗣于六月二十六日。又降雨四寸。各村积水。自六七寸、至二三尺不等。现在设法疏消。居民庐舍。并无妨碍。至静海、青县、沧州、南皮、等州县。情形与天津相同。津地虽号低洼。距海甚近。数日晴霁。即可渐涸。其中或有偏灾。俟该道府查明后。即行酌办。再现据蓟州、玉田、丰润、宝坻、正定、冀州、衡水、河间、任邱、霸州、文安、等州县。续报河水陡涨。近河低洼处被淹。已委员确勘。是否成灾。照例查办。得旨、速行查明妥办。以慰朕念。　　

○大学士等议覆、副都统李世倬奏称、八旗下屯种地各户。应给牛具耔种银两。请陆续分给等语。查种地人等。各给银一百两。以为耕种赀本。若拨往之始。全行给与。易致糜费。应如所奏。先给银三十两。余七十两。令该旗都统委佐领等官。赴各处将牛具耔种。确估购买。按户交给。余银分给各户。从之。　　

○户部奏、原任福建司主事杨可镜。因候选同知余铨。出身不正。滥行出结。部议革职。查杨可镜、所出之结。系结其亲身赴部。与地方官结其出身无碍者有间。且系明臣杨涟之后。才具亦尚堪驱策。可否带领引见。得旨、杨可镜、著从宽留任。　　

○壬辰。署山西巡抚宗室德沛奏、万泉、安邑、二县。各设外委一员。兵丁九名。不足以资巡防。请移蒲州协千总一员。带兵三十一名。前往万泉驻劄。原设外委彻回。于平垣营拨兵十一名。移驻安邑。仍令该外委管束。得旨、著照所请行。该部知道。　　

