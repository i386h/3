<!-- { "loadSidebar": true } -->
○又谕军机大臣等、喀尔吉善等奏称、台湾道书成、丁忧员缺。现任延建邵道来谦鸣、年力强壮。居心诚朴。才具明白。办事切实。请以调补台湾道等语。来谦鸣向任云南、广东。转调闽省。朕深知其人系小有聪明。居心并非诚实。办事亦不过循分塞责。初无干练之才。且年力亦不甚强壮矣。台湾地方紧要。岂伊所能胜任。该督等所出考语。甚属错误。现已另降谕旨简用。该督抚身任封疆。不能知人善任。殊非衡鉴之道。亦可见外任大员。不留心人材之明验。可一并传谕知之。　　

○命四川提督岳钟琪、在紫禁城骑马。　　

○乙酉。谕、今岁各省大概丰收。惟安徽省之寿州、凤阳、临淮、泗州、凤台、怀远、五河、霍邱、八州县。并坐落之凤阳、凤中、长淮、泗州、等四卫。原系积歉之区。而本年六七月间。大雨叠降。被灾稍重。未免向隅。再宿州、虹县、灵璧、三州县。及宿州卫。被灾虽轻。民力不无拮据。应加恩将漕米漕项。分别蠲缓。以纾民力。著将寿州等八州县。及坐落之凤阳等四卫。按成灾分数。照例蠲免。其蠲剩银米。著于次年带徵搭运。再宿州等三州县、及宿州卫。亦一并缓徵。俟至次年完纳。以昭朕轸恤民依之意。该部即遵谕速行。　　

○又谕、永宁原参侵蚀银两。未完尚在一千两以上。已据九卿法司等、据入情实候勾。本应按法予勾。以惩侵贪。但伊侵蚀银两。乃营运利银。尚非库项。与侵亏公帑者。犹属有间。著加恩免其正法。发往拉林种地。　　

○又谕、金荣因属员杨维清冒销城工。得受贿银。朋比行私。婪赃不法。依拟改入情实。其张通、杨文富、虽在乾隆八年以前。但既弃城逃遁。法无可贷。又复阻还援兵。偾事失守。著改为情实。该二省已经勾决。著刑部行文该省正法。　　

○又谕、策楞奏、岳钟琪应追长支代赔各项银两。共七十五万四千六百余两。伊家产抵补。共计银二万七千四百余两。尚不敷银七十二万七千二百余两。应听候部议。此案自雍正十一年查估。至乾隆八年陆续变解。展转驳查。迄今十有余年。尚未结案。向来外省各官。于查追案件。全不实心查办。又复迁延岁月。祇据属员呈报。借家产尽绝之名。草率完结。积习相仍。即此可见。且以家产而论。岳钟琪身为提督。伊子岳浚、历任巡抚。所有赀产。何得仅止此数。亦何至遽云尽绝。如此则岳钟琪不能存活矣。又安能颐养老年。以待今日之受恩乎。此可知地方官查验之不实。而朕向所云非谬矣。但岳钟琪于上年金川之役。著有劳绩。朕已加恩赐以公爵。其应追银两。历年已久。且俱属著赔之项。尚非侵那者可比。著全数豁免。不必再交部议。然此乃出朕特恩。褒绩酬庸之至意。若按法办理。则当彻底清查矣。　　

○旌表守正捐躯之河南睢州民王禹妻王氏。山东宁海州民李德妻刘氏。　　

○丙戌。谕军机大臣等、据四川总督策楞奏称、留川帮办军需之庄学和。才识明敏。办事勤慎。请补龙安府知府等语。该员以主事遽行题请补授知府。未免阶级相悬。朕已降旨令其署理。如三年之内。果能胜任。再行题请实授。可传谕该督、令知此意。　　

○准噶尔部人鄂伦楚克等来降。命赏给安插如例。　　

○丁亥。上御洞明堂、勾到江苏、安徽、江西、情实罪犯。停决江苏绞犯四人。安徽斩犯一人。绞犯一人。余九十五人。予勾。　　

○戊子。添设贵州贵筑县县丞。裁布政使照磨。从巡抚爱必达请也。　　

○己丑。上御洞明堂、勾到河南情实罪犯。停决斩犯一人。绞犯三人。余八十五人。予勾。　　

○上幸静宜园驻跸。翼日如之。　　

○庚寅。云贵总督张允随、参奏古州镇总兵哈尚德、乖戾轻佻。扰虐兵民。请革职审拟。得旨。这所参哈尚德。著革职。其乖张狂悖。扰民虐兵情由。并摺内有名款证。交与该抚爱必达、一并严审定拟具奏。该部知道。又谕、古州镇总兵哈尚德。现据云贵总督张允随参奏革职。其员缺、著镇远镇总兵宋爱署理。俟服阕之日。再行实授。其镇远镇总兵员缺。著清江协副将唐开中署理。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百五十


大清高宗法天隆运至诚先觉体元立极敷文奋武孝慈神圣纯皇帝实录卷之三百五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。十月。辛卯。上自静宜园回圆明园。　　

○谕军机大臣等、前因丽柱与商人往来交结。降旨询问。伊具摺覆奏。祇以浮泛套辞塞责。并无知过改悔之语。复经传谕、令其明白回奏。今览伊回奏摺内。乃称并未往拜商人。即商人投帖。亦俱查禁等语。前后情辞。殊属矛盾。如果并未往来。则当于初次降旨询问之时。据实奏覆。乃初则以训诲周详。曲赐宽宥等浮词。具摺谢恩。及令其将如何往来交结之处。明白回奏。则始称并未往来。且其摺内又称商人或有公事。止令报名进见。若果系地方公事。自应于公所相接。朕前旨已曾谕及。何得借以朦混。且又称纲商馈送礼物。亦量收食物数种。是其不能断绝苞苴。已可概见。而其与商人往来之处。尤属显然。乃巧于掩饰。前后词句。支离闪烁。所谓欲盖弥彰也。朕若将伊革职。严行查究。必至水落石出。但事属已往。姑免深究。看伊如此光景。断非能常受恩典之人矣。嗣后如能痛自改悔。实心供职。一洗从前浮游之习则已。如仍怙过不悛。朕必加以重处。　　

○壬辰。上还宫。　　

○诣皇太后宫问安。　　

○御懋勤殿、勾到山西、山东、情实罪犯。停决山东绞犯一人。余八十二人、予勾。　　

○癸巳。谕、闽浙总督喀尔吉善、署浙江巡抚永贵、奏请临幸浙省。阅视海塘一摺。前因江南督抚等奏请南巡。特命大学士九卿会议。询谋佥同。业经降旨俞允。江浙邻封接壤。均系圣祖屡经临幸之地。且海塘亦重务也。今既据该省士民感恩望幸。群情踊跃。合词代奏。宜允所请。于辛未春南巡。便道前至浙省。临视塘工。慰黎庶瞻依之意。所至不烦供亿。勿事兴修。勿尚华靡。已详前旨。其共谕焉。　　

○谕、朕从前不知管理旗务王等、于该旗点验军器之日。亲身前往穿甲。近阅王公等朝单。恂郡王名下、注写点验军器地方。前往穿甲。始知王等军器。俱由宗人府另行点验。管理旗务王等。于该旗点验军器之日。亲身穿甲。迎接派出之王大臣等。虽定例为重。但王等并非都统等可比。嗣后管理旗务王等。遇有所管旗分点验军器之日。不必亲身前往。著副都统前往穿甲迎接。　　

○大学士等议覆宁古塔将军永宁奏称、吉林乌拉、伯都纳、等处旗地。现丈出余地三万八千五百八十六亩。并游民私垦地一万三千八百九十八亩。俱应照盛京纳粮之例。编为三等。今年秋收。即令纳粮。其未丈地亩。详细确丈。每年报部纳粮。应如所请。其京城、盛京、黑龙江、地方旗地。应令各该旗、该将军、查明到日另办。从之。　　

○礼部疏请冬至节、诣皇太后宫行礼。　　

○得旨。奉皇太后懿旨。今年冬至。著停止行礼。　　

○特授四川提督岳钟琪子岳沺、岳淓、为蓝翎侍卫。　　

○甲午。上御乾清门听政。　　

○御懋勤殿、勾到直隶情实罪犯。停决绞犯四人。余六十八人。予勾。　　

○谕、秋审为要囚重典。轻重出入。生死攸关。直省督抚、俱应详慎推勘。酌情准法。务协乎天理之至公。方能无枉无纵。各得其平。朕于情实招册。皆反覆省览。再三究极情状。毫不存从宽从严之成见。所勾者必其情之不可恕。所原者必其情之有可原。惟以一理为权衡。而于其人初无爱憎好恶之见者存也。今年各省招册。经九卿改定之案甚多。俱属允当。其中由缓决改入情实者。四川省则有八名。湖北则有四名。江苏则有八名。河南、山东、各有五名。山西则有六名。直隶则有七名。或谋杀。或故杀。或拒捕。或诬良致死。或威逼致死。或奸民悍卒。聚众不法。或邪术迷拐。或强奸幼女。或羞忿自尽。或连砍数人。或殴死服制尊属。皆情罪较重。万无可贷。虽各省情实人犯。临勾之时。稍有可原。必加宽宥。而此等凶徒。断不应拟以缓决。设非九卿改正。经朕裁酌。寘之典刑。则奸凶幸免。死伤屈辱者。冤无可伸。而刑罚于是乎失中。岂所谓诘奸止辟之义耶。此于法纪伦常风化。所系甚重督抚身任封疆。为国家明罚敕法。岂宜出此。所有审拟不当之该督抚策楞、彭树葵、雅尔哈善、鄂容安、准泰、阿里衮等。俱著严行申饬。　　

○赈贷浙江钱塘、余杭、海盐、平湖、安吉、武康、鄞县、慈溪、奉化、镇海、象山、定海、山阴、会稽、诸暨、余姚、上虞、嵊县、东阳、义乌、丽水、玉环、等二十二州县厅。及鲍郎、海沙、芦沥、大嵩、清泉、鸣鹤、龙头、穿长、玉泉、曹娥、石堰、金山、并江苏横浦、浦东、袁浦、青村、下砂、下砂二三场等十八场。本年水灾民灶。　　

○裁广西民壮三百四十三名。从巡抚舒辂请也。　　

○乙未。上诣皇太后宫问安。　　

○命协办大学士阿克敦、在紫禁城骑马。　　

○丙申。谕、藩臬两司。有通省钱谷刑名之责。前经臣工条奏。令其抵任三年。请旨陛见。以明述职之意。朕已降旨允行。但伊等是否届期奏请。该部未有查核之例。嗣后藩臬到任。已满三年。该员奏请陛见。或经朕批示。不令来京。即令其自行咨部。如逾期不行陈请。该部即查明具奏。　　

