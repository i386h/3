<!-- { "loadSidebar": true } -->
○山东巡抚法敏疏陈、酌增律例全书条款。一、讳窃律无正条。若照讳盗革职。未多轻重无分。若照应申不申。仅予罚俸。亦非所以警官邪。应以降调处分。附讳盗条例下。一、杀一家非死罪二人。及非一家而杀三人者。定以斩决。但谋故斗殴。概拟斩决。似无分别。应改为拟斩监候。庶于故杀法有比合。一、例载军民相奸者。奸夫奸妇。各枷号一个月。杖一百等语。应将原律加和奸一等。杖九十者。加为枷号三十五日。原律加和奸二等。杖一百者。加为枷号四十日。并杖一百。增入本例下。一、律载奸夫自杀其夫。奸妇虽不知情。绞监候。此指己杀者而言。若伤而不死。应将奸妇照己杀律、减一等。杖一百。流三千里。照例准赎。给与本夫。听其去留。一、负罪潜逃加倍之例。既蒙停止。其知情藏匿罪人者。原系因人连累。应照本例减罪人一等问拟。其犯罪事发在逃。律后之定例。并画一删正。一、定例在京问拟徒罪人犯。满日交原籍地方官管束。倘私自出境。及在本处生事者。即拟流远省等语。但例内未经分别原犯情由。应除强窃盗并光棍案内之犯。仍照常例外。其余徒犯。限满回籍。如因不能度日谋生外出者。免其管束。倘仍旧为匪。照例拟流。或见犯之罪。重于流者。从重科断。得旨、该部知道　　

○满洲繙译乡试。以刑部尚书那苏图、为正考官。吏部右侍郎阿山、为副考官。蒙古繙译乡试。以理藩院右侍郎班第、为考官。　　

○癸亥。上诣皇太后宫问安。　　

○礼部议覆、刑部尚书管国子监事孙嘉淦疏陈、嗣后六堂肄业贡生。以三百名为定额。每堂分拨五十名。以三十名为在内肄业之缺。二十名为在外肄业之缺。凡到监之恩拔岁副优贡监生。择其品端文优者充补。宁缺无滥。至在外肄业者。恐伊等馆地远近不一。难于稽查。应令国子监祭酒、严立课程。勤其考校。又嗣后肄业贡监。设立经义治事二条。明经者。或治一经。或兼他经。务取御纂折衷传说诸书。探其原本。于人伦日用之理。切实讲明。治事者。如历代典礼、赋役、律令、边防、水利、天官、河渠、算法、之类。或专一事。或兼数事。务穷其源流。考其利弊。三年期满。即以所学定其等第。均应如所请办理。惟称拔贡肄业期满。向止选用教谕。计得官必需二三十年。请将肄业贡生。至期满后。由祭酒等、分别等第引见。以知县教职、分发各省即用。未免过优。应请嗣后拔贡到部。停其拣选引见。仍由礼部奏派大臣考试后。劄监肄业。其中果有人品卓越。学识醇茂者。该祭酒等、于期满后。保举引见。恭候钦定。以知县、教职、简用。其余堪任训迪者。仍照定例。以教职入于双月。恩拔副捐。轮用两周之后。选用一人。其本班顶选者。仍归原班选用。从之。　　

○刑部议覆、御史周绍儒疏言、直省递解人犯。虽有沿途给口粮之例。但均系州县捐给。冲途解犯络绎。捐垫维艰。给发难遍。或致饿毙堪悯请嗣后发遣军流、及一切递解人犯。照支给囚粮例。在存公银内动支。应如所请。从之。　　

○甲子。遣官祭关帝庙。　　

○谕总理事务王大臣、目今因修理奉先殿。恭请列祖列后神主。暂安奉太庙中殿。今八月初九日。太宗文皇帝忌辰。十一日。太祖高皇帝忌辰。此二日。朕欲亲诣太庙中殿行礼。著总理事务王大臣、会同礼部。查明礼仪具奏。寻奏、向来恭遇列祖列后忌辰。皇上亲诣奉先殿行礼。俱用素服。至于四时享祭。及太庙告祭。皇上亲诣行礼。俱用朝服。并无素服入庙之制。再查礼部前奏。谨议奉先殿列祖列后神主。请暂安奉太庙中殿。其兴工以至告成之间。朔望一切祭祀。暂行停止。俱系遵照康熙十八年。修理奉先殿旧例。彼时每遇忌辰。圣祖仁皇帝。亦未亲诣太庙中殿行礼。此次太祖太宗忌辰。未便于太庙素服行礼。应请停止亲诣。至八月二十三日。世宗宪皇帝再周之期。皇上亲诣雍和宫行礼。于太庙行礼之处。亦应请停止亲诣。得旨。允行。　　

○又谕、数年以来。各省督抚、往往奏称某道某府。不胜外任。请调京改补。朕欲验其人才。常允所请。令送部引见。酌量补用。今马宏琦奏称、黜陟本有恒规。内外无容偏重。微特衰废者不宜复玷曹司。即平常者亦不应数行改补等语。朕思内外原属并重。部曹亦为要职。督抚等于所属道府内。有不能胜繁剧之任者。即当奏请调简。若并不能胜事简之任。即应勒令休致。何得轻视京职。而为苟且姑容之计。以便其私耶。人君日理万几。所降谕旨。岂能必其尽当。司言责者。果能据理直陈。于政务自有禆益。殊非托之空言。而无济于实用者可比。马宏琦所奏可嘉。著交部议叙。并将伊原奏。发各督抚知之。　　

○乙丑。太宗文皇帝忌辰。遣官祭昭陵。　　

○吏部等部议覆、两广总督鄂弥达疏言、粤西梧州。为通省运盐总汇。前经奏准、添设运同一员。查广东潮嘉汀赣运同所属。有知事一员。应请广西照例添设驻劄梧郡并建衙署。应如所请。从之。　　

○户部议覆、署河南巡抚尹会一疏言、豫省漕运。前经原任巡抚富德、以杞县等四十州县。远离水次。请将额徵米豆。改徵折色。但今昔情形不同。请将祥符等三十一州县。离水次在四百里以内者。增给脚价。仍徵本色。其永城等十九州县。离水次较远者。既难徵收本色。应照采买之例。折徵银两。饬令该州县、前赴水次采买。遴选通判数员。专司其事。其价查豫省向来、每米一石。徵银八钱。所有从前节省银一钱五分。留为地方官添补米价之用。免其解部充饷。如果岁歉价昂。仍于临时酌办。应如所请。从之。　　

○丙寅。上诣皇太后宫问安。　　

○谕总理事务王大臣、朕闻江南砀山县段家庄大坝以外。一带河滩。因黄河水势漫溢。约长四十余里。宽五六里十里不等。居民庐舍被淹。田禾受伤不能收获。祇因该县秋成丰稔。不过一隅被灾。又系堤外河滩。是以地方官未经申报。朕爱养黎元。惟恐一夫不获其所。今此被水人民。栖身无所。糊口无资。深可轸念。著该督抚、即饬地方有司。迅速查明。抚绥赈恤。务使登之衽席。毋得以漫滩被水。乃事势之常。稍有忽视。　　

○总理事务王大臣、议覆通政使德尔敏奏称、直隶涞水县之拒马河。在泰陵东南辰方出水。今河头被碎石淤塞。向来南流之水。转向东流。应令钦天监监正明图、带领通晓风水之人。即会同德尔敏等、相度疏浚。其工程令地方官办理。奏入、报闻。　　

○又议覆、归化城将军王昌奏、新驻兵丁。应议事件。一、原附右卫蒙古裁汰余兵五百名。请编为五个佐领。移驻新城。仍照原议支给官弁俸饷。一、新城驻劄兵丁。须得熟谙之员经理。请将右卫官员。酌量送部引见调补。一、新城将军以下。笔帖式以上。应得米石马匹照右卫例支给。一、新城应设铁匠箭匠。照右卫例挑取。给予银粮。一、将军仪卫、照提督例。副都统仪卫、照总兵例。由巡抚处领取。执事人应得银两。照右卫例在同知库内支取一、新城应用旗纛。照例由部领取。一、兵丁马匹。除现有分给外。尚有不敷。由扎萨克办给。一、每佐领设领催四名。每名给钱粮三两。一、请设左右两司。给与关防。协御、给与图记。均应如所请办理。惟称将右卫随印前锋。随往新城。伊等转有迁徙之劳。应令于新驻兵内挑取。添给钱粮一两。其原存右卫者。酌量挑取。随副都统驻劄。其余陆续裁减。又军器一项。自应豫为制办。请每兵四名。给帐房一架。器械计人分给。共给鸟枪六百杆。选择兵丁。令其练习。火药等项。由部支领。又拜本练兵等事。应用炮药。由地方官领取。从之。　　

○丁卯。太祖高皇帝忌辰。遣官祭福陵。　　

○总理事务王大臣议覆、侍卫嵩福奏、京南一带烧锅之家。多有囤积粮石。希图开禁。及候米价腾贵之时。期获重利者。请饬督臣、严行禁止。查粮石一经囤积。市价便致昂贵。应如所奏。令该督饬地方官、示谕所有囤积之家。自行酌量存留食用外。余照市价粜卖。不得观望。致干罪戾。得旨。畿辅近地。今岁歉收。现在严禁烧锅以裕民食。而射利之徒。反因此囤积米粮。希冀开禁。或俟粮价更长时。获取厚利。此等皆系奸民之尤。亦有司不实心奉行之故。嵩福所奏。乃地方实有之情形。而非苛刻之论。一邑如此。其他可知矣。王大臣等议令州县官出示晓谕。殊不足以示惩。此等奸民。既不恤乡里之艰。又不畏国法之重。即治之以罪。亦理所宜然。何所容其姑息。著总督李卫、转饬属员。即行严查。务使囤积之弊悉除。俾贫民得以籴粮糊口。毋得仍前忽视。　　

○戊辰。上诣皇太后宫问安。　　

○遣官祭昭忠祠。　　

○己巳。万寿节。停止朝贺筵宴。　　

○上诣大高殿、寿皇殿、行礼。　　

○遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭显佑宫、东岳庙、城隍庙。　　

○诣皇太后宫行礼。　　

○庚午。总理事务王大臣议覆、巡察宁古塔御吏苏昌奏、船厂集聚民商甚多。请照各省满洲兵丁驻劄处。设理事同知管理之例。将永吉州知州一缺。补放满洲。兼理理事同知事务。查船厂事繁。一人恐难兼理。应请于永吉州知州外。再添设理事通判一员。又黑龙江与船厂相同。亦应一例添设理事通判一员。下部议行。　　

○辛未。上诣皇太后宫问安。大清高宗法天隆运至诚先觉体元立极敷文奋武孝慈神圣纯皇帝实录卷之四十八


大清高宗法天隆运至诚先觉体元立极敷文奋武孝慈神圣纯皇帝实录卷之四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。八月。壬申。铸给镇守江北寿春等处总兵官、及寿春镇标中军游击关防。从两江总督庆复请也。　　

