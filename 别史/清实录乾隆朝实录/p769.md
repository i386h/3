<!-- { "loadSidebar": true } -->
○至观德殿孝贤皇后梓宫前奠酒。谕诸王满洲大臣等、今皇后大事。百日已满。朕如不降旨晓谕。尔等亦不能明晰朕意。皇后之事。朕甚哀痛者。非惟皇后与朕、二十二载伉俪相得之意而已实惟宗庙社稷神器之重。付畀不得其人。每一念及深为心悸。试看大阿哥、年已二十一岁。此次于皇后大事。伊一切举动。尚堪入目乎。父母同幸山东。惟父一人回銮至京。稍具人心之子。当如何哀痛。乃大阿哥、全不介意。祇如照常当差。并无哀慕之忱。朕彼时降旨。谓大阿哥昏庸者。特以不孝之罪甚大。伊不能当。故委婉施恩将伊开脱。以全其生路。若将伊不孝之处表白于外伊尚可忝生人世乎。今事虽已过朕如不显然开示。以彼愚昧之见。必谓母后崩逝。弟兄之内惟我居长。日后除我之外。谁克肩承重器。遂致妄生觊觎。或伊之师傅谙达哈哈珠色太监等。亦谓伊有可望因起僭越之意。均未可定。此位所关重大仰承祖宗统绪垂及子孙。孟子曰以天下与人易为天下得人难。实为至论。从前以大阿哥断不可立之处。朕已洞鉴。屡降旨于讷亲、傅恒矣。至三阿哥、朕先以为尚有可望。亦曾降旨于讷亲等。今看三阿哥、亦不满人意。年已十四岁全无知识。此次皇后之事。伊于人子之道毫不能尽。若谓伊年齿尚幼。皇祖大事之时。朕甫十二岁。朕如何克尽孝道之处。朕之诸叔。及大臣内旧人。皆所亲见。亦曾如伊等今日乎。朕并非责备伊等。伊等俱系朕所生之子。似此不识大体。朕但深引愧而已。尚有何说。此二人断不可承继大统。朕降此旨。并非遇事恐吓伊等。日后将复游移。试思太庙祝版。以孝字冠首。朕已谓伊等为不孝。夫不孝之人。岂可以承大统。此二人断不能继之处。王大臣等、其共知之。朕为人君。于常事、尚不食言。于此等大事、又有食言之理乎。伊等如此不孝。朕以父子之情。不忍杀伊等。伊等当知保全之恩。安分度日。虽日后蒙朕格外施恩。亦宜益增愧赧方是。倘仍不知追悔。尚有非分妄想。则是自干重戾矣。大阿哥、系朕长子。三阿哥、年亦稍长。如果安静守分。日后总可膺王贝勒之封。第恐彼时伊等、或自谓已居王位。或谓已为贝勒。复萌希冀之想。须知此一位。但可传一人。不可分传数人。若不自量各怀异意。日后必至弟兄相杀而后止。与其令伊等弟兄相杀。不如朕为父者杀之。伊等若敢于朕前微露端倪。朕必照今日之旨。显揭其不孝之罪。即行正法。再从前皇太子、七阿哥、朕亦非以系皇后所生。另加优视。因较众阿哥、实在聪明出众。亦尔众人所共见共闻者。然伊在时。朕尚未遽封为皇太子。迨薨逝后。方明降谕旨。盖以伊虽聪慧。长大后改变与否。未可先知。是以未曾降旨。皇后所生之阿哥。尚且如此。何况妃嫔所生者乎。且此天下。并非朕之天下。乃祖宗勤劳所创建。皇祖时、曾立皇太子。后因不可而止。遂不复立。皇考时、亦并未立皇太子。然于承大统之人。早经豫定。朕于他事。即或不能效法皇祖皇考。而效法之心。实孜孜日勉焉。今满洲大臣内。如有具奏当于阿哥之内、选择一人立皇太子者。彼即系离间父子。惑乱国家之人。朕必将伊立行正法。断不宽贷。汉大臣官员内。或有舍死务名之人。谓国家不可无皇太子以为表率。饰忠具奏者。彼不过意存尝试。朕即照此办理。大学士等、将此旨存记。阿哥书房、亦著登记。　　

○谕军机大臣等、开泰所参库吏萧映和、勾通银匠罗发良等、朋谋侵匿解到漕项银两一案。既经审明挪用情节。即应作速题结。入于秋审候勾。以为奸胥冒法营私之戒。乃复展转饬查。名为详慎。实则故为迁延。此又刑名衙门猾吏。有心驳诘。希图缓至来秋。该抚未之觉察耳。外省案件。多有往返数年。悬案不结者。奸吏恃以偷生。益致肆意犯法。亏帑案多。皆因于此。可传谕该抚、将此案即速具题。一面核覆。即行补入本年秋审。毋得延缓。　　

○旌表守正捐躯之江苏安东县民徐某妻贺氏。　　

○丙子。上诣皇太后宫问安。　　

○至观德殿孝贤皇后梓宫前奠酒。　　

○遣官祭火神庙。　　

○谕军机大臣等、据李敏第奏称、晋省四月内。各属俱获时雨。五月更觉调匀。太、平、潞、汾、泽、蒲、等六府。辽、忻、平、沁、解、绛、吉、隰、代、保、等十州。甘霖叠沛。自二三寸、至八九寸不等。大、朔、宁、三府。亦于五月内各得雨一二寸至五六寸不等。交六月后。太原等处。复得膏雨屡沛等语。又据庆恩奏称、平定州之固关。至介休县交界之冷泉关四五两月雨水调匀曲沃县、入夏以来甘霖叠沛等语。兹据归化城副都统等奏、归化城一带。望雨甚殷。曾降旨询问准泰。伊覆称雨泽尚未沾足。现在筹画接济。今览二人所奏。似不无粉饰之意。可传谕询问准泰。令其查明果否得雨沾足。伊等所奏。有无粉饰。并现今实在情形。即行具摺奏闻。　　

○驻藏新授宁古塔将军索拜奏、郡王珠尔默特那木扎勒告称、后藏之尚卓特巴济隆罗卜藏策旺、事奉班禅额尔德尼、极为敬慎。祈赐名号。原任公那木扎勒塞卜腾之子、巴勒桑策凌、祈赏爵秩。以示优奖。此皆伊父颇罗鼐、心内未了之事。乞转奏施恩。得旨、尚卓特巴济隆罗卜藏策旺、感激朕恩。凡事办理妥协。殊属可嘉。著加恩锡以达尔汗号。巴勒桑策凌、亦著加恩封为头等台吉。嗣当益加奋勉。永受朕恩。　　

○以大学士来保协办大学士吏部尚书陈大受、教习庶吉士。　　

○赏恤因公在洋遭风之福建台湾协右营兵如例。　　

○丁丑。谕军机大臣等、据福建提督武进升密奏、总督喀尔吉善二摺。如所奏金山冈谋匪一事。督臣先与手札。使不敢先言。迨查办已定。始令画一具奏。以致后期。又建宁老官斋一案。伊摺奏先到。督臣自将赍摺之人责革。是不欲伊先行具奏之意显然。今拏获魏现、即不会稿。亦必俟其信息。不敢先行具奏等语。提臣为通省武弁统率大员。遇事应奏即奏。固不必有意争先。亦不必视督臣为先后。岂有专徇督臣意指。督臣不悦。即不敢先奏之理。至会奏自有定制。即督臣不会。何妨自行驰奏。又何不敢之有。武进升此奏、明系金山冈谋匪之案。摺奏迟缓。欲诿过督臣。以饰已非耳。至差弁赍摺迟延。自应责革。又何可以此为督臣与已不协之证。又奏称、喀尔吉善到任之初。令伊密访水师提督张天骏营务。伊初已婉辞。督臣正颜厉色。必令访查伊查出水师陋规。告之督臣而督臣并不饬查禁革。现今督臣提督。两相契合又因存营马价银两。漳州镇马负书、系督臣旧属。巧为徇私。令伊无地自处等语。水师营务。原与武进升无涉。如有关体制。不便代查。即督臣盛气相加。又岂可稍为迁就。乃既代为访查。以示与督臣交好。而复以此为督臣之咎。此又明系张天骏、马负书、与伊不协。而督臣待张天骏等稍厚。伊心怀疑忌。且先有访查之形恐众心归怨。故为此奏。其言语支离。尤为乖谬。夫大臣共事封疆。惟持正秉公不存成见。则同寮不必有心求合而自无不合若存一有心交好之意。而暗中复多疑忌。思欲先发制人。或因办公迟误。思欲饰非诿过。此等存心倾诈。逞其伎俩。安能逃朕洞鉴。至喀尔吉善短视。乃人所共知。又岂待伊密奏。如果精神衰惫。步履艰难。喀尔吉善、又何敢不自行奏明。督臣贤否。岂一提督所能知。武进升、乃敢喋喋陈奏。殊属狂率。姑念伊向于营伍。尚属勤勉。是以免其交部察议。著传谕严行申饬之。　　

○兵部议准、山西巡抚准泰疏称、大同镇所辖营路辽阔。请将向应秋巡之新平、得胜、助马、灵邱、北楼、东路、山阴、等七营。改为春巡。向应秋巡之宁武、杀虎、平鲁偏关老营、河保、水泉、靖远、等八营。改为秋巡。从之。　　

○戊寅。上诣皇太后宫问安。　　

○御乾清门听政。　　

○谕、山东今岁。系普免钱粮之年。耗费亦已缓徵。闾阎可以无扰。惟是该省有漕仓项下钱粮。共银十七万五千余两。例无蠲免。亦不缓徵。但念此项钱粮。必须核派细数。按户摘徵。则是当此与民休息之年。仍未免追呼之扰。况该省当积歉之余。尤宜加意培养。著将前项漕仓等钱粮。十七万五千余两。除已徵外。其余概缓至己巳年开徵输纳。至本年应需解支各款。著于司库别项银内、酌量借动。俟来年徵解归款。该部即遵谕行。　　

○又谕、阿克敦已经治罪。自不应复用。但念伊系旧人。现出内阁学士员缺。著照革职留任之例。在内阁学士上效力行走。仍令署理工部侍郎事务。　　

○又谕、据四川巡抚纪山奏、黔省咨拏龙盘寺僧人心恒一摺。据称捏造榜帖。虽无悖逆语句。但假称上谕。实属不法。心恒已回江南原籍。现在移咨安徽巡抚查拏等语。此等僧人。捏造官衔。刊刻传布。愚民为所煽惑。必致滋事。应即严行查禁。其系何人主谋捏造。有无流传党羽。俱应一一查办。虽心恒年逾八十而查办不可不严。著传谕该抚纳敏、务将此案。实力查究。提拏审拟具奏。　　

○以大理寺卿嵩寿、为都察院左副都御史。　　

○以四川威龙州长官司张秀子应诏、甘肃河州保安堡土千户韩文广子旭、袭职。　　

○己卯。上至观德殿孝贤皇后梓宫前奠酒。　　

○兵部等部会议、两广总督策楞题覆、东省前将广州府海防同知、移驻前山寨。香山县县丞、移驻澳门并抽拨汛口弁兵。请嗣后澳内地方以同知县丞为专管。广州府香山县、为兼辖。其进口出口、与内洋事件。则以专守汛口与驾船巡哨之把总为专管。同知为兼辖。至番、东、顺、香、四县捕务。仍令该同知照旧兼辖。所有各衙署兵房。俱应添建。占用民地。照例给价等语。均应如所请。从之。　　

○庚辰。上诣皇太后宫问安。　　

○谕军机大臣等、据杨锡绂奏称、湖南宝庆府知府员缺。请于候补知府内遴员简用。倘一时未得相宜之人。查有现任澧州知州何磷、前曾为宝庆同知。若准其升授宝庆府知府。该员驾轻就熟。必能奋勉整顿等语。杨锡绂、身为巡抚。题简属员。自其职所应为。如果人地相宜。即为据实陈奏。且系具摺请补。又不比题本恐不合例。致干部驳。乃既请遴员简补。又请题补属员。为此两歧之说。是明欲保题属员。而先为简发之请。大臣以纯诚事君。以实心任事者。固如是乎杨锡绂、于外官习气。牢不可破。可传旨申饬。其宝庆府知府员缺。已另行简用矣。　　

