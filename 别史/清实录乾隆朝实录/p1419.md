<!-- { "loadSidebar": true } -->
○又谕、据永贵奏、行文黄廷桂、派参将游击等官二三员。千把总等官四五员。以备差委。并酌派应差兵役二三百名。又辟展同知伊星阿、一人管理收支等事。未免竭蹷。请添派谙习粮务同知二员、杂职二员、协办等语。屯田伊始。差务颇繁。所需官员。自不可少。至听差兵役等。则现在屯田兵丁。未必日事耕作。自可通融调换。何必多为添派。可传谕黄廷桂、永贵、所需文武官员。照数发往。再派兵一百名。以备差遣。　　

○又谕曰、永贵奏、喀喇沁台站署章京达尔扎桑、随兆惠西路出兵。奉委巡查台站。节次剿杀玛哈沁。颇属奋勉等语。达尔扎桑、著加恩授为蓝翎侍卫。伊招降之厄鲁特收楞额巴泰、亦著有劳绩。又屯田副将张兆潘、署把总戴谨等、拏获逃兵马顺正法。俱著永贵酌量赏给。以示鼓励。　　

○又谕、著传谕兆惠、即将哈宁阿拏问。派委妥员押解来京。　　

○以杭州协领萨尔图、为江宁副都统。　　

○赈贷直隶大城、青县、沧州、蔚州、万全、怀安、怀来、赤城、龙门、等九州县。本年水雹霜灾、贫士、饥民、旗户、灶户、并缓徵新旧钱粮。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百七十二


大清高宗法天隆运至诚先觉体元立极敷文奋武孝慈神圣纯皇帝实录卷之五百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。十月。己巳。上御洞明堂。勾到直隶、山西、情实罪犯。停决直隶绞犯二人。余一百四人、予勾。　　

○谕军机大臣等、黄廷桂所奏伊犁屯田事务一摺、已交军机大臣议奏矣。但阅该督摺内、未免有竭蹷之意。办理回子事竣。明年既于伊犁驻兵。则屯田之事。自不可不亟为筹画。但亦不必过于张皇。总以静镇妥速。因时制宜。尽地利而足兵食。斯为允协。若明年二月内、可以赶办屯务。不误春耕。于驻防军需、更为有益。如实有不能赶办之势。则随宜酌量举行。朕亦必不以从事稍缓、遽为督责。但不得因此遂生作辍之意耳。现在乌噜木齐、既有屯田官兵。垦种广阔。将所获粮石、酌量运往伊犁。以资接济。可省甘肃、哈密、等处转运之繁。较乌里雅苏台、运送粮石至北路军营、道里亦不甚相远。况从回部凯旋、绿营兵丁彻回时。兼可留在伊犁屯种。此外或就回民中量行调派应用。则人不烦而事易就。垦得一亩。即可得一亩之用。总之办理屯务。在该管大臣等、相度事势。次第通融筹办。如乌噜木齐等处、人力有余。不妨量为挑派。移赴伊犁开垦。如其不能。亦不必勉强。前降谕旨、由近及远。接次顶补。意正如此。固不必豫事过为周章也。　　

○又谕曰、黄廷桂筹议伊犁屯田之奏、办理甚觉周章。已谕令随时酌量。不必竭蹷从事矣。但伊犁现议驻兵。兆惠、纳木扎勒等、办理回部事竣。即可调绿旗兵、及回人等、酌量派出耔种。前往伊犁耕作。以济军食。即耔种无多。亦就其足敷应用者施功。若仍未能设措。亦不必拘泥。可传谕伊等、令其作速奏闻。　　

○又谕曰、阿桂奏称、厄鲁特侍卫硕通、在军营殊属奋勉。今仍恳随往西路等语。著准其所请。硕通既于布延图、候与妻子相见。可传谕扎隆阿、将伊妻子查出。酌量办给资装。发往察哈尔居住。伊安插家属后。仍即来京。再赴阿桂队内行走。西路现无急应前往之事。该总管等、亦不必过于催迫。并传谕知之。　　

○又谕、西路所有旧兵。现俱更换。随阿桂前来之侍卫奎萨、索伦兵亨申、禅新、俱久在军前行走。著赏银各二十两。驰驿回至本处休息。仍传谕绰勒多、遇有骁骑校缺出。即将亨申、禅新、补用。　　

○军机大臣议覆、大学士管陕甘总督黄廷桂奏称、伊犁地气和暖。耕种较早。且距内地遥远。转瞬仲冬。恐致迟误。将一切应行办理之处。飞咨将军臣兆惠、暨屯田大臣永贵等。定议赶办。其酌带官兵。搭派回众。搬移耔种牛具口粮诸事。请俟兆惠、永贵等、咨覆到日。遵照应付等语。查乌噜木齐等处。屯田既广。伊犁一带。又添办牛具耔种口粮。恐致顾此失彼。现已遵旨传谕将军兆惠等、令将伊犁屯务。酌量情形。或调拨带往之绿营兵垦种。或派附近回民屯垦。因其所有之耔种牛具。以资耕作。该督黄廷桂、祇应专力于乌噜木齐等处。伊犁屯务、听将军兆惠等筹办。从之。　　

○庚午。谕曰、吉庆、如松、著前往审办偷树事件。　　

○户部议准、本部侍郎吉庆奏称、各省承追官员欠项。或银数无多。日久悬宕。嗣后凡赔项在五百两以下者。应于养廉内扣缴。从之。　　

○江南河道总督白钟山奏、中河厅属杨家庄以上运河北岸。向有盐河一道。口建草坝。冬春堵闭。以济重运。夏秋启放。以运柴盐。前因口门内水浅堵坝。粮艘商船甚利。而苇左营、及各厅、购柴五六百万束。俱不能运。淮北食盐。亦恐贻误。查外河厅属黄河北岸。王营减水石坝内引河一道。可通盐河。长三百余丈。年久淤塞。请即挑浚。每年柴盐运完后堵闭。得旨、此祇可偶一调剂而已。非可常为之事。总之黄河不宜分洩。此语当谨受之。不然。其利少而弊多。不可不慎。　　

○湖南镇筸镇总兵邱策普、因病解任。调湖北襄阳镇总兵刘应标、为镇筸镇总兵。以湖南永绥协副将章世鹏、为襄阳镇总兵。　　

○辛未。谕、紫禁城护城河。现由提督衙门拨兵挑浚。虽大段已经报竣。尚须益加深通。以免日久淤积。户部现在贮钱甚多。此项工程。应给饭食钱文。即著该衙门由部支领散给。于河道既属有益。钱文亦倍流通。而兵丁等计工授食。更得均沾实惠。　　

○又谕、前令各省督、提、保举堪胜总兵之员。其参游都守中、有才略出众者。亦准一体保送。原以备干城之选。而非为武弁中开幸进之阶也。该督提等、自宜详加甄择。必其人实克胜专阃之寄。方可不拘资格。登诸荐剡。顷来到部引见者。即品秩相悬。如游击七十一、福兴、康世昌、田允中、守备曹昇、其才具尚属可观。未尝不予记名。以备简用。乃胡宝瑔所保之游击素章阿、齐大勇所保之游击安宛。人才俱属平常。计其器量。不过参游偏禆之任而止。遽越次保荐。殊非慎重遴选、豫储将材之意。素章阿、安宛俱不准记名。胡宝瑔、齐大勇、著传旨申饬。　　

○谕军机大臣等、据富德奏称、奉到前往阿克苏谕旨。即领兵速进。一抵乌噜木齐。先选健兵数百名。策应兆惠。余兵及后队疲乏者。行文永贵、办给马匹口粮。陆续进发等语。现届寒冬冰雪之时。自不便由穆素尔岭行走。即从乌噜木齐取道亦可。但前谕云、若兆惠大功已成。富德即来京。现在传闻阿巴噶斯、哈丹、余贼回博罗和罗藏匿。若领兵掩袭。自可尽歼。已传谕巴禄、于新到兵丁内。酌派五百名。前往搜捕。富德若得兆惠成功之信。亦酌派新兵策应。巴禄事竣。即可回京。不过纡回一两月程期。其旧兵、交与永贵等。沿途办给资装。各回本处。富德其悉心奋勉。勿以伊母为念。朕适从圆明园进宫。伊母迎驾。甚属康健。曾加恩赐。并著传谕知之。　　

○调正红旗蒙古副都统四格、为镶蓝旗满洲副都统。以銮仪使八格、为正红旗蒙古副都统。仍兼銮仪使。　　

○浙江处州镇总兵黄正元故。以贵州上江协副将张国标、为处州镇总兵。甘肃宁夏镇总兵五福、缘事革职。调广东潮州镇总兵杨宁、为宁夏镇总兵。以直隶山永协副将明达、为潮州镇总兵。　　

○壬申。上诣畅春园、问皇太后安。　　

○还宫。　　

○谕军机大臣等、傅岩奏称、拏获偷树贼犯马七儿。林二等。据供、卖与领催岱明阿、章京湛柱等。请革职严审等语。湛柱身系职官。非平人可比。伊买得偷伐树木。宜即呈报。庶贼犯可获。乃隐匿不报。领催岱明阿、将所买树木掩埋。岂得谓不知为偷伐之物。著传谕如松、吉庆、严加审讯。　　

○又谕、黄廷桂奏、筹办伊犁屯田事宜一摺。此事前据该督奏到。并钞录移咨兆惠、永贵、原文进呈。当交军机大臣议奏。并降旨传谕兆惠、令其将伊犁屯田之事。酌量情形。或于带往之绿营兵内派拨垦种。或于附近回民内调派屯垦。因其所有之耔种牛具。以资屯田耕作之用。该督黄廷桂、祇应专力于乌噜木齐等处应垦之田。以收地利而足兵食。庶可不致办理竭蹷。顾此失彼。该督谅尚未经接到。故所奏筹办耔种农具口粮等事。未免甚费周章。若再传谕黄廷桂、查照军机大臣遵旨议覆原文。惟于乌噜木齐等处屯务。悉心经理。毋致贻误。其伊犁屯田之事。当以余力为之。专听兆惠等遵旨筹办。如或不能。即缓至明年。尽可从容办理。不必更费周折也。　　

○又谕、适因黄廷桂、咨商兆惠、永贵、办理屯田。朕已谕令专办乌噜木齐耔种。其伊犁屯田事务。交与兆惠等、于回部酌派耔种农器运往矣。伊犁屯田。原为驻防兵丁粮饷起见。伊等乘骑马匹。稍为休息。自可助耕。如有不足。则辅以人力。但回人甫经平定。派出耔种时。或即抵应纳之贡赋。至农器则给以官价。若仍有未便。亦从容筹画。不可勉强从事。　　

○补行山西乾隆二十二年大计。卓异官九员。不谨官二员。罢软官一员。年老官四员。有疾官四员。才力不及官二员。浮躁官二员。分别升赏处分如例。　　

○癸酉。定边左副将军成衮扎布奏、安插呼伦贝尔之明噶特得木齐和里木等逃脱。派奖赏孔雀翎托尔苏岱等追捕。臣复领兵亲往。现将和里木擒获。派蓝翎侍卫素噜克沁等解京。其奋勉擒贼。系莽噶拉克之子扎巴罕。哈克图之子巴雅尔图。及其从弟玛尔扎克。章京索济克、乌巴等。俱酌赏缎疋。效力兵丁二十七名。各赏给布疋茶叶等物。谕军机大臣等、成衮扎布、此次追捕逃犯和里木等、甚合机宜。素噜克沁、托尔苏岱、俱授为三等侍卫。扎巴罕、巴雅尔图、著赏戴孔雀翎。加赏缎二端。索济克、乌巴、玛尔扎克、亦加赏缎二端。效力兵丁等、加赏银各五两。仍以恩旨传谕伊等。俾知鼓励。　　

