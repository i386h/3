<!-- { "loadSidebar": true } -->
○壬午。上诣皇太后宫问安。　　

○还宫。　　

○谕军机大臣等、据吴进义奏称、拏获私贩硝磺铁砂之匪犯一摺。硝磺铁砂。系违禁之物。乃夤夜偷漏出口。现获硝磺至二十九驮。铁砂至四驮之多。非寻常私贩可比。必别有贼匪勾通之处。此案交与方观承、将买自何地。贩往何方。一一严行究出实在情节具奏。毋任狡饰。其已获二犯。著该提遴委干员解送。勿令中途兔脱。并畏罪自戕。未获各犯。速饬弁兵、分途严缉务获。庶奸徒不致漏网。所有拏获私贩之弁。酌量奖赏。以示鼓励。著将此传谕方观承、吴进义、知之。　　

○又谕、前因喀尔喀内、有劫夺商人匪贼。降旨令郡王德木楚克、回至游牧查办。今西路大兵已彻。亲王巴雅尔什第、亦即回至军营。并著伊速赴游牧。会同瑚图灵阿等办理。再据贝勒颜楚布多尔济奏称、伊游牧地方。所有齐木齐格特人等。肆出为匪。请暂移至阿巴噶地方居住等语。朕已允其所请。齐木齐格特人等。著即严行查拏正法。以昭炯戒。　　

○癸未。谕曰、曹洛禋不必在尚书房行走。　　

○谕军机大臣等、著寄知黄廷桂。今降旨、令济隆呼图克图、前赴伊犁。于明岁正月。自京起程。所有边外行走。需用骑驮马匹牲畜帐房等物。应豫为备办。该部即移咨黄廷桂。核计前往人数。豫为备办。　　

○鸿胪寺奏、明年驾幸江浙。所过地方。文武各官、应于几十里内迎送。得旨、三十里以内迎送。　　

○黑龙江将军绰勒多等奏、请将呼兰地方、备贮米谷各三千七十五名。于明岁冰融后。运送黑龙江。其吉林修理黑龙江船只回空。即由呼兰带运黑龙江米谷各三千石。又吉林修理墨尔根船只回空。亦由呼兰带运墨尔根米谷各九百石。存仓备贮。报闻。　　

○旌表守正捐躯之山东黄县民陈元开妻徐氏。　　

○甲申。谕军机大臣等、前因时届寒冬。降旨暂行彻兵。俟一二年后相机办理。今据瑚什来京奏称、阿逆与阿布赉等。虽俱远遁。彼处不能过冬。侦探大兵已彻。必仍赴原游牧居住等语。果尔、伊等往返奔驰。人马俱已疲困。正可乘机进剿。俾贼人不得少为休息。途穷计蹙。自将阿逆擒献。若为日既久。贼困稍舒。不若此时更易为力。昨已传谕兆惠、酌量派兵、赴阿布赉游牧地方袭击。并饬知各鄂拓克人等。防范阿逆前来侵扰。兆惠等自能遵照办理。现在兆惠所驻地方。与哈萨克相近。著豫选索伦兵一千名。以备来春进剿之用。彼处现有巴里坤解送马一千匹。即于附近地方。加意游牧。俟擒拏巴雅尔后。选其马匹驼只。以益兵力。兆惠等务宜悉心筹画。如有未协机宜之处。即行据实奏闻。若应如此办理。亦毋庸兆惠领兵。朕自派员驰驿前往。兆惠现在办理一应事宜。俱甚妥协。著赏给佩用荷包鼻烟壶。以示优眷。近因舒赫德追擒乌梁海果勒卓辉等。甚属奋勉。已加恩补授副都统。令其来京。询问彼处情形。俟到京后。即令其前赴军营。更替兆惠来京。面询一切事宜。并传谕兆惠知之。　　

○乙酉。上御懋勤殿。勾到朝审情实罪犯。停决斩犯六人。绞犯一人。余九人、予勾。　　

○谕曰、致仕大学士福敏、品行端严。学问醇正。老成耆硕。宣力年深。久侍讲帏。清勤懋著。予告以来。朕时加存问。前岁抱疴。曾经亲往看视。赐以医药。调养就痊。方谓精神康健。期颐可望。今闻溘逝。实深轸悼。即日朕亲行致奠。著赏内库银一千两。经理丧事。所有应得恤典。仍著该部察例具奏。　　

○谕军机大臣等、昨已传谕兆惠、拣选兵丁。于明年春间。进兵哈萨克。擒剿阿逆。军行马匹。关系紧要。著传谕雅尔哈善等。所有应解军营马一千匹。即行解往。仍令黄廷桂豫备马匹。解赴巴里坤。交雅尔哈善转解。　　

○丙戌。上诣皇太后宫问安。　　

○以故扎萨克多罗贝勒旺沁子达克端多尔济、袭爵。　　

○丁亥。刑部议、湖北巡抚张若震奏、民人刘么、因奸谋杀张二老身死。应拟斩立决。得旨、地方凶棍。扰害良民。拟以斩决。此定律也。此案刘么因妒奸谋死张二老。复拐卖幼童。假充捕役。吓诈财物。种种淫恶。实属光棍之尤。该抚仍依谋杀本律。从重拟斩立决。该部亦如所拟完结。夫断狱当准情酌理。务求至当。何庸设轻重于其间。若置本律不用。而谓未足蔽辜。加等比拟。则似该犯罪本不至即行正法。而故为从重。此外省陋习。该部不为改正。殊未允协。刘么即应照光棍律治罪。不当照谋杀律定拟。而加以从重字样。此本著发还另议。并通行传谕内外问刑衙门知之。　　

○戊子。上御乾清门听政。　　

○谕、本年秋审册内。应拟情实之官犯纪朴。刑部以伊兄阵亡。例准免死一次。据呈声请。免死之例。乃国家优恤死绥之典。正寓激厉戎行之意。若事关军旅。亦可援此滥邀。则阵亡之家。因有此例。将临阵脱逃者。竟置之宽典。不顾军务之贻误。有是理耶。且恃此而敢于犯法。即谋故杀人。皆可不问。揆之定例之意。果如是乎。今纪朴有心迟误军需。法无可贷。岂得与寻常监候之案。一例办理。该部援例声请之处非是。嗣后酌量情罪请旨。不得一概援例请宽。将此通行传谕知之。　　

○谕军机大臣等、舒明奏、拏获青滚杂卜遣往乌梁海之伯勒格等。现在解送成衮扎布军营。著严加刑讯。即行正法。新旧乌梁海等。并无一人附和青滚杂卜。听其调遣。大兵一到。逆贼自可即日擒获。成衮扎布、即速领兵前往。勿少迟疑。　　

○己丑。谕军机大臣等、据吉庆奏、船户偷盗铜觔。每迁延停泊于无人之处。偷抛水中。扬帆而去。别遣小舟潜捞起卖。盗卖过多。恐致败露。故将船板凿破。作为沉溺。以掩其迹等语。看来此等情弊。在所不免。从前屡降谕旨。遇铜铅过境。令各督抚实力查察。毋任偷漏。而该督抚等、惟以入境出境、遭风停泊日期奏闻。未有能将偷卖弊窦察拏者。船户沿途盗卖。必有该处牙行铺户。串通购买。始得速售。地方官果能留心访查。何难力除积弊。著再传谕铜铅经过之直省督抚。责成护送员弁。加意防范。严密稽查。仍于奏报时。将吉庆摺内所指情弊。据实声明。不得以具文了事。可通行传谕知之。　　

○庚寅。上诣皇太后宫问安。　　

○谕曰、巡抚爱必达奏、请将将军色克慎、副都统伊昌阿、均革职审讯等语。此奏甚是。将军副都统。同系一处办事之人。将军果有情弊。副都统自应参奏。但副都统伊昌阿。亦有情弊。乃欲取巧、先行参奏。以为幸免地步。此风断不可长。色克慎、伊昌阿、奇辙布、俱著革职。交爱必达审拟具奏。　　

○大学士管陕甘总督黄廷桂奏、巴里坤现派满兵驻防。兵民杂处。应设理事同知一员弹压。即于通省人员内拣补。三年俸满引见。以应升之缺升用。得旨、如所请行。　　

○予故致仕大学士福敏、祭葬如例。谥文端。入祀贤良祠。　　

○辛卯。谕曰、德尔敏不胜副都统之任。德通年老。俱著解任。德尔敏所遗正蓝旗汉军副都统员缺。著额勒登额补授。德通所遗正白旗蒙古副都统员缺。著法保补授。　　

○谕军机大臣等、据雅尔哈善等奏称、巴雅尔遣伊护卫德勒登报称、沙克都尔曼济属人。抢掠伊等所属马匹牲只。又伊克商人等。亦有将伊属人戕杀之事。因其所报情形未确。令其详查。再行办理等语。雅尔哈善等、所办甚是。巴雅尔抢掠扎哈沁游牧。经噶勒藏多尔济等、报知副将军兆惠。已派和起前往擒拏。此时和起等、如已将巴雅尔拏送巴里坤军营。即委员押解来京。倘尚未拏获。而巴雅尔自知其罪。希图巧为掩饰。或亲至巴里坤。申诉伊属人被劫之事。著雅尔哈善等、明白晓谕。伊等皆系受恩封汗之人。部内互相戕害。事关重大。必须来京面为陈奏。自蒙鉴察。伊如听从。即委员解送来京。或推托不行。亦即将伊拏解前来。毋令兔脱。　　

○又谕、现在伊犁兵丁。议驻二千。所需马匹口粮。自应酌量加增。已传谕兆惠遵照办理。现据黄廷桂奏、内地各营拨解马匹。赶回本营。无容解送等语。已批令仍就近调送一千匹。但兵数增多。恐不敷用。著再拨调三千匹。委员陆续分起。送至巴里坤军营。听候伊犁调用。沿途加意餧养。勿致马力疲劳。至口粮一项。亦按照现议驻兵名数运往。以资接济。著将此传谕黄廷桂知之。　　

○总理行营王大臣等议奏、南巡扈从人等马匹。除三品以上大臣官员。御前侍卫。乾清门侍卫。批本奏事官。奏蒙古事侍卫。军机处满汉官。总管首领有职太监。仍按数给与外。其余官员兵丁等。或酌减一匹。或祇给本身骑马。总在四千匹数内。随身行李。令地方官聚集民夫。听其自雇。至驾幸高堰。及往苏扬各名胜处。俱系暂时往回。当按差减人。令各该处先期咨报兵部。刊空白红票。填注官员衔姓马数。如骑五匹及二三匹者。每员各给一票。其二人三匹者汇给。如为数过多者。十匹分给一票。其自钱家港至江宁。扈从人员。系全数随往。应于前数日、兵部添给二千匹红票。率同江省大员散给。自江宁回至钱家港。即截缴。又沿途随驾进城。及跟随御舟撵纤。需用骑马。不过数百匹。应另制印烙竹签数百根。编号散给。至船只改用三号沙飞。行走较速。各钉木牌。开写衔姓行档。按次排列河干。特派大臣会同兵部。于渡黄十日前。先至该处点验。应坐船官员人等。由兵部给票。数人共一船者汇给。其船只、紧要官员等在前行走。余俱在后。若有承办事件。必应在前行走之处。俱令临时自行奏请。再江南河道窄狭。易于拥挤。应交管理御舟大臣、协同护军统领等稽查。其浙省马匹船只。给票监放。照江省一体办理。报闻。　　

○以拉林副都统舍图肯、为青州将军。以三等侍卫国多欢、为拉林副都统。调齐齐哈尔副都统盛保住、为青州副都统。以原任吉林副都统松阿哩、为齐齐哈尔副都统。　　

○是日起。上以冬至祀天于圜丘。斋戒三日。　　

