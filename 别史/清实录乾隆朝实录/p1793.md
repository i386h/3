<!-- { "loadSidebar": true } -->
○又谕、据吴达善等奏、湖北城垣工料银两。除铸钱余息等项外。尚不敷银五万三千余两。现据各属殷实士民。踊跃捐输等语。已于摺内批示矣。前此安徽城工。急需修理。经托庸奏请劝捐兴修。该抚于此事。聚精会神。经理两年。因得克期告竣。虽无大弊。已不能不致议论。嗣经尹继善奏、各省城垣。请照安省之例修理。朕以各省民情土俗。未必相同。降旨令各督抚该地方情形。悉心筹画。详议覆奏。并交该部。俟各省奏齐时。汇总通盘核议。酌量举行。并未令其一面奏闻。一面办理也。今吴达善等、查奏修理湖北城工。自应奏明。听候部覆遵行。乃即饬各属晓谕士民。陆续报捎。未免急遽无序。著传谕该督等、静候部臣议覆。再行照办。此时毋庸急于从事　　

○丁巳。上御太和殿视朝。文武升转各官谢恩　　

○谕曰、玛瑺镶红旗满洲副都统员缺。著索诺木策凌署理　　

○吏部议准。安徽巡抚托庸等疏称、凤阳县地广事繁。该县丞与知县同驻一城。无专管事件。应令移驻溪河集。巡缉弹压。该集士民。愿捐地建署。应拆旧署建造。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百四十六


大清高宗法天隆运至诚先觉体元立极敷文奋武孝慈神圣纯皇帝实录卷之七百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。十月。戊午。谕曰、阿巴噶王索诺木喇布坦。人甚诚实。内廷行走有年。前闻其患闻。特派乾清门侍卫乌尔图那逊、带领御医。前往诊视。今闻溘逝。朕心甚为悯恻。著派公永瑺、驰驿前往奠醊。并赏银一千两治丧　　

○谕军机大臣等、吴达善等奏、盐枭李曰万等、在松滋地方。夺犯殴差一摺。该犯等夥同船载私盐。潜行越卡贩卖。经官役拏获。胆敢率同抢犯。复纠约三十余众。分驾渔船。乘夜潜往。打伤兵丁。将已获盐船绳缆砍断开放。夺回盐包。并将巡役哨船。顺流推下。此案恶枭不法已极。若不严加处治。无以儆凶顽而靖地方。著传谕吴达善。李因培。将现获各犯。从重审讯定拟。毋得稍存姑息。其未经就获者。亦即密派兵役。多方躧缉。勿令幸逃法网。今续获逸犯否。速奏来　　

○又谕、湖北盐枭李曰万等、夺犯殴差一案。已经降旨。令该督抚将现获各犯。从重审拟。未获各犯。多方躧缉。今据吴达善等奏到。先后获犯已三十名。尚有未经弋获之戈大德等、共十一名。此等恶枭。情罪可恶。既已弋获多人。自应就现获各犯。作速究审治罪。以示严惩。使奸徒知所警畏。毋庸夥犯齐全。始行结案。以致稽延时日。或有疎虞。著传谕该督等、即将现获人犯。严加审究。分别尽法惩治。其未经缉获之犯。仍著上紧严拏。毋使稍有漏网　　

○又谕、据阿尔泰奏、新垦地亩。分别升科。及续垦荒地。现在饬令地方官招集垦户。妥协安置。并查明承业认粮确数。以资清理一摺。朕因阿尔泰。于地方本计水利农田诸务。向能留心经理。此事谅非虚饰。是以听其举行。其实垦地升科。本系良法。但办理不善。转致累民。即如当日田文镜。查办垦荒一事。将升科银两。洒派花户。徒务开垦虚名。小民无授产之益。而受加赋之累。前车深足为戒。今阿尔泰。现在筹画招垦。不可不慎之于始。如果实有旷土可耕。能化荒芜为腴壤。固于惠养黎元之实政有裨。但恐有司办理不善。或迎合邀功。以无报有。势必贻累闾阎。所关正复不小。著传谕该督。务须加意查办。核其艺辟收获之实据。计亩起科。使小民永享耕田凿井之利。切勿为属员所朦蔽。以致有名无实。徒滋扰累。此事利弊所系。惟责成该督悉心体察耳　　

○又谕、据阿尔泰奏、留任笔帖式诺慕齐。三年期满。请再留任三年。如能愈加奋勉。俟有边地相当缺出。奏请送部引见等语。督抚衙门。向设笔帖式。管理繙译。定以三年为满。使部院笔帖式。俱得更番差遣。立法最为平允。若在外三年期满。复奏请留任。遇缺升补。是伊等一至督抚衙门。不过六七年之久。即得补用外缺。较部院办事人员。升迁更易。不且为若辈开一捷径耶。况外省办理繙译事件。本属无多。即能妥协无误。原系分内之事。阿尔泰所奏诺慕齐再留任之处。不必行。并将此传谕知之　　

○己未。谕曰、德保现出直隶学差。吏部侍郎事务。著庆桂署理。李宗文现出浙江学差。程景伊著以吏部侍郎署理工部事务。其吏部侍郎事务。仍著王际华署理　　

○谕军机大臣等、昨据熊学鹏奏、天台、新昌、宁海等、三县地亩。间被旱灾。现在分别酌给耔本。其应徵钱粮。照例蠲缓。并豫筹拨运附近仓谷协济。小民自可不致失所。但念来岁春收尚远。青黄不接之际。山僻穷黎。生计未免艰窘。应否作何加恩抚恤之处。著该抚详查覆奏。俟朕酌量降旨。至前摺所奏、收成稍歉之仁和、钱塘、会稽、萧山、桐庐、分水等县。虽据该抚勘明。系一隅偏灾。应俟明年春耕时。查明实在无力贫农。酌借耔种。但秋收分数既减。民力自不无拮据。是否并须接济。亦著该抚体察情形。一并详悉具奏。可将此传谕知之　　

○又谕、甘肃巩昌等处。秋间地动。业经降旨该督。令其分别加恩。从优抚恤。昨据杨应琚奏到。河东、河西、各属。秋禾偏旱。及间被雹水风霜。系一隅偏灾。与阖属收成。尚无关碍。现经照例赈恤等语。该省今岁秋成。通计尚属丰稔。但偏灾处所。盖藏未必充裕。明岁青黄不接之时。民力不无拮据。其或有尚须赈恤之处。著传谕杨应琚。查明现在情形。详悉覆奏。候朕酌量加恩降旨　　

○又谕、前据崔应阶奏、济南、武定等属。间有被水地亩。或勘不成灾。或分数轻减。现将无力贫民。照例借给麦本等语。该省被灾洼地。虽仅属一隅。且业已分别抚绥。小民自不致失所。惟是被水之余。秋收分数既减。明春青黄不接之时。穷黎生计。或不免拮据。著传谕崔应阶。将偶被偏灾之各州县。应否加恩赈恤之处。即行查明据实覆奏。候朕酌量降旨　　

○伊犁将军明瑞等奏、请添派屯田兵。得旨、著杨应琚派绿旗兵一千名。前往乌噜木齐、乌什、二处屯田　　

○庚申。谕军机大臣等、阿思哈奏、豫省轮运蓟粮。现已运赴水次。改徵固属不及。惟有照数截存。据实变价解交等语。昨因蓟运米石。海河挽送维艰。是以停止豫、东、二省船运。改徵折色。该省漕米。现在既已收竣。无庸复令变价。致涉纷繁。著即存贮水次地方仓内。作为该省常平之用。或直隶间遇米少年分。亦可资其协济。况此项米石。为数原属无多。小民踊跃输将。相沿已久。今忽改徵折色。民间或有未便。嗣后著仍照数收兑本色。留贮备用。既可省临时采买之烦。而将来或有改徵豆石之年。即可以此项作抵。更免另为筹画。著将此传谕阿思哈。及崔应阶知之　　

○湖北巡抚李因培疏报、宜城县、乾隆二十七年、开垦额内下则地一顷十九亩有奇　　

○辛酉。上御乾清门听政　　

○谕军机大臣等、昨户部议驳。庄有恭咨请奉省海运来江贩卖粮石。徵收税银等因一摺。止论江海关之税额有无。而不计及奉天米石之不应远贩江省。未得此事窾要。已谕令改议矣。奉省粮价。向来平减。固由于地脉肥厚。亦因不通商贩。搬运者少。向遇直隶、山东、米粮稍短之年。特许酌量贩运。以资调剂。至近年暂开海禁。亦因该处年谷丰盈。听其于直隶等近省。转粜流通。商民均受其益。至江南产米素多。何须仰给奉天粮石。即该省果有歉乏。必需海运接济。临时自当筹画办理。亦不应听其常川搬运。且其地距奉天遥远。往来经涉重洋。私贩透漏诸弊。皆所不免。况商人辈趋利如骛。若漫无节制。则奉省粮价。必致渐昂。并将来偶遇内地歉收之时。拨运亦不可得矣。著传谕舍图肯。嗣后丰收之年。除直隶、山东、商船。准其照旧运载外。其江省商贩。概行查禁。不得稍滋影射。倘有私自偷运者。地方官严行查究。奏明从重治罪。至现在奉省商贩。已经到江米石。自应查明徵税。俾该商等无重利可图。庶可杜绝将来贩运。可一并传谕庄有恭知之　　

