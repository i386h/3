<!-- { "loadSidebar": true } -->
○刑部议覆、湖南巡抚蒋溥条奏。一、凡五次缓决人犯。情罪稍轻者。请予以可矜。减等发落。应如所请。无论斗杀、及别项罪由。如有情罪可矜者。以乙丑年为始。该督抚于本内声明。九卿秋审时、详加察核。另摺奏闻。倘蒙宽减。仍出圣主特恩。不为成例。朝审亦照此办理。一、凡州县自理之案。不许擅用夹讯。其业经用夹者。申详时、逐细声明。该上司亲加察验。查例载问刑衙门。凡用夹讯几次。年终申详督抚。以杜滥用酷刑。及用多报少情弊。应如所请。不得擅用夹讯。及随时声叙。以便查核。一、犯奸妇女。请免收禁或情罪较重者。州县另设禁房。毋使男女不分。亦应如所请。凡情罪轻者。录供后、即行交与本夫。或亲属保领。不得羁禁。其罪重收禁者。亦必另设禁房。毋致杂处。从之。　　

○旌表夫亡殉节之山西泽州府凤台县民、岳遐昌妻任氏。岳禈妻马氏。代州生员黄秉钥妻张氏。平定州廪生张法载妾王氏。　　

○庚辰。谕、提督顺天学政。著内阁学士叶一栋去。叶一栋未到任之先。其学政事务。著工部侍郎吕炽、暂行署理。　　

○户部议覆奉天府府尹霍备疏称、奉属各州县。除民地新收粮石。无庸开报气头廒底外。其额存常平米谷。按地方情形。照京通各仓例酌减。每一万二千石。气头不得过百石。廒底不得过二十石。并将成色八分者。减价十分之二粜卖。七分以下者。以次递减。应如所请。奉属承辽、等十州县仓储。如数在四万以上。米逾五年。谷逾十年者。盘查时、准照所议开报。其地势稍高。或霉变不至此数者。仍令据实估报。再常平仓谷。原有存七粜三之例。数年、即可尽易新粮。该府尹所称、倘谷价平贱。无可出易。再遇五年之期。仍分别开报。恐地方官恃有此例。不能实力奉行、出粜采买。转与仓储无益。应无庸议。从之。　　

○川陕总督公庆复、奏参西安布政使帅念祖、违例营私纵容幕友家人。招摇纳贿一摺。得旨。这所参帅念祖著解任。其纵容幕友家人等款。著该督抚严审定拟具奏。该部知道。　　

○以甘肃按察使鄂昌、为广西布政使。湖北粮道顾济美、为甘肃按察使。　　

○豁免浙江乌程、瑞安二县。坍缺田亩共七顷三亩有奇。应徵额赋。　　

○豁免山西大同镇、水冲石压屯田、二顷六十亩。应徵额赋。并朔平府属、右玉县之杀虎口、坍废市厂官房。应徵额课　　

○辛巳。遣官祭黑龙潭昭灵沛泽龙王之神。　　

○以安徽巡抚范璨、为都察院副都御史。　　

○调甘肃宁夏镇总兵吕瀚、为甘肃凉州镇总兵。以候补总兵施廷专为宁夏镇总兵。　　

○豁免福建闽县、侯官长乐、连江、莆田、南安、同安、安溪、龙溪、海澄、南靖、南平、将乐、建安、瓯宁、崇安、松溪、政和、邵武、泰宁、长汀、清流、归化、连城、上杭、霞浦、福安、宁德、寿宁、大田、漳平、等三十一县。先后具报缺额民田、共五百六十顷有奇。又闽县、侯官、长乐、连江、罗源、闽清、永福、惠安、建宁、霞浦、德化、等十一县。续报缺额屯田、共一十三顷五十亩有奇。无徵额赋。　　

○以故喀尔喀辅国公衮布策凌子、丹忠袭爵。　　

○壬午。谕、山东济、武、东、青、等州府属内。有连被灾伤之州县。朕前加恩抚恤。赈借兼施。以济匮乏。今秋成已届。幸获有收。但念连灾之后。民鲜盖藏。未必即有余资。清完旧欠之公项。自应分别办理。以纾民力。著将上年秋禾被旱。今岁夏麦又复失收之齐东、陵县、德平、德州、临邑、平原、德州卫、惠民、阳信、海丰、乐陵、商河、滨州、利津、沾化、恩县、并现被偏灾之博兴、乐安、等十八州县卫。所有八九两年借给各案内。口粮耔种等项银谷。均缓至乙丑年麦后、秋后、两次徵完。及上年夏麦被旱。秋禾俱获有收。今岁夏麦复被旱灾之历城、章邱、邹平、齐河、济阳、长清、青城、蒲台、肥城、平阴、博平、高苑、等十二县。所有八九两年借给各案内。耔种口粮等项银谷。均缓至乙丑麦熟后催还。其上年并未被灾。今岁止二麦被旱被雹。并未深重。兼有勘不成灾之处。如禹城、兰山、沂水、蒙阴、馆陶、高唐、临清、等七州县。所借银两米谷等。俱于本年秋后催徵还项。该部即遵谕速行。　　

○又谕、据阿里衮摺奏、山西大同镇总兵张朝良、年已衰迈。著以原品致仕。其大同镇总兵官员缺。著陕西河州副将王能爱补授。总兵为一镇戎行之寄。若不得人。军伍何由整饬。观各省督抚。颇有优容之意。如阿里衮之据实陈奏。实朕所嘉也。并谕各省督抚知之。　　

○户部议覆、贵州总督兼管巡抚事务张广泗疏称、黔省新疆之古州、上江、下江、朗洞、清江、台拱、丹江、等镇协营兵月粮。除附近古州之各府州县拨运外。其有不敷。原于楚粤二省。分拨米四万石。以资接济。嗣以楚粤粮价日昂。而近地苗民。每年俱有变卖余粮。可以收买搭放。业经收采二万一千余石。经部议、以有无妨碍苗民食米。及久远无弊之处。行令妥议具题。伏思苗疆山地瘠薄。民间岂有倍收。若尽数收采。于民食未免有妨。莫若减买屯苗之余粮。以仍裕屯苗之积蓄。现除附近各府州县拨运外。约不敷兵粮一万石。查黔省各属。每年徵支余存米、五万九百余石。原奉部议、即将此项、拨供新疆兵粮。以抵楚粤运米之数。请于附近各营之州县。量给脚价。与楚粤运费相等。庶不致多糜公项。俟各处查明里数远近另题。至收买屯苗余粮。应令各地方官。于秋收后、照该处价值。领司库银。给各屯苗采买。毋许丝毫减短。赴仓纳米时、照部颁升斗斛式。令屯苗自行执攩平量。随到随收。应如所请。从之。　　

○补行乾隆七年分、四川省大计。卓异官十四员。不谨官四员。年老官六员。有疾官五员。才力不及官一员。分别升赏处分如例。　　

○命编修张为仪、提督云南学政。　　

○癸未。谕、江南淮、扬、徐、海、四府州属。于乾隆六七两年。叠被水灾。朕心轸恤。蠲赈频施。又借给耔种。以资耕作。复念积歉之后。穷民一时无力输将。令俟今年麦收后。再行分限徵收还项。今届催徵之期。朕思各年借项、数目有多寡。年分有远近。自应酌定限期。分别办理。以纾民力。查乾隆六年。淮、扬、徐、海、四属灾户。共借大麦一万一千三十余石。谷三千六百一十石零。为数无多。历年已久。自应于麦收后开徵。本年秋收。照数全完。乾隆七年。淮、扬、徐、海、四属灾户。共借耔种牛草银二十五万三千七百六十两零。麦谷二万一千四百一十二石零。为数已多。如分限太迫。则一岁之中。难以一并完纳。著于本年麦收后开徵。分作三年。至丙寅年秋收全完。再、乾隆八年。江、镇、淮、阳、徐、海、等处。被灾歉收。所有安东、阜宁、盐城、海州、高邮、兴化、宝应、等州县。共借银三万三千六百余两。谷五千五百余石。均于今年催徵还项者。但此等穷民。即系连年积欠之户。力量艰难。著准其分限两年。自本年起、至乙丑年秋后全完。以示朕优恤贫民之至意。该部即遵谕速行。　　

○户部议覆、浙江巡抚常安疏报、浙省七月初三等日。风雨骤作。山溪江水。一时陡涨。又海潮泛溢。所有杭属之仁和、钱塘、海宁、富阳、余杭、新城、于潜、昌化、湖属之安吉、归安、乌程、长兴、德清、武康、绍属之山阴、会稽、萧山、诸暨、余姚、上虞、金属之兰溪、汤溪、衢属之西安、龙游、常山、开化、严属之建德、淳安、遂安、桐庐、分水、等三十一州县。及杭州前右二卫。湖严二所。仁和之曹娥、钱清、鸣鹤、石堰、金山、并江南松江府属。南汇县之下砂、及下砂二三等八场。浸没田禾花豆。冲塌城垣堤岸、仓廒衙署、营房民舍。人口间有淹毙。仰恳一体赈恤。其淳安、建德、常山、开化、等四县。被灾更重。业经照例动支公项银米。查勘抚恤外。至被水各州县、新旧漕粮地丁。亦请暂停徵比。均应如所请。其修葺房屋。补给耔本。统于京饷余平、及备公项下。动拨题销。应徵额赋。或分年带徵。或确勘蠲免。另题请旨。得旨。依议速行。　　

○甲申。上诣畅春园、问皇太后安。　　

○谕、军机大臣等、自打箭炉至蓝墩。安设塘站。递送文书奏章。原议于里塘、巴塘、各设千把总一员。带兵稽查管束。但塘务所关紧要。千把皆系微员。若无总理稽查之员。恐于塘务不无遗误。应于大员内。酌派一员。每年前往稽查一二次。始为有益。可传谕纪山、令其办理奏闻。　　

○绥远城建威将军补熙奏言、右卫兵丁。自康熙三十三年设立后。一切军器、未能整齐。其八旗满蒙汉各佐领。及鸟枪营。纛六十七杆。旗三百四十八杆。请咨部领取。旧者留为操演行围之用。再、每兵四人帐房一架。及盔甲刀枪弓箭等。均一体修理。共需银一万四千两。系各兵应行自修之项。请于右卫经理钱粮同知处。应给月饷内、每兵豫支银四两修理。一年扣还。再、该卫额兵三千五百四名内。鸟枪手二千六百二十一名。弓箭手止八百八十三名。操练时、多少不均。请将鸟枪手六百二十一名。改为弓箭手。查该卫现有鸟枪二千六百二十一杆。中用者。止一千六百二十一杆。请于绥远城鸟枪内、拨三百七十九杆。移付右卫。以足其数。其绥远城所用。即于该处收贮鸟枪内、如数挑足。得旨。如所请行。下部知之。　　

○乙酉。谕军机大臣等、据那苏图奏称、台湾孤悬海外。并无土著。所聚民人。半属游惰。现在巡台御史熊学鹏、倡议开辟荒地。招养穷民。以图生聚。但台郡为五省藩篱重地。所当防维者。不在生熟各番。专在各处游惰之辈。从前朱一贵、吴福生、皆其明验。虽有旷土可耕。而封禁已久。万难开辟。若信奸民浮议。遽行召垦。恐游棍偷渡日多。利小而害大。臣因台属文武。皆言此番欲开禁地。系抚臣周学健、授意令熊学鹏、台湾道庄年、查办。臣是以屡向抚臣、切陈利害。抚臣亦以为是。今于抚臣入闱之时。复谆切丁宁。望其中止等语。台湾孤悬海外。聚处其地者。多无藉之徒。惟宜静镇弹压。息事宁人不应听奸匪之浮言。图目前之微利。遽议召垦。或致将来别生事端。甚有关系。朕意亦是如此。周学健与熊学鹏、俱是江西人。想果授意于熊学鹏、令其查办耶。此事必不可行。可即传谕周学健知之。　　

○丙戌。遣官祭历代帝王庙。　　

○遣官祭都城隍之神。　　

