<!-- { "loadSidebar": true } -->
○谕曰、两江总督萨载、闽浙总督富勒浑等、合词陈奏、以江浙两省臣民。望幸情殷。且河工海塘。以次告竣。一切善后事宜。尤冀亲临指示。恳请于乾隆四十九年春、六举南巡盛典。以惬舆情一摺。朕自庚子南巡时。巡阅高家堰石塘。及徐州城外石堤钜工。俱逐一亲临指示。兹据奏以次告成。所有一切善后事宜。自应临莅阅视。指授机宜。俾河流永庆安澜。至浙省海塘。前经降旨、将柴塘四千二百余丈。一体改建鱼麟石塘。为滨海群黎。永资捍卫。今要工将竣。亦不可不亲为相度。且自四十一年告功阙里后。阅时已久。应行展谒孔林。以伸景仰。今据该督抚等合词陈奏。江浙两省耆庶。望幸悃忱。尤为肫切。著照所请。于乾隆四十九年正月。诹吉启銮。祇谒。孔林。巡幸江浙。顺道亲阅河工海塘。所有各处行宫坐落。俱就旧有规模。略加葺治。毋得踵事增华。致滋繁费。该督抚等。其善体朕意。妥协办理。副朕省方问俗。观民孚惠至意。　　

○又谕、前因安集延回人阿布拉、在叶尔羌私贩玉石。拏获审明拟绞。解京监禁。今该伯克那尔巴图、感戴朕恩。遣使鄂布勒克色木、远来朝觐。并恳恩请将阿布拉赏还。著加恩将阿布拉宽免。交与来使鄂布勒克色木带回。著该部通行乌什、叶尔羌、喀什噶尔办事大臣等、一体遵照办理。　　

○谕军机大臣等、据福崧奏、仁和县民灶人等、呈请自修范公土塘一摺。范公塘系从前被水冲激。陆续坍塌。节经该督抚等奏明建筑。福崧此时不过欲将坍卸之一千五百余丈。按联修筑。乃摘叙事由。率称恭报范公土塘坍卸各工。现饬民灶自行赶修等语。披阅之初。竟似该处现有坍缺堤工。措词殊不明晰。此皆由福崧文义不通所致。嗣后陈奏事件。宜留心学习。毋任幕友。率行声叙。至范公土塘。向系涨沙。该处民人捐修。自护己业。现在呈请合力赶修。事属可行。自应如所请办理。该抚仍饬司道等实力查察。毋使胥吏乡保人等。藉端侵派。致滋扰累。将此传谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十二




大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年癸卯。正月。戊申。上御正大光明殿。赐大学士尚书等宴。　　

○谕、朕于二月初十日启銮。恭谒泰陵。所有应行典礼。著各该衙门照例敬谨豫备。　　

○又谕、朕于二月初三日御经筵。所有应行典礼。著各该衙门照例豫备。　　

○又谕、前因金川军营逃兵。各省拏获、及自行投首者。甚属寥寥。皆由地方官并不实心办理。仅以通缉具文、或出示了事。曾明降谕旨、将承缉不力之文武各员。交部严定处分。并通行予限一年在案。今自乾隆四十六年奉旨之日为始。扣算已满一年。惟四川省自行投首者一百余名。业将福康安交部议叙。其余各省。仍未有首报多名者。所有承缉不力之文武各员。本应按照部例。各降二级调用。但人数未免过多。著加恩再予限一年。该地方官、务宜感激奋勉。实心查办。上紧缉拏。庶不负朕格外矜全之至意。倘此次限满。仍未能全数缉获。定将承缉不力之文武各员。照例降调。不能复为姑贷。将此通谕知之。　　

○谕军机大臣等、据福康安奏、四川成都城、年久倾圯。恩准动项兴修。酌定章程一摺。自应如此办理。省会城垣。工程浩大。动帑数十余万。自所必需。此项银两。是否于军需存剩银两动用。摺内声叙。并未明晰。著传谕福康安、再行详悉查明。据实覆奏。至成都素称名胜。如王羲之帖内称、城池门屋楼观。皆是秦司马错所修。现在省城。是否尚系旧基。或经数次兵燹之后。遗迹渐湮。而此番兴筑。或于畚锸之中。重获有旧碑古碣。足资考证者。著福康安留心访察。遇便覆奏。至其余如诸葛亮庙、杜甫诗所称丞相祠堂者。庙内古柏。是否尚存。又如杜甫诗中浣花草堂、万里桥等处古迹。并著一并查明。绘图贴说呈览。将此谕令知之。　　

○又谕、从前金川军营脱逃兵丁。积年未经弋获。历经降旨、通谕各督抚饬属严缉。并予各犯等以自首免死。展限日期。并将承缉不力之地方官、严定处分。乃自降旨以来。惟川省奏报。拏获人数较多。自行投首者。亦有一百余名。其余各省奏到拏获逃兵。及自首到案者。仍属寥寥。总由各督抚不能督饬承缉之员。实力擒捕。以致该犯等匿迹远扬。现在又降旨将承缉地方官处分、宽限一年。各该督抚务须严饬所属。设法实力查缉。并将各该省逃兵。共有若干。现在已获若干。未获若干。各省通计已获逃兵。约有十分之几。详晰查明。开单具奏。将此传谕四川、陕甘、湖广、云贵、各督抚知之。　　

○实授萨载、为两江总督。毕沅、为陕西巡抚。刘秉恬、为云南巡抚。　　

○己酉。江南河道总督李奉翰奏、徐属各厅黄运两河埽工。现饬兴工趱做。豫省新河。今春开放。黄流归复故道。北岸通连微山湖之潘家屯、张家庄、苏家山、十字河、顾家庄等、五处引渠。饬于豫省放河前堵闭。内浇里戗。外镶防风。海州境之涟河淤浅工段。并督催二月以前挑完。再邳州、宿迁、桃源、运中河两岸纤堤。上年盛涨。漫入水中。塌卸通流者六十余处。长二三百丈、及数十丈不等。又骆马湖碎石戗工。亦多塌卸。均应填培完整。现勘估土方。勒限桃汛前办竣。报闻。　　

○又奏、前经钦差大学士公阿桂奏明、黄河北岸、通连微山湖运河各口门。既须堵闭。微山湖积水。应多开口门分消。今通计入黄口门。潘家屯等五处、共宽八十余丈。运河北岸、除王柳等闸六处、自竹篓坝、至王家沟、长六十余里。相度情形。于傅家房、九龙庙、时家房、张家房、四处堤工。酌开每处十六丈、及二十丈。合旧闸坝、共一百二十一丈。现令赶挑。止留土埂。以备相机开放。得旨、凡事豫则立。好。知道了。　　

○庚戌。谕、据英廉奏、查办直隶节年未完耗羡项内。尚有实欠在民银三万二千七百七十一两零。皆因正银蠲免。耗羡带徵。间有零星小户、拖欠尾零所致等语。此项未完耗羡。既经查明实欠在民。著加恩即行蠲免。仍饬该督严饬该管道府、留心查察。毋致官吏等私徵侵渔滋弊。闾阎均沾惠泽。以普春祺。该部即遵谕行。　　

○命内大臣辅国公宗室弘晸、都统王进泰、在紫禁城内骑马。　　

○辛亥。谕曰、拉旺多尔济、由游牧案内获罪。亦历有年。著将伊永行停止亲王俸之处。加恩仍行赏给。　　

○又谕、今岁朕往盛京。著赏给随往之科尔沁达尔汉王旺扎勒多尔济、喀喇沁王喇特纳锡第、巴林王巴图、喀喇沁贝勒扎拉丰阿等、各银一千两。敖汉公桑济扎勒、银五百两。翁牛特台吉巴颜巴图尔、银三百两。　　

○壬子。谕曰、春宁在外年久。著交伊勒图、由伊犁领队大臣内、拣选一员。令往塔尔巴哈台、更换春宁回京。伊犁领队大臣员缺、著派副都统雅满泰前往。　　

○赐霍罕伯克那尔巴图敕谕曰。尔那尔巴图、继尔祖额尔德尼、为霍罕伯克。前曾遣使来请朕安。今复感戴朕恩。遣使具疏请安。笃诚可嘉。使臣鄂布勒克色木前来朝觐。施恩赐宴。兹以特恩赐尔敕谕。赏尔那尔巴图、糚蟒缎匹玻璃磁器等物。交与鄂布勒克色木带回。并赏鄂布勒克色木、锦缎绒绸皮张银两。其跟役四名、亦各赏银两缎匹。仍派侍卫照料遣回。到时尔其祇领。惟当感戴朕恩。益矢诚悃。至尔所请、将前在叶尔羌私贩玉石、拟绞监禁回犯阿布拉赏还一事。鄂布勒克色木已代尔奏。但阿布拉之罪。原应正法。因系边远无知回人。未经正法。祇行监禁。今以尔欣戴朕恩。遣使奏请。特施殊恩。姑予宽免。将阿布拉、交使臣鄂布勒克色木带回。此格外宽典。非可屡邀。嗣后不得以此等事再行渎奏。阿布拉到后。尔其严行管束。勿令复滋事端。汝属下一切人等。不时善为教训。使各安居。与邻部和好。勿倚强凌弱。凡事俱遵驻喀什噶尔、叶尔羌、大臣交派而行。安分自守。以期永享朕恩。特谕。　　

○谕军机大臣等、雅满泰、系舒明之子。朕以其尚堪造就。是以派往伊犁。学习办事。著传谕伊勒图、俟雅满泰到时。留心训诲。将来如果成就。亦可得一出力之人。　　

○察哈尔都统乌尔图纳逊奏、查臣所属太仆寺两翼牧群。每年由该衙门奏派大臣查察。未免纷烦。请嗣后照上驷院例、三年一次、请派查阅。得旨、如所请行。　　

○癸丑。谕、本日闵鹗元有盘查各属仓库无亏一摺。此系每年应行汇奏之件。乃各督抚竟视为具文。届期不过以一奏塞责。殊非核实之道。即如直隶、山东、浙江等省。现在查出各属俱有亏空。据新任督抚等奏请设法弥补。勒限完交。但未经发觉以前。前任督抚、年终原皆以并无亏空、塞责陈奏。及经惩创之后。节次降旨询问。始行和盘托出。可见各省督抚、所谓盘查各属者。俱属空言。未可凭信。今直隶、山东、浙江等省。既查出亏空。勒限弥补。想各省似此者亦复不少。著各直省督抚、于接奉此旨后、再确切访查。将各属究竟有无亏空之处。据实具奏。候朕酌量加恩。准照直隶等省之例。予限弥补完缴。则此后年终汇奏。俱归核实。不致再蹈欺罔之罪。倘此次奏报。复有不实。将来别经发觉。惟原奏之该督抚是问。恐伊等不能当其重罪也。该部即通行传谕。　　

