<!-- { "loadSidebar": true } -->
○又谕、熊学鹏奏、据川省续解溃兵杨锡荣到粤。详加讯供。现在安插兴安县等因一摺。自应如此办理。上年木果木溃逃兵丁。情罪可恶。原属法无可逭。彼时因为数太多。若概予骈诛。未免不忍。因令分解各省安插并谕各督抚于解到时、严究首先倡逃之人。奏闻正法。已属法外施仁。该督抚等、接据川省解到各犯时。即应详细推鞫。务得实情。分别办理。乃半年有余。惟李侍尧等奏、究出倡逃兵丁王金等二名正法。李湖等奏、究出先逃之外委王登联一名、请旨即行正法。其边九业等三犯。供有倡逃之人。已录供行知川省质讯。而川省文绶、总未奏及。是有何故。此外各省。未见有以讯明解到溃兵奏闻者。岂各该省、于川省解到溃兵。竟不遵旨查讯。即行分属安插耶。抑意存姑息。不肯深究耶。殊不可解。如此、则彼时奉旨覆奏各督抚之摺具在也。岂谓一奏即为了事乎。著传谕未经奏及办理溃兵之各该督抚、即将如何查办缘由。据实具奏　　

○参赞大臣副都统舒常奏、三月二十一、二、两日。天气渐霁。土司雍中旺尔结等、率领土兵。于二十三日夜。分路进攻达尔图头、二、三、四、各碉。臣即派员督兵。分路合攻。三更后、复降大雪。至二十四日丑刻稍止。即发兵前进。贼已知觉抵御。臣见贼众。恐土兵受伤。谕令彻回。而该土司尚欲前进。晓谕再三。始行彻退。又奏、雍中旺尔结禀称、金川番人察尔结、及绰斯甲布番民山扎尔结、自金川逃出。求赏给收领。并恳免死。即照所请交伊收管。谕以投顺原可免死。如能擒献头人。更当重加赏赉。并令喊谕番众知之。谕曰、绰斯甲布土司雍中旺尔结、诚心出力。甚属可嘉。著赏银百两。以示奖励。仍将朕御用大荷包一对。小荷包四个。随报寄发。令舒常赐彼。用昭优异。俾其益知感奋。至此次土目土兵。伤亡稍多。殊觉可悯。并著照例加倍赏给。至舒常见贼守御甚紧。恐土兵徒伤无益。体恤晓谕至再。土司始听彻回。深合驾驭外番之道。伊等见参赞大臣如此矜怜爱护。益足励其勇往之忱。舒常所办。甚合机宜。又奏降番二人。俱贷其一死。自行投出。与打仗擒获者不同。罪尚可原。若有能擒献贼酋贼目者。并即奏闻重赏。使金种贼众。见而动心。若果闻风接踵来降。亦足涣散贼势。于军务不无小补。各路将军、不妨照此办理　　

○壬辰。兵部议覆、办理粮饷河南布政使颜希深奏称、军营台站私拆公文。向无处分明例。请严定处分示惩。又文武各员文移。凡遇本省寻常事件。不得混注五六百里限期。致滋纷扰。均应如所请。嗣后台站官兵。如有将报匣夹板、及兵部加封事件拆动。以致洩漏者。该管大员、立即查明。按军法从事。其专管台站之员。革职拏问。该管大员。降四级调用。至军营往来文禀。应令于发递时。俱用钉封钤印。如有私行拆动者。究明、问拟流罪。该管员弁。知情不举者。降三级调用。失察者、降三级留任。该管大员。降二级留任。若下站接递上站。见有拆动形迹。不行呈报者。降一级留任。如该管官、及该管大臣、自行查出。报明究治者。本员应得处分、准免议。至文武各员寻常文禀。原不得概填五六百里驰递。应著各该督抚、实力严饬。如有仍前混填。查出。将该管各员。严行参奏。从之　　

○癸巳。福建巡抚余文仪疏报、乾隆三十八年。侯官、长乐、古田、同安、上杭、海澄、尤溪、浦城、霞浦、福安、龙溪、南靖、诏安、寿宁、彰化等、十五县。及太湖县丞、并淡防厅。开垦田地三十顷三十四亩有奇。　　

○甲午。谕曰、鄂宝参奏、卓克采粮员禀报、于三月十八日。失去饷银一鞘。查系由站滚运。并未派有解员。而卓克采护粮弁兵。经副将佛逊。全数彻去。无兵护送。以致中途失事。请将佛逊严加议处等语。卓克采护粮兵丁。既经丰昇额留交该站、护送差遣。并不在应彻防兵数内。乃该副将并未禀报。擅自调彻。实属率妄。佛逊、著交部严加议处。至管理粮员叶体仁、并不佥派妥役。小心护送。至有疎虞。亦难辞咎。虽所失银两。业经该员如数赔补解交。但赃贼未获。不便宽其处分。叶体仁、著交部议处。以示惩儆　　

○谕军机大臣等、据鄂宝奏、卓克采站。于三月十八日。失去饷银一鞘。查系由站滚运。并未派有解员兵役护送。以致中途失事等语。已将擅彻护粮弁兵之副将佛逊、及该站粮员叶体仁、交部分别议处矣。至背夫张上学失事之处。距松冈站、仅三四里。其饷鞘遗失。即应就近赴站禀请追捕。乃迟至次日。始回卓克采禀报。其中情节可疑。著交富勒浑、严行查讯。如究明饷鞘实系贼匪夹坝所掠。即讯明踪迹。迅速派兵搜捕追赃。一面将张上学、照所拟流罪发遣。设或讯出偷匿别情。即便严追赃据。将窃犯立行正法。至所称运送军营粮饷。最关紧要。各站员逐日收发米石。稽核难周。若止交站夫滚运。仍恐不免疎虞。嗣后内地拨解粮饷等项。俱应派委专员解送。现已移咨文绶办理等语。所见亦是。并著传谕文绶、务即筹办妥协。毋致再有疎失。仍将如何筹办之处覆奏。将此随报发往。一并谕令知之。寻富勒浑奏、讯据张上学等供称、是日因病落后。遇贼推落崖坎。将饷银抢去。因恐还有夹坝。遂在坎下躲避一夜。以系卓克采站夫。所失又系卓克采银鞘。是以仍回本站具报。实无偷匿别情。报闻。文绶奏、嗣后解送饷银。如为数无多。应仍令护台弁兵押送。交各台员点验转解。倘多至数万。该总理即派委专员管解。并饬沿途弁兵。协同拨护。如该处实在乏员。即于请拨饷银时声明。以便于内地派员管解。报闻　　

○又谕、闻保定府以北。良乡以南。雨水尚少。麦苗亦未畅茂。今年近京一带。春雨缺短。虽三月下旬。细雨竟日。四月初、亦得微雨。究觉未能沾足。迩日又稍炎燥。且正当麦穗成实之时。似又需透雨接济。深为盼望。著传谕询问周元理、将近日麦苗待雨情形如何。及于收成有无妨碍。并连日曾否得雨之处。迅速查明。据实覆奏。寻奏、本年自三月初四、五、十五、二十四、二十八、及四月初三、四、等日。天津、大名、广平、顺德、永平、宣化、遵化、易州、并顺天所属之南路、东路、北路、三厅。及热河、张家口、一带地方。均得透雨。现据各属报到麦苗约收分数。凡雨足之处。分数并不减少。其余各属。恐不无歉薄。臣现率同文武员弁。设坛祈祷。如日内得有透雨。可望收成无碍。报闻。　　

○以翰林院掌院学士大学士舒赫德、充日讲起居注官　　

○乙未。上诣畅春园、问皇太后安　　

○回圆明园　　

○谕、现在防守僧格宗地方。甚属紧要。虽已派海明带兵驻劄。但伊未谙军务。且于番地情形。更未通晓。必须派一谙练之人。前往帮办。方为妥协。汪腾龙、虽言不可信。但伊在南路军营日久。粗知番地情形。著加恩释放。令随同海明、帮办事务。效力行走。如伊不知感戴朕恩。实心出力。必将伊从重治罪　　

○军机大臣议覆、侍郎德成奏称、八旗兵丁领米。花户等串通领催滋弊。监督参领等、漫无觉察。或通同染指。弊窦丛生。向例各旗查仓参领。由各都统、副都统、查核。除正黄旗自查本旗外。余皆轮流查看。该参领等、以非本管。不免阳奉阴违。都统等、又以非本旗出派。查核不周。请嗣后都统、副都统等。均自查本旗等语。查八旗放米。责成都统、副都统、及御史等。实力稽查。定例极为周备。虽非各查本旗。遇有弊窦。大者参奏。小者记过。俱可行文本旗办理。如不实力详查。即各管本旗。亦属无益。所奏应无庸议。得旨、依议。查仓定例。虽甚周备。但遵行日久。或苟且塞责。属下人等。不无营私作弊。著严行晓谕派出查仓大臣及御史等、各宜尽心严查。即查仓参领。亦系正管之员。应严察弊端。倘有不肖监督。串通书役舞弊。一经查出。必严加治罪。如经朕训示之后。仍苟且从事。俱不留心查办。别经发觉。定将查仓大臣官员等、一并从重治罪　　

○豁除江苏六合县、乾隆三十五年。坍江田四顷五亩额赋　　

○丙申。上还宫　　

○参赞大臣副都统富德奏、总兵海明、于三月二十八日。在僧格宗病故。该处地方紧要。近日屡有夹坝。伺便偷劫。急须另派干员弹压。臣等派令镇远镇总兵敖成。起程前往驻守。谕军机大臣等、敖成昨来京陛见。朕细观其人。带兵打仗。自为得力。若令独当一面。随宜调度。恐非其所长。况明亮等一路。带兵大员亦少。敖成应留于明亮军营备用。其僧格宗防守之事。已派汪腾龙专办。并令痛加改悔。若再专尚口给。不肯实心出力。即难保全首领。想彼亦当稍知感畏。但其地究不可无总统之人。桂林现驻章谷。且曾在南路统兵。地利既所深知。而人情亦易于呼应。著传谕桂林、不时往来僧格宗。一切留心照料。有应指办机宜。即面交汪腾龙、实力妥办。如见有虚浮不实之处。即据实参奏　　

○移建山东东平州彭家集巡检衙署于梁村集。从巡抚除绩请也　　

○丁酉。上御太和殿视朝。文武升转各官谢恩　　

○幸圆明园。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百五十六


大清高宗法天隆运至诚先觉体元立极敷文奋武孝慈神圣纯皇帝实录卷之九百五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆三十九年。甲午。四月。戊戌。谕、本年随往热河之吏部堂官。已派出曹秀先。将来引见官员。承旨时不谙清语。著仍照上届之例。派福隆安、一体带领引见　　

○又谕曰、御史李潄芳参奏、福隆安家人蓝大。在金陵馆酗酒殴闹。该巡城御史颟顸了事。不无有心瞻徇等因一摺。所奏甚是。蓝大敢在外率众游荡。逞凶打架。扰害平民。甚为不法。该巡城御史、自应奏交刑部治罪。乃仅以薄责著赔完案。显系瞻徇情面。殊属非是。永明、陈憬、俱著交部严加议处。蓝大、著交刑部从重治罪。仍著福隆安明白回奏。李潄芳、能据实参劾。甚属可嘉。著交部议叙　　

