<!-- { "loadSidebar": true } -->
○又谕、上年川省需马之时。地方官有雇用民马者。已给有雇价银两。凯旋之后。又经陆续发还。但其中尚有倒毙者。同一应差。而无马领回。未免偏枯。著加恩除雇价外。每匹赏给银三两。以示体恤小民急公之意。该部即遵谕行。　　

○谕军机大臣等、据署总督陈大受奏称、明春水围。自海子起程往天津。由水路至赵北口。较陆路至赵北口。仅多五六日。商民望幸甚切。仍由天津前往等语。朕已令向导努三、内大臣特库、及尚书三和、会同该署督查明。至所奏赵北口、郭里口、端村、圈头四处。有圣祖仁皇帝旧存房屋。以备登岸憩息之所。朕思若可改为行宫。则可省另图营盘之地。但只须因其旧制。略为整葺。酌量间数。可供宿顿而已。不必复求轮奂。致滋糜费。应与三和等细加详度定议。绘图填注进呈。若果限于地势。即于御舟驻跸亦可。其一切应行豫备之处。亦与三和等商定奏闻。至所称四处房屋。需费无几。筹办尚易。毋庸动项派捐。陈大受虽未明言其筹办之处。必于所属公派办理。朕思畿辅乃时巡之所必经。地方官每年办差繁多。非他省可比。若令自行豫备。不无赔累。现在该省有城工一项。可以通融拨用。如看定之后。修葺行宫。即令于此项内动拨。从俭整理。再陈大受所奏、秋巡有古迹七处。应行量加修葺。著照所请行。亦于城工银两内动支。不必另行公派。可即传谕知之。　　

○又谕、坐粮厅每年奏销茶果银两。其一切拨用之处。应有定程。而所奏支销银两。乃自三四万至五六万不等。何以相悬至此。若不核定条款。予以限制。易启浮开之弊。著传谕该侍郎书山、彭树葵、令其将坐粮厅、所有每年支销各项。逐一查明。细加研核。嗣后每年如水手养廉等项一定之额。俱限以章程。照数报销。如有常额之外。另项动支。著报明请拨。毋许任意加增。参差朦混。务使画一遵守。自不致浮开滋弊。可即详悉查明。核定具奏。　　

○礼部等部议准、盛京将军阿兰泰奏称、朝鲜国贡使到边。轮站派官带兵护送。原令沿途弹压查点。至迎送通官。并不假以约束之权。惟该员等、与该国人情稔识。或附和生事。许地方官申详府尹咨部。照不应重公罪杖八十律、降二级留任。地方官豫备不周。约束不严。许护行官揭报府尹咨部。照违令公罪笞。五十律、罚俸九个月。护行官看守不严。许迎送通官、揭报该将军咨部。照防范不严例、罚俸一年。其或纵兵扰累地方。该管旗民官、揭报该上司咨部。照钤束不严例、降二级留任。从之。　　

○以陕西潼关协副将铁景祐、为兴汉镇总兵。调直隶正定镇总兵邱策普、为浙江黄岩镇总兵。以直隶督标中军副将张乃义、为直隶正定镇总兵。　　

○赈贷广东吴川、海康、遂溪、徐闻、琼山等五县飓风灾民。　　

○是日。驻跸锡克尔昂阿。　　

○辛丑。上行围于墨尔根精奇尼。　　

○大学士等议奏、尚书蒋溥奏称、常平仓谷。令该督抚按地方情形、分别匀贮一案。今据各该督抚陆续奏到。臣等酌议。除山东、陕西、二省。通计酌派。业已储备有资。毋庸再议外。其直隶、江苏、安徽、江西、河南、山西、甘肃、等七省。俱有应增应减谷数。但所议匀拨。有请于额外增添者。有请于额内减少者。与奏请均匀拨贮之本意不符。臣等议请、将该省应减处所。拨于应增处所。总于额谷数内、察看通省情形。裒多益寡。通融派贮。至所拨之谷。如或挽运维艰。脚费不赀。即将应减谷。按数出粜。价银提解司库。发给应增各属。于秋收价平时、照数买贮。以符定额。得旨。依议速行。　　

○是日。驻跸乌蓝哈达。　　

○壬寅。上诣皇太后行幄问安。　　

○是日。驻跸汗特穆尔昂阿。　　

○癸卯。谕曰。邓廷相、不胜副都统之任。著仍以参领用。福州左翼副都统员缺。著正白旗汉军副都统范宜谦调补。其所遗员缺。著施廷皋补授。　　

○谕军机大臣等、马尔拜所奏、内地商人。在番境造回船只。所带货物税银。计其运米之多寡。分别量加减免一摺。殊属谬妄。从前所降运米夷船、量减税银谕旨。乃为招徕远夷多带米石。出自格外特恩。此等内地民人。本不可与一例而论。即或减免半税。其所带货物。何得一概酌减。况此等事件。自应听地方官办理。马尔拜祗宜在关言关。与伊何涉。乃妄行陈奏。若非听信人言。不谙事理。即系有意邀取名誉。马尔拜如此存心行事。将来必不能承受朕恩。传旨严行申饬。　　

○礼部议奏、查本朝封侯伯者。或勋崇开国。或忠矢承平。及敌忾捐躯。来雝归命。应请核其旧勋。参以古制。各依义类。肇锡嘉名。查雍正八年间。臣部议覆公爵美名。移送内阁撰拟呈览在案。今应照例、移咨吏兵二部及各旗。查取一二三等袭封侯伯诰命事实。俟命下日。臣部移送内阁。按册开列事实名号。听候钦定。并将雍正八年后续封公爵。一体补给美号。俟奉旨后、移交内阁撰拟。并请嗣后有建立勋庸。封为公侯伯者。即令主稿衙门、移送内阁酌拟。呈请钦定。载入会典。从之。　　

○赈贷河南延津、新野、淮宁、西华、商水、项城、沈邱、等七县。本年被水灾民。　　

○是日。驻跸张三营。　　

○甲辰。上诣皇太后行宫问安。　　

○赈贷湖北潜江、沔阳、天门、荆门、当阳、江陵、监利、远安、襄阳、等九州县。并沔阳、荆州、荆左、荆右、四卫。被水灾民。并缓徵本年额赋。　　

○以故云南景东府板桥驿土驿丞云仍之子嵩袭职。　　

○是日。驻跸波罗河屯。　　

○乙巳。谕、四川建昌镇总兵马良柱、现丁母忧。其员缺。著重庆镇总兵董芳调补。董芳员缺。著副将乌德纳补授。　　

○又谕、内务府总管等、参奏北新仓监督。支放正黄旗兵丁米石。斛口短少。请将花户李德等、拏交审拟等语。著总理事务王大臣、会同刑部严审定拟具奏。仓场侍郎书山、彭树葵、总理仓储。自应稽察严密。乃漫无觉察。以致该监督短少斛面。及内务府番役拏获。始具摺参奏。其摺内情词。仍有回护之意。书山、彭树葵、著交部严察议奏。勒尔逊等、职司稽察。不能先事查明。既经内务府拏奏。知不能掩。方行赶奏。亦属不合。著交部察议。　　

○谕军机大臣等、据山东巡抚准泰奏称、东省常平。现在应停采买。勿致有妨民食。又一摺奏称、今岁丰收。请举行义仓。劝令捐积。以为储备等语。所奏甚不妥协。前因常平积贮。为数过多。恐民间采买。米少价贵。是以令照当年旧额。若恐谷贱伤农。则宁用价收买。为常平积贮之计。否则听其自为流通。小民亦受贱价之益。若仅举行义仓。则谷既归公。民间转觉短少。与积之常平何异。况义仓之举。在朱子当年。但就浙东一处。行于一时。遂称善政。其后亦不能继。盖不得其人。则行之鲜效。与其举行义仓。不若仍行常平。既谓常平采买。恐致价昂。岂可又行义仓。此奏殊非调剂之道。著传谕准泰知之。　　

○又谕、据策楞奏称、川省十三十四两年、地丁钱粮。钦奉恩旨缓徵。其耗羡米石。从前抚臣纪山、班第、藩司仓德、高越、错误办理。一概停收。请将伊等交部议处。再十三年分、应徵米石州县。计共一万一千七百六十余石。今若照钱粮分数。应免米石三千六百五十六石零。可否照十一年特旨恩免等语。纪山等、从前错误办理。自应查处。朕已降旨交部。至所称十三年米石、请照十一年免徵之处。川省素称产米之乡。民间盖藏。尚属充裕。连年军兴。朕已叠次加恩。此番若再行免徵。似可不必。是以朕令将此摺节去后幅。交部查议。可传谕策楞知之。　　

○又谕、洮川番民善巴策凌、朱瓦策凌二人。控告伊杨姓土司。残虐番民。私藏军器一事。伊等讦告本官。不无过甚其词。在寻常叩阍之案。竟可不必办理。但此事颇有关系。虽属一面之词。而所言款迹。未必无因。且番众万人。同怀怨忿。令伊二人前来叩阍。该土司之不能善抚其下。平日之不能安静奉法可知。如但为伊刻剥番民。不过自相侵暴。则又土司常有之事。安能一一禁止。但又有私藏军器等语。若置之不问。而该土司怙势作威。不但番民受其戕害。无所控诉。亦恐日益骄纵。驯致不可禁戢。又成金川前辙。均当防微杜渐。折其萌芽。况二人之叩阍。该土司知与不知。固在未定。而一经督抚查办。若稍有不慎密。伊必备细闻知。在该督抚办理此事。果其轻则议处。重则更置。可以操纵在我。该土司未必不知畏服。如其办理不行。难于措手。恐转为所轻。藐视国法。此间斟酌轻重。全在该督抚等善为查办。著将该犯递解回陕。所有原词口供。钞录发交该督抚等。令将实在情形、密行察访具奏。或伊二人挟仇虚捏。毫无影响。则坐此二人以罪。斯甚易矣。如不尽虚。其该土司应作何处置。方为妥协。著该督抚详悉会商、奏闻办理。伊二人又称、另有番民赴地方官控告。不知果有其事与否。地方官员如何办理。亦著奏闻。该督抚等、固不可专事姑息。存大事化小。小事化无之见。酿患于日后。亦不可张皇急遽。激成事端。难于完局。务期申严国宪。禁暴安良。不致有妨政体。一并传谕该督抚知之。寻奏、查雍正十三年。土司杨如松患病。虽经详准伊子杨冲霄代管。其一切土务。仍系杨如松主持。自乾隆九年。朱扎七族番民郭加等、呈控土司科敛苦累。至今屡有互相详控之案。该土司平日极为恭顺。惟是庸劣无能。性复贪虐。致郭加唆使朱扎七族等、屡与为难。今善巴策凌等、叩阍情词。多半虚捏。至私藏军器。该土司原有报部土兵二千名、以供调遣。向来随征效力。及现在防御边隘。所备器械。间或随时修整。未闻有违例多造情事。第杨如松素行贪暴。难令再管土务。伊子杨冲霄、人尚谨饬。拟即令承袭土司。并严禁其父不得干豫。如郭加等顽梗之徒。作速审明治罪。其朱扎七族内抗粮者、亦严加惩治。庶番众可期帖服。善巴策凌之案。俟解到审讯得实。另行会商妥议具奏。得旨、余奏悉妥。但令杨冲霄为土司。而不令其父管事。此语恐有名无实之论。　　

