<!-- { "loadSidebar": true } -->
○又谕、据福建巡抚陈宏谋奏称、同安县船户林顺泰商船。于上年十一月内。在洋遭风。失去篷桅。飘至琉球国宇天港地方。该番目遵依国王之令。代为修葺船只。资给口粮。俾得回棹。并称已报知国王。俟进贡时。自有文书声说等语。琉球远隔重洋。该国王等素称恭顺。今番目遵伊王令。将内地遭风商船。代为修葺。并资送回籍。诚款可嘉。著赏赐该国王蟒缎二疋。闪缎二疋。锦二疋。彩缎四疋。素缎四疋。以示嘉奖。其宇天港番目等。亦著该督抚优加赏赉。交与该国王查明颁给。俱俟贡使回国之便带往。该部先行文该国王知之。　　

○命内阁学士窦光鼐、侍讲庄存与、编修钱汝诚、在南书房行走。　　

○巴林固山贝子策凌端多克故。遣官致祭如例。　　

○以故纳克书达格鲁克族百户索诺木批尔弟索诺木绷、袭职。　　

○甲寅。谕、前据给事中范廷楷、查出江西铅山等帮。沿途使用陋规。具摺参奏。已降旨交各该督抚河漕提镇。逐一查参治罪。今漕运总督瑚宝来京。朕命将南漕旧规。分别应裁应给各款数目。与军机大臣等会议。将各省漕船陋例。详查分别裁革。立定章程。通行晓谕遵守。夫因事馈遗。借端勒索。均干禁令。况漕船事关天庾。岂容不肖弁役。恣行婪贿。但据该总漕酌定规例章程之内。即有必不可尽革之处。则从前各弁役。虽借此侵渔。而按其情罪。究系相沿陋规。与营私纳贿者有闲。所有从前令该督、抚、河、漕、提、镇、查参治罪之处。著加恩宽免。朕办理诸务。轻重自有权衡。裁制全无成见。既经查出弊窦。自应禁革。而经管承办。必不可已之费。亦当酌定条款。俾知法守。嗣后著各该管上司官员。不时严行稽查。如有不肖弁役。或将已裁陋规。私自婪收。或于定数之外。多行勒索。即据实严参。将与者受者、一并治罪。该管官员。不行揭报。及上司徇隐。不即查参。别经发觉。定将失察之该督抚提镇等。从重治罪。该部即通行传谕知之。　　

○谕军机大臣等、尹继善奏到、传钞伪稿案内。周麻子等。顿翻前供。已飞檄江西按察使丁廷让。将施奕度、张三、管大任、郭庾为、等押解来宁。或系施奕度之稿。另有来由。或系彭祖立等。茹刑狡展。此数人中。务必追出下落等语。看来此案根源已近。尹继善能上紧办理。自可得其端绪。应即著落该督。务将此案彻底审明完结。其施奕度等。自应解宁。就近办理。如有供出人犯。亦当迅速提至江宁面质严审。不可任其狡卸。或不过一二语牵及。应查明者、即行文该抚讯明招报。总以迅速为主。愈久愈多翻覆。再一支开。则愈寻愈远。终不可得其实在来历矣。该督承办许久。若仍以不了悬搁。咎将奚辞。至周承勃等讯供歧误。此时且不必问。批示甚明。不可因此分营。且多瞻顾。转致要犯无著也。速行传谕该督知之。　　

○乙卯。谕军机大臣等、各省生息银两。原为兵丁红白赏恤而设。前因各标营所领原本未归缴。令其善为料理。渐次归足。原恐该将弁等经理失宜。藉端延缓耳。今总兵丁大业、乃欲于兵丁赏恤银两内。减省原定条款。以归足原本。甚属谬误。已据巡抚定长咨驳。并传旨申饬矣。但恐各省中、或有似此错会者。亦未可定著于奏事之便。传谕知之。　　

○丙辰。上诣畅春园、问皇太后安。　　

○谕、河南阳武、封邱、祥符、延津、滑县、等五县。上年河水漫溢。秋禾成灾。业经节次加恩赈恤。所有未完乾隆十六年钱粮。均应于本年徵收。除祥符一县。前次特恩全行蠲免外。所有阳、封、延、滑、四县。上年钱粮。著加恩缓至本年秋收后开徵。其阳、封、延、三县。被灾较重。所有应徵本年钱粮。亦著加恩缓至次年麦收后开徵。以纾民力。该部遵谕速行。　　

○又谕、甘肃巡抚杨应琚丁忧员缺、著鄂乐舜补授所遗湖北布政使员缺、著德福补授。浙江按察使员缺、著同德补授。　　

○谕军机大臣等、甘肃巡抚杨应琚丁忧员缺。已有旨将鄂乐舜补授。此时甘省现有夷商交易之事。巡抚印务不可照常令布政使护理。黄廷桂现在巡查甘省。著即速传谕该督。令其暂行兼署甘肃巡抚印务。俟新任巡抚到肃之日。黄廷桂再回西安。即已过甘肃。亦令仍往甘省暂署。　　

○又谕曰、庄有恭摺奏、拏获浙江造卖海票匪犯一案。内称饬行苏、松、太、三府州县。出示晓谕。凡有被诱买受海票者。许令据实自首。以净根株等语。此事当雅尔哈善奏到时朕即谓不过愚民诓骗钱财。非罗田叛党及传钞伪稿之比。今李大等既经拏获押赴浙省质讯。按律治罪足矣。若复出示晓谕。概令买票者据实自首。无论被诱之人。必不甘心自首且辗转搜求。未免张皇骇听。不应如此办理凡自首之条。俱属有名无实。不过完案时、以为余波耳。何足净尽根株耶。前经申祺奏及。朕明切晓谕。令不必行。将此并传谕庄有恭知之。　　

○又谕、据庄有恭摺奏、办理传钞伪稿一案。本年五月间。准浙抚咨拏松江提塘陈公寿。因将该犯及代写报人史祖贤拏获。饬司严讯。不承。随解赴浙省质对。复于六月闲。准浙抚咨称。讯据陈公寿供出。伪稿得自盘门外女普济堂董事张世伦等因。随饬属飞往查拏。并无张世伦其人。只乾隆七年曾有张子伦到堂。久经身故。因即专札浙抚。嘱其详叙陈公寿全供。冀可得闲推求。而至今尚未覆到等语。雅尔哈善查审吴进义伪稿来历。迟久未有头绪。今因吴进义案内。供出松江提塘陈公寿。密咨该省。提犯质讯。雅尔哈善何以俱未奏闻。且伊接准苏抚回咨。欲其详叙全供。何以久未备覆。可传谕雅尔哈善。令其即将现在办理情形。详悉具奏。寻奏、准江苏抚臣庄有恭、将陈公寿并写报文之史祖贤、解浙质审。陈公寿初供。得自普济堂董事张世伦。及咨提张世伦。据覆久已物故。臣因陈公寿狡狯异常。恐其妄扳无辜。希图掩饰。复将二犯隔别研鞫。据史祖贤供出陈公寿之本生父仰裕天。曾给陈公寿新闻一封。再提公寿质审。该犯知供出伊父。始实供得自江南之包恒山、封送吴进义衙门。是吴进义得自陈公寿之传钞。已确凿无疑。随将陈公寿、史祖贤、解回江省。就近根究仰裕天、包恒山等。于六月十六日咨覆在案。报闻。　　

○又谕曰、蒋炳奏、据署光州知州谢锽。在商城县苏全市地方。拏获吴承云到案。吴承云系逆党要犯。该知州谢锽。能实力缉获。办事甚属勇往。著该抚传旨嘉奖。　　

○丁巳。上御勤政殿听政。　　

○谕军机大臣等、前因蒋炳查看黄河堤工情形。奏称河底受淤。向无疏浚之法。惟有将两岸堤坝。加修高厚等语。朕批示此虽无法。然两岸益高。束水墙上之策。未有不偾事者。仍应悉心讲求。取直去湾。俾自行刷汕之法。为庶几耳。究之蒋炳所奏。原非目下有亟应办理之河工。不过因亲勘河工。为此常谈之论。而朕之所批。亦不过统论治河之道。加高培厚。不若取直去湾。庶后此遇有应作工处。俾知所遵守。非令其于此时别开取直去湾之引河也。今顾琮、蒋炳。乃会奏于祥符汛十九堡对岸。看得引河一千七百余丈。兰阳汛耿家寨对岸。看得引河一千三百余丈。均应开挖。请于霜降后、遴员分段儹挑等语。则是因朕批而生新工矣。黄河水势无常。所谓取直去湾。不过因势利导耳。若欲于河底开挖引河。以待来年汛水开放。夫引河有几许宽深。遂能容受全河盛汛乎。汛过即淤。工费徒为虚掷。此理甚明。人所易晓。从来河员乐于工作。可图领帑开销。不讲则已。讲则非浚即筑。必有当兴之工。有如医者、有疾无疾。诊必有方。幸而不为大害。否则削正引邪。往往竟成痼疾。河工似此无益之费。不知凡几。高斌近年经朕指示。南河稍知裁制。然如前此奏请改运口。谓可永无黄水倒漾之患。而今岁伏汛。仍不免淮弱黄强。黄流入运。则所改运口。其受益安在。顾琮等所奏霜降后、兴工开挖引河之处。竟不必行。著大学士高斌于秋汛过后。河务稍暇赴豫查勘。是否应行开浚。或不必挑挖。详悉审度。具摺奏闻。蒋炳等摺。一并钞寄高斌阅看。凡经管河务之该督抚。将此旨一并谕令知之。　　

○戊午。谕军机大臣等、各省查办传钞伪稿各犯。头绪纷繁迄今将及一载。尚未得其端倪。因命军机大臣等。将历次奏报各案。逐一分晰查奏。除已经究出来历。应行并案办理外。其查拏未获、及根究未明者。四十四案之多。该督抚等何以并不上紧查办。著将所查清单。分寄各省。交该督抚等、按照单开各案。应查拏者、作速查拏。应根究者作速根究。务得首恶。忽致漏网。并使待质之犯。亦得早为发落完结。毋得迟回观望。徒多拖累。并将现在作何办理缘由。速行明白回奏。　　

○又谕、据永常奏称、湖南湘乡县知县卓尔布。遵奉抚檄。平粜仓谷。有刁民周二朱姓等。意欲多买。率众搬石县门。喝令罢市。藩司周人骥等。委知府吕肃高前往。臣恐查办未周。即委岳常道淑宝。星赴该县。率同查办等语。此事在于六月初八日。时永常尚在黄州查审逆案。至十三日回署。接据该藩臬等禀报。即行奏闻。而范时绶近驻长沙。何以转未奏及。即云欲待查明情节。再行入告。然此等刁民聚众之事。独不宜一面查办、一面奏闻耶。看来范时绶近日所办事务。颇不如从前之勇往奋勉。即如今日镶黄旗汉军都统所奏。参革黄平州知州王琳。应追沉溺铅觔一案。据该抚以王琳患病未起。并无隐匿寄顿咨覆。王琳应追之项。既无可著追。自应押解回旗。交部照例治罪。何得任其托词迁延。以致悬案莫结。此等皆非实心办事之道。范时绶本属世受国恩。今新加擢用。不当如此。可一并传旨申饬。　　

○又谕、据丽柱奏称、荆关徵收税课。自乾隆十六年六月、至本年六月。除正额外。实盈余银三万一千二百余两。因今春船只往来无几。比较上年。虽多收盈余银一万九百余两。究不能十分充足等语。殊属不知大体。关税盈余银两。该部定以比较之例。原以杜监督侵蚀之弊。今于额税之外。既有盈余三万一千余两。比较上年。计多一万余两。则据实奏报可也。何得又云究不能十分充足。必如何而后谓之充足乎。此不过以求益为见好之地。而不顾立言之谬。所见甚为卑鄙。著传旨申饬。　　

