<!-- { "loadSidebar": true } -->
○谕、直隶总督那苏图奏称、天津总兵李正、为人谨饬小心。但识见未充。每多竭蹶。且身患脾泄之疾。于营伍地方。恐有废弛等语。李正效力年久。人尚老成。銮仪卫銮仪使。系总兵应升之缺。著加恩将李正补授。现任銮仪使张谦。系散秩大臣。著兼管汉銮仪使事务。其天津总兵员缺。著马世岱补授。　　

○谕军机大臣等、前因川省气候早寒。恐冰雪严凝。官兵艰于取捷。曾传谕总督张广泗、令其酌量情形。或应暂行退驻向阳平旷之地。令稍为休息。俟春气融和。再加调官兵。一举克捷。今据巡抚纪山奏称、党坝等处。九月中旬、已连降大雪。不但粮运堪虞。我兵亦应筹画万全。或应通盘筹算。酌留官兵防守。休养士卒。俟春融再候进止等语。可见彼地情形。冬令严寒。运饷进兵。俱难得济。张广泗前曾奏、我兵逼近贼巢。而昔岭凭高。可以出奇制胜。大概九十月间。可有就绪。如果能如期奏凯。固为甚善。但目今尚未见捷音。或者尚需时日。该督身在军营。因时制宜。待时而动。自必豫有成算。著将纪山奏摺、再行传谕知之。再纪山奏称、莎罗奔差头人赴军营、及抚提衙门。投禀乞降。但未亲赴军营。真伪难测。不便准其投诚等语。张广泗亦曾奏、该酋与伊兄就日吉父子。屡遣番目乞降。断难允行。是该督已洞烛其奸诈。所见极是。逆蛮反覆狡狯。即使面缚归诚。尚难保其日后不复肆横。况此番官兵云集。正当犁庭埽穴。痛绝根株。一劳永逸。断无以纳款受降。草率了局之理。著传谕张广泗、务将莎罗奔擒获。明正典刑。即使坚壁待时。更当严加防范。无致巧为兔脱。又如班滚之焚毁空巢也。　　

○吏部等部会议、甘肃巡抚黄廷桂覆奏、布政使阿思哈、请将通渭县治、仍移旧地一摺。据称通渭县署。从前移驻安定监地方。原系一时权宜。嗣后原治百姓。惮其窎远。从未一至彼处。以致累任县令。不得不俯从民便。仍在原治驻劄。而新县则往来其间。终非久计。不如仍复原治等语。查设立县治。原当四面适中。一切纳粮听讼等事。方顺舆情。应如所请。安定监地方之通渭县。准仍移旧地。又称、旧县城现俱完固。惟城楼垛墙门洞。约估修费银七百两。士民情愿捐修。至一切祠庙。久经士民建于城外关厢内。应仍其旧。惟各官衙署。以及仓库监狱。自应移建城内。除该县仓廒二十四间。原在城内。无庸议改外。所有知县、训导、典史、各衙署。向系民房。规模狭隘。今既移建城内。其木料砖瓦等项。亦宜添补。均动正项兴工等语。亦应如所请行。至安定监地方、原建仓廒一所。应准照各属乡仓之例。分贮粮石。其原建文庙、及各官衙署。仍旧存留。从之。　　

○旌表守正捐躯之河南陕州民赵三枸妻刘氏。　　

○甲申。上诣皇太后宫问安。　　

○谕、通州副将海冲阿、现在丁忧例应离任守制。俟二十七月期满。始行补用。但旗员内、俱持服百日。期满即行当差。并不俟二十七月。且满洲官员丁忧后。三年内并无差使。闲散安居。不但于伊等生计无益。人亦渐至怠惰。海冲阿、原系侍卫。著伊持服百日期满。守制二十七月内。仍照伊原衔。在头等侍卫上行走。嗣后除提镇内丁忧者。皆朕深知简用之人。朕酌量另加委用外。其选用副将之旗员内。遇有丁忧者。即照此例。由侍卫升用者。著在头等侍卫上行走。由前锋参领、护军参领、骁骑参领等官升用者。著在各原处行走。遇参领、副参领、缺出。即行坐补。由世职升用者。伊等原处。无品级相当之缺。临时著该旗办理。具奏请旨。以便酌量委用。俟伊等守制二十七月期满。应行补用时。仍著照例补用。　　

○谕军机大臣等、广东肇罗道徐大枚。因缉私案内降调。该督抚等、出具考语送部。吏部带领引见。朕因总督策楞等奏称、该员和平老练。熟谙吏治。是以降旨从宽仍留原任。徐大枚、前于江南运使任内。杨超曾、曾奏其平庸懒惰。惟以奕棋宴饮为务。今日请训。朕见其神气昏眊。人亦糊涂。颇有耽酒之意。其平日之阘葺颓惰。恐亦难免。今既留任。著传谕策楞、留心察看。并将伊广东任内。有何实在政迹之处。据实奏来。寻奏、肇罗道徐大枚、在任五六年。公务并无歧误。所属基围。悉心防堵。应需抢筑工程。住宿河干。不辞劳瘁。平时仿照江南河工。多备土牛桩木。颇为得宜。上年署运司篆务。剔厘诸弊。查出朱介圭侵蚀银两、及滥賖滥给帑盐、以致各商拖欠各项银三十余万。该道于数月之间。追完银二十六万。适该道因本任降调。送部引见。臣就其平日居官。会同抚臣、据实注考。至奕棋宴饮之事。在粤并未闻有此议论。得旨、览奏俱悉。朕亦不过看其一时奏对。觉不满意。非有意苛求也。　　

○吏部等部会议、两江总督尹继善题覆、海州州同、移驻太伊山镇。添设州判案内。据称、苏省州判四缺。均系管理河务。未便改移。因思县丞与州判、品级尚不相悬。现在清浦县。有董漕、管粮、二县丞。虽董漕县丞。业经移驻七宝。但该县漕粮本少。请将管粮县丞。改为海州州判等语。应如所请。青浦县管粮县丞准其裁汰。改设海州州判一员。其县丞应办事务。统令主簿兼理。又称、溧水县县丞。现改沭阳县县丞。所有官役俸工银两。应与新设海州州判、各归该州县地丁项下动支。其原编俸工。均裁存充饷等语。亦应如所请行。至各官衙署。除海州州判。有州同衙署。可改驻外。其移驻太伊山镇之州同、并沭阳县县丞。应设衙署。以及议裁之溧水、青浦、县丞衙署。应令该督、饬该州县。估查报部。从之。　　

○乙酉。上诣皇太后宫问安。　　

○大学士等议覆、安徽布政使陈德荣奏、安省积欠钱粮。请照江苏之例。设法清查等语。应令酌量妥办。并各省督抚等、逐渐留心经理。得旨、所议各省积欠。令该督抚平日留心经理之处。所为杜弊于事先。以免清厘于事后。是亦不动声色。渐次剔除之一法。著依议行。国家政体。原不宜屡有清查之事。但能留意于未然。何致滋事于既著。其谕各督抚、嗣后于每年岁底。将该省未完钱粮内。或系民欠。或系带徵之项。徵完若干。未完若干。并本年经徵已完未完各数。分晰开具清单。缮摺奏闻。　　

○以故奉恩将军琳安子硕安袭职。　　

○丙戌。上诣奉先殿、寿皇殿、行礼。　　

○诣皇太后宫问安。视药。　　

○是月。钦差大学士高斌等奏、崇明一邑。被灾甚重。庐舍坍塌尤多。应照例加给修费。瓦房一间、银九钱五分。草房一间、银六钱五分。其灾地应借耔种。应豁应缓钱粮等项。并加赏该县四营兵丁一月饷银。俱遵旨分别办理。其被灾次于崇明者。镇洋、宝山、上海、南汇、四邑。修费请照崇明例。加增。此内宝山、镇洋、被灾较重。请将该二县成灾田地、明年地丁钱粮。并本年未完、及一切缓带旧欠银米。俱缓俟己巳年开徵。至沿海、沿江、被潮灾各营兵家口。业分别借给钱粮。请于明年秋季起。将借给三个月者。分八季扣还。一个月者。分四季扣还。得旨、知道了。该部知道。　　

○两江总督尹继善等奏、江省清理积欠钱粮。现在书役自首侵蚀之银。已有二十二万余两。既已畏罪首出。自当量为展限。请将从前侵蚀。据实自首者。自查清造册竣日起限。除百两以内者。仍照原议、勒限三个月追清外。其欠百两外、至五百两以上者。限六个月。六百两、至一千两以上者。限一年。全数通完。照律免罪。如逾限不完。或虽有完数。不及五分者。按未完银数。拟罪监追。如完足五分者。再予展限。仍不全完。亦按未完银数。拟罪监追。得旨、著照所请行。咨部知之。　　

○又奏、从前安宁奏请、清查江省积欠。原非得已。而抗顽之辈。习为故常。浮言纷出。且积久数多。欲行清理。实难处处妥协。而吏役巧诈多端。焉能一无指摘。但租赋原应按年清完。今拖欠年久。侵蚀与实欠不分。不得不一律清查。至经承、书办、差役、里长、人等。不思奉公。惟图利己。现查侵收之弊。不一而足。此等奸徒。法所不贷。今宽以自首之条。勒限清完。并不为累。此番清查。原照实欠册。按户散单。令其自填。其收单各员。一切公用。均出于官。丝毫不派及粮户。臣与安宁、悉心商酌。现在督率印委各官。详慎清厘。务期得当。得旨、览奏俱悉。卿等妥协办理可也。　　

○署江苏巡抚安宁覆奏、江省积欠案内。除查出书役侵蚀者。另行办理外。其余民欠。仍恐不实。现饬属细开清单。派妥协佐贰、发交花户。是否实欠。令各于单内填明。如填系已完。或单内欠数多、而花户认欠少者。则仍系役侵。书役至此。乃无从掩饰。自查办以来。实无勒派花户认欠、及粮户重完等事。惟其中或有狡黠花户。知民欠尚可拖延。暗受贿赂。挺身为书役代认者。或有花户转托相熟之人。如银匠总甲之类。并非在官书役。被其侵蚀。今既查出。自愿先行完纳。又或有花户与书役、狼狈为奸。改匿弊混。通同漏课。一旦破露。该户不得不认为实欠者。以上情弊。实所不免。止缘江省州县。视役侵为常事。书役视花户为利薮。且希冀将来旧欠。必有恩旨宽免。此时若不及早查办。拖欠既深。无可徵比。若豁民欠。即役侵得免。是教之使侵。将来益无底止。臣所以不得已有清理之举。惟有益加谨凛。体察属员。以无扰闾阎为主。得旨、所奏已悉。此番经理。实汝不得已之举。亦既殚竭心思矣。然与其经营于事后。孰若绸缪于事先。且十年二十年之间。必清察一次。亦岂政体。汝等若平时留心。何致有此哉。既往不咎。此后宜加之意耳。　　

○又奏、江省灾属抚赈。需用甚多。先经派拨银谷外。现尚需银八十万两。查司库正项钱粮。除留抵兵饷、并杂支各项。所存无几。请将两淮运库秋拨册报存银内。借支银八十万两。得旨、知道了。　　

○闽浙总督喀尔吉善查奏、本年浙属。叠被水旱风潮等灾。先后勘报。多属含糊。如象山一县。始而被旱。继被风潮。而印委各官勘覆。尚称有收。又丽水、缙云、宣平、三县。虽据勘不成灾。恐未确实。现在密饬查报。至前抚常安、办理灾务。实不免有粉饰之意。得旨、常安每存粉饰灾伤之意。如此办理、是矣。至于顾琮、乃乐于赈恤之人。若亦如此。是以宽济宽也。凡事因其人而设施。无容心焉。则善矣。且汝今任。恐人讳灾之意颇切。而汝去年之在山东。何乃讳灾耶。汝尚可教导。故如此批谕。然朕谕亦不易屡得也。　　

