<!-- { "loadSidebar": true } -->
○又谕、陈宏谋已有旨令其仍回江苏。以总督管理巡抚印务矣。朕因巡抚缺出。一时不得其人。伊曾任江苏。该省吏治民情其所素悉。且自擢任总督以来。观其近日所奏一二事。不免有囿于意见、物而不化之处。殊未惬朕心。两广沿海边境。恐不甚相宜。是以特有此命。伊家本广西。去岁原曾具摺奏请回避。今仍用江省。适遂其初心。如更充拓器识。将来或有近省总督缺。仍可酌量调用也。不可因此妄生疑虑而不奋勉。将此传谕该督、俾知朕玉成之意。　　

○又谕、前曾降旨令裘曰修、吉庆、前往广东查办盐务。彼时以陈宏谋在广。不免有偏执意见之处。是以令裘曰修会商办理。今陈宏谋已有旨调回江苏。所有粤东盐务、吉庆一人足以查办。裘曰修可不必前往。伊前奏现往颍亳一带查看工程。其应行查看之处。著仍往查看。伊出差已久。俟事竣即行回京可也。　　

○兵部议覆、山西巡抚塔永宁疏称、晋省绿营字识名粮一千五十余名。甚为繁多。现在核减。各省情形略同。请一体办理等语。应如所奏。每兵百名。冲繁营分、不得过三名。简僻营分、不得过二名。各省亦按繁简定数造册报部。多设即照例参处。又奏称、绿营吹手粮四百余名。原供操演号令。乃平日皆令充辕门鼓吹。虚占粮名。且属僭越。应请除专营副参外。概不许用。至操演。大营不得过五名。中小营分不得过三名。余匠粮悉裁等语。应如所请。通行各省遵照。又奏称、绿营陋习。无论大小衙门。皆设有传号值旗等名目。甚至亲随伴当。每班至十数人。请嗣后按衙门大小。酌定名数。于目兵内轮流承值。其役使人等、在余丁内拣用。应如所请。武职衙门所用人役。务令酌定名数。并跟役在余丁内拣用。倘有将兵任意役使者。查参议处。从之。　　

○以正红旗汉军副都统齐斌、署镶黄旗汉军副都统。　　

○调湖北巡抚冯钤、为湖南巡抚。署江苏巡抚庄有恭、署湖北巡抚。以广州将军李侍尧、署两广总督。　　

○以故喀尔喀右翼固山贝子巴特玛旺扎勒子车木伯勒、袭爵。　　

○丁丑。上御勤政殿听政。　　

○谕曰、尹继善奏、查勘宿桃等属工程情形摺内。有将骆马湖尾闾。商之河臣。早行开放。使湖面腾空以待汛水之语。此河湖第一紧要之务也。湖虽所以潴众水。而不为之及时宣洩。则停蓄既多。鲜有不致漫溢者。向来治河诸臣。不思达其去路。而惟恃湖堤以相捍御。及湖涨难容。终至泛滥不收。而远近田庐。胥受其害矣。即如洪湖五灞之水。由高宝邵伯诸湖以归江海。本有建瓴之势。乃诸闸之启闭不时。引河之分洩不畅。而下河诸州县。遂频罹水患。自去春南巡时。亲临指示。特命嵇璜专司其事。令将车逻、南关、二坝。常行开放。又早辟归江之路。以达其流。下河田亩。去秋遂获丰收。今春据嵇璜奏称、高宝二湖。湖面宽阔。务使各处引河通流无滞。早为腾空湖面。迨水势渐长。即由引河分注。从邵伯诸湖入运归江。俾高宝诸湖不致骤盈等语。其所经理。颇能恪遵朕训。适合机宜。在该河督等职司疏浚。于其中原委。亦所深悉。然非朕之谆切指画。则谁肯为此耶。今骆马湖之水。由六塘河下洩。而东流入海。其河之两岸。则宿、桃、安、清、海、沭、六州县。田庐在焉。伏秋大汛。民生攸系。若使湖面早为腾空。则汛水之来。有所容纳。盈科后进。源源下注。湖水无泛涨之虞。而六塘两岸。亦断不致溃决四出矣。岂惟此六州县之利。其濒湖一带运道民生。亦咸奏安澜之庆。尹继善既已商之河臣。早为开放尾闾。以为豫腾河面之计。应如所奏速行。此后每岁大汛之前。应行开放时。著该总河会同该督先期奏闻。以免因循观望。并将此旨勒石河滨。俾后之司河务者。永远遵守焉。　　

○又谕曰、河东总河张师载奏、豫东两省黄河滩地内、有民埝一项。民间租种滩地。惟恐水漫被淹。筑埝拦阻。日渐增高。恐不即禁止。又复增高。于河防甚有关系等语。豫东黄河大堤。相隔二三十里。河宽堤远。不与水争。乃民间租种滩地。惟恐水漫被淹。止图一时之利。增筑私埝。以致河身渐逼。一遇汛水长发。易于冲溃。汇注堤根。即成险工。不知堤内之地。非堤外之田可比。原应让之于水者。地方官因循积习。不知查禁。名曰爱民。所谓因噎而废食者也。著交与河南、山东、巡抚。严饬该地方官。晓以利害。严行查禁。俾小民知所顾忌。不许再行培筑。地方官不实力办理。乃厅汛员弁、明知徇隐。即行参处。嗣后如有仍沿积习、为害河防者。惟该抚等是问。　　

○谕军机大臣、兆惠等据由屯呈报、领兵至伊犁。疾追乌尔古勒济勒等。已派玛瑺策应由屯。大兵亦相继进发等语。兆惠等自进兵以来。虽数次击败贼众。而渠魁如哈萨克锡喇等。未能擒获。且今日奏报中。并未言及。又有奏贺阿睦尔萨纳身死一摺。阿睦尔撒纳之死。诸人俱可庆贺。惟兆惠、富德、疎脱逆贼。未曾擒获。尚宜愧耻。乃亦靦颜奏贺。岂谓逆贼既伏冥诛。大事已竣。而哈萨克锡喇等贼。俱可置之不论乎。此时贼众若向特克斯等处。即宜迅速追剿若已逃入哈萨克。亦应勒兵索取。仍分兵至博罗塔拉。擒拏舍楞等。务期弋获。至所奏喀喇乌苏之呼鲁苏台台站、被贼抢夺。兆惠等领兵进剿。自应令巴禄照管台站。两将军、两参赞、闲居一处何为。而巴禄更属无事。伊等岂欲效去年西路所行乎。奉到此旨后。若达礼善等、尚未追剿哈丹鄂拓克、善披领集赛等余贼。即派巴禄领兵二三百名。前往搜捕。又所奏瑚尔起等、收取伊克胡喇勒得木齐巴苏泰。由屯收取杜勒巴集赛等户口。皆系畏威乞降。解至巴里坤时。仍送肃州办理。　　

○军机大臣等议奏、明年巡幸索约勒济。由口外行走。路程较远。所有扈从官兵马匹。沿途若不量加补换。不无疲乏。请豫买马五六千匹附近水草牧养。查此次经过地方。多由内扎萨克游牧处所。应令锡林郭勒盟长阿巴噶王索诺木喇布坦、昭乌达盟长翁牛特贝勒朋苏克等、各买马三千匹。按八九两发价。共需银五万一千两。除尽动户部现存官马价银二万九百两有奇外。不敷银三万余两。由银库动支。派司官一员。驰驿送往。其二处马匹。若于昭乌达一处牧养。恐数过多。水草不敷。应令该盟长等。暂于各该处牧养。以备行取更换。报闻。　　

○户部议覆、漕运总督杨锡绂奏称、运丁屯田。于雍正十三年、乾隆七年、屡经奏请清查。造册送部。其典卖者许原价取赎。并禁军民不得私相典卖。自定例后。贫丁仍无力回赎。请嗣后赎价在百两以上。分三年交价等语。应如所奏。价银分三年清交。其已过一年二年者。租息作何次第酌给。妥议办理报部。又奏称、近年粮艘抵通。俱属全完。然亦有疲帮挂欠。勒限始完。其弊非水次乾折。即沿途盗卖。请嗣后抵坝兑米。但有挂欠。坐粮厅勒限完追。仍行捆打。其领运员弁。亦不准议叙等语。应如所奏。并令仓场将各省到通漕欠。丁名帮分。于年底造册送部查考。又奏称、旗丁有驾运之责。佥选必须殷实。若将已革贫丁欠项。概令新丁接受。是尚未出运。已受拖累。请嗣后卫所佥丁。旧欠官项。不许勒令新丁接受等语。应如所奏。卫所佥丁。止令酌认篷桅杠索。至旧丁所欠。如有仍将公私欠项。勒令新丁接受者。或经告发。或被查出。即将抑勒员弁参革。从之。　　

○免福建台湾县、乾隆二十二年分、各则田。旱灾额赋。　　

○戊寅。上诣畅春园、问皇太后安。　　

○谕、向来吏部司员。遇有错鋘。应行议处之案。止将经手一二人议处。此在寻常案件尚可。彭树葵系卿贰大员。其任内既有革职留任之案。吏部议处时。何至竟行遗漏。非寻常疎忽可比。此案该司满汉各员。俱著交都察院严加议处。该堂官一并交都察院察议。彭树葵自有留任之处。岂不知之。经部议后。即应自行陈奏。方合为大臣之体。乃隐忍恋栈。非砥砺廉隅之道。著依议革任。　　

○谕军机大臣等、胡宝瑔奏、江省脱逃之厄鲁特美诺和什一犯。已于陈留地方缉获。委员解京。所办甚好。已将该抚交部议叙矣。美诺和什、系从前赏给尹继善、现应解京质审之犯。自应遴委干员。沿途小心防范。何至漫无管束。任其骑马飞遁。在美诺和什、既能骑马飞遁。押解之人独不能骑马飞追乎。所以赏赐人口者。原以尹继善系满洲大臣。今乃任其奔逸。而为胡宝瑔所获。是转不如汉大臣矣。岂不可愧。尹继善亦不必别治其罪。著罚银三百两。移交胡宝瑔、赏给拏获该犯之员弁等。以示劝惩。可传谕尹继善、胡宝瑔知之。　　

○己卯。山西道御史吴龙见奏、前奉旨改定科场条例。表判与论皆不用。但性理论题。向出太极、通书、西铭、正蒙诸编。内有朱注。及诸儒解释。广大精微。请嗣后乡会试。第一场四书文后。仍用性理论一道。得旨、所奏是。著照所请行。　　

○以故杜尔伯特扎萨克达什敦多布子博贝袭职　　

○庚辰。上诣黑龙潭祈雨。　　

○辛巳。上诣畅春园、问皇太后安。　　

○江南道御史李宜青奏、捐纳各员。按卯铨选。有缺止二三。同卯应选之人。或至数十名不等。从前创设同日签法。诚至善也。然书吏撞骗。不无偶合。官生得缺念切。贿嘱索酬。皆未可定。今河工捐例头卯告竣。请于户部行知后。吏部堂官。传集官生分别内外双单各项俱掣同日签者。或数名至百余名。代为掣定名次注册铨选。从之。　　

○壬午。谕京师三月以前。连得雨泽。麦秋可望丰稔。入夏以来。虽得有微雨。未能沾透。现据方观承奏、直属亦有未得透雨之处。麦收分数颇减。而大田此时。业已播种。待泽方殷。朕心深切轸念。已降旨令该部虔申祈祷。因思清理刑狱。亦祈求雨泽之一端。著刑部堂官、照乾隆十年、十五年之例。将杖徒以下等罪。查明情节。或应释放。或应减等者。即行具奏发落。其寻常案件。亦著速为完结。毋得稽延致累。并行令直隶总督、一体辨理。　　

