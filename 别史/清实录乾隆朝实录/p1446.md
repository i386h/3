<!-- { "loadSidebar": true } -->
○又谕曰、兆惠等奏称、此次效力有功人员。蓝翎扎勒桑等二十二人。请戴奖赏翎。其侍卫成果等十人。原已戴翎。将功次列单进呈等语。扎勒桑等、即照所请。准戴奖赏孔雀翎。此内扎勒桑、署营总端济勒图、骁骑校爱伸、署护军校琳保等。奋勇进剿。攻破贼营。扎勒桑、著赐号喀喇巴图鲁。端济勒图、赐号什勒玛海巴图鲁。爱伸、赐号锡勒哈达克巴图鲁。琳保、赐号噶克察巴图鲁。仍赏银各一百两。其厄鲁特都噶尔、哈什哈、玛勒占、德布珠尔、鄂罗什呼、策伯克、固英哈什哈、库库勒济克、回人阿三和卓、特穆尔等。俱能奋勉效力。著俱授为蓝翎侍卫。其侍卫成果等十人。俱著加一级。侍卫上行走之虚衔蓝翎珲齐布、恩克济库、哈斯泰、倭得勒图、应委蓝翎前锋长之前锋福柱等。效力得伤。俱授为蓝翎侍卫。　　

○又谕曰、员外郎伊克坦布、随兆惠等剿贼。及巡查营伍。俱能奋勉效力。著授为额外郎中。遇缺即补。至富德处随印办事。惟主事赫伦一人。著照所请、将原任布政使拖穆齐图、调往军营。其阿克苏承办事务。著永贵另行派委。　　

○定边将军兆惠等奏、臣等酌议由阿克苏、和阗、两路进兵。抵阿克苏时。未便驻一处。除臣兆惠、阿里衮、巴禄阿柱、领兵驻候马驼粮饷外。分兵一半。令臣爱隆阿前往乌什驻劄。以就口粮。兼防喀什噶尔一路。又逆贼鄂斯璊等、侵犯和阗。侍卫齐凌扎布等、请兵应援。自不可缓。但现在马力疲乏。先拣官兵数百名。令瑚尔起巴图济尔噶勒前往。沿途捉生询问。若和阗守御如旧。即会同夹击。或已被贼占据。则收兵来迎富德。俟粮饷马匹到。臣富德福禄、即领兵接济。臣兆惠、俟办足五千兵粮马。再策应富德。并从和阗往取叶尔羌到日、贼若仍前抗拒。臣兆惠、富德、即前后相机攻击。并堵截逆贼等逃往巴达克山等处路径。贼若固守巢穴。即掘濠困城。分兵略地。报闻。　　

○旌表守正捐躯之山西灵邱县民温天起妻张氏。　　

○己卯。上诣畅春园、问皇太后安。　　

○谕曰、杨廷璋奏、据浙江商众呈称、远陲向化。率土归诚。情愿公输银二十万两。稍佐屯饷之需。不敢仰邀议叙等语。两浙商力素薄。而踊跃急公。情词具见诚恳。著允所请。将所捐银两。令杨廷璋委员解赴甘肃。交与总督吴达善、以备军需赈恤之用。该商等仍著交部议叙。　　

○又谕、昨因甘省被灾各属民食维艰。降旨加恩再行加赈三个月。以资接济、辗转思维。该省僻在边陲。生计素瘠。上年既不免薄祲。而自冬涉春。雨雪又未能沾足。现在展赈虽可接至初秋。而随时悉心擘画。俾小民得沾实惠则司牧者之责也。著传谕该督抚确体情形。通融经理。如春月雨水调匀。入秋西成可望即将后一两月应行给赈之项。以次按数先期并给。俾支用倍为充裕。若量其岁事未能豫定。饔飱之资。必须按月分领、以防耗费。则仍循例次第给发。盖穷檐止谋旦夕不知远计。督抚等其曲体民情。毋拘成例。务期边地灾黎。不致稍有失所。以副朕痌瘝在抱之至意。　　

○谕军机大臣等、据李因培奏、太仓州生员陈世麟、控告工部主事王訚之子王述晋、冒认家主一案。令军机大臣传讯该主事王訚。据称陈世麟之父陈襄、系伊家世仆等语。已令刑部司员阿永阿、带领王述晋回籍质审。著传谕裘曰修、海明、俟阿永阿到日。一同前往秉公确讯具奏。李因培原摺。及王訚供词一并钞寄。　　

○又谕曰、富德奏、自正月初六日至十四日。击败贼众之侍卫官兵等有奋勇得伤效力出众者。俱奖赏孔雀翎蓝翎等语。已如所奏。准其戴用。仍著加恩。将蓝翎那木扎锡尔库勒、扎勒都侍卫上行走护军校额尔色衣、奖赏蓝翎领催济木保、爱达汉、奖赏蓝翎马甲塞卜腾、领催阿特衣、前锋巴尔塔、登耨十人。再行查明功绩。如应赏巴图鲁号者奏请赏给。又奖赏蓝翎回人噶哩克巴们等五人。厄鲁特巴桑等六人。俱授为蓝翎侍卫。至奖赏蓝翎马甲扎哈纳等十人。并未注明效力得伤事迹。其因何得赏、列入奏单之内。著富德查明声叙那木扎、锡尔库勒、是否厄鲁特。著一并查奏。　　

○又谕曰、定长奏称、总兵扬宁、带领绿旗兵六千五百名。来至辟展。以五千名豫备进剿。余供粮运屯田差遣。惟进剿兵、当军营未经咨调之前。若发往额林哈毕尔噶等处耕种。则需用农具甚多。一时不能趱办。请就近令往哈密驻候。俟来年再为调拨等语。所见殊属拘泥。从前厄鲁特等耕垦之时。何尝运送如许农具。且前谕绿旗兵丁。候调尚需时日。与其闲住。不若从事耕作。亦系通融酌办。协助屯兵、开广地亩之意。非即以此定作屯田兵额也。但此等兴屯之地。于鲁克察克兵丁内。抽调开垦。亦无不可。著将绿旗兵五千名。发往兆惠军营。　　

○又谕曰、定长等奏、鄂尔多斯、阿拉善、及甘州、凉州、所办军需羊只。尚未送到。现在大兵会合。正资接济。已行文陕甘督抚速为解送等语。军需固宜速到。但此项羊只。系豫备官兵口粮。前令于青草茁茂之时。沿途牧放。约五月内送到。今虽当春令。而草尚未萌。若即令趱行。必至损伤。可传谕吴达善、五吉、将办送辟展羊只。严饬解送官兵。务于沿途酌量缓急。加意牧放。即无误军需。亦不至疲瘦不堪。虚糜经费。并传谕定长等知之。　　

○旌表守正捐躯之山东高苑县民冯慕光妻李氏。　　

○庚辰。上诣畅春园、问皇太后安。　　

○还宫。　　

○谕军机大臣等、前闻玛里格尔巴朗、投入回部。曾谕兆惠留意查拏。昨据纳旺奏、哈萨克锡喇、在布噜特。已谕车哩克齐拏送。伊若被逼、亦投回部。务期二贼并获。毋致疎脱。　　

○又谕、甘省米价昂贵。春令雪泽缺少。现值东作之时。朕心深为轸念。因降旨加赈。未知此际该省已获雨雪与否。再该处现在分赏之厄鲁特。伊等多有善求雨雪者。著寄信吴达善、即行查问择派。令其祈祷。此特为百姓农务起见。惟宜酌量办理。不必张皇。　　

○又谕、朕思兆惠、富德等遽行彻回。愈觉非是。竟不知其是何意见。且又有需用兵马甚多之语。设兵马或不如数。岂有罢兵之理乎。富德救援将军。自谓了事。则犹可恕。兆惠身为阃帅。待人救出。即行彻回。亦太不知愧奋矣。且又不往援和阗。岂不为霍集斯伯克所笑。况和阗之围。不过百贼。故齐凌扎布、以寥寥之兵尚能相拒兆惠一经到彼。彼处人心益坚。即可败贼。乃并不如此办理。仅将瑚尔起、巴图济尔噶勒遣往。则是塞责而已。每念及此殊增愤懑。试问将军参赞及领队大臣内。孰欲回阿克苏。孰欲往援和阗。或概欲同回阿克苏。其如何商议之处。并令领队大臣等据实具奏。如有捏饰。必从重办理。又巴禄、接据永贵行知和阗被围之信。曾以进援兆惠为要。未经前往。朕尚传谕巴禄所奏甚是。今将军既已援出。何以不往援和阗。亦著巴禄明白回奏。近据纳旺奏称、哈萨克锡喇、在布噜特地方。亦经谕令布噜特车哩克齐等解送前来。但此际恐哈萨克锡喇被逼。奔赴逆酋霍集占、与同巢穴。则一并擒解。更属妥协。著伊等将办理情形。速行奏闻。　　

○起革职甘肃凉州镇总兵容保、为西宁镇总兵。　　

○是月。钦差内阁学士海明、河东河道总督张师载奏、现届汶水启坝。南行之水。虽有闸坝关束。而水势就下。利在撙节。已檄饬道厅、仍将各草闸堵闭。并放湖口闸底板、以资收蓄。至江省骆马湖、及东省蜀山、独山、马踏、马场、各湖。所蓄沂、汶、泗、等河水颇充。现将各斗门严闭。使水不外洩。江广船只重大。吃水较深。将来可资接济。得旨嘉奖。　　

○总督衔管江苏巡抚陈宏谋奏、松江、太仓、苏州、所属各州县。大半滨海。沿海筑有土塘石塘、以资捍卫。但每苦为风潮冲损。种柳种苇。均难抵御。沿海地方茅草。俗名甘料。其根盘结。足固塘基。其叶绵软。足抵风浪。又枝杨长藤柔弱。种之易生。编绕为篱。稀疎绵软。亦足御浪。塘外向有余地五丈十丈不等。业已豁除粮赋。可种二物。约二三年成丛。现檄地方官、自金山县、至常熟县海塘遍种。验明成活。方准开销。得旨嘉奖。　　

○升任甘肃巡抚吴达善奏、现办军需。官驼难得。而辟展以西。运粮多得一车。即可省驼数只。据粮员申称、现有车四五百辆。加紧转运。惟既过辟展、道路逾远。裹带愈难。兼诸物价昂。该运户等口粮草料。脚价不敷。恳准照重运脚价。减半给与回空。得旨、如所议行。今授汝为总督。一切汝应勉效黄廷桂之居心办事。勿负朕倚望之意。　　

○又奏、辟展现运米麦。已将足四万石。阿克苏一带军粮紧要。现有驼六千只。恐不敷供应。吐鲁番天气炎热。转瞬夏令。与驼性不宜。查自辟展至托克三。三四百里内。尚可行车。现已雇觅赶运。其托克三以西。寒暖不齐。若寒处用驼。暖处用骡。各宜其性。豫省骡头。俱解哈密。现知会五吉、转送辟展。交定长、范时绶等。酌量难以用驼处。即用骡递送。再骡性全资料力。哈密起程。自可带料。迨至辟展西。青草渐发。于各屯收贮青稞杂粮支餧。得旨嘉奖。　　

○又奏、河东河西。上年偏灾。甘民素鲜盖藏。乡堡中罕能自备耔种者。业经通饬各属。如仓贮充裕。以本色借给。否则折色出借。至军兴雇用民车。农隙赴官领运。原资脚价、以沾余润。若春耕失时。终岁无望。现饬乡民牛车应役者悉放归。其运送兵粮军械。专用粮台原安骡车。如不敷、再酌雇商车协运。得旨嘉奖。　　

○又奏、哈密至辟展。原有三路可通。因会同五吉、咨商辟展大臣定长等。委员妥勘。并修筑棚槽。据称乌拉克沁、橙槽沟一路。水草宽裕。路亦平坦。臣拟将原设之蔡湖塘。移安哈密城。鞭杆墩塘。移安头堡。南山口塘。移安三堡。羊圈沟塘。移安鸭子泉。松树塘。移安了墩。奎素塘。移安橙槽沟共改安六塘。可直接辟展旧有之肋巴泉台站。较旧路近一百三四十里。并免行东达巴罕雪岭之险。其工食草料。照旧关支。毋庸另拨夫马。惟查台路总汇之肋巴泉塘。原安马仅四十匹。今文报均由该塘分递。应酌添二十匹。即于苏吉、及巴里坤底塘台马内。各拨十匹。此两塘存马三十匹。止递巴里坤一处文报。尽足供差。报闻。　　

