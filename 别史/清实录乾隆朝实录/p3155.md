<!-- { "loadSidebar": true } -->
○又谕、本日军机大臣具奏、审讯骆愉所呈书策内各条。该犯供、虽得自传闻。但皆系有证名姓。自应严切根究。其所供戊戌年二月。在散商吴姓家。见伊夥计黄稼培说、外间传说。江兰由驿寄信来说。康山主人。蒙赐宫妃一事。系黄稼培向伊告知现另降谕旨。令将黄稼培等。、解京质讯。自无难得其实在情节。将来如果有与江广达、江兰、干涉之事。亦应切实查办。但此时祗应严密访查。是否江广达家中。存有江兰原信。且恐江广达闻知消息。或情急畏惧。另生事端。更属不成事体。著传谕徵瑞、不动声色。留心密访。毋致惊扰。实在有无风闻根据。密行具奏。至骆愉、供出江吴二商人。呈控运判陈炯、姚思康、二案。现已谕令将原案送京查办。但该二员。是否实有情弊。徵瑞即行密速访查。勿使该员等闻信。致有意外之虞。至骆愉所供。现在商人运盐。每包每引。夹带多至一百余觔。盐院运司。俱属不知。其余官员。都是通气知道等语。盐觔弊窦。所关颇大。不可不彻底查究。严加整屯。亦著徵瑞、将该犯所供夹带盐觔等项情弊。是否确实。严行查察。秉公办理。以期盐法肃清此系前任之事与徵瑞毫无干涉不必心存回护。朕原不以人废言也。昨据李世杰奏、该处商运。尚无情弊等语。殊未可信。徵瑞平日办事。尚属明白认真非全德不晓事者可比。此时徵瑞、务将两淮盐务。有无弊端。及骆愉所呈各款。是否可行之处。据实查明。即密行覆奏。所有骆愉供词。并著钞寄阅看。将此由六百里加紧传谕知之。仍即将大概情形。速行奏闻。　　

○乙巳。上御太和殿视朝。文武升转各官谢恩。　　

○谕、据明亮等奏、请将喀什噶尔地方。额外倒毙马匹赔补等语。本年喀什噶尔地方。乘用马匹。差务较多。又遇瘟疫。著将额外例毙之马、二百四十余匹内。豁免一半。其一半著落管牧官员赔补。　　

○礼部题、冬至节应行庆贺礼。得旨、今年冬至次日。著停止行礼。　　

○丙午。上御懋勤殿、勾到安徽、江苏情实罪犯。停决安徽斩犯十人绞犯七人。江苏斩犯十一人。绞犯六人。余六十六人予勾。　　

○谕、上年山东被旱成灾。节次降旨。将旧欠银两谷石。并五十年分、缓徵漕粮。准再予分限二年带徵。以纾民力。兹据明兴奏称、截留东漕。又计有二十余万石。若将粜借二项。全行徵收买补。而赈济动用者。复一并动项采买。恐同时并徵。小民力有不逮。请将出借米石。分作二年带徵。其赈济动用米石。俟明年秋收。再行买补等语。东省本年雨泽应时。秋收丰稔。所有旧欠漕粮。自应买补归款。第念该处积歉之后。民力未臻充余。著照该抚所请。将出借米一十一万一千余石。加恩分作二年带徵。至赈济动用米八万二千余石。著缓至明□山戊不□秋收。再行买补起运。俾民间盖藏。益资饶裕。以示朕体恤闾阎有加无已至意。谕军机大臣等。前经降旨令福康安于十月内。起程来京陛见。永保署理陕甘总督印务计此时永保自已将次启程前往兰州接署督篆。陕甘两省。皆其所辖陕省现有查拏伊阳首犯秦国栋、及大名首犯段文经二事。著传谕永保。仍督饬陕省文武员弁。设法搜捕。上紧侦缉。务期弋获。不得以身在甘肃。鞭长莫及。又以接任有人。稍存诿卸之见。致干罪戾。至巴延三、曾任总督因庸懦无能获咎今复加恩擢用巡抚。该抚抵任后务须痛改前辙。实力整顿地方。并督率各属。缉拏两案要犯倘仍因循怠玩以致吏治废弛朕一经查出必将巴延三、加倍治罪不能复为典贷也。　　

○豁免浙江瑞安县坍田八顷五十六亩有奇额赋。　　

○丁未。谕、据毕沅奏。河南本年乡试诸生中年届九十者王协恭一名。年届八十以上者。程鸣岐等四名。年届八十者。王辉祖等二名。俱已三场完卷。并未中式等语。该生等年逾耄耋。俱各踊跃观光。宜沛殊恩以广作人雅化。著加恩。将王协恭、程鸣岐、韦元勋、阎遐龄、毛景燧、王辉祖、仝思义、七名。俱赏给举人。准其一体会试。俾胶庠耆耇。得偿穷经夙愿。用昭嘉惠耆龄至意。　　

○又谕曰、永保奏、陕西西安城垣。于本年九月内、一律修理完竣。请钦派大臣。带领熟谙工程之员。来陕验收等语。西安省会城垣。前因历年久远。多有坍损。于乾隆四十六年。降旨令前抚臣毕沅、动项兴修。并派德成、前往勘估筹办。现在此项工程。已于九月内。普律完竣。著仍派侍郎德成、驰驿前往西安。将该处城工。履勘查收。是否如式坚固之处。据实具奏。又永保另摺所奏、西安四门箭楼城台券洞。原估本系黏补。嗣因东西北三面。各砖块酥鹻。经前抚臣毕沅勘明。令工员全拆改修完竣。增估银一万八千五百余两。请旨查勘验收等语。并著德成、一并查勘。归案验收办理。所有随带司员著一并驰驿。　　

○又谕据永保奏、接商州营游击张濯、商州知州杜锜禀称、于柿坪地方。拏获首犯秦国栋、并伊子秦周儿二犯现已委员星往迎提。解省审办属实等语。秦国栋、系伊阳戕官案内逆恶首犯。逃窜日久。今经永保督饬所属文武员弁。于商州地方拏获。甚属可嘉。永保著交部议叙。所有拏获该犯之游击张濯。知州杜锜俱属出力。著永保将该二员。一并送部引见。并查明究系何人首先拏获。或系兵丁闻信抑系捕役访拏之处。据实查明覆奏。同日毕沅又奏称、据河陕道王銮等禀报、驰赴商雒。协同商州营游击等、查至刘岭地方。将秦国栋。并伊子秦周儿、一并拏获等语。秦国栋一犯。实系陕省兵役盘获。业经永保提解至省。讯得确供。而豫省委员王銮等、尚腆颜攘为伊等拏获。希图避罪邀功。实属可鄙、前经毕沅奏、豫省委员毛师沆、在亳州地方盘获徐克展一犯。经该州王家干、截留带回州城。因该州攘夺争功。最为外省恶习。业经降旨、令书麟查□□□□尔□。今毕沅复蹈此辙。自系该委员捏饰禀报。希冀争功。并著毕沅一并查明。据实□□□□尔□奏。至秦国栋纠众拒捕。竟敢戕杀知县。实属罪大恶极。乃窜匿稽诛。至三月之久。毕沅、江兰、督饬所属文武弁。设法侦缉。购线追拏。终未得该犯实在下落。今经邻省盘获。究系豫省缉捕不力。毕沅、江兰、岂不知愧。何颜靦邀升摺。毕沅、著仍回河南巡抚本任。江兰、仍回河南布政使本任。毕沅、江兰、仍著交部议处。至李侍尧、历任封疆。三十余年。才具干练。素能办事。前于云贵总督任内。收受银厂陋规。及属员银两。是伊志满气盈所致。是以严加治罪。定以重辟。嗣因撒拉尔逆回滋事。乏人任使。而李侍尧、才具究属可用。复畀以陕甘总督之任。令其戴罪自赎。自任事以后。地方诸事。尚能整饬。后因逆回田五不法。滋扰地方。李侍尧办理乖谬。擒捕迟缓。复获重谴。但伊于军旅。本非所长。且经朕屡次严谕督饬之后。尚能愧奋。亲历戎行。一同满兵打仗。尚有汉军旧家风气。究与庸懦畏葸者有间。是以加恩宽释。重加录用。令其署理部旗事务。夏间湖北呈控该地方官、侵蚀灾赈一案。派令前往查讯审办。俱属允当。适因湖广总督缺出。即令在彼署理。李侍尧自署督篆以来。将该省积年未结盗案。及孝感县抢掠活埋多命。讳匿不办之案。查出据实□□□□尔□奏。具见留心整顿。知过认真。且现在各省巡抚内。非资格尚浅。即系才具难胜总督之任者。一时乏人。所有湖广总督员缺。即著李侍尧补授。李侍尧、屡获重愆。今又破格弃瑕录用。此朕不得已用人之苦心。李侍尧、当知感愧奋勉。痛改前非。嗣后倍宜洁清自矢。正己率属。于地方诸务。实力整饬。毋谓已补实缺。始勤终怠。致负委任至意。倘该督不知警省。心存满足。以至再蹈愆尤必当加倍治罪。断不能再为曲贷也。　　

○谕军机大臣曰、秦国栋、系伊阳案内拒捕戕官首犯。著传谕永保、即遴派干员迅速解京听候严讯。愈速逾妙。仍饬该委员沿途小心管押。加意防范。毋致稍有疎脱。其冯万良、王进城、二犯。现经永保角□羊豫审办。并著传谕毕沅、将该二犯及前此拏获留省候质之犯。一并派委妥员。角

□羊交刑部。归案质审办理。至王昶、前经谕令在商州一带。缉拏要犯。今秦国栋、业经拏获。王昶、著仍遵前旨。即来京陛见后。再赴云南藩司新任。所有大名案内段文经一犯。著责成新任臬司周樽、亲往商州。督饬各属实力查拏。周樽甫经加恩擢任。务须认真出力。将要犯上紧拏获。勿任潜匿稽诛。方为不负任使。　　

○戊申。上御懋勤殿。勾到河南、山东、情实罪犯。停决河南斩犯四人。绞犯十一人。山东斩犯二十八人。绞犯十四人余五十七人予勾。　　

○谕、据李侍尧等审讯□□□□尔□革守备陈兴龙因感激特成额提拔私恩。欲护送家眷往滇。遂捏报到任日期。私赴荆州。见特成额面禀经特成额、谕以职官不便随住。又不前赴施南新任。潜回省城逗留殊属欺诈。应发往伊犁充当苦差。并请将瞻徇捏报之都司梁焕等、交部严加议处一摺。陈兴龙、既经面见特成额。恳请送眷赴滇。经特成额饬止。从前降旨询问时。特成额何以并未据实陈奏。乃两次覆奏摺内、俱称在荆州遇见陈兴龙、伊并未言及李侍尧委令护送之事。是何言乎。岂有李侍尧既差该备、护送特成额家眷赴滇。又将该备□□□□尔□劾之理。明系特成额饰词诿卸。俟伊解到后。著刑部一并询问。令其据实登答。特成额、在湖广总督任内。种种废弛。于抢掠活埋多命一案。且置之不办。此一节、尚其罪之轻者。所有李侍尧等具奏该□□□□尔□备等。分别定议之处。著该部议奏。　　

○己酉。实授李承邺、为江西布政使。　　

○旌表守正捐躯湖北黄安县民方万采妻詹氏。　　

○辛亥。上御懋勤殿、勾到山西情实罪犯。停决斩犯十人。绞犯十一人。余五十八人予勾。　　

○谕曰、图萨布奏、本年广东省乡试。年届九十以上者三人。内谢启祚一名。已经中式举人。彭一猷、中式副榜。谢璜三场完卷。未曾中式等语。除谢启祚业经中式举人外。彭一猷、谢璜、俱著加恩赏给举人。准其一体会试。俾胶庠耄耋。得遂穷经素愿。以副朕加惠耆龄至意。　　

