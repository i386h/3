<!-- { "loadSidebar": true } -->
○谕军机大臣等、据湖南巡抚范时绶摺奏、宝庆府钞传伪稿之陈可望案内、有江南人法尧文。供系得自江南人周孝修。今准江苏抚臣咨覆、周孝修供未传稿。现将法尧文解赴江南质究定拟等语。伪稿来历。是否周孝修传播。非得法尧文到案质讯。未必即肯据实供吐。该督从前接准范时绶移咨。审究周孝修。如何不肯供认。作何咨覆之处。未经奏闻。今该抚现将法尧文一犯。解赴江南。自可将周孝修究明实情。是否钞传。抑系法尧文供吐不实。故意妄扳。尹继善即宜研审明确。据实奏闻。　　

○又谕、外省办理伪稿一案。逐线追寻。忽此忽彼。似近复远。迄无究竟。固似出于详慎。而细察情形。颇有推诿之意。当由究出正犯。则该地方官有失察之咎。案情既重。处分必严。先有畏避处分之心。惟幸其辗转扳连。悬案不结。正犯一日不出。则失察一日不参。藉是为苟延计。即在地方邻保。虽有所知。亦因从前未经举首。恐治其容隐藏匿之罪。愈加闭匿。官民相蒙。是以牢不可破耳。不知此等逆徒。诡秘叵测。父兄亦所难保。地方官虽失察于前。果能认真办理。弋获于后。则前愆尚为可赎。若因此故为延缓。则欲避罪则更自重其罪矣。尹继善办理此案。即应向地方官明示此意。令勿以失察为虑。破其愚惑推避隐情。并晓谕乡邻、确知伪造的犯首告者。亦不问其从前之隐匿。则地方官自必实心查办。首告亦无所顾忌。正犯庶几可得。该督抚等、早应如此办理。断不可互相掩饰。终归悬宕。将来咎有攸归。慎之思之。　　

○己酉。谕军机大臣等、据巡漕御史张湄奏称、南漕北上之候。每多钦工木簰。从中纷扰。至一闸口。辄与漕船抢先夺路。请饬下部议。嗣后每年运京木植。在二月望前抵台庄闸者。准其先漕船前进。如漕船已入台庄闸。不论何路木簰。只许随漕尾上。违者将运员定以处分等语。皇木运京。原非每岁常有之事。现在各省、并无采办木植。惟万年吉地需用之木。或有办运未完者。非如他木料所可相提并论。至近有交高斌办运一项。自非急需。想高斌亦断不至不知轻重。使有碍漕运也。若复交部定议。成何政体。该御史未悉端委。所以如是率尔陈奏。但木簰每在途次。争先夺路。略无顾忌。甚至专恃斗殴。滋生事端。亦不可不加之约束。著办理皇木、及沿途经过地方督抚等、善为酌剂。俾先后遄行。勿致拥挤。并谕解官严禁夫役。勿令斗狠滋事。将此传谕各该督抚等知之。　　

○两江总督尹继善奏、准湖广督臣永常咨开、据蕲州知州李珌禀称、访得江南之英山、霍山、与湖广罗田连界之深山内。有奸匪马朝柱等、借开山烧炭为由。立名天堂寨。聚众纠夥。谋为不法。除行总统武汉黄德道、黄州协、查捕。密咨江省协捕。嗣又准永常咨称、拏获要犯。供出匪党散布英山之石头嘴、大凹沟、五显庙、及桐城、太湖、等处。又马朝柱等缘楚省搜拏。潜匿英山天马寨等因。随飞饬安徽道王勍、及安庆营副将马乾宜、调六安一带兵丁。协力搜捕。并令各委员拏获要犯。即行严讯。务究根株。旋据寿春镇总兵改光宗呈报、亦领将弁赴英山剿捕。如果有负固抗拒等情。臣即亲往调度。不使要犯一名漏网。得旨、是。看来起于楚省。而归结于江南。正宜卿勉力办理。以靖地方者也。另有旨谕。谕曰、尹继善奏到、准湖督永常咨拏奸匪马朝柱等、聚众英、霍、山寨一案。据称、已委安徽道王勍、副将马乾宜、带兵剿捕。现在办理情形若何。其指名咨拏人犯。曾否俱各就获。速行详悉具奏。此等奸匪之徒。心术叵测。与捏造伪稿、幸灾乐祸之心正同。得非即伪稿正犯。无地可容。藏匿深山。铤而走险耶。此亦不可不为虑及。伪稿之案。办理已久。果如此、则亦天道不容。然不可存此归结之念耳。可传谕尹继善等、上紧查办。改光宗不待檄饬。先带弁兵。亲赴搜查。如此方无忝方镇之任。该督可传谕嘉奖。令其严密搜拏。以迅速为主。速则当时扑灭。少迟则窜匿难图矣。　　

○又谕曰、湖广罗田县奸匪马朝柱、聚众江南英霍等山寨一案。今据尹继善奏到、又蒋炳亦奏称、湖督咨拏奸匪马朝柱。看此则永常在楚。已四出密咨。甚得查办之道。其未经奏闻者。当俟办有头绪。方详悉具奏。所见亦是。据尹继善奏称、楚省已获马朝佐。此虽非正犯之兄。其如何被获之处。速行详悉奏闻。现在办理若何。要犯曾否全获。可即行驰奏。再此案发觉。由蕲州知州李珌、亲点烟户。访闻禀报。李珌前任铁岭县知县。推升引见时。即曾记其人去得。今观其于地方事务。能如此留心。信为实心任事之人。著永常传谕嘉奖。令其上紧缉拏余犯。将来此案完结。应升用以示鼓励。一并谕令永常速行办理。频频奏闻。　　

○又谕曰、蒋炳奏到、准湖督永常咨拏奸匪马朝柱一犯。此等聚众为匪之犯。虽发自邻封。必当无分彼此。立行查办。以靖地方。宜密宜速。速则当时扑灭。少缓则窜匿转徙。久益难图。该省与江广壤境连属。俱应密为留心。其查拏曾否弋获之处。即行奏闻。　　

○又谕、据河南学政梦麟奏、上年十二月内、有宁陵县教谕邢元福。庇衿纵赌贿嘱营私。与抚臣陈宏谋会商参审。陈宏谋以俟司详到日会参。乃陈宏谋于正月闲业经咨参。并未会稿。亦无知会等语。学政有考核教官之责。如经咨题参革。或先期会稿。或事后知会。若竟不令与闻。则置学政于何地。固不虑教官有蔑视学政之心。但于体制自不应如此。不知陈宏谋当日何以独行咨参。令其明白回奏。至陈宏谋已调抚福建。该省土风。非豫省可比。凡事宜与学政彼此和衷商酌。不可稍有参差。以致各怀意见。可将此传谕知之。寻奏、宁陵教谕一事。臣以本年开印日。即往怀庆查勘堤工。嗣于途次匆匆。第据藩司详咨参奏。未及会同学臣。一时疏忽。实非有意。至闽中士习。尤须整饬。惟有恪遵谕旨。与学臣和衷筹办。得旨、汝无别过。惟尚气争先。实所不免。以后改之。　　

○庚戌。上诣畅春园、问皇太后安。　　

○谕军机大臣等。罗田县奸匪马朝柱。勾众为匪一案。昨据尹继善奏到。随已传谕永常。今批览永常四月初三初八两次奏摺。备悉情形。且经亲赴罗田督办。甚合机宜。深属可嘉。想已应时搜捕。不致远扬滋蔓。其最先访闻之知州李珌。昨已令该督传旨嘉奖。典史沈学周、拏获马朝柱母妻子侄。亦属急公。但以大逆之犯。既显有抗拒情状。则其家口。岂不豫先保护藏匿。乃以典史微员。何以遂能掩捕。一无漏网。著将情节查明。据实陈奏。此等奸匪。虽无足论。然星星之火。可以燎原。正当竭力查办。其知县冯孙龙、希图粉饰了事。此正贻害地方。贼良民之甚者。俟此案办理完结。必当置之重辟。以申国法。俟案犯获齐。即降谕旨。此时令永常密之。不可洩漏。使知勇往从事。发伏于未行。安良保境。即当加恩显擢。即使其身为奸匪所戕。国家亦必加之优恤。延及子孙。而保全身命。畏葸避事。养奸贻患之人。惧祸适足以招祸。自不致奸匪潜滋。为人心世道之害矣。将此谕永常知之。　　

○湖广总督永常奏、罗田县奸民马朝柱等、勾众为匪。经臣拨兵搜缉。匪党即潜居江省英山县之天马寨。当即兼程亲赴交界。恐各处居民。不免惊扰。因揭示遍发罗田、蕲州、广济、黄梅、等州县。并谕被诱入夥者。许首出自新。能擒首从要犯。从重奖赏。嗣据蕲、广、罗、英、各处禀报。获犯已一百余名。单提要犯。与马朝柱之母妻子侄研讯。据供、尚有头目张锡玉、朱元成、吴承云、李永爵即李开化等。在四川峨嵋山西洋寨。余党散布江南桐城、太湖、亳州、河南汴梁、等处。查马朝柱假捏神符。勾结匪党。散劄招军。积粮制械。种种悖逆。罪不容诛。幸及早败露。现已多半就获。臣严饬所属分路穷搜。务期速竣。并咨四川、江南、河南、各督抚。严密访拏。无使滋蔓。即日前赴天堂、天马、二寨。相度善后之计。得旨、览奏甚属可嘉。但正犯尚未就擒。卿宜尽心搜捕。尹继善亦奏称前往。汝二人若得会面。将两省交界藏奸之处。悉心详议。以杜后患。更为周备也。又谕曰、永常奏到、罗田县奸匪马朝柱勾众为逆一案。已将该犯家口拏获。且经亲赴罗田县督办等语。江南搜山兵役。曾否捕获匪党。弁所称山寨情状若何。改光宗亲至其地。必有确见。此案发觉。由蕲州知州李珌。已传旨嘉奖。其罗田县知县冯孙龙。乃谓马朝柱等、开荒烧炭获利。近居好事之徒。捏称伊等聚众。垂涎争占。冀以此消弭重案。免地方失察之咎。此等奸匪。虽不足道。而星星之火。可以燎原。若不于未发之先。急为查办。迨其后有所举动。则贻害地方。良民之受荼毒者必多矣。州县中于所属地方。稽查奸宄发于未行。保境安良。即当加恩显擢。其畏葸避事。粉饰养奸。实足贻害地方。必当置之重典。不可姑容。为上司者、乐闻恬熙无事之言。未有不为所愚惑者。将此传谕尹继善、令其督率该地方官、竭力速行办理。但此时尚宜密之。不可洩漏。　　

○礼部议准、奉差祭告太常寺少卿涂逢震疏称、陕西蒲城县唐宪宗陵前碑石。阻塞神路。应量为移置。从之。　　

○蠲缓浙江乾隆十六年分、原报续报旱灾之海宁、富阳、余杭、临安、昌化、安吉、乌程、长兴、鄞县、慈溪、奉化、镇海、象山、定海、萧山、诸暨、余姚、上虞、嵊县、临海、黄岩、太平、海宁、天台、仙居、金华、兰溪、东阳、义乌、永康、武义、浦江、汤溪、西安、龙游、江山、常山、开化、建德、淳安、遂安、寿昌、桐庐、分水、永嘉、乐清、瑞安、平阳、丽水、缙云、青田、松阳、遂昌、云和、龙泉、庆元、宣平、仁和、钱塘、海盐、归安、孝丰、山阴、会稽、新昌、泰顺等六十六州县。玉环一厅。杭、嘉、台、三卫。湖、衢、严、三所。大嵩、龙头、穿长、清泉、玉泉、杜渎、黄岩、长亭、仁和、鲍郎、钱清、永嘉、双穗等场。额赋有差。　　

○辛亥。上御勤政殿听政。　　

○以顺天府府尹罗源汉、为大理寺卿。　　

○予故齐齐哈尔副都统赫雅图、祭葬如例。　　

○壬子。上诣畅春园、问皇太后安。　　

○幸静宜圉驻跸。至甲寅皆如之。　　

