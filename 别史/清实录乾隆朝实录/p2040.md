<!-- { "loadSidebar": true } -->
○又谕曰、彰宝甫到滇省。督办粮马诸务。俱能妥速经理。及擢用总督以来。亦颇知实心任事。著加太子太保衔。以示优奖　　

○谕军机大臣等、滇省绿旗积习。向来甚属不堪。不可不加意整顿。彰宝办事认真。总督于全省标营。有统辖专责。哈国兴在滇日久。于边务夷情。俱能熟悉。亦颇知出力奋勉。是以将伊调任云南。所有滇省绿营诸务。尤伊二人分内应办之事。且近经加恩。并予宫衔。尤当倍加感奋。著传谕彰宝。哈国兴。务宜实心整饬。尽去其懦怯虚诳恶习。俾令渐次改观。若仍稍事因循。数年后。或复至委靡不振。亦惟伊二人是问。将此传谕知之。　　

○辛巳。谕、上年浙省杭州、湖州、二府所属近水八州县。因夏雨积多。低田间被淹浸。业经散给耔种。蠲缓钱粮。并于正月内给赈一月。俾口食咸得保。第现在东作方兴。距麦秋为期尚远。闾阎生计。仍恐不免拮据。所有仁和、钱塘、乌程、归安、安吉、长兴、德清、武康、八州县。并坐落乌程等州县之嘉湖卫。坐落仁和等县之杭严卫。各被灾极贫户口。著再加恩。加赈一月。令农人得尽力春耕。不致少有失所。该抚其督率所属。实心查办。毋使胥吏稍有扣克浮冒。务俾穷民均沾实惠。该部即遵谕行　　

○又谕、上年江西滨临江湖各州县。田亩间被水灾业经加恩分别赈恤。并将应徵额赋。酌纾缓徵。第念被涝稍重各属。值此青黄不接之时贫民未免艰于谋食。著再加恩。将南昌、新建、进贤、鄱阳余干。星子、建昌、都昌、德化、德安瑞昌、湖口、彭泽、十三县。被灾九分十分之极贫。加赈两个月。次贫加赈一个月。其被灾较轻酬县。例不应赈。但当歉收之余。盖藏亦未能饶裕。并著酌借耔粮牛具。俾得及时播种。毋误春耕。该督抚等、其董率所属。实力妥办。勿使官吏侵渔。俾惠泽均沾。副朕爱养黎元至意。该部即遵谕行　　

○又谕、去年湖北。汉阳。黄州府属。因夏雨稍多。江水漫溢。沿江各县。被有偏灾。业经加恩分别赈恤。并谕借给耔种。赶种晚禾。俾裕口食。现在东作方兴。麦收未届。闾阎生计。犹恐不免拮据。所有黄梅、广济、汉阳、汉川、四县。及坐落四县之武昌、武左、黄州、蕲州、四卫。并蕲州卫坐落宿松。德化、等处之屯田。皆属被灾较重之区。著再加恩。将成灾九分之极贫。加赈两月。其九分之次贫。与七分八分之极贫次贫。均加赈一月。其中有需再借谷种者。仍令酌量借给仓谷。以济春耕。该处连年被涝。前借耔种。尚有未完旧欠。并著缓至秋成之后。再行徵收。俾民食益得宽裕。该督抚等、务严饬所属。妥协经理。实力稽查。毋任官吏中饱。俾歉地黎民。均沾闿泽。该部遵谕即行　　

○谕军机大臣等、向来各省督抚、奏报民谷数黄册。例应于年终汇奏。今江西一省。直至本日。始据海明奏到。较各省独迟。该抚初任封疆。于体例未能谙习。尚属可原。但各省应办汇奏事件。成规具在。随时留心查检。自不致有参差。嗣后于循例陈奏各摺。务遵照如期妥办。毋稍延缓。将此传谕知之　　

○壬午。上奉皇太后幸重华宫侍宴　　

○谕、江苏各府属州县内。上年困雨水过多。间有被灾之处。即经饬令各督抚、加意抚恤。蠲赈兼施。俾无失所。现在春初展赈将停。距麦秋为期尚远。当此青黄不接民食犹恐稍艰。著再加恩。将高淳。溧水。江浦。六合。宜兴。荆溪。金坛。溧阳。海州。九州县被灾九十分之极贫。加赈两月。九十分之次贫。八分之极贫。均加赈一月。如有尚需官借年具耔。并著酌量借给。令农民得以乘时播种。该督抚等、务体朕加惠黎元之意。饬属实力奉行。毋令吏胥少有侵冒。该部即遵谕行　　

○又谕、安徽各属上年因春夏雨多。或江湖泛涨。滨水之地。被有偏灾。叠经降旨、加恩赈恤。并令该督抚等善为抚绥。令穷黎各得安业。第念时届春初。赈期已毕值此青黄不接。闾阎仍不无拮据。著再加恩、将怀宁、桐城、宿松、望江、贵池、铜陵、东流、当涂、芜湖、繁昌、无为、巢县、含山、和州、十四州县。被灾九十分之极贫。加赈两月。九十分之次贫。八分之极贫。俱加赈一月。其安庆、建阳、庐州、各卫、均随屯坐州县。一体加赈。其有尚需官借牛具耔种者。并著查明。酌量借给。俾农民咸及春耕之时。尽力南亩。该督抚等、其董率有司实力经理。毋任不肖吏胥。从中侵蚀。以副朕轸恤灾黎至意。该部即遵谕行　　

○又谕据经略大学士傅恒等奏称、镶红旗护军萨灵阿。于进虎踞关之第二日。众人起程以前。竟自先行。及到营查问。又并不见萨灵阿。该管章京、带领护军等、寻找四五日。并无踪影。逃走是实。除据领队侍卫兴兆所报。行文彰宝。令其严行查拏外。请将该管营总赛保、副鸟枪护军参领永安、委署护军参领苏博、翎长台善、交部分别议处。领队侍卫兴兆、额森特等。交部察议等语。现在各队彻回。已入内地。伊又逃往何处。此俱系领队侍卫、并该管章京等、沿途未能管辖所致。所有该管营总赛保、副鸟枪护军参领永安、委署护军参领、苏博、翎长台善。著交部议处。领队侍卫兴兆、额森特等、交部察议　　

○谕军机大臣等、前据吴达善等查奏、普安州民吴倎。具控官吏侵派一案。称系三月内、经州民吴国治等、在经略傅恒处控告。随即发交查讯等语。朕以事关官役舞弊。而经略未见奏闻。当经降旨询问。今据傅恒覆奏、前此经过地方。百姓纷纷呈控者。不一而足。实不暇随路阅看呈词。俱令向督抚衙门呈控。或值地方大员来见。即令将原呈。及告状人带去。或由在途营员。带往转交。至此案。从前并未批发等语。是吴达善等奏称、原卷开载吴国治等、呈控许文衡一案。由傅恒发交之处。殊未确实。著传谕吴达善等。查明此案。是否系良卿见傅恒时。遇有具呈人犯。将原呈接收。发交地方官查办。抑系官役人等传称交办。或并系地方官。托言交查。以杜再控。各情节。逐一询明。据实覆奏。傅恒原摺。并著钞寄。寻奏、查吴国治等原呈。并无经略批词。臣等前奏。止据良卿批。连名混控。不候批示。辄赴经略递词云云。其时案犯未到省。未经讯确。现问良卿。称系上年随经略到贵定县时。闻人递呈。赶上接收。押交司讯得旨、览　　

○又谕、据经略大学士傅恒等具奏、镶红旗护军萨灵阿。已进虎踞关。次日至营盘查点。并无踪迹。显系脱逃。现今各队兵丁。俱彻回走。并非往彼前进者。且已进关回至内地。伊又逃往何方。前有护军富尔素哈。已就虎踞关之路。不知被何人杀害。著交与彰宝等、将护军萨灵阿。严缉务获。其前交与查察之护军富尔素哈。系被何人杀害之处。亦即迅速奏查。寻奏、查护军富尔素哈。被人杀害。在虎踞关外野人地方。距关两站。非地方官所辖。实难根查。护军萨灵在逃。四路侦缉无踪。或系已故。现仍饬文武官。暨土司访拏务获。报闻　　

○又谕、本日据护广西巡抚淑宝。奏报民谷数黄册。此等俱系年终汇奏之件。何以迟至开正。始行奏到。淑宝虽系护理抚篆。但此等应行汇奏事件。成规具在。因何不留心查检。以致迟延。淑宝著传旨申饬　　

○癸未。上诣雍和宫行礼　　

○谕、朕嘉惠闾阎。俾益藏富。始和布令。将直省应徵正赋。普免一周因思有田业户。应纳条银者。既已广被恩膏。则食力佃农。自应亦令其分沾渥泽前此丙寅。丙戌。二年。普蠲钱粮漕米曾谕令各业户。就所蠲之数。量减佃租。伊等亦深知感戴朕恩。推施亚旅。此次又值加恩普免。著各该督抚、遇轮蠲之年。遍行劝谕各业户等、照应免粮银十分之四。令佃户准值减租。使得一体仰邀庆惠在有田之家岁入所资。固难强其分逮。而正供既免。食德宜均。谅无不共禀天良。欢忻从事。佃户等、亦不得因有此旨藉口抗租以副朕一视同仁至意　　

○又谕曰、七公主。本年下嫁成礼。著封为固伦公主。所有应行典礼。著该衙门照例办理　　

○甲申。享太庙遣諴亲王允秘恭代行礼　　

○遣官祭太岁之神。上诣皇太后宫问安　　

○御紫光阁。赐蒙古王公台吉。及回部郡王等宴　　

○召大学士。及内廷翰林等茶宴。以玉瓮联句　　

○乙酉。世祖章皇帝忌辰。遣官祭孝陵　　

○谕军机大臣等、彻兵后。所有应办善后事宜。已于旧腊十九日。传谕傅恒等妥筹。现在想已会同酌办。惟思缅酋遣人至军营。具书吁恳解围。情愿归诚纳款。情词固为恭顺。但军营发给回书。饬受约束。系十一月望前事。距傅恒此次具摺时。已四十余日。何以尚未得有彼处回音。看来缅匪此番乞降。其始未尝不慑我兵威。诚心归命。及我军退彻时。贼匪或窥见我有不得不退之势。故尔观望迟回。或并悔其前说。亦未可定则永昌沿边一带。不可不留心防备但已传谕班师若令满洲索伦等兵仍驻彼处。转觉不成事体。且伊等与炎方水土。俱不相宜留驻亦属无益。第边圉要地。若仅委之滇省。恇怯无能之绿营兵。在彼驻守。恐不足恃。纵使哈国兴竭力整顿。亦难责其遽有成效。因思黔兵较滇兵尚为可用。且其地。亦相距不远。总属一总督所辖之处。似当于现调之贵州绿营官兵内。拣选强壮出色之人。酌留若干。分驻永昌等处。与滇兵协同戍守。庶于边防有益。此时若缅酋已遣人奉表前来。即可毋庸如此办理。若此旨到后。彼处尚无信息。不可不及早豫防。或为日稍久。即令黔兵更番换驻。亦无不可。滇黔本属毗连。换防往来。亦不致有跋涉繁费。著传谕傅恒等。即速详酌妥办。前谕阿桂。彰宝。回就傅恒行程。会商善后诸事。此时自已议定。阿桂等、谅复至永昌。办理彻兵事宜。计傅恒奉到此旨。当已过云南省城。阿桂等亦不必复劳往返。傅恒可即就所见。酌量筹画。札致阿桂、彰宝、令其就该处所有黔兵若干。应留某处若干。迅速妥协派拨。即行奏闻。将此一并传谕知之。寻奏、此番大军围攻。缅子屡从栅内哀求。且差大头目来恳罢兵。似无诡饰。彻围后整旅入关。缅子遣头目请安。见大军营垒森严。神情畏惧。无由窥见我兵不得不退之势。该头目曾向哈国兴等言。天朝在阿瓦之人。分居远近不等。回后传齐。及查例备贡。必需时日。臣等彻兵时。仍选将弁。带贵州。及昭通兵。分驻关隘。计共健旅三千。以待使来。肃观瞻而壮形势。足资边防。报闻。　　

