<!-- { "loadSidebar": true } -->
○谕军机大臣等、据步军统领舒赫德奏称、张广泗所奏。吕斋婆住在白云观之处。臣查询观内道士张本诚等供、乾隆五年冬。有一道姑、四川人。同伊子并伊侄来到观内、王道的祠堂内住下。过了半个多月。就到平郡王府内去了。后从王府回去了等语。朕随降旨询问平郡王。据王奏称、乾隆六年正月内。有一道姑。系四川重庆府人。同行有一子一侄。曾从白云观看过。在京约住一月。即回四川去了。这道姑说、是宋门李氏。晓得些坐功。此时约有六十余岁等语。看此与贵州张天序供、白云观王真人处居住之语相同。惟姓宋姓吕之处互异。但此辈行踪诡秘。或改易姓氏。亦未可定。其现在四川无疑。可传谕纪山、令其遴选干员。密行查拏务获。即速具奏。寻据庆复、纪山、奏覆。据成都县禀报、于省城白衣庵女观内。拏获道姑宋李氏。讯供夫家母家。都不姓吕。不过自己做些坐功。原不与人来往。白云观的吕斋婆。实不知道。除讯过供词具奏外。容臣等设法访缉。报闻。　　

○又谕、今岁山东兖、沂、曹、泰、等府属。雨水过多。沿河被水州县。一应赈恤诸务。必须大员稽查。方为妥协。现在济东泰武道陀诺、委署布政司印务。而兖沂曹道吴同仁、又前往江南。著巡抚喀尔吉善、添委道府大员。速赴被灾各处。所有应行赈恤诸务。董率州县。妥协办理。毋致灾民失所。该部即遵谕行。　　

○吏部议覆、浙江道监察御史曹秀先奏称、本月十二日戌时地震。降诏求言。臣思地体属阴。宜静不宜动。今日之动。度亦卑下不循分义所致。或缘疆宇辽远。人性难齐。文告不修。而教化未广也。夫所谓教化者。非仅城设一学、村设一塾、以课凡民之俊秀也。其在乔野小民。所易晓者、莫若文告之词。今直省布贴劝民告示。多向通都大衢。以饰耳目。城市巧慧之人略识之。穷乡僻壤者且不得一见。臣愚以为守土官吏。各有教民之责。应令各直省督抚。将有关于忠信孝弟、礼义廉耻、扶尊抑卑、正名定分、等事。择其明白浅近者。刊刷告示。每年分发所属府州县卫。于大小乡村遍贴。朔望宣读圣谕后。以方言谚语。为愚民讲说。行之日久。则感发天良。戾气消而和气聚矣。应如所请。从之。　　

○定边副将军策凌奏、驻防宣化大同军营官兵等、业经五年。一切差务。勤劳出力。俱无贻误。仰恳将库贮备赏缎布内赏给。报可。　　

○赈贷直隶青县、南皮、庆云、衡水、冀州、五州县。并严镇、海丰、二场。旱灾灶户。　　

○戊辰。祭大社、大稷、上亲诣行礼。　　

○诣皇太后宫问安。　　

○谕、山东省今夏被水各州县。据巡抚喀尔吉善、先后题报。查勘分别办理。除勘实成灾各属。已加恩蠲赈外。其勘不成灾州县。虽被淹稍轻。晚禾收成。究属歉薄。朕心轸念。著喀尔吉善、查明各州县。实在无力贫民。按户酌借口粮。按亩酌借麦本。俾得及时播种秋麦。所有借给麦本银两。于来岁麦熟后徵还。出借口粮。于来岁秋收后免息徵还。此等被淹地亩。本年应徵钱粮。著缓至来岁启徵。以纾民力。该部即遵谕行。　　

○谕军机大臣等、据阿兰泰奏称、去年奉天将军达勒当阿、前往吉林。会同将军巴灵阿等。提集领催佛斯泰等九人审讯后。仍将伊等释回本地等语。此等情节。从前达勒当阿等、并未奏闻。将佛斯泰等如何审讯。伊等所供招词如何。其后因何释放。令其各回本地之处。著寄信阿兰泰、查明具奏。寻据奏覆、访得领催佛斯泰等九人。缘每年将米面布靴等物。贩运南海。与偷参人交易。去年奉天将军达勒当阿至吉林。与将军巴灵阿审过后。即应严加约束。不令出境。乃仍令回归。致案悬莫结。容臣将佛斯泰等九人。再行提讯。并将通易南海、及偷参逃避之奸匪。查缉审拟具奏。得旨、甚是。今即放尔为吉林乌拉将军。凡事悉心办理。　　

○又谕、据四川巡抚纪山奏称、铁船教之夥犯胡恒、供出铁船掌教之朱牛八。在贵州罗贡生家。招为女壻。罗贡生家佃户甚多。都是苖子等语。朱牛八、明系铁船掌教之首逆。罗贡生招伊为婿。以主呼之。且佃户俱系苗子。甚有关系。尔等可传谕张广泗、严缉务获。一一究出夥党。速奏以闻。并将胡恒供词。钞录寄去。寻据张广泗奏覆、铁船教主朱牛八。臣叠次差弁、会同川省委员。于仁怀黔西一带。细访无踪。至仁怀县安罗里、虽有罗姓。并非贡生。原系衣食充裕之家。佃户计有六七十户。多系苖人。该处归化数百年。风俗安静。并无一人入教。报闻。　　

○己巳。谕曰、署四川提督李质粹、统兵进剿瞻对。并不勇往向前。但知观望。且始终欺饰。难胜通省提督之任。著解任来京候旨。其四川提督员缺。著广东潮州镇总兵武绳谟补授。其潮州镇总兵员缺。著史载贤补授。　　

○又谕、上年朕曾降旨。轮流蠲免天下一年地丁钱粮。今岁系奉天应免之年。但彼处旗人所种地亩。应纳粮草。原不在地丁钱粮之数。仍系照例徵收。今广宁、义州、辽阳、等处。俱被水灾。若仍照旧交纳。伊等未免竭蹶。著交奉天将军。盛京户部。查勘被灾处所。免其徵收。该部即遵谕行。　　

○又谕学政考试卷价。自雍正十一年。经部议定。每本价值三分。令提调官自行置办。不许卷户仍前增价重戥等弊。自应遵照定例办理。今崔纪奏、江苏等属卷价浮多。有贵至一钱及二三钱不等者。寒士未免拮据。此皆由书役舞弊巧取。该管官不行查察之所致。著该督抚学政等。通行各属。嗣后童生、府州县以及院试卷价。令依部定之例。毋得违例多取。如有仍蹈前辙者。著该督抚查出。分别究治。该部遵谕行。　　

○杭州将军萨勒哈岱、乍浦副都统额勒登等奏、乍浦左右两营。满蒙闲散余丁。自雍正十一年。前任将军阿里衮奏准。均匀分隶各佐领后。迄今十有四年。十六佐领内。共增出二百四十余名。其中丁多旗分。有十名至三十余名者。丁少旗分。有止一二名至十名以内者。各旗兵额皆同。而余丁人数不齐。挑取披甲拜唐阿时。丁少者易得挑充。丁多者每致壅滞。请仍照阿里衮奏准之例。将余丁二百四十余名。均匀分隶十六佐领内各十五六名。庶不碍将来挑取。得旨允行。下部知之。　　

○庚午。谕军机大臣等、湖广衡州府属之安仁县、刁民聚众鬨堂一事。从前未据杨锡绂奏报。今该抚将该县知县、具本题参。朕已照该抚所请。将易源革职。但此等挟众鬨堂之事。即将地方官参处。恐转启刁民目无官长。聚众生事之风。于地方深为未便。可传谕杨锡绂何未虑及耶。嗣后留心办理。寻据奏覆、臣以愚民聚众鬨堂。刁风固不可长。而州县办理不善。每致激成事端。是以饬拏首犯重处外。并将该县办理不善缘由。查明题参。今蒙恩旨优容训饬。臣嗣后遵谕详慎妥办。得旨、事事皆俟朕训。不知汝等所司何事也。　　

○太常寺少卿邹一桂奏、丁祭后殿四配位前。虽有陈设而无进献。于礼殊为阙失。应令国子监堂官。于助教内增派分献官二员。臣寺亦酌派赞引官二员行礼。至四配前陈设四案。帛祗两端。亦应添补。得旨、著交该衙门。　　

○辛未。谕、朕览御史周礼奏请、将户部侍郎李元亮、开缺守制一摺。所奏似是而非。且有意以行其私。国家用人。其权断不可下移。或仿照定例。或偶尔变通。朕心自有权衡。总期得人任事耳。岂臣下所可意为进退者。如果所用之人。或有不当。所行之政。或有缺失。言官自当陈奏。以尽绳愆纠缪之责。岂可于用人大事。怀挟私心。借守礼之名。以阻挠国政乎。且守礼之议。明朝为甚。竟成门户。操戈相向。试问于彼时政务。曾有何益乎。是以雍正年间。间有令诸臣在任守制者。而亦绝无守礼之议。此正政治清明。下无浮议之善验也。祗以外任官员。多有钻营督抚保题之弊。几至习为故常。朕是以降旨停止。其必不可少之人。无能相代者。仍准保题核夺。即外任大员有丁忧者。亦令回京守制。或在内用为卿贰。或外缺又复需人。仍令前往署理。其在外必需之有司官员。断难更易者。经督抚题请、不令回籍。间亦从允。此皆因地因人。于礼制之中。稍为权宜。并未于满汉而有所区别也。乃周礼奏称、李元亮虽属旗员。究不可与满洲并论。不知汉军百年以来。与满洲无异。即有事故。亦皆遵百日成服之例。过期即照旧任事。李元亮现为都统。例不开缺。岂伊可为都统。而侍郎反不可乎。周礼之意。不过以为复占汉人一缺耳。又奏称何必与前旨相违。以致圣谟洋洋。顿成反汗等语。朕前旨内、原有无人相代。仍准保题之例。今春令大学士尚书侍郎内保举能胜侍郎之员。而所举率多不能胜任。经朕召见。一一指出。面加申饬。周礼独不闻知。而为此奏。亦何愦愦至于此极。目前应补侍郎之人。朕再三筹度。或曾经擢用。知其不能胜任者。或新进未久。难以遽加升迁者。是以仍留李元亮。与旗例相符。即从前韩光基亦系如此。盖因得人之难。周礼如何轻言天下事。而遽以不患代职无人。喋喋陈奏乎。此必有师生亲旧。觊觎此缺。授意为之者。且借朕所颁谕旨。以博敢言之名。而行其假公济私之实。朕何如主。岂伊狡狯伎俩。所能摇夺乎。前明言官。各立门户。互相排击。矢口讥讪。以致混淆国是。酿成尾大不掉之患。近来御史。各逞胸臆。非借以沽誉。即意在徇私。如此等非所应言之事。而亦肆其簧鼓。大有关于政务。此风断不可长。周礼著严饬行。并晓谕科道等官共知之。　　

○谕军机大臣等、常安奏太湖情形、摺内称六桅大船。往往为藏垢纳污之地。恐将来匪类。聚集渐多。宜分别查禁等语。江南应行办理之处。尔等可抄录寄与尹继善、陈大受、令其悉心查办。具奏以闻。　　

○户部议覆、陕西道监察御史汤聘奏称、查定例贫难军民。将私盐挑负、易米度日者。不必禁捕。又贫难小民。年六十以上十五以下。并孤独废疾等。于本州县报明验实注册。许其挑盐易米。近闻外省城乡集镇商人。俱设有店口。官役私捕。若遇大夥私盐。人众势强。每多畏缩。一遇担负贫民。辄借私盐名色。阻掯索诈。稍不如意。即将盐觔倾撒。或夺归入已。应请严饬地方官。凡官商盐店。毋许擅用私役巡盐。其在官兵捕。亦毋许混拏贫民。又奏称、滨水之民。养鱼为业。居山之民。种树营生。近闻日久法弛。胥役怂恿长吏。或称堤岸有妨。或称行舟有碍。希图吓诈。致贫民失业。并请严饬究治。均应如所请。从之。　　

○赈湖南益阳、道州、江华、平江、四州县。被水灾民。　　

○壬申。秋分。夕月于西郊。遣慎郡王允禧行礼。　　

