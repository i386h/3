<!-- { "loadSidebar": true } -->
○又议覆、陕甘总督黄廷桂等、遵旨酌议调任。陕甘总督尹继善、所陈防范准夷各条。及筹画未尽事宜。一、酌派甘提标战兵二千一百名。肃镇标二千名。凉镇标一千九百名。为首援。应用马驼。请照原定一兵二马、四兵一驼之数拨给。再派甘提兵六百名。肃镇四百名。凉镇一千名。有马则以马摘拨。无则折驼。以备二起出口。甘肃二标马驼足用。凉镇少驼一百只。酌于甘标驼羔内拣补。少马二千匹。将宁夏余马协济一千余匹外。不敷之数。请将凉州驻防马摘调。再宁夏驻防马驼。别无动用。应请摘马二千匹。驼二百八十只。分解凉甘二标。则凉甘二标。又可各派兵五百名。同二起出口。至筹补甘凉、肃、三标不敷马驼。并西宁、固原、河州、已裁驼。应于安西提标积年采买余驼、及孳生驼羔、共一千五百余只内拨补。一、固原战兵二千名。需马四千匹。并折驼马一千四百匹。现不敷马七百一十六匹。河镇战兵一千名。原派马六步四。需马二千匹。并折驼马六百八十八匹。现不敷马一千一百一十八匹。固原战兵。依次出口与首先援剿之师有间。应每兵给骑马一。二兵合给驮马三。并驮炮马一百五十。共需五千一百五十匹。除该提马尽数拨给外。仅少四百六十六匹。临时雇觅驼骡。不致迟误。河镇亦应如固原。将所有马、尽战兵六百名拨用。其步兵四百名。为数无多。请停调派。查善后原议。酌留甘标兵一千。河镇兵一千。交甘提备用。今此项步兵停派河镇兵不敷一千之数。应令甘提于各标战兵、量拨足额。一、天山西北之乌克克岭正北之东大坂。及东北之河源小堡等处。均经挖沟筑栅其塔勒纳沁、距哈密二百余里。形势颇低。北山一带。由上摩垓可绕至哈密城。由坡子泉、金钩峡、可直抵桥湾。瞭望难及。现亦各设防卡。仍应密派干弁确探。一、青海蒙古逼近西宁。设有缓急。应照原议、派西宁兵或二千或三千、赴援。西宁距青海百余里。遇调、轻装前往。毋庸多给马驼。应按现存马三千八百三匹。驼五百只。通融豫备。一、青海之额色勒津。及伊克柴达木得卜特尔等处。汛地辽阔。原派驻卡官兵。不敷侦探。应于冬防、派西宁镇标守备千把四员。带兵百名。前往巡防。均应如所请。从之。　　

○调任安西提督永常奏、哈密防兵勤苦。防员无几。经年不得一缺。本营缺出。又以远在驻防。不能擢补。请照直隶官兵、派往北路军台例。分别等第。与在营官兵间用。下部议行。　　

○以编修钮汝骐、为云南乡试正考官。司业温敏、为副考官。侍讲良诚、为贵州乡试正考官。御史王显绪、为副考官。　　

○乙巳。谕、直省秋审案内。调奸未成。致本妇羞忿自尽各犯。虽非有心致死人命。而风化所关。法难宽宥。前经降旨甚明。设经一次免勾。下年即准改为缓决。此亦宽严允协矣。内外问刑衙门。自应一体遵照今奉天省之绞犯二达色、湖广省之绞犯石绍于山东省之绞犯张振钦三犯。该抚等又即拟以缓决具题。岂朕所降谕旨、皆未之见乎。九卿会核。改拟情实。固属允协。但在督抚等、办理此等重案。非一时错误、偶失轻重可比九卿等应于改拟之后即将该抚等附疏题参。方足以昭慎重若止照常办理将来必有仍以缓决请者九卿又复议改则亦徒烦案牍。殊非国家明罚敕法、训俗型方之意。著传谕九卿等知之。钟音等、著严行申饬。　　

○巡视北城御史锁柱等奏、天津盐商、差人押护应交内务府银到京。令银号倾销。各钱铺纷纷借取。恐致亏欠。请敕下该盐政高恒、饬役速交。并请嗣后、一应起解正杂课银。俱由各该处倾镕足色。按限投交。得旨允行。　　

○丙午。谕曰。励宗万未完城工。应需办理。著加恩于直隶藩库内、赏给银四千两。不必扣还。　　

○丁未。上诣畅春园、问皇太后安。　　

○戊申。谕、今日升等蓝翎侍卫德宁、箭射旁树。身系侍卫。而不能射。信手撒放。甚属不堪。德宁著革退蓝翎侍卫。赏给上虞备用处拜唐阿、长班效力。从前朕因侍卫等骑射平常。屡经降旨训饬。领侍卫内大臣等、理宜仰体朕心不时令侍卫等、加意操演。乃平日。既不尽心管教。而于升等之时。又将不能射之人、拣选引见。甚属不合。领侍卫内大臣等、著交该部严察议奏。　　

○又谕、据鄂容安奏称、升任泰安府知府宋谔、查办灾务。每多遗滥。即地方保甲水利平日亦全未经心。请仍留泰安府之任。令其加意整理。以赎前愆等语。鄂容安此奏、甚属可嘉。宋谔不过论俸升授河东盐运使。然似此升任之员。督抚等率谓已去之人。未免姑息含容者多。似鄂容安之不避嫌怨。据实奏留者实少。著照所请。宋谔仍留泰安府之任。令其黾勉效力。如尚不知奋励。著该抚参究治罪。　　

○谕军机大臣等鄂容安奏、查勘张秋戴庙一带堤工。现将所见情形。详细札商河臣顾琮、漕臣瑚宝、另行请旨等语。东省河堤。于运道民生、关系甚属重大。顾琮现在堵筑阳武漫口。尚未就绪。更何能兼顾运河。鄂容安身任巡抚。此事竟须仔细专办。若待往覆札商。转恐歧误。朕前降旨、留史奕昂河道之任。亦正欲专其责成耳。著传谕鄂容安、令其督率史奕昂。上紧加工。妥协筹办。以期及时告竣。　　

○兵部议准、船厂将军傅森等奏称、收参于绥芬、他特库、二处。递送宁古塔。人夫间有逃逸。请添置台站。除押送信票官兵、安设四台外。更添五台。派官五员、兵一百名、稽查。俟刨参人等进完彻回。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百


大清高宗法天隆运至诚先觉体元立极敷文奋武孝慈神圣纯皇帝实录卷之四百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。十月。己酉。月食。　　

○兵部议准、四川总督策楞等奏称、成都府属灌县三江口、寨子坪、一带地方。前经瓦寺土司侵占。今始退出。招复汉民。应设防汛。查白河汛、去灌县城十里。原设把总一员。兵二十名。留三名驻渡口。足资盘诘。应令带兵十七名。移驻寨子坪。再拨给提标中营兵二十三名巡查。又简州属龙泉驿。距州城甚远。中有龙泉大山。奸匪窃劫频闻。原设兵三名。不敷巡缉。应添外委一员。拨给提标中营兵二十七名。从之。　　

○庚戌。谕军机大臣等、策楞奏到、查办传钞伪稿一摺。所有究出夏起凤、龚三、二犯。分散流传。固属幸灾乐祸。情罪可恶。正应从此二人、跟究其所由来。且添注批语。更他省所未有。其夏起凤钞得原稿。有无批语。一讯即得。如原无批语。至何人传钞方有。亦无难究明。其夏起凤、龚三。一系湖广人。一系江西人。如有供出之湖广江西人犯。即应迅速行文该地方官。就近提拏。彻底严究。庶首犯不致漏网。并非归此二犯。即可了结。策楞办理此案。即据所奏。已多未协。著传谕令知所慎。　　

○吏部议准、四川总督策楞疏称、南路打箭炉、出口至西藏。所设里塘、巴塘、察木多、拉里、等四处台员。例用同知通判。管理粮务军需。三年更换。该员非专管盐茶缉捕。即分驻弹压地方。三年内俱借用别员印。不足昭信守。请铸给关防。从之。　　

○辛亥。上诣畅春园、问皇太后安。　　

○谕、台湾镇为水师总兵最要缺。马负书未免非其所长。著调补狼山镇总兵。保在著来京。有总兵缺出即行补用。陈林每系水师内出众之员。今服满候补。未免可惜。著即补授台湾总兵。马负书俟陈林每到台交代后。再赴狼山镇任保在亦俟马负书到任后。起程来京。　　

○旌表守正捐躯之河南永城县民魏恒福女魏氏。　　

○壬子。上御勤政殿听政。　　

○吏部议失察私铸之前任江苏按察使、今补河南汝光水利道翁藻降一级调用。照例送部引见。得旨。降调人员。有令该督抚出具考语、送部引见之例。原为外任庶僚。或未深悉其人。因以观其能否。分别去留耳。翁藻历经简用司道。素所深知何必援例送部引见著照部议、带所降之级。从宽留任。　　

○工部议准、直隶总督方观承疏称、南运河、额设兵六百名。已经酌裁。应留三百名。其拨防子牙河大堤之兵四十名。请定为额设缺出令津军、子牙、二厅就近招募。从之。　　

○缓徵山西山阴、虞乡、二县本年水灾田亩应徵钱粮。并春借仓谷。赈恤虞乡县贫民。　　

○癸丑。山东巡抚鄂容安覆奏、臣前在豫时。因河内等七县、漫水灾重。将漕粮、漕项、一并奏请停缓。及查东省水灾、同于豫省。是以照豫拟办。前奉谕旨。止有漕项。臣笼统误看。故未分晰陈请。至濮州、范县、菏泽、寿张、东平、东阿、济宁、等七州县。被灾尤重。积水未涸之地。秋麦不能播种。请于来春分别加赈。得旨。有旨谕部。　　

○谕、今岁豫、东、二省。被水地方。稍为广阔。曾经降旨。将豫省之河内等州县、应徵漕项、加恩缓徵。其东省被灾州县、应徵漕项。并令该抚酌量查办。今据该抚鄂容安、请将灾重之东平等州县漕粮、漕项、一并分别缓徵。漕粮关系天庾正供。自不便与漕项银米、概准停缓。但念被灾穷民。办漕未免拮据。且该处收成歉薄。若留此米石。俾其流通于民间。市价自可不致昂贵。于闾阎口食、甚属有益。著再加恩、将东省之东平等二十州县、及豫省之河内等七州县、本年应徵漕粮、一并缓至来年秋成徵收。以纾民力。至东省之濮州等七州县、被灾既属较重。虽经照例给赈。而明春青黄不接之时。亦宜豫筹接济。著该抚鄂容安、查明极次贫户。届期酌量分别加赈。以示朕轸恤灾黎之意。该部遵谕速行。　　

○工部议准、大学士管江南河道总督高斌等疏称清口原设木龙护盘五架。除改扎三架外。请于三坝滩添建一架。从之。　　

○予故江苏巡抚王师祭葬如例。　　

