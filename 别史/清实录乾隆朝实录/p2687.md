<!-- { "loadSidebar": true } -->
○谕军机大臣等、据向导处大臣奏称、明岁六阿哥、前往岱汉地方。迎接班禅额尔德尼。由京起程出杀虎口。到岱汉地方。自岱汉经由察哈尔、多伦诺尔、克什克腾、翁牛特、喀喇沁、过赛因达巴罕、由中关至热河。所有住宿之处。及行程里数。请交直隶总督、山西巡抚、察哈尔都统、经过各扎萨克、或七十里。或八十里。编定行程住宿覆知等语。著照所请、传知各该处。遵照办理。但阿哥奉差出京。乃常有之事。其经行地方。从不修治桥道。此次当仍照常办理。至阿哥每日住宿之处。亦与朕驻跸大营不同。止须酌量可容城分。约宽长六丈地面。略为扫除。无庸过于宽大。及糜费豫备。将此谕令知之。　　

○又谕曰、阿桂等覆奏、开挑引河宽深丈尺。及大坝宽厚。计共二十丈。并拟于东岸、添筑子埝一道。以防旁溢。及引河唇镶筑草坝。逼溜直趋各事宜一摺。所办俱合机宜。惟当董率实力妥办。以期迅速集事。又阅原图内、有草坝一道。系因旧引河、至其处归入正河。筑以拦御倒漾之水。今既改从上游。另挑引河。则河身内、不宜复有草坝拦阻。自应亟速拆去。俾得引溜畅达。至坝外正河身。现在宽深若何。较新开之引河尾、深浅尺寸若何。能否得建瓴之势。抑或正河身、亦须挑挖。以期畅顺之处。并宜详悉测量。豫为妥办。使临时得以应手。方为万全。所有朱笔批示原图、及此旨。并著由六百里加紧发往。仍著将指示查办情形。即行由驿覆奏　　

○又谕、昨素赉璊到京。经军机大臣等、审实阉割家人。复致于死等情。照例定拟革去郡王。朕念额敏和卓。著有前劳。意欲加恩、将素赉璊郡王。降为贝勒。仍罚贝勒俸五年。留京居住。但伊游牧回众。须扎萨克管束。今授素赉璊为贝勒。伊游牧复另放一扎萨克。伊家转幸邀添一官。因欲将素赉璊留京。其恩袭之爵。选伊弟一人承袭。即作为扎萨克。驻游牧、管束属人。著将审拟素赉璊奏摺。暨朕欲降恩旨。一并寄与永贵、索诺木策凌、阅看。俟将素赉璊诸弟内。拣选有人。奏到时。再降谕旨。此事务须严密。不可洩露。将此传谕永贵、索诺木策凌知之　　

○内务府大臣议奏、户部据绥远城将军雅郎阿咨称、助马口外庄头三丫头、邓世忠、嘉宏、刘住子等四名。因欠粮革退。将伊等家属一百四十余口。交该处庄头张思载等名下。充当壮丁。兹据张思载等呈称、无力养赡。恳请放出为民。查乾隆九年、因口内庄头生齿日繁。奏准、除庄头子弟。及缘罪发遣壮丁。无庸置议。并鳏寡孤独、老幼废疾、令庄头留养外。其愿为民之壮丁等。准该庄头陆续呈报。核咨户部。转令该州县改入民籍在案。今三丫头等家属。庄头张思载等、既无力养赡。应如该将军所请、除本人因欠粮革退庄头。不准为民外。兄弟子侄。情尚可原。请照例准其为民。得旨、此等庄头、既因拖欠钱粮革退。本系获罪之人。转因接办之庄头。以人多不能养赡。请将伊等之兄弟子孙。放出为民。令其自谋生计。内务府大臣、虽系照例议准。日久不能保无流弊。庄头等、或欲图出旗自便。故意拖欠钱粮。罪止革退。而其子孙转得为民。仍可倚以自赡。日后并可考试。幸登仕籍。皆情理所必有。不可不防其渐。嗣后凡获罪革退之庄头。其家属有呈请为民者。除疎远族户。准仍照旧例办理外。其本身、及子孙。俱应发往打牲乌拉。充当苦差。以示惩儆。此案即照此例行　　

○己巳。遣官祭历代帝王庙　　

○又谕曰、姚立德题参、年老力衰之守备孙自祥。请勒部勒休一疏。所办已迟。据称孙自祥、年逾六旬。精力日衰。因阅该守备履历。年已六十八岁。其衰颓必非始于近日。姚立德何以不早为劾退。姑容至今。明系闻知阿桂、将至工次。恐其看出该守备衰老情形。难以掩饰。始题此疏。以弥缝其过。殊属非是。各省督抚、往往于庸劣之员。平日容其恋栈。及至升调离任时。惧后任持其短长。每于交印之前。参奏数人。以图塞责。其恶习最为可恨。亦从不能逃朕之洞鉴。姚立德此疏。即系如此。著交部议处。所有年老力衰之守备孙自祥。并著交部议处具奏　　

○刑部议覆、大学士暂署湖广总督三宝等奏称、湖北郧阳府、界连秦豫。宜昌、施南、二府。地接川黔。距省较远。秋审人犯。请照云南永昌等府例。免解省、责成该管道研讯。应如所请、郧阳、令安襄郧道。宜昌、施南、令荆宜施道。各于冬季按巡之便。亲诣各州县提讯。不令原审知府会勘。案无异词者。即加结册申院司。情罪未协者。另缮招册。将犯证委员解省。候院司覆审。徇庇、及有心翻案。该督抚参办。从之　　

○予故敖汉多罗郡王喇什喇布坦祭如例　　

○庚午。谕、木兰秋狝之典。已隔两年。今秋自应照例举行。以肄武事。朕于五月十二日启銮。前往热河驻跸。届期进哨。所有应行事宜。各该衙门照例豫备　　

○又谕、朕于五月内。临幸避暑山庄。射布靶时、兵丁等仍遣王大臣阅看。大臣、侍卫、章京、部院官员等。皆朕亲阅看。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千七十六


大清高宗法天隆运至诚先觉体元立极敷文奋武孝慈神圣纯皇帝实录卷之一千七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。二月。辛未。吏部议覆、闽浙总督杨景素等奏称、台湾俸满人员。向俱循例报满。并无甄别。请嗣后照台湾俸满武职例。一体察验。应如所请。今该督抚甄别。照烟瘴俸满例。政绩卓著者。保题升用。无实政、而年力富强者。仍补原官。将俸满应升查销。无劣迹、而办事因循。年力就衰者。勒休。从之　　

○予故多罗克勤郡王庆恒、祭葬如例。谥曰良　　

○壬申。旌表守正捐躯山西阳曲县民韩云女韩氏　　

○癸酉。谕曰、宁布多尔济、被控事件。著派奎林、带同主事衔诺穆亲。前往乌里雅苏台。会同将军巴图审办　　

○军机大臣等议覆、调任乌什办事大臣永贵奏称、乌什领队大臣。现移驻阿克苏。所有一切事宜。应筹定。一、弁兵商民。经过阿克苏赛哩木城。应换路引。向系阿克苏绿营游击。领乌什参赞大臣豫用空白印票。临时填给。报参赞大臣察核。今既移驻领队大臣。即应由领队大臣更换。请交部以清汉文兼回字三体字。铸给驻劄阿克苏办事乌什领队大臣钤记。从前库存阿克苏办事大臣印、缴销。一、阿克苏赛哩木城中驿站。及回众交纳官粮。并一切斗殴事件。向由该城绿营首领官承办。今既移驻领队大臣。即应就近交办。应报者、仍报参赞大臣。一、阿克苏向无驻防满兵。祗绿营兵一百。今移驻领队大臣。请由乌什、调驻满兵五十。酌派章京、骁骑校、二员管束。并调笔帖式一。贴写二。承办档案。其官兵住房。酌添三四十间。一、乌什领队大臣。向与参赞大臣同城。遇奏事、及咨行事件。俱同列衔。今移驻阿克苏。相距较远。请嗣后咨行事件。概不会衔。其应奏事件。参赞大臣、及领队大臣商办者。仍同列衔。余俱专摺具奏。从之　　

○吏部等部议准、贵州巡抚觉罗图思德等奏称、大定府分驻水城通判。系苗疆要缺。地广事繁。遇公出。同城别无文员。请裁平越县兼管巡检之杨老驿丞。移改通判照磨。专管捕狱。协防仓库。定为苗疆要缺。由外遴补。其现任杨老驿丞。留本省、以相当缺补用。照磨衙署。即将杨老驿丞旧署估建。书役工食。通融改拨。从之　　

○伊犁将军伊勒图等奏、伊犁铸钱。每岁由南路各回城。办铜配铸。搭放兵饷。嗣因乌什库存停运叶尔羌铜。并喀什噶尔旧存铜。先后运到。奏明加铸。复因加铸铜尽。奏明委员、赴哈尔海图地方试采。现计获铜九千一百余觔。请每岁拨一千五百斤。交宝伊局加铸。报闻　　

○甲戌。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○上诣安佑宫行礼　　

○诣恩慕寺行礼　　

○谕军机大臣等、朕披阅方略馆所进金川方略。卷内于叙述各土司处。有绰斯甲布土司工噶诺尔布。人又狡猾。心存观望。及绰斯甲布土司。亦难深信各等语。从前进剿金川时。绰斯甲布、与金川地界毗连。又谊属姻娅。彼时办理。自不得不严加防范。其余各土司类此者。亦多有之。今金川久经平定。各土司俱恭顺守法。同为仆隶。自当开诚布公。使永远安心向化。将来方略告成颁行。或流传该处。各土司内、有认识汉字者。见书内尚有此等语句。转致心生疑畏。亦非所以示中外一体之意。现谕令军机大臣。检查方略内、凡有谕及防范土司者。概为删节。至川省从前办理军务时。各处文移。或有行知防范土司之处。谅复不少。自宜一体删除。著传谕文绶、即将从前川省各衙门、关涉土司文移案件。逐细详查。如有此等防范字句。即于案卷内删节。不使存留。并于嗣后文移内。留心检点。可将此传谕知之。仍著将作何办理缘由。遇便覆奏。此亦系要务。文绶莫复漫视之。寻奏、奉旨后、即将在省各衙门。前经理军需、及查办夷务文卷。遇防范土司字句、摘删。其余曾委办军务、或曾辖各番土司、文武衙门。均以奉文日始。限一月、将旧存文卷。查明应节删处呈删。并通饬嗣后文移。加意检点。得旨、览　　

