<!-- { "loadSidebar": true } -->
○命顺天学政吕炽、江苏学政尹会一、安徽学政观保、仍留原任。调山东学政于敏中、为浙江学政。浙江学政陈其凝、为山东学政。湖北学政宋邦绥、为山西学政。山西学政夏廷芝、为湖北学政。广西学政官献瑶、为陕西学政。陕西学政胡中藻、为广西学政。广韶学政夏之蓉、为湖南学政。湖南学政吴嗣富、为广韶学政。以右通政林枝春、为江西学政。福建道监察御史葛德润、为福建学政。编修朱荃、为四川学政。左谕德兴泰、为肇高学政。编修叶酉、为贵州学政。编修何其睿、为云南学政。　　

○以广西太平府属上下冻土州。知州赵东相子赵京袭职。　　

○丁丑。上诣皇太后宫问安。　　

○谕、据将军阿兰泰等奏称。三姓吉林地方。本年雨水连绵。所有官员兵丁。及官屯义仓。濒河地亩。多被淹浸等语。此虽系一隅偏灾。但官兵地亩歉收。米谷未免不敷。著交该将军等、按被灾轻重。借给口粮。以资接济。其支借谷石。若令于来秋偿还。未免力有未逮。可与从前所借谷石。俱著分作三年。陆续交纳。至本年应交官屯义仓谷石。著查明豁免。再吉林官屯田地。内有被水者。其应交榖石。亦一体查明豁免。该部即遵谕行。　　

○抚恤长芦兴国、富国、丰财、芦台、严镇、海丰等六场。并沧州、南皮、青县、衡水、庆云、海丰等六州县。及山东永利、富国、永阜、王家冈、西由、石河、信阳、涛雒等八场。本年水灾灶户如例。　　

○戊寅。上诣皇太后宫问安。　　

○是日、视膳一次。至辛巳皆如之。　　

○谕、直隶总督那苏图奏称、霸州、丰润、二处营田。该牧令未能专心经理。宜设专员。以收实效。查参革知府陆福宜。知州冯章宿。俱在直年久。办事勇往。请留直委用。管理霸州、丰润、营田等语。古有田畯之官。巡行阡陌。劝稼课耕。宣布德化。该督所奏、专员经办营田。尚得古人遗意。而该员等参案。亦非贪劣营私可比。著照所请、陆福宜、管理丰润营田。冯章宿、管理霸州营田。令其亲身督率。加意经理。如三年后。果能著有成效。该督奏闻。送部引见。　　

○谕军机大臣等、昨参将任举来京引见。朕令大学士等、询问固原兵丁、上年启衅缘由。据称、该标兵丁。久怀生事之意。亦不始于许仕盛任内。从前周开捷、李质粹、为提督时。已蓄异谋。未经发觉。至上年鼓噪。随从附和。人数甚众。讯供之时。尚有先谋害提督、次及总督等供。俱删去未敢叙入等语。看此、则该标兵丁。秉性强梁。自恃勇悍。平时之结党潜谋。目无法纪。已非一日。虽将首恶正法。其余党诛不胜诛。姑与分别结案。但伊等平素喜于滋事。动辄构衅。或因此次小小惩创。不足示警。故智复萌。且恶习既深。不可不豫为约束。密加厘剔。可寄谕提督瑚宝、令其知该标兵丁、从前种种情节。留心防范。加意整顿。务必宽严并济。使旧习潜移。共知遵循纪律。不致复行滋事。以靖戎行。又不可因此旨、而稍有洩漏。益致滋事。寻奏、上年标兵鼓噪。漏网匪类。非设法厘剔。难肃戎行。前于具奏善后摺内。有各兵联环互保之条。当经饬将备留心办理。又复设暗行游巡之千把。细加密访。嗣据各将备禀报、共有无人互结之兵丁五十余名。随即亲加考验。革除名粮。交原籍地方官、严加管束。其颇知孝友。勤学技艺者。面为奖励。至各兵中度日维艰者。已将前恩准善后条内。于冬季所借银五千两。陆续接济。现在情形。实可保其必无滋事。得旨、好。如此留心。甚慰朕怀也。　　

○赈恤浙江海宁、海盐、平湖、鄞县、慈溪、奉化、镇海、象山、定海、会稽、余姚等十一县风潮等灾。永康、西安、松阳等三县旱灾。石堰、鸣鹤、穿长、龙头、玉泉、并江南青村、下砂头二三场等八场、潮灾饥民。分别给予耔本。并葺屋银两。　　

○赐御前大臣傅恒、旺扎尔、内大臣特库、都统海兰、额驸达尔玛达都、在紫禁城内骑马。　　

○己卯。上诣皇太后宫问安。　　

○谕、甘肃之皋兰、金县、靖远、安定、会宁、五县。本年均被旱灾。且连岁歉收。旧欠不少。若一并徵输。民力未免拮据。著将历年未完额徵银粮。自乾隆戊辰年起。分作五年带徵。其狄道、陇西、安化、真宁、宁州、静宁、礼县、七州县。收成亦各有歉薄。其历年欠项。一时完纳维艰。著将此七州县、历年未完额徵银粮。自乾隆戊辰年起。分作四年带徵。以纾民力。　　

○又谕、从前大学士庆复、办理瞻对军务。曾奏请动支川省养廉银六千两。以充公用。经朕允行。今张广泗、办理大金川军务。事属一体。所有川省养廉银两。亦准其动支。俾用度充裕。赏赉有资。该部即行文知之。　　

○谕军机大臣等、巡抚黄廷桂覆奏、移驻金塔寺回民一摺。内称、据贝子玉素富呈称、哈密渠水缺乏。难以耕种。并该道钮廷彩所禀、回民不愿迁移等情。此案前经玉素富具奏。现在交议。已传谕黄廷桂、令伊候旨遵行。并询问伊何以迟滞不行覆奏。今黄廷桂始行奏到。甚属迟延。且看伊摺内、不过据玉素富等咨禀之词转奏。并无一语议及。竟似无干涉于伊地方之事。可传谕申饬之。　　

○又谕、前玉保具奏、准夷熬茶人等。因不能如期到卡。豫先差人送信一摺。内有伊等似有疑虑一语。含糊具奏。朕初以为果有别项事端。今据奏报宰桑巴雅斯瑚朗等三百人。于九月十四日、到哈济尔。现往得卜特尔交易等语。是准夷并无异意可知。又奏称、藏地风俗。正月修好事念经。各处人众。前来瞻拜。商贾聚集。甚属扰攘。恐准夷乘间滋事。伊欲催促熬茶。于初五日以内完竣。即带来使回巢。如迟久不能毕事。将内地人众。随到瞻拜。不令久聚等语。此等意见。又属太过。准夷到藏熬茶。事毕即可回归游牧。但伊等见藏地修好事念经。必恳求多住数日。瞻仰数次。若遽催促起程。并将内地聚集瞻礼人众。驱逐不令久聚。使彼知觉。反生疑虑。至期惟有约束内地人等。暗为防范。不使滋事。著寄信玉保、带领夷人至藏。与驻藏办事大臣索拜、傅清等。公同商议。妥协办理。断不可稍有疏忽。亦不可使准夷知觉疑惑。再前因玉保之奏、令大学士庆复、暂驻陕西。豫行防范。今并无事故。庆复即著回京。并谕玉保知之。　　

○户部议准、四川巡抚纪山疏报、犍为、云阳、西充、三县灶民。开淘盐井四十一。增灶八。添盐锅五十四。计产一千一百六十九引。请自本年始。配引行销。徵课如额。从之。　　

○庚辰。上诣皇太后宫问安。　　

○谕、浙江严州府属之寿昌、淳安、遂安、三县。被水灾黎。所有极贫户口。已于常赈之外。加赈两月。俾糊口有资。但思其中极贫之民。觅食维艰。殊堪轸恻。著加恩添赈一月。以资接济。　　

○辛巳。上诣皇太后宫问安。　　

○敕藏历代帝后图像、并明代帝后册宝于南薰殿。谕、朕阅内务府库所藏历代帝后图像。盖沿袭前明以来之旧。扃鐍收藏。视同寻常图绘。未经启视。尘封木□＜虫虫＞蚀。不无侵损。朕思胜朝陵寝。即世远年湮。尚为之禁樵苏而虔守护。使松楸勿剪。况缣素未渝。冕旒秀发。其何忍亵越置之。又明时帝后册宝。向贮工部库中。岁久亦不免遗失残毁。朕意欲并藏之南薰殿中。示崇敬焉。其中或有损阙。概令补缀完好。应重装者、即付装潢。其如何编列甲乙。存录档籍。慎重珍藏之处。内廷大学士等、会同内务府总管王大臣、妥议具奏。寻议、臣等恭查南薰殿、正殿五间。请于正中三间内。各设朱红油漆木阁一。分五层。安奉历代帝像。每帝像一轴。造楠木色小匣。用黄云缎夹套。包裹装入。按阁层次。分列安奉。东一间。安奉后像。均照前式制办。至帝后册页手卷。亦按帝后木阁安奉。西一间。置木柜一。安放明时帝后册宝。其功臣像。按轴置造小匣。套用红云缎。仍贮库内。再帝后图像内。现有应修补者。请俟修补完好时。各按朝代。挨次编列甲乙。安奉木阁。并册宝收贮木柜。一并登访档籍存案。令内务府堂郎中、六库郎中、稽察照管。报闻。　　

○谕军机大臣等、御史欧堪善条奏、常平仓谷一摺。经大学士、会同该部议驳。朕已降旨依议。积贮原为善政。民命攸关。行之不善。亦足滋弊。欧堪善所奏、虽难见诸施行。但其摺中所陈采买平粜情由。及种种弊窦。亦不无所见。可将原摺抄录。寄与各该督抚、令其知米贵受病之由。随时随地。留心厘剔。务使调剂有方。得收常平之效。于奏事之便。寄去。　　

○吏部等部议覆、两广总督策楞等疏称、湖润寨土巡检岑作柱病故。无人承袭。该处毗连夷境。必得专员弹压。因思归顺州、与该寨接界。现设州同一员。请即移驻等语。查各省土司地方。需员管理者。例准于通省内、随时改调。应如所请。归顺州州同。准移驻湖润寨地方。改为归顺州管辖。其一切户婚田土细事。该州同就近判断。如遇命盗重案。仍令该知州承审。从之。　　

○缓山东海丰县、并永利、富国、西由、三场。本年旱灾灶地。应徵新旧额赋。并借给耔种口粮如例。　　

○壬午。户部议覆、大学士高斌等奏称、本年苏松沿海一带。潮灾甚重。江镇淮徐各属。亦有水旱灾伤。通省米价甚昂。在官无项平粜。惟有折徵漕粮。使民间多留米谷。庶于民食有济。请将江省各属。本年应徵漕粮。除蠲缓外。无论灾地及成熟州县。概折徵十分之二等语。查成熟地亩。尚非灾地可比。若照所奏、是惟有益于纳粮之户。无补于灾地贫民。且成熟地方。折收之米。未必尽能流通于灾地。即或散售灾区。亦系照市价交易。于米价未能平减。莫若将明岁应运漕粮。再行截留四十万石。留为灾地备用。庶现在赈粜无缺。而来春青黄不接时。亦多有米平粜。价无昂贵。得旨、依议速行。　　

○工部议准、直隶总督那苏图疏称、香河县双街地方。自开新河后。东西两岸。被水汕刷。所有临河居民等。应令迁移。查该处土房。计一百五十四间。每间给迁费银三两。从之。　　

○赈恤江苏常熟、昭文、上海、南汇、武进、江阴、靖江、泰州、太仓、镇洋、嘉定、宝山、崇明、通州、泰兴等十五州县。苏州、太仓、镇海、金山等四卫潮灾。上元、江宁、句容、江浦、六合、溧阳、丹徒、丹阳、江都、甘泉、仪徵、兴化等十二州县。扬州、仪徵、镇江等三卫。旱灾饥民。并蠲缓额赋。其应徵漕粮漕项。及蠲剩银粮。分别蠲缓有差。　　

○癸未。上诣皇太后宫问安。　　

