<!-- { "loadSidebar": true } -->
○总管内务府大臣等议覆、热河总管永和等奏称、热河园内殿宇十六处。近年陆续添建二十二处。原设千总八员。副千总十四员。兵三百三十二名。实在不敷差遣。请添设千总二员。副千总四员。兵六十名。以资派委等语。应如所奏。交该总管等、拣选充补一切俸饷地亩各事宜。并令照例办理。又称、兵丁饷银。前于乾隆十二年奏准。口内每名月支银一两。口外支银五钱。各给养赡地六十亩在案。近年以来。口外物价。渐与口内相仿。食用不敷。所有饷银一项。请照口内兵丁例。一体赏给等语。应否如所奏办理之处。出自天恩。得旨、看守热河等处行宫兵丁。著加恩每月赏给饷银一两。余依议　　

○是日、驻跸常山峪行宫　　

○乙亥。上御行殿。勾到秋审官犯、服制、及云南、贵州、四川、情实罪犯。停决官犯三人。服制斩犯二十一人。贵州斩犯二人。四川斩犯二人。余七十一人。予勾　　

○定缌麻服属人犯、照期功停勾二次改缓例。谕、向来期功服制情实人犯内。停勾二次者。曾经降旨。令大学士会同刑部。省录改缓。其服系缌麻案件。因非由立决改监候者。散入各省谳册。本非前旨所概。虽勾到时。有以情节稍轻。酌予兔勾。而积至数年。竟未得与服重人犯一体改缓。诚实不免向隅。然既有此情节。刑部堂官何不早奏核定。而于秋谳时。遂将伤毙缌麻尊长之杜廷顺等三案。遽行改缓。是其意在因事沽名。而于条例之应加酌剂者。转未通行筹议。司宪之义谓何。今日勾到四川册内。核杜廷顺情罪。本不甚重。因予兔勾。可见刑部前奏之谬误。祗以意中钓誉。遂致节外生枝。而于明刑弼教之本意。全未体会也。朕办理庶狱。事无钜细。一秉虚公详慎。从不稍存成见。嗣后遇此等缌麻服属人犯。亦照期功以上例。于停勾二次之后。著大学士会同该部。一体省核。改入缓决。著为例。并将此通谕中外知之　　

○又谕、宗室中封授王公显爵者。或由伊等先世建立丰功。是以宠列勋阶。世袭罔替。或由分属天潢本支。谊当出就外府。锡之崇秩。俾备屏藩。而其中惟著有军功之王公等、当国家开基定鼎时。宣猷效绩。载在宗盟。若不为之追阐成劳。昭示来许。收传世滋久。不惟伊等功绩莫彰。无以使奕世子孙观感奋发。竞知鼓励。甚至支派远近。渐亦艰于稽考。即如显亲王。康亲王。简亲王。信郡王。顺承郡王。平郡王。及军功所封公等。其酬庸世及。中外固所共知。然受封本末。事具实录。国史。简牒尊藏秘府。未便轻事披检。重以纪载体例。不越因事系年。难免后先参互。于一王一公之事迹。未经裒汇成编。其令大坐士会同宗人府、于实录国史内。如显亲王以下。各王公等。凡立功之端委。传派之亲疏。一一悉心采订。分缮成帙进呈。以备观览　　

○是日、驻跸两间房行宫　　

○丙子。孝慈高皇后忌辰。遣官祭福陵　　

○上诣皇太后行宫问安　　

○谕军机大臣等、明瑞等奏、自哈萨克来投之厄鲁特等禀称、霍罕额尔德尼伯克。与哈萨克阿布赉等、遣使往来。恐有勾通情事。似应潜遣间谍。令其彼此相猜。至喀什噶尔。地近霍罕布噜特。已行文纳世通等、侦探信息。即行知会等语。昨据纳世通等、以额尔德尼伯克。往攻和济雅特丕色勒。闻有大兵来信。彻回游牧。已遣回人往探具奏。朕即谓伊等不过闻阿布都喇伊木。叛情发觉。仓卒守御耳。断无窥伺喀什噶尔之意。业经敕谕额尔德尼伯克。伊奉敕后。自必心安。明瑞等所闻。亦不可信以为实。哈萨克阿布赉等、尚不能约束所部。何敢与霍罕合谋。藉令相合。又谁为主而谁为仆哉。且伊犁驻兵甚多。亦复何虑。著传谕明瑞等。不必潜遣间谍。祗以无事处之。稍有张皇。反启内地厄鲁特回人等疑惧。此时无论伊合谋与否。惟加意练兵积谷为要。可将节次谕旨。录寄明瑞等阅看。此后或别有见闻。仍即具奏。毋因此旨。遂一切置之不问也　　

○又谕曰、明瑞等以所得霍罕。哈萨克。勾通信息。知会纳世通。朕前谕纳世通之旨。已录寄明瑞矣。此时纳世通得明瑞知会。不必张皇办理。再前所降额尔德尼伯克敕谕。命纳世通派员赍往。但所遣必须干练之员。若似拖穆齐图之怯懦。隐匿实情。则于事无益。著传谕纳世通。将派何人赍敕前往。及回报情形若何。即行具奏　　

○又谕曰、明瑞等奏称、带领第二起索伦兵之副总管署营总色尔默勒图。查出兵丁内。有将家口重报遗漏。及多领马银缘由。至乌里雅苏台。告知将军成衮扎布等审明。移咨黑龙江将军。又令伊等至伊犁时。即行禀报。除将伊等浮支银两口粮彻出。分别应行补给。及交还库项外。应将此等办理率混之官兵。分别斥责。行文将军富僧阿。照例办理等语。此次派往索伦兵。所报家口不符。及支给俸饷。种种错缪。皆起程时办理不善所致。著照明瑞等所奏行。但色尔默勒图等、既经告知成衮扎布、审明咨办。自应即行具奏。似此应奏不奏。该将军。及参赞大臣。所司何事。著传谕申饬　　

○吏部议准。山西巡抚和其衷奏称、长治县西火镇。距城九十里。民稠商聚。最易藏奸。乾隆九年。曾将虹梯关巡检移驻。该镇近年烟户日繁。五方杂处。巡检微员。不足弹压。应将现驻府城之长治县县丞。移西火镇。其巡检。仍移回虹梯关驻劄。又黎城县吾儿峪巡检。亦应移石城里。印信分别铸给。从之　　

○是日、驻跸要亭行宫　　

○丁丑。上御行殿。勾到广西、广东、福建、奉天、朝鲜、情实罪犯。停决广东斩犯四人。福建斩犯一人。奉天斩犯一人。朝鲜绞犯十人。余七十人。予勾　　

○谕曰、朝鲜国违禁越江偷打貂皮之朴厚赞等十犯。部臣照该国王所咨。奏请即行正法。原属罪所应得。第念向来此等罪犯。曾邀格外从宽。若遽前后参差。未免或有向隅之憾。是以定拟时。已有旨改为监候。今经秋谳。复谕刑部。九卿。一体令入缓决。然在中朝字小之仁恩。虽不妨过厚。而于藩服越边之例禁。又岂可稍弛。倘日久因循。该属不知奉教条而轻犯法。转非加恩该国至意。嗣后遇有似此罪犯。应将首恶之人。明正典刑。以昭国宪。其属在胁从者。仍令分别议缓。庶情法皆无偏任。此案不即照此处分者。以未经申谕于前。事同不教而杀。所不忍为耳。该国王其约束所属。宣示朝章。俾知守分远諐。共承惠泽。如复不悛。著令具在。朕不能为奸民曲法屡宥也。刑部可即行文该国王知之　　

○又谕曰、吴达善奏、总兵田金玉。年逾七旬。举动虽不至衰惫。精力已不能如前等语。总兵职司专阃。自不当以年老就衰。久恋岩疆之任。田金玉才准其原品休致。如伊自忖情力尚在。不甘废弃。情愿赴京陛见。亦听其便。所有云南楚姚镇总兵员缺。著书敏补授　　

○谕军机大臣等、顾鋐摺奏、新宁县罢市一案。有千总向万功、严切晓谕。始行开铺之语。甚属非是。前据李勋奏到。该千总既不能弹压于前。又复沿街步行恳求于后。怯懦无能至此。尚安能晓谕严切。该总兵欲将此事奏闻。自应据实入告。或以抚。提。诸臣已经办理。即不另具摺。朕亦岂必加之责备。似此含糊取巧伎俩。朕肯容其尝试耶。顾鋐。著传旨申饬　　

○旌表守正捐躯之山东东平州民张天贵妻田氏。　　

○是日、驻跸密云县行宫　　

○戊寅。孝敬宪皇后忌辰。遣官祭泰陵　　

○上诣皇太后行宫问安　　

○谕军机大臣等、纳世通等奏称、据遣往霍罕侦探回人所告。与从前来投之厄鲁特。及霍罕贸易回人之言相似。专候奉到敕谕。即派员外郎四十七。蓝翎侍卫官长保等赍往等语。此事伊等初奏时。朕即鉴及额尔德尼伯克。不过仓皇自守。何敢有窥伺之意。屡降谕旨甚明。纳世通等、何过于疑惧若此。至赍送敕谕。必择明白信实。尚知自爱之人。四十七久历外任。并未习熟蒙古风俗。亦拖穆齐图之流。岂能办事。官长保性最怯懦。前进剿厄鲁特时。曾经获咎。遣伊同往。徒为外藩所轻。舒常、鄂兰、现俱在彼。何为不遣耶。著速传谕纳世通等、额尔德尼伯克。断不敢来窥伺。惟谨遵朕旨。静以镇之。如四十七等、业经起程则已。若尚未。则派舒常前往。昨明瑞等奏、额尔德尼伯克。与阿布赉通和遣使。已知会纳世通等语。想纳世通等、一闻此信。必至于张皇失措。并著传旨申饬。毋得仍前疑惧　　

○又谕近因嵩椿。成德。互相讦参。已降旨将伊等之摺。钞寄明德查奏矣。兹成德复参奏嵩椿。所参之事。关系将军者大。明德难以独办。现在阿桂正由四川起程前来。著将此摺钞寄阿桂。令其前往西安。会同明德。将嵩椿。成德。互相参奏事件。审明具奏　　

○户部议覆、工部尚书署四川总督阿桂奏称、叙州府雷波厅。四乡分居之土民阿麦等、一百三十二户。情愿以乾隆二十八年为始。入册纳粮。应准照数徵收。从之　　

○广东巡抚明山疏报、乾隆二十八年分、潮、肇、廉、三府属垦复迁移税。三顷有奇。广、惠、潮、肇、高、罗、嘉、七府、州、属额外水田税、七十一顷有奇。又香山、新宁、海丰、海阳、饶平、高要、新兴、鹤山、电白、东安、镇平等、十一县、报垦熟税、三十七顷有奇。广州府额外沙坦税。七十九顷有奇　　

○补行江西省乾隆二十八年分大计。不谨官一员。罢软官一员。年老官七员。有疾官四员。才力不及官三员。分别处分如例　　

○是日、驻跸＜?髟了＞髻山行宫　　

○是月。御史吴绶诏奏、近来府、道、以上。收准呈词。多批本州县自行审详。即别委他员。亦令原问官会审。其间难免冤抑摧折。扶同徇隐之弊。讼端既无由平。刁徒因之益炽。甚至胁众肆横。抗官玩法。种种事端。皆由此起。请敕下直省督抚。凡收准民词。与本州、县、有干涉者。即委该管道、衣、覆审其道、府、收准者。即吊取案卷。提集人证。亲行讯究。如案内遇有检验查勘。应行差委等事。令其遴委贤员。不得仍会同原问官。庶冤枉易伸。而刁风可息。得旨、所奏是该部议行　　

○大学士管两江总督尹继善奏、苏常一带。处处丰稔。收成俱有九分十分不等。为十数年来未有。得旨、览奏欣慰。京畿亦为十数年未见之丰稔。诚堪庆幸。更切惕寅　　

