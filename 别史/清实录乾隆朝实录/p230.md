<!-- { "loadSidebar": true } -->
○丙子。谕大学士九卿满汉文武大臣等。本日御史张湄奏摺内、称皇上开言路于上。而诸大臣塞言路于下。凡奉旨交议事件。并不平心和气。斟酌可否。总以无庸议三字驳到为快。甚且极口丑诋。胜于怒骂。意欲箝小臣之口。而不知刚傲恣肆。已先失大臣之体等语。张湄此奏。实属太过。朕观近日诸大臣。能比古之皋夔稷契者固少。而公忠为国。实心任事。洵无可指摘之处。或其中因循宽缓。失之不及者。亦不能保其必无。而如奏内所称刚傲恣肆。箝制言官之口者。则实无其人。假如果有其人。则言官皆受其箝制。必不敢有人攻发其短。今以张湄至庸之人。而现有此奏。则无刚傲恣肆箝制言官之大臣可知矣。况朕御极以来。用人行政。事事躬亲裁度。一切是非情伪。莫不洞悉周知。若如张湄所奏。大臣中竟有阻塞言路蒙蔽擅权之人。不知彼意中视朕为何如主耶。又张湄奏称傅为詝请申法禁一条。九卿以为赌博之禁。未尝不严。现在步军统领之番役。五城司坊之捕役。日夕查拏。将此议覆。夫京城赌博盗贼等项。未尝禁绝。而小民徒受番捕吓诈之扰累。岂众人共知。而大臣独不知。且主稿之司官。亦皆不知等语。凡查拏赌博盗贼之事。原属步军统领、五城司坊之专责。倘查拏不严。或番捕有借端扰累民间者。惟在该管衙门。留心惩究。若因此而欲变更成例。别无善策。至于傅为詝条陈各款。及九卿覆议之奏。朕皆一一详阅。其原奏多属通套浮词。并无切实可行之件。九卿就事论事。亦止可如此议覆。又岂得谓有意驳诘。阻塞言路耶。又张湄奏内、有臣工奏疏。伏愿宸衷乾断之请。自古设官分职。原以佐理政务。兵农钱谷。各有专司。朕以一身而万几待理。祖宗数百年之章程。国家千百条之规制。不得不咨询于大臣。即大臣亦不得不详考典册。参酌古今。遂骤然可以见诸奏牍也。若必欲尽出一人之意。事至即断。不交廷议。无论势不可行。且于古圣人之询于四岳。咨二十二人以亮天工者。大相乖谬。狂妄如张湄等辈。不又将以朕为专任已见。而不博采众论耶。况朕于臣工章奏中。见其确有可行者。未尝不即降旨施行。亦有廷议不行。而朕谕令改正者。悉皆审理于当几。而不设成见于先事耳。九卿议驳言官之条奏。张湄即以为极口丑诋。胜于怒骂。而张湄于谨慎供职之大臣。概加以刚傲恣肆阻塞言路之名。所谓公道者安在乎。张湄为此狂瞽之奏。显系比附傅为詝。而薰染方苞造言生事欺世盗名之恶习。此风断不可长。本应加以严谴。以示惩儆。姑念言官。从宽免究。特召见本日奏事之满汉大臣。面加晓谕。咸令知之。朕见臣工条奏寻寻常事件。亦有介在可行可止之间。而该部九卿议驳者。事本微细。而被张湄苛刻之弹章。其所以致此之由。亦当自愧。然不可因此而生畏葸之心。办理公事。总以理为准。此则朕之所厚望者。　　

○工部等部议覆。直隶总督孙嘉淦疏称。易州泰宁镇。南北百全、下龙华、三处。旧营房内。被雨冲坍团瓢门楼墙垣。请动项兴修。应如所请。从之。　　

○丁丑。祭先师孔子。遣諴亲王允秘行礼。　　

○谕大学士。近来贵州总督张广泗。陈奏地方之事甚少。亦且迟滞。若云贵州路远。则云南岂不更远于贵州。何以伊之奏事独迟。可将此旨传谕张广泗知之。　　

○兵部议覆。直隶总督孙嘉淦疏请。宣化镇、设立城守一营。增都司一员。千总一员。把总二员。外委二员。马、步、守、兵四百八十名。即裁宣镇所属之靖安堡都司。并兵三十八名。止留兵六十名。设千总一员弹压。又裁镇标余丁营。每月饷银五钱之兵。一百六十名。改为城守营守兵八十名。饷银已经敷用。每兵每月。再给米三斗。尚需兵四百名。于宣镇三营内、酌拨马步兵四百名。以足四百八十名之数。其所裁之靖安堡都司一员。并余丁营把总一员。外委一员。再添千把各一员。外委一员。其都司千把。驻劄城内。外委二员。内一员带兵十名。驻劄城东之响水铺。一员带兵十名。驻劄城西之沙岭堡。至向属中营之深井、鸡鸣、二堡弁兵。亦应归并城守营管辖。其靖安堡改设千总一员。尚存兵六十名。应归就近之滴水崖堡都司管辖。靖安堡所裁兵三十八名。应分拨岔道城十五名。怀来城二十三名。又怀来城营。系属专城。守备一员。难于照应。应添设把总一员。应如所请。从之。　　

○戊寅。祭大社大稷上亲诣行礼。　　

○己卯。上御太和殿视朝。文武升转各官谢恩。　　

○奉皇太后幸重华宫。　　

○甘肃巡抚元展成疏报。巩昌府属之岷州、屯耕民户开垦马华仓、业力山、二处久荒山地。共七顷八十亩有奇。照例升科。　　

○庚辰。上以举行仲秋经筵。遣官告祭奉先殿。传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人、出就讲案前、行一跪三叩礼。复位。直讲官、礼部尚书三泰、户部尚书任兰枝、进讲论语惟仁者能好人能恶人一章。讲毕。上宣御论曰。仁者之能好人。夫人而知之矣。至于仁者之能恶人。则人或未之知也。是以圣人以之训人焉。夫有情之人。孰无好恶。然率好恶之良。虽愚夫愚妇。亦有得其正。而极好恶之量。即大贤大智。鲜能复其初。故好人而非沦于徇物之私。恶人而非同于嫉世之偏。是之谓能好能恶。子夏之叹夫子曰。富哉言乎。舜有天下。选于众。举皋陶。不仁者远矣。汤有天下。选于众。举伊尹。不仁者远矣。可见仁者之能好能恶。虽樊迟之贤。尚有未窥其领要者。世之人。但以得众容物。为尽仁之量者。其见岂不浅哉。讲官暨侍班官跪聆毕。兴。直讲官、刑部侍郎岱奇。刑部尚书史贻直。进讲书经德惟善政政在养民二句。讲毕。上宣御论曰。二典三谟。皆论政之经。而提其要则莫过于德惟善政、政在养民、二语。盖视德与政为二者。莫不谓德为体而政为用。有内外之分焉。惟其分而为二。是物我之念生。而其爱物之政。究非体天之德也。夫圣人视德与政皆一体之事。本天良而修德。而不见其修之为我也。率天德而施政。而不见其施之及民也。德即政。政即德。而天下岂尚有不养之民哉。故府修事和。黎民于变。胥天下养民之政。皆圣帝明王。惟精惟一。执两用中之德所流出也。岂后世崇尚功利。敷扬声教者。所可同日而语哉。讲官暨侍班官跪聆毕。大学士张廷玉等奏曰。皇上仁心为质。善政宜民。圣训精详。独阐圣功王道之本。臣等不胜钦服。奏毕。诸臣出就拜位。行二跪六叩礼。礼成。上还宫。赐讲官侍班官等宴于协和门。　　

○遣官祭关帝庙。　　

○繙译会试。以礼部侍郎木和林、知贡举。刑部尚书尹继善、为满洲正考官。工部左侍郎阿克敦、为副考官。以吏部侍郎那延泰、为蒙古正考官。　　

○辛巳。上诣皇太后宫问安。　　

○命编纂明纪纲目。谕曰。编年纪事之体。昉自春秋。宋司马光汇前代诸史。为资治通鉴。年经月纬。事实详明。朱子因之。成通鉴纲目。书法谨严。得圣人褒贬是非之义。后人续修宋元纲目。上继紫阳。与正史纪传。相为表里。便于检阅。洵不可少之书也。今武英殿刊刻明史。将次告竣。应仿朱子义例。编纂明纪纲目。传示来兹。著开列满汉大臣职名。候朕酌派总裁官。董率其事。其慎简儒臣。以任分修。及开馆编辑事宜。大学士详议具奏。　　

○管理都统事务和硕恒亲王弘晊等议覆、署正白旗满洲都统和硕和亲王弘昼等疏言。各旗承办事件。向无定限。请照内务府。设立督催所派官二员承办令将该旗事件。按限严催。其限内完结。或逾限未完者。请豫定章程。以昭劝惩。酌定六款。一、各旗紧要事件。承办人员。迟延遗误者。查出即行参奏外。如祗系查核。不必回文事件。限文到十日。依限催结。如系参领佐领处会查案件。限二十日完结。实系限内不能完结者。具由请展。无故逾限。将承办官员记过一次。一、各旗印务处。及俸饷房。俱系总理旗务之所。五参领处。亦系总理各佐领事务。一月内逾限三件。将承办人员记过一次。至一佐领。较一参领。事既甚少。逾限一件。将该佐领骁骑校等记过一次。一、应行展限事件。承办印务参领章京。及该参佐领。并不呈请展限。以致迟误。记过一次。年终详查记过人员。除记过一次者免议外。官员记过二次。罚俸一月。记过三次。罚俸两月。领催记过三次。交该参领等鞭责二十。不准纳赎。一、一年内各旗印务处。及俸饷房五参领处。应办事件。俱于限内完结者。将承办人员。给纪录一次。佐领三年内应办事件。俱于限内完结。将该佐领骁骑校。给纪录一次。至领催等原无职衔。应给纪录之处。登记档案。应俟补官之日。再行赏给纪录。官员未升之前。如有罪过。即以纪录抵销。一、军政简选时。大臣等看其有无记过之处。分别劝惩。印务处俸饷房行走之官员。参领内应行记过、给纪录人员。俱于年终查核、汇摺奏闻。佐领骁骑校内。应行记过示惩人等。亦年终具奏。其给纪录之处。三年一查。所有应给纪录数目。具摺汇题。一、请各旗简放二员。督催旗务。三年内如果实心督催。奏给议叙。应升之处列名。倘不实力督催。据实参处。以上均应如所请。永远为例。奏入。召见八旗王大臣谕曰。看尔等议请设立督催所。不过徒增一事耳。从前弘昇以各旗左右两司无益。奏请裁汰。今复请设督催所。无非更改名色而已。一二年后。倘再有人条奏此事无益尔等又将奏请裁汰乎。尔八旗都统等会议。理应就事妥议。似此办理。成何事体。尔等果能实心任事。何至遗误稽迟。今即设立督催所。亦不过于印务章京内简用。又咨取何处人员补放耶。徒滋纷纭。于事无益。督催所著不必设立。所有应办事件。即交印务章京等兼管。其应行劝惩之处。亦俱责成印务章京。　　

