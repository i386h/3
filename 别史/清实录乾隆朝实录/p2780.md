<!-- { "loadSidebar": true } -->
○丁卯。谕、浙江海宁改建石塘。以王亶望曾为浙抚。且肯担当其事。因命在工督办。但伊在服中。不令与地方之务。此朕用人不得已之苦心。屡经降旨。中外共知。近因王亶望与李质頴。有意见不合之处。兹李质頴来京召对时。奏及改建石塘后。柴塘土塘仍须岁修。以资保护等语。朕从前亲阅塘工老盐仓一带。难以下桩。素所深悉。但思难以下桩处所。其长不过数里非数十里之柴塘皆不可下桩改石也。其余可以下桩处所若一律改石塘。岂不为一劳永逸之计。乃李质頴今有是奏。此事关系重大朕亦不能悬断。著大学士阿桂同李质頴驰驿前往。会同富勒浑将李质頴、王亶望。所见不同之处。秉公确勘。据实覆奏。至王亶望实丁忧之人、朕因一时不得其人。是以令其驰驿回籍治丧事毕即至浙办理塘工原为公务起见。其家属自应即回本籍守制。以尽私情乃据李质頴奏、伊家属仍住杭州。安然聚处。朕闻之为之心动。王亶望并非无力令眷属回籍之人。似此忘亲越礼。实于大节有亏。为大臣者如此。何以表率属员。维持风教。从前伊父王师。品行甚正。无负读书。不应有此等忘亲越礼之子。养心殿暖阁。恭悬皇祖圣训。有孝为百行之首。不孝之人断不可用。朕每日敬仰天语煌煌。实为万世准则。王亶望、著革职。仍留塘工自备资斧。效力赎罪。若再不知自咎心怀怨望。不肯实心自效。图赎前愆。朕必重治其罪矣。至三宝以大学士管理总督为维持风化之首。今日当面问彼乃称实知其事亦不以为怪。富勒浑现为总督于此等有乖名义之事。何不据实参奏均著交部严加议处李质頴到浙已久亦并未奏及直待降旨询问。始据实具陈亦著一并交部议处。至科道于寻常细故往往摭拾具奏。似此为大臣之人。于名教攸关者转更缄默不言。设如有贪酷擅权者。亦将寒蝉矣。国家又何藉此言官为乎。其籍隶浙省之科道。尤不应毫无见闻。何以并无一人入告。斯岂风闻所弗闻乎。著令该省科道等、明白回奏　　

○戊辰。谕、海塘工程。关系重大。必得广集众思。以期经理妥善。陈辉祖于此等事务。尚能留心讲习。现在萨载已回两江总督之任。所有南河总河印信。暂交萨载兼署。陈辉祖俟大学士公阿桂、经过清江浦时。即会同前往海塘。与富勒浑等公同履勘筹酌。详悉妥议具奏　　

○谕军机大臣等浙江办理海塘石工。朕因王亶望与李质頴有意见不合之处。节经降旨申饬。令其和衷办理。今李质頴来京。面加询问。据奏、王亶望有家眷不回原籍等事。已明降谕旨。将王亶望革职留工效力。并著大学士阿桂、前赴海塘。详勘奏办矣。海塘工程紧要。富勒浑现在兼署巡抚自宜加意督办。不可意存歧视。致有贻误。所有李质頴具奏、王亶望欲将留工各员。派署地方印务。及欲令商人造办海船二事一摺并明发谕旨一道。阿桂等议摺一件。一并钞寄富勒浑阅看富勒浑接奉此旨。于阿桂未到以前。务须留心严密查察。毋致有掩饰弥缝诸弊。俟阿桂到浙。会同办理。若彼时阿桂查出有掩饰弥缝之弊。富勒浑之罪。不可问矣。慎之。将此由六百里谕令知之　　

○己巳。孝庄文皇后忌辰。遣官祭昭西陵　　

○敕封句骊河河神曰灵源涵润之神。浑河河神曰崇源协应之神。御书句骊河新建河神庙名曰演庆。扁曰惠泽钟祥浑河河神庙名曰顺应扁曰灵脉精禋　　

○谕、所拟盛京新建句骊河、浑河河神庙名、神牌、扁额、俱著用单内首拟字样。至建庙神牌扁额。均系褒崇神祀。沿用敕赐二字。未协敬谨之意。嗣后遇有建庙封神等事。拟请钦定者。庙名著写敕建。其神牌扁额。俱著写敕封字样　　

○又谕、前据钱载奏、考证帝尧陵。应在平阳。不应在濮州。经大学士九卿议驳。该侍郎又具摺辨奏。朕因复交原议大臣再议。今大学士九卿等奏、请将该侍郎所奏、濮州属虚。平阳属实之处。仍毋庸议。已降旨依议矣。经生论古。反覆辨证。原所不禁。但既形之奏牍。并经廷臣集议。即不当再执成见。况该侍郎奏称、黜吕不韦门下客浮说之讹。夫吕不韦即无足取。亦尚不可以人废言。况其门下客所著之书。所谓悬之国门。千金不能易一字者。岂皆毫无足据乎。且其时去古未远。或尚有所承述。今乃欲以数千年后虚揣之词。遽行翻驳。有是理乎。至其覆奏、大要以郦道元水经注、证濮州尧陵之虚。不知水经注所称、今成阳城西有尧陵者。实道元当时所亲见。该侍郎转据为辨证。尤属自相矛盾。至其覆奏内、有原奏祇辨尧陵之有无。未尝敢一字涉及改祀之语。该侍郎两次具摺之意。既欲考证虚实。即为改祀起见。否则又何庸如此喋喋为耶。钱载本系晚达。且其事祇系考古。是以不加深咎。若遇朝廷政治。亦似此哓哓不已。朕必重治其罪。即如明季诸臣。每因遇事纷呶。盈廷聚讼。假公济私。始则各成门户。继且分树党援。以至无益于国政。而国事日非。不可不引为炯戒。钱载、著传旨申饬。并将此通谕中外知之　　

○谕曰、图明阿、现在来京陛见。念其年力就衰。回任道远。著调补两淮盐政。所有粤海关监督。即著伊龄阿调补。图明阿到任后。将粤海关任内事宜。详悉向伊龄阿告知。伊龄阿亦将盐政事宜。详悉告知图明阿、俟交代清楚。伊龄阿即赴粤海关之任。不必来京请训　　

○工部议覆、署云南巡抚刘秉恬奏、遵旨年终汇报通省城垣。查普宁、元江、?峨、他郎等处城垣。节年汇奏。因地处江滨。旋修旋坏。或工作必须大兴。或形势另须移建。现在委员确实估计。又城垣非寻常工程可比请于年终汇奏案内报明。如需费无多。即著落地方官自行粘补。否则动项兴修不得频年列入应修项下。致成具文等语查地方城垣。如系边陲要隘。自应修整以壮观瞻。不得因需费浩繁。致有迟延。至移建城垣。则一切衙署仓库。亦应那就新城。殊非易事。应令该督确查妥议。再城垣修理。原有缓急不同。自宜分别酌办。请嗣后于年终汇奏。将急修缓修。逐一分报。如系应行急修。即令确估具奏。臣部按年核对。迟延议处。得旨、所驳是。依议。又谕军机大臣等、工部议驳刘秉恬奏、请改建元江?峨他郎等处城垣一摺。所驳甚是。已依议行矣。城垣移建。所关重大。不特工费浩繁。其一切衙署仓库、及居民庐舍。皆须一律那徙。非万不得已。不得轻议更张。从前如江南之邳州、四川之绵州等处城垣。实因江河水势冲激。势难存立。是以量为移徙。若滇省元江等处城垣。因从前因循未经估修。此时祇应确查情形。设法办理。何得遽请移改。且工程钱粮等项。虽系巡抚专责。至事关移建城垣重务。自应与督臣详悉熟筹会衔具奏。刘秉恬尚系晓事之人。何以仅据已见。径行入奏。将此传谕刘秉恬、并令福康安知之　　

○是日起。上以岁暮祫祭太庙。斋戒三日　　

○庚午。浙江巡抚兼理盐政李质頴疏报、鸣鹤场开垦沙地二百九亩有奇。　　

○辛未。以岁暮祫祭。遣官祭太庙中殿、后殿　　

○谕曰、英廉、和珅奏、正阳门新建箭楼。改用砖石发券。因觔两沉重。致有闪裂。各请赔项。重修等语。箭楼改用石工。本系朕意。但仍用原旧基址。并未新筑。以致石觔较重。有闪裂之处。英廉及监督等、自不能辞其责。所有此次重修之项。准其开销一半。其余一半著英廉赔十分之七。监督等赔十分之三。至和珅彼时随从热河。并未在工督办。且此事乃自和珅奏出者。所请议处之处。俱著加恩宽免　　

○谕军机大臣等、据富勒浑等奏、范家埠对面。水底阴沙渐阔。大溜日逐移西。由天字号以上数十丈。刷成兜湾。逼塘而下。所有添筑柴塘。业已数十丈。临水沿塘。溜势俱属湍激。现将柴塘加意保护。其赶筑之抢险石塘。于拟筑三百丈外。东西各添筑一百丈。方与塘外水势情形。足备捍御等语。该处既成兜湾形势。大溜湍激西趋。所有抢险石工。自应酌量添筑。富勒浑务须督率在工各员。上紧赶办。毋稍弛懈草率。至目下刷溜光景。颇为险要。何不以此实在情形。绘图贴说呈览。著传谕富勒浑、即行详悉绘图贴说具奏。至所称石塘。必须豫留坦水地步。庶缓急有备。现筑石工塘脚。离柴塘土戗二三丈不等。该处即偶有民居。不过板屋土房。亦可给费迁移。其纳粮民地。俟工竣照例分别办理等语。朕思现在柴塘比坦水更为得力。何必又多留地步。转将柴塘置之无用。况该处民居。虽称仅系板屋土房。但小民安土重迁。即量给移费。亦未必尽皆乐从。此事尚非刻不可缓。俟阿桂等到彼后。与富勒浑详悉覆勘。公同酌议。再行办理。将此由六百里传谕知之。并令将现在情形。绘图贴说。迅速由驿覆奏　　

○又谕、据李奉翰、德尔炳阿奏、挑浚运河摺内。称德尔炳阿、自济宁南至台庄一路。运河道沈启震、自济宁北至临清一路。将淤浅应挑之处。赶紧兴挑等语。李奉翰现在河南。所有东省运河挑挖工程。自系德尔炳阿、与李奉翰札商办理。或系德尔炳阿、与沈启震商定后。知会李奉翰、会衔具奏。即应于摺内声叙。何以李奉翰首列衔名。而于如何商办之处。竟未叙及。殊不明晰。再豫省新工善后事宜。现在如何办理。李奉翰既具摺入奏。亦应将该处情形。随摺附陈。以慰悬注。何亦并未提及。著将此传谕知之。并令将现在豫工善后情形。迅速具奏　　

○以散秩大臣公庆麟、为京口副都统　　

○壬申。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○遣官祭太岁之神　　

○谕、前以王亶望留办浙江海塘工程。不令家眷回籍守制。而籍隶浙省之科道。并无一人入告。因传旨令其明白回奏。今据该科道等奏称、王亶望于制中眷属聚处一事。实无所闻。殊属巧辩。巡抚家属。留住省城。本属人所共知。本省科道。何至毫无闻见。昨以三宝、李质頴、知有此事。经朕面询。即据实具奏。但其不知大义。视为故常。不以为怪。已非情理。若似该科道等、于传旨询问时。犹复托词巧辩。并不各自引咎。其不是更大。该科道等、俱著交部严加议处　　

