<!-- { "loadSidebar": true } -->
○又谕曰、毕沅奏荆关徵收钱粮比较一摺。内称、近年因下游之江南、安徽、江西、浙江等处。年岁屡丰。粮价平减。与川省相仿。兼之水脚盘费。贩运每多亏本。是以往来船只稀少。以致不能比较最多之年等语。各省年岁丰登。粮价平减。商贩自然络绎。关税正当增赢。湖广近年亦庆屡丰。断无因稔收转致税额短绌之理。前次淮阳等关短少盈余。即以豫东等省因旱薄收、豆麦南下者少为词。今荆关盈余短少。又藉词于粮价平减。船只短少。则岁歉固绌。岁丰亦缺。必如何而后可。岂司榷务者。因关税短少。而转望歉收。有是理乎。各督抚于办理地方事件。欲为属员地步。往往不顾事理之是非。意为轩轾。托词陈奏。即如常平等仓。州县等欲详采买。即云岁丰粮贱。宜趁此买补。或不欲采买。则又云收成虽好。粮价尚未平减。而该上司亦任其朦混禀报。不加稽核。以致各省仓储。不免亏缺。若果如毕沅所奏。则如湖广、四川、江南、安徽、江西、浙江等处。粮价平减。即应趁此丰收采买。使仓贮充足。而此数省内常平等仓。该督抚又能保其一一无缺耶。各省督抚皆受朕厚恩。简任封圻。遇有关系钱粮重务。自应各矢天良。平日严密稽察。勿任胥吏舞弊。以致亏短。或因水旱不齐。稍有短绌之处。原不妨据实直陈。何必藉词年岁。转成虗饰。殊非事君以诚之道。嗣后该督抚等、于粮价关税等务。务宜详慎确核。俱以实入告。勿任属员等朦混禀报。率行转奏。除将毕沅摺交部核议外。将此通谕知之。　　

○谕军机大臣等、前据江西按察使欧阳永＜礻奇＞。奏饶州、赣州二郡。蓄有婢女之家。多至老不得配偶者。请以二十五岁为限。不许逾期一摺。当经部议准行矣。女子二十而嫁。著诸礼经。虽婢女属在卑贱。亦应及时配偶。乃向来江西富家蓄婢。因自幼养成。惯于指使。遂致掯留服役。逾期不得婚配。实为恶习。虽从前业经查禁。但恐日久玩生。积习未除。著传谕陈淮、留心访察。该省现在有无此等陋习。即查明严禁。再江西向有溺女之风。最为残忍。亦曾屡经饬禁。并著该抚查明。如尚有此等相沿恶习。即据实查办。一并严行禁止俾士民家各知凛遵。毋得仍蹈前辙。以副惇化施仁至意。　　

○军机大臣等议奏、吉林、黑龙江、及巴里坤等处遣犯脱逃。定例按照名数。将佐领、防御骁骑校、递加罚俸处分。第各该员均属旗人。非若地方文武。可以选役躧缉。近来吉林等处遣犯。节年报逃无获。各该员处分日积。得俸无期。而于缉捕仍无实济。臣等酌议。与其徒加承缉督缉处分。仍无缉捕之实。莫若加重疎脱处分。俾平时严加管束。脱逃后亦知认真搜捕。请嗣后吉林、黑龙江、及巴里坤、并各省驻防。均无庸照新定例办理。其疎脱处分。于向例应鞭责者。加倍鞭责。应罚俸者。加倍罚俸。从之。　　

○庚戌。上还圆明园。　　

○谕、前因特成额、于萨迈林一案。办理未协。将伊革职。即留该处效力赎罪。现在萨迈林之事。业经办竣。特成额尚可施恩宽宥。著赏给副都统衔。授为领队大臣。前往伊犁。更换讷音来京。　　

○辛亥。旌表守正被戕湖北房县民李应儒妻高氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百十二



大清高宗法天隆运至诚先觉体元立极敷文奋武孝慈神圣纯皇帝实录卷之一千四百十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。九月。壬子。谕曰、吉庆奏、济南等府属州县。夏雨稍愆。秋收未免歉薄。现届开徵之期。应徵漕粮。田多大户。尚易交纳。田少畸零小户。完纳稍形竭蹷等语。本年东省临清、德州等州县卫。前因得雨稍迟。补种晚禾。未能一律丰收。业经降旨将应徵新旧钱粮。及五十五六两年。因灾缓徵漕粮。俱著缓至来年。次第徵收。以纾民力。兹复据奏、各该处本年应徵漕粮。无论大户小户。一并照数完纳。民力究形拮据。自应暂缓徵收。用示体恤。所有原报歉收之历城、齐河、禹城、陵县、临邑、德平、济阳、聊城、茌平、博平、清平、莘县、馆陶、冠县、范县、观城、朝城、东阿、阳谷、寿张、乐陵等二十一处。及与歉地毗连之长清、齐东、惠民、商河、蒲台、滨州、阳信、堂邑等八处。除田多大户。应完漕粮。照旧徵收外。其畸零小户、本年应完漕米。著再加恩。缓至来岁秋成后。徵收搭运。以恤民艰。该抚务须董饬所属。实心妥办。俾灾黎均沾实惠。以副朕廑念民依。有加无己至意。该部即遵谕行。　　

○又谕、据吉庆奏、本年山东乡试诸生。年届八十以上者。刘家修等五名。俱三场完竣。未经中式等语。诸生等年臻耄耋。犹能踊跃观光。洵为艺林盛事。所有年在八十以上之岁贡生刘儒钧、生员刘家修、张怀礼、刘其倬、郭塽、俱著加恩赏给举人。准其一体会试。以彰寿世作人至意。　　

○又谕、据伍拉纳奏拏获续纠天地会匪首夥各犯。审明分别办理一摺。已交军机大臣、会同法司核拟。照该督所奏办理矣。此案先据该督奏、拏获陈苏老等一百三十二名。今又据续获首夥各犯九十五名。共获犯二百二十七名。经伍拉纳于审明后。恭请王命。分别凌迟斩枭者。一百一十九犯。请即行正法者。三十九犯。其余六十九犯。均请发黑龙江、给索伦达呼尔为奴。细阅案内各犯。陈苏老、苏叶二犯。系台湾案内漏网余匪。胆敢改设会名。纠党抢掠。甚至截夺文报。戕害驿夫。实属不法已极。伍拉纳督饬所属。究出首夥各犯。审明分别办理。所办尚是。惟是闽省漳泉等处。民风刁悍。当屡经惩创之后。而匪徒等尚愍不畏法。仍敢纠会逞凶。今经拏获审明。自不得不按律办理。但凌迟正法之犯。至一百五十余名。人数较多。朕心实有所不忍。此等莠民犯法。固属孽由自作。但该处地方官。如果平日实心化导。将王法之宜畏。身家之宜保。一经犯法。断无幸逃之理。随时董劝。明白晓谕。则潜移默化。自可以消其不驯之气。而生其向善之心。今乃弊俗相仍。其犷悍之习。并未悛改。以致酿成巨案。骈首就诛。固由地方官不能开导颛蒙所致。朕未能道之以德。不得不齐之以刑。亦且引以为愧。嗣后该省大小各员。身任封圻。职司牧令者。皆有教化斯民之责。务须剀切劝谕。俾愚民各知畏法保身。免罹重辟。勿以得情为喜。庶民气可驯。淳风可复。以副朕训迪氓哀矜之至意。　　

○又谕、此次福康安等督兵进剿廓尔喀。深入贼境七百余里。瘴雨蛮烟。气候恶劣。将弁官员兵丁等、间有染病身故者。殊堪悯恻。著福康安等、查明此项在军营病故官兵。造册咨部。俱加恩照军营伤亡之例。一体议恤。该部知道。　　

○谕军机大臣等、此次廓尔喀遣大头人恭进表文。呈献方物。并请定贡期五年一次。表文极为恭顺恳至。实系慑伏军威。倾心向化。经福康安等坚明约束。准其纳款归诚。蒇局已为完善。但廓尔喀所遣头人。虽经福康安等面谕准降。其进献表贡之大头人。到京后回至该处。尚需时日。恐该酋长不免心怀疑虑。福康安应先作檄谕。以尔部落前蒙大皇帝恩施封爵。至为优厚。此次因边界细故。肆行滋扰。罪无可逭。本应荡平尔境。念尔酋长畏威悔罪。屡差人吁请归诚。禀缴前抢扎什伦布物件。送出沙玛尔巴骨殖徒众。又遣大头人进献表贡。不敢仍前私立合同。及停止行使廓尔喀钱文。其济咙向给鹰马。永不索取。并将五辈达赖喇嘛管辖之扎木地方。仍归西藏。本大将军已据情代奏。蒙大皇帝念尔误听沙玛尔巴唆使。未睹天朝兵威。妄生衅端。仰体上天好生之心。赦尔前罪。准尔纳表进贡。保全合境生灵。尔酋长拉特纳巴都尔、暨尔叔巴都尔萨野、当倍加感畏。以期永受恩施。至尔酋长等、前蒙得受王公封爵。本当革除。尔具奏乞哀。卑辞贬损。大皇帝亦赦尔罪。有旨嗣后表章文禀。准仍照缮王公封号。俟所差大头人到京。大皇帝再行优赉。另赐敕书。至热索桥以外之协布噜、东觉、博尔东拉、噶勒拉、堆补木、帕朗古等处。俱系大兵攻克地方。本应即以此为界。今念尔悔罪投诚。仍行赏还。其聂拉木、济咙、宗喀、原系藏地。经大兵收复。非如前此讲和退还可比。嗣后不得藉词牵涉。尔归出之扎木地方。系五辈达赖喇嘛管辖。应仍归后藏。不准再有侵越。贸易一事。亦照前旨停止。俟尔贡使顺道过藏。凭公交易。福康安务须明白晓谕。于抚绥安辑之中。仍寓坚明约束之意。庶该酋长畏威怀德。可保边境敉宁。再扎木地方。应派唐古忒兵驻守。并遴派第巴、戴绷管理。即归聂拉木、将领兼辖。将来驻藏大臣等巡边之便。一体稽查。此次善后事宜。节经降旨交福康安等公同商办。但福康安、孙士毅、事竣即应回京。惠龄亦当回四川本任。一切章程。全在和琳随时办理。和琳务宜擘画周详。事事尽善。方为无负委任。再廓尔喀送出沙玛尔巴骨殖。前有旨令于前后藏、及察木多一带大寺庙、悬挂号令。今思藏内寺庙。如布达拉、扎什伦布等、皆为吉祥佛地。未免喇嘛等见为不祥。竟当在前后藏、及察木多一带。通衢大站地方。悬挂号令。俾喇嘛番众触目警心。较为妥善。　　

○癸丑。谕曰、穆和蔺奏、河南省乡试诸生。年八十以上者。张丕显等六人。俱三场完竣。未经中式等语。该生等年跻耄耋。踊跃观光。洵为艺林盛事。张丕显、王润、牛溥、姬儒楷、李恪、王二曜、均著加恩赏给举人。准其一体会试。以彰寿世作人至意。　　

