<!-- { "loadSidebar": true } -->
○兵部议覆、闽浙总督杨应琚奏称、闽省台湾镇。远隔重洋。统辖一十五营。水陆相兼。民番杂处。南澳镇。左营隶闽。右营隶粤。并辖粤东澄海、海门、达濠、水师各营。此二镇、请仍注为最要缺。海坛镇。内护省会。外控海洋。右接金门。左连烽火。金门镇。内捍泉厦。外控台澎。为洋艘经由之地。此二镇、地亦险要。惟所辖本标二营。事务较简。请俱改为要缺。浙省定海镇。孤悬海中。洋汛辽阔。南通闽粤。北达江南、山东、直隶、奉天、诸省。实为上下巡哨之枢纽。所辖水师营五。陆路营二。请仍注为最要缺。黄岩镇、枕山滨海。宁、绍、温、台、巡哨势相联络。温州镇。上接黄岩。下通闽海。所辖玉环一营。为海洋门户。二镇营务虽繁。界连内地。请俱改为要缺。均应如所请。从之。　　

○以翰林院侍讲图鞳布、充日讲起居注官。　　

○以山西杀虎口副将扬宁、为广东潮州镇总兵。　　

○是日、驻跸阿贵图大营。　　

○癸巳。谕、户部据杨廷璋咨、梁诗正现在丁忧。应否仍在家食俸。因为具奏请旨。甚属非体。现任官员。遇有事故。例即停俸。其在家食俸者。自不待言。此非为节用。乃教孝之大经也。国家优眷臣工。特昭异数。梁诗正曾以尚书协办大学士。岂每岁必湏较此俸入者。此事料梁诗正身为大臣。且现在苫块中。决不至鄙陋见小若此。杨廷璋或据地方官之请。辄为咨部。则不但不知大臣养廉之义。且独不为梁诗正稍留地步耶。而该部复即为具奏请旨。试思此事、朕有何旨可降。即欲降旨。亦不过此数言而已。看来杨廷璋、明系有心徇情。而该部亦复依样葫芦。俱可谓不识事体。杨廷璋、吉庆、裘曰修、俱著交部察议。至前令李元亮俟吉庆回京。即不必兼管户部之旨。原以吉庆回京。则满汉堂官。俱已齐全。可以不必兼管。至现在尚多随驾在外者。一部之中。岂可竟无尚书管理。观吉庆、裘曰修、此奏。则部中诸事。未可专倚办理。木兰回跸之先。李元亮著仍兼管户部尚书事务。　　

○谕军机大臣等、现在时届季秋。哈萨克贸易人等。久应到来。迄今尚无信息。不便在彼守候。著豫备贸易人等、各回原处。努三、仍暂时驻劄。如哈萨克人等到来。而我豫备贸易者。归程未远。亦可唤回。若为时既久。努三即令台站人等。于哈萨克经过时。以伊等行走迟滞。有渝定约。致商人不能守候。委曲晓示。即与永德、同往库车。在兆惠军营行走。　　

○定边将军兆惠疏奏、奉到节次谕旨。已于八月初九日。前赴回部。现雅尔哈善已得库车。拟即攻取阿克苏。直抵叶尔羌。中途所得各城。分拨绿旗兵驻守。谕军机大臣等、兆惠奉到办理回部谕旨。奋勉前进。立志可嘉。应无难擒获逆贼。但所奏霍集占不过逃往喀什噶尔。朕意逆贼未必如此。或仍在阿克苏等处观望。此时计纳木扎勒、三泰、亦将会合。兆惠惟侦知霍集占所在。并力围剿。而分兵招抚诸城。告以霍集占穷蹙。不日就缚。尔等胁从之众。降者无罪。贼党离心。成功自速。顷据吴达善奏称、自哈密运粮至辟展。每石运费六两三钱有奇等语。较之自归化城、运至乌里雅苏台。虽减三分之一。然以肃州至库车计之。则更觉加增。可见雇值甚昂。兆惠宜收获回人谷石。加意撙节。以省内地供亿之劳。俱著传谕知之。　　

○又谕、现兆惠奏、已得库车。前赴阿克苏城。著传谕将军纳木扎勒、参赞大臣三泰、即速领兵前进会合。协力和衷。务将逆贼霍集占擒获。　　

○镶黄旗满洲都统和亲王弘昼奏、前准副都统傅良奏、请将看守蹈和门、文华殿、内银库门之骁骑营兵裁彻。更换上三旗护军。而宁寿宫西北东北两角、东夹道、及内库。仍骁骑营章京马甲看守。未能一律整齐。且巡查之统领参领等。因非该管兵丁。亦难识认。请均换上三旗护军看守。如人数不敷。将下五旗人补缺。如此、则一体整齐。稽查亦易。从之。　　

○是日、驻跸张三营行宫。　　

○甲午。上诣皇太后行宫问安。　　

○军机大臣等议覆、甘肃巡抚吴达善奏称、接永贵咨称、派往军营兵丁。应给口粮。未奉廷寄。且屯田兵不能护送。又据阿里衮称、巴里坤驼只无多。现哈密夹山一路较便。应听永贵筹办。请仍饬永贵、于辟展雇驼起运。候阿里衮拨兵护送等语。查官兵原派往乌噜木齐、照应哈萨克贸易。再赴库车。今贸易人等、尚无信息。应以进剿回部为要。请饬永贵、于辟展给粮。径往回部。谕、览吴达善所奏、伊与永贵、阿里衮、互相推诿。情节显然。况从前令派出官兵。前往乌噜木齐、系照彼时情形酌定。永贵等身在地方。自当就现在机宜。通融筹办。且如兵丁等行走两月余。即已到乌噜木齐。再多行九站。至辟展裹带口粮。有何不可。以多行数日之故。纷纷文移往返。互相推诿。并不从公事筹画。而各为其身计。近来大臣办事。往往如此。永贵、阿里衮、吴达善、俱著传旨严行申饬。永贵系承办之人。尤为非是。著将军机大臣所议。交永贵等遵照办理。前因永贵在军营有年。派书山往代。恐伊初到。不谙事体。永贵不必急于来京。俟办理军务竣事。再行请旨。　　

○是日、驻跸波罗河屯行宫。　　

○乙未。兵部议覆、署两广总督李侍尧奏称、粤东总兵各缺。除南澳镇、应归闽省查议外。其右翼镇、所辖止英清一营。系内河水师。余皆陆路。潮州镇、所辖并无水师营分。毋庸议外。惟左翼镇西南通诸番。东北连闽浙。实为全省门户。且辖外海水师营二。水陆各半营五。内河水师营三。水陆各半营二。陆路营二。琼州镇、孤悬海外。通外洋诸国。五指山、屹立大洋。易藏奸宄。每年带兵巡哨。且辖水师各营。均资弹压。此二镇、仍请注为最要缺。碣石镇、枕山临海。巡哨东洋。亦属紧要。惟所辖外海水师营三。陆路营一。事务稍简。高州镇、界连粤西。狼猺杂处。且有统巡洋面之责。惟所辖水陆十余营。皆属内地。此二镇、请改为要缺。均应如所请。从之。　　

○湖南巡抚冯钤疏报、乾隆二十二年分、开垦酃县、武冈、泸溪、绥宁、等州县。额外田地六顷四十亩有奇。　　

○贵州巡抚周人骥疏报、乾隆二十二年分、开垦思州府属、田地七百八十亩有奇。　　

○是日、驻跸中关行宫。　　

○丙申。上诣皇太后行宫问安。　　

○奉皇太后驻跸避暑山庄。至戊戌皆如之。　　

○谕曰、赵宏恩出差病故。著赏给办丧银五百两。并派散秩大臣一员。往奠茶酒。　　

○谕军机大臣等、据扎隆阿奏称、郡王车木楚克扎布、往追恩克、沿途剿贼杀众。看恩克踪迹。渡哈屯河、藏匿原游牧。亦未可定。请暂回吹、阿勒和硕、支给口粮。俟冬季雪后追捕等语。车木楚克扎布、甚属奋勉。即照伊所请办理。所领官兵内、有得功及阵亡被伤者。查明酌量送部议叙议恤。　　

○雅尔哈善等疏报、阿克苏回众乞降。谕军机大臣等、阿克苏回人。当霍集占败逃。即已闭城拒敌。斯时雅尔哈善、若早为进兵。不特回城久已降附。而逆贼方与回众争斗。乘机剿杀。即擒获亦未可定。此次乞降。岂雅尔哈善之力。可传谕兆惠、仍遵前旨。将雅尔哈善拏问。看来回众俱怀二心。我兵所至。自必相继迎降。兆惠其迅速前进。遵照节次谕旨。奋勉办理。　　

○丁酉。上奉皇太后幸卷阿胜境侍膳。　　

○御澹泊敬诚殿。受布噜特使臣车哩克齐等朝。赐扈从王公大臣、蒙古王公台吉、并布噜特使臣等宴。　　

○谕军机大臣等、现在阿克苏城、已经归附。看来各城自必相继迎降。可传谕将军纳木扎勒、参赞大臣三泰、带领索伦、察哈尔、及健锐营官兵之副都统福禄、侍卫讷齐讷、丰安等。速行前进。与兆惠会合。仍谕永贵等。将官兵粮饷。速为办给。既合两路大兵。又益以三队劲旅。声势倍加雄壮。回众闻风震惧。今岁可告成功。朕伫待伊等捷奏。兆惠专膺阃寄。其率先奋勉。以副眷怀。　　

○又谕、河东买运蒙古盐觔一事。昨据西宁奏称、各商到归化城等处。守候已逾九月。而蒙古并无送盐交售。经部议覆。已有旨令塔永宁前往。督同鄂尔多斯贝勒齐旺班珠尔等。严行催办。并令理藩院司员富鼐、就近督催会办矣。鄂尔多斯产盐处所。向属丰旺。正藉以售卖资生。该贝勒既呈请改定在归公城等处交易。乃日久仍不运到。此非蒙古不肯售卖内地。必另售卖私贩之处。获利更多。兼有零星小商。在包头蹬口等地方收买者。从中诱惑。为之透漏私盐。潜入内地。蒙古人借以获利。是以不愿售与官商。该抚到彼。与该贝勒等、酌定贸易章程自当使官商从公交易。勿使蒙古稍受亏累。其透漏私盐之奸商。尤当实力设法查禁。务尽根株。俾私贩之路既绝。则蒙古人等。不必督催。而自乐与官商交易矣。将此传谕塔永宁等知之。　　

○户部等部议覆、四川总督开泰疏称、重庆府属巴县、原辖地方。分隶璧山县、江北镇同知、案内各事宜。一、缙云山岭西之祥、直、二乡。及嘉陵江北之义、礼、二乡粮户。距璧山、江北镇远者。仍归巴县徵收。一、江北同知、照磨、等廉俸。即于该处地丁银内扣支。一、璧山新辖之一十二甲。岁科文武童生。即赴该县应试。凭文酌取。拨入府学。其江北镇二十六甲文武童生。仍归巴县考试。毋庸另设学额。一、巴县东路十九铺、铺兵五十七名。归江北镇。西北六铺、铺兵十八名。归璧山县。岁支工食。在该厅县钱粮内报销。一、命盗事件。分隶各衙门。起限承缉。均应如所请。从之。　　

○户部议覆、河东盐政西宁奏称、河东盐池。夏秋阴雨。不能浇晒。所收新盐。不敷山、陕、配运。专俟蒙古盐补拨。其豫省各属。潞、泽、二府。需盐二千六百九十余名恳恩准借芦盐接济。嗣据长芦盐政官著覆称、本年所产无余。止可量借五百名等语。应令如数拨给外。再于明岁春季。借五百名。以足一千之数。从之。　　

○旌表守正被戕之甘肃秦州民郭跟保子妻雷氏。　　

○戊戌。谕、都察院左都御史员缺。著归宣光调补。礼部尚书员缺。著嵇璜调补。梁诗正终养回籍。侍奉数年。而现在丁忧。亦逾百日。工部尚书员缺。一时不得其人。即著梁诗正来京署理。俟服阕实授。梁诗正未到之前。仍著嵇璜兼署。　　

