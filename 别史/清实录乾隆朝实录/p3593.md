<!-- { "loadSidebar": true } -->
○丁酉。谕曰、吏部会户部议奏、奇丰额奏请将本身应得封典。貤封养父母。并将次子过继养父母为孙。与例不符一摺。覃恩系起自乾隆五十五年现已久逾二年之限。该抚甫经擢任巡抚。自不得照新衔请封。部驳甚是。但念该抚情殷返哺。其意尚堪矜悯。奇丰额祖父母本生父母应得封典。及貤封养父母之处。俱著加恩。准其照布政使衔。给予封赠。至所请将次子广麟、过继养父母为孙一节。亦著加恩准行。以示格外体恤。锡类推恩至意。　　

○吏部奏、查礼部儒士额设二十名。向于经承内挑补。往往甫充经承。即可列入。三年期满。遂咨臣部注选。较之经承实历五年者。转为捷便嗣后应令该部将额设儒士。俱于现在经承内、取结已过二年者拣选。其甫充经承。及效力儒士。均不准挑补。从之。　　

○戊戌。谕军机大臣曰、鄂辉现因五十五年廓尔喀呈进表贡。匿不具奏一事。已革职交福康安等严审具奏矣。驻藏大臣。尚乏帮办之员。朕意成德、前于鄂辉、巴忠、与廓尔喀许银说和时。伊始尚以带领多兵。应行进剿。不当说和完事。祇以鄂辉巴忠一系将军。一系钦差。成德职分较小。不得不听从办理。其扶同回护之咎。尚有一线可原。且人才难得。若成德于鄂辉压搁表贡之处。未经与闻。尚可弃瑕录用。俾驻藏帮办。予以自效之途。此时藏内诸务。正当整饬之际。关系紧要朕意原欲令松筠前往办事。但伊在库伦驻劄七年。甫经换回。未便即令远出。而成德才具。亦止可在藏帮办。不能总理一切。目下有和琳在彼主持经理。自可倚恃。俟二三年后。松筠亦已在京休息数年。伊系军机章京。尚为更事。维时再令松筠前往。更换和琳。而成德随同和琳办事二三年。于藏务渐能熟悉。令其帮同松筠。亦可无误。计福康安于十月中旬。可抵前藏。与孙士毅、惠龄、和琳、商办善后事宜。及审讯鄂辉等一案。须有数旬耽搁。所有成德帮办藏务之处。福康安意以为何如。著即体察情形。据实覆奏。　　

○兵部奏、据直隶总督梁肯堂咨称、葛沽营大沽汛祁口地方。距汛辽远。稽查难周。请将该汛额设经制外委一员。移驻祁口。拨马守兵二十名。作为专汛。至所遗大沽兵丁。改归海口汛兼管。又乐亭营之老爷涧。蒲和营之戴家河。海口较宽。各添设汛拨一处。兵五名驻防。均应如所咨。从之。　　

○云南巡抚谭尚忠疏报、晋宁州首垦成熟地十六顷十六亩有奇。　　

○己亥。谕、据英善等奏拏获扶乩惑众。编造悖逆诗序之重犯。审明定拟一摺。已交军机大臣。会同该部核议速奏矣。此案饶述修等犯。借扶乩为名。编造诗句。妄称刘万崇为汉室后裔。与陈敩赐等犯。附和悖逆。纠夥结盟。实属不法已极。臬司闻嘉言、于该县禀报后。即驰赴该处。督同府县、将案内各犯。全行拏获。所办可嘉。闻嘉言、著交部从优议叙。藩司英善、代办武闱事务。一闻该县禀报。即飞饬查拏。知府谢肇洙、和县王泰运、随同臬司将各犯立时全获。办理俱属认真。英善、谢肇洙、王泰运、俱著交部议叙。以示鼓励。　　

○谕军机大臣曰、书麟奏访拏洪泽湖窃劫匪犯。分别办理一摺。已交军机大臣。会该部速拟具奏矣。此案史奇万等、纠夥在洪泽湖持械行劫。夥犯陈忝才等。潜匿湖面。叠窃多案。实属愍不畏法。江南系属水乡。如洪泽湖太湖等处。汪洋辽阔。匪徒最易潜踪。若似此纠夥持械。频行叠劫。实为行旅之害。此皆由地方官平日不能认真查缉所致。书麟身任总督有年。方办此一事。能无愧乎。著传谕书麟、奇丰额、严饬所属。于洪泽湖太湖等处。务当实力巡查。遇有匪徒行劫之事。随时严办。以靖湖面而戢盗风。　　

○调正黄旗护军统领都尔嘉、为镶黄旗护军统领。正蓝旗护军统领富锐、为正黄旗护军统领。以镶蓝旗满洲副都统永珊、为正蓝旗护军统领。镶蓝旗蒙古副都统巴宁阿、为正蓝旗满洲副都统。以副都统职衔德楞泰、为镶蓝旗蒙古副都统。西藏办事大臣额勒登保、为镶红旗蒙古副都统。　　

○缓徵甘肃平凉、泾州、镇原崇信、皋兰、金县、狄道、河州、靖远、平番等卞州县。本年旱雹灾地亩新旧正借钱粮。　　

○庚子。上以冬至祀天于圜丘。是日起。斋戒三日。　　

○辛丑。谕、据覆勘乡试试卷大臣等奏、河南省中式举人。年八十一岁之曹逢庚诗内。彩散云汉外句。汉字误作平声。应议停会试。一科等语。律诗平仄。向有一三五不论之说。今曹逢庚于应用平声之第四字。误用仄声非如一三五等字可比。虽诗家拗体。或可不拘。然场屋中讲求声病。此等拗字。自非所宜。本应照议停科。但该生诗句内。若第三字亦用仄声。则于音调更为错误。今第三字所用云字系属平声。虽第四字失拈。较之全行舛错者有间。且该生年逾八十。妥协完场。文理竟能中式。所有一字之疵。尚可姑原。曹逢庚、著加恩免其罚科。以示优恤耆年。格外施恩至意。　　

○谕军机大臣曰、勒保奏、年班入觐喀什噶尔四品伯克迈玛砥散、在玉门县地方病故。伊子拜拉沙木、情愿押送贡物进京。俟旋日再将伊父骨殖带回。现专派妥人。将迈玛砥散棺柩。暂留玉门县城安厝。拜拉沙木、仍听其赴京等语。所办大错。已于摺内批示。朕教人以孝。伯克迈玛砥散、因年班赴京。在途患病身故。甚可怜悯。伊子拜拉沙木、应行穿孝。自当令其将伊父棺柩送归。所有贡物。亦应令其带回以示体恤。乃勒保辄以拜拉沙木恳请。仍令自行押送贡物赴京。该督何糊涂若此。计拜拉沙木、此时可至陕西。现已传谕苏凌阿、面行晓谕拜拉沙木。令其不必赴京。即将贡物带回。并赏给银二百两。俾作好事。俟拜拉沙木回至玉门时。该督即令将伊父棺柩、携带回喀什噶尔。以遂私情。又勒保另摺奏、甄别甘肃陕西千总把总等项人员清单内。甘肃省勒休斥革者共有九员。陕西省、革退者祇有一员。殊属非是。自系该督驻劄甘省。于该省武弁。留心甄别。而陕西省武弁优劣。率据该提镇所报。随意填注。并不认真覆核。以致两省甄别之数。多少悬殊。勒保身任总督。营伍自其专责。乃竟漫不经心。殊负委任。即以本日该督所奏此二事而论。均属错误。办事大不如前。勒保、著严行申饬。嗣后务当随时留心。倍加愧勉。毋得仍前疎懈。致干罪戾。将此谕令知之。　　

○旌表守正被戕直隶藁城县民裴皂聘妻蒋氏。守正捐躯湖北房县民赵文经聘妻蓝氏。　　

○壬寅。上诣南郊斋宫斋宿。　　

○癸卯。冬至。祀天于。圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○甲辰。遣官祭先医之神。　　

○定国史列传书法。谕、朕偶阅钱珏、蔡珽、列传钱珏、为御史时。参劾山西巡抚穆尔赛贪婪。暨条陈各款。似有风裁。及用至巡抚。辄于所属知县婪赃之事。听受私书。徇情销案。不能自践其言。蔡珽、曾极陈年羹尧贪暴。洊擢总督。乃挟嫌诬陷岳钟琪、田文镜。袒护黄振国。以至护罪。问拟重辟而传内于伊二人身故。俱书为卒。体例皆未允协。国史所以传信。一字之褒贬。即关其人终身之优劣。义例綦严。夫人臣立品无訾。有始有终者。方得谓之为卒。钱珏之言行不符。蔡珽之朋比取戾。安得谓之始终无玷若伊二人得书为卒。其与立朝本末粹然者何以示区别。钱珏、蔡珽传末。均著改书为故。嗣后除特行予谥。及入祀贤良祠者。自当书卒外。其虽无饰终之典。而品行克保厥终者。仍一例书卒。若初终易辙。营私获罪之人。传末止当书故。不得概书为卒。著国史馆总裁。即查明列传。确核人品事实。如有似此者。均改正书故。用昭彰瘅。所改未改、陆续间日、以四本传为率。繁简错综送看。　　

○乙巳。谕、户部奏、粤海关徵收赢余银两。短少十一万六千一百三十八两零。本应著落该督抚、及该监督照数赔补。但念为数较多。现在另降谕旨。酌定章程查核办理。所有此次短少赢余银两。姑著郭世勋盛住。各赔银一万两。余著加恩宽免。　　

○又谕、户部奏粤海关徵收赢余银两。比较五十五年分。计短少银十一万六千一百三十八两零。应按数著赔一摺。已降旨令兼管之巡抚、及该监督。各赔银一万两。余著加恩宽免矣粤海关经徵税课。不在洋船之多少。惟视货物之粗细。以定盈绌。到口船只虽多。若所载不过香料药材等项。税银仍属有限。如船只内装载贵重细软货物。则船数虽少。税银自必较丰。今该关所到洋船。比五十六年多至十七只。何以仅多收赢余银一万五千余两。较五十五年少至十一万六千余两。该监督等、自必以货物粗重为词。但是否实系粗重。无凭查核。若不设法稽查。则到关船少之年。既藉口船少。以致赢余短绌。而到关船多年分。又藉称货物粗重。不能徵收足数。是此项正襍赢余。无论船多船少。总属有绌无盈。年复一年。伊于何底。殊非核实之道。向来粤海关派令该督抚兼管。原为就近稽察起见。今思该督抚既管关务。与监督即成一事。而派出家人吏役等。尤不免彼此扶同弊混。转不足以互相查察。嗣后粤海关税务竟不必令督抚兼管。其每月到关船数若干。所载货物粗细各若干。著责成该督抚、详细查明。按月造册。密行咨报户部。俟一年期满时。交该部将该督抚所报清册。与该监督所报清册。汇总核对。如有不符之处。即行参办。如此定立章程。则部中有所查核。庶该监督无由藉词捏报。仍前短绌也。　　

○又谕、据永保奏、拏获偷窃哈萨克马匹驼只之厄鲁特特克等三人。审明立行正法。将所窃马匹驼只。给还哈萨克纳喇特等语。永保所办甚是。驻劄新疆大臣等。往往袒护内地之人。若内地人等如果善良。自当恩待。似此行窃匪徒。毅然秉公办理。庶不至失外夷之心。今哈萨克纳喇特等。失去马匹驼只。因迷失踪迹。不敢妄行指赖。遂回游牧。永保将贼人访查拏获。毫无袒护。秉公办理。实属可嘉。所有永保交部查议之处。著宽免。并著交部议叙。仍赏给大荷包一对。小荷包四个。以示奖励。其余领队大臣、卡座侍卫、总管、副总管、佐领等俱著交部议处。并著通谕新疆将军大臣等。嗣后遇有此等事件。俱宜如此办理。不可袒护。　　

○予广东平海营因公出洋。遭风淹毙之兵丁林旺等三名。恤赏如例。　　

