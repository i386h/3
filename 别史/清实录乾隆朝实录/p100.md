<!-- { "loadSidebar": true } -->
○命改减江南、浙江、白粮。谕、闻得江浙两省。民间输纳白粮。较漕粮费用繁重。甚属艰难。朕心深为轸念。谕令该部详查。据奏、两省岁运白粮二十二万余石。太常寺、光禄寺、各宾馆。需用二千余石。王公官员俸米、约需十五六万石。内务府禁城兵丁、及太监食用等项。需一万石。尚余五万石存仓等语。朕思光禄寺等处所支。原以供祭祀及宾馆之用。在所必需。其王公百官俸米。应用白粮者、可酌量减半。以粳米抵给。至赏给禁城兵丁、及太监米石。亦可将白粮裁减。给以粳米。如此、则每年所需白粮。不过十万石。仍照常徵收起运。其余十二万石。著漕运总督、会同该督抚、酌行改徵漕粮。其经费银米。俱照漕例徵收。以纾民力。至减除白粮数内。应作何添放粳米之处。户部详议具奏。　　

○总理事务和硕庄亲王允禄议覆、太常寺少卿蒋炳奏称、直隶地方雨泽愆期。请将天津临清等关、杂载米麦豆谷之船只。暂免其抽税。并免纳船料。从之。　　

○吏部议准、直隶总督李卫奏称、现任属员中、有籍隶本省。水利营田效力。题补委署。兼办河工地方事务者。有从前分发近省试用人员。以及学习进士、题补委署得缺者。亦有钦奉特旨、补授本省、与原籍住址远隔者。其中居官年久。可备缓急差委之用。若一旦悉令回避。尽行更换生手。未免诸务生疎。嗣后题补委署人员。遵照分别回避外。所有本籍与邻省已经在直现任各官。计其程途远近。如在五百里之内。照例令其回避。酌量改用。或赴部另补。其在五百里以外者。仍应留任。从之。　　

○调直隶天津镇总兵孙士魁来京、署理銮仪卫銮仪使事。以銮仪卫銮仪使黄廷桂、署理天津镇总兵。　　

○乙丑。上诣皇太后宫问安。　　

○训饬建言诸臣。谕总理事务王大臣、从来国家广开言路。原期明目达聪。集思广益。以有裨国是也。无如人心不古。率多观望揣摹。如不导之使言。则缄默苟容、以保禄位。若屡下求言之诏。则又或剿袭肤词、以博能攻君心之名。甚且结党植援。欲阻挠公事、以遂其私。若不加惩创。则经理庶务。每致众议纷纭。群言淆乱。鲜不至偾事而伤道者。此明季之陋习。不可不防其渐也。比来如河南郑州一案。孙嘉淦、富德、吴应棻等、各持意见。周琬一案。都察院与鄂善互相攻讦。今毛城铺一事。又复众论参差若此。踵此而行。徒有妨于国体。毫无益于公事。且毛城铺一案。高斌赵宏恩来京、面陈情形。甚为详晰。朕命总理事务王大臣等。面询夏之芳、俱系遁词。伊等见事不能行。又有甄之璜钟衡为之陈奏。其指使朋比。更属显然。而雅尔哈善、援引汉文帝唐太宗故事。欲宽其处分。夫甄之璜钟衡所奏。并非规谏朕躬之失也。国政所关。不容扰乱。是以治其阻挠之罪。此乃进退赏罚之大要。岂可避有妨言路之嫌。而置是非于不问乎。雅尔哈善所奏。甚属错谬。因伊尚系拘于识见。而非由于请托。故从宽免其议处。王大臣等可严行申饬。并将朕旨晓谕。总之言路不可不开。而公私不可不辨。如果朕躬某事未当。能直言其失。朕必乐于听受。诸王大臣某事有误。能直指其非。朕亦必为之奖许。若无稽之言。弗询之谋。既古圣人所不听不庸。而怀私挟诈。希图溷淆政务。尤当惩一儆百。此并非阻塞言路也。科道诸臣中有诚心为国者。必不因一二人所言不当。致罹处分。遂阻其直言敢谏之气。自当更有嘉谟嘉猷。以图入告。其观望迎合之辈。或因此有所悚惕、而不敢进言。是本无忠爱之诚。无非为身名之计。即使进言。其所进之言。亦概可想见。曾何足以匡君德而辅政务乎。朕万几在握。中有定见。必不因拘墟之见。而有所淆惑也。　　

○丙寅。上诣皇太后宫问安二次。　　

○是日。世宗宪皇帝齐妃薨。上至五龙亭殡所奠酒。　　

○丁卯。上诣皇太后宫问安。　　

○戊辰。谕总理事务王大臣、京师雨泽愆期。朕心深为忧虑。闻河南山东两省。与直隶接壤之地。雨亦稀少。该抚等作何预为筹画。及近日曾否得雨。俱未详悉奏闻。实为轻视民瘼。可著侍卫永兴、前往河南。松福前往山东。再各派户部司官一员。驰驿同往。面询该抚。将实在情形。并如何料理之处。一一陈奏。永兴等、亦著沿途留心。从前得雨分数。此时乾旱情形。地亩曾否播种。米价如何腾贵。以及百姓情景若何之处。著回时据实覆奏。　　

○又谕、前为八旗人等吉凶事故之恤赏银两一事。经都统等议准、如有冒领者。阖族人等、一概永不给赏。是特因立法之初。不得不严。故如此定议。今遵行已久。理宜变通。且一族之内。有亲疎之别。不可一概而论。因一人不肖。阖族人等。俱被牵连。永远不得沾恩。情殊可悯。嗣后如有冒领赏银。将该佐领、骁骑校、领催、族长等、治罪。及冒领银两人等之子孙承办者。永不给赏之处。仍照例遵行外。其同居之伯叔兄弟。及伯叔兄弟之子孙。亦著永不给赏。毋得牵连阖族。　　

○刑部遵旨审覆、广西巡抚金鉷、用印票借支苍梧道库铜务充公银一案。应请照例枷责。得旨。前因杨超曾参奏金鉷、借用存公银两一摺。内称金鉷在广西巡抚任内。各项钱粮、收支不清者甚多。容臣陆续查参等语。朕意其必有贪劣实迹。是以交部严察议奏。后杨超曾查参到来。皆系琐屑无关重轻之事。则金鉷尚无劣迹可知。今览刑部所审此案。原非正项钱粮。且金鉷用印文支借。而黄岳牧用印册申报。亦非暗相侵蚀可比。部议金鉷枷责之处著宽免。所借银两、亦不必著追。黄岳牧俟到京后。该部带领引见。另降谕旨。　　

○王大臣议覆、直隶古北口提督瞻岱疏称、归化城应徵粟米。不敷支放之用。查察哈尔右翼、拨于晋省卫所之地亩钱粮。距归化城较近。若于该卫所拨解采买。可以充补兵食。少减内地挽运。再开垦地亩。徵收米石草束。赴城输纳。未免累民。请离城五十里以内者。听民自纳。五十里以外者。酌给运价。并属应行。奏入。报闻。　　

○故归化城都统丹津、遗本上闻。得旨。归化城都统丹津。勤于公事。效力年久。今闻溘逝。深为悯恻。据伊奏称所赏物件。俱各收贮。伊又无子嗣。所有房地人口马匹。俱愿恭进等语。伊之物件。岂有收受之理。将此交与将军旺昌、将所赏之物件。查明送来。其房产等项。或餋伊家口。或办伊丧事之处。酌量办理。再丹津骨榇。若欲进京。令其进京。该部知道。寻与祭葬。谥壮敏。　　

○己巳。上御乾清门听政。　　

○王大臣遵旨会议、一议清口、前据夏之芳等奏称。疏浚清口。臣等以清口狭隘。湖流势缓。难以敌黄。议令总河高斌、会同该督抚、详加相度。悉心妥议。嗣据巡抚邵基奏称、河臣筹议清口之处。与臣竟见相同。今据赵宏恩高斌奏称、清口会黄东注入海。全资洪泽湖蓄洩得宜。其尾闾之山盱、天然、南北二坝。非遇异涨。断不轻开。俾全湖之水。蓄聚有力。畅出清口。至冬春湖水微弱。每遇东北大风。则黄水灌入。应筹抵御之策。查寓赈于工案内。开挑七道引河之三汊河。原约估银三万余两。今议再加宽深。续估增一万余两。俾水道通利。虽遇冱寒水微之候。亦得引溜畅出。抵御黄流。但清口固宜畅流。而亦不可遇洩。应于霜降水落之后。将清口西坝增长一二十丈。以资收蓄。至伏秋清水盛涨。将清口东坝。酌量开宽一二十丈。则清黄足以相抵。而蓄洩俱为得宜。查清口之水。所以刷黄济运。河臣与督抚诸臣、筹议挑浚清口引河。俾畅流无阻。并蓄洩机宜。所见既属相同。应悉照河臣所奏行。一议运河、前据御史常禄奏、淮扬运河。日久淤浅。请大加挑浚。嗣经河臣议、于天妃正越两闸之下。各建草坝三座。再建正石闸二座。越河石闸二座。又于闸尾各建草坝三座。重重关锁。层层收蓄。将运河淤浅之处。一律估挑。帮筑堤岸。经九卿议准、请俟运河大工。告竣之后。再令总河、会同督抚、相度。次第酌办。亦应照原议行。以上各条。臣等公同总河高斌、尚书赵宏恩、悉心筹议。事关重大。仰祈圣鉴训示。再请敕下九卿。公同覆议施行。得旨。此事朕已洞悉原委。王大臣与高斌赵宏恩所议。俱属合宜。不必再交九卿。著依议速行。　　

○广西迁隆峒土官黄震中缘事革职。以其弟黄在中替袭。　　

○裁贵州杨老、清平、重安、等二十三处驿站。从巡抚张广泗之请也。　　

○户部议准、福建巡抚卢焯疏报、闽省山海之区。溪流暴涨。坍塌靡常。产去粮存。不免赔累。今据闽县、侯官、等县。造报缺额田地、共五百四十三顷四十亩有奇。无徵银米。从前或官为垫完。或里户赔输。应如所请。均行豁免。从之。　　

○庚午。为虔求雨泽。遣官致祭天神坛、地祗坛、太岁坛、并四海之神。　　

○上诣皇太后宫问安。　　

○谕总理事务王大臣、朕因天时亢旱。斋居虔祷。忧惕靡宁。亦惟引为朕躬之责。未尝诿之臣下。在九卿大臣等。既膺简畀重任。自当仰体朕心。共矢寅恭。以邀天鉴。原不待朕之训饬也。今览春山奏、请自内阁部院各大臣。及翰林院科道郎中等官。除照常办事外。俱各轮班赴雨坛祈祷。夜则于各衙门斋宿等语。朕思诸臣祈祷斋宿。亦祇奉为具文。讵能昭格。而庶官人数甚多。倘有一二人。其心以为不便。而出于勉强。则慢亵尤甚。春山所奏无益。且未悉朕不诿责臣下之意。特晓谕廷臣知之。　　

○缓徵江苏江宁、常州、两府属水灾、乾隆元年分额赋。并赈饥民三月。　　

○以武英殿行走原任刑部尚书张照、为内阁学士兼礼部侍郎。　　

○以镶红旗满洲副都统金柱、为正红旗护军统领。调镶白旗汉军副都统宗室诺穆柱、为镶红旗满洲副都统。以原任镶黄旗汉军副都统刘英、为镶白旗汉军副都统。以正红旗满洲副都统瞻岱、为直隶古北口提督。调正黄旗蒙古副都统阿兰泰、为正红旗满洲副都统。以原任西安副都统拉萨礼、为正黄旗蒙古副都统。　　

○调浙江黄岩镇总兵官吴进义、为江南寿春镇总兵官。衢州镇总兵官雷逢春、为黄岩镇总兵官。以江宁营副将康华龄、为衢州镇总兵官。　　

○内务府总管兼侍郎衔丁皂保、以年老乞休。慰留之。　　

○给朝鲜赍咨官银两如例。停止筵宴。　　

○辛未。谕总理事务王大臣、皇考配天颁诏。尚在二十七月之内。所请升殿庆贺之礼。不必举行。　　

