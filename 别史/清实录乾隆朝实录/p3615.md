<!-- { "loadSidebar": true } -->
○谕曰福崧在浙江巡抚任内。骄纵乖张。胆敢向盐道婪索多赃。以致柴桢亏缺库项。那移填补。浙省绅士。或尚可推为此系地方官私相授受之事。无由知悉。至福崧之母游玩西湖。派令盐道豫备食用灯彩船只等项。每次费银数千两。劣迹彰著。浙省绅士。则不得诿为不知矣。其籍隶杭州者。近在同城。共见共闻。尤无不知之理。该省科道。虽在京服官。但本省地方大吏。似此任意妄为。其亲友往来。断无不互相传说。何以总未据一人参奏。国家设立言官。原令职司纠察。虽本籍地方事件。不便越职干与。若督抚等似福崧之恣意贪纵。款迹昭然。自当据实纠参。方为无忝厥职。乃竟始终缄默又安用此科道为耶。本应将该员等交部严议。姑念事属已往。不加深究。所有籍隶浙省杭州府属之给事中、御史俱著停升二年。其籍隶浙省外府者。俱著停升一年。此系朕从宽办理。该科道务宜各自愧厉。以期无负职守。至藩臬大员皆由朕特加简任。非道府可比。伊等本有奏事之责。凡遇督抚有贪婪不法情事。即应据实参奏。乃该省藩臬、于福崧种种劣迹。并不奏闻。岂伊等所谓奏事者。惟以银号无弊、驿站钱粮无亏、及虚报雨旸等件、循例奏闻。遂可塞责耶。所有此案未经参奏之藩臬两司。除归景照已改发伊犁效力赎罪示罚外。顾长绂系本省臬司。续经擢升藩司。即行丁忧。乃在任有年。并无一言劾奏。未便以其业经离任。遂置不议。顾长绂著交部严加议处。王懿德到任。系在福崧一案发觉以前。两月之久。岂无见闻。乃亦未参奏。不得谓为无过。王懿德著交部议处。以示薄惩。　　

○谕军机大臣等、前据郭世勋奏、广东琼山县有原犯枪手发配贵州军犯黄汉章。逃回原籍。改名黄天衢。在外教读。因被人首告。经琼州府饬役访拏。该犯闻信脱逃一案。所有不行查拏之历任地方官。已照部议分别降调议处矣。黄汉章以发配军犯。胆敢逃回原籍。改名教读。漏网二十余年。复因被人首告。闻信查拏。又经窜逸。情节甚为可恶。不可不迅速缉拏。按律治罪。现在曾否弋获。尚未据该署督奏到。琼州四面重洋。恐该犯闻拏紧急。或潜行渡海。窜匿邻省。均未可定。著传谕郭世勋、严饬两粤各属文武。设法侦缉。务期就获。并著广西巡抚、福建督抚、一体饬属严密查拏。毋任要犯远扬。致稽显戮。　　

○壬子。谕军机大臣曰、吉庆奏审拟凶犯胡兴家一摺。细阅摺内、该犯系谋杀王姜氏、王七、母子二命。又伤毙不同居之王泳绶一命。摺首摘由。自应缮写杀死一家二命。又另毙一命字样。方为明晰。乃该抚摺内、先称致毙三命并非一家之凶犯复又称王七及伊母王姜氏系属一家。自相矛盾。眉目不清已用朱笔点出。并折角以志。著传谕该抚、嗣后于此等审拟具奏事件。务宜留心检点。声叙明晰。以便披阅。勿再仍前牵混。　　

○又谕曰、奏承恩奏山东解员原敬德、管解协甘饷银、至华阴县安放大堂次日查点、失去一鞘。计被窃银一千两一摺。已降旨交部、将华阴县知县麻廷琦、并解员原敬德、分别革职议处矣。各省运解饷鞘。关系紧要。岂容稍有疎失。此项甘肃饷银。安放华阴县大堂。竟致被贼窃去一鞘。殊属目无法纪。不可不严行缉获。按律重惩。著传谕秦承恩、即严饬所属上紧躧缉。务将赃贼迅速就获。毋令日久远扬。　　

○刑部侍郎王昶、奏请开缺回籍省墓。允之。　　

○癸丑。吏部议奏、失察属县捕役诬良毙命之湖南按察使恩长、应照例降调。得旨、恩长系钟音之子。伊兄弟现俱膺外任。且恩长在臬司任内。屡获愆尤。不可再邀宽宥。恩长著来京候旨。　　

○甲寅。谕军机大臣等、据郭世勋奏请史藻升署南澳同知一摺。内参罚清单。多至数十页。殊属笑话。此等升署人员。所有参罚案件。祇须简明声叙。不致遗漏。其应行咨部办理者。即可照例咨部查核。何必如此繁冗。朕于督抚陈奏事件。悉皆详加披阅。从不惮烦。但日理万几。宵旰靡宁。如此等丞倅人员。奏请升署。其参罚清单。非关紧要。乃该抚率行开写。连篇累牍。未观奏摺前。意谓不知何等大案。郭世勋何不解事至此。著严行申饬。　　

○又谕曰、郭世勋奏、请将呈缴小钱至千文以上者。每觔酌给大钱五十文。仍定以半年之限。尽行缴官等语。民间呈缴小钱。若不酌给价值。恐愚民贪利见小。私行存留搀用。一时难于净绝。今该抚请将呈缴千文以上者。每觔给与大钱五十文。俾小民不致赔累。自必争先呈缴。所办亦可。但恐奸徒恃有此例。将所给大钱。私行镕销。搀和铅锡。复铸小钱。赴官缴换。辗转渔利。其弊亦不可不防。又据称、广东历年收缴小钱。六万六千余觔。实止镕出净铜三万八千七百余觔。宝广局鼓铸。岁需滇铜十五万斤。所有镕出小钱铜觔。尚不足数等语。收缴小钱镕化之铜。虽不敷该省鼓铸之用。但既有此三万八千余觔。可以配搭供铸。亦应于下次采买额铜内、照数扣抵。岂不减省运脚。何以该抚摺内、止称现将铜觔存贮在局。而于扣抵额铜。节省运脚之处。并未筹及。著传谕郭世勋、务饬所属于给换大钱后。严查私销。其镕化小钱之铜。即按数扣除抵铸。　　

○乙卯。谕、据伍拉纳等覆奏查办偷渡缘由一摺。内称吴好、马辅两起。审结后咨报到省。已在年终汇奏之后。而马辅一起。系由广东澄海县偷渡出口。其吴好、系由福建南安县上船私渡。现已饬取失察之文武职名。照例查办等语。台湾偷渡。例禁綦严。如果地方官实力查拏严禁。自无此等偷渡之事。虽沿海一带。港汊纷歧。但吴好一犯。即由该省南安县地方偷渡出口。究系该督等不能豫为防范所致。乃摺内尚称马辅一起。由广东澄海县偷渡。竟诿之于粤省。似与闽省无涉。实属非是。除将失察此案之文武各职名。照例饬取核办外。伍拉纳、浦霖、并著交部察议。　　

○谕军机大臣曰、福崧在浙江巡抚任内。骄纵乖张。胆敢向盐道婪索多赃。以致柴桢亏缺库项。那移填补。又其母游玩西湖。派令盐道豫备食用灯彩船只。每次费银数千两。劣迹彰著。伍拉纳身为总督。虽驻劄福建。浙省亦其所辖。如两江总督驻劄江宁。设安徽、江西、僚属内有贪劣不法情事。两江总督、岂得置身事外。凡系兼辖两省总督皆然。伍拉纳即未到浙江。于福崧贪纵各款。未经参奏。已有应得之咎。况该督前冬曾至浙省巡查营伍。乃竟身同聋聩。并不据实劾参。其究实无可逭。且此案于上年冬间发觉。经朕特派钦差前往查办。福建距浙不远。该督自早已闻知。何得尚复迁延观望。并不具摺请罪。伍拉纳著传旨严行申饬。仍著将因何不参奏福崧、及不自行请罪之处。据实明白回奏。毋再支饰。致干重戾。　　

○以云南巡抚谭尚忠、为刑部右侍郎。调贵州巡抚冯光熊、为云南巡抚。以四川布政使英善、为贵州巡抚。浙江按察使闻嘉言、为四川布政使。湖北安襄郧道田凤仪、为浙江按察使。调山东按察使阿彰阿、为湖南按察使。以直隶永定河道罗煐、为山东按察使。　　

○旌表守正捐躯山东济阳县民李琯妻樊氏。　　

○丙辰。谕军机大臣曰、兵部将军政填注浮躁之顺义县防守尉灵保、带领引见。其如何浮躁劣迹。山海关副都统德福。并未声叙。因思属员抗慢上司。谓之浮躁。灵保驻防顺义县。不与德福同城。该城亦无伊上司大员。所管兵仅五十名。岂灵保向兵丁有浮躁之事耶。即德福亦不过曾往该处阅兵一次。岂一见灵保。即看出浮躁耶。若灵保有酷待兵丁。及贪婪劣迹。即应声明参奏。乃仅含糊填注。显属德福居心刻薄。如此、何以服人心耶。著传谕德福、据实明白具奏。灵保看来尚无浮躁情形。著加恩以步军校补用。　　

○戊午。谕曰、海兰察曾在军营效力有年。闻伊患病。当即遣医调治。以冀速痊。兹闻溘逝。朕心深为轸惜。伊病笃时。业经赏给经被。著加恩派御前侍卫丰绅济伦。带领侍卫往奠茶酒。其应得恤典。著该部查例具奏。　　

○谕军机大臣曰、长麟奏萧山县荷花池等处堤工。据该县绅士、呈请捐银改筑石工一摺。已批如议行矣。阅该抚缴进原图。该处湘湖、排马湖之水。俱向东南一带。流注入海。水道较为行远。详阅西兴关地方。堤南即系湘湖支流。距江止隔一堤。意江湖之水。俱向东北而流。若于此处开通。引注湖水。归江入海。较为近便但不知地之高下若何。图内用朱笔标志。江面与湖面形势高低若何。倘湖面高于江面。则引湖入江。势属就下。自可畅达。若江面比湖面较高。则开通堤岸。转不免江水及潮汐倒灌之虞。著长麟详加察看。将江面湖面形势孰为高下。是否可以如此办理之处。详悉覆奏。不必拘于遵旨。原图仍发交阅看。　　

○以镶蓝旗蒙古都统伍岱、为领侍卫内大臣。　　

○土尔扈特郡王策楞德勒克病休。以其子巴特玛乌巴什袭爵。　　

○己未。以和郡王绵偱、为正白旗蒙古都统。　　

○庚申。谕曰、步军统领衙门、奏贝子永泽庄头五德、呈控本府管事家人霍三德。多收钱粮。并指称本主讹诈银两一案。霍三德、以民人投充。代主收纳钱粮。于庄头五德、每年应交银二百六十两之数。长至一千五百两。又怂恿伊主、多收平银。索要车辆。复藉称伊主之名。诈银五百两。侵用入已。情节甚为可恶。应如所奏、将霍三德、连眷属发往黑龙江。给索伦兵丁为奴。以昭儆戒。贝子永泽、任用民间长随。复听信其言。派累庄头。任意增长钱粮、至一千五百两之多。竟与上年绵惠、任听太监倭昇额、讹诈庄头孙文继之案无异。亦应如所奏、照伊加增派累一千五百两之数。十倍罚出入官示惩。至五德一户。若仍令在永泽家。充当庄头。必致挟嫌磨折。别生事端。著将五德庄头一户。连地亩一并彻出。交内务府暂行收管取租。俟将来遇有阿哥分府时。再将此项人地拨给。　　

