<!-- { "loadSidebar": true } -->
○又谕曰、巡抚准泰奏称、河东道托庸、于山陕两省人民互争滩地一案。不能秉公立督知县费应奎、早为完结疑虑偏执。于整饬刁顽之处。实非所宜。请将该道另为酌用等语。道员职列监司。于知县之诪张为幻。不能纠正即属有忝职守。该抚何难据实参劾。以肃官常。今乃迁就其词。请旨另用。不知准泰视朕何爱于托庸。而为此两可之说耶。著传谕申饬。如托庸尚在可用。即不宜率请改调。倘实系溺职即当速行题参。毋得游移两可。有负委任。　　

○又谕、据张广泗将总兵马良柱解送到京。朕命军机大臣问伊军前情形。及乘夜彻营遗失军械缘由。据伊供出种种情形。并称从前驻守曾达之时。粮运为雪所阻。已经半月。士卒皆煮皮铠鞍＜革占＞而食。接到总督彻营檄文。人思更生。炮位军械。因雪大不能搬运。以致遗失等语。马良柱前于班滚案内。扶同欺隐。兹复临阵退缩。罪固难逭。但伊在四川二十余年。地方情形。颇能熟悉。即以进剿大金川而论。始带兵千余名。在瓦寺、松林口等处。奋勇督战。遂解沃日之围。又收降小金川之众。乘胜克复孙克宗。是伊在三镇中。尚为出力。即班第前此亦经备悉奏闻。至其彻营一事。据称粮运被阻。已经半月。果尔。则时日甚久。兵丁何以克存。恐属狡饰之语。如实系如此。是马良柱之仓皇拔营。其罪又当别论。可传旨询问大学士讷亲、秉公确察。不必问之张广泗与班第。彼时粮运、是否为雪阻滞。已历半月之久。将情由速行奏闻。倘所供属实。马良柱年虽六旬有余。精力尚属可用。将来仍发往军前、立功赎罪。或有胜于新任苗疆之人。其供单并即抄发。至讷亲前次摺奏。系七月初十日到京。今又几半月。并无具奏之件。朕心日深盼望。在讷亲之心。必系期于速捷。以待奏报肤功。但军营事务。朕切欲备悉其情形。无论大功克成。固宜迅为入告。即或尚在酌办。亦当随时奏闻。以慰朕西顾之念。嗣后著十数日一次缮摺具奏。沿途驿马甚便。可以无虞羁滞。亦不致甚劳也。其现在进剿事宜若何。天时晴雨若何。大金川军务既不能中止。本年倘未能即竣。将来作何结局。讷亲等目下作何筹办。著一并详悉速奏。朕意示弱罢兵以逞贼意。断不可为。而又实无制胜万里之能。因思满洲旧有蚁附登城技艺。甚为便捷。因承平日久。未经演习。今已派大臣挑选八旗兵丁数百名。按期操练。务令纯熟。将来或可备攻击碉楼之用。并暂留马良柱于京师。且不问其罪。令其量度贼碉情形。协同演习。俟讷亲奏到。再酌量发往军营。并谕知讷亲。将此项技艺、可否足以备用之处。即行奏闻。　　

○又谕、前据张广泗将总兵马良柱参奏。摺称马良柱驻守曾达。张广泗檄令缓缓彻营。于纳贝山一带。据险驻劄。不意马良柱一夜率领五千余众、皇遽彻营。以致军装炮位、多有遗失等语。今马良柱递解到京。朕令军机大臣询问。据供伊住曾达时。军中粮饷被雪所阻。已经半月。士卒皆煮皮铠鞍＜革占＞而食。是以一闻彻营之信。各自奔回。此所供虽未必尽实。但据班第奏内。亦有饷道被阻之语。军粮被阻。果经半月。于军务甚有关系。则马良柱有不得不退之势。其罪尚可逭也。但军粮因何被阻。张广泗何以未行奏闻。即参奏马良柱摺内。亦未叙入。著传谕讷亲等查明具奏。再张广泗从前奏称、金川精壮贼番、不过七八千人。自大兵进剿以来。伤亡瘟疫死亡者、已去其少半。现存不过四千余人。日食不继。倘四五月间正当刈麦之时。而官兵大至。则无噍类等语。现在金川逆番。所存尚有几何。目下情形何似。既称刈麦之时。官兵大至。似可蹂躏。今麦期已过。何以未闻奏效。况据大学士讷亲前奏内。亦称贼境山坡。田禾弥望。其为未经蹂躏可知。聚集如许大兵。即不能摧坚攻险。扫穴犁庭。何并不能伤其田禾。以绝其资食。此等情节著张广泗据实陈奏。　　

○赈恤山东历城、淄川、长山、新城、长清、德州、泰安、乐陵、邹县、汶上、费县、益都、临胊、乐安、昌乐、邹平、青城、商河、泗水、滕县、峄县、单县、曹县、临淄、高苑、掖县、金乡、城武、宁阳、等二十九州县被旱、被水、被雹、被虫、被坍、贫民。　　

○甲辰。命恂郡王允禵、管理正黄旗汉军都统。　　

○贷山西、永济、临晋、虞乡、猗氏、四县二麦歉收贫民口粮耔种。　　

○乙巳。上诣畅春园、问皇太后安。　　

○谕军机大臣等江西巡抚开泰奏称、建昌府南丰县奸民饶令德、纠夥饶三超、及宜黄、广昌、二县奸民萧其能、唐维瑞、曾元章、易鲁璠等。于本年四月内。同往宜、黄县作关帝会。将焚表之灰。同鸡血和入酒内共饮。是日在唐荣发家。宰牛一只、猪三只、饮酒而散。又讯据饶三超供称、三月内饶令德、与唐维瑞、同往宁都县。有受劄之事。现因各犯供吐游移。指扳之人。多非的确。严押解省穷究底里等语。奸匪纠众插血散劄。谋为不轨。深足为患地方。办理此等事件。必赴机速而见事明。奸民一无漏网。无辜不致株连。若存息事之见。亦成酿祸之由。权其轻重。酌以宽严。始为妥洽。开泰自任巡抚以来。于刑名钱谷事件。尚能办理。而发奸摘伏。惩凶缉暴。尚恐力有不逮。此案若查办失宜。不特良善难免牵累。闾阎不无滋扰。而群匪狡脱。奸谋益深。地方且隐受其害。朕已详悉批谕。令其勉力扩充。以副朕望。此案甚属紧要。可传谕尹继善令其会同开泰、留心确查。详加根究。不可有丝毫从宽之见。亦不可有丝毫从严之见。务期酌中妥办。俾无枉纵。庶可补开泰之不及。并将如何会商办理之处。具摺奏闻。寻尹继善奏覆、现在会同开泰悉心商酌。并将通案应行究结情节。逐一指摘。檄江宁驿盐道和其衷、驰往江西。会同该省藩臬巡道逐一提犯究审。得旨、览奏俱悉。　　

○旌表守正捐躯之河南南阳县民暴某妻史氏。　　

○丙午。上至观德殿、孝贤皇后梓宫前奠酒。　　

○上还宫。　　

○贷安徽贵池、青阳、石埭、怀远、阜阳、颍上、霍邱、泗州、盱眙、泗州卫、等十州县卫被水、被雹、贫民口粮耔种。并缓徵新旧钱粮。　　

○丁未。上御太和殿视朝。文武升转各官谢恩。　　

○幸圆明园。　　

○刑部议奏、革职浙江巡抚常安贪婪一案。据大学士公讷亲、将常安拟绞。解部监候。应如所题。常安请照风宪官吏求索财物。加其余官吏罪二等。枉法赃八十两律。拟绞监候。得旨、常安依拟应绞。著监候秋后处决。　　

○抚恤江苏山阳、阜宁、泰州、铜山、丰县、萧县、等六州县被雹贫民。并缓徵本年地丁钱粮。新旧漕项银米。　　

○戊申。上诣畅春园、问皇太后安。　　

○幸静宜园。驻跸。至庚戌皆如之。　　

○御史王显绪奏、川省土司。与金川疆界毗连者不一。如果以番制番。不难灭此朝食。况番性贪悍。请交经略大学士。将邻近金川之各土司。无论已未调赴军营。概行宣谕。令自统所部土兵。以为前驱。官军惟大张声势。以为后援。有能破巢擒逆者。即以金川土地人民赐之。伊等言语衣服相同。侦探亦便。前驱之土兵。一得路径破其险要。大兵即可尾之而进。且金川贼众。见附近土司奋勇并力。自度难以瓦全。又闻有破格之赏。亦未必不自思求生之道。纵不擒酋傅献军前。亦决不致如前此之出死力以相拒矣。谕军机大臣等、御史王显绪所奏、以番攻番请悬重赏以收速效一摺。从前王柔面奏时。即有此议。或王显绪习闻伊父之语。或因王柔现在军前。曾建此议。未经采用。伊子复为此奏。均未可知。著将王显绪原摺、抄寄大学士讷亲、总督张广泗、令其阅看详悉酌量。今既无可如何。此等刍荛之说。是否有可采择。以备一得之用。或调王柔面加询问详悉奏闻。至前此大学士讷亲所奏、田禾弥望。及张广泗奏、麦期将届等语。山坡既可耕种。其非绝险悬崖人迹难到可知。我兵何以不能前进。而彼可耕种之地。亦不能蹂躏乎。即不能蹂躏。于其将熟之时。纵火焚烧。亦不能乎。若在彼内境。则暸望不能远及。今既在一望之中。自非腹里奥区。何以兵力亦不能到。反覆以思殊所难解。前已传谕询问。可再行传旨。令其作速奏闻。且据前后所奏观之。彼中不过弹丸之地。所产既薄不足自赡。何处番人为之接济。曾否得其虚实。盼望军营消息。计日以待近来情形何似。可即速明晰驰奏。以慰悬念。　　

○又谕曰、准泰所参永济县知县费映奎、因该县西境民人。与陕省朝邑、华阴、二县之民争占河中滩地。该县自违自议。自毁自详。反覆诪张。以长刁溺职。悖谬无能。题请革职。此案前经该抚将河东道托庸参奏。含糊两可。已降旨开导。今又将该县题参。详阅情节。尤为非体。凡上司参劾属员。如系舞弊营私。婪赃侵帑等案。自当立挂弹章。若此等案件。不过为分事起见。其应作何办理。可片言而决。该抚何难指示属员。使遵循妥办。即该令固执已见。不过檄行申饬。何敢不遵。观此、则该抚平日威信。不能摄服属员。属员不能奉令承教。岂不于体制有关耶。巡抚纠参知县。既经摘印。此本已照例批发。所更虑者。该县袒庇刁民。必系好名之辈山右民风。素称刁悍。倘谓该县因爱护百姓。致被参革。鬨然群聚。纠众保留岂不更滋事端。应令该抚豫加防范。至此案该地情形若何。应如何办理。方可使两省民人永息争端本内所叙。殊未明晰。著传谕该抚、令将雍正年间因何差马尔泰、何国宗等前往查勘。彼时作何立界。此后因何纷争。该道及该令意欲如何办理。该抚谓当如何分界、方为妥协之处。详悉绘图。于图间按地贴签进呈。寻奏、覆鸡心滩坐落黄河水中。两省壤地至河而止。河水之中。非一省所可独有现在臣与陕省督抚会议。将是滩除去荒鹻。两省平分。划沟为界。沟西属秦。归陕省潼关同知管辖。沟东属晋。归蒲州永乐镇同知管辖。报闻。　　

○兵部议覆、山西巡抚兼管提督准泰奏称、直隶解、绛二州。唯设外委各一员。兵仅十名。请将平阳属驻防霍州之千总。调防降州。于平阳营拨二十名。并降州原设兵。归千总管束。其绛州原设外委把总。改防霍州。属灵石台千总、听平阳营参将辖。再拨蒲州存营兵十名。并解州原设兵、归原设解州外委千总管束。添建营房六十间。应如所请。从之。　　

○己酉。谕军机大臣等、原任福建布政使高山、历任运使藩司并不实心任事。现在缘事降调候补著传谕总督那苏图、于直隶应修城工内酌量一处。令出资修理。以赎前愆。　　

