<!-- { "loadSidebar": true } -->
○庚午。谕、大理寺所奏、传钞伪稿案内永远枷号之陈俊臣、江起保、二犯。未便据咨释放一摺。各省传钞之犯。前因首犯既得。特降谕旨。无谕已未发觉。概行从宽免究。此原指未经定拟者而言。乃格外之恩也。其已经定拟发落者。无庸另办。至永远枷号人犯。情罪较重。又非仅传钞传看者比自应入于大理寺年终汇奏案内。候旨定夺。乃该抚恒文、既未奏明。亦不咨该衙门。遽将陈俊臣等释放。办理殊属错谬。该寺所奏甚是。恒文著交部严察议奏。其各省传钞案内、凡有永远枷号人犯。俱著照此办理。　　

○又谕、阿桂著来京。补授内阁侍读学士。其江西按察使员缺。著范廷楷补授。　　

○又谕、原任科尔沁贝子达尔玛达都。为人诚朴。宣力有年。前因患病。在京调治。忽闻溘逝。朕心深为悼惜。著加恩、派御前侍卫副都统富德、赍经被一件赏给。并银三千两。照贝勒例办理。　　

○礼部议奏、裁减各省乡试房考官。据各省督抚疏奏。除山西、江西、四川、房考官。实无闲旷。无庸议裁。山东、酌减易、诗、各一员。定为十二员。河南、酌减易、诗、各一员。定为十二员。贵州、酌减易、诗、各一员。定为八员。湖北、酌减易经一员。定为十员。浙江酌减易。诗、各一员。定为。十六员。福建、酌减易经一员。定为十一员。广东酌减易经一员。诗经二员。定为十员。又调任广西巡抚定长疏称、广西外帘。旧设受卷、誊录、二所官。均系四员。应并各裁二员。均应如所请。从之。　　

○补行湖广乾隆十七年分军政、卓异官五员。年老官三员。才力不及官四员。分别议叙处分如例。　　

○旌表守正被戕这直隶永清县民张荣妻杜氏。　　

○辛未。月食。　　

○予故闽粤南澳镇总兵何勉祭一次。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百三十四


大清高宗法天隆运至诚先觉体元立极敷文奋武孝慈神圣纯皇帝实录卷之四百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。三月。壬申。上诣畅春园、问皇太后安。　　

○幸丰泽园演耕。　　

○还宫。　　

○谕、山西归化城口外善岱等处、各协理通判所管、招民垦种荒熟地亩。历年应徵租粮草折。自乾隆二年、至乾隆八年、积欠未完银两甚多。若一时新旧并徵。民力未免拮据。且该处情形。与内地不同。应加恩分别带徵。著将善岱旧欠。自乾隆十八年起。分限二年。昆都仑旧欠。分限四年。和林格尔旧欠分限五年托克托城旧欠。分限八年。清水旧欠。分限十年。该承追督催各官。照依分定年限。如数带徵。俾渐次清完。以纾民力。该部即遵谕行。　　

○江西巡抚鄂容安、疏报上高萍乡、新喻、万安永新、铅山、弋阳、鄱阳、余干、德化、南康、上犹、定南等、十三县、劝垦老荒续荒、及额外新生田地塘、二十顷二十亩。有奇。　　

○河南巡抚蒋炳。疏报内乡、确山、二县、劝垦荒地、四十八顷七十七亩有奇。　　

○癸酉。谕、八旗世职官员。往往安于逸乐。遂致国语骑射。日见生疎。朕曾降旨。择其可教之人。带领引见。或补用侍卫。或著在护军营当差。令其加意学习。此皆眷念旧勋。教育旗人至意。然既经选择者。如或行走平庸。尚须斥退另袭。其未经选择者。又或以未行引见。暴弃自甘。转非教育成全之道。伊等身系满洲。不过由祖父得官。而于国语骑射。不能自勉。黜革另袭。亦属当然。但原议尚未详尽。著将此项在旗行走之世职恩荫等官。应如何考验。并此次考验后。如何著为定例之处。交八旗大臣另议。具奏。　　

○又谕、督抚参劾属员。请旨革审。自应确按款证。速为审结。乃向来外省陋习。遇有参革发审案件。往往稽迟悬搁。甚至有历二三年尚未具题者。该督抚于题参摘印后。即诿之承审各官。一任其辗转迁延。并不实心查办。此在劣迹昭著者。事隔经年。人言渐息。既可避重就轻。巧为开脱。若款证本属未实。迹涉枉抑者。则又必回护原参。不能即为定案。即使审虚开复。被参之员。羁候年久。不独赀产耗竭。无以自存。而志气隳颓。亦多不堪录用矣。督抚皆朕所倚任。不应藉此以行其好恶之私。至承审各官。或未免有迎合上司之意。则亦皆该督抚之咎也。此等陋习。不可不亟为整顿。嗣后各省题参革审之案。俱著另行严立限期。如有不能依期完结者。令该督抚据实摺奏。请旨展限。不得仍前延玩。致滋弊端。其应如何分别立限之处。该部即行酌议具奏。寻吏部议、向例钦部事件。以文到日为始。限四个月具题。兼管二省之总督。限六个月。惟不能依限完结者。随本展限。即准扣除。是以往往藉辞悬搁。请嗣后务遵定限完结。如任意迟延未经奏请展限。部臣不准扣除。承审各官。照例议处。得旨。六个月限者。著改为四个月。四个月限者。著改为两个月。　　

○又谕、据山东巡抚杨应琚奏、武定、登州、曹州等府、今年雨雪调匀。麦收可望。但各该府属之利津等县。俱经被水之后。若将节年拖欠未完之项。照常徵比。民力未免艰难等语。著将武定府。属之利津、沾化、蒲台、海丰、四县、登州府属之蓬莱、荣城、福山、栖霞、四县、及曹州府属之濮州、范县、二州县、应徵节欠谷石。统于本年秋后。起限徵收。分作两年完纳。以纾民力。该部即遵谕行。　　

○户部议覆、湖北巡抚恒文疏称恩施县外屯一处距郡城四百余里。在川省巫山、奉节、建始三县之中。屯民五百余户。遇一切公务。以越建始。往返旬余。实为不便。从前改卫为县时。建邑尚隶川省。是以未及议归。今建邑已改隶施郡。请将外屯一处。改建始县管辖。其顷亩粮银额徵、烟户册籍、饬令恩施县、造移建邑接管。应如所请。从之。　　

○予故和硕康亲王巴尔图、祭葬如例。谥曰简。　　

○甲戌。谕军机大臣等。方观承奏、据宣化镇总兵吴士胜禀报、水沟台汛兵。被蒙古捆缚抢去一案。此事前据游牧总管惠色奏称、察哈尔牛羊群牧长策凌达什等禀报、该处失马八匹。寻至边城。见三人赶马进边。正在寻看。有汛兵向伊等施放两枪。并拔刀恐吓。将伊等捆去。至夜半放回。次日伊等将兵丁一人拏住呈报等语。看来窃马贼人。扰累蒙古。复恃有该地兵为之窝庇。致窃匪益无畏忌。该镇吴士胜、平日不能约束。已难辞咎。乃所禀该督情节。则但称蒙古欲行越边。汛兵拦阻被缚等情。明系袒护汛兵。欺朦该督且伊现任总兵。遇有此等事件。并不自行陈奏而以一禀支饰其希图含混了事更属显然伊由参将节次擢用总兵。似此存心是全不知朕恩矣此案现派部员前往审理。倘吴士胜、仍尚欲始终回护。或授意兵丁。令其狡供掩饰。一经朕察出。定必重治其罪。著郎中福德、苏崇阿将此旨传谕吴士胜。令其将此案情节。另行秉公确查。自行回奏。　　

○又谕、前降旨。将各省传钞伪稿案犯。无论已未发觉。概行从宽免究原指愚民无知。未经定拟者言。若已经定拟永远枷号人犯。其情罪自属较重。非仅传钞传看者比。至于身为职官。复转行传播。其罪益无可逭。岂得与平民一例省释。是以朕复降旨。将此案文武员弁。仍交与吏兵二部定拟。汇题完结。乃署督鄂容安前奏、将永远枷号之江锦章一犯、及守备王百祥等六名俱行释放。殊属非是。现在湖北巡抚恒文。并不分别案犯情罪遽释陈俊臣等二犯。已经交部严加议处。鄂容安亦在应行议处之内念其查办此案以来尚属勇往出力。特从宽免其交部。若使他人如此。定不能邀朕曲宥也。　　

○补行乾隆十六年分广东、广西、湖北、河南、等省大计。不谨官十二员。罢软官三员。浮躁官三员。才力不及官十员。年老官二十二员。有疾官十一员。分别处分如例。　　

○户部议准湖广总督永常疏称、襄阳镇标中前、左右、四营。并襄阳城守、均房安陆等七营。所辖地方。乾隆十七年被旱歉收米价昂贵兵食拮据各该镇营请豫领米折银二千四百四十五两有奇采买米石接济从之。　　

○乙亥。上耕耤诣先农坛行礼更服至耤田所躬耕三推复加一推御观耕台命怡亲王弘晓裕亲王广禄和亲王弘昼各五推吏部尚书达勒当阿户部尚书蒋溥礼部尚书王安国、兵部尚书李元亮、刑部尚书刘统勋工部左侍郎德尔敏左副都御史广成、通政使多德、大理寺卿齐达色各九推毕顺天府府尹。率农夫终亩赏赉耆老农夫如例。　　

○丙子上诣畅春园、问皇太后安。　　

○幸圆明园。　　

○谕、朕为旗人筹画生计节次加恩将护军领催马甲养育兵缺。陆续增添。但八旗生齿日繁。用度不无拮据。著加恩增添马甲一千名。归并健锐营添盖官房。拨给居住。再八旗养育兵。并无差使月支粮银二两。自当调剂。即如十人中。现止六人食饷。若于每月二两内。匀出五钱六人所匀之饷。足增二缺。再赏给二缺。则十人皆可沾恩。而现在所匀之饷亦并非一时全行裁减。其八旗如何分缺。如何补放之处著军机大臣会同八旗大臣核议具奏。　　

○以喀喇沁固山贝子扎拉丰阿为理藩院额外侍郎。　　

○旌表守正捐躯之江苏海州民王廷和妻杨氏　　

○丁丑、谕考绩古制也。前因部院大臣及各省督抚届期循例自陈。近于故套。且皆朕所深知量其材具随时黜陟何待三年故降旨停止。非怠于披览也。其四五品堂官特派王大臣验看。察核后带领引见。惟三品京堂。虽列大僚不同卿贰即交部通行考核。势必无所殿最。或藉以高下其手者有之故令该部开具事实。逐加详定此足以见朕之核实慎简矣。今次吏部所进各官事实清摺内如李世倬、文保不过旅进旅退。即姑容延待数年。未始不可。但使衰庸者久居班列。有妨后进迁次之阶。亦非澄叙官方之道。李世倬、文保、俱著以原品休致。余著照旧供职。　　

