<!-- { "loadSidebar": true } -->
○谕、去年近畿秋雨过多。收成分数稍减。现在京城米价。虽未致甚昂。但恐青黄不接之时。市值易致增长。应豫为筹画。以裕民间口食。著在京总理王大臣。于启銮后。酌量市肆情形。于应行平粜时。一面具奏。一面循照前例。于京仓内量拨米石。给五城地方设厂分粜令派出之德保、五吉、观保、书山、阿永阿、钱维城、纳世通、范时纪、广成。和尔精额等。会同该城御史。督率妥协经理。毋使牙侩从中囤积。居奇滋弊。俾闾阎均沾实惠　　

○庚子。上诣南郊斋宫斋宿　　

○谕曰、杨应琚奏、甘肃提督阎相师。病势有增无减。请暂行解任调理一摺。阎相师效力戎行。备著劳绩。克胜专阃之寄。今既患病未愈。著准其解任回籍调理。并加恩准食全俸。以示优眷。甘肃提督员缺。著武进升补授　　

○辛丑。祈谷于上帝。上亲诣行礼　　

○世祖章皇帝忌辰。遣官祭孝陵　　

○谕军机大臣等、成衮扎布等奏、哈萨克阿布勒巴木比特等、遣使入觐。正月初可至军营等语。著派乾清门侍卫等、驰驿前往。遇见使人时。即带赴南巡行在仍先期奏闻　　

○壬寅。上诣皇太后宫问安　　

○御紫光阁。赐蒙古王公台吉。回部郡王霍集斯。叶尔羌诸回城伯克阿布都哩野木等宴　　

○谕、向来打牲乌拉采珠人等。间有淹毙。并无恩赏。嗣后著照恩赏兵丁白事例。加一倍赏给　　

○礼部奏、此次南巡。先经臣部奏请。致祭山、川、先圣、先师。并请将乾隆十六年。二十二年。致祭过先儒名臣等祠墓。照例遣官致祭。伏思先儒名臣。究非岳镇海渎。先圣先师可比。今酌议。先儒名臣等祠墓二十七处。此次毋庸读文致祭。届期。臣部奏派扈从大臣一员。拈香奠酒。至两江总督尹继善。续报铜山县河神庙。系二十二年敕建。亦应照祭山川之例。遣大臣读文致祭。报可　　

○闽浙总督杨廷璋奏、浙省乍浦营。原建军器局一所。以军装器械。与火药同贮。防范未为严密。应令别建药局。谕部知之　　

○山东巡抚阿尔泰奏、东省各属现在谷价。每石。自八钱至一两二三钱不等。虽未甚昂。但向前青黄不接。应豫为调剂。请将平粜谷价。每石九钱至一两者。减银五分。一两以上。至一两二钱者。减银一钱。至一两三四钱者减银二钱。如九钱以下。则价值尚平。无庸减粜。至春耕之时。贷给耔种口粮。应将存仓商社麦谷。先行出借。其常平所贮。隆不耐久之高梁麦豆。酌量借粜兼行。报闻　　

○癸卯。上诣大高殿行礼　　

○甲辰。上召大学士。及内廷翰林等茶宴。以玉盘联句　　

○乙巳。立春。顺天府进士牛春山宝座　　

○军机大臣等议奏、新设察哈尔都统副都统等应办事宜一各省将军都统。均给填名敕书。凡应行应管事件。缮入遵行。察哈尔初设都统。应交内阁。编纂填名敕书颁给。又前奉旨。命太同。宣化。总兵。听察哈尔都统节制。并入敕书奉行。仍交该部颁给令箭。勘合。火牌。满洲蒙古条例。各一分。再旗纛应用何色。请旨颁给。一、都统。副都统。俱有关防。应添设随印笔帖式四员。以在京八旗满。蒙。候补笔帖式。补用。六年照例更换。都统衙门。仍设左右司。给关防。分办事件。其掌关防。及帮办各官。俟嵩椿到任后。于察哈尔旗及张家口官员内。拣选具奏。往来行文传事。亦派官兵。设台站办理。一、张家口理事同知一员。照各省驻防例。属都统管辖。遇满蒙。民人交涉事件。会同左司官员审办。大计年分。都统会同总督办理。一、张家口距京甚近都统每年年终。奏请陛见。候旨遵行。副都统每年轮流一人来京。总管。三年来京一次。应来京时。都统报部。再总管既有统辖分辖。仍不准奏事。惟至京。准照别城城守尉例。奏请圣安。一、补放官员。总管将应行开列人等。由副都统出具考语。送都统衙门拟定正陪。送该旗带领引见。承袭官爵。副都统按家谱拣选。送都统衙门阅看。年终咨赴该旗。带领引见。挑补兵。该总管半年一次。造册具报都统。该副都统。备查。一、领俸饷。各总管造册。送该副都统用印。行都统衙门右司查对。汇造总册。用都统印行部支领。应行事件。各总管呈该副都统。行都统该司具稿。用都统印咨行。一、总管平日照常操兵外。本翼副都统量为巡查。都统按年每翼巡查一次。并训练行围。一、军政年分。照各省驻防例办理。其军器。亦照驻防例。该都统三年一次查阅具奏。再左右翼八旗事务。向系绥远城将军。及热河副都统兼管。今设都统副都统专管。应将前二处敕旨彻回。裁去兼管字样。另缮给。从之　　

○又议覆、喀什噶尔办事尚书永贵等奏称、乌噜木齐一路。及回部各城屯田兵。除乌噜木齐五千名。哈喇沙尔七百余名。毋庸议裁外。其库车、阿克苏、叶尔羌、喀什噶尔、英吉沙尔、和阗、乌什等处。或当要路。或近外藩。所驻兵亦应仍旧。惟辟展兵五百四十名。酌留三百名。赛哩木。拜。兵一百五十名。酌留五十名。应如所奏。将所减兵数。汰其老弱废疾。拨回原营。其空出地亩。令回人承佃。再辟展办事郎中德尔格奏、吐鲁番应交官粮四千石。已完。应照原议。每百石。赏布五疋。茶五包等语。查现在叶尔羌等处。交纳官粮。并无赏赉。事非画一。若竟行裁减。或无知回人。妄生他议。今辟展余粮甚裕兵丁又已议裁。与其解送茶布备赏。不若稍减粮额。应请照赏给价值。减粮五百石。仍传谕回人。毋得亏缺正额。得旨、吐鲁番应交官粮。著加恩减免一千石　　

○丙午。上奉皇太后南巡。车驾发京师　　

○诣皇太后行宫问安　　

○赐扈从并送驾王公大臣。直隶地方官员。及回部郡王霍集斯。叶尔羌诸回城伯克阿布都哩野木等宴　　

○谕、察哈尔都统旗纛、作为镶黄。左翼副都统旗纛、作为正白。右翼副都统旗纛、作为正黄　　

○谕军机大臣等、据熊学鹏奏、邻省办运铜铅经过地方。请照运京铜铅之例一体稽查随时具奏一摺。向来各省于运京铜铅经过。已降旨。令将该境内有无偷漏盗卖情弊。查明具奏。至邻省铜铅经过。事同一例。历来并不奏闻。办理原未画一。嗣后凡遇邻省采办铜铅经过。饬各州县一体实力稽查。如有偷盗沉溺情弊。随时具摺专奏。若查明并无事故者。祇令于岁底。将某省办运铜铅若干。并入境出境日期。汇齐摺奏。各该督抚其留心饬查妥办。毋得视为具文。著于各督抚奏事之便。传谕知之　　

○是日、驻跸黄新庄行宫　　

○丁未。谕、朕因巡幸江浙。前经降旨。著照丁丑年之例。于江浙两省。冬兑漕粮内。各截留十万石。豫备临时平粜之用。所有此项减歇漕船。向例止给一半月粮于该丁等生计。未免拮据著再加恩。于应给月粮之外。再赏给十分之二。该部遵谕速行　　

○又谕、朕此次南巡。所有经过直隶、山东地方。本年应徵地丁钱粮。俱著加恩蠲免十分之三。此内该二省上年偶被偏灾处所。著蠲免十分之五。该督抚等董率属员。查明妥协办理务俾小民均沾实惠。该部遵谕速行　　

○是日、驻跸涿州行宫　　

○戊申。广西巡抚熊学鹏奏、庆远府属之河池州州同。分防三旺。南宁府属之土忠州。太平府属之土思州。各州同。控制交夷。均边地要缺。非知州同城佐贰可比向无关防。应补铸给下部议行　　

○以吏部左侍郎董邦达。为左都御史。内阁学士程岩。为吏部左侍郎。起原任礼部侍郎庄存与。为内阁学士兼礼部侍郎加赈直隶文安、大城、天津、津军、冀州、武邑、衡水、长垣、八州县厅。并固安、霸州、保定、安州、开州、东明、清河、新河、南宫、武强、隆平、宁晋、宝坻、武清、高阳、新安、肃宁、交河、东光、沧州、大名、元城、永年、成安、广平、鸡泽、威县、深州、二十八州县。水灾村庄饥民　　

○是日、驻跸紫泉行宫　　

○己酉。上以上元节。诣皇太后行宫进宴　　

○广东布政使史奕昂奏、向来外省乡试。应列为卷。皆据本生呈报该府州县造送。其父兄实居何职无案可稽。且京外各官。或升摺。降调及京官改授外任。有应于官卷内。填入扣除者。外省不及周知难免歧误。应请按应得官卷定例。将现任。在籍。文职京官自京堂以上。及翰詹科道。外官自藩臬以上。武职自提镇以上。查明开单知照各本省存案。嗣后遇有升迁事故。并挂误每蒙恩赏复原衔各官。均于奉旨后。随时移咨各该员原籍。乡试之年。提调衙门。将各官有无子弟入场。按册行查。有混入官卷者。造送各官议处。下部议行　　

○广西巡抚熊学鹏覆奏、查平乐府知府松析。纵容家人。辱詈如县姜国城。该知县并未遵例揭报。輙自来省哭诉辞官。臣时看其情状。误认有类前代恶习。遂并与松柏题参革职。遵奉谕旨训示。始知办理错谬。方惶悚自责。是以未敢冒昧覆行渎奏。至姜国城。于部文到日。已遵令回任。松柏不行约束家人。违例妄纵。并多索属县夫役等款。俱审实。另疏具题。得旨、览　　

○是日。驻跸赵北口行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百五十二


大清高宗法天隆运至诚先觉体元立极敷文奋武孝慈神圣纯皇帝实录卷之六百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。正月。庚戌。谕军机大臣等、海明等、据阿克苏阿奇木色提巴勒氐等呈称、现在采铜回人一百户。伯克二员。不敷差遣。请添设伯克一员。回人二百户。每年交铜二千八百三十余觔等语。著照所奏办理。至采铜回人。所有应交官粮。准其豁免。俟鼓铸既足。停止采铜时。再行按户徵收。不必分派回人等、代为完纳　　

○是日、驻跸思贤村行宫　　

○辛亥。上诣皇太后行宫问安　　

○谕此次南巡。所有直隶山东。派出办差兵丁。著加恩赏给两月钱粮　　

