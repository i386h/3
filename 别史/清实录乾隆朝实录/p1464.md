<!-- { "loadSidebar": true } -->
○戊申。谕、京通各仓成色米石。向例陆续发与五城粜卖。今京城内外。发仓平粜。米石充裕。著仓场侍郎查明各仓所有成色米石。交与方观承、运至良乡等处平粜。以赡民食。再直隶各属。现在雨泽未能沾霈。近京州县。平粜常平仓谷。仅照定例每石减银五分。贫民仍恐买食维艰。并著方观承酌量地方市价。每石减粜银二三钱。俾闾阎均沾实惠。该部即遵谕行。　　

○又谕、布政使永宁、久居外任。未经劳绩自效。著以原品前往哈密、同五吉等办理粮饷事务。所遗布政使员缺。著三宝补授。　　

○谕军机大臣等、吴达善奏、甘省应解军前布疋。现在凉、甘、二府。采买尚堪适用。不过市价稍昂等语。所见与朕意不合。已于摺内批谕矣。甘、凉、一带。承办军需。且有被灾之处。民食未免拮据。朕叠次加恩。犹深轸念。布疋一项。市价既昂。若又官为采买。则民间愈加腾贵。殊非体恤灾黎之意。除已经解送外。余著停止采买。现在部库存贮布疋饶裕。已著户部即查明酌拨数千疋。派司官一员。按站解往肃州。交与该督等转运备用。以赡军储。以便民用。将此传谕该督知之。　　

○又谕、据吴达善奏称、阿拉善等处。购买羊只。共十四万有奇。前后送往巴里坤。由额林哈毕尔噶转送军营。此项羊只。系军营口粮。此时始陆续出口。解送维艰。若急行趱送。则沿途伤损。究属有名无实。昨据富德奏称、伊等自和阗进兵。彼处可得口粮。即兆惠进兵。正值收获之期。又有粮运接济。朕意将此项羊只。先送者、即于阿克苏交收。后至者、或于乌噜木齐等处牧放。留备官兵凯旋之用。甚有禆益。因未悉军前情形。著吴达善、五吉、清馥、定长、德舒、永贵、舒赫德等。咨商定议办理。一面具奏。亦传谕兆惠等知之。　　

○又谕、从前图伦楚等。追剿哈丹、阿巴噶斯余贼。致令脱逃。后巴禄前往。究未追及。而西路之兵。亦未闻相遇。伊等或由塔尔巴哈台、逃往俄罗斯。亦未可定。著传谕车布登扎布、加意搜查。倘遇此等逸贼。务行剿绝。不可致令免脱。　　

○又谕、据额敏和卓奏称、回城大小伯克等。办理事务。甚属输诚。请赏给翎顶等语。著赍送五六七品帽顶各五个。蓝翎十枝。酌量赏给。至额敏和卓、本系旧人。前因兆惠、舒赫德、两处奏摺。均未列名。是以降旨询问。今据奏在阿克苏办事。但进兵尤为紧要。伊系参赞大臣。著仍在兆惠等军营行走。　　

○旌表守正捐躯之广东增城县民刘佳木妻莫氏。　　

○己酉。谕、湖广提督员缺。一时未得相当之人。著黄仕简署理。俟服阕时。奏明实授。　　

○吏部议覆、署江西巡抚阿思哈奏称、加捐分发之员。若尽将部选之缺补用。候铨者不无壅滞。请酌量分缺间用等语。查此项人员。因铨选壅滞。始行加捐。较止捐不论双单月即用者、自应稍优。分发后。原准量才委用。并非遇缺即须咨补。且各省开缺不一。分班间用。辗转移咨。反致牵混。若不定以限制。又恐办理过优。臣等酌议、以试用一年为期。咨题补缺。至月选官定例。外省题咨有人。即将部选之员扣除。此等加捐分发人员。究与请旨发往者有间。如遇外省题咨。不得概行扣除。从之。　　

○又议覆、原任甘肃巡抚明德疏称、兰州府属之狄道、河州、皋兰、金县、靖远、五州县。旱地虽多。然引洮、黄、二河之水灌溉者。亦复不少。乾隆十八年间。曾以河州州判兼衔水利。督理渠道。究不足以资治理。请以该府河州同知。兼水利衔。经管河、狄、二州水利。以河桥同知。兼水利衔。经管皋、金、靖、三县水利。并加临洮道水利衔。统为督率。至宁夏府属之宁夏、宁朔、平罗、灵州、四州县水利。请并归水利同知管理。加宁夏道水利衔。换给关防。应如所请。从之。　　

○刑部议准、安徽巡抚高晋疏称、命盗等案。如罪止徒杖以下。或正犯病故。无可审办者。例由外结。若因新例将轻案逐一咨部。不特人犯延累。且与例应内结重案无别。请照旧随时批结。摘叙案由。于季底汇报。其病故各案。仍将管狱官职名题参。从之。　　

○热河副都统富当阿等奏、查两次移来热河安插之达什达瓦属人。及前往军营人等。男妇大小共二千一百三十六口。内丁壮七百三名。臣等酌议每丁壮七十名。编一佐领。每佐领下领催四名。马甲六十六名。前奉谕分为三旗。每旗设散秩大臣、总管、各一员。副管旗章京、副总管、各二员。佐领、各三员。换给关防图记。俸饷每年按三季支放。照所得职衔。降一等减半支给。其散秩大臣总管镶黄旗布林、管正黄旗鄂齐尔、管正白旗托里、曾赏三品全俸。今既给甲米。请亦减半支给。至伊等住房。共需一千三百十二间。现在添造。俟工竣分派。其鳏寡孤独人等各附亲属养赡。又喇嘛十七名。照例归入普宁寺。按月各支银米。下军机大臣议。寻议、应如所奏办理。得旨、布林、鄂齐尔、俱久经归顺之人。著加恩仍给与全俸。余依议。　　

○广西庆远府属忻城土知县莫景隆乞休。以其子若恭、袭职。　　

○是月。御史姚成烈奏、近日雨泽愆期。奉谕清理刑狱。月之二十四日。刑部公牍中。复有奏请处决拉林逃人等案。于哀矜庶狱之道。似有所妨。请敕下问刑衙门。遇钦恤刑名之际。除案情重大者。仍应随时正法。似此寻常处决案件。暂缓奏请。或该衙门声名请旨。得旨、所奏是。照所请行。　　

○直隶布政使永宁、按察使乔光烈奏、直属自春徂夏。雨泽愆期。臣等设坛祈祷。据附近京省之各州县。具报得雨五六寸不等。惟宣、遵、二属。并永平属之迁安县沾足。省城虽未得雨。现在借粜兼施。粮价不至昂贵。得旨、朕忧劳惭悚。至不知所为。看汝等此奏。不过寻常敷衍。似不介意。甚不可也。　　

○漕运总督杨锡绂奏、现在湖内之水。与运河之水。将次相平。微山湖水不能畅流。是以韩庄八闸内。行走维艰。今酌启济宁以上之金线、和运、二闸。使南旺上下。得蜀山湖水接济。俟尾帮全入韩庄。即闭闸蓄备江广重运。惟尾帮过济宁后。例应闭南旺以南之寺前闸。今岁大雨未降。临清闸外。卫河水浅。非挑浚所能济。拟俟尾帮送出临清后。将寺前闸五日一启。以通行船。俾南旺、蜀山、马踏诸湖水。归北较多。卫河亦得增长。得旨、甚好。具见留心。但总因天旱之故耳。一得甘霖万事宁。所以日夜焦愁渴望也。　　

○总督管理甘肃巡抚吴达善奏、甘省河东一带。自四月初旬缺雨。如皋兰、金县、等十二厅州县。因上年歉收。已于例外加赈。其被灾较轻之环县、河州、等处。亦应加赈三月。现在银粮兼散。减价平粜。得旨、实属无法。即京师亢旸情形亦甚。更添朕西顾之忧矣。今得沾足恩泽否。一切留意绸缪。勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百八十七


大清高宗法天隆运至诚先觉体元立极敷文奋武孝慈神圣纯皇帝实录卷之五百八十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加三级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。六月。庚戌朔。上诣畅春园、问皇太后安。　　

○谕、御史姚成烈奏、近日雨泽偶愆。正清理刑狱之时。请将寻常处决案件。审明定案之后。牢固监禁。暂缓奏请处决等因一摺。已照所请敕部施行矣。第该御史所谓寻常处决人犯。原指拉林逃人佟起琴等二案而言。该犯等以行窃发遣。在配逃回。尚非干犯名义、丽于十恶及强盗不赦者比。少缓时日。正自不妨。如杀一家非死罪三人。及妻妾谋死本夫。强盗杀人各重犯。仍当照例决不待时。为情法之正。易称明慎用刑而不留狱。若以上各犯。亦令其监候。岂非留狱。反干天和耳。朕蒿目焦劳。靡间寝食。然明罚敕法。务在协中。亦不肯以姑息为求雨之奇术也。其敕内外问刑衙门知之。　　

○兵部奏齐大勇滥保。照溺职例革职。得旨、齐大勇上年陛见来京。看其志气衰颓。迥不如前。已虑其难胜提督之任。今复于保举总兵案内。将庸懦无能之游击安宛。滥登荐剡。部议革职。诚为允当。但念齐大勇在武途中汉仗尚堪驱策著加恩以参将发往巴里坤效力行走。以赎前愆。　　

○旌表守正捐躯之直隶枣强县民潘士宗妻张氏。　　

○辛亥。谕军机大臣等、厄鲁特车林丹巴、克特沁、哈勒噶什等。曾经效力军营著加恩俱授为蓝翎侍卫。　　

○又谕、据胡宝瑔奏将卫河民间渠闸洞口。全行堵闭。俾河流归注下游。以济漕运。候正流充足。再行照例分启等语。现在漕艘已过济宁。正资卫河浮送。蓄水济运。固属因时酌办之法。但豫省河南各属。得雨已经透足。其河北一带。虽节次得雨数寸。民间尚不无需水灌田之处。若将渠闸洞口全行堵闭。恐农民不能接济。亦关紧要。著传谕张师载、杨锡绂、胡宝瑔等。公同酌量。但使漕艘自临清以北。足以资送天津。不致浅阻。则民间渠洞。亦须酌为开放。俾畅正流以济运。而旁分余水以润田。总在该督抚等、彼此咨会。审度水势情形。妥协调剂。一面办理。一面奏闻务使漕运民田。均有裨益。寻张师载、杨锡绂奏、目下南旺以南之寺前闸、严行封闭。汶水全归北流。临清闸外。水势已增。卫河上源之民渠民闸。经堵闭后。下流亦加数寸。卫河之底流沙易壅。上源注水愈多愈妙。请将现封之民渠民闸。嗣后闭两日以济运。开一日以灌田。如尾帮未过德州之先。卫河得雨长水。即将民间渠闸。全行启放。得旨、好。　　

○补行湖广省乾隆二十二年军政。罢软官一员。年老官一员。才力不及官一员。分别处分如例。　　

○癸丑。谕、前经降旨。令将京通各仓成色米石。拨交方观承运至良乡等处平粜。以赡民食。但此项成色米。每石核计不过四五成。而挽运脚价。反致虚费。朕念切民依。不若竟给通仓好米一万石运粜。在贫民尤沾实惠。而地方官亦便于接办。其成色米石。仍就近与京城米厂照例减粜。　　

