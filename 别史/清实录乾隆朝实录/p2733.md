<!-- { "loadSidebar": true } -->
○戊辰。谕曰、吏部议驳、国泰请将高唐州。改为兼三要缺。在外题补一本。所驳甚是。各省应行题补之缺。久经更正。即遇今昔情形实在不同。必须酌改繁缺者。亦经吏部奏明。行令各该督抚。分别缺分大小。即就丞倅牧令等项、相当各缺内。改一简缺。互相更易。方可准行。今国泰、遽请将高唐州、改为要缺。在外题补。并不以简缺更调。殊与定例不符。著该抚查照部议。另行酌议具奏　　

○又谕曰、王来廷、胡文美、邵珊、因年老告休。曾赏半俸。今已出旗为民。例不准给。但念其曾经出兵。效力行间。若不给与养瞻。殊为可悯。著加恩仍赏给半俸。以养余年　　

○谕军机大臣等、吏部议处济南府知府吕尔昌、审拟长清县民裴志刚、与杨志礼之妻朱氏、通奸败露。以致本夫奸妇。先后自缢身死一案。将应拟军罪之裴志刚。错拟斩候。照例将吕尔昌、降三级调用一本。失入处分。较失出为重。所以重民命也。此案该府吕尔昌、于裴志刚应拟军罪之处。两次驳令该县。改拟斩候招解。自行审转。实属失入。部议降调。罪所应得。该员系刑部司员出身。前国泰、在京陛见时。亦曾奏其尚能办事。今于裴志刚错拟罪名之处。即行据实参奏。所办尚不回护。但查此案。系由该抚、看出情罪不符。驳饬另行妥拟解勘。始行改正。则臬司之未经指驳可知。臬司为通省刑名总汇。乃于此等罪名出入。并不悉心详核。遽尔照拟率转。自有应得处分。何以于易简、办理此案。转得免议。著传谕国泰、即将本案前后情节。详悉查明。迅速覆奏。并吕尔昌降调后。仍可用与否。据实奏来。所有吏部议覆本暂存。俟国泰覆奏到日。再行降旨。将此由四百里谕令知之。寻奏、因奸致本夫奸妇自尽。奸夫罪、例无明文。知府吕尔昌、错拟斩候。失入处分。自属应得。但究因例无正条。与承审不实、错拟罪名者有间。其平日办事认真。尚为勤奋妥协之员。至由府审拟解司。系前署臬司罗暹春、照拟转详。经臣驳饬。照因事威逼致死一家二命例。改拟近边充军。罗暹春已卸臬篆。系臬司于易简代为改正。臣因拘泥督、抚、司、道、错拟罪名。前官离任。不及改正。后官代为改正。得邀免议例。未将罗暹春职名开参。得旨、该部议奏　　

○以左副都御史曹文埴、为刑部侍郎　　

○己巳。谕曰、程景伊、补授大学士。嵇璜、著调补吏部尚书、协办大学士事务。向来大学士管理部务。每部止一人兼管。所有吏部事务。现系阿桂管理。阿桂未回京以前。著程景伊暂行兼管。阿桂回京后。程景伊、即毋庸管理　　

○又谕曰、朕此次巡幸江浙。于明春正月十二日启銮。著諴亲王、理郡王、大学士公阿桂、协办大学士尚书英廉、留京办事。阿桂现在河南。督办河工。其未到京之前。留京事务。著大学士程景伊、暂行办理。俟阿桂回京后。即毋庸同办。所有月选之文员内、通判州县等官。武员内、八旗护军校、骁骑校、及外省送到之骁骑校。并年满千总水手等官弁。俱著王大臣照例验放。至外省督抚提镇等摺。著赍摺人、前赴行在奏递。该部通行传谕知之。　　

○以兵部左侍郎周煌、为工部尚书　　

○以太常寺少卿扎尔汉、为太常寺卿　　

○调江西按察使瑺龄、为江苏按察使。以太仆寺少卿姜晟、为江西按察使　　

○旌表守正捐躯山东聊城县民杨文成妻张氏　　

○庚午。命大学士程景伊、充国史馆正总裁。吏部左侍郎王杰、充副总裁　　

○辛未。上幸瀛台年班库车阿奇木伯克二等台吉鄂斯璊等、金川瓦寺土司桑郎荣宗等、瞻觐　　

○谕曰、直隶总督杨景素。老成历练。宣力有年。简任封疆。正资倚毗。忽闻溘逝。深为轸惜。著加赠太子太保。其任内处分。俱著加恩开复。所有应得恤典。该部察例具奏　　

○又谕曰、直隶总督员缺。著袁守侗补授。河东河道总督员缺。著陈辉祖补授。其河南巡抚员缺。著荣柱补授。袁守侗、接奉谕旨。即速驰赴新任。其未到任以前。所有直隶总督事务。著周元理暂行护理　　

○谕军机大臣等、据毕沅奏、前奉谕旨。查拏进剿金川潜逃之绿旗兵丁。悉心设法。严切晓谕。悬立赏格。实力缉捕。除节年拏获四十名正法外。本年又拏获二名。审明治罪。现在仍将未获各犯。饬属严拏。务期全获。以肃军纪等语。所办甚好。已于摺内、批令告知刘秉恬矣。前此大兵进剿金川。所调各省绿营兵丁。均有潜行逃回者。情罪甚为可恶。节经降旨。上紧严缉。并令各该省督抚。于岁底、将一年所获逃兵多少。具摺汇奏。何以各省奏报拏获各犯。审明正法者。甚属寥寥。非该督抚日久因循。查拏不能实力。即系设法未善。一任漏网稽诛。著将毕沅原摺。钞寄派兵之各省督抚阅看。令其仿照。上紧实力查办。将此传谕知之　　

○又谕曰、荣柱、现已降旨。补授河南巡抚。伊与国泰、黄检、素昔俱各高兴。朕屡经降旨训饬。今荣柱、新授河南巡抚。正当堵筑要工。办理灾赈之时。著传谕该抚、一切务宜镇静妥办。不可急于见长。方能承受恩眷。若不知悛改。仍复高兴。黄检即其前车也。若因此旨。一切模棱。自以为足。不实力奋勉。则更不可。将此谕令知之　　

○以左副都御史罗源汉、为兵部侍郎。原任大理寺卿王昶、革任直隶总督三品衔周元理、俱为左副都御史　　

○壬申。谕曰、大学士行走班次。三宝、著在李侍尧之后。程景伊、著在三宝之后。　　

○以太仆寺卿江兰、为河南布政使　　

○癸酉。谕、据国泰奏、布政使徐恕、因署内失火。延烧住房。徐恕已经趋出。复进房内抢取印信。致受火伤。旋即身故等语。徐恕因抢取印信。其心本属急公。受伤致毙。情殊可悯。著该部察例。议给荫恤具奏　　

○吏部奏请、大学士程景伊、应授何殿阁。及兼衔。得旨、程景伊、著授为文渊阁大学士。兼吏部尚书　　

○以山东按察使于易简、为布政使。山西河东道叶佩荪、为山东按察使　　

○甲戌。谕曰、汪廷玙现在丁忧。工部侍郎员缺。著胡高望补授　　

○命兵部侍郎罗源汉、提督顺天学政　　

○乙亥。孝庄文皇后忌辰。遣官祭昭西陵　　

○谕、据福康安等奏、复州城守尉文庆。听信家人李二、挟嫌妄诉。派人躧缉骁骑校布特穆珠款迹。李二因闻布特穆珠、与王栋熟识。指称王栋妻陈氏。与布特穆珠有奸。至使巴彦泰等、诓哄布特穆珠至西街。夥众殴打。擡往王栋家剥衣诬奸捏禀。该尉闻禀。并不根究虚实。辄行呈报。其中不无知情纵容情弊。请旨革职究审等语。文庆、著革职。交与该将军、会同盛京刑部。提同案内人犯。一并严审明确。定拟具奏　　

○是日起、上以岁暮祫祭太庙。斋戒三日　　

○丙子。谕军机大臣等、据毕沅奏、镇安县民李生花家被劫。拏获首夥各盗冯老三等。审拟斩决一摺。已批交三法司核拟速奏矣。此案首盗冯老三。纠夥十余人。明火执仗。捆殴事主。劫去财物。实属巨盗。自应立时拏获。审明办理。俾要犯不致稍稽显戮。今李生花、于本年九月二十六日被劫。何以迟至十二月。始行审拟具奏。殊属延缓。毕沅现已丁忧回籍。著传谕刘秉恬、将审办此案。因何迟延缘由。详悉覆奏　　

○丁丑。以岁暮祫祭。遣官祭太庙中殿、后殿　　

○上御重华宫。赐年班库车阿奇木伯克二等台吉鄂斯璊等、及金川瓦寺土司桑郎荣宗等茶。赏赉有差　　

○户部侍郎署吏部侍郎和珅奏、原任山东济宁州知州蓝应桂、于伊壻潘鹭等、冒籍案内。革职问拟军台。奏准赎罪。兹复呈请捐复。经大学士尚书程景伊。批准先行。该员所得私罪。与捐复例不符。吏部向无堂官一人率批先行者。不敢依样颟顸。得旨、程景伊、于蓝应桂捐复一事。不与各堂官商酌。竟标先行。准其捐复。办理实属错误。朕姑不深究。著交都察院议处。但蓝应桂、系国泰请发东省委用之人。伊未捐复以前。国泰何以称其已经捐复。先为奏请。以致有此影射先准之事。是此案办理错误之由。实始于国泰。著将国泰、一并交部议处　　

○戊寅。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○遣官祭太岁之神　　

○谕曰、阿尔萨朗、著授为伊犁领队大臣。前往更换庆龄　　

