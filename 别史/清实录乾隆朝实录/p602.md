<!-- { "loadSidebar": true } -->
○戊申。谕、国家崇报之文。明禋肇荐。考议周详。凡祀典所关。群神咸秩。即如雩祭诸礼。事系农桑。近复议行。有举无废。皆以为民也。迩年以来。诸臣工每以蜡祭为请。朕追维旧制。酌古准今。有宜于详慎者。考大蜡之礼。昉于伊耆。三代因之。所以报万物之成也。虽咏于诗。详于礼记周官。而古制夐远。传注参错。难以折衷。所谓八蜡配以昆虫。后儒谓其害稼。不当与祭。月令祈年于天宗。蜡祭也。注云日月星辰。则所主又非八神。至谓合聚万物而索飨之。其神甚多。尤难定位。且蜡与腊、冠服各殊。有谓腊即蜡者。有谓蜡而后腊者。是古制已不可考。终无定衡。至于后世。自汉腊而不蜡。此礼已湮。魏晋以降。迄于唐宋。时行时止。或溺于五行之说。甚且天帝人帝。及于龙麟朱鸟。多至百九十二座。议者以为失先王之礼远矣。苏轼曰。迎猫、则为猫之尸。迎虎、则为虎之尸。近于倡优所为。是以子贡观于蜡。言一国之人皆若狂。以其沿习日久。迹类于戏也。盖祀于南郊。已不合于古制。而蜡于四郊。则惟顺成之方始祭。较量区别。丛杂琐细。于义有乖。于礼未洽。于神为亵。自元明以来。停止此典。实有难于举行之处。况蜡祭诸神。如先啬司啬。日月星辰。山林川泽。今皆祀于各坛庙。原于典文无缺。即民间秋成之后。休息农功。祀神报赛。大抵借蜡之遗意。以尽其闾井欢洽之情。犹有吹豳击鼓之风。亦皆听从民便。未尝禁止。是蜡祭原行于民间。但田夫萃处。杂以嬉戏。各随其乡之风尚。初不责以仪文。若朝廷议祀。洁蠲虔享。必严肃整齐。何至有一国若狂之论。可知此祭。即古亦闾阎相沿之旧俗。讵可定以为郊庙典礼。如以为有祈无报。则方春而祈谷。冬又有事于圜丘。礼、谓郊之祭、为大报天。又云、万物本乎天。大报本也。岂得谓之有祈无报乎。况二仲荐馨。并崇社稷。班固所谓为天下求福报功者具在。陈祥道所谓大社国社。农之所报在焉。今社稷坛春秋两祀。祈报之礼已备。至义近于重复。事涉于不经者。即下之礼臣亦难定议。因诸臣但泥古制。多未深考。是以特降此旨。俾共知之。　　

○又谕、近闻侍卫官员内。赌博者甚多。该管大臣。不惟不行管朿训戒。竟有相聚同赌者。夫赌钱乃卑贱恶习。向来禁止已久。而大臣官员。又皆承受朕恩。已升官阶之人。自当不违国禁。勉正躬行。况叠经施恩赏赉。原欲伊等生计有益。当差充裕之意。乃伊等不感朕恩。不顾品行。竟忍为此不肖之事。亦大负朕教养之恩。所有大臣中。何人赌钱。朕未尝不知。然若指出治罪。于伊等毕生名品。不无关系。伊等纵不自爱。甘为不肖之行。朕仍念已将伊等擢用大臣之任。不肯显出其名。以存其颜面也。伊等闻朕此旨。自当痛改前非。自励自新。倘昧朕宽容保全之恩。仍不悛改。朕自得知之。彼时必明降谕旨。加倍从重治罪。侍卫官员等。谕令该管大臣、不时严加查察。似此之人。若不查拏治罪。则众人亦不知警戒矣。著交步军统领。加意严行查拏。包衣官员。著交内务府大臣等。亦严行查拏。　　

○又谕曰。原任山海关税务监督四达子。违例、额外徵收之处。据新任监督奏称。向俱如此徵收。但伊有浮用银七千余两等语。是伊徵收课税。系遵奉旧例。并非自伊创始。且将前任监督等。所有浮收数目。俱据实报出亦未肥己。情尚可原。四达子、著从宽免其治罪赔银。将伊交总管内务府大臣、具奏请旨。　　

○户部议准、贵州总督兼管巡抚事张广泗疏请、将南江等寨、绝产田亩。按各该处价值。令顺苗认买。各给印照为世业。从之。　　

○己酉。上诣皇太后宫问安。　　

○吏部议准、贵州总督兼管巡抚事张广泗疏称、黎平府属之赤溪司。旧管上下衙等寨。镇远府属之卭水司瓦寨。清江所属之那磨等寨。请就近改隶清江通判。其寨民应纳粮米。及词讼等件。俱归该通判徵收管理。从之。　　

○户部议准、四川巡抚纪山疏称、乾隆六年。驻防西藏、彻回官兵六格等。从前借支制备行装银、一千三百两。请照乾隆三年。贾成林等之例免追。从之。　　

○补行宁古塔乾隆七年军政。卓异官三员。不及官二员。年老官一员。分别升赏处分如例。　　

○庚戌。谕军机大臣等、各省回空漕船。抵次迟延。专催督催各官。例有处分。今据湖南巡抚杨锡绂奏称。该省本年回空漕船。约须十二月初中二旬。方得到楚。尚应修艌。即上紧受兑。恐难赶赴冬开之限等语。今岁湖南漕船回空。何以迟滞若此。其在何处逗遛。以致违限。可寄信漕运总督顾琮。令其查明、照例参奏。　　

○又谕、今年上下两江。有被灾之州县。朕已谕令该督抚、加意抚恤。其室庐坍塌。无所栖止者。俱赏给修房之费。于常例外。加增银两。俾得及时缮完屋宇。以安其身。今闻淮安所属之阜宁县。连被水患。因系浑水所过之地。淤高数尺。柴草淹没于泥沙之中。采买艰难。倍于他邑。官赏之银。恐不敷用。著于草房一间。赏银六钱五分之外。再加增三钱。以资穷民缮葺。该部即遵谕行。　　

○和硕庄亲王允禄等奏、遵旨详审周礼六乐、清浊同均之理。谨按礼记月令。郑康成注云。日月之行。一岁十二会。圣王因其会而分之。以为大数。观斗所建。命其四时。又、周礼六乐注。亦以斗建日躔为说。则六合之义。由来旧矣。至贾公彦疏云。奏据出声而言。歌据合曲而言。唐宋以来。无有能办其讹者。夫和声依永。自古为然。若歌奏合为一均。则声不依永。律不和声。必不可以为乐。伏读乾隆七年正月二十八日谕旨。歌奏各为一事。旷若发蒙。伏查仪礼燕礼、乡饮酒礼、并云工歌鹿鸣、四牡、皇皇者华。卒歌、笙入。奏南陔、白华、华黍。则歌奏各为一事。经有明文。方其歌时。未尝奏也。及其奏时。未尝歌也。歌自歌。奏自奏。声调未尝相妨。义理自然相合。正如斗建左旋。日躔右转。时行物生。有相成而无相碍也。古人用乐。制不可考。臣等不敢妄议。而据经论乐。则诚如圣谕。义蕴深融。无所为碍难施行者矣。请敕发三礼馆。昭揭经义。永迪来兹。得旨。朕从前上谕。原为律书而发。今庄亲王等。奏请敕发三礼馆。著交与大学士张廷玉、尚书高斌、看阅。所发上谕。是否允当。并应否颁发三礼馆之处。一并具奏。寻奏。伏查周礼乐制。注疏家聚讼繁多。不可胜考。惟仪礼所载燕射诸礼。工歌合乐之节甚详。盖歌者、人之声。奏者、乐之节也。故陈氏乐书曰。工歌、则琴瑟以咏而已。笙不与焉。笙入、则象笙而已。歌不与焉。歌之与奏。其为两事无疑。又夹漈郑氏曰。古者歌鹿鸣。必歌四牡、皇皇者华。故曰工歌鹿鸣之三。用南陔、白华、华黍、三笙赞之。然后节奏有属。歌自为歌。奏自为奏。显然明白。自唐贾公彦、混歌奏为一事。以致说经者。隔阂难通。我皇上履中蹈和。声律身度。阐康成之说。则前人之未详者。于今益详。指贾疏之讹。则后儒之沿误者。爽然无误。臣等祗诵之下。涣然冰释。怡然理顺。敬谨寻绎。义蕴昭融。实足以补经义之所未备。允宜如庄亲王等所请。敕发三礼馆。纂入成书。垂教万世。查三礼义疏。原纂体例。敬采御制日知荟说。乐善堂文集内、论及三礼者。汇为圣制一门。冠于卷首。今应将钦奉谕旨纂入。其本篇各有案语。应将庄亲王、及臣等奏帖中语意。融洽采取。以广发明。俾研经习礼之家。共知圣训昭垂。实为千古定论。则教泽之所被。更无穷矣。从之。　　

○户部议覆、陕西巡抚陈宏谋疏称、陕省连年米价昂贵。所有增贮豫备兵米。若执定乾隆四年定议。每石给价银七钱一分四厘。不敷采买。请咸、长、二县。米每石、定价银一两。近省州县。米每石、连运费给银一两一钱。如价再昂。即行停止。价平、陆续买足。应如所请。咸、长、二县。米一石、给价一两。近省州县。米价、如咸、长、二县支给。运费、令该抚按程远近。分别核销。从之。　　

○刑部侍郎雅尔图奏、据本部侍郎彭启丰奏称、山东聊城县民王瑞、徐二胡、被殴身死。三年未获正凶。请特遣贤能御史部员。前往审理。奉旨允行。但以数年不结之疑案。欲其昭雪于一时。且从京乍到之员。即欲得闾阎隐秘之私。势亦不易。倘仍不敢定断。亦请另缉正凶。迹近附和巡抚。若因特遣之员。必欲指定正凶。拟抵结案。则必用刑煅炼。恐成冤狱。不若仍交该抚、拣选贤员详审。务得正凶。再、彭启丰奏内。称风闻该县、及承审各官。在京营谋。希图草率结案。既有所闻。自应敕步军统领。严行查拏。并令御史访参。得旨。雅尔图此奏。似得情理。其特派御史等、前往查审之处。不必行。即交与该抚喀尔吉善。拣选贤能大员。详审密访。务得实情。至在京在部。有无营谋情弊。著步军统领。不时查拏。该部知道。摺并发。　　

○旌表守正捐躯之湖南武陵县民淡次苏妻、张氏。　　

○辛亥。谕军机大臣等、张允随参云南永顺镇左营守备陈尚贤。容留匪类。请旨革职。夫守备一官。原以查拏奸宄。肃靖地方。乃陈尚贤将匪类朱瑞廷、留住衙门。且赠以盘费。法纪何在。张允随参本内。祗请革职。并无拏问字样。甚属不合。可传谕申饬之。　　

○又谕、各省城垣关隘。日久不无倾圯。应行修葺者。前已降旨、令各督抚酌量本地情形。分别先后缓急。奏闻修理。今因三年之内。普免天下钱粮。所有一定经费。正在筹画拨补。从前部议。外省如有可缓之工程。暂且缓之。朕已准行。近看各省督抚。尚有以可缓之务奏请者。可密寄信与各省督抚。查察彼地情形。如城垣等工。若有必不可缓者。则奏请兴修。其稍可缓者。则待至二三年后。亦不为迟。　　

○大学士福敏、以老病奏请解任调理。得旨。卿才品优长。老成端谅。内廷讲诵多年。恪慎小心。实有裨益。特简纶扉。正加眷倚。览奏情辞恳切。朕勉从所请。著解任调理。加衔太傅。以示笃念旧学之意。卿善自颐养。以承恩泽。遇精神康健。风日晴和时。仍诣宫门请安。并到内廷书房看视。该部知道。　　

