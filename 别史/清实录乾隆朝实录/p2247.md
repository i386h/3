<!-- { "loadSidebar": true } -->
○丙辰。谕、数日内连接军营奏报克捷。西咱自攻破兜乌、路顶宗。直取明郭宗。可以径抵美诺。南路由翁古尔垄、及甲尔木等。可以直压僧格宗。而各路分剿之兵。亦各奋勇取胜。看来捣穴擒渠。平定小金川之事。年内可以告蒇。再两路兵丁土练等。当此天寒。越险奋勇。所至奏捷。朕心深为廑念。已降旨加恩、加赏一月盐菜银两。著将此即行钞案。令温福等、传知各路兵丁。共晓恤劳鼓勇之意。倍加踊跃。迅奏虏功。现在京师入冬以后。三次得雪。通七八寸有余。据各省陆续奏报。当本年夏秋收成大稔之后。又均获此屡丰之兆。实为数年所罕见。朕心深为欣悦。温福等闻知。亦当共深庆忭。当此军威大振之后。计日可以立伫捷音。将此由六百里加紧传谕伊等知悉。仍将数日内进兵冞入情形。迅速覆奏。以慰悬注　　

○谕军机大臣等、西路军营。自攻破路顶宗、兜乌、进攻明郭宗。可以径抵美诺。南路则由翁古尔垄、及甲尔木等处、直压僧格宗。而各路分剿之兵。亦皆奋勇克捷。平定小金川之事。计日自可告蒇。至索诺木为小金川主谋。罪更浮于僧格桑。昨阿桂奏到贼禀内。有若发兵来。实在不得不抵当之语。是逆酋公然欲与大兵抗拒。直认不辞。若非乘此兵力。进讨金川。直取渠魁。尽平其地。更无中止之理。即此时诱其出降。就势缚取。不过另备一策。并非正办也。两路官兵。当此天寒。越险奋攻。所至奏绩。朕心深为廑念。现降旨加赏一月盐菜银两。将此谕令温福、阿桂、传知各路汉土兵练。俾共喻恤劳鼓勇之意　　

○丁巳。上诣南郊斋宫斋宿　　

○参赞大臣署四川提督阿桂奏、臣于本月十三日。派侍卫三宝等、进至西山之邦甲山梁。章京图钦保等、沿沟而上。从邦甲山顶。绕出贼后。合兵攻击。夺取邦甲山梁石城大碉、及各石卡。游击谷生炎、沿河进攻策尔丹色木之喇嘛寺。已克邦甲之兵。向下夹攻。贼众溃逃。官兵追杀头人一名。夺取喇嘛寺。复进取公喀尔。将山顶后碉房、一并攻取。臣已令明正土兵、豫备皮船。派守备鄂辉等、领兵渡河。攻取东山梁下拉宗等寨。及沟内、坡上、各碉房。又进至拉约。焚烧七寨。番人尽降。翁古尔垄高峰上贼人亦遁。统计东西两面山梁。攻克碉寨三百余间。土守备阿忠保、又攻取西山梁后之登藏寨。东山梁官兵、复与明正土兵、督率拉约降人。攻至宅垄。焚烧寨落。番人亦皆投顺。此二寨、共降番民二百余户。精壮番丁二百余人。查僧格宗一带。为小金川西南门户。田地稍饶。户口最多。碉寨亦密。今番人接踵乞降。臣遵奉谕旨、投降者尽予抚缉。拒守者即加骈戮。番人已尽解体。但番情诡谲。未可深信。现在拉约、宅垄、两处精壮番丁。令各土兵分带随营。以便防制。其余番户。派明正等处土兵看守。至西山梁后。处处与金川接壤。已派兵分布防范。并拆毁攻得碉寨。俾贼不得乘间占踞。谕、据阿桂奏报、攻克东西山梁之邦甲、拉宗等十数处。所得石城大卡碉房数百座。剿杀贼番多人。余各跪恳投降。其分兵攻克之宅垄。番人亦复哀求投顺。并收获粮石牛羊甚多等语。览奏深为嘉悦。阿桂连日屡报克捷。今又攻得邦甲拉宗等处。在事官兵。俱奋勇直前。所向无阻。实属可嘉。皆由阿桂董率有方。故能叠著劳绩。均著交部议叙。其打仗受伤弁兵、及阵亡之土司头目等。并著查明咨部照例赏恤　　

○又谕、前据潮州镇总兵明喜条奏、请裁绿营世职俸项。及派亲信大臣、改装查赈二事。所见甚属庸鄙。国家以世职酬庸。原令泽延后嗣之意。该镇斤斤较量。器小已甚。至办赈本非地方常有之事。偶遇水旱偏灾。督抚等自当督率稽察。毋使胥吏侵渔。近日如雄县胡锡英之案。一经败露。何尝幸逃宪典。若如该镇所言。必待特派大臣。改装私访。外省所办事件。重于赈务者。不可枚举。在廷亲信大臣。各有职任。可胜遣乎。若因此而派及包衣执事人、及内监中人。其品悉多庸下。势必更滋骚扰。前明陋习。可为炯戒。是防弊适以滋弊。于事何裨。已均于摺内批饬。犹念该镇系属武员。不晓大体。毋事深为责备。仅传谕李侍尧、查其平日居官若何。俟覆奏到日降旨。原摺尚不令发钞。乃甫隔数日。明喜又有条奏设法捕盗一摺。尤属糊涂好事。且所言仍属习见常谈。无切中事理之处。殊不思历年地方巨盗。如楚省之张洪顺。淮关之董秀山等。经地方官实力躧捕。无不次第伏法。又岂在多立科条。始无漏网耶。看来明喜人系欲速躁进。希图藉此自见。以冀升擢提督。或竟改文阶。觊觎督抚。则其意似取巧。实乃大愚。在朕御极初年。未尝不留心臣工章奏建白。藉以觇其才识。然彼时即以理断。此等奏牍。断不为其所淆。今临御三十七年以来。人之情伪。知之熟矣。明喜自问。能以此等伎俩。轻为尝试耶。况明喜似此举动乖方。料其任内、必有率意妄行之事。仍著李侍尧查明覆奏。明喜不可复留总兵之任。著即来京。该部带领引见。再降谕旨。其广东潮州镇总兵员缺紧要。著该督于通省总兵内、拣选一员。奏请调补。所遗员缺。著瑺衡补授　　

○谕军机大臣等、额敏和卓、玉素布、俱系朕旧回仆。从前令伊等更换前往新疆办事。伊等感激奋勉。朕颇得其力。今额敏和卓年老。玉素布病故。回仆内殊少得力之人。玉素布之子哈密郡王职衔贝勒伊萨克、年力富强。颇知奋勉。朕意欲令伊前往伊犁。随舒赫德学习办事。伊诸弟内、谅有能办伊游牧之事者。如无其人。即令伊萨克就近前往乌噜木齐、随索诺木策凌学习。亦可照料伊游牧之事。舒赫德、系历练老臣。索诺木策凌、甫经办事。若论学习。自以随舒赫德为胜。著传谕伊萨克、令其熟思定议覆奏。俟伊奏到时。朕酌给领队大臣职衔。令其学习行走。益可承受朕恩。朕又得一贤回仆。诚为美事。再京师大臣等、往新疆办事。俱准擕眷。伊萨克亦令其擕眷　　

○又谕曰、伍岱、虽有乌拉齐习气。曾经阅历行阵。昨在西路军营。尚无大过。著加恩授为蓝翎侍卫。派往南路。交阿桂酌量差遣。想此时伍岱已至伊犁。著传谕舒赫德、转饬伍岱、驰驿赶同桂林前往　　

○又谕曰、阿桂攻克邦甲、拉宗、等处情形。一切筹画调度。深合机宜。惟处置降人一节。最为此时紧要关键。杀降本非行军所宜。且恐番人因此生变。转以坚其固守之志。所有拉约、宅垄、老幼妇女。自应宣谕安抚。俾获宁居。其中壮丁可用者。察其心无反覆。随营驱遣。既可资其向导。且使传述中朝抚辑降众之恩。俾为贼拒守之人。望风解体。实为事半功倍。阿桂所办。甚属妥协。西路此际、已直取明郭宗。遇有投诚乞降者。温福等、即当仿此办理。至阿桂奏到、擒获贼番噶勒丹彭等。讯有金川头人、带兵防守美诺之供。可见索诺木力为谋主。欲于僧格桑败亡之后。并吞其地。是两酋必须一鼓剿擒。更无疑义。且摺内所称、西山梁后。处处与金川接壤。则现在攻剿助逆之兵。即为摧折索诺木羽翼之要策。固不待收得美诺时、始图另起炉灶也。将此并谕温福等知之　　

○戊午。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○己未。上诣皇太后宫问安　　

○幸瀛台　　

○谕、据温福等奏、于本月十五日。派拨官兵。分路进攻。将附近明郭宗一带之山沟、及沿路所有番贼碉卡、共九十余座。尽行攻得。杀贼甚多。擒拏番贼十一名。所得军器火药牛羊粮食等件无算。现在乘胜用大炮轰摧明郭宗等语。此次官兵、俱能奋勇出力。所向无前。皆由温福等董率有方。于分攻合剿机宜。无不谙练。是以随宜运用。迅速奏功。甚属可嘉。均著交部议叙。其有打仗阵亡受伤兵练。并著查明咨部。分别照例恤赏　　

○又谕、据周元理奏将乾隆三十四年、厄鲁特、索伦、各官兵过境。赏给车户赴站途行半价、及留站守候半价银两咨部核销。屡经部驳。据实奏明等语。此项银两。该督称照三十三年奏明之例请销。而该部以三十年原奏祇云、先期到站二日。贴给半价。未便以赴站途行之日、指为到站。至厄鲁特官兵起程后。索伦官兵、既无到站日期。何以将车辆留站。致多糜费。未便准销议驳。固属照例办理。第念事隔三载。各车户久经四散。若复纷纷追缴。徒滋扰累。倘责令承办各员赔补。而当时实系逐户给领之项。事属因公。尚非冒滥可比。所有三十四年赏给车户赴站途行半价银二千九百二两零。并留站守候半价银四千五百一十三两零。俱著加恩准销。免其追缴。以示体恤　　

○谕军机大臣等、昨阿桂奏、攻克邦甲、拉宗、等处碉寨。有番众投降一节。办理甚合机宜。已有旨传谕。并令温福等一体照办矣现今两路兵威大振。番众乞降者必多。急宜设法安抚。并择其丁壮可用者。随营驱遣。俾逆酋不得以投顺亦难免死之言、蛊惑其众。但贼人狡狯百出。一时畏威窘迫。不得不以归附求生。旋或系念故居亲属。易于生变。且安知逆酋不令其诈降入营。乘机劝衅。设使对仗时失于防范。致降人复有逃叛。甚至倒戈相向。尚复成何事体。温福等、务宜先事堤防。抚辑固不可不周而稽查尤不可不密。况此时小金川之拒守者。多系金川贼兵。其中不无因败来降。将来接办金川。亦应即用此法以加恩抚绥、解散其党。并以留心防备、早破其奸。庶肘腋无稍疎虞。而先声所至。番人自知弃逆效顺。温福、阿桂等、皆宜善体朕意。熟思审处。并密谕各路将领、默为理会。毋令稍涉声张。将此再行详悉传谕知之　　

○庚申。谕军机大臣等、理藩院具奏、据阿拉善王罗布藏多尔济报称、伊等游牧哈布塔海哈拉山等处地方。有民人偷刨金砂。不听蒙古等驱逐。转用金□欣斧将蒙古等赶回。请交勒尔谨严加查办等语。已依议行矣。此事前经罗布藏多尔济报部时。曾经该部行文该督、严行禁止。何至又有数百人结夥前往哈布塔海哈拉山、茂呼都克地方、任意刨挖金砂。似此目无法纪。勒尔谨所司何事。皆由伊并未严饬所属。而地方官又不以此为事。不行严拏。以至于此。著传谕勒尔谨、令其明白回奏。仍将不以为事之员、查明参奏。至此等民人。胆敢持拏金□欣斧。逞凶抗拒。亦甚可恶。著勒尔谨、务须严加查拏。从重治罪。以示炯戒　　

