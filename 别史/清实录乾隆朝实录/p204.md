<!-- { "loadSidebar": true } -->
华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。二月。戊寅朔。祭大社、大稷。上亲诣行礼。　　

○诣皇太后宫问安。　　

○谕曰。厄鲁特散秩大臣塞卜腾、自率伊所属乌梁海等归附以来。因其诚心激切。感恩行走之故。我皇考降旨加恩。授为散秩大臣。将伊子察罕达锡、暂授蓝翎侍卫。令在乾清门行走。亦欲后来再行加恩之圣意也。看察罕达锡。人亦朴实可悯。今塞卜腾既行奏恳赏给孔雀翎。著加恩将察罕达锡、授为二等侍卫。照厄鲁特侍卫之例。每年冬季来京。仍在乾清门行走。　　

○铸给多伦诺尔理事同知关防。从山西巡抚觉罗石麟请也。　　

○己卯。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官三泰、任兰枝、进讲孟子圣人治天下使有菽粟如水火。菽粟如水火。而民焉有不仁者乎。讲毕。上宣御论曰。民为邦本。食乃民天。菽粟如水火。斯民敦礼让之习。户有盈宁之象。仁风于是乎兴矣。然菽粟全赖天时。而天时则不可保其必然。圣人之使有菽粟如水火。亦惟尽人事以赞天功耳。恐无所出也。教民耕种。恐无所余也。教民积贮。凡所为食之以时。用之以礼者。何一非使菽粟如水火之道哉。今天下幅员日广。生齿日繁。一有水旱。饥荒立告。此皆不能使菽粟如水火之故也。吾君臣宜共留意焉。讲官、暨侍班官、跪聆毕。兴。直讲官阿山、史贻直、进讲周易天行健君子以自强不息。讲毕。上宣御论曰。天行健。行所无事而自健也。君子以自强不息。犹有勉强之功焉。然至于不息。则与天行之健同。所谓及其成功一也。是故天行之健。天不自知其为健也。而四时行。百物生。天何容心哉。君子自强不息。则必存理遏欲。克己复礼。而操持省察之功。不容少间矣。大抵理乃固有。何用其存。理本无欲。何用其遏。本无可克之己。亦无可复之礼。故不息即健。自强斯不息。君子以自强不息者。亦示人以下学上达阶耳。讲官、暨侍班官、跪聆毕。大学士张廷玉奏曰。皇上念切民依。揭天工人代之旨。德符帝载。示下学上达之阶。广大精微。义理昭著。臣等不胜钦服。奏毕。诸臣出就拜位。行二跪六叩礼。礼成。上还宫。赐讲官及侍班官等宴于协和门。　　

○谕、江苏巡抚许容丁父忧。徐士林以母病沉重。不能暂离。情词恳切。江苏地方。甚属紧要。著将张渠调补。谕旨到日。即星驰赴任。湖南巡抚员缺。著贵州布政使冯光裕补授。冯光裕未到任之先。著张璨暂护抚印。贵州布政使印务。著按察使陈德荣署理。按察使印务。著古州道宋厚署理。古州道缺紧要。著张广泗遴选贤员署理。其江苏布政使按察使署理之处。仍照前旨行。徐士林俟母病少愈时。自行奏闻。　　

○壬午。上诣皇太后宫问安。　　

○训饬科场士子。谕、科场为取士大典。士子始进不端。安望其实心为国。我世祖圣祖历加饬毖。特置重科。以惩不法。皇考世宗宪皇帝。教诫谆切。数科以来。风清弊绝。人知义命自安。朕御极以来。再三申命。期考官士子。各矢素心。无得复萌奔竞夤缘之陋习。丙辰丁巳两科。亦称肃清。今会试届期。公车云集。风闻士子中、竟有不肖之徒。行险侥幸。希图弋获。奔走钻营。思逞故智者。虽未有实据。而浮言不尽无因。此种恶习。断不可长。为此严加训饬。应试士子。务当洗心涤虑。安命立品。主考官留心觉察。杜绝弊端。著步军统领衙门。密行查访。如确有实据。即行拏究。立置重典。傥有造言生事之徒。恣意诬蔑。并写匿名榜帖。有意陷害者。亦并严拏究处。以肃风纪。以端士习。　　

○又谕、科场试士时。夹带文字入闱。乃士子最不堪之劣习。若不严行查禁。则荒疏不学之人。多得侥幸入彀。而真才转致遗弃。于抡才之典。大有关系。著监试御史、先行出示晓谕。临点名时。再加告诫。务将夹带之弊。尽行革除。仍有不肖之徒。玩视功令者。即行参奏。交部照例治罪。毋得姑容。　　

○又谕、会试届期。天气尚觉塞冷。凡入场士子。除照例赏给棉＜?敝毛＞衣、及姜汤茶饼外。著按名给与木炭。许其携带手炉。以温笔砚。礼部可即出示晓谕入场举子知之。　　

○又谕、从前借给八旗文武官员、一年俸银。资其生计。原经王大臣等定议。分作八季扣还。以清库项。自乾隆二年春季扣起。至本年春季。共扣过五季。尚有三季俸银未扣。目今京师诸物昂贵。伊等用度未免拮据。著将未扣之三季俸银。展为六季坐扣。俾每季多领俸银。以资养赡。可即传谕八旗知之。　　

○吏部奏、京官月选升任人员。遇有患病事故。不论该员补行验看引见月分。俟奉旨之后。即查明出缺。系双月者、归双月选。单月者、归单月选。从之。　　

○癸未。谕大学士、天津河间一带。上年积水甚深。至今停蓄。未曾疏放。其他地方。堤内田中积水处尚多。朕思去岁秋冬既未疏放。今春二麦已经无望。若此时再不设法。则夏禾又难布种。目前虽有赈济。将来何以资生。孙嘉淦作何料理。岂竟未筹及耶。况现今情形如何。伊并未奏明。可即寄信询问之。令其逐一查明具奏。　　

○又谕、贵州安笼镇总兵官员缺。著贵州裁缺副将张朝宣补授。并传旨询问张广泗、若张朝宣不胜安笼镇之任。即于所知总兵官内。拣选一员。请旨调补。其所遗员缺。将张朝宣补授。　　

○又谕、闻得副都统音扎那之母溘逝。赏银二百两。派叶楚旺扎勒办理丧事。著护军统领阿林、更换音扎那来京。　　

○命礼部左侍郎张廷璐、为会试知贡举。大学士赵国麟、吏部尚书甘汝来、为正考官。户部右侍郎留保、兵部右侍郎凌如焕、为副考官。　　

○宁夏总兵杨大凯。以上年遇灾怠忽。部议革职。其实心抚辑之将军阿鲁。副都统喀拉、同山。俱议叙加级有差。　　

○甲申。遣官祭先医之神。　　

○谕、士子入场者。定例给与粥饭。近闻办理草率。冷硬不堪充食。士子不能均沾实惠。著提调官加意料理。务期妥适周遍。并令监场副都统等、留心查看。毋得疏忽。　　

○吏部议恤、乌逊珠勒阵亡之正蓝旗满洲前锋统领兼营总龙保、护军校玛斯哈、镶蓝旗满洲护军校赛毕图、镶白旗满洲护军校富成额、宁古塔镶蓝旗满洲佐领都鼐、均授为云骑尉。镶蓝旗三等轻车都尉兼佐领玛什太、授为二等轻车都尉。奉天正黄旗满洲云骑尉兼防御布尔哈、仍袭与云骑尉。各祭葬如例。　　

○免甘肃碾伯县乾隆三年虫灾额赋十分之二。　　

○旌表守正捐躯之湖北黄陂县民詹用九妻陈氏。　　

○丙戌。上诣皇太后宫问安。　　

○谕、宁夏地方被灾。已降旨多方赈恤。此时正值春耕之际。百姓当尽力于南亩。以冀有秋。但恐被灾之后。伊等牛种力量不足。著该大臣等、转饬有司。作何商量资助之处。速行办理。一面奏闻。侍郎班第、奉差宁夏。其一切赈济。及应办事宜。目前已定有规模。俟新督鄂弥达到彼。讲论明白。交伊陆续办理。大学士查郎阿起程入都时。班第一同前来。　　

○禁内外官吏侵亏国帑。谕、户部所奏。各旗省亏空入官未变价之房产德明等五案。俱著给还。昔我皇祖临御六十余年。政崇宽大。而内外臣工。奉行不善。怠玩成风。遂致办事暗藏弊端。国帑率多亏空。我皇考欲正人心风俗之大纲。有不得不厘剔整顿之势。此乃出于万不容己者。迨经理十余年后。人心渐知畏法。风俗亦觉改移。以时势观之。可以施惇大之政。朕是以将历年亏空之案。其情罪有一线可宽者。悉予豁免。即已经入官之房产。未曾变价者。亦令该管衙门查奏给还。在此时之臣工。受朕宽宥之恩。未尝不感激欢欣。俯仰舒畅。殊不知从前亏空之所由来。皆因心无顾忌。不复知有法网。以致由小而大。由寡而多。日甚一日。本身既获重罪。子孙犹被余殃。其害有不可胜言者矣。古人云。渐不可长。欲不可纵。朕看今日内外臣工。见朕以宽大为治。未免渐有放纵之心。即如今日工部奏太庙庆成灯一事。遂大有浮冒。而工部司官。营私作弊之事。屡经提督衙门参奏。则其他衙门。与此相类者、正恐不少。谓之无弊可乎。国家动用钱粮。如果有益于兵民。即数百万金。亦所不惜。若被官吏侵渔。私入囊橐。即纤毫亦不可假借。此防微杜渐之道也。况在京职官。俱已加添双俸。外省大小官员。又皆给与养廉。伊等养赡之资。较从前已觉宽裕。不应更有营私作弊之念。自罹罪谴。如果能奉公守法。将来国用充足。朕何难再为加恩。奈何不勉为清白。以受天家优渥之泽。而贪图一时之小利。置身家性命于不计乎。总之朕施宽大之政。而诸臣益当存谨饬之心。诸事秉公。绝去弊窦。则可以成朕宽大之治。而长享福庆于无穷。若因宽成玩。故智复萌。则姑容于此日者。朕必综核于将来。即朕之子孙。亦必无听其玩法欺公。不加重惩之理。是不肖臣工。纵能侥幸于一时。仍不能脱然于身后。人非至愚。亦当猛省及此。况我皇祖皇考之宽严相济。乃审时度势。至当不易之成宪。后世子孙。岂能外此以求治天下之道乎。古人云。水至清则无鱼。人至察则无徒。此言在上者当如此存心耳。若人臣不知谨守绳墨。而欲以此为自便之术。则诸弊滋长。国法废弛。又岂可以为训乎。将此晓谕内外大小臣工共知之。　　

○户部议准、贵州总督兼管巡抚张广泗疏称、黔省惟天柱、开泰、二邑。向有岁贡坊仪银两。请将阖属州县。一体遍给。从之。　　

○以大学士鄂尔泰充经筵讲官。　　

○免直隶沧州、衡水、青县、河间、四州县。兴国、富国、丰财、严镇、四场。乾隆三年水灾灶地额赋。并缓徵旧欠。各有差。　　

○丁亥。祭先师孔子。遣和亲王弘昼行礼。　　

