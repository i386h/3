<!-- { "loadSidebar": true } -->
○又谕、据瑚图灵阿奏称。车臣汗部落扎萨克镇国公格勒克巴木丕勒。拏获私向俄罗斯贸易兵丁玉木玉尔等五人。解送前来。讯据伊等前随协理台吉噶勒桑。在恰克图驻劄时。噶勒桑曾受商人图库哩克布帛等物。准其私行贸易。因行知玛尼巴达喇。令将噶勒桑等解送质审。并将贸易民人蒙古等。严行缉拏等语。公格勒克巴木丕勒。拏获私行贸易之人。甚是可嘉。著赏给大缎四疋。以示奖励。协理台吉噶勒桑。系专在恰克图驻劄之人。竟敢受商人货物。准其贸易。商人等违禁行贿。均属可恶。著传谕瑚图灵阿。审明从重治罪。再此项人等。恐此时有回至张家口者。著将瑚图灵阿摺。钞寄巴尔品。令其严行拏获治罪。如有应行质审者。解往库抡。交瑚图灵阿审办　　

○辛酉。吏部议准。闽浙总督苏昌奏称。江阴团埕坎增辟。应设大使一员。驻劄经理。查福场三小团一缺。事务简少。应裁并赤杞团兼管。所裁薪水银。令新设江阴大使支领。再江阴璧头地方紧要。易走私贩。应令海坛镇右营。派千把一员。兵船一只。常川堵缉。并添哨捕兵四十名。从之　　

○又议准。湖南按察使沈世枫奏称。各省知府。直隶州。员缺。有委所属州县兼护者。以属员兼管上司印务。交代之际。或多隐忍。所管属员。本系同寅。又易瞻徇。且于该州县报结各案。易于抽换。嗣后本属州县。不准委护本府州印务。从之　　

○予安徽故左都御史梅珏成。甘肃故直隶提督吴进义。西宁镇总兵包进忠。各祀乡贤祠。故河南陈留县知县许勉燉。祀名宦祠。从各督抚请也　　

○旌表守正捐躯之河南中牟县民孙耀宗妻阎氏　　

○壬戌。上诣皇太后宫问安　　

○谕军机大臣等。高晋审拟段成功纵容家人书役诈扰累民一案。办理错谬。已降旨令该督另行据实究审具奏。著将所降高晋谕旨。钞录一分。寄与四达阅看。计此旨到浙时。四达诸暨审案。谅已完结。即速顺道赴苏。会同高晋。将此案审讯明确。务得实情具奏。四达接到谕旨。不必先行知会高晋。可将此传谕四达知之　　

○又谕、发遣伊犁人犯。俱系身罹重罪。免死发往之人。伊等宜感戴朕恩。守分改愆。如有私行逃脱者。拏获即行正法。此系现行之例。兹据和其衷奏。拏获乌噜木齐逃犯王克明等。内有实系采薪贩卖。在途失迷者。请分别办理等语。明系为此等人犯开脱。易滋徼幸之弊。所奏实属错谬。断不可行。和其衷著传旨申饬。并传谕伊犁将军。及驻劄回城办事大臣等。嗣后拏获此等人犯。俱照现行例办理。毋任狡供幸免　　

○军机大臣等议覆。伊犁将军明瑞等奏称。乌什兵二百名换班时。请合派京师满洲。东三省兵等语。查二十七年派往分驻各回城。满洲兵六百名。索伦兵三百名。今应照数派往。但索伦兵数年军营效力。今应彻回。请将健锐营兵拣选九百名。派翼长一员。正副委署章京十八员。前锋校二十四员。于明年三月。分四起带领前往。各项应支银两。俱照上次派往戍守例办理。从之　　

○癸亥。谕军机大臣等。据瑚图灵阿奏称。喀尔喀土谢图汗部落副将军印务。已交与车登多尔济。库抡事务。或仍行办理。或即来京。请旨遵行等语。所奏甚谬。伊系特旨派往库抡办事之人。俄罗斯边境。及呼图克图沙毕纳尔等事。俱应办理。喀尔喀副将军。不过办理该部落内小事而已。此等大事。岂应干与。车登多尔济。少未更事。不过按职分补授副将军。非倚之办事也。库抡事务。著瑚图灵阿照常办理。副将军印务。即交车登多尔济。令随瑚图灵阿学习办事。具奏事件。瑚图灵阿开列在前。次列福鼐。车登多尔济等名　　

○甲子。谕曰。辅国公修龄。著在散秩大臣上行走　　

○军机大臣等议准。黑龙江将军富僧阿奏称。呼兰运粮水手支放钱粮。并红白事赏银等项。例由水师营派领催一员管理。委员办理诸事。殊未妥协。请派呼兰八旗佐领一员管理。由该处四十名水手内。拣放领催一员。以备差遣。从之　　

○乙丑。谕军机大臣等。据安泰奏称。官兵所缺马匹。官为定价向哈萨克买给。于所领盐菜银坐扣等语。所奏尚属可行。此项马匹。若任官兵私与哈萨克贸易。恐滋盗窃之事。且私买价贱。官购价昂。亦为哈萨克所笑。著传谕阿桂等。现在彼处官兵所缺马匹。即照安泰所奏办理。若有私相贸易者。查明从重治罪　　

○丙寅。孝庄文皇后忌辰。遣官祭昭西陵　　

○谕军机大臣等。成衮扎布奏。查办喀尔喀等。向哈萨克私换马匹一案。伊子敏珠尔多尔济。扎哈沁公扎木禅。俱曾向哈萨克私换马匹。请交常复质审等语。所奏固属秉公。但从前哈萨克前来贸易。以其疲乏马匹。沿途更换。亦常有之事。已往无庸究办。惟应严行禁止。著传谕成衮扎布等。将敏珠尔多尔济。扎木禅等。俱行宽免。仍严行晓谕卡座台吉。及仆从等。如有仍前私换马匹者。参奏从重治罪　　

○厄鲁特达罕巴勒丹锡拉布故。以其孙闲散台吉恭格。袭职　　

○是日。丙戌年立春。顺天府进土牛春山宝座　　

○是日起。上以岁暮祫祭太庙。斋戒三日　　

○丁卯。谕曰。蕴著。现已补授工部尚书。托恩多。著即办理吏部事务。兼署兵部事务。将来托庸到任后。托恩多仍著兼管兵部　　

○又谕曰。明瑞等奏。请遣爱隆阿进京接取家眷。留乌勒登协同办事。并同鄂津。管理索伦昂吉兵丁等语。著照所请。俟爱隆阿因伊犁时。乌勒登再行来京　　

○戊辰。以岁暮祫祭。遣官祭太庙中殿。后殿　　

○军机大臣等议准。大学士管陕甘总督杨应琚奏称。甘省毗连新疆。往来差繁。应将泾州瓦云。至肃州酒泉。共四十八驿。各添马一十五匹。此内安定县属之秤钩。西巩。延寿。会宁县属之青家。保宁。等驿。山险道长。应于已添马十五匹外。各再添十匹。从之　　

○又议覆。大学士管陕甘总督杨应琚奏称。巴里坤连岁丰收。地气较前渐暖。地未垦得。应于明春拨马厂兵一百名垦种。该处同知库内。贮有农器。如不敷。再为添造。应用马牛。巴里坤现无可拨。应令该同知向商人购用。至巴里坤迤西穆垒地方。直接乌噜木齐之特讷格尔。可垦地数十万亩。现于安西肃州等处。招募无业贫民。给与盘费。令次第开垦。将来粮石充裕。商贩流通。可以接济内地民食。该处应设官管理。请令塔尔湾营守备。把总。各一员。兵一百二十名。移驻。归巴里坤镇营管辖。塔尔湾余兵七十八名。归并附近之靖逆营。其建房开渠。及牛具耔种等事。俱令巴里坤镇。豫为筹办。均应如所请。从之　　

○己巳。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○遣官祭太岁之神　　

○庚午。上诣皇太后宫问安　　

○御保和殿。筵宴朝正外藩。左翼。科尔沁和硕达尔汉亲王多罗额驸色旺诺尔布、和硕亲王固伦额驸色布腾巴勒珠尔、固山贝子多罗额驸班珠尔、镇国公索诺木色楞、辅国公哈达、和硕额驸敏珠尔多尔济、固山额驸多尔吉呼固穆、一等台吉喇特那、二等台吉巴勒珠尔、三等台吉济克济扎布、乌珠穆沁和硕车臣亲王朋苏克喇布坦、多罗额尔德尼贝勒达什衮布、喀喇沁多罗都棱郡王喇特纳锡第、固山贝子多罗额驸扎拉丰阿、镇国公丹津达尔扎、一等塔布囊达克丹、敦珠布色布腾、翁牛特多罗都棱郡王布达扎布、阿巴哈纳尔多罗贝勒达什敏珠尔、扎噜特多罗贝勒锡勒塔尔、镇国公那逊额尔克图、茂明安多罗达尔汉贝勒玉木冲、敖汉和硕额驸密扎特多尔济、固山贝子固山额驸吹济扎勒、辅国公多罗额驸桑济扎勒、固山额驸沙津阿尔毕特呼、二等台吉巴勒珠喇布坦、鄂尔多斯固山贝子喇什色楞、固山贝子那木扎勒多尔济、巴林辅国公和硕额驸德勒克、四等台吉旺舒克、土默特和硕额驸纳逊特古斯、归化城土默特四等台吉巴勒丹多尔济、右翼。喀尔喀扎萨克图汗巴勒达尔、和硕亲王多罗额驸罗布藏多尔济、亲王品级多罗郡王车布登扎布、多罗贝勒阿玉尔、固山贝子车木伯勒、敦多布多尔济、贝子品级扎萨克台吉齐旺多尔济、辅国公德勒克多尔济、扎萨克一等台吉恩克、达玛林扎布、衮楚克扎布、二等台吉班丹多尔济、阿巴噶多罗卓哩克图郡王车凌旺布、苏尼特多罗都棱郡王车凌多尔济、绰罗斯多罗郡王罗布扎、回子郡王品级多罗贝勒霍集斯、辅国公图尔都、和什克、额色尹、回子扎萨克一等台吉玛木特、土尔扈特多罗贝勒罗布藏达尔扎、厄鲁特固山贝子衮楚克巴克、乌喇特镇国公索诺木喇布坦、翁牛特镇国公恭格喇布坦、科尔沁辅国公吗哈密玉尔、杜尔伯特辅国公扎郡巴克、和硕特辅国公色布腾、扎萨克一等台吉特默齐、及大学士领侍卫内大臣等。召科尔沁和硕达尔汉亲王多罗额驸色旺诺尔布、和硕亲王固伦额驸色布腾巴勒珠尔、乌珠穆沁和硕车臣亲王朋苏克喇布坦、多罗额尔德尼贝勒达什衮布、喀喇沁多罗都棱郡王喇特纳锡第、固山贝子多罗额驸扎拉丰阿、翁牛特多罗都棱郡王布达扎布、阿巴哈纳尔多罗贝勒达什敏珠尔、喀尔喀扎萨克图汗巴勒达尔、亲王品级多罗郡王车布登扎布、阿巴噶多罗卓哩克图郡王车凌旺布、绰罗斯多罗郡王罗布扎、回子郡王品级多罗贝勒霍集斯、辅国公图尔都、土尔扈特多罗贝勒罗布藏达尔扎等、至御座前。赐酒成礼　　

○是月。浙江巡抚熊学鹏奏、浙省各营兵。例许借常平仓米。俟领饷时按价扣还。仓谷原备平粜。若出借兵丁。当春既妨民食。秋收买补时。出入易致牵混。且滋捏报浮开诸弊。查兵丁每名。除饷银外。月领米三斗。即有不敷。可乘价平时自行购买。今冬应停借。嗣后若有必需借给者。令该提镇核实咨报。行司酌借。不准径请。报闻　　

○河南巡抚阿思哈奏、河工料物。前经奏准官代民办。事竣徵还。民间甚便。但恐行之日久。小民视为官事。失代办本意。嗣后应令该地方官公举正直绅士耆老。同委员办理。得旨嘉奖　　

○云贵总督刘藻、云南巡抚常钧等奏、莽匪屡扰普洱边境。调兵剿捕。需费繁多。请加炉鼓铸。于三十一年正月起。省局添炉五座。加铸十卯。通计可得本息钱三万一千一百余串。除杂费外。实得钱二万五千四百余串。以一串二百作银一两。共作银二万一千一百余两。除铜铅锡工本银外。实获余息银八千三百余两。以备防边之用。报闻　　

