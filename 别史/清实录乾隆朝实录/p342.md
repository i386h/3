<!-- { "loadSidebar": true } -->
○豁免陕西武功、盩厔、郿县、三县筑堤压占。及沙壅水冲田地。额赋银、三两有奇。米、二十二石有奇。从巡抚张楷请也。　　

○戊辰。大学士等遵旨议覆、浙江布政使张若震奏称、浙省沿海腹里地方。尚有新涨沙涂。堪以垦种。缘民灶夹杂。往往穷民垦种。灶户出而纷争。所以观望不前。应如所请。无论民灶。准其开垦。以呈报在先为定。给与印照。注册存案。其各省沿海。仍令各该督抚一体勘实。奏请酌办。从之。　　

○户部议准、吏部尚书署两江总督杨超曾奏称、江西南昌镇标各营。向有盐埠规礼银。买谷贮仓。每年于青黄不接时。借给兵丁。按月扣饷买补。今各营兵丁。恳易谷为米。可省砻簸之劳。请酌为变通。竟照二谷一米例。将应买谷一石改为米五斗。穷兵更沾实惠。从之。　　

○又议准、署江西巡抚包括奏称、嗣后江省开垦。如在山巅水涯。高低不齐。或砂石间杂。坍涨不一。及畸零间土。约在二亩以下者。免其升科。二亩以上。仍令照例升科。有业户之荒土。仍令业户开垦。如本户无力开垦。情愿召募者。听其自便。无业户之区。任民垦辟。官给印帖执业。倘有豪强首告争夺。按律治罪。如可垦地在三五亩以上。而故作数人开垦。希免升科。或将免升垦熟之地。售卖他人。私推别正粮等弊。查实。照欺隐田粮、移丘换段律。分别科罪。从之。　　

○己巳。定顺天乡试同考官阅卷回避例。谕、从前给事中朱凤英奏请、顺天乡试同考官。照会试分省回避之例。北籍祗阅南卷。面籍祗阅北卷。该部以房官南北籍人数不一。分阅之卷。多寡不齐。难以均派。未议准行。盖部议祗将南北二皿较论。固难分派。若将通场满汉生员贡监各卷。并数合算。自无不均之虑。且立法必期无间。而防范不嫌过周。与其留渗漏以滋弊端。无宁严界限以绝物议。嗣后顺天乡试同考官。南省人概令回避南皿卷。北省人概令回避北皿卷。边省人概令回避中皿卷。满洲汉军概令回避满字合字卷。如此分别。可以清弊窦而息浮议。亦防微杜渐之道也。　　

○又谕军机大臣等。近来闻提外人议论。孙嘉淦声名不如从前。且不无袒护乡曲之意。即如各省督抚题补官员。部议不准者。朕亦尝降旨允行。而孙嘉淦所题。不合例者太多。且越例又复太甚。殊非公正办事之道。想亦为共姻亲刘藩长所愚耳。朕既有闻见。若不明白指示。令其省改。非朕以诚待大臣之本怀。尔等可传旨与孙嘉淦知之。寻据孙嘉淦覆奏、既有物议。必臣有以致之。自应倍加小心检点。唯是臣自三十筮仕。于今六十。将及盖棺之日、断无忽尔改操之事。但有心之非。臣不敢有。而无心之过。臣不能无。得旨。语云、适百里者半九十里。言始终如一之难也。卿之志气。向不以庸众自居。朕亦不以庸众待卿。乃今人望物议。较不如前。且此并非出于与卿素不相睦之人。卿岂可不知所以自慎乎。　　

○谕曰。总督德沛奏称、伊子恒志、聘定马尔泰之女。恒志年已十七岁。请于本年婚娶。惟是马尔泰之女尚未选看。恳请施恩。等语。已令德沛来京。俟到时另降谕旨。我朝定例、八旗秀女。必俟选看后方准聘嫁。凡在旗人。理宜敬谨遵行。近见旗人尚有将未经选看之秀女聘定许字者。大臣等有奏事之责者。虽系奏蒙朕恩俞允。究于体制未协。选看八旗秀女。原为王阿哥等择取福晋。若在未经挑选之前。即行结亲许字。非惟废弛旧制。并恐无奏事责任之人。或不敢陈奏之人。伊等已行许字之女。朕因不知。另指他人。亦大有关系。且八旗秀女。于十三四岁即行。选看。并无耽搁之虞。著交户部通行传谕八旗。所有未经选看之秀女。断不可私先结亲。务须遵例于选看后再行结亲聘嫁。　　

○闽浙总督宗室德漕奏、闽省各标镇协营获息银两。除赏给兵丁红白事件。及台、澎、班兵游巡车辆等项外。每年剩银八千余两。查台、澎、两处。实兵一万一千余名。以余剩之息银。作班兵之盘费。颇为充足。兴化、漳州、泉州、等府属各营。每兵一名。给银一两。福州、福宁、延平、建宁、等府属。每名给银一两五钱。邵武、汀州、等府属。每名给银二两。概以起程之日、于各该营就近支领。至各兵三年期满。换回内地。亦于台营剩息项下。分别拨给。下部知之。　　

○庚午。训饬营伍废弛虚冒。谕、武备关系紧要。前已屡降谕旨。令督抚提镇等、力为振刷。不得苟且因循。大约外省营伍。整饬者少。废弛者多。而抚标为尤甚。盖巡抚专留心于文事。其标下将弁。又属专辖。别无统率之人。该抚少不留心。则怠惰成风。武备渐不可问矣。嗣后各督抚提镇等、当谨遵朕谕。以尽职守。以励戎行。如一二年后。朕派公正大臣前往。验其优劣。如骑射果否娴熟。军容果否改观。皆显而易见。难于掩藏者。倘有仍前废弛之处。朕必将该管大臣严加处分。毋谓朕不教而罚也。又闻各省营伍中。仍复多有空粮。此弊经我皇考暨朕。屡行禁革。而阳奉阴违。至今不免。若云兵额本多。不必足数。即当将冗数裁汰。若在所必需。则一粮必收一兵之用。又岂可以缺额。朱子曰。兵甲诡名不可免。善兵者亦不于此理会。才有一人可用。便令其兼数人之料。军中若无此。便不足以使人。故朝廷只是择将。以其全数钱米与之。只责其成功。不屑屑计较。朱子此语。盖指用兵时言也。平居无事时。岂可虚冒若此。况古人之所谓一人兼数人之料者。乃以兵之所有。还以养兵而奖励勇敢之士气也。今则以兵所应得之数。而入将弁之囊橐矣。乌得借古语以自便其私哉。　　

○又谕军机大臣等。广东潮阳等县。今夏米价昂贵。曾经开仓平粜。后因五月初旬。遽行停止。愚民因而罢市。知县左兴、公干初回男妇拥挤县堂。恳求粜米。该县已许开仓。尚有不法之徒。拥入典史衙署。毁碎轿椅等物。保祝所奏如此。该督抚何以竟不奏闻。可传谕王安国。若果有司办理不善。咎固难辞。至于至姓罢市。闹入官署。此风断不可长。必应严加惩治。以儆刁风。不可少为宽纵。　　

○大学士遵旨议覆、杭州副都穆鲁纳、齐斌、八十五、等奏请、议定副都统与督抚相见仪注。查外省副都统、系驻防大员。虽其品级与总兵官相当。而专管旗务。与总兵官受总督统辖者有别。如竟令行属员礼。实于体统未协。嗣后副都统与总督相见。自应行宾主礼。文移俱用平行。至与司道府厅州县相见行文之处。仍照总兵官之例。得旨。是。　　

○户部议覆、原任浙江巡抚卢焯奏称、养济院向无稽核。亦无上司责成。请将现在额内外孤贫。饬州县逐一严查。凡不愿住院、与冒滥食粮者。悉行汰除。将境内实系老疾无依之人。照例取结收补。其余多者。准作额外孤贫。分造二册。挨次编甲。开列花名。查明年貌疤痣。系何项残疾鳏寡孤独穷民。并原住庄图。食粮年月。逐一注明。出具印结。由府加结。转送上司备查。自后凡遇汰革、病故、顶补、新收、等项。随时报明。仍于年底另造四柱清册。并一年给过口粮柴布银数。分送上司查核。至上司稽查之法。专令该管道府。每年遇盘查时。或踏勘公事。即携原送花名年貌册。亲赴养济院点验。果系房屋完整。孤贫实在住院。并无冒滥情弊。出具印结报明。如有房屋坍颓。孤贫不尽住院。或年貌不符。冒滥给粮者。将该管官照违例支给例。降一级调用。道府不行查验遽行加结转详。照违例支给之转详官例。罚俸一年。若纵令胥役孙头等代领。以致冒领吞蚀等弊。该管官照纵役犯赃例。革职。道府不行查出。照豫先不行查出例。降一级调用。倘道府有徇情容隐。及扶同率结者。照徇庇例。降三级调用。应如所请。从之。　　

○又议准、署江西巡抚包括奏称、江省常平仓谷。于乾隆三、四、两年。先后拨运闽省。并碾米协济江南。共五十一万八千八百一十八石。除于乾隆四年分、买补二十万石外。所有米补完谷石。请动支乾隆五年地丁银九万两。分发附近水滨之南昌等县。并瑞州府属。照依时价。买谷二十万石补仓。从之。　　

○又议准、甘肃巡抚元展成奏称、甘省边徼气寒。地土硗薄。民间种植。止就地土所宜。分种夏秋两禾。一地之内。既种夏禾。则不能复种秋禾。播种秋禾。则不能先种夏禾。若夏禾既经被灾。则已终岁失望。必俟秋获时始行查办。不特被灾地亩。并无可勘之秋禾。亦且有收之秋禾。并非被灾地亩。请嗣后甘省各属。倘遇夏灾。仍照旧例按时分办。从之。　　

○又议准、陕西巡抚张楷奏称、雍正二年、原议社仓条内。有绅庶人等、捐谷十石以上。赏给花红。三十石以上。奖以扁额。五十石以上。报明上司。递加奖励。年久数多。至三四百石者。转请奏闻。给以八品顶带。今陕省杂粮。与谷价相仿。其奖励请照原议条例遵行。从之。　　

○礼部议准、闽浙总督宗室德沛奏称、粤民流寓台属四邑。年久入籍。堪以应试者。共有七百余名。请于岁科两试。将粤童另编新字号应试。四邑通校。共取进八名。附入府学。俟应试数次后。取进人数渐多。再将廪增并出贡之处。题请定议。其乡试暂附闽省生员内。数科后数满百名。另编字号。取中一名。从之。　　

○工部议准、原任浙江巡抚卢焯奏称、仁和县候潮门外普济桥。系出入要道津梁。年久坍颓。请拨银修造。从之。　　

○命左都御史刘吴龙、兼管国子监事。　　

○调广东碣石镇总兵林君升、为福建金门镇总兵。福建金门镇总兵魏国泰、为广东碣石镇总兵。　　

○辛未。上诣畅春园、问皇太后安。　　

