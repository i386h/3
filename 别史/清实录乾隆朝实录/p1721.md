<!-- { "loadSidebar": true } -->
○又谕、畅春园、圣化寺等处。皆系奉宸院管理。而补放官员。又系内务府带领引见。似此专管无人。遇事互相推诿。转恐贻误。自应如圆明园。静宜园。派员专管。嗣后此等地方。不必令奉宸院管理。补放官员。亦不必内务府带领引见。著为例。今派四格、福隆安专管　　

○又谕曰、苏昌奏、安南行劫匪船一案。现在获解审讯。此案夷犯众多。若必须听候部覆。久羁关口。恐有疎纵之虞。请于审定确实后。即先行正法等语。外夷匪犯案件。办理原与内地不同。该督既称夷犯众多。羁禁日久。恐有疎虞。著照所请。于定案后。即一面正法。一面奏闻　　

○礼部奏、朝鲜国土兵金世永等六人。杀伤披甲常德身死一案。该国王李昑审录供情。尚属含糊。未便遽成信谳。请简员会审。得旨、著肖刑部司官一员。前往盛京会审。余依议　　

○又奏、朝鲜国民人朴厚赞等十人犯越内地一案。据该国王李昑移咨。将朴厚赞等罪名。并疎防文武各官处分。分别定拟。请交刑部等衙门核结。至该国王边防疏忽。应否照例议处。得旨、依议。该国王免其处分　　

○工部奏报、此次恭谒泰陵。搭盖浮桥款项。得旨、此次恭谒泰陵。所有博岸澜窝。并未垫好。所用银两。不准开销。嗣后既搭盖浮桥。不必填垫澜窝　　

○丙子。福州将军明福等奏、此次由郑家庄移驻福州满兵二百八十户。未到之先。所需什物。俱应备办。查有将军养廉内帮贴赏项余银。可供动用。如有不敷。再于兵丁余房房租凑支。所需薪盐等项。亦于此内动用。再京兵初到。未谙土俗。请将第一月钱粮。俟其到时。即行支给。得旨嘉奖　　

○予故大学士加赠太保来保、祭葬如例。谥文端　　

○丁丑。河南巡抚阿思哈疏报、开垦南召、内乡、裕州、旱荒民地一十八顷九十五亩有奇。升科如例　　

○旌表守正捐躯之江苏青浦县民徐明基妻王氏。河南伊阳县民张诗妻武氏　　

○戊寅。上御勤政殿听政　　

○谕军机大臣等、和其衷奏、酌移营汛一摺。已有旨交部议奏矣。至摺内毕齐克齐等地方。俱译写讹错。该省所辖蒙古地方。相距不远。对音译汉字样。不应传讹舛错若此。已令军机大臣改正。嗣后遇有译汉事件。务须斟酌妥协。毋致草率讹谬。著将此传谕和其衷知之　　

○军机大臣等奏、将军明瑞等将热河移驻伊犁满洲兵需用房屋钱粮。盛京锡伯及厄鲁特兵应给牲只。锡伯兵编设佐领各事宜具奏。臣等遵旨定议。乌哈尔里克。旧修绥定城房屋。不敷居住。现在伊犁河修城起屋。热河满洲兵。应即于此驻劄。屯田兵一千二百名。今年更换。请酌留六百名。一同修城。则十月内可竣。其热河。及凉州。庄浪满洲兵。一处居住。尤便约束。应俱如所奏。惟是热河兵到期尚遥。尽可从容成造。不必催促。务令坚固。至所奏满兵行粮。前经尚书舒赫德等定议奏准。其到后每年应得钱粮。及分地耕种。撙节粮饷之处。交明瑞等酌量办理。又盛京锡伯兵。及厄鲁特兵。应同索伦。察哈尔。一体游牧。锡伯兵若需房屋。亦令自行修造。又官给孳生羊只。索伦、察哈尔应给之项。已奏明酌给外。将来厄鲁特。锡伯兵。照例每兵给羊二十五只。约计需四万余只。请将上年停止解送喀尔喀四部落之羊一万八千只。交成衮扎布再办一万二千只。于兵丁等至乌里雅苏台时。交给带往仍于哈萨克贸易内。酌买一万只。留伊犁备用。其锡伯兵。应照索伦。察哈尔。厄鲁特之例。立昂吉。编佐领。约计千名作一昂吉。六佐领。领催、披甲、分派各佐领下。另于索伦满洲大员内。遐派总管、副总管、各一人管束。其佐领、骁骑校、各六名。即于现往之防御。骁骑校。二十名内选放。如防御内有可任副总管者。亦即令充补。其余官员。仍食原俸当差。俟缺出选补。领催二十四名。亦于现往之领催内挑选。余俱照察哈尔办理。所有昂吉。佐领。应给关防图记。请令明瑞等拟定字样。行文该部铸给。从之　　

○己卯。上诣畅春园、问皇太后安　　

○还宫　　

○户部议覆、漕运总督杨锡绂奏称、江浙东豫各省漕船。虽当十运届满。应行成之年。例不准如他省听旗丁留通变卖。如运粮抵通。仍须由通放回。及归本处水次。此等旧板。不足以资配造。徒为丁旅苦累。请嗣后准其在通变价。再买补之船。未经满运。或中途遇有风火。向须拆板带回。亦徒滋运费。并请准其就地拆变。均应如所请。从之　　

○是日起。上以孟夏享太庙。斋戒三日　　

○庚辰。湖广总督署湖北巡抚李侍尧疏报、开垦咸丰县中则民地四顷六亩。升科如例　　

○是日、皇后行躬桑礼如仪　　

○辛巳。谕军机大臣等、潮阳县贡生翁启金代子认凶一案。据该督本内声明。此案系由赫昇额另审。始得实情等语。翁启金以劣贡居乡滋事。复代子认凶。情甚狡诈。该县竟为所蒙蔽。率行详转。赫昇额驳饬改正。深属可嘉。但其中情节。或系赫昇额自行访闻。抑或别由属员察访告知。应酌量加奖。以示鼓励之处。著该督抚详悉查明。据实具奏请旨　　

○工部议覆、直隶总督方观承奏称、永定各道属。自乾隆三年。设有垡船三百二十只。衩夫一千八十名。其用在于捞泥疏淀。然水深五尺。爬捞即难著力。而船泥载重。水浅又复滞行。旱涝皆不适用。请全裁衩夫。令归渔业。如河淀有需用夫船之处。临时雇觅。并裁该管之永定河。子牙河。千总各二。彻随船外委二十。均拨河道为河兵。各给守粮二分。另设河营守备驻天津。隶天津道辖。所有南运河河兵千把总汛务。及天津道属各工。悉令经管。均应如所请。从之　　

○是月。直隶总督方观承奏、东西两淀子牙河挑浚各工。计用人夫不下三数万。河淀僻远之地。需米既多。即恐价贵。查上年由奉天买回粟米。贮天津北仓。今尚存一万九千余石。其米经由海运。带潮难资久贮。请分运工次平粜。按夫役十名。给票一张。见票发米。非做工人。严禁冒买。计每石成本。加以此次运费。合银一两四钱上下。现在时价二两内外不等。酌拟每石粜银一两七钱。力作穷民。既免贵籴。其粜价盈余。尚可充修葺北仓之用。得旨、甚好　　

○又奏、现办水利各工。内有工段相连。应行续估办理者。如安州依城河。为望都之九龙泉河下游。即为入淀尾闾。应挑长二千二百余丈。安肃之漕河。应自龙华村起。至会入依城河止。挑长三千七百余丈。其瀑河多湾易淤。应逐段挑切淤嘴。其上游之姜女庙。有南股支河一道。节年分水过多。以致正河淤垫。支河复窄不能客。应于正支分流处。建滚水石坝一。使水由正河刷淤归淀。支河分减盛涨。新安大殷淀迤西之韩家埝一带。为西北诸水汇归之所。应挑引河十三里零。导归杂淀。桥梁闸座。均应随宜修葺。得旨、自应如所议行。但须查察。毋致冒销。俾帑归实用可也　　

○长芦盐政高诚奏、前商人王至德、将所有滦州、迁安、乐亭、并代办之卢龙、抚宁、昌黎、临榆、七处引地。请退归公。经内务府奏明饬查七处敝坏情形。及应如何整顿调剂。查七处皆永平所属。其敝坏之故。一因卖价不敷。一因私盐充斥。卖价不敷。甫经奏准增价。从此可期成本无亏。至其私贩之多。如滦、泺、地多生城。居民最易私煎。迁安、抚宁等处。逼近边墙。边盐多有夹带入口。今请申严处分。以杜私煎私贩。复照雍正十年之例。于口外三十里内。派兵役巡查。绝其私带。更严查边民囤积。但口外地方。多有奉天、永平、犬牙相错之处。并请敕下奉天将军、府尹、及山海关副都统古北口提督。一体查办。整顿不外乎此。至调剂之法。查七处内惟滦、迁、乐三处额引加引。共一万七千一百余道。通融定例。止准通出二分。此三处情形。实难行销八分。请通出四分代销。如能代销州县。再有此盈彼绌仍准于三处内通融行销。得旨、如所请行　　

○江西巡抚辅德奏、江省行使。多有翦边砂板。及私铸小钱。每银一两。可多换数十文。作奸者众。必须钱行当铺。并米粮盐布等铺户。绝不交易私钱。势乃自止。当立限一月。令各铺户自行交官。买归省局配铸。限外查出治罪。又愚民多信鬼尚巫。每因赛会迎神。凶殴启衅。亦即通行严禁。除春祈秋报外。概不许慢神黩祀。又各属间有闲旷官山。虽不堪垦作田亩。颇宜栽种枫枞茶桕木子等树。乡民因系官山。听其荒弃。若令承纳薄粮。认为世业。则地利兴而民用裕。并以补农桑之不逮。俟饬查覆齐。应酌定章程。准民认种。得旨、览奏俱悉。可谓留心本务。勉之　　

○湖广总督李侍尧奏、督抚两标及武昌城守营额兵繁众。差使最多。其应支粮饷。向例五月中旬后。但支拆色。每米一石。折银七钱。惟人稠粮责。买食维艰。查常平额内。贮有南漕耗米一项。例于青黄不接时出粜。秋成买谷还仓。江夏、汉阳、二县。共有南漕耗米一千一百九十六石有奇。请饬该二县于每岁四月内。定价拨给各兵。由县扣饷买补。得旨、如所议行　　

○山东巡抚崔应阶奏、前布政使梁翥鸿。以武定府向未设有府仓。请于莱州额贮府谷十万石内。拨出二万。贮于武定。仍匀拨各州县。奉旨交臣议奏。查莱州府仓谷。较青、登、两府。已多贮二万。必须每年出陈易新。买补必须分发所属。在各属有本处应买仓谷。又加以府仓谷。采买四出。市价必增。不免累民。今登莱、青、三府。均应匀减。请照济南、东昌、二府之数。各贮五万石。二万存府。三万匀拨所属州县。即将所减之数。量拨未设仓各府存贮。武定系滨海之区。请如梁翥鸿所奏。拨谷二万石。又沂州府界接江南。且地瘠易歉。亦应拨贮二万石。匀拨所属州县。得旨、如所议行　　

○陕甘总督杨应琚奏、巴里坤自添种豌豆小麦等项细粮。递年成熟有收。其提标三营兵粮。向以该处止种青稞。是以岁支青稞二千石外。余尽支折色。今请添拨小麦一千石。豌豆二千石。计本年可减运折价银一万一千两。此后屯田益丰。边储日益。更可多给本色。得旨、好　　

○云贵总督吴达善、云南巡抚刘藻奏、升任云南按察使张逢尧奏请将滇省各属遣犯。酌拨安置。除于地方情形。不便改拨。毋庸议外。其所称分防之州同、州判、县丞等官。凡设有城堡者。请较各州县安插之数。减半拨发等语。应如所请。凡佐杂分防。系腹内之地者。均减半安置。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百七


大清高宗法天隆运至诚先觉体元立极敷文奋武孝慈神圣纯皇帝实录卷之七百八　　

