<!-- { "loadSidebar": true } -->
○庚寅。谕、据常青等奏、安徽庐州府教授李略、赍该学训导陈尚志印信公文。赴部投递会试。内开该教授偶患风寒。不及请咨。经本府暂委训导署篆。殊属违例。请交部严加议处等语。教职赴京会试。例应请咨督抚。赍文达部。方准应试。乃该教授李略、不候给咨。辄以患病往返不及为词。取具同官印结。擅离职守。妄行赴部投考。殊出情理之外。李略、除不准会试外。著革职。交刑部严审。至训导陈尚志、瞻徇同官。冒昧出结。而该府张华甫、不候督抚批准。竟委训导署印。听该教授离任起程。均非寻常错误可比。陈尚志、张华甫、俱著革职。交康基田严行究审。据实具奏。　　

○巡视东城给事中庆安等参奏、给事中纳福、徇庇藐法。得旨、给事中纳福、身为巡城。于户部发交东城看守人犯。辄敢徇情庇役。面嘱指挥取保。该指挥不肯应允。旋经皂役强行传取释放。实属藐法。从来所无之事。必有受贿故纵情弊。纳福、著革职拏问。交留京办事王大臣、会同刑部、提集各犯证。严讯定拟具奏。庆安、李翮、不徇情面。著交部议叙。　　

○吏部议准、湖南巡抚浦霖奏称、邵阳县旧为繁难中缺。近年来该县俗刁讼繁。应请改为在外拣调要缺。并查通道县、苗疆专难要缺。近苗民向化。地僻风淳。应改为简缺。归部铨选。从之。　　

○豁除湖南溆浦县、乾隆五十三年水冲石压地、一顷四亩有奇。　　

○是日、驻跸泉林行宫。至癸已皆如之。　　

○辛卯。孝贤皇后忌辰。遣官祭陵寝。　　

○谕、据奎林、万钟杰奏、拏获抗逃投诚股头欧捷、审明正法。并拏获偷渡出海之王俨然等、分别发遣、及枷满杖徒。又拏获纠夥行劫殴毙事主之黄笋等各犯正法等摺。所办俱好。闽省积习废弛。而台湾尤甚。以致匪徒滋事。劫盗频闻。不可不大加惩创。奎林等认真办理。严拏重惩。盗风可期渐戢。甚属可嘉。前已交部议叙。奎林、著赏给提督职衔。万钟杰著赏给布政使职衔。以示奖励奎林等益当感激奋勉。督饬所属实力整顿。如因奉有恩旨。遂尔意存自满。于海洋要区。日久生懈。朕必将伊等治罪。不能稍为宽宥也。　　

○谕军机大臣等、本日据奎林等奏称、狮仔等社生番头目怀目怀等一十二名。均愿赴京叩祝万寿。以展悃忱等语。该生番等畏威怀德。驯化归诚。联名吁恳祝厘。洵属好事。现经奎林等派令熟悉番情之贡生张维光、带同各番目、于三月内由鹿耳门配船内渡。四月内应可行抵福州省城。徐嗣曾、前已派令八月来京祝嘏。即著该抚带同各番目等起身。务于七月二十日以内。前赴热河瞻觐。俾与外藩蒙古。同与筵宴。生番等渡海远来。沿途有大员带领行走。照料一切。较之派委员弁。更为妥善也。将此由五百里传谕伍拉纳、徐嗣曾、并谕奎林万钟杰、知之。　　

○又谕曰、奎林等奏、拏获纠夥行劫殴毙事主之首从各犯。审明正法一摺。内称盗犯黄笋等、纠夥行劫事主赖竹家牛只。将赖竹殴毙。首夥共有七人。现将黄笋、陈祐、陈姜、黄郎、四犯。拏获审明正法。其逸犯江稀、张受昌、张马刁、三犯。现饬严缉等语。盗犯纠夥行劫。殴毙事主。实属目无法纪。虽据拏获黄笋等四犯。审明办理。但逸犯江稀、张受昌、张马刁三犯。夥同入室搜赃。将赃牛交张受昌变卖。张受昌先出番银七圆。俵分而逸恐该犯等畏罪潜匿或逃入内地。不可不严拏务获著传谕伍拉纳、一体严行缉捕。俟获日即行审办。毋致逸犯远扬漏网。有稽显戮。将此并谕奎林等知之。　　

○军机大臣议准、山东巡抚觉罗长麟奏称、东省城垣。有前经列入缓修者、新城等四十一处。今阅多年。应及时修筑。恳于东省地丁报拨款内。借银二百万两。交芦东两处商人。承领生息。为钜工之费。其工、自五十六年秋季起。至五十九年春季止。将各府属分初二三限。以次兴办。得旨、依议。其应修初限城垣。即著于本年秋季兴工。　　

○壬辰。谕、本年朕八旬寿辰。业经降旨。将各直省地丁钱粮。普行蠲免。甘肃省临边各属应徵番粮草束。及河东河西各属、应徵屯粮。本不在蠲免之例。第念该省所徵粮草较多。若照旧徵收。小民未免向隅。著加恩将临边各属番粮草束。一体蠲免。其河东河西屯粮草束。亦著照上次之例。蠲免十分之三。俾边省民番。共沾渥泽。该部即遵谕行。　　

○又谕、据伍弥乌逊奏称、车凌乌巴什之妻呈请、将伊族侄贝勒达瓦丕勒之子固鲁扎布为嗣等语。著加恩即照所请。令固鲁扎布承袭亲王。以示朕矜恤宣劳效力蒙古臣仆之意。　　

○河东河道总督李奉翰奏、据河北道唐侍陛禀称、北岸铜瓦厢东裹头工尾、新建坝工四道之下。因河溜逼刷。昨又添做坝工一道。足资挑护。兹查曹县六堡情形。上游河势坐湾。直射该工头埽迤上。亦应酌做坝工一道。长四十丈。现饬该厅营妥办。其商虞一带堤工。俱如式。有办理稍迟者。已饬加夫勒限完竣。再临河滩面。凡有沟槽洼形。经勘明估筑者。复委监令夯硪坚实。以防隐患。报闻。　　

○豁除湖北荆州府、乾隆五十四年刨挖芦洲课银一百十九两有奇。　　

○癸巳。祭先蚕之神。遣妃行礼。　　

○甲午上谒少昊陵。至曲阜。谒先师庙、元圣周公庙。　　

○谕、朕此次巡幸山东。祗谒孔林。恩施叠沛业已庆洽群黎。更念齐鲁诸生。比户弦歌。近依圣里。当此銮舆临莅。允宜嘉惠胶庠。式敷化泽。所有山东省本年入学名数。大学著增额五名。中学增额四名。小学增额三名。该学政其悉心搜录。遴拔真才。以副朕乐育人材至意。　　

○又谕、河南考城县移建城垣庙署一案。前据大学士九卿等议奏、将工程银两。令历任巡抚藩司道府等官、分别赔缴。但念该处工程。业已修建完竣。各员在任。亦有久暂之不同。著再格外加恩。酌予减免。富勒浑、李世杰、何裕城、伍拉纳、梁肯堂著照原定数目。各宽免一半。李承邺、著免赔银五千两。毕沅、江兰、著各免赔城工部驳案内银一万二千两。康基田、办理河工事务。颇属奋勉。所有该藩司应赔银二千两。著加恩全行宽免。其余各员、应赔者不多。仍照原定银数赔缴。　　

○又谕、本年朕八旬寿辰。业经降旨将直省地丁钱粮。普行蠲免台湾府属有应徵供粟、及官庄租息银两。本不在蠲免之例。第念该省各府州县钱粮。俱已全行蠲免台湾濒临海外。若不获一体邀恩。番黎等未免向隅。著加恩将台湾府属一厅四县、应徵供粟。按照内地之例。分作三年轮免。其官庄租息银两。亦著蠲免十分之三。以示加惠海疆至意。该部即遵谕行。　　

○是日、驻跸古泮池行宫。翼日如之。　　

○乙未。上诣先师庙释奠。至大成门。降舆步入。行三跪九拜礼。遣官祭崇圣祠。分献四配、十哲、两庑。　　

○赐衍圣公及孔氏族人等食。并赉章服银币有差。　　

○山东巡抚觉罗长麟奏、酌议修理城工章程。一、外省地方购运物料。及何处尚有旧基。何处必应拆建。情形不同。部员未经目睹。地方各员、又未通晓部例。每至往返驳查。此次应修城工。应请派部员详勘。指定做法。俾承办官如式修筑。工完、即照估报销。一、各城工仅以本任州县承办。或该员于保固限内。别遇事故则追赔补修。未免延滞。应将钱粮在一万两以内者、以本任承办。在一万两以外者、派附近州县一二员协办。以该管道府监察。如有偷减草率揭参治罪。徇隐、一体参革。仍令赔修。并由臣衙门、将承办协办监察各职名、造册送部备查。一、修竣验收后本任承办州县。应加意黏护。接任之员。亦不时修葺。仍责成藩司、分年确查。如有损坏不报。并将接任查参。一、请领钱粮等事。由该州县径报藩司。呈明臣衙门批准后。即令司道等公同当堂发给。如有吏役家人需索等弊。禀明究治。无弊、即令该州县出具切实承领印结。由臣衙门汇送工部存案。一、所需工料。承修官按部价公平买雇。由臣衙门出示。俾闾阎共见共闻。丝毫无扰。倘行户居奇昂价。挟制把持。亦即令各员通详究办。得旨、此次城工。即著该抚自行秉公确估。实力稽察。以期工归实用。毋任浮冒。致负委任。　　

○又会同长芦盐政穆腾额奏、东省城工。业经奏准借帑兴修。其发商银两。应严定章程。酌议山东、会同抚臣。长芦、会同督臣。派定按名给领。不经总商之手。无从侵扣。可免将来拖欠。并饬令各商互结。虽遇丰歉不齐。不得藉词奏请缓带。得旨嘉奖、　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十


大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。三月。丙申。上谒孔林。至墓门。降舆、步入墓前。北面跪。三酹酒毕。行三拜礼。　　

○谕、朕此次巡幸山东。祇谒孔林。所有跸路往来。山东省承办差务之文武大小各员。宜沛恩施。用昭庆泽。著该抚查明咨部。凡有罚俸住俸降级之案。俱准其开复。其无此等罚案件者。各加一级。　　

○又谕、据苏凌阿等奏、东豫二省粮船。全数起卸完竣。其南粮头进之淮安等帮。现已报过津关。又据管干珍奏、浙江尾帮、及湖北湖南漕船。全行到淮。盘验前进等语。本年东豫漕粮。于三月初十日、业经全数起竣。依限回空。比较上年。较早月余。而南粮各帮。亦已衔尾北上。即可陆续抵通。甚为妥速。上年漕运迟误。曾将办理漕务各官、分别议处。此次该总漕等、认真催趱。全漕均可迅速回空。自宜加以奖励。所有漕运总督、巡漕御史、及有漕省分督抚、粮道、俱著交部议叙。其押运催漕出力之文武员弁。著该督抚详悉查明。一并咨部议叙。　　

○吏部议覆、湖南巡抚浦霖奏称、辰州府属凤凰厅。向缘与镇道同城。止设通判。六品顶戴。与分防千总无别。以致徵粮听讼。苗民视同末弁。不听弹压。请改为同知。与永绥、乾州、二厅一体。应如所奏。仍定为苗疆俸满缺。从之。　　

