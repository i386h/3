<!-- { "loadSidebar": true } -->
○又议驳、兵部侍郎孙国玺。奏请将山西捐监事例。移归本省。交纳本色。以实仓储。查晋省所产之米。既不足供民间日用之需。而外省粮石。又复艰于挽运。今若将捐监事例。移本省交纳本色。以通省之生俊。争买该省之谷石。米价必致一时涌贵。贫民更觉艰难。常平社仓所贮不足。已议令各该督抚。俟丰收价贱之年。动帑买谷贮仓。该侍郎所奏无庸议。得旨。该部所议固是。但晋省民人。素善蓄积。或本地有米之家。不肯轻易粜卖。而愿交官以为捐监之资。亦可以补仓储之不足。于民生似有裨益。若照孙国玺所奏。将山西捐监事例。移回本省。令交本色。暂行一二年。此乃为晋省积贮起见。事属权宜。他省亦不得援以为例也。其应行与否。及酌量如何定例之处。著该抚将本省情形。悉心妥议具奏。　　

○宽免甘肃大通协永安营兵丁。试种无成。应赔籽种农器银。一百七十两有奇。　　

○兵部尚书果毅公讷亲、奏辞赏给云骑尉世职。请赐伊曾祖额宜都巴图鲁祭典。得旨。额宜都巴图鲁。乃开国名臣。勋绩茂著。照讷亲所请。于伊族祠当。赐与祭典。永恤成劳。至赏给讷亲云骑尉世职。不必辞。　　

○考察奉天、及各直省、驻防旗员军政。卓异官三十四员。不谨官六员。罢软官十三员。年老官一员。有疾官十一员。才力不及官四员。浮躁官二员。分别升赏、处分、如例。　　

○以头等轻车都尉兼协领喇嘛保、为青州副都统。　　

○追旌山东淄川县、顺治四年。土贼陷城。一门殉难之生员张泰瑞。妻谭氏。及媳高氏。建坊入祠如例。　　

○壬寅。命议减湖南湘乡等三县粮额。谕曰。朕闻湖南长沙府之湘乡、浏阳、二县。较附近之长沙、醴陵、湘潭、宁乡、等县。每田一亩。所完钱粮。俱重二三分不等。小民输纳。未免拮据。查长沙为省城首邑。与湘、浏、毗连。其粮额旧为适中。似应将湘、浏、二县钱粮。比照长沙则例。则小民力量宽舒。又闻湘阴县粮银。较之湘、浏、二县尤重。亦当酌量变通者。著督抚将此三县钱粮。作何确查减免之处。悉心妥议请旨。　　

○庄亲王允禄、请以恩赐镇国公爵。给伊侄宁赫承袭。平郡王福彭、请以恩赐二等奉国将军世职。给伊弟福靖承袭。俱得旨允行。　　

○吏部议、大学士鄂尔泰、由一等子。恩赏一骑都尉。应照例归并为三等伯。仍准世袭。得旨。如所议。　　

○户部议覆、贵州总督张广泗疏称。贵阳、安顺、地方。兵民杂处。存米不敷。委员赴楚、采买二万石。交安顺、普定、两仓收贮。以实仓储。应如所请。从之。　　

○工部议覆、大学士管浙江总督嵇曾筠疏称。仁和县地方。横河旧址。东通五林、塘栖镇。西接武康、德清、二县。原为舟楫往来要道。田禾赖以灌溉。缘明季武、德、二县之民。填塞此河百余丈。嗣将淤塞河身。垦升田五亩六分。以致阻隔不通。商农两累。今里民沈尔奇等、吁请开浚。情愿公捐田价。认办粮银。并捐助车坝等工。惟捞浚夫工。佑需银、六百六十九两有奇。照例动支公项。应如所请。从之。　　

○又议覆、陕西巡抚崔纪疏称。龙洞渠为陕省水利最要工程。上承泾水。中纳诸泉。应于龙洞内、筑一石坝。不使漏入泾河。龙洞南畔等处石堤。亦应加高。并添筑坝工。再迤北开沟一道。使山水直达泾河。以防冲淤。除原估银、一千二十二两。尚需增修银、五千三百七十五两有奇。应如所请。从之。　　

○赈恤福建闽县、侯官、长乐、福清、连江、罗源、等六县。广东海康、遂溪、徐闻、吴川、合浦、琼山、文昌、等七县。飓风潮涨灾民。　　

○宽免鄂尔坤交粮不及四分。种地员弁处分。　　

○以内阁学士吴家骐、为礼部右侍郎。　　

○以换回驻藏大臣那素泰、为热河副都统。　　

○大学士迈柱、以病奏恳解任。得旨、卿才品优长。委用年久。纶扉重地。正资宣力。览奏以久病求罢。情词恳切。著解任调理。该部知道。　　

○予故靖海侯施世范。浙江处州镇总兵官方文登。祭葬如例。　　

○琉球国王尚敬、遣使表贡方物。宴赉如例。　　

○癸卯。上诣皇太后宫问安。　　

○谕曰。大学士张廷玉。在内廷宣力多年。辅弼赞襄。勤劳茂著。朕之视大学士鄂尔泰、张廷玉、一切恩眷。均属一体。今大学士鄂尔泰、因赏给骑都尉。已由一等子照例归并。授为三等伯。张廷玉、亦著加恩由三等子从优授为三等伯。仍著伊子张若霭承袭。　　

○乙巳。谕内阁。各省兵丁。赏给生息银两。以济吉凶之用。但闻应赏之家。有查明即行给发者。亦有边远营汛。必待提镇批准而后给发者。往返需时。寒苦兵丁。一时不能济急。难免拮据。嗣后兵丁应赏银两。既经查明。取具队长邻佑甘结。若附近有恩赏可动之项。即行给发。再具文申报该提镇查核。不得稽延时日。务令兵丁早沾恩赐。　　

○免云南昆明县、老丁田地余租。谕、朕闻云南昆明县。有老丁田地一项。原系督抚两标、牧放营马之区。坐落省会昆海之滨。本属草泽。嗣因沙壅淤。渐成可垦之地。节年以来。定为额收租米、一千五百六十八石。除完纳税粮条编。并给发老丁口粮。共需米、九百二十三石外。尚余米、六百四十石。从前题报归公遵行在案。但此额租数目。乃照丰收之年科定者。而地处海滨。土壤硗瘠。若遇水大歉收之时。则小民完纳甚艰。可为轸念。除老丁米石。并粮条。仍应照旧完纳外。其归公米、六百四十四石零。著该督抚查明。永行豁免。俾租额减轻。民力宽裕。即从乾隆二年为始该部可遵谕速行　　

○谕理藩院。翁牛特杜楞郡王罗卜藏之榇起程。著派散秩大臣一员。侍卫十员。前往祭奠。再赏给银二千两。　　

○以故三等侯施世范子施皋、一等子郎图子那尔泰、袭爵。　　

○丙午。通给兵丁嫁娶赏银。谕、从前恩赏兵丁生息银两。济其吉凶事之用。八旗原议内。称遇有丧事之家。如亲祖、祖母、父、母、及妻室、方准与。若子孙多者。但视其应得之一人给与。其余子孙不得多领等语。此并非为嫁娶而言也。乃直隶各标。错认文意。以为止赏长子长女。其次子次女。俱不在恩赏之列。以致迩年以来恩泽不能普沾。查八旗并不如此办理也。直隶如此。或他省有似此者。亦未可定。著通行传谕。凡兵丁娶媳嫁女。无论长次。均许邀恩。况历年生息已久。公费谅无不足。倘有不敷之处。各该管大臣。亦当酌量均匀料理之。　　

○大学士鄂尔泰等、酌定准噶尔使臣达什等至京事宜。奏言、此次准噶尔来使达什、博济尔等、到时。请即引至圆明园宫门跪伏。理藩院阅受表文。并贡物。繙译呈览。引来使至吏部朝房列坐。赐食毕。馆之于圣化寺。道经额驸策凌寓。即令其递送噶尔丹策零、与额驸书。所有给与来使食物、器用、夫役、驿马。请悉如吹纳木喀例。令各处支给办理。得旨、著台吉额默根。并派理藩院官一员。驰驿前往。迎问达什来情。伊等如系特差奏疏之人。即照尔等所议。接受奏疏。如系差往额驸策凌处、送书之人。到时即带往额驸策凌住处。呈递来书。额驸策凌看过所与伊书。再接受奏疏转奏。余依议。　　

○丁未。上诣皇太后宫问安。　　

○以故一等男马尔岱子富鼐、二等男舒保弟舒德、三等男明亮从侄花沙布等、袭爵。　　

○戊申。考庄文皇后忌辰。遣官祭昭西陵。　　

○上诣皇太后宫问安。　　

○己酉。增给直隶遵化等州县。驻防兵米。本年折价未敷银、二千九百三十二两有奇。从直隶总督李卫请也。　　

○是日起。上以岁暮祫祭太庙。斋戒三日。　　

○庚戍。命建台湾考棚。谕曰。据巡视台湾给事中兼理学政单德谟奏称。台湾考试生童。向来未建考棚。止就海东书院之便。而地方湫隘。实不能容。遂别开门迳。通于圣庙戟门外。搭盖棚厂。未免杂沓喧嚣。邻于亵慢。且虑关防不密。易滋弊端。应请照内地之例。建立考棚。以昭严肃等语。向因台湾应试人少。故未建立考棚。今人文日盛。生童众多。非复畴昔之比。著该督抚转饬地方有司。相度地方情形。修造试院。俾宫墙肃静。考试谨严。以重造士育才之典。　　

○辛亥。以岁暮祫祭。遣官祭太庙中殿、后殿。　　

○命加徐州府属河工料价。谕曰。豫、东、二省河工。所有岁修抢修之柴薪。向来每觔给价六毫。令州县采买交工应用。朕因六毫之价。不敷采办。已降旨加至九毫。以纾民力。兹闻江南徐州府所属州县。滨临黄河。与山东、河南、壤地相接。有荡苇难以挽运。藉用秫秸之处甚多。采办之价。亦觉不足。所当照豫东、之例。一体加恩者。著总河高斌详确查明。将应加价值之处。照豫、东、之例。加至九毫一斤。报部著为定例。以示朕体恤民隐之至意。　　

○免福建省缺额田所匀丁银。及延平、建宁、邵武、解粮运费。谕、闽省丁银。匀入地亩。已历多年。上年朕查出通省缺额田地、五万四千余亩。已降旨将粮银豁除。以纾民力。但所匀丁银。未曾裁免。仍属小民之累。著将应纳丁银、九百六十一两。悉行免徵。永著为例。又闻延、建、邵、三府。有运解省城之粮米、二万四千石。于耗米之外。又徵运费。每石一钱一二分。至五六分不等。交官之数若此。其官吏需索之费。正恐繁多。小民输将匪易。著将此项永远免徵。所有运费三千两。即于存公银内支给。以除闾阎之扰。　　

○谕理藩院。皇考御极。三年释服之后。于初次庆贺元旦来京之蒙古王、贝勒、贝子、公、台吉等。及使臣等。俱加恩赏给缎疋。今年年节轮班来京之蒙古王、台吉等。遇朕初次庆贺元旦。著于常例赏银外。仍照雍正四年、皇考特恩赏给之例。加恩赏给蒙古王、贝勒、贝子、公、台吉等。及使臣等、缎疋。　　

○以大学士鄂尔泰子一品荫生鄂实、为三等侍卫。　　

○壬子。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭太岁之神。　　

○诣皇太后宫问安。　　

○癸丑。上诣皇太后宫问安。　　

