<!-- { "loadSidebar": true } -->
○又谕、向例八旗军器。每年特派王大臣查验一次。事既烦扰。而兵丁等不无繁费。著改为三年查验一次但既经展限。钦派王大臣等自不得仍前塞责了事务宜悉心认真察看若仍不以为事。至朕亲阅之时。军装不整定将所派之王大臣治罪。决不宽贷。查验之时。除八旗骁骑营官员兵丁、前锋护军、包衣护军仍照例阅看外。其包衣佐领下披甲人、及王公门下包衣佐领。下兵丁军器。俱不必查验。戊寅。谕军机大臣等。定长覆奏保荐知府一摺。据称所属同知知州、并无合例应行送部引见人员。此泥于前旨在任三年一语。若接到朕续降谕旨。自当另具摺奏。定长在粤西已及数载。果有才能出众之员。即年例未符。何妨具摺保荐。看来此案、颇有因已经调任。离粤在迩。欲避滥举之咎。但为联衔一奏以塞责耳。甚非实心任事之道。著传旨申饬。仍令遵旨据实保荐奏闻。　　

○又谕、据定长覆奏、审讯吴晟相等情形一摺。内称初次审出该犯自认为吴方曙、从逆天堂寨、事发逃窜等情。不过扯耳端跪。并未严刑。续准楚咨解回。复行确讯。据该犯将引进烧炭。逼胁从逆及事发披剃各情。一一供吐。并自绘寨图。亲书口供。亦仅将该犯刑夹一次。并无严刑叠夹。使赤膝跪于烧红铁炼之上等语。此案经楚粤两省。往返讯鞫。该犯到粤。则俯首供认。至楚忽翻异前供。而永常所奏。乃系粤省全用刑求。强令诬认。是以降旨询问定长。今观该抚所奏审讯情节。未必尽属刑求。而所委承审此案之平乐府知府顾珊。看来亦非酷刑枉法者。吴方曙一犯、已经永常拏获。审明正法。该犯在粤就捕。又行自认。则永常前奏。未免有回护之见。著将吴晟相、李兴楼、二犯。即行解京。交军机大臣等讯问。并传谕永常、定长、知之。　　

○户部议覆、漕运总督瑚宝疏称、严嘉二帮。截留漕粮。与杭宁帮丁船。同系一年减存。请将严、嘉、二帮丁船六十八只。循照杭宁等帮减丁前奉恩旨。一体加给二分苫盖口粮。应如所请。从之。　　

○赈恤安徽寿州、凤阳、临淮、定远、霍邱、泗州、盱眙、天长等、八州县、及凤阳、长淮、泗州等三卫、乾隆十七年旱灾饥民。并蠲缓额赋其寿、定、霍、泗、盱、天等、六州县漕粮、漕项、银米。凤阳、临淮、二县漕项银。及旧欠漕粮。并卫田应徵新旧漕粮、漕项、均予缓徵。　　

○己卯。上诣畅春园、问皇太后安。　　

○幸静宜园驻跸。翼日。如之。　　

○谕曰、永常著来京陛见。其湖广总督印务。著再泰署理。俟开泰到楚交代后。起程来京。定长著署理贵州巡抚。开泰著于交代后。起程前赴新任。　　

○谕军机大臣等、鄂乐舜奏。巡查甘凉肃情形一摺。已于摺内批示。其所称番性犷悍难驯。控驭之道。宜于防范中。仍加。矜恤。勿格外苛扰。勿过于胁逼等语。如果巡查所至。实有应行振刷办理。以为绥靖疆圉之计。自应据实入告。但鄂乐舜此奏。全属泛论。不过因巡察一番。敷衍其说。以见不虚此行耳。未必于地方实有裨益也。封疆大吏。不能实心实力。随事筹办。而徒以虚文相尚。何事此喋喋为耶。然或伊误会此旨。辄思勉强振作。又故为更张纷扰。则尤其大不可者。朕于一切政事。务期实际。鄂乐舜始终未能领悉朕旨。不免沿习故套。著将此一并传谕知之。　　

○署山西巡抚胡宝瑔奏、据护理总兵印务巴泰禀称、原任大同镇总兵、今调延绥总兵张乃义。亏空存营公帑一千八百余两。临行未能归款。又部准应给各营制造梆锣牌架等银、二千九百余两。未经给发。即行交印起程等情。旋于巡查北镇时。面询中军游击色伦泰、并各参游等官。佥称并未给发实系捏冒开销。私侵入橐。至色伦泰、专司钱粮出入。一任该镇侵那私用。并不详揭。恐有徇情容隐。及通同侵冒情弊。均应参革究追。得旨。这所参张乃义、色伦泰、俱著革职其侵冒徇隐各缘由。该署抚一并严审定拟具奏。　　

○庚辰。兵部议准、署山西巡抚胡宝瑔疏称、山西冀宁驿传道专管通省驿务。分巡太原潞、泽等处地方定制已久嗣将驿务改为分管责成不专。有损无益请仍照各省专员之例将山西通省驿传事务。仍归冀宁道管理。从之。　　

○蠲免河南武陟县、乾隆十七年水灾地亩粮银五百七十四两有奇。　　

○以故青海扎萨克固山贝子莽鼐长子罗布藏色布腾袭爵。　　

○旌表守正捐躯之江苏泰兴县民田大有妻戴氏。　　

○辛巳。上诣畅春园、问皇太后安。　　

○回圆明园。　　

○谕军机大臣等。据吴士胜覆奏、水沟台汛兵刘成、被牛羊群蒙古捆缚抢去一摺。甚属支饰回护。不仅拘执错谬而已。沿口汛兵。窝留窃匪。扰累蒙古。事属显然。吴士胜身为总兵。约束兵丁。是其专责。岂可有意徇庇。且如察哈尔蒙古本属我朝世仆。张家口外牧群。现俱隶之太仆寺。安设台汛。不过稽查出入。以防私越耳。乃吴士胜奏内混将属弁禀词录入。有本日汛兵刘成瞭望。午时见有蒙古十数人。骑马直至边墙等语。在吴士胜不过藉此张大其词以为支饰之地竟视察哈尔蒙古如准夷。水沟台诸汛不啻安西要卡矣。此等梦言□艺之语。览之可发一笑至其奏内。有曾与惠色面商并无异词及接惠色札致。又有若遽入告。恐增宸虑之语。若果系如此则是惠色以计安顿吴士胜。而伊先行具奏。亦属不合。吴士胜既有此奏。不可不查问明晰可再传谕郎中福德、苏崇阿奉到此旨时。即传吴士胜、惠色至彼。当面对问令伊二人据实明白回奏。仍将此案实在情节。秉公确查。速行奏闻。若再有回护。及图含混了事。必不能逃朕洞鉴。　　

○赈恤湖北钟祥京山、荆门、随州、江陵、枝江、枣阳、宜城、均州、谷城、郧县、郧西、竹溪、东湖、等十四州县并武昌、荆州、荆左、荆右、襄阳等五卫乾隆十七年旱灾饥民。　　

○旌表守正捐躯之山东曹县民张恋妻常氏。　　

○壬午。上御勤政殿听政。　　

○谕、刑部侍郎蔡新、现在告假省亲。内阁学士李因培著暂行署理刑部侍郎事务。　　

○兵部议准、大学士公傅恒奏、请酌定各省驻防军政卓异人员。凡荐举之员数。仍以驻防之多寡。酌中定额。嗣后黑龙江、不得过七员。盛京、不得过六员。船厂不得过五员。西安、绥远城、均不得过四员。杭州江宁荆州、均不得过三员。凉州、天津、广州、京口、宁夏、成都、均不得过二员。热河、青州、山海关、福州、均不得过一员。河南、太原、二处。驻防官最少。应俟军政届期。由部奏派大臣前往考察。又独石口、千家店张家口古北口、郑家庄、昌平州、六处、及保定、宝坻、固安、东安、雄县、良乡、霸州、采育、八处。军政。之年。向系原派巡察大臣考核。该处员数无多。且系分驻。难以定额。如果有贤能出众者。准其荐举一员否则宁缺毋滥。从之。　　

○铸给张兰巡检司印信从署山西巡抚胡宝瑔请也。　　

○以国子监祭酒双庆为内阁学士兼礼部侍郎。　　

○以印务参领佟泽溥为镶红旗汉军副都统。　　

○癸未。上诣畅春园、问皇太后安。　　

○还宫。　　

○谕军机大臣等。前据班第等奏称、署东莞令周绂、因将逆首已获复纵革职勒拏。兹查王亮臣逃入崖州原系该令究出。差役前往一同在场拏获。尚在一月限内相应声明等语。向来督抚遇属员参处案件。往往于结案之时。曲为开脱。最属外省陋习。此案王亮臣逃入崖州。如确系周绂究出踪迹。差役往拏。且在一月限内。其处分尚可从轻。但恐该督抚等不过据该令禀报之词。其情节则未必属实耳。可传谕班第苏昌、令将周绂究拏王亮臣前后实在情节。再行确查。若果与前奏无异。即另摺叙明、奏请交部但不可揜饰回护。致蹈外省陋习也。　　

○户部议覆云贵总督硕色疏称、金江两岸悬崖峭壁。水势汹涌。自黄草坪、过大汉漕。险滩栉比运船一经漂没。实难打捞。查办运京铜。经历川江黄河等处。其沉溺非人力所能施者。原有豁免之例。金江险倍川江。请照例一体豁免。应如所请。从之。　　

○又议覆、贵州巡抚开泰疏称、大定府属威宁州山多地寒。米谷稀少。近年生齿日繁铜铅各厂。人夫丛集。食者益众兵丁领支折色自行买食。每值青黄不接。或阴雨绵连。兵民争籴往往悬釜待炊。应为设法筹备。威宁镇标折色兵粮。请改拨本色支给。所有应支本色及遇闰加支每年应添拨不敷米、三千一十二石七斗五升。除威宁州按年于邻封附近州县、采买一千石外。请将平远州之时丰岁稔、崇信、三里。额徵余米七百七十四石九斗。拨赴水城厅仓。毕节县、额徵余米七百九十九石五斗。及备支毕。赤营粮米一十一石四斗六升。拨黑章汛。均令威宁州接收运贮。又于大定府属之悦服里。拨额徵秋粮米四百二十六石八斗九升。贮威宁仓。以抵镇兵不敷之数。至毕赤营兵丁、遇闰应需加支月粮一百九十五石。即于大定府属之仁育里。应徵秋粮。按年照数拨还。其大定府改拨威宁、毕节、两处米请于黔西州额徵余米。按年照数拨还府仓以补应支额数。又威宁州、及黑章汛地方。应建仓廒四间。均应如所请。从之。　　

○是日起、上以孟夏享太庙斋戒三日。　　

○甲申。谕朕因督抚参劾属员。并不实心查审。惟委承审各官。迁延滋弊。交部另立限期。按例分别。旧限六个月者改为四个月。限四个月者、改为两个月。原欲使被参者、不致屈抑日久。或疑为期太迫不思督抚列款纠参。必经确访至查审时果能虚公研鞫。虚实无难立辨。即谓定制须由道府州县次第审详。此不过外省陋习耳江西鄂昌等、正坐此病。究之所委道府州县亦无不迎合上司意指。则仍是督抚自定案亦安用是虚文为耶。然案情有难易。道路有远近。此后凡督抚参官。能依新限速办。固见敏干。如新限内不能完结。即著将实在情由。豫行摺奏。其尚在旧例限期之内者。宽其议处。若仍狃于积习。致逾旧限。该部随本查参。　　

