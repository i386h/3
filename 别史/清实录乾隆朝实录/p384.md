<!-- { "loadSidebar": true } -->
○谕、各省办理耗羡一事。朕恐或有不便于民之处。是以于廷对时。入于策问之内。乃诸生无所敷陈。甚且有不知耗羡为何事者。又降旨询问九卿、翰林、科、道、并外省督抚等、庶几合众论以求一是。此朕集思广益之意也。诸臣如有所见。即当就事敷奏。等朕采择。如无所见。亦不必勉强塞责。所降谕旨甚明。乃近见诸臣奏对竟有于耗羡一事之外。旁牵侧引。以狂瞽之见。为无稽之言。所答并非所问。即说到耗羡。亦究竟不知原委。万难见诸施行。甚至潘乙震之请开捐。路斯道之请铸弊。尤为荒谬之极。方今天下承平。海宇宁谧。无扰攘之干戈。无繁兴之土木。上而府库充实。下而满汉安堵。并非财用不足。亟须筹画之时。此人所共知者。在我君臣。惟当制节谨度。未雨绸缪。为持盈保泰之计。若侈言豫大丰亨。而流于奢靡荒纵。固非安不忘危之道。但如诸臣所奏。沾沾以国用为言。竟似国用实有不足。不得不从权计议者。此风一开。将见言利之徒。接踵而起。其为害甚大。岂止有妨政体而已。不但诸臣不当揣摩及此。陈奏纷纭。即专司钱粮之臣。惟应通计出入。平准制用。亦不当托言国计。徒以综核为尽职也。数日来无知妄奏之辈。原当加以处分。因系降旨询问。导之使言。故虽乖谬。特从宽宥。此番训谕之后。如再有节外生枝。悖理伤道者。必从重治罪。以为妄言者之戒。　　

○大学士等议覆、步军统领舒赫德等奏称、京城钱文一项。向设官牙经纪。领帖评价。嗣经御史陶正靖等条奏裁革。以致囤钱铺户。无人说合。转致居奇。应如所奏。仍设经纪十二名。交该府尹、行令大、宛、二县。召募老成殷实者。领帖充当。如铺户擡价。责成官牙谕令平减。倘从中垄断滋事。该管官立拏。并令五城御史、一体稽察。再铺户囤钱。向有例禁。但须酌定数目。请以五十千文为率。即令赴市售卖。并立赏给查首规条。所议亦属可行。应交该管衙门、访查办理。毋使番役等借端滋扰。从之。　　

○免直隶遵化州、乾隆六年水灾余绝地亩租银。并蔚州、水冲民地额徵银两。　　

○丙午。孝端文皇后忌辰。遣官祭昭陵。　　

○定皇太后皇后宫乐为中和韶乐。庄亲王允禄等奏。伏查丹陛乐与中和韶乐。音节不同。因丹陛乐有章而不歌。故字句旧未详审。音律不相符合。现改正撰拟进呈。再查会典。惟太皇太后宫、用中和韶乐。皇太后、皇后宫、均用丹陛乐。考诸掌仪司。则自来升座、还宫、并用中和韶乐。盖昔年撰拟乐章之时。以皇太后、皇后、不敢同于太皇太后。便以丹陛名之。且乐章一式无别。而考击之法。则又全不循章协韵。今既查明。自应分别升座、还宫、为中和韶乐。行礼为丹陛乐。得旨、是。　　

○兵部议准、御史薛澂奏称、直省额设长养驿夫。半属空缺。临时雇觅。无事则官吏夫头分肥。应请行令各省督抚、严饬所属司驿各员。按名召募。毋令虚冒工食从之。　　

○刑部等部议准、原任山东巡抚朱定元疏请、酌定查缉老瓜贼各款。一、各汛兵务于每日黄昏迄天明。自本汛上下、至邻汛适中之地。轮替巡查。该州、县、卫、所按汛拨壮快一名。印给号单二纸。载明更次。持至两汛适中处所。俟上下汛兵巡到。即令自带姓名小戮。于号单更次下印盖。如兵役偷安。扶同蒙混。照例责惩。该管官弁。或有徇纵。均照徇纵老瓜贼定例参处。一、老瓜贼行踪虽诡、居家之时。断难逃牌甲里邻之查察。应行令各省督抚、饬所属地方官。遍谕邻佑地保人等。不时稽查。如有踪迹。即密禀严拏。不必指出首人姓名。俟起有尸赃。将首报人分别首从犯。按名赏给。其兵役平民。有能侦知首报。审实者。亦照例给赏。一、老瓜贼劫杀之案。既无上盗情形。又无事主赃单。悬空躧缉。殊非易事。但捕役人等。独无议赏之条。恐无以示鼓励。嗣后有能缉获邻境、及本境、老瓜贼者。不论首从。皆按名给赏。一、老瓜贼踪迹无定。非专员查捕。未易奏效。请敕下直隶等北五省督抚、及此五省之接壤邻封、照例通饬州县查拏外。再于所属捕盗同知、通判、遴员带役四散查拏。获有老瓜贼。照例议叙。捕役赏赉。诬良邀赏。参处治罪。从之。　　

○定边左副将军额驸策凌等奏、据乌里雅苏台大臣报称、准噶尔厄鲁特阿尔咱来降。奏入。报闻。　　

○丁未。上诣长春仙馆、问皇太后安。　　

○谕、朕念甘省地瘠民贫。前特降旨。将民欠借粮。自雍正六年至十三年者。一概蠲免。其乾隆元年以后借欠之项。从壬戌年为始。分作六年带徵。至最寒苦之武威、平番、永昌、古浪、西宁、碾伯、等六县。则将带徵之项。一并豁免。今思民欠借粮内、从前有因仓粮缺少。以银一两、作粮一石。借为耔种口粮之需者。计自雍正十年、至乾隆六年。如武威、平番、永昌、古浪、西宁、碾伯、等六县。欠银八万八百七十三两有奇。又兰、巩、平、庆、宁夏、五府属之金县、河州、靖远、陇西、会宁、通渭、盐茶厅、平凉、崇信、静宁、固原、泾州、华原、合水、平罗、花马池、等处。欠银四万六千五百四十二两有奇。此项借银。原系以银作粮。即与借粮无异。其自雍正十三年以前者。既已加恩蠲免。其在乾隆元年以后者。又分作六年带徵。至武威等六县。又复全予蠲豁。此等抵借之银。事同一例。著照乾隆元年借欠粮石之例。从乾隆七年为始。分作六年带徵。俾民力愈得宽纾。受国家休养之泽。著该部即传谕该督抚知之。　　

○吏部议准、大学士等奏称、陕、甘、宁夏、及四川、松潘等处。皆地界边邮。较直隶、山西、更关紧要。必须分用满员。以资弹压。惟直隶、山西、沿边补用满员。定以五年俸满。分发有题缺之省。遇缺题补。原因山西并无题缺。直隶题缺无多之故。查陕、甘、最多题缺。今若补放满员。仍照直隶、山西、之例。既补边缺。又调内地。五年期满。又送部分发。往返为烦。请陕、甘、二省。及四川、松潘镇各题缺。不论沿边内地。以五分之一。补用满员。遇副将、参、游、等缺出。兵部按旗。将应用人员。拣选请旨补授后。如果谙悉营务。遇推升之处。准与绿旗人员。一体较俸升转。再直隶、山西、期满人员。仍分发陕、甘、题补。不无壅滞。自应停止。从之。　　

○工部议覆、钦差侍郎周学健、调任两江总督那苏图、江苏巡抚陈大受奏称、淮郡东西一带。有从前未议兴修之铜、沛二县境内石林、黄村、二口。为黄水冲刷成河。灌入下流。淹漫地亩。应于坚筑土坝外。堆砌乱石帮护。高与地平。仍与漫滩无异。实为地利河防。有益无碍等语。应仍令会同该总河、详加勘议。果无妨碍。作速估题兴修。至所称沛县缕水堤。经田家堤、漫开决口。直入沛境。亟应堵筑。并自华山起、至斜堤止。通加培厚。并疏通南路金陵镇、一带尾闾。使分水归湖。又砀山县之小神湖。为通邑积水蓄洩之所。复有大沟一道。由纪家洼归湖。湖之尾闾。全藉马家沟宣洩。今皆年久淤塞。亟宜疏浚。又邳州境内沂河。旧有护堤。经梅家道口、冲开六处。新城三面被淹。亟宜补筑。又山阳县西乡、一带低田。每遇白马湖涨。即遭淹没。应于护城河东堤之尾。坚筑横堤。堤下建设涵洞。随时启闭。以洩霪潦。又阜宁县境内之郭墅湖。南通射阳湖。为洩水要道。久经淤平。亟宜开通等语。应如所奏。将急应兴举各工。行令逐一确估。造具应修工段、应需银两清册。送部查核。工竣另册题销。至海州境内之蔷薇河、高桥河、及蔷薇河尾旧闸。先经该督那苏图奏准次第兴挑。应令催趱完工。其阜宁、桃源、等十四州县。现据各地方官、及士民详呈请行疏筑等工。应令该督等、将议疏议筑处所。有无干碍河道。利益民田。以及各府州县被水村庄。详加相度。分别缓急。次第兴举。并核明官修民修。妥协办理。得旨、依议速行。　　

○戊申。上奉皇太后还畅春园。　　

○大学士等议覆、川陕总督尹继善奏称、蔡把什湖地亩。租与回民耕种。酌定章程九条。一、屯兵旧有堪用牛骡。并彻回防所挑下马匹。应按数拨给。其价分作五年带徵。一、各色耔种。回民力难自备。应于新收屯粮内给领。一、所借耔种。于秋收后扣还。下剩粮石。照安西之例。官四民六分收。一、回民既事耕作。自须接济口粮。应照安西民屯之例。酌借哈密存贮白面。秋收后交还小麦。一、蔡把什湖各处渠道。向因兵丁屯粮。修浚灌溉。今易回民。而兵独任疏浚。未免偏枯。应令蔡把什湖守备、仍督兵修防。并饬回民协助。交管粮文职稽查。一、回民所借麦石。原当按时扣还。但于所得六分之内。并令交纳。恐力有不继。应于未分时先扣耔种。既分后再交口粮。仍照一麦二谷例。糜粟兼收。一应还分数。应于每年收获时。令哈密公移会粮员秉公办理。一、前经提督李绳武奏明。令各营于蔡把什湖、塔尔纳沁、二处。种有余地各三千亩。所收粮石。即以增给哈密防兵及牲畜餧料等项。今查塔尔纳沁、地寒土瘠。收获无几。应停耕种。其蔡把什湖余地三千亩。既经垦种有效。不便弃为旷土。仍令驻防兵丁承种庶兵力不致多分于驻防仍可无误。均应如所请。行令该督会同永常等办理。从之。　　

○户部议准署云南总督张允随疏称、永北府金沙江金厂。近来产金渐少。若按数徵收。固累淘户。如遽议豁免永禁私淘。又恐农民失资生之计。自应仍听民淘。每岁额徵金课。自乾隆六年为始。减半完纳。遇闰免徵。从之。　　

○工部议准、直隶总督高斌疏报、南运河纤道窄狭。急需开拓。天津、静海、青县、沧州、交城、东光、吴桥、故城。等八州县。民居危险。愿得价拆移。应请动支兴修。从之。　　

○铸给驻防哈密统领关防。从川陕总督尹继善请也　　

○已酉。上诣畅春园、问皇太后安。　　

○谕军机大臣等、朕前降旨、将陈高翔补授江苏按察使。今伊来京请训。朕看其年已六十有余。恐精力不胜江苏繁剧之任。著德沛、陈大受留心试看数月。据实具奏。　　

