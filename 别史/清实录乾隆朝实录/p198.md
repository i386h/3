<!-- { "loadSidebar": true } -->
○戊戌。谕、据两江总督那苏图奏称、十一月间。前赴淮扬。与河臣抚臣。会勘应浚河道。于十二月初旬。舟抵清江浦。勘得署抚臣许容、原奏开挑之处。于地方水利农田。原属有益。惟闻沿海一带。边土较高。兴泰、宝、盐、等处。地土低洼。形如釜底。必须测量地势。随宜办理。除应开应筑河道闸坝。约计工程钱粮数目。及派委督办协理人员。另与河臣抚臣会奏外。此项工程重大。如蒙简差在京熟谙水利工程大员相度董率。总理妥办。方为有济等语。朕思大理寺卿汪漋。本籍江南。于彼地情形。自能熟悉。且曾监修浙江海塘。于水利工程。谅亦谙练。著伊前往江南、总办此工。其有应行商榷事宜。即会同督抚河臣妥议兴举。务期有益民生。以副朕爱养黎元之至意。　　

○琉球国王尚敬、遣陪臣王舅向启猷、正议大夫金震等。表贺登极。并贡方物。奏入。报闻。　　

○准噶尔台吉噶尔丹策零、遣哈柳等、随侍郎阿克敦等、至京进表。表曰。准噶尔台吉噶尔丹策零具奏。恭进大皇帝圣明。去年令达什等、以阿尔台游牧事具奏。奉大皇帝谕旨。尔请喀尔喀、与额鲁特、以阿尔台山为界。俱照现在驻牧。无相掣肘。言辞恭谨。朕甚嘉之。故复遣使前往。幸蒙圣恩鉴允。不胜欢忭。又谕旨有云。分界之处。尚未指明。蒙古游牧无定。若不指定山河为界。日后边民生衅。于久远之计。仍无裨益。前者、我遣吹纳木喀入奏。亦正为此耳。今议定界。请循布延图河。南以博尔济昂吉勒图、乌克克岭噶克察等处为界。北以逊多尔库奎、多尔多辉库奎、至哈尔奇喇博木、喀喇巴尔楚克等处为界。我边界人等。仍在山后游牧。不得越阿尔台岭。其山前居住蒙古部人。只在扎卜堪等处游牧。彼此相距辽远。庶可两无牵掣。谨此具奏。前者、彼此致生嫌隙。祇以大皇帝兵至科卜多。遂于界内筑城驻兵之故。今托尔和等处。恐复如此。惟大皇帝区处。若蒙见允。边界自此而定。卡伦大半向前。其布延图、托尔和、二卡伦。并在我国境中。亦祈大皇帝垂鉴。再、车臣汗告我使人。班禅额尔德尼、已经圆寂。询来使云是实。我额鲁特经典中。载班禅喀尔德尼、乃掌教大喇嘛也。如果圆寂。当建塔讽经。意欲遣我人赴藏布施。以广黄教。以福群生。奏入。报闻。　　

○王大臣等遵旨议覆、和硕。履亲王允祹等奏请、酌定端慧皇太子安葬茔地。并一切典礼。伏思规制宜从其隆。名号惟取其称。端慧皇太子吉兆。应尊称园寝。造享殿五间。两庑各五间。大门五间。琉璃花门三座。燎炉一座。覆以绿瓦。题主时仪节。敬拟牛一。羊二。奠帛爵。读文致祭。嗣后祭祀。仪与妃园寝同。至选择茔地。请令钦天监、会同洪文澜、敬谨选择。其修券事宜。及神牌点主。造办应用一切物件。均照和硕履亲王等原奏办理。从之。　　

○又议、雍正五年。征准噶尔、亏空军需。各省旗官兵二十三案。共银三万七千七百八十两有奇。米二百六十三石有奇。马二百四十二匹。核对原案。或马匹劳伤倒毙。或制备行装。或借支盘费。或产业已尽。无力完帑。均属情有可原。应请豁免。从之。　　

○吏部议覆、御史朱士伋奏称、嗣后轮奸之案。不行弋获。文武官照盗案例参处。专管官讳匿不报。上司狥庇不参。均照讳盗例议处。应如所请。从之。　　

○户部遵旨议、御史陈其凝奏、安徽被灾州县。所有本省捐纳谷石。请照现在江苏之例。一体减三收捐。未被灾州县生俊、向被灾处所纳谷者听。又江苏减三收捐。原议来年四月麦熟停止。东南麦收。非西北可比。来年四月。谷价恐未平减。请宽期两月。以新谷登场为止。徽如蒙俞允减捐。亦请一律遵行。应如所请。令该督作速会同各该抚、酌量地方情形。妥议奏明办理。得旨。依议速行。　　

○又议准、甘肃巡抚元展成疏报。中卫县白马寺滩。新垦地亩四万九千三百八十二亩。自乾隆元年初种。二年升科。现当再行确勘加增分别上中下地。共应加增粮四百七十四石有奇。银七十八两有奇。永为定则。从之。　　

○礼部议奏、湖北枝江县烈女淡大姑。许字民张含章。尚未成婚康熙十三年。遇贼义不受辱投缳殒命。宜予旌扬。从之。　　

○兵部议覆、大学士仍管川陕总督查郎阿疏言、乾隆二年。添设四川参游都司守备等关防。谨遵部议。酌拟字样。威茂营参将改为副将。应铸给四川威茂协副将关防中军守备、改为该协左营都司。应铸给四川威茂协标左营都司佥书兼管中军事关防。添设右营都司。应铸给四川威茂协标右营都司佥书关防。仍留小河营守备。应铸给四川松潘镇属小河营守备条记。普安营游击、改为参将。应铸给四川普安营参将关防。该营守备。应铸给四川普安营参将中军守备条记绥宁游击、改为参将。应铸给四川绥宁营参将关防。该营守备。应铸给四川绥宁营参将中军守备条记。均应如所拟令礼部铸造给发。从之。　　

○刑部议覆奉天府府尹吴应枚疏请、添设狱囚绵衣煤灰等项。其费取之赃罚项下。并田房杂税银。不敷。于各州县内、通融拨足人犯解省质审照递解例。按程给与口粮。应如所请。从之。　　

○又议准、湖北巡抚崔纪疏言、湖北按察使衙门黄州、郧阳二府。俱向无监狱。武昌、蒲圻、汉川、松滋、宜城、房县、竹溪、保康、兴山、等九县。或向无监狱。或监狱窄小。请分别添建。从之。　　

○豁免雍正七年、至十三年、西北两路出征之护军校等员。满洲、蒙古、汉军、绿旗兵丁。借支未完银十二万七千四百七十五两有奇。　　

○己亥复江南山、清、等六州县、驿站水夫旧数。谕、江南驿站水夫。前经巡察御史条奏、裁六留四。即以裁存工食。为大差经临、雇募民夫、每百里给价一钱之用。今朕闻得江南之山、清、桃、宿、邳、沛、等六州县。地处冲繁。差务既倍于他邑。河多闸坝。挽拽更难于平川。其间守候耽延。尤多迟滞。驿地裁夫之后。以一钱为雇募之价。实有不敷。官民不无赔累之苦。所当酌量变通者。著将此六州县、原裁六分水夫之数。仍照旧例增复。俾民无科派之扰。官无赔垫之虞。该部即行文该督抚知之。　　

○调广东提督张天骏来京引见。以直隶马兰口总兵保祝、署理广东提督。副都统布兰森、署理直隶马兰口总兵官。　　

○庚子。训督抚董率州县、尽心民事。谕、据河南巡抚尹会一奏称、种树为天地自然之利。臣于上年、钦奉谕旨。随饬地方官、责成乡地老农。多方劝谕。自桑柘榆柳、以到枣梨桃杏之属。遇有闲隙之地。不可种谷者。各就土性所宜。随处栽植。加意培养。今各府查报。一年之内。实在成活之树木。共计一百九十一万有余。兹当冬末春初。再加申劝。期于递年加增等语。夫农田为生民之本。而树畜尤王政所先。周礼太宰。以九职任万民。其二曰、园圃毓草木。可以知所当务矣。朕御极以来。轸念民依。于劝农教稼之外。更令地方有司。化导民人。自勤树植。以收地力。以益民生。今览尹会一所奏。是豫省一年之内。已种树一百余万之多朕思中州接壤畿辅。为南北往来之冲。并未闻有教民种植、滋事繁扰之处。安见豫省之法。不可仿行于他省耶。至于五谷者。乃民命之所关。吾君臣受上天牧民之责。而于民之所、资以生者。转视为缓图。亦逐末而忘其本矣。地方有司。但知以簿书为事。自顾考成。幸免参罚。便为称职。此等人员。固不可与劣迹昭著者。同日而语。而究之牧民之要道。缺焉未尽。所谓父母斯民者安在乎。国家设立仓储。原以济小民之缓急。当救济百姓之时。岂复有所吝惜。但仓储有限。而人数繁多。不足之数。势必借资于邻省。倘邻省又复歉收。则将如何经理之。是在督抚大臣。董率州县官。早作夜思。视百姓之事。如己身之事。勤勤恳恳。劝勉化导。俾百姓各尽力于南亩。野无旷土。户无游民。纵不能如古人之耕九余三。即有成效。然亦必令有所储畜。以备不虞。不为旦夕糊口之谋。而置仰事俯育于膜外。则克尽牧民之本图矣但小民识见短浅。不能虑及久远。必须良有司感之以至诚。使官民上下。情意流通。有言必信。奉令承教。出于自然。行之既久。渐臻家给人足之风。此等牧令。真不愧古之循良。该督抚当优奖而荐举之。朕必加以迁擢。风示群吏。倘袭取虚文。不求实政。或且刑驱势迫。使闾阎未受盖藏之益。而已受繁苛之扰。此又国法之所不贷者。可将此传谕各省督抚。善体朕心。勉力为之。以前朕望。　　

○又谕、前据贵州总督张广泗参奏张照在黔。糜费军需银两摺内。特标百万军需于前。而下文参其任意支领。是显然军前所用钱粮。皆张照经手之项。是以朕降旨令其赔还十分之八后又有人奏称、张照经手钱粮。祇派发各府银十三万两之数。此外与伊无涉。朕令户部行文张广泗确查具奏。今据张广泗查奏、张照经手钱粮。只发过银二十五万余两。是此数与原奏迥不相符且迟至二年之久始行覆奏。显有回护原奏。碍难措辞之处。张照在黔办理军务。与哈元生等意见参差。不能和协。朕是以降旨彻回加以处分。又因张广泗、有糜费钱粮之参奏。是以照例责令赔补。并非从前深恶张照。而于不应著赔之项。罚金以惩之也。今细览张广泗查奏之摺。是张照本无应赔之项。何得强令赔还。朕惟以大公办理天下之事初无成见成心。并非此时嘉奖张照。而欲枉法以宽之也。若照户部所议。复令张广泗再查。伊仍不免瞻顾。难于回覆。此案著交与办理军机大臣。秉公妥议具奏。　　

