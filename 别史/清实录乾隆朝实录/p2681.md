<!-- { "loadSidebar": true } -->
○谕军机大臣等、据萨载奏、拦黄坝外、添筑束水堤工一道。为陶庄新河重门保障等语。所办甚好。自应如此添筑。至黄河自周家庄以下。形势稍曲。且中河口所出之水。横冲抵溜。河水易于回漾生淤。是其受病之处。高晋等前此议移中河口向下。自属有益。因令该督等、悉心查勘。熟筹妥议。嗣据高晋等奏称、现拟将中河口门。改在下游李家庄。定于回空未到以前。堵旧开新。使清黄三道。并行东注。可期清水畅流无阻。仍俟中河口门。改由李家庄出口后。再看黄运湖河。冲刷形势。如有应行酌办之处。再行请旨。又于九月内。据萨载奏称、因洪泽湖水。畅出清口。黄河内清水盛大。若将李家庄新运口门开放。水势内外相平。不能迅流畅注。自应慎重办理。目下回空漕船。已经南下。仍由杨庄出口遄行。其中河运口。俟黄河水势消定。或冬间、或春初、相机闭旧开新等语。今阅图内所绘情形。中河仍由杨家庄出口。是冬间并未筹办及此。兹已届春初。因何尚未堵旧开新。抑或另有酌办之处。著传谕萨载、即将现在情形。详悉据实覆奏。将此由四百里传谕知之　　

○又谕曰、毕沅奏覆、查拏川省逃兵一摺。并将己未获各兵名数。开单进呈。朕阅核单内所开。自陕省调赴军营。脱逃者、共一百六十八名。现在仅拏获正法过三十七名。未及十分之四。其自四川、甘肃、绿营、调赴军营脱逃。因原籍陕西、咨明查缉者。共四十三名。已拏获正法者。不过三名。尚不及十分之一。此等兵丁。久经国家豢养训练。及至调赴军营。不能奋勉出力。乃敢相率潜逃。其情罪极为可恶。必当按名拏获正法。以示惩儆。计该犯等、见大功久蒇。查拏渐疎。自必潜回原籍藏匿。冀延残喘。文武员弁。如果实力查缉。自无难尽数就获。乃至今拏获者。尚属寥寥。究系各该地方员弁。未能实力办理之故。著传谕毕沅、严饬各属。设法上紧严缉。务期尽数弋获。一面正法。一面奏闻。毋任稍有疎懈。致令漏网稽诛。将此遇各督抚奏事之便。传谕知之　　

○安南国王黎维褍、奏谢国民陈廷暄等、冒充使臣跟役入边。蒙恩释回。交该国王自行惩治。并称另具表贡。专员谢恩。得旨、览王奏谢。知道了。不必再行具表专员谢恩。该部咨行该国王知之　　

○署两江总督江南河道总督萨载奏、丹徒、丹阳、县境运河。为江、浙、漕船要道。江潮灌注。挟沙而行。兼岸陡泥松。易致淤垫。请将上届未经估挑。及挑而复淤各段。丹徒境、自江口至丹徒镇以南金涵口。丹阳境、自黄金沟至大王庙等处。动乐生洲租息银、给该二县挑浚。并责成该道、府、督勘。报闻　　

○乙未。大学士管两江总督高晋、遗疏闻。谕曰、大学士管两江总督高晋。品行端醇。材猷练达。老成敦朴。体用兼优。由州县洊陟封疆。宣勤奉职。扬历多年。自简畀纶扉。仍管两江总督。秉公持正。董率有方。其兼管南河事务。亦能经理得宜。深资倚任。昨以豫省漫口工程紧要。特令驰赴工次。督办堵筑事宜。近据袁守侗等、奏其染患痰咯之症。不能眠食。即派乾清门侍卫布彦达赉。带同太医院堂官陈世官。驰往诊视。并谕安心调养。以冀速痊。兹闻溘逝。深为轸惜。著仍派乾清门侍卫布彦达赉。驰驿前往奠醊。并加恩入祀贤良祠。其任内革职降级注册之案。俱著开复。所有应得恤典。仍著该部察例具奏　　

○又谕曰、三宝著补授大学士。仍暂行兼管湖广总督事务。俟朕酌量得人。另简总督后。三宝再行来京。入阁办事。两江总督员缺。著萨载补授。仍兼管江南河务。所有江南河道总督员缺。著李奉翰署理　　

○丙申。谕曰、广西提督员缺。著五福补授。其四川松潘镇总兵员缺。著刘俸补授。所有五福办理新疆屯田事务。即著刘俸、前往驻劄接办　　

○户部议准、成都将军特成额奏、两金川新收屯粮。请照打箭炉至西藏、一路台站贮粮例。存仓及支放兵粮。每石准销耗米五合。拨运别屯。每石准销盘折一升。并令逐年册报部核。从之　　

○丁酉。谕、经筵典礼。两年未经举行。本年二月。已过大祥。且经筵为阐学崇经。又无宫悬之奏。自可如常循举。今以二月初四日御经筵。所有应行事宜。各该衙门照例豫备　　

○又谕、闻刘秉恬之母。年逾八旬。现在患病颇重。病中思念其子甚切。刘秉恬承办军需奏销。业将完竣。著即驰驿、迅速回京侍奉。伊母闻子克日回京。自必心生欣喜。病势或可渐痊。将此速行传谕知之　　

○又谕、据巴图奏、喀尔喀郡王车木楚克扎布。于上年十二月病故等语。车木楚克扎布、前在军营。著有劳绩。且系喀尔喀中旧人。昨奏伊患病。朕即派乾清门侍卫伊鲁尔图、带同御医前往诊视。以冀痊可。兹闻溘逝。朕心深为轸恻。著即传谕伊鲁尔图。令其就近备办茶酒致奠。并加恩赏银五百两。就近于乌里雅苏台库贮银支用　　

○以喀尔喀副将军车臣汗车布登扎布、为乌里雅苏台参赞大臣　　

○戊戌。上诣大高殿行礼　　

○谕、八旗入官老圈田地。向皆令八旗官兵认买。后因不肖之徒。私行典卖。诸弊丛生。始降旨不准认买。租由官取。今旗人生齿较繁。此项田地。若仍由官取租。旗人产业渐少。于伊等生计无益。复降旨将入官老圈田地。加恩仍准官兵分买。并交户部、八旗、查核议奏。今又详思八旗人众。内有家奴者无多。分买之田。与京相近。尚易取租。倘分买之田过远。告假取租。不但徒耗盘费。更恐百姓刁难。租银得否。尚在未定。而每月钱粮。先扣存地价。于伊等生计。更属无益。朕意此项田地。莫若仍由官取租。俟每岁租银、送交户部时。分给八旗兵丁。则伊等既不费力。又不须扣存地价。于生计甚有裨益。著交户部、八旗、将如何分给之处。妥议具奏。以副朕惠养旗人之至意　　

○谕军机大臣等、连日盼望仪封合龙之信甚切。兹据袁守侗等奏、西坝复有蛰塌。现拟遵照兜袖法。改做两坝头兜挑。以期回溜分入引河等语。亦祇可如此办理。现今口门之水。深至七八丈。若照常下埽。著力较难。兹将两坝头展越斜兜。使口门之水。逼成回溜。即可相机如法堵闭。袁守侗等、务督率将备。实力妥速为之。又据称、引河头去口门稍远。因酌开引沟一道。长三百余丈。直达引河。拟俟口门相对处之斜坝。镶筑将成。即察看溜势。先放引沟。庶两坝不致著重等语。此亦捷便之一法。阅图内所绘拟开之引沟。稍向南。仍恐纡溜尚不能得势。因用朱笔、向北改直标识。此旨到时。如引沟业经挑成。可期挑引合龙。自属甚善。或尚稍需时日。即照朱笔标示处。上紧赶办。以冀于事有益。此次仪封堵筑之事。施工不可稍稽。而合龙不可欲速。总须斟酌万全。俾得永资巩固。方为妥善。著将坝工引沟图。随摺发往。令各阅看。至高晋自南河带来之将备等。于进埽诸事。素所谙习。自不致稍有舛误而堵筑施工。亦众目所共见。更不能略事粉饰。今高晋已故。恐伊等因无专辖董率之大臣。心中或存观望。于工务甚有关系。著传谕袁守侗等、将朕此旨、谕知该将备等。令其照前出力。勿稍懈弛。伊等皆南河得用之员。此次远来协助。办成时、颜面既觉有光。且其中果有出众得力之人。朕亦必加恩奖录。著袁守侗等、将南河将备。自正月初六日以后。每日如何竭力办工之处。详细记明。俟合龙时、一并缮摺开单具奏。候朕酌量降旨。将此由六百里加紧传谕知之。仍将办理情形若何。由六百里覆奏。如已经合龙。即行加紧奏闻。以慰廑念　　

○己亥。上诣寿康宫行礼　　

○谕曰、安庆卫借帑赎田。应完六限银一万两。应于乾隆四十四年徵完。第念该卫帮船。上年沿途剥浅。又在黄河口被风。捐坏九十余只。置备桅篷什物。以及添补修埝。工费繁多。若按数全徵。丁力未免拮据。著加恩、将六限应徵银一万两。除现在先徵一半银五千两外。其余一半银五千两。递展至四十五年完解。以纾丁力。该部即遵谕行　　

○庚子。上诣奉先殿寿皇殿、行礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千七十四


大清高宗法天隆运至诚先觉体元立极敷文奋武孝慈神圣纯皇帝实录卷之一千七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。正月。辛丑。谕曰、副都统衔索琳、著赴藏办事。并加恩赏戴花翎　　

○谕军机大臣曰、庆桂奏称、据阿克爱曼鄂拓克哈萨克穆色布等。告称伊族百余人。愿投内地为奴仆等语。前因伊犁等处人少。哈萨克内、有一二来投者。俱收留安插。今人民渐多。若穆色布等百余人来投。即行收留。将来闻风踵至。多占内地。于事无益。但此时亦不必明言我处不便收留。著伊勒图、咨询阿布赉、阿布勒比斯等。将收留此辈。于彼有无裨益。令其答覆。谅阿布赉等、必不情愿。嗣后来投者。即可据阿布赉等覆文却之。至现来告投之穆色布等。即著庆桂晓谕云、尔哈萨克等、俱大皇帝之奴仆。在内在外。原无分别。但业经将军、咨询尔汗阿布赉等。尚未覆文。尔等且不必来。晓谕后、遵依则已。如仍再三哀恳。且暂收留。俟阿布赉等、咨覆到时。再行遣回。将此由六百里传谕伊勒图遵办。并著传谕庆桂知之　　

○军机大臣等议覆、伊犁将军伊勒图奏称、伊犁屯田绿营官兵三千。现经改驻眷兵。需建城池兵房。除绥定城、祇须修补外。余屯、请于塔尔奇沟口外之乌可尔博尔苏克、东察罕乌苏、霍尔果斯、巴颜岱等处。分别建筑。应如所请、绥定城兵房修竣后。令总兵带驻中营官兵。乌可尔博尔苏克建城。驻左营官兵。东察罕乌苏建城。驻右营官兵。霍尔果斯建城。专设一营。分驻参将一。巴颜岱建堡。专设一营。分驻都司一。并于塔尔奇堡内添房。分驻守备一。从之　　

