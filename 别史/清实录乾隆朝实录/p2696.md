<!-- { "loadSidebar": true } -->
○甲辰。谕曰、直隶井陉县劣生梁进文等。哄诱村人。敛钱聚众。抗官殴差一案。现经尚书公福隆安等、覆审定拟。分别斩决枭示矣。今日郝硕奏到查审江西乐安县、有丏妇二十余人。击鼓闹堂。并有奸民董员仔、元九仔等二百余人。拥至县堂。掷石伤官。打毁衙署一案。前日国泰。亦奏有审办山东恩县、聚众抗官之左都、马现等一案。俱将首犯立时正法。余俱分别斩决监候均交三法司核拟速奏。不稍宽贷。一月之中。聚众抗官之案。竟有三起。是外省人心风俗。未免浇漓。甚为可恶。但闻百姓等。因素知朕养黎元。体恤备至。遂尔渐生骄纵。此则自速罪戾。不能承受朕恩矣。殊不知朕平日所抚绥惠爱者。乃良善平民。若强捍之徒。敢于纠众抗官。必执法严惩。不稍轻纵。所谓稂莠不除。嘉禾不植。剪奸顽、正所以全善类也。从前顺治康熙年间、督抚等犹沿明季陋习。于抗官拒捕之案。每多暗为消弭。归于不办。皇考在位。力加整顿。各省官民。始知凛遵。朕临御以来。严饬封疆大臣。不许弥缝了事。匿不上闻。朕亦有犯必惩。期于辟以止辟。乃愚民仍不知悛改。究系教化未周。牧民者不可不引以为愧。夫地方官、果有科派累民之事。自应重究。而奸民胆敢藉端抗官。亦诛所必加。是以从前曾降谕旨。凡有此等案件。不宜同时并办。致启刁风。但应确切查明。俟本案办结后。仍将酿事之地方官。另行参奏。即如井陉一案。周元理审办时。止将奸民正法了事。而置派累激变之劣员于不问。此则袒庇徇私。于政体官方。大有关系。因派福隆安等、前往彻底查讯。嗣据审明该县周尚亲。实有侵扣谷价等事。问拟绞候。而周元理、及司、道、府等。袒护劣员。曲为开脱。其罪实难轻逭。已明降谕旨。分别处分。将伊等获咎缘由。明白宣示。若山东、江西、两案。地方官实无不合。原可无庸办理。若梁进文等之纠众拒捕。亦不能因衅起劣员。遂将刁民曲从末减也。朕综理庶务。一秉大公至正。明罚敕法。惟视其人之自取。从不肯畸重畸轻。凡我群黎。岂尚不能深悉朕意乎。著通饬各督抚。将来如遇此等案件。务将起意奸徒。及同恶相济之犯。重加惩创。不得稍存姑息。仍当董饬各属。实意抚民。毋得骩法滋事。倘不肖有司。科派扰累。亦当查明劾治。勿稍徇纵。否则井陉之例在。督抚等可不知所儆惧乎。朕意在爱民。惟恐愚氓轻蹈法网。将此旨详悉晓谕。使家喻户晓。不致以身试法。亦风淳俗厚。安享盈宁。副朕明刑弼教之至意。将此通谕中外知之　　

○又谕曰、提督法灵阿、于自行条奏之事。并不遵办。仅行报部。并未具奏。巧避已罪。更复掩饰属员之罪。已照部议革任矣。但法灵阿、系乾清门侍卫。经朕格外加恩。用至提督。今取巧冀免轻罪。甚属不堪。与别项因公挂误者不同。法灵阿所袭世职。一并解退。仍加恩赏给三品职衔。前往和阗。同德风办事。所有应得之项。俱不必支给。令其自备资斧。效力赎罪。　　

○谕军机大臣等、井陉县刁民梁进文等抗官殴差一案。经军机大臣、会同该部核覆。分别斩决枭示。已依议行矣。所有应行斩决各犯。现在正定府监禁。无庸解往井陉之金柱村办理。以免疎虞。著传谕喀宁阿等。即于府城。将各犯正法示众。仍将梁进文、传首该村枭示。亦足使阖属人民。共知儆戒。喀宁阿等、办理完毕。即起程回京。此旨著同议覆之摺。由六百里一并发往　　

○又谕、前据勒尔谨参奏、总兵斐慎。亏短马匹。并支领冬、春、两季马乾银两一摺。已于正月二十九日。降旨将斐慎革职。交该督严审定拟具奏。距今已将两月。何以尚未据审明奏覆。著传谕勒尔谨、速行审讯明确。据实具奏。如勒尔谨、已经交印起程来京。即著毕沅、查审速奏又今日王廷赞奏称、于二月二十七日到兰。是夜得雨三寸等语。甘省得有春雨。于农田甚为有益。且除兰州外。各属曾否均沾。何以未据勒尔谨奏及。并著一并查明具奏。此旨著由五百里传谕知之　　

○以直隶天津镇总兵仁和、为甘肃提督。山东文登协副将刚塔、为直隶天津镇总兵　　

○乙巳。上御勤政殿听政　　

○祭先蚕之神。遣妃行礼　　

○谕曰、直隶布政使单功擢。徇庇劣员。又曾保举卓荐。经军机大臣、会同该部。议以革任。固属罪所应得。但总督周元理、业已罢斥。臬司文禄、清河道沈鸣皋、亦俱革职。分别发往新疆。及军台效力赎罪。若复将藩司革退。是直隶一省。总督、司、道、大员。同时更换。于办理地方一应事务。俱易生手。亦多未便。况徇庇周尚亲一事。本于单功擢无涉。大计卓异。自以总督为政。单功擢之罪尚轻。至承审短价累民。原系文禄、沈鸣皋、查审。单功擢、著加恩仍留直隶布政使任。其革任之处。仍照例注册。但此案情节重大。非寻常公过处分可比。俟八年无过。方准开复。　　

○又谕曰、宁夏将军扎什扎木素、前在山海关副都统任内。于残废防御。不即查参。经部议奏、现降三级调用。其员缺、著莽古赉补授。莽古赉所遗盛京副都统员缺。不必另行简放。即著盛京工部侍郎福德兼管　　

○谕军机大臣等、前因章嘉呼图克图奏称、班禅额尔德尼。欲于庚子年前来。为朕称祝万寿。已允所请。并将一切事宜。谕知留保住。令其亲赴后藏。见班禅额尔德尼。面为商定。前据留保住奏称、班禅额尔德尼。拟于本年六月十七日。自西藏起程。留驻塔尔寺。于明年由青海、西宁、一带行走。前至热河等语。其经由陕、甘、山西、等省。俱有应行豫备事宜。应令该督抚来京。面谕妥办。勒尔谨、昨已准其陛见。著传谕巴延三。接奉谕旨。即起程来京陛见。所有山西巡抚印务。即交谭尚忠、暂行护理。将此由四百里谕令知之　　

○又谕、上年谕令李绶、将奉天各属。所有神祠、坟墓、碑碣。及村堡隘口门扁等项。详细查明。如有违碍字样。即行磨毁改刻。嗣据该府丞。陆续奏明。应行磨毁改刻者。共一百六十六件。并据福康安奏称。接准府丞会办咨文。委员查验。并于巡视城工之便。留心询访。亲诣查勘等语。现在曾否通行办完。未据续奏。朕昨岁在盛京。见李绶人尚能事。欲俟其办完此事。加恩擢用。并曾命军机大臣、传谕及之。想彼办理此事。益当奋勉。著传谕福康安。即将李绶曾否办竣之处。详悉具奏。并谕令李绶、即行据实覆奏。寻福康安奏、奉天各属、碑碣门扁违碍字迹。均经府丞李绶、亲往各城堡、详查毁改。其应改刻碑文。亦据该府丞、改撰送阅。已发属遵镌。报闻　　

○以太常寺卿德明、为内阁学士兼礼部侍郎　　

○丙午。谕曰、喀喇沁贝子瑚图灵阿、在御前行走。宣力有年。今闻溘逝。朕心深为轸念。著加恩赏银三千两。仍派乾清门侍卫布彦达赉。驰驿前往游牧处。赐奠茶酒　　

○丁未。谕、前因黄检、刊刻伊祖黄廷桂朱批奏疏。殊属谬妄。因谕令将所有板片、及刷存之本。或已经分送者。查明解京销毁。并通谕各督抚。详悉晓谕确查。如大臣家、有似此曾经镌刻者。即令其子孙、将板片书本。一并缴出。奏闻送京销毁。原因刊刻奏疏。乃明季陋习。甚至真伪混淆。深为世道人心之害。况自焚谏草。实古来人臣之大谊。必欲存稿以炫其长。已乖正理。然或将曾经采用之疏。刻入集中。尚不为过。若已经部驳者。即不宜复行存刻。至以所奉朱批。妄行增减。则尤不可。所降谕旨甚明。兹据原任大理寺卿尹嘉铨。将刊刻伊父尹会一奏疏二本。及板片奏缴请毁。朕详加批阅。大率发部议者居多。原可无容慎密。即其中间有训勉之旨。亦不过随事批示。非必不可宣露于外者。与黄检所刻伊祖黄廷桂奏疏。擅将皇考朱批删改。且止载嘉奖。而不载训饬者不同。不在应毁之列。所有尹嘉铨、缴出原书、及板片。仍著发还。朕办理庶政。务期得当。从不肯为已甚之事。此其一端也。恐内外臣工。尚未能深喻朕意。著再将此通谕知之。　　

○戊申。谕、正珠朝珠。定例惟御用。至皇子、及亲王、郡王。不但不准用正珠。即东珠朝珠。亦不准用。嗣后分封王爵。俱不必赏给珠子朝珠　　

○予故辅国公图尔都子托克托、袭爵　　

○己酉。赈湖北江夏、武昌、咸宁、嘉鱼、蒲圻、大冶、汉阳、汉川、黄陂、孝感、黄冈、麻城、黄安、钟祥、京山、潜江、天门、荆门、安陆、云梦、应城、应山、江陵、公安、石首、监利、枝江、襄阳、枣阳、宜城、并武昌、武左、黄州、沔阳、荆州、荆左、荆右、襄阳、德安等、三十九州、县、卫、上年旱灾极次贫军民。并缓徵勘不成灾之崇阳、通城、兴国、通山、沔阳、蕲水、罗田、蕲州、黄梅、广济、当阳、随州、宜都、远安、南漳、谷城、长阳、并武昌、武左、沔阳、黄州、蕲州、荆州、荆左、荆右、襄阳、德安二十七州、县、卫、民屯田、四十三年钱粮。及成灾之江夏、江陵、监利、并黄州等县、卫、旧欠钱粮　　

○旌表守正捐躯直隶井陉县民冯三妮妻郄氏　　

○庚戌。谕军机大臣等户部奏、金川报销全数完竣。请敕交会办报销大臣等。将驳查各款。勒限半年。上紧查明。核实登覆一摺。已依议行矣。川省军需报销正案。既已全数题报完竣。富勒浑、著即起程回京。所有驳查各款。即交文绶、督率局员。详悉登覆。并照部议、定限半年。查核完竣。以期全案速清。毋得稽滞。将此由四百里谕令知之　　

○辛亥。旌表守正捐躯河南安阳县民王成妻秦氏　　

○壬子。谕、据福康安等奏、奉天应修城工。共十八处。事务重大。各该地方官。才具能否不一。且工程之事。尤须熟谙。方克办理妥协。从前迈拉逊等原奏内。有派员前往查验之语。但与其查验于办料之后。不若指示于办料之先。恳恩敕部、拣派熟谙工程之司员数人。令其早为前来会同该地方官。备料办理等语。著照所请。交该堂官、拣选谙练工程之司员数人。带领引见。即行前往。会同各该处地方官。妥协办理　　

○癸丑。顺天府奏、正白旗汉军都统范时绶家人。与怀柔县民争坟山。请旨查办。得旨、著派舒常、会同侍郎胡季堂。前往秉公查办。都统范时绶、亦著随往　　

