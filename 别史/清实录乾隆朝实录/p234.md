<!-- { "loadSidebar": true } -->
○禁刁民敛钱告赈传单胁官恶习。谕曰。自古帝王抚御寰区。惟以爱养斯民为第一要务。朕即位以来。仰体皇祖皇考勤求保赤之圣心。宵衣旰食。偶遇水旱灾伤。真视为己饥己溺。百计经营。散赈蠲租。动辄数十百万。期登斯民于衽席。此薄海内外所共知者。无奈蚩蚩之众。顽朴不齐。外省官员。多言屡赈之后。民情渐骄。即如今年江南地方。初夏未雨。即纷纷具呈告赈。是不以赈为拯灾恤困之举。而以赈为博施济众之事矣。更有一种刁民。非农非商。游手坐食。境内小有水旱。輙倡先号召。指称报灾费用。挨户敛钱。乡愚希图领赈蠲赋。听其指挥。是愚民之脂膏。已饱奸民之囊橐矣。迨州县踏勘成灾。若辈又复串通乡保胥役。捏造诡名。多开户口。是国家之仓储。又饱刁民之欲壑矣。迨勘不成灾。或成灾而分别应赈不应赈。若辈不能遂其所欲。则又布贴传单。纠合乡众。拥塞街市。喧嚷公堂。甚且凌辱官长。目无法纪。以致懦弱之有司。隐忍曲从。而长吏之权。竟操于刁民之手。刁民既得滥邀。则贫民转至遗漏。是不但无益于国。并大有害于民。言念及此。殊可痛恨。再者荒岁冬春之际。常有一班奸棍。召呼灾民。择本地饶裕之家。声言借粮。百端迫胁。苟不如愿。輙肆抢夺。迨报官差缉。累月经年。尘案莫结。在刁猾之徒。尚可支撑苟活。而被诱之愚民。多至身命不保。是灾民不死于天时之水旱。而死于刁民之煽惑者。又往往然也。今年下江淮北一带。及上江凤颍等处。多被水患。河南水灾较甚。山东、直隶、亦有被水之州县。著该省督抚。董率有司。将朕谕旨。通行诰诫。如有犯者。决不姑贷。俾灾民知有必邀之膏泽。帖然安释。而不致惑于浮言。刁民知有难犯之宪章。凛然畏惧。而不敢蹈乎法网。则仓储皆归实用。而闾阎共沐恩施。庶不负朕早夜焦劳。爱养斯民之至意矣。将来地方旱潦。不能保其必无。该部可行文各省督抚。咸知此意。一体遵行。　　

○又谕、御前侍卫。乾清门侍卫。批本人员。俱每日在内廷行走当差。著将户部库内饭银。每年赏给一万两。　　

○吏部议覆。川陕总督鄂弥达疏请。裁汰捕务简少之西延捕盗同知。又裁潼关驿驿丞。归知县管理。又裁潼关县永乐镇巡检。其弓兵裁汰十五名。仍留十五名。船只水手。就近归风陵司巡检兼管。即将风陵司巡检。移驻潼关县城。又裁闲冗之澄城县县丞。添设延安府捕盗同知一员。驻劄府城。添设大荔县县丞一员。移驻该县之羌北镇地方。添设蒲城县巡检一员。移驻该县之永丰镇地方。应如所请。从之　　

○以原任山东巡抚法敏、为盛京工部侍郎。　　

○甲辰。上诣畅春园、问皇太后安　　

○户部议覆。调任四川巡抚硕色疏称。雷波卫分居另爨之土民沙咱等。七十八户。情愿归入版图。报名入册。以乾隆三年为始。岁纳杂粮。经前任督臣查郎阿、咨准部覆。令查有无抑勒。今土民自称乾隆元年应纳国赋蒙恩蠲免。安肯自外生成。故愿认纳杂粮稍效输将。应如所请。从之。　　

○兵部刑部会议覆甘肃按察使包括疏称。所属之安西、河州柳沟靖逆、洮州大通、等六卫。赤金、贵德、二所地处边疆。各员弁均有钱谷兵刑。命盗案件。之责实与州县无异今卫所员弁。办理事件全不遵照章程。请照文员试用之例挑选守备六员。千总二员。豫拨来甘。拨布按衙门学习。查所请发员学习果否有无裨益。应令该省督抚详查妥议具奏。又包括奏称。原署陕督刘于义。奏将甘属南北山一带。番民仇杀等案。宽限五年。暂停律拟。姑照番例完结。仰蒙俞允。今甘省番目喇嘛所管者。归化虽坚。而薰陶未久。五载之期。转瞬将届。若按律断拟。转谓不顺民情。请五年限满之后。番民互相盗杀。仍照番例完结。查刘于义奏准宽限以来。已逾三载。番民有无渐次革心。可否绳以法律。应令该省督抚。悉心酌议会题。从之。　　

○署理广东巡抚王謩疏报。乾隆三年分。广、肇、二府属。共垦复迁移税、五十三亩有奇。又广、肇、高、嘉、四府州属。共报垦水田税、二百二十顷四十亩有奇。又广、潮、二府属。共报垦沙坦税、七十二顷二十六亩有奇。　　

○是月。直隶总督孙嘉淦奏。前奉谕旨。速行市买粮艘余米。以裕仓储。查回空之日。百姓乘时赴籴。不便禁止。又粮船北上时。多有向熟识铺户。豫支银两。约于回空交米者。亦当听其自便。是以官买米石。不能多得。得旨。原应如此办理者。　　

○又奏。钦奉谕旨。收成丰稔。留意积蓄。谨密饬各地方官。照依时价。公平收籴。以裕仓储。又烧酒一项。未免多耗高梁。现饬各属多买填仓。存于仓者既多。则耗于酒者自少。得旨。所议甚善。但须实力奉行耳。　　

○直隶河道总督顾琮奏。请于子牙河。再筑一格淀。于南运河经理放淤。总期永定、子牙、二河之浑流。别由一路。不致入淀。南运河放淤渐收成效。得旨。此尚未可易言也。试行看。　　

○管理淮宿等关税务准泰奏。将宿迁关税务。仍归淮徐道、就近管理稽徵。得旨。此事待朕缓酌之。　　

○江西巡抚岳浚奏。江省办解朱价不敷。吁请动项加增。以免捐垫。得旨。此事甚琐。待朕缓缓酌量。　　

○浙江巡抚卢焯奏。浙省未补仓谷。因去岁通省歉收。惟恐采买官谷。有妨民食。业经奏请缓至四年秋收后买足。其为数过多之州县。另议分年带买。荷蒙俞允。今已届秋收。请四年籴谷三千石以下者、全买。三千石以上者、酌买一半。得旨。如此办理。虽属因时权宜之计。但恐年复一年。仓贮归于全空耳。再与新任总督详酌议奏。　　

○浙江按察使完颜伟。奏报到任日期。得旨。览。朕观汝才具。颇可造就。是以不次擢用。汝其实心任事勉力做一贤员。以副朕望。至海塘一事。尤为紧要。汝向系河员。颇知水利。不可因有臬司专责。而将此膜外视之。仍宜与抚臣不时留心。随机赞助者也。　　

○闽浙总督郝玉麟、署福建巡抚布政使王士任奏。番社土目、四老眉寿等、一十八人。赴省叩祝万寿。现在给与口粮。加意安顿。得旨。知道了。番黎等诚顺之意。颇属可嘉。到者数人。汝等酌量赏给。仍与口粮遣回。并将朕旨晓谕。汝等皆年老之人。道途跋涉匪易。朕怜老之心。反觉不忍。以后不必赴省也。　　

○又奏。琉球中山国夷民顺天西表、首里大屋子、等。三十六人。又新垣仁、等十人。在洋遇风进口。加恩安插。赏恤养赡。并拨项修理原船。于乾隆三年八月。令其随贡船归国。因船小难行。仍行进口。今分配各难夷。令附贡船归国。所存原船。不能变价。仅堪折作柴薪之用。得价无几。仰恳免其归补。俾夷民以为还乡盘费。得旨。此亦可行之事。但必使难夷得实惠则可。若地方猾吏。有通同作弊之处。则汝将来亦不能免咎也。　　

○又奏。吕宋国番民物朥氏等。十四人。遭风飘入厦门港内。又吕宋国番民武牢哞耙洛等。十八人。遭风飘入台湾淡水蓬山社。俱令安顿居住。给与食米寒衣。得旨。办理甚妥。知道了。　　

○湖南巡抚冯光裕奏。请买谷五十万石。备本省积贮。邻省协济。并称江苏、湖北、现委员赴江西、四川、湖南、三处采买。恐民间闻风踊贵。如委员到时。先尽采买。不致价昂。得旨。此奏实属可嘉。著照所请行。　　

○又奏。湖南商人何兴旺等九起。情愿自备工本。赴桂阳等州县之马家岭等处。试采矿砂。现已准其开采。但此次开采。原为鼓铸便民。首重在铜。湖南铅多铜少。若一准并开。必致尽赴采铅。而开铜无人。现饬开得铅矿。即行封闭。如果已费工本。许其另躧有铜引苗。报采成厂。以补所费。得旨。所奏俱悉。若能多得铜。实属美事。不可畏难而止。若滋事而纷扰。则好事不如无也。再与督臣详商。　　

○河南巡抚尹会一奏。前奉谕旨。令会同湖广督抚。酌运楚米济用。豫省常平仓谷。尚足敷用。其未被水之五十属。收成颇好。尚可接济。得旨。朕先接汝奏。将谓豫省之积贮。不敷赈恤之用。是以有此旨。今看此奏。是豫省之谷。尚足接济。而未被水之处。收成原好。自不必如是急遽办理也。　　

○护理山东巡抚布政使黄叔琳奏。前奉颁发、抄录湖广督臣德沛、奏报粮价贵贱式样。遵行缮奏。近因单内填注价中字样。东省各府。不论贵贱。一例俱填价中。请嗣后以适中之价为准。稍增者为价昂。大增者为价贵。稍减者为价平。大减者为价贱。不得概填价中。得旨。如此甚是。此原系汝等错会矣。　　

○河东河道总督白钟山奏。病躯难膺重职。恳请解任调理。得旨。览奏具见卿鞠躬尽瘁之处。殊深矜怜之至。但河工重任。一时难得其人。卿可勉强为朕在任办事。今特赐人参。并遣太医前往诊视。务期速痊。以慰朕念。　　

○又奏。请于南北两岸堤外老滩内。栽苇以裕工料。得旨。此事似属可行。与河东巡抚等妥酌议奏。　　

○川陕总督鄂弥达、西安巡抚张楷奏。拨运陕粮。接济豫省事宜。得旨。昨据尹会一奏报。系属偏灾。本省之米亦足用。可不用楚米。则陕省之米、似亦可以不必矣。但汝等此奏甚善。既已商之尹会一。彼必奏明也。　　

○署四川巡抚布政使方显奏。郭罗克贼番插什六架他等。潜藏色利沟。差兵围捉。副土目蒙柯庇护。以致逃遁。仅献出贼番宁官儿之子、年甫十三。现已密札松潘镇总兵潘绍周。相机办理。得旨。所奏俱悉。此等事、汝固应就近相机料理。至总督乃通省大员。亦应与彼熟商。彼谙练封疆之人。自有处分也。　　

○两广总督马尔泰奏。学臣张灏。考试广州府学。取有一等一名附生梁自适。系番禺县人。年登百岁。于康熙二十八年入学。今犹扶杖入场。实为人瑞。得旨。此亦熙朝盛事也。夫常人百岁。尚有旌表之例。此应题奏。朕当格外加恩也。　　

○署广西巡抚安图奏。到任以后。安辑苗猺。整饬属吏。修整墩台。清查矿厂。并报田禾雨水情形。得旨。所奏俱悉。办理一切。不可欲速。亦不可因循。大凡督抚到任后。皆有一番振作。而一二年后。寂然无事矣。此通病也。汝不可出乎此。　　

○又奏。安南奸人。妄称交江王后裔。兴兵报仇。闻大兵驻口。畏惧悔罪。到营投诚。得旨。所奏俱悉。安辑边疆。乃第一要务。不可生意外喜事之想也。　　

○又奏。前奉上谕。渐次裁减僧道。查广西实在僧道。共八百九十余名。惟有董率属员查察。使之日渐减少。得旨。如此办理甚隹。广西此类原少。殊易办也。　　

