<!-- { "loadSidebar": true } -->
○谕军机大臣等、前因噶隆阿奏、庄浪副都统佛伦、接济兵力、及买补缺额马匹等、欠项一万六千余两。请展限扣还。朕因陕甘各营未扣银两。当不止庄浪一处。谕令该督等查明具奏。今据军机大臣、会同督臣杨应琚、议查吴达善摺内查奏各项未扣银两。俱经现在办理内。如佛伦因公借欠一项。应统俟查办到日。请旨酌量展扣等语。朕念该营未经奉有缓扣谕旨。恐仍先照例扣还。兵力未免拮据。著吴达善、将佛伦此项银两。暂行停扣。统俟各案查明奏到后。再行分别降旨可也。寻据陕甘总督杨应琚、庄浪副都统噶隆阿、奏覆。查原任副都统佛伦。因公借欠各项银一万六千二百余两。内除买补缺额、并添餧马匹等项。共银一万五百七十余两。原系军需借欠之项。应统归两省满汉各营军需借欠案内核办。惟佛伦接济兵力、借支银一万四千六百余两。除节次查扣外。尚未扣还银五千六百九十余两。此项原因岁值歉收。于应支折色兵饷内。豫期借支。并非军需借欠之项。自应即行查扣。惟是庄浪满营马甲。计仅一千名。今又有分作六年十年应扣之项。若复将此项豫支饷银。即行扣还。兵力诚未免拮据。请将此项豫支未完饷银。分作两年查扣归款。得旨、如所议行。于前项扣完时再扣。　　

○军机大臣等议奏、据将军成衮扎布奏称、土谢图汗、扎萨克图汗、赛音诺颜等、各部落旗人贫苦者众。充当差务。伊等马匹缺乏。不敷骑用。请仍令车臣汗部落人等。照前一体均匀当差等语。查喀尔喀等、除坐卡安台、牧养马匹外。并无他项差务。偶遇灾祲。亦蒙加恩赈恤。何以复至贫苦若此。恐扎萨克图汗等、有勒索属下、及藉端侥幸等情。业经降旨、令成衮扎布查奏。今据覆奏、并无勒索捏报等弊。但前次调兵一千名。土谢图汗部落。有五十六佐领。令派出兵五百名。赛音诺颜、扎萨克图汗、二部落。共派兵五百名。车臣汗部落。因系停差。未出兵丁。所办不均。遂至桑寨多尔济等、屡次具报。查车臣汗部落。前因被灾、令其暂停差务。并非永远停止。业经休息数年。嗣后喀尔喀等、一切差务。请令车臣汗部落、一体充当。但该部落人等在东面极边居住者众。应令成衮扎布、量其游牧远近。酌为派遣。俟数年后该部落生计充裕时。再令一体供应。从之。　　

○河东河道总督张师载奏、查河工设立河兵堡夫两项修防堤埽工程。向有缺出。募民顶补。河兵系武弁管辖。力作守兵、每名岁给饷米银十四两桩埽战兵、二十两。堡夫系文员管辖。工食银六两。同属修防劳苦所得饷米工食。数大相悬。且河兵由守拔战。拔外委。拔分防递升至千把以上。进身有阶。堡夫。工食外。别无寸进。是以河兵缺出不待招募。即报充有人堡夫缺出。多观望不前。查雍正年间。设立河兵。原系堡夫送补。今堡夫既多困苦。而河兵所办工程。皆堡夫素所熟睹。应照例调剂。饬道厅营汛。嗣后凡遇河兵缺出。武汛即移知文员。拣选精壮堡夫顶补。得旨、甚是如所议行。　　

○癸未。上诣大高殿、寿皇殿、行礼。　　

○诣皇太后宫问安。　　

○谕军机大臣等、据永庆奏称、伊犁察布沁台员报称、牧放马匹兵丁六名。夜间遇二十余贼。被擒者四人。天明脱回。告称、被贼带至特克斯河释放等语。此四人已被贼擒。岂肯释回。使我知其踪迹。著传谕阿桂、亲往查讯。若情节不实。则因疎防一二吗哈沁。而妄言贼势众多。致骇观听。此风断不可长。即以军法从事。此等贼人、谅亦不能远扬。著派伊柱领兵百余名。从伊犁至穆素尔岭。一路搜捕。务期肃清台站。毋令滋扰。　　

○又谕曰、桑寨多尔济奏、喀尔喀四部落。除车臣汗暂停官差外。其三部落遵旨派兵一千名。而土谢图汗一部。已派兵五百名等语。朕以为三部落佐领相等。应均匀出派。何致一部落即居其半。或成衮扎布、因身任将军。有所偏徇。今查该衙门册籍。土谢图汗一部落。即有五十六佐领。扎萨克图汗、赛音诺颜二部落。共五十二佐领。若以按丁出派而论。则尚当加增数人。并无偏徇。桑寨多尔济以此陈奏。甚属非是。嗣后宜痛改此等陋习。著传谕知之。　　

○军机大臣等议覆、陕甘总督杨应琚奏称、节省甘肃经费事宜。查各提镇裁减名粮十分之一。岁省银二十三万九千五百余两。各标名粮。酌改马六步四。岁省七万四千余两。缓购摘缺马七千三百余匹。岁省十万五千三百余两。裁彻西宁口外台卡官兵。岁省九千七百余两。裁汰瓜州渠道官兵。岁省三千四百六十余两。彻回安西推莫尔图官兵。岁省七百七十余两。共计节省银四十三万余两。至安西提标官兵。仍遵前旨移驻巴里坤。以联络哈密。所有专派防兵二千名。即可全彻。岁省十万余两。应如所请。从之。　　

○又议覆、总督管甘肃巡抚吴达善奏称、陕甘绿营马。定例于夏秋放厂。冬春收槽。现各标存营马。除征骑外出、及摘缺裁扣外。其现存较原额不及十分之八。今届收槽之期。请将安提、肃镇二处现存马。以七分收槽。三分下厂。其余陕甘二提。西、凉、宁、河、四镇等营马。统以六分收槽。四分下厂。既于差操无误。兼可节饲餧之费等语。查肃州、安西、俱边口要地。现军务虽已告竣。而递送文报。及各处屯田差使往来。俱系派拨营马供应。实与内地营分不同。其陕甘二提等情形。亦大略相似。应如所请。从之。　　

○甲申。万寿节。上诣奉先殿行礼。　　

○遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上诣皇太后宫行礼。　　

○御太和殿。王以下文武各官、进表、行庆贺礼。　　

○乙酉。秋分。夕月于西郊。遣显亲王衍潢恭代行礼。　　

○上诣皇太后宫问安。　　

○奉皇太后御畅春园。　　

○幸圆明园。　　

○丙戌。上诣畅春园、问皇太后安。　　

○谕、明年恭逢皇太后七旬万寿。钦奉懿旨。来岁春和。虔诹吉日。祗谒泰陵。用申诚悃。五台显通寺。为文殊师利道场。梵宇琳宫。夙昭灵应。谒陵成礼后。顺道前诣拈香。钦此。所有应行典礼各事宜。著该衙门及地方有司。照例敬谨豫备。　　

○谕军机大臣等、乌噜木齐驻劄大臣、及官员颇多。须将总理分办之人。区画明晰。嗣后该处一应事务。著以安泰、定长、永德为总办。列名具奏。其余大臣侍卫等。俱照领队大臣例。各指与一处专管之事。报知安泰等转奏。再该处满洲绿旗官员。亦觉太多。多一官。则本官应得分例、及跟役等行粮。徒滋糜费。著传谕安泰等、于满洲绿旗官员内。效力未久。人可造就者。酌量足供差遣。准其留用。余俱裁汰遣回。仍将留存撤回官员。列名具奏。　　

○又谕曰、成衮扎布等奏、从哈萨克来投之厄鲁特鄂勒推。系杜尔伯特刚多尔济所属。情愿领回。乌梁海塔尔巴等、询之察达克等、非其所属。亦愿收领。或照伊等所请。或另行办理等语。从前投来厄鲁特等、有遣往呼伦贝尔者。因无可归并安插之处。是以如此办理。今鄂勒推等、现有人收领。又何必另行筹画。徒费资粮。著传谕成衮扎布、即照刚多尔济、察达克所请。将鄂勒推、塔尔巴等、领回安插。嗣后有似此者。俱酌照办理。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百十八



大清高宗法天隆运至诚先觉体元立极敷文奋武孝慈神圣纯皇帝实录卷之六百十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。八月。丁亥以甘肃西宁镇总兵金梁、陕西兴汉镇总兵汪腾龙对调　　

○戊子。谕、河东夏间雨水稍多。池盐出产减薄。本年新商配运。已属拮据。所有旧时额引。更难如期配销。著再加恩、将二十四年额引。展至来年六月清缴。至二十二三两年带徵课项。业经叠次加恩宽作三年分限徵销。例不应再为宽缓。但念盐池产薄。购运维艰商力未免竭蹷。著将二十二年带徵之项于来年十二月奏销。二十三年两限带徵之项于二十七八两年十二月奏销。其二十三年带销之引。仍随二十五六两年额引一并清销。以纾商力。该部即遵谕行。　　

○又谕、此次开挖积水潭等处工程之步甲。著赏给钱粮一月。　　

○己丑。上以秋狝木兰、奉皇太后自圆明园启銮。　　

○诣皇太后行宫问安。　　

○谕、朕此次巡幸木兰。所有沿途经过地方著蠲免本年钱粮十分之三。　　

○是日、驻跸南石槽行宫。　　

○庚寅。喀喇沁贝子敏珠尔喇布坦故。派侍卫前往奠酒。并赏银五百两治丧。　　

○是日、驻跸密云县行宫。　　

○辛卯。上诣皇太后行宫问安。　　

○是日、驻跸要亭行宫。　　

○壬辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕军机大臣等、安泰奏称、自哈萨克来投之厄鲁特多罗克等十八名口。派员送京等语。准噶尔全部荡平。哈萨克布噜特等、俱经归附。从前逃往伊等部落之厄鲁特等。苦其役使。必有陆续来投者。或情节实有可疑。及原系台吉宰桑等。尚可酌量送京。若本无关系之人而每次劳费驿站甚属无谓著传谕驻劄伊犁、乌噜木齐大臣等。嗣后本非台吉宰桑及带有家口而情节实无可疑者即随便酌量安插。或令其牧放马匹。供备差遣。俱可得力不必概行送京　　

