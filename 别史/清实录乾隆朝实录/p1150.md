<!-- { "loadSidebar": true } -->
○丙午。谕曰、舒赫德自去年命往北路军营。所办诸事。动辄乖张。其查拏玛木特擅入边卡一案。有准噶尔扎努噶尔布差人投书询问。舒赫德并不奏闻请旨。竟擅自致书达瓦齐。其举动冒昧。实出意外。朕彼时降旨严行申饬。及来京时。面加训谕。伊亦自知错谬。因未行治罪。嗣车凌、车凌乌巴什、归诚。知准噶尔篡夺相仍。人心离散。实有可乘之机。特命策楞为定边左副将军。并令舒赫德协同办理。舒赫德在热河、面领训诲指授。极为详明。伊二人自到军营。畏葸猜疑。毫无筹画。凡所部署。事事不合机宜。即如准噶尔辉特台吉阿睦尔撒纳、与达瓦齐结衅攻击。率众四千户。约二万口。投诚内向。自宜加意抚绥。以示怀柔之义。乃策楞、舒赫德、于阿睦尔撒纳、尚未接见。即议令将伊兵壮、屯驻军营。同来眷属、悉移置于戈壁之南。相距数千里。使其父母妻子。分析离居。此岂在天理人情之内。在阿睦尔撒纳等、甫经归命。焉知天朝之将伊等、分遣安插。究属何意。断不能不生疑畏。且并不候旨。竟称一面奏闻。一面办理。此何等重大事。而率意妄行乃尔耶。至阿睦尔撒纳称、有德济特台吉率众一千户。亦倾心向化。因为水所阻。又阿睦尔撒纳之胞兄、并其亲子、为玛木特拘留。及求给与口粮马匹、前往救应接取。青滚杂卜、萨喇勒、努三、俱以为可行。而策楞、舒赫德、悉坚执不允。萨喇勒系熟悉彼处情形之人。既以为可行。伊二人必欲执拗。不知其出何肺腑。方今准夷叠遭内乱。所属部落。叩关内附者、接踵而至。此正可以大示怀柔。永敉边境之时。策楞、舒赫德、身膺重寄。何颠倒舛缪。至于此极。盖舒赫德因朕有十月间。令伊等进京之旨。遂一切苟且办理。其不肯接济阿睦尔撒纳者。恐致迁延不得归家之故。且前次致书达瓦齐一事。朕未加重谴。又自以同列大臣才具。大率与彼相若。而伊亲信已久。即办理不当。不过申饬议处。未即有可代其任者。策楞虽素性粗率。胸无定见。乃亦竟每事附和。毫不顾事理之轻重。国家简用大臣。寄以专阃重任。而乖戾偾事如此。实为深负朕恩。策楞、舒赫德、俱著革职。若即令回京。转得悠然事外。适合本心。著以闲散在参赞上效力赎罪。所有家产、俱著抄没。其子特通额、舒常、俱著革职。发往黑龙江披甲。在京诸子、著拏交刑部。以为大员负恩者戒。班第、著补授兵部尚书。驰往军营。署理定边左副将军印务。步军统领员缺、即著阿里衮补授。　　

○谕军机大臣等、准噶尔台吉阿睦尔撒纳、赴军营投诚。所部约二万人。其所需口粮。应豫为料理接济。即将军营备贮、暂行那用、亦当豫筹抵补。山西归化城一路。现在巡抚恒文办运军需粮石。此项需用口粮。若由直隶另行办运。较为省便。著便谕方观承、于宣化各属产粮处所。或招商承运。或官为采办。即由张家口陆续运赴军营。以二万四千石为率。其如何酌筹办运之处。该督即行妥议奏闻。寻奏、现拨银二十万两。交口北道良卿、同南路同知范清旷、赴张家口筹办。俟该员等查覆到日、奏闻请旨。得旨、应即一面办理。一面奏闻。何云候旨也。　　

○是日、驻跸固尔班格尔大营。　　

○丁未。上诣皇太后行幄问安。　　

○谕、据江南总督鄂容安、巡抚庄有恭、奏称淮扬所属之兴化、泰州、高邮、宝应、阜宁、盐城、清河、桃源、安东、等处。因雨水过多。积水一时不能消涸。其最洼之地。秋成已致失望等语。该处上年被灾甚重。今夏叠被水灾。闾阎糊口无资。朕心深为轸恻。著该督抚等、加意抚绥。查明应赈户口。著动仓谷、分别赈恤。并饬属员实力办理。务使灾民均沾实惠。其余各属。如有积水不能补种之处。著一并查明照例妥办。毋致失所。该部即遵谕行。　　

○是日、驻跸德尔班格尔大营。　　

○是月。直隶总督方观承覆奏、直隶本年雨水虽多。并未成涝。惟滨河洼下之区。间有积水。致成偏灾。通计不及二十州县。除蓟州被灾稍重。其余在一州县不及十分之一。在通省不及百分之一。得旨、览奏稍慰。　　

○河东河道总督白钟山奏、祥符黄河、全势侧注北岸。平家寨以下。抢筑埽坝。今春坝南、长出淤滩。愈觉逼溜趋北。亟将淤滩挑切顺导。七月初旬、连次大雨。河水陡长。于挑切南滩处。忽辟引河一道。约长七百七十余丈。坝工藉以平稳。第引河头、有胶泥一段。拦遏水势。不能畅流。须挑挖深通。引河尾、出水之处。与大河水势顶阻。须将逼溜北趋之南滩。挑切直顺。使大河引河之水。并力趋中。得旨。甚应为者。　　

○湖北巡抚张若震奏、湖北。原定养廉六百两之州县。内远安、南漳、光化、均州、郧县、郧西、房县、保康、竹山、竹溪、兴山、长阳、巴东、建始、当阳、等十五州县。地要事繁。实不敷用。应各增银二百两。拟于原定一千三百两之汉阳、黄陂、孝感、荆门、江陵、一千二百两之兴国、蕲州、一千一百两之黄冈、蕲水、沔阳、天门、等十一州县。各减二百两。一千两之监利、武昌、黄梅、大冶、蒲圻、嘉鱼、麻城、等七县。并九百两之广泽县。各减一百两。加给不敷州县。得旨、减有余。补不足。可行之事也。　　

○陕甘总督永常奏、哈密防所驻兵二千。向派参游二员。一驻三堡。一驻哈城。协理防务。明岁大兵齐集哈密。一切军务。皆应豫为料理。哈密应添派游击二员。于甘肃拣选派往。驻防官兵。例系二年一换。明岁四月适值换防之期。大兵齐集。未便尽易新兵。请将明岁应换之兵。暂留一年。将弁兵丁。照出防之例、酌半赏给俸饷。得旨、如所议行。　　

○吏部尚书管四川总督黄廷桂等奏、松潘镇总兵。曩例三年一次。携带赏银。赴番部化导。查口外各土司。彼此从不往还。今因化导、调集一方。互相猜疑。转启控争之渐。且来者大都附近土司。贪图赏项。其远者、则以往返口粮较多。所得不偿所费。往往藉病不来。化导一事。有名无实。应停。得旨、所见是。　　

○署两广总督杨应琚奏、琼州府山多田少。惟藉商贩流通。但海中风信不常。市价多致腾贵。请嗣后琼州各属仓谷。凡遇风阻无船。米谷昂贵。即开仓平粜。风定船来即停。仍令地方官于价平时、速行买补。得旨、如所议行。　　

○云贵总督硕色奏、猛梭土司刀正民、被沙匪攻破。占住城寨。现调拨官兵、及附近猛梭之猛喇、猛赖、等处土练。协同该土司刀正民、前往驱逐。所经道路。尽系瘴乡。七八月间尤甚。应俟霜降后起程。九月二十日、会集猛喇前进。再口粮运送维艰。请发给折色。在盐余项下动支。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百六十九


大清高宗法天隆运至诚先觉体元立极敷文奋武孝慈神圣纯皇帝实录卷之四百七十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。八月。戊申朔。祭大社。大稷。遣和亲王弘昼恭代行礼。　　

○谕、淮扬所属高、宝、等处。因雨水过多。洼地居民、又复被淹。已饬该督抚查明成灾处所。加意抚绥。所有应行赈恤户口需用米粮。著于乾隆十九年江苏省应运新漕内、截留十万石。就近存贮。以备赈恤之用。该部遵谕速行。　　

○又谕、将军阿兰泰、著暂在军机处行走。　　

○谕军机大臣等、今春朕谒东陵。一切军营奏报。俱由昌平、通州、一路。安台接递、竟达行在。不令绕道入京。以致稽延时日。此次恭谒祖陵。现已将抵吉林。著传谕方观承、所有军营奏报。可即照今春之例。径由昌平、通州、出山海关一路安台接递。俾按程计刻。速行驰递。以免稽迟。　　

○又谕、上年淮、徐、各属。因河湖异涨。以致堤工溃决。已重治高斌之罪。但前此数年高斌力持封坝。不肯开放过水。下河一带。颇获有秋。去岁则持之太过。不合机。宜耳。今车逻、南关、两坝。又复过水数尺。高、宝、兴、泰、各州县属。现俱成灾。虽高堰堤工。可保无虞。而竟以下游为壑。以此为河臣自全之善策、则得矣。下河亿万灾黎。其何以堪。将此传谕尹继善、令其因时酌量。妥协办理。勿使洼地居民。偏受其害。并将此次车逻等坝、如何开放过水、及高宝各属、现在被灾缘由。查明据实奏闻。寻奏、高宝境内运河东堤。建车逻、南关、五里、三坝。宣洩湖河涨溢之水。由下河以归于海。前经奏定水高坝脊三尺、先开车逻坝。至三尺以外、再将南关、五里、二坝开放。今年五月间。昼夜大雨。河水陡长。至七月内。大雨叠沛。湖河并涨。河水已高坝脊三尺以外。因将车逻、南关、二坝开放。今湖水日消。当相机堵闭。至高宝各属、未开坝之先。已被淹浸。实阴雨过多所致。得旨、览奏俱悉。　　

○又谕、淮扬所属兴泰各处。现今被水成灾。该督抚等查勘办理。分别赈恤。但上年鄂容安等、疏浚下河。原以宣通水道。期洼地居民。得免淹浸之苦。今该处被水。虽因雨泽过多所致。然使河道深通。流潦得所归宿。亦何至泛滥阡陌间。前据该督抚及钦差经理之员。佥称河流通畅。何至工作甫竣。水灾即已复见。则此番经理、所为御患弭灾者何在。著传谕鄂容安、尹继善、庄有恭等。将此次被水缘由、及疏浚下河、是否有益之处。详悉查明具奏。寻奏、下河地势低洼。众水所归。上年奏请浚疏河道十七处。建闸二座。原止可洩中等漫水。以保次洼之地。嗣因时迫农忙。不能一时并挑。先就淤浅尤甚者、开浚七处。乃工程未竣。适大雨连旬。田间积潦。宣洩不及。致复淹浸。今拟将下河未竣诸工。仍行疏浚。庶数州县次洼之地。不致尽成废弃。得旨、如此、则所谓循名了事之举耳。既出于势有不能。又合以人亦如故。则朕亦无如何矣。　　

○予巡哨被风漂没之广东龙门协把总符元、祭葬如例。　　

○是日、驻跸布达朗郭勒大营。　　

○己酉。上诣皇太后行幄问安。　　

○是日、驻跸衮河洛大营。　　

○庚戌。驻跸赫图毕尔罕大营。　　

○辛亥。上行围。　　

