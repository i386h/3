<!-- { "loadSidebar": true } -->
○谕军机大臣等、据绰克托奏称、布噜特散秩大臣阿其睦、同伊弟额穆尔、伊侄燕起、前往乌什。控告鄂斯璊、与萨木萨克勾通书札、亲率阿其睦等、前往喀什噶尔质对。又据伊勒图奏称、此案接得保成等咨文。恐鄂斯璊生事累众。惟当安抚办理。具奏前来。前保成等奏到时。朕即意绰克托、必率伊等前往喀什噶尔质对。今不出朕之所料。绰克托总不能妥速办理。朕前所降令鄂斯璊率人将阿其睦等拏获来京之旨。此时谅已接到。正可迅速妥办。至伊勒图所奏、恐布噜特等煽动。奏请消弭其事。此决不可。凡事必须果断。筹画永远宁谧之计。鄂斯璊、在喀什噶尔效力年久。感恩奋勉。今阿里木。阿其睦等、如此诬告。若使其两败俱伤。安抚完结。虽暂时消灭。伊等彼此成仇。复生别故。又将如何办理。伊勒图、平素诸事俱有主见。此次何不深思如此。如谓将阿其睦等拏获来京。恐布噜特等煽动。朕料决无此事。前阿其睦欲将伊布噜特等迁移。众布噜特等并未听从。尚有何疑。至谓鄂斯璊滋生事端。尤为非是。不中肯綮。鄂斯璊毫无隐匿。尽情报出。仍欲将萨木萨克诱办。保成等早已密奏。是鄂斯璊深为可信。又绰克托奏称、现今阿其睦游牧塔什密里克等处紧要。必需阿其睦管理。亦仍欲消弭之意。独不思将来阿其睦死后。此处即不得管理游牧之人乎。如此姑息办理。殊属不成事体。据此看来。伊勒图竟不必前往喀什噶尔。若去、反致张皇。使众回布噜特等疑惧。绰克托、现今领阿其睦等前往喀什噶尔。途间接到朕旨。即可将阿其睦等。拏解前来。倘途间尚未接到谕旨。到喀什噶尔质审时。接到朕旨。可将阿里木、阿其睦、额穆尔、鄂斯璊等、一并解送前来。过二三站。再将鄂斯璊放回。更妥。不然。绰克托途间接到伊勒图之札。将阿其睦带回乌什。候朕旨到。即将阿其睦、额穆尔、并伊侄燕起、一并拏解来京。办理亦妥。总之不可任伊等一味姑息。惟求消弭耳。但将阿里木、阿其睦、额穆尔、燕起等、拏解后。伊等各属户口。必须妥为抚慰。即将色哷库勒游牧之伊弟昆楚克、及伊子一并调至喀什噶尔。加意抚慰看守。不可令即回游牧。致生事端。再阿其睦等拏获来京后。布噜特游牧事务。亦须妥协分晰办理。方能永远宁谧。朕思于布噜特中、如察罕雅素者、拣派数人。作为比衔。分设游牧。各自管理。则事权已分。即有事亦易办理。著传谕伊勒图、绰克托、保成、鄂斯璊等、知之。将此由六百里加紧发往。　　

○理藩院奏、准盛京刑部咨称、据盟长恭格喇布坦等咨称、冰图郡王罗布藏占散、游牧流民。驱逐不去。且持械相拒。请部示遵办。得旨、此事著赛音伯尔格图驰驿前往办理。并咨行永玮、令带兵百余名。与赛音伯尔格图、及该盟长会同查拏。但此七十余人内。应有首从。亦必有空手附和者。著交永玮、赛音伯尔格图等、拏获时。审明持械首犯。即于该处正法。以示炯戒。为从者、发往新疆。给厄鲁特兵丁为奴。其余附和人等。皆系久在口外谋生。一时尽逐。必致失所。著就近分给盛京、锦州等处庄头。派令耕作。　　

○蠲免安徽怀宁、桐城、宿松、望江、贵池、东流、灵璧、泗州、旴＜日台＞、天长等、十州县。安庆、凤阳、泗州等、三卫。乾隆四十八年分水旱灾额赋。其不成灾之合肥、寿州凤阳、怀远、定远、凤台、五河、长淮等八州县卫额赋。分别蠲缓有差。　　

○福建巡抚雅德疏报、古田、同安、霞浦、上杭、福安、漳平等、六县。乾隆四十七年分、开垦地二顷七十九亩有奇。　　

○是日、御舟驻跸中林家庄大营。　　

○乙卯。谕曰、庄存与奏、本年会试各省举人。年届九十者一名。八十以上者二十名。七十以上者五名。皆三场完竣。未经中式等语。此次年老举子应试者。至二十六名之多。皆年跻耄耋。志切观光。允为昇平人瑞。著交吏部、查照向例、分别赏给京衔。以示朕引年劝学。嘉惠士林之至意。　　

○谕军机大臣等、据金简奏、修建辟雍工程。有应行增减更改之处。拟将池中蓄水四尺。尽足适观等语。朕意止须三尺。尽足适观。且易于添换新水。可无停蓄垢污之虞著传谕金简、遵照妥办。务率同该监督等、将灰土砖石如法成做。筑打坚实。不使稍有渗漏。方为妥善。至殿座四面。仍应添安擎檐。庶足以壮观瞻。且所费亦属无多。仍照原奏办理。至德成前往西安查办城工。止须将工程做法。砌筑一二段。即可交毕沅仿照办理。何必等候全完耶。伊现在经手工程尚多。著传谕该侍郎、接奉谕旨后。即迅速起程来京。会同妥办。将此传谕金简、并谕德成知之。　　

○谕军机大臣等、昨据伊勒图奏称、阿里木、阿其睦等、诬告鄂斯璊之事。反称鄂斯璊滋生事端等语。甚属非是。萨木萨克使人与喀什噶尔回人勾通书札。馈赠银物。若鄂斯璊不向保成密告。则终不能知矣。设使伊勒图如鄂斯璊为喀什噶尔阿奇木伯克。竟不将此事诉知彼处大臣乎。如恐布噜特煽动。消弭办理。则竟似畏阿其睦者。尤属不合。况今将阿其睦拏获前来。布噜特等煽动与否。尚在未定。若令仍回游牧。伊已诬告鄂斯璊。恐日后鄂斯璊怀恨。必至煽惑布噜特。激生事端。即使去后。不敢滋事。或竟远扬。则又添一事矣。现因伯尔克逃遁。尚在未获。阿其睦倘再奔窜。又需派人索取。事将何所底止。伊勒图乃经练事务之人。岂不虑及于此。试思此事草率完结后。伊勒图、绰克托、二人。能保阿其睦等、不互相为仇乎。倘有变动。伊二人能当其罪乎。此并非朕寻阿其睦之疵。必欲如此办理。乃其自取之辜。以至于此。岂可不加惩戒。如将阿其睦等解京后。审讯果无甚罪。朕必施恩。将伊仍放散秩大臣。在京居住。于伊无亏。且亦伊之厚幸。著传谕伊勒图、此事如此办理。可以完结。伊不必前往喀什噶尔。即回伊犁。候绰克托、保成等咨报时。相机遵照朕前降谕旨办理。不可迟疑。将此旨由六百里加紧发往。　　

○漕运总督毓奇、仓场侍郎蒋赐棨奏、臣蒋赐棨回路。取道杨庄运口。沿河查探水势。行至宿迁。与臣毓奇会同探量。至黄林庄。复差查韩庄微山湖水。比往年均属有盈无绌。现经河臣李奉翰、委员将湖口二闸启板。下注江境。自此源源南来。可一律深畅。仍飞咨河东河臣兰第锡、相机将湖口双闸、并八闸、多启数板。以资接济。得旨嘉奖。　　

○是日、御舟驻跸顺河集大营。　　

○庚辰。御舟驻跸王家庄大营。　　

○辛巳。谕军机大臣等、昨自渡黄北上。每日间有古浅处所。看来皆一律长水。自系该总河等启放湖闸。以备御舟行走。若徒听其顺流南下。诚为可惜。所有现到停泊各帮粮艘。如在御舟前行走。未免有碍纤道。莫若赶此水足之时。即令其紧跟御舟后随行。各船衔尾北上。既可省起剥之费。又得先期交兑。实为两有裨益。总在后卡之外何妨。著传谕毓奇、即行亲率该管员弁。督催行走。不可停泊久候。以致水退河浅。又费周章也。将此速行传谕知之。　　

○户部议准、湖北巡抚姚成烈疏称、湖北督抚二标新添兵。应需本色月米。除将裁扣养廉公费抵给。尚不敷一千五百余石。应于裁扣不添兵之卫昌等营养廉公费、及沔阳等州县支剩米内派拨。但各该处途远。致多糜费。应请自四十八年为始。于汉阳应兑湖南漕米内拨出三分之一。就近运贮武昌府仓支放。即以江陵、沔阳等州县。裁扣支剩米。解荆州仓抵款。从之。　　

○是日、御舟驻跸泇口镇大营。　　

○壬午。谕军机大臣等、前据绵恩等奏、碧云寺泉水。有油灰麻刀堵塞来源。经管各员及匠役等、显有情弊。已降谕旨、将姚良等革职。拏交慎刑司。派留京王大臣等、会同秉公严审。迄今已半月有余。何以尚未见审明覆奏。此事祇须将园丁匠役等、严切根究。无难审出实情。著传谕留京办事王大臣等、会同绵恩、迅速审办。即行覆奏。　　

○又谕、据绰克托奏称、阿其睦、同伊弟额穆尔、至乌什控告鄂斯璊、所有伊勒图保成等咨文。皆未听从。仍将阿其睦带往喀什噶尔等语。看此奏、绰克托竟不敢违背阿其睦之语。实属可笑。过于怯懦矣。此事绰克托到时。令阿其睦与鄂斯璊对质。如各执一词。绰克托不能剖断。即接得朕旨。将阿其睦迅速拏解来京。此即上天默佑事成。甚妥。绰克托如不能问得头绪。将阿其睦、鄂斯璊、一并解送伊犁。交伊勒图办理亦好。此尚系绰克托之福。倘草率完结。已将阿其睦等放回游牧。则又断不可拘泥朕旨。复声张赶拏。以致惊窜。尚宜不动声色。暂缓究办。至英吉沙尔阿奇木伯克阿里木、诬告鄂斯璊呈内。有逊都拉和卓等、三阿奇木伯克之名。保成初审时。虽以为不相干涉。但原系阿里木与之商同列名。严审时、始畏罪将实情供出。不可遂谓无罪也。绰克托、可将伊等阿奇木伯克革退。于回众中另择贤能者。奏请补放外。惟将阿里木派侍卫章京拏解来京。其余实系不相干涉回人。均皆抚绥完案。断不可多累回众。错误办理。此事先降之旨未到。恐绰克托等巳草率完结。故另降训谕。由六百里加紧、传谕伊勒图、绰克托、保成、敦福、鄂斯璊、相机妥办具奏。绰克托、如巳将阿其睦等放回游牧。照常安静则已。倘逃往他方、另生事端。朕惟绰克托是问。彼时伊之罪居何等。伊自思之。再绰克托摺内又称。伯尔克之事。那尔巴图所遣之人拜玛特、已至喀什噶尔、请俟伊勒图所遣德禄回时办理等语。所奏更属非是。那尔巴图既遣使前来。绰克托、至喀什噶尔讯问后。即当遵旨将伊留以为质。又何必拘执奏闻。著传谕绰克托、伊至喀什噶尔时。将拜玛特来意问明。此时德禄亦可回来。必须决断办理。将此谕知伊勒图、遵照办理外。并谕阿桂知之。　　

○旌表守正被戕直隶束鹿县民梁时兴妻王氏。　　

○是日、御舟驻跸万年仓大营。　　

○癸未。遣官祭徐州河神庙。　　

