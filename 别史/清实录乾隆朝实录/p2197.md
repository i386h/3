<!-- { "loadSidebar": true } -->
○又谕、阿喀木雅、虽有贼人退守。未必能如资哩之凭险久拒。今既歼贼破碉。军势大振。足以慑贼人之胆。温福等自当乘胜急攻。使贼番措备不及。破之更易为力。且阅所获小金川贼目。及脱出沃克什番人供词。小金川粮少食乏。力量已不能支。僧格桑徒以空言诱吓其众。人心渐相离异。且多以战守为苦。若于攻剿之余。仍设法招致。或番众能将逆酋擒献。亦未可知。此事总以擒获僧格桑为主。温福等当思迅捣贼巢。速擒凶竖。以申国威而靖边檄。若罪酋既得。而革布什咱之地。又渐次收复。即有未尽得之地。或可传檄索诺木、令其及早退还。并亲诣军门。叩头谢罪。立誓不敢复滋事端。则谕以金川自尔父郎卡、投诚归化。安享昇平。尔索诺木不遵尔父遗规。辄敢侵占内地土司疆界。罪本难逃。今尔既知退还侵地。立誓不敢再犯。尚不至执迷不悟。即尔帮给小金川之兵。亦因亲情私助。其情尚属可原。是以本将军等、仰体大皇帝之心。不肯竭我兵威。宥汝已往。尔此后惟当守尔土地。安分奉法。不可稍有侵犯。自可长保世业。否则僧格桑即尔榜样。如此恩威并示。亦即可以完局。将此谕令温福、桂林、就所在机宜。妥协筹办。若僧格桑逃往金川。索诺木并不擒献。则其事断难中止。致贻后患。今寄赏温福、桂林、小荷包各四个。阿桂小荷包三个。宋元俊、马彪、牛天畀、小荷包各二个。以奖其劳。益当奋勉立功。以待策勋之典　　

○又谕曰、桂林筹办革布什咱一事。甚为妥速。昨已交部议叙。桂林于前岁冬间。由按察使陛见。朕看其人尚明白。且知系鹤年之子。昨岁春间、遇有户部侍郎缺出。特加恩擢用。并著在军机处行走。俾得留心学习。至伊奉差赴川时。行走不过半年。从前又未曾充当军机章京。并非若温福、阿桂之曾经练习军务。而自擢任总督以来。措置悉为妥协。近日不肯坐待专攻墨垄沟。而分兵收复革布什咱。先发制人。攻其无备。尤合机宜。朕以无意中用之。不意其出息竟能如此。深为喜慰。桂林惟当益加奋勉。以受朕恩眷。办事之道。与学问无异。不日进、则日退。桂林若因朕屡次嘉奖。称存自满之念。则非朕所期望于彼者矣。至现已攻得革布什咱之木巴拉、博租、萨玛多坚、藏布觉、各寨。其余金川所侵革布什咱之地。自亦无难收复。然既有此举动。则金川总在不能歇手之中。想索诺木此时。未必即作准备。或可分兵直取金川。出其不意。即将索诺木擒获。则剿擒小金川逆酋。更属易事。况今派有明亮、往桂林军营。于带兵更为得力。设或急切不能进攻金川。而桂林统兵。由布拉克底、雪山一带。直取达乌、僧格宗。彼处无贼守险。自是最好。且系僧格桑、窜往金川之路所必经。并可沿途邀截。更不虑其狡脱。尤为一举两得。但进兵之地。距金川甚近。想索诺木或派贼番。断我军行后路饷道。此则甚有关系。不可不防。虽桂林昨奏、令宋元俊星赴默资沟。堵截金川救兵。并令陈定国、往约绰斯甲布、占夺甲尔垄坝。以阻金川要路。筹备固属周到。但番地山蹊僻境。处处相通。岂能信其必无他路潜越。而土司心怀两端者多。即如布拉克底。昨岁虽曾出力。收复明正土司。但近日曾闻其有差人往小金川之语。亦不可不留心密为防范。总期动出万全。方为妥善。至于行军机要。本无定形。朕于六七千里外。岂能一一悬揣。桂林惟当随机筹度。见何情形。即作何妥办。朕惟专盼捷音矣。将此由六百里加紧、传谕知之　　

○丙辰。上诣畅春园、问皇太后安　　

○回圆明园　　

○旌表守正捐躯之河南郏县民李小保妻马氏。守正被戕之四川荣县民李友高养媳朱氏　　

○丁巳。祭先蚕之神。遣妃行礼　　

○谕军机大臣等、昨据高晋等、勘讯淮关被盗一案。现在尚未究出踪线。已经派委员弁、分赴山东、河南、等省。密访严拏等语。淮关被盗情形。原报有用杆子登屋。似属山东、河南、惯盗。并有闻其声口。亦似山东河南之语。今阅时已久。尚未获盗。或各犯因江南侦捕严紧。窜归本籍潜藏。冀图漏网。亦未可定。但盗劫银至二千余两之多。断无不分赃使用。即一时匿藏。日久亦必败露。且关署银色。易于识认。即如银铺钱庄。交易之处。俱可稽查。而盗犯多系素来贫乏之人。若忽有银钱挥霍。尤不难留心踪迹。现在江省虽已移咨豫、东、两省。派员协缉。但恐地方官等。视为邻省通捕。不甚经意。著传谕徐绩、何煟、即密饬各属。选派妥干捕役。设法严密躧缉。务获正盗。仍将作何办理缘由。具摺覆奏。将此传谕知之。寻山东巡抚徐绩奏、朝城县报获盗犯丁月等六名。系直隶沧州、盐山、等处回民。供劫直隶东明县客银。赃内起获元宝。臣恐即劫淮关盗。批饬严究。旋关到事主认赃。非淮关银。但各盗供内、有曾窃直隶清丰、山东观城、平度、等州县署银。并供出夥贼子二等十二名。俱沧州回民。该犯等既惯窃衙署。夥党又众。从此或可究出淮盗消息。已飞咨直隶、将丁二等拏解来东严审。仍饬各属、躧缉淮关正盗。河南巡抚何煟奏、淮关被盗。接江督咨、即分派干员。于两省联界各州县缉捕。并委河北道、督缉河北各属。开归道、南汝光道、督缉河南各属。卫河水路。饬沿河汛官查缉。均报闻　　

○又谕、据海明奏、德化县知县。拏获钱度家丁王寿等八人。查出银二万九千余两。并钱度亲笔家信。有趁王寿回南。寄归二数。好为收贮。或做地窖。或做夹壁。以作永久之计等语。批阅实堪骇异。钱度在布政使任内。计三四年不给养廉。前经黔省查出金玉器件。约值银四五千两以上。已出情理之外。兹王寿等带回寄家银两。复至二万九千之多。若非婪索多赃。安得有如许积聚。必系虑事将发觉。豫遣人寄归。蓄积埋藏。以图三窟之计。且纵子售卖玉器。数复盈万。并其家人亦私蓄银六百余两。是其赃私狼藉。已非一日。初不意钱度之负恩败检。竟至于此。可见营私贪黩之人。实为天理所不容。今因朱一深揭报一节。其赃迹自然败露。正所谓天网恢恢。近来办理各省贪婪之案。必彻底严究。按法创惩。以期纲纪肃清。常谓司道大员。必不致复有簠簋不饬之事。不料仍有肆意婪赃。盈千累万。如钱度之甚者。实可痛恨。若不严审究拟。如官常国宪何。彰宝现驻永昌。未能亲身审办。著传谕袁守侗、李湖、即传朕旨。严讯钱度。问伊任藩司亦非甚久。即支食廉俸。撙节盈余。伊既获罪革职留任。数年不给养廉之人。因何积有金银如许。实系婪得何人。其欲埋藏地窖夹壁。是何肺腑。务令其逐一据实供出。倘伊狡展不认。即严加刑讯。亦不足惜。伊子钱酆等、携货售卖多赃。均属可恶。于沿途盘获解到时。亦著一并严审。至其家人王寿、既为钱度父子携带银两。必系亲信知情之人。即为案内紧要人犯。并著严刑讯鞫。务得实情。至钱度之事。虽由朱一深揭报而发。今既查出赃私累累。则伊自有应得重罪。即当另案办理。不必俟朱一深全案审明、一并完结。再钱度名下。尚有应行分赔之项。今既有银数万两。不行交纳。反为肥槖之计。即此一端。更属罪不容逭。著传谕袁守侗、李湖、逐一严讯明确。即行从重定拟速奏。所有钱度应赔银两若干。前已完过若干。并著李湖查明。一并具奏。至钱度罪重。万无可贷。自当严加看守。明正典刑。若伊自知断难幸免。或致畏罪自戕。惟于李湖是问。将此由六百里发往传谕知之　　

○又谕、前因钱度在云南布政使任内。经厂员朱一深揭报、赃款累累。已传谕高晋等、将伊原籍家产赀财。严密查封。今据海明奏到、江西德化县地方。拏获钱度家丁王寿等八人。查出携带银二万九千余两。并钱度亲笔家信。有趁王寿回南。寄归二数。好为收贮。或作地窖。或做夹壁。善为筹画。以作永久之计等语。览奏实深骇异。钱度系数年不给养廉之人。若非恣意婪赃。安得有如许积蓄。初不意钱度之负恩败检。竟至于此。伊信内既有藏埋地窖夹壁之语。则其从前之诡秘隐匿。定复不少。伊本籍常州府城。又复寄居江宁。其多营狡窟。更可概见。著再传谕高晋、萨载、即将钱度所有两处财产。严密查封。并将伊家属。严行究讯。逐细详搜。毋使稍有藏匿寄顿。倘不实力查办。或致尚有透漏。将来别经发觉。惟高晋萨载是问。将此由六百里传谕知之　　

○又谕曰、桂林奏、克复革布什咱之吉地官寨、及默资沟地方。并据温福等奏、攻得阿喀木雅情形。办理俱好。但金川所侵革布什咱之地。既渐次为我收复。索诺木闻之。自未遽肯甘心退让。今默资沟虽已占据。阻其应援。而甲尔垄坝。又豫约绰斯甲布派兵堵截。自不虑索诺木之复来争夺。但所收革布什咱地方。若驻兵镇守。最多亦不过四五百兵。按汛分派。为数更少。将来大兵既彻。不能保逆酋之不复出而滋事。今宋元俊所统兵练甚多。莫若趁贼人防守未定之时。出其不意。乘胜直捣其巢。并将索诺木擒获。果能将金川翦除。其余各土司。自更畏威守法。方为一劳永逸。桂林当酌量该处情形。随机妥办。总以动山万全为要。至另摺所奏墨垄沟山岭一带。拟将枪炮暂缓施放。饬令各兵密于岩洞藏伏。贼番防御久疲。见此心必疎懈。我兵即可乘机夺隘。所办甚合机宜。亦属出奇制胜之策。其温福所奏、分兵攻剿普尔玛、美美卡、木阑坝等处。自当乘势进攻。务期速得。至于西路贼人。拒守资哩坚碉。已阅数月。忽尔弃碉奔溃。及退至阿喀木雅。正当死守。而我兵一至。即仓皇惊窜。固系官兵势盛。贼众力难再支。或金川已知收复革布什咱之信。将所帮贼兵。彻回自卫。小金川人心惶惧。不复能悉力抗拒。皆属情理所有。但贼诡谲多端。或因官兵深入。暂避勇锐之锋。将贼众彻避。另由间道抄袭我后。以阻饷道军台。于事甚有关系。温福当加意慎防。不可稍有疎懈。官兵既已深入。后路联络策应。尤为紧要。温福更当时刻留心。随宜布置。朕亦不能于六七千里外。一一悉为悬揣也。著传谕温福、桂林、并令汪腾龙、铁保知之　　

○四川总督桂林奏、接奉谕旨、以温福军营。止存兵二千。命将臣处续调甘凉兵一千。拨赴资哩军营应用。查此项兵。前月全抵打箭炉暂驻。因革布什咱、内应有机。令甘肃参将常泰、领由喀勒塔尔一路。进攻觉拉喇嘛寺、及党哩地方。此时正分头攻围。万难调彻。请将奉旨调拨黔兵三千。饬员赶赴西路军营。从之　　

○旌表守正捐躯之河南宁陵县民杜效孔妻王氏　　

