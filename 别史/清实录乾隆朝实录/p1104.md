<!-- { "loadSidebar": true } -->
○谕军机大臣等、川东道积行、在蜀数载。其居官如何。是否实系出色之员。抑仅在川省道员中稍优。策楞必所深知。虽经伊保举卓异。但其实在居官行事。及历年政迹何如。并将来能胜藩臬与否。著传谕询问策楞、令其据实具奏。寻奏、查川东道积行。自莅任以来。一切奋勉办事。明白详慎。是以列入附荐卓异。臬司专理刑名。其人尽能胜任。但器局不能扩充。难胜藩司之任。报闻。　　

○庚辰。上诣皇太后行宫问安。　　

○奉皇太后自避暑山庄回銮。　　

○是日驻跸喀喇河屯行宫。　　

○辛巳。孝敬宪皇后忌辰。遣官祭泰陵。　　

○是日驻跸常山峪行宫。　　

○是月。署两江总督鄂容安、江苏巡抚庄有恭、奏报、据徐州府详报。八月二十二、三、等日。大雨霪注。黄水长至丈余。铜、萧、沛、邳、宿、睢。六州县。从前已涸者复淹。现飞饬苏粮道、督员相度疏洩。仍清查饥民户口。并察普赈。再查高、宝、兴、泰、四州县。因车逻二闸漫溢。积水难消。臣等公同商酌。随开挖十五处。因势顺导。高宝等处积水渐涸。可以赶种二麦。得旨、览奏俱悉。　　

○闽浙总督喀尔吉善、福建巡抚陈宏谋奏、台湾府属、前次树旗陷害。如大浪泵之刘和林、大肚社之赵悻、凤山崎之胡通等。业经节次奏明在案。讵八月内、复据凤山县拏获阿猴溪树旗之张凤喈、到案。旗内开列李智等五十余名。并有李开花在内地、择日攻厦门等语。随据该县查讯。李智等。俱系耕种良民。并无为匪踪迹。讯张凤喈、供因贌垦荒地。被李智佃户张炁等、阻止。挟讎诬陷属实。臣等细核、台郡树旗陷害四案内、凤山崎大肚社二案。旗内所开。尚无悖逆情词。臣等以绞候定拟。至大浪泵刘和林旗内、有统领八社番民。以翦贪官等字。阿猴溪张凤喈旗内、有李开花协同攻打厦门字样。尤属狂悖。此二案、臣等审拟确实。应照捏造悖谬言词。匿名揭帖例。拟绞立决。一面饬令就台郡正法。一面照例具题。得旨、是。应如此办理者。　　

○河东河道总督顾琮、河南巡抚蒋炳、奏报、八月二十一、二、三等日。雨水连绵。沁黄交涨。汇注阳武五堡民埝。洼处俱被漫淹。今五堡民埝三坝。臣蒋炳驰赴抢筑。已于前月三十日断流。本月初二、初三、等日。复遭淫雨。黄河又长三尺五寸。坝南之曹家庄滩地。又复漫水。直逼新筑坝根。臣等亲率道府各员。抢护平稳。其十三堡大堤漫口。臣等公同商酌。于堤外探量水浅处。督员圈筑堤工。今于九月十二日堵闭合龙。现已加高培厚。各堤坝工程。亦经次第修复。又查五堡坝外。地势极洼。滩水汇聚。现于坝东开挖引渠一千余丈。以分水势。得旨、览奏俱悉。　　

○署山东巡抚杨应琚奏报、武定府之沾化、海丰、利津、等县。及西繇等场。于八月二十三、四、等日。连遭淫雨。又值东北风大作。以致该县场沿海一带潮水。漫入民灶。田谷被淹。兼有浸坍民舍。淹毙人口。又莱州府之昌邑县。亦被潮水漫入。民房人口。间有损伤。臣即委员将被潮民灶地亩。确勘成灾分数。照例办理。其房舍人口被伤之处。先行抚绥。得旨、按例抚恤。毋致失所。　　

○湖北巡抚恒文奏报、潜江、天门、沔阳、三州县。被灾田地。经臣委员分路查勘。兹据各员勘报、潜江、天门、二县。因襄河秋汛涨溢。该处居民共淹毙八口。房屋共倒塌八十余间。臣飞饬委员前往该二县被灾处所。动项分别抚恤。其沔阳州实未成灾。无庸抚恤。得旨、览奏俱悉。　　

○云南布政使彭家屏奏、各省积贮仓谷。向有定额。其加贮各谷。例应裁减平粜。但滇省民俗淳朴。每年至青黄不接时。悉向官借。及届秋成。如数缴还。并不拖欠。实与别省不同。无须平粜。且查滇省跬步皆山。舟楫不通。背负维艰。设有缓急。颗粒均关实济。今年岁屡丰。米价平贱。前所贮溢额十万石之谷。粜之民间。未见其必需。而储之官府。实堪为蓄备。请将此溢额之谷。仍额外存贮。以备有用。得旨、告之督抚。如所议行之。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百四十七


大清高宗法天隆运至诚先觉体元立极敷文奋武孝慈神圣纯皇帝实录卷之四百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。冬。十月。壬午朔。享太庙。遣怡亲王弘晓、恭代行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵、端慧皇太子园寝。　　

○上诣皇太后行宫问安。　　

○颁乾隆十九年时宪书。　　

○顺天府行乡饮酒礼。　　

○谕、据策楞等奏、江南河工费用浩繁。请酌拨银三十万两。以济急需等语。该处漫口工程紧要。一切修防抢筑。三十万恐不敷用。著于浙江藩库拨银一百万两。协济急工。雅尔哈善、速即委员解交策楞等备用。该部遵谕速行。　　

○又谕、现在南河工程紧要。已命舒赫德前往、与策楞、刘统勋、协同办理。即将来尹继善到江之后。策楞亦不必急于赴粤。著伊等会同筹办。俟徐州工程就绪。舒赫德、刘统勋、可以回京时。策楞再行起程。倘河工官员、因策楞已经调任。稍有怠玩。不实力承办者。著策楞据实严参治罪。其广东应办事务。班第现在署理。亦不得因策楞调任。少存观望之意。　　

○谕军机大臣等、策楞所奏黄河漫溢情形。看来现在高宝堤工。既皆危险。东省山水复发。以致运河骤涨。高堰石工。倘有疏虞。则灾伤更不可问。朕心极为焦劳。其所称拆开清口东坝、及启放高邮南关坝、以洩水势之处。悉可随势相度。权宜办理。但正溜已经全掣。究以亟开引河为要。徐属灾民。嗷嗷待哺。或即令伊等开挖。以寓以工代赈之意。可仍令策楞等、遵照前旨。一面酌量办理。一面奏闻。并将日内水势消长。河溜光景。及如何宣导情形。速行具奏。至今年水患。固属天灾。亦由堤防不固。误于高斌张师载二人之手。今阅策楞代奏之语。仍属含糊支饰。然则高斌等、竟终不自知其罪重。尚谓朕处之过甚耶。即如铜山堤工漫决情由。据称实系李焞、张宾、庸懦误工。非高斌等平时之姑息玩纵。何至于此。李焞等、实乃孽由自作。其从前下埽抢护。所有工料。是否全系实用。安可遽保竟无侵冒。策楞等、仍当据实严查。不可因其已经正法。置之不问也。至其余查出亏空各员。虽有查明实在不能即行全数追赔者。亦当酌量分别严立限期。使各员上紧完缴。不致令帑项全付子虚。即著策楞、富勒赫、以己意明切开谕各员。限以分数。届期视其完纳如何。再为奏请。若此中尚有不肖之员。明知必难完项。遂饮酒纵欲。不以完帑为急。则朕前已有旨。惟策楞是问。此处仍当告之尹继善。可将此速行传谕伊等知之。　　

○署江南河道总督策楞奏、严禁大工通融。据实报销事宜。一、在工员弁兵丁。向给饭食银两。于工料内捏报。查文武佐杂汛弁。各有养廉俸银。效力官员。例应自备资斧。俱不准支给饭银。兵丁仍给。一、守工官兵、并堆积物料、棚厂向无成数。易致浮销。今酌定兵十名、棚一间。堆积物料、棚二百间。每间给搭盖银一两。一、檾觔例价银一分一厘。近因市价昂贵。俱行折收。应确查实价收买。一、秸料。徐淮各工。本地采买。原无水脚。今分派各县并邻省采买。除本地仍照旧例外。余应分别种途。量给脚价。一、堵闭口门。向用灯烛。多至数千两。任意混冒。今酌定数目。专员稽查。下部知之。　　

○是日、驻跸两间房行宫。　　

○癸未。上诣皇太后行宫问安。　　

○谕、今年七月间、河湖盛涨。高宝一带。下游民居被水。该抚庄有恭、即行咨商豫、东、两楚、及江西、浙江、等省。拨协米石。以备赈恤。及朕降旨截漕。拨运川米。率已足用。不欲以一省被灾、而致各省皆食贵米。故曾降旨、谓庄有恭所办稍步张皇。而庄有恭旋复奏称、赈济已足敷用。所有各省、俱可无庸拨协等语。盖其始则未经审酌实在情形。其继则又矫枉过正。所办皆为未协。故于其奏到、即仍令江西、湖北、各拨米十万石。运往应用。但铜山堤工。复又漫决。数邑被淹。灾黎无所得食。朕心轸念。日夜焦劳。其令河南、山东、湖南、仍照前议各拨米十万石。浙江、量拨米五万石。速即委员运交该抚、以备赈济之用。该部遵谕速行。　　

○谕军机大臣等、铜山县黄河泛溢。掣入洪湖。虽前据策楞等奏称、半出清口入河。半田范公堤东注。但湖河相汇。势必渐缓。岂能疾趋畅洩。将见湖身停淤日增。涨漫更易。其为下游淮扬一带患者。奚可胜言。朕日夜焦劳。按图筹画。为今之计。惟有从断流处所、去湾取直。开挖引河。使正溜由故道而东。庶夺溜之势稍减。堵闭决口。亦易施功。不然。则专勤堵御。恐徒妄糜工料。未必能当巨浪之冲击也。昨已传谕策楞等、令用以工代赈之法。以徐属灾民鸠工开挖。看来治河机要。实应如此。但日内溜势究竟若何。可否望其旋转。该处及豫东二省所购物料。能否源源接济。足敷堵筑堤工之用。朕心深为轸念。可再传谕、令其广为积料。相机疏导。并令将现在情形、及如何遵办之处。速行奏闻。余交舒赫德面传谕旨。寻舒赫德策楞奏、日内溜势。直下南趋。旧河淤垫。几与水面相平。俟将来下埽。朿水逼高。下注引河。始可望其旋转。现派员将各工内、何处原有河身。何处须挖引河。据实确查。即令白钟山亲勘。相机开挖。所办物料。俱系饶裕。报闻。　　

