<!-- { "loadSidebar": true } -->
○甲辰。训饬言官。毋挟私言事。谕总理事务王大臣、国家设立科道官员。专司建言之责。必心本无私。又能通达治理。乃为无忝厥职。若识见虽未明通。而居心朴诚。则其言虽愚戆。而尚无害于事理。朕亦鉴其忱悃、而优容之。惟胸怀爱憎之私。借章奏以展其巧计者。则有玷台垣。国法不可以轻恕即如并未深悉地方民情。而奏称某地某事甚善。而承办之人已暗受推荐。奏称某地某事不善。而承办之人。已隐被其中伤。是其敷陈之时。并非据实秉公匡勷政务。而言在于此意注于彼其居心尚可问乎。看来近日科道中、此等习气。颇不能免。亦难逃朕之洞察。今年毛城铺一案、即其明验也。朕所以已敕部纠察、而复宽恕者。特以伊等职在言官。过为初次。然宽大之恩。不可屡邀。而献纳之实。所当躬践。至如前日御门。御史谢济世、露章参奏九卿、刑部秋审不公。其意本于摅诚。尚近于愚戆一流。而非出于爱憎之私者。此事已交总理事务王大臣查奏。即使所奏非当。朕亦取其戆直。断不以所言未协。輙加斥责也。其余科道官员、当扪心自问。如稍有爱憎之私。未泯于中者。各宜猛省悛改。毋蹈罪戾。　　

○户部议覆、大学士管浙江总督嵇曾筠疏报、开化县荒缺田地一千一百十七顷三十九亩有奇。应徵银米。以乾隆二年为始。照例豁除。从之。　　

○命户部尚书、署湖广总督史贻直、回部办事以甘肃巡抚德沛、为湖广总督。山西按察使元展、成为甘肃巡抚。　　

○乙巳。兵部以恩科武会试中额请。得旨、这考试。汉军取中五名。直隶取中十五名。福建取中六名。河南取中八名。四川取中六名。陕西取中十五名。江南取中五名。浙江取中六名。山东取中五名。山西取中十名。云南取中三名。广东取中十名。广西取中二名。江西取中三名。湖南取中三名。湖北取中三名。贵州取中二名。　　

○丙午。上诣皇太后宫问安。　　

○遣官祭历代帝王庙。　　

○遣官祭都城隍之神。　　

○谕总理事务王大臣。八旗护军校、骁骑校等、原系食俸之员。因欲令伊等用度从容。故将俸项改给钱粮。而遇闰之年。不得与兵。丁一体支领闰饷。伊等于闰月用度。未免拮据。著于本年为始。凡遇闰月。照兵丁例一体支给闰饷。　　

○户部议覆、云南巡抚张允随疏言、裁改镇沅、元江、普洱威远、思茅、宁洱、等府厅县、田地钱粮请照雍正十三年。督臣尹继善条奏。就近划归管辖。均于乾隆二年为始入额徵收。从之。　　

○广西按察使黄士杰故。以广东广南韶连道冯元方、为广西按察使。　　

○添建山西大同镇标。中营守备、保德营都司、衙署。从巡抚觉罗石麟请也。　　

○丁未。定闰年饭厂增半月之例。谕总理事务王大臣京师辇毂之下。民人众多。更有外省失业之民。来京觅食者。定例于十月初一日。五城设立饭厂十处。以济贫乏。朕思今年适值岁闰。天寒较早。闰九月十五日。便是立冬节令。恐待哺贫民。不无冻馁之患。著加添半月之期。于闰九月十五日。即行开厂。不必拘十月初一之例。都察院堂官。可督率五城御史。稽查经理。实心任事。务令小民均沾实惠。　　

○定承袭官年幼署理之例。谕。从前勋旧佐领。并世管佐领缺出。俱将应袭之人。带领引见。即行补放。此内如有年幼者。暂给半俸其佐领事务。另行著人署理。今年四月内。镶白旗汉军。为承袭祖尚德世管佐领。带领引见之人。年纪幼小。亦奏请著人署理。朕览祖尚德家谱内。有佐领数员。因降谕旨。此佐领、与其令异姓人署理。即著伊族中佐领祖尚志署理。俟承袭之人。长成能办事之时。再行补放。此特因原管佐领、并世管佐领阖族之人、皆由伊等祖父相传管理。若因承袭之人、年幼不能办事。即著异姓人代管。恐于此佐领之事。不能悉知。自不相宜徒滋事端。是以仍著伊族人署理。但此等世袭佐领缺出。以应袭之人年幼。旗下大臣。即著他人代管。本人佐领、悬缺不补。致出缺人等之子孙。暂且不得半俸。朕从前未念及于此。嗣后原管佐领、并世管佐领缺出。仍照前将应袭之人。即行带领引见补放。若补放之人、年纪幼小。即将伊族中管佐领之员署理。如无管佐领之员。著将伊族中应署之员署理。如再无应署之员。另行拣选异姓人员内去得者。具奏署理。其承袭佐领之人。照例给与半俸。俟其长成能办事时。再行具奏。将佐领事务。令其移交管理。著将此旨晓谕八旗。一体办理。　　

○总理事务王大臣等、议覆直隶总督李卫奏、直属今年春夏、雨泽稀少。秋月山水陡发。低田被淹。酌议赈济各事宜。一、按照被灾轻重、分别赈给。最重者。于冬春四个月之外。加赈两个月。其余以次递减。最轻者。自十一月起。赈三个月大口每月给谷三斗。小口半之。一、种地被淹旗户。应并邀赈恤。除庄头等足以资生者外。其有专靠旗地数亩。垦种为活者。照所住州县民人赈济月分。一体散给。至八旗余绝地亩、并网户地亩、请按照成灾分数。减免租银。一、分别缓徵、以宽民力。凡被水不成。灾地亩本年钱粮、缓至来年麦熟。所借存仓米石、缓至来年秋收。至本年所借平粜米石钱文。其收成略薄者、缓徵一年。无收者全行缓徵。俱于来年麦熟后追完。一、循例蠲免耗羡。查特恩蠲免、耗羡仍旧。本年大兴等七州县、奉旨蠲免钱粮。又因春夏雨少。蠲免直隶通省钱粮。所有随徵耗羡。亦请一并蠲免。均应如所奏办理。得旨。依议速行。　　

○户部议覆、署陕西巡抚崔纪疏报、府谷、神木、二县本年被雹成灾。现经查勘分数。于今冬明春。分别借给口粮。应如所请。得旨。依议速行。　　

○山西巡抚觉罗石麟疏报、晋省今夏雨泽未普。至七月中叠沛甘霖。惟兴县、襄陵、等十三州县、雨水不足。随经委员查勘。据报襄陵等八县。旋得透雨。可望收成。惟兴县、临县、永宁、临晋、荣河、等五州县。秋收自二分至五分不等。现在分别赈济。得旨。朕闻山西地方。有秋禾被旱之处。米价腾贵。民食维艰已谕令该抚加意赈恤今据奏称、现在委员查勘、办理散赈等语。但被灾州县。恐不止此。灾赈关系民生。必须周详迅速。方有裨益。丝毫不可轻忽著侍郎孙国玺。速行前往。会同巡抚石麟、督率所属官员。实心经理。务使贫民均沾实惠。毋使一夫失所。如有州县官。匿灾不报。赈济不周者。即行严参。倘有不实心办理。经朕访闻或科道官参奏。必将孙国玺、石麟、从重治罪其平粜缓徵蠲免各事宜。该抚照旧例。速议奏闻。请旨该部知道。　　

○以广东布政使萨哈谅、为山西按察使。江西布政使刁承祖、为广东布政使内阁侍读学士阿兰泰、为江西布政使。　　

○调山东布政使郑禅宝来京。以山东按察使黄叔琳、为山东布政使。陕西汉兴道白映棠、为山东按察使。　　

○旌表守正捐躯之浙江仙居县民、赵佳进女赵氏。陕西西安府民、王居相妻李氏。　　

○戊申。上诣寿皇殿行礼。　　

○谕总理事务王大臣、前闻陕西西安等处。夏秋雨少。粮价昂贵。七月间。虽得雨沾足。又以河水涨溢。民间田庐、有淹浸之患。朕心轸念。已屡降谕旨。著该巡抚遴委贤员。查勘抚绥。悉心筹画毋使一夫失所。今闻西安地方。草束短少。秋冬之际。刍秣尚可支持。明年正二三月。则草价更昂。将军标下兵丁额领之银。不敷喂马之用。未免拮据。著将春季三个月、驻防兵丁、所有草价。加增一倍赏给。一交四月。青草发生仍照旧例支领。至督抚标下、牧马草价。应否酌添之处。著该督抚妥议具奏。　　

○又谕。昔年广西等省。派往贵州出征兵丁。所借饷项。已于雍正十三年九月初三日、恩诏内豁免。闻广西平乐营兵二百名。于雍正十三年十月内、奉调起程赴黔。借支司库银三百六十一两零。此项在恩诏之后。例应扣还。但朕念兵丁出征劳苦。今军务告竣。应与众兵一体沾恩。将所借饷银豁免。不必扣缴。又闻土田州出征黔省目兵四百六十五名。于乾隆元年十一月内、在军前监纪处、借支银三百七十二两。制备冬衣亦系应行追缴之项。朕念伊等随征效力。今当加恩休养之时。此项亦著豁免。不必追缴。可即传谕该督抚知之。　　

○户部议覆、直隶总督李卫奏、筹办买补仓粮、赈济民食。查直属本年、低处秋田虽淹。而高阜平原。收获丰稔。民间粜卖。价值平贱。请不拘米谷高粱杂粮。按时价收买。照例搭放赈济。但本地所产米粮有限。若一时购买。恐于民食多妨。应于山东胶、莱、济宁等处采买。又奉天产米最多。亦请委员购办。倘奉天以上、年曾被偏灾。恐致米贵即将该处仓粮。酌量留备足用。其余交委员领回。留价采买、补还仓谷。再河南楚王、道口、二镇。系从直隶归并。均属米粮聚所。亦应一体知照。至宣化府属州县、应需米石。则于古北口外之热河、及张家、独石二口外地方。采买拨用。均应如所奏。得旨。依议速行。　　

○镶红旗蒙古都统申慕德、奏请热河训练兵丁。赏借三个月钱粮。俾得即备皮衣。分起前进。得旨。如所请行。　　

○免山东济南、泰安、武定、兖州、曹州、沂州、东昌府、等属、德平等三十三州县卫。本年旱灾、额赋银。二万五千八十两有奇。　　

○免陕西商南、山阳雒南、等三县。雹灾额赋有差。　　

○以故奉国将军鄂岳之子多福、照例袭奉恩将军。　　

○以鸿胪寺少卿严瑞龙、为湖南按察使。　　

○湖南巡抚高其倬疏报、桑植、澧州、安乡、安福、等四州县。开垦田地六十四顷八十八亩有奇。　　

○己酉。谕总理事务王大臣。德沛在甘肃巡抚任内、声名甚好。今已用为湖广总督。伊前所奏、开渠凿井、兴修水利等事。皆利益民生。爱养黎元之切务历来督抚、似此留心本计者。颇不多见但伊在任未久。各处工程。有大概告成者。亦有未曾就绪者。或有计议兴作、尚未举行者应寄信与大学士查郎阿、新任巡抚元展成、督率属员。接续办理。无废前功。其因时制宜之处。又在伊等临期斟酌。总以利济民生为要。元展成到任时。著查郎阿、将朕此旨传谕知之。　　

○户部议覆、两江总督庆复疏称、安属孤贫口粮。多寡不均。请照江苏之例。将额设孤贫口数。自戊午年为始。按名均给。每日各给银一分。共岁给银三两六钱。遇闰加增。小建扣除。均应如所请。从之。　　

