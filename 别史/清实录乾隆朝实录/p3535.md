<!-- { "loadSidebar": true } -->
○谕军机大臣曰伍拉纳奏、审拟续获行劫浙江外委陈学明巡船军械洋盗。及闽省各案洋盗。分别正法定拟各摺。已批交该部知道矣。闽浙两省各案洋盗。节经伍拉纳饬属严拏。先后正法者为数甚多。今盗匪蔡瑞明等。犹敢愍不畏法。仍海洋行劫。复经伍拉纳派委员弁。拏获首夥各犯七十余名。分别正法发遣。尚属认真。所有拏获该盗犯之地方文武员弁。即著该督抚查明。咨部议叙。以示鼓励。其逸盗许荣、陈从、洪栽、三犯。俱系盗首。已用朱笔点出著该督等务严饬所属。实力侦缉。必期按名就获。毋得日久生懈。致滋疏纵。将此谕令知之。　　

○是日起。上以祈谷于上帝。齐戒三日。　　

○己卯。军机大臣议覆、河南巡抚穆和蔺等奏称、河东盐课改归河南、山西、陕西、三省地方地丁款内摊徵。查河南于正赋之外。尚有摊徵河工岁料帮价等项。较他省稍多。所有盐课。应照原议均摊九分有余之数量增三分有余。每地丁一两。摊银一钱三分其山西、陕西应徵本省盐课。并代摊河南帮课。每地丁一两。仍应照议一律摊银九分九厘。已无缺额。应如所请。从之。　　

○庚辰。上诣南郊斋宫斋宿。　　

○谕、致仕上驷院卿李质頴、年逾八十亲见七代。五世同堂。实为熙朝盛事。除照例给予扁额外。著加恩赏给总管内务府大臣职衔。以示锡庆。引年至意。　　

○又谕曰、博兴通晓蒙古言语。谙练蒙古事务。著留京城遇有蒙古地方差委之事。尚属得力博兴著仍留正蓝旗蒙古副都统之任。所遗广州满洲副都统员缺著圣保调补其镶蓝旗汉军副都统员缺著评德调补銮仪卫銮仪使员缺著阿迪斯补授。　　

○谕军机大臣等、　　

○据成德、鄂辉所奏各摺此事总由鄂辉成德迁延贻误以致贼匪逃窜。今成德节奉谕旨。始行躧探道路前赴边界。鄂辉亦甫由前藏起程。接应成德。皆属缓不及事。至成德摺内称、闻喀尔达及第哩朗古通拉山一带因严寒降雪山路、封阻等语。喀尔达一带既大雪封山贼匪自不能退回巢穴。若贼人能往则我亦能往岂有我兵为雪所阻。而贼匪不为雪阻之理成德已贻误于前巧辩亦复何益。此时福康安抵藏。自能相机进剿惟须察看情形。如贼匪屯聚尚多转不必过于欲速。轻率前进即使连得胜仗收复边界而贼匪乘间逃逸窜入山谷。追剿转为费力。福康安惟当酌量机宜如兵力未齐。不妨略为停待。统俟海兰察及巴图鲁侍卫章京索伦劲旅等。接续到齐出其不意。统领大兵。奋勇前进。更可一举集事迅奏肤功。　　

○辛己。祈谷于上帝上亲诣行礼。　　

○壬午。上诣。大高殿行礼。　　

○诣安佑宫行礼。　　

○幸圆明园。　　

○是日立春。顺天府进土牛春山宝座。　　

○癸未。上御山高水长。赐王公大臣、蒙古王、贝勒、贝子公、额驸、台吉、及回部、番部、并朝鲜、琉球、安南、缅甸国使臣等食。至乙酉皆如之。　　

○甲申。上御奉三无私殿赐皇子、皇孙、皇曾孙、皇元孙、亲王等宴。　　

○谕军机大臣等、据哈当阿等奏、拏获在监滋事。并抢牛拒捕各犯。审明办理二摺台湾府监犯吴儿等。商谋闹监越狱。禁卒陈德在监放饭时。听闻吴儿向洪毛悄说。新提督已经进城。我们须早定主意之语。当即回明管监经历周书凤。该经历恐有闹监等事即嘱守监兵役。小心防守。并即报知本府及城守营一面率同提牢禁卒。进监收封。适见吴儿等已将镣金□靠拧断。向外跑走。彼时该府杨绍裘、同参将张无咎已到当将各犯擒获此案吴儿与洪毛等、商同闹监滋事。若非禁卒陈德于放饭时、一闻该犯等商谋之语即行禀报。则猝不及备。几至监禁重犯。乘间越狱该禁卒陈德、管束监犯。尚属留心可嘉著哈当阿等从重给赏。或拔补名粮。以示奖励。经历周书凤、一经禁卒禀知。即报明该府及营员带领兵役。到监查拏。按名擒获。是周书凤不但无罪尚属能事著哈当阿、将该员送部引见其台湾府杨绍裘、参将张无咎、督率兵役立擒重犯。著咨部议叙。又所奏查办抢牛拒捕各犯。据该犯供称、抢牛时经事主喊叫庄邻闻声追赶。该犯等将庄民吹伤。躲入蔗园值蓝千总带兵赶拏该犯等拚命抵拒。将蓝千总用刀砍伤因被蔗根绊倒。将我擒住等语。该千总蓝带宝带兵巡查塘卡。遇见抢牛贼犯即能督率营兵。拏获各犯。并受刀伤尚属奋勇著哈当可将该千总蓝国宝送部引见所有洋盗案内未获之蔡进等七犯抢牛案内未获之王夏等四犯。并著该提督等督饬兵役一体严拏。务期弋获。从重办理毋使一名漏网。至哈当阿所奏、审讯在洋行劫。盗犯洪毛等之父。讯无知情分赃情事应照父兄不能禁约子弟为盗例、杖一百等语台湾地方民情犷猂。非他处可比。不可不从重办理。此案洪毛等之父洪应等、系凶犯亲属自不应仍留该处。著杖一百。流三千里以示惩儆。此后台湾地方。遇有此等行劫拒捕之犯。该提督等、于拏获审明后。即一面奏明。一面将该犯正法示众。不必奏闻请旨。再行办理。以致迟延。人不知畏法。台湾地隔重洋屡有滋事之案。经奎林在彼实力整饬。严加惩创尚复强劫频闻。哈当阿等、惟当照奎林所办。认真整顿。遇事严办。俟一二年后、盗风稍熄。民气渐驯。方可照内地之例办理也将此谕令知之。　　

○乙酉。上诣安佑宫行礼。　　

○御正大光明殿。赐朝正外藩等宴。召左翼科尔沁和硕亲王恭格喇布坦、旺扎勒多尔济、巴林亲王品级多罗郡王巴图、喀喇沁亲王品级多罗郡王满珠巴咱尔、奈曼多罗郡王拉旺喇布坦、敖汉固山贝子桑济扎勒、右翼喀尔喀和硕亲王固伦额驸拉旺多尔济、多罗郡王蕴端多尔济、阿拉善和硕亲王旺沁班巴尔、青海多罗郡王刚噶尔、土默特多罗贝勒索诺木巴勒珠尔、鄂尔多斯固山贝子色旺喇什、至御座前。赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣

纯皇帝实录卷之一千三百九十四



大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年壬子。正月。丙戌。上御正大光明殿。赐大学士尚书等宴。　　

○御山高水长。赐王公大臣、蒙古王贝勒贝子公额驸台吉等食。　　

○谕、据鄂辉奏、舒濂染患痢疾身故。舒濂甫经到藏。旋即病故。殊堪悯惜。著加恩赏银。五百两。办理丧事。仍交该部查照副都统应得恤典、照例办理。　　

○谕军机大臣等驻藏事务。现据鄂辉奏、令额勒登保暂驻前藏。代办事件。鄂辉所办尚是。可谓知人。福康安此时自己抵前藏。前经降旨、谕令福康安到彼后如兵力未齐。不妨稍待。俟海兰察等、及索伦屯练兵丁齐集。再行进剿福康安接奉前旨。自必在藏暂驻。所有应办事件。谅俱妥协。现在鄂辉已往边界。接应成德。剿杀贼匪如实有可乘之机。当即知会福康安。带兵接应。或因兵力不齐。山路雪阻未能前进。则不必在彼驻候。应令成德驻守边界。鄂辉回前藏办事。　　

○丁亥。江南河道总督兰第锡奏、河工冬至以后。立春以前。为凌汛之期。去年十二月中旬后。天气和暖。凌块渐解。水势安流今届立春。各处埽坝工程平稳。其邳宿运河内古浅之处一律挑挖完竣。至沿河一带地气本属滋润据清河山阳桃源等县报称正月初四日得雪一寸、及一寸五分不等。初九日得雪二寸。初十日得雪一寸。甘泽叠沾麦田藉润湖湖河水势。益臻充裕。得旨、欣慰览之。　　

○己丑上御山高水长赐王公大臣、蒙古王贝勒贝子、公额驸台吉及回部、番部、并朝鲜、琉球、安南缅甸国使臣等食。　　

○命镶蓝旗蒙古副都统噶塔布、以副都统职衔为呼伦贝尔总管。　　

○庚寅谕、据福康安奏、将出力之青海蒙古王公台吉等。查明开列名单请旨等语。此内将从前业经加恩者开除外。其扎萨克公根敦端多布此次往返巡察台站。甚属出力。根敦端多布、著加恩赏戴花翎。台吉罗布桑垂多尔济、著赏给大缎一匹。主事通福、亦属出力。著交部议叙。　　

○又谕曰、全德奏据两淮商人洪箴远等呈称、现闻大兵进藏。剿除贼匪。情愿捐银四百万两。以备凯旋赏劳之需。并请于部库先行借拨。分限十年。带完归款等语。此次廓尔喀贼匪滋扰后藏。不过边徼么＜麻骨＞。即日当可剿灭。易于蒇事。自不致多糜军饷。今既据全德奏称、该商等情词恳切。实出至诚。著准其捐银二百万两。收贮运库。听候部拨。并准其于今年壬子纲起。分五年带完归款所有商人洪箴远等。著该盐政查明咨部照例议叙。　　

○谕军机大臣等、本日据福康安奏于正月初二日。行至多伦巴图尔地方。已抵西藏交界并称口外气候较往岁和暖。实为边地所罕见等语。福康安由阿克塔齐岭等山绕道行走。此时自早已抵藏遵照节降谕旨筹办一切进剿事宜朕怀甚为欣慰又据奏达赖喇嘛差人迎至藏界查询廓尔喀滋事缘由一摺据堪布卓尼等所称、贼匪起衅情节及廓尔喀地方路径与此间节次所询情形虽大概相同然尚不及此间询问之详悉此次福康安海兰察等惟当痛歼贼众从前私议给银之事自不值再行置议、至廓尔喀地方不过与内地大县相似自边界至贼巢相距七八日。想福康安自能相机进剿。以期迅奏肤功永绥边徼地。　　

○辛卯。谕曰、福康安此次统兵进剿廓尔喀。由青海一路驰赴西藏冲寒跋涉朕心深为廑念。且道路遥远所有沿途犒赏不无需费。著加恩于藏内军需银两内赏给银一万两以备犒赏而示体恤。　　

○又谕、此次派出索伦达呼尔兵丁。前赴卫藏进剿廓尔喀。所有带兵官员及兵丁等业经加恩分别赏赉。但该兵丁等、冲寒远涉。均堪轸念。著勒保于该官兵行抵西宁时。加恩每兵每名各赏给银二两。以资用度。至青海一带新设台站该处道里遥远。所有坐台之蒙古兵丁等。在彼常川伺候。亦属劳苦。亦著交勒保。每兵每名一体各赏给银二两。以示体恤。　　

