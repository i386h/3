<!-- { "loadSidebar": true } -->
○又议覆、侍郎钱汝诚条陈高、宝、甘泉、西乡一带低洼地亩。豁免钱粮。改输芦课一摺。查江南各州县下游地方。频遭水患。低洼田亩。积潦难消。徒有赋课之名。而无徵粮之实。与其常年报灾。致启无知业佃望赈之端。不若豁减粮赋。使民各知久远谋生之计。但查钱汝诚所奏。仅指高、宝、甘泉、三州县。系在运河西岸。其东岸极洼之地。及淮、除、海、各属。滨临湖河。逼近海荡之田。亦复不少。现在确勘情形。详察累年报灾轻重。或应减则。或应豁粮。指示各地方官。分别办理。其虽经涸出。祇可栽植芦苇者。即照该处科则折算。安省之凤。泗。等属。亦一律饬查勘办。得旨、好。详筹妥办为之　　

○江苏巡抚陈宏谋奏、常熟县福山地方为江海出入要口。由福山塘河抵县三十余里。两岸支河港汊。七十余道。潦则积水由此出海。旱则引海水入河。分资灌溉。祇因海潮带河而入。渐致淤积浅阻。该处工段绵长。请借项于汛前兴工。按年扣徵还款。得旨、如所议行　　

○浙江巡抚庄有恭奏、杭州府属之东西两防塘工。自上年霜降后。江流弱小。不能冲刷南沙。以致逼溜北趋。将北岸涨沙刷卸。现在西塘境内之翁家埠、老盐仓、马牧港、一带。刷去老沙。自三十丈。至一百三十余丈不等。东塘内。自胡家兜以下。新涨沙涂。被刷无存。其南岸涨沙。自蜀山西至文堂山脚。河宽五百丈。至九百七十丈不等。又岩峰山脚涨沙之外。复起中河一道。宽二百余丈。其文堂山西脚中河一道。宽长丈尺。较上冬又有加增。逼溜日益向北。幸本月上游各属。连得透雨。江水迅驶。足抵潮头。将来江流旺发。南沙日渐冲刷。仍可期掣溜向南。惟是北岸与岩峰斜对之老盐仓。为柴石两塘交接之区。虽直出老沙。尚有一千八百余丈。而自柴塘头斜向东南。抵潮溜埽湾处所。仅宽二百七十四丈。细察情形。大潮由海宁城外。逼于蜀山脚外＜氵匽＞沟。东北新涨阴沙。潮头由曹殿盘头。折向西北。则老盐仓实为潮溜顶冲。该处柴塘。停修十有六年。今去埽湾处所。不及三百丈。自应先事豫防。现饬属采运柴薪。并购办桩木器具。豫解工所。以资抢护。得旨、览奏俱悉　　

○湖广总督苏昌奏、湖北按察使沈作朋。委署布政使事。虽勤慎自持。而一切未能展拓。循谨有余。掁作不足。得旨、卿可传旨申饬彼在军机处。非不能办事。今至外任。即图安逸。是不能承受朕恩矣。若再不改。即行参奏　　

○陕甘总督杨应琚议覆、署陕西提督额僧额条奏、军前隔营挑补兵丁事宜一摺。查丝营辞退兵内。如有复挑补名粮者。例作新兵。惟是陕甘两省绿营兵。派往军营。暨留驻屯防者。遇有缺出。步拔马。守拔步。不论营分。通融办理。但营分隔远。不特眷属支领粮饷。跋涉维艰。即该兵回营。或以父母年老。或为家室所累。未能远离。又不得不以本营及附近粮缺。酌予改补。若竟作新兵造报。似非优恤之意。应如所请。凡军前效力兵。隔营改补。其原食钱粮年分。暨效力行走之处。准予统算。得旨、著照所请行　　

○又奏、西陲大功告成。军需奏销事竣后。兰肃两局。即须裁彻。嗣后口外各处。每年采办收支一切经费钱粮。请令口外办事大臣、查明款案。造册移交督臣。转饬甘肃布政使。确查会核题销。得旨、如所议行　　

○又奏、安西以西各站塘递马。岁需豆六千余石。由肃州采运。需费不赀。即安西以东支领折价各站。亦因向不产豆。购运颇费周章。查该处气候渐暖。可以试种豌豆。现于仓贮豆内。择堪为耔种者。一千三百余石。借给渊泉。敦煌。玉门。等县农民。广为试种。俟有成效。即可将额徵之粮。酌改豌豆。而塘运马料。亦可就近拨支。无须由肃挽运。得旨、甚好　　

○甘肃巡抚明德奏、巴里坤等处遣犯。遇有脱逃。地方官自应上紧查拏。无如甘省幅员辽阔。稽查稍疎。即难免其透漏。惟嘉峪关为内外往来咽喉。盘诘最易。但两旁土筑边墙。年久残缺。请动项粘补完固。撙节办理。嗣后再有逃犯。审系由关度越者。将嘉峪关游击。严加议处。得旨、所见甚是。如所议行　　

○云贵总督爱必达奏、安南国沙匪郡寻。即滚寻。越入内地滋扰。前经移咨该国王。迅饬兴化镇目丁文坦。督兵围拏。一面檄饬开化府。及邻交之临安、广南、二府文武员弁。亲至坝洒边界。巡查堵御。并委员豫备牛羊等项。酌量犒赏。查郡寻啸聚上游地面。结连匪党。贼城坚厚。各路俱有炮台。又筑水城。周围俱挖壕沟。节经丁文坦、用攩牌车轮火攻。烧毁水城。现在齐集各路先锋。会议攻破卡道。即可进逼贼巢。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百三十一


大清高宗法天隆运至诚先觉体元立极敷文奋武孝慈神圣纯皇帝实录卷之六百三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。三月。庚子朔。谕、前因甘省军务未竣。且岁事尚属歉收。所有免死减等发往巴里坤安插之犯。暂行停止。以免兵役押解。及沿途口食之繁。今大功已经告成。该省年谷时熟。新疆屯田收获。亦为充裕。自应仍照前例改发。俾投诸远方者。既得力耕自给。而腹地匪类。亦可日就减少。不致渐染居民。此举实为两得。惟从前所议条例。为数稍多。著军机大臣。会同刑部堂官。详核各犯案情。酌量删减。著为定则。奏请通行。寻奏、前议发遣人犯。各就其罪名相等。列款请发。条例未免稍多。兹会同详核。择其桀骜难驯。屡惩屡犯。如强窃盗贼。及抢夺发冢凶徒等项。渐染甚易。驯化又难。请照原议。发巴里坤给种地绿旗兵丁为奴。其余仍依各犯本律应配地方。分别充配。从之　　

○是日、驻跸法华村大营　　

○辛丑。上诣皇太后行幄问安　　

○谕、据明德奏、嗣后巴里坤逃犯。请于拏获本省地方。审明正法。不必远解甘省一摺。所奏甚是。前于直督方观承摺奏、拏获巴里坤逃犯王灯山一案。曾降旨令就本处正法。不必再行解甘。而各省办理。并未画一。此等匪犯。原属去死一间之人。乃复悍然脱逃。愍不畏死。即解至甘省。亦法无可缓。而长途押解。易致疎虞。且徒滋兵役派送往返之繁。嗣后凡有发遣巴里坤等处逃犯。经原籍及路过省分盘获者。一经移讯明确。即由各省督抚、自行奏闻。于拏获处所。正法示众。以省弊累　　

○谕军机大臣等、据熊学鹏奏到。应行开列总裁等官。回避举子清单。现已留览。第昨所派司衡各员。多有不在开列之内者。著再传谕熊学鹏。令于入帘之日。按照所派各员。将应行回避举子。逐一查明。速行开单再奏　　

○都统侍郎海明奏、二月十五日。据驻卡人员报称、住阿赉之希布察克布噜特额穆尔比。遣人呈称、前随侍卫托伦泰。同布拉呢敦等。攻取叶尔羌。后闻布拉呢敦欲相杀害。因率四百余户。逃往安集延。续知大兵平定回部。愿率所部来归。适与伯克额尔德尼。有贸易之约。遣弟阿璊前往。忽为所拘。今决意归诚。恳请指地游牧等语。臣准其代奏。并赏给来使羊只口粮。仍询公噶岱默特。散秩大臣阿奇木。俱言情节属实。拟将来使穆噜特。与轮班入觐之伯克等同行。报闻。　　

○是日、驻跸王快大营　　

○壬寅。礼部议覆、大学士蒋溥奏、请定考试中书之例一摺。查考取中书。阅字与阅文并重。既系本人书写。不无迹涉嫌疑。今据奏称、于会试荐卷中挑取。事属可行。但考官所校。仅在文义。似未可以场中所取之数。概行授官。应请不拘省分。以四十名为额。再备取二十名。随同新进士引见。恭候钦定。再中书若专用举人。遇会试之年。恐俱愿入闱应试。办事必至乏人。应于新进士引见时。请酌用数员。与举人中书。一体补用。从之　　

○湖广总督苏昌疏报、建始县劝垦中则地六顷七十亩有奇　　

○豁免渡湖漂没之江西南昌卫前帮旗丁海铁里船粮一千一百石有奇。并恤淹溺水手如例　　

○是日、驻跸杨家庄大营　　

○癸卯。上诣皇太后行幄问安　　

○谕、前周于礼参奏、永宁道张再龄。在陕西青桥驿。多索夫役。喝打铺户一摺。彼时以御史奉差回京。意在建白。或属一面之词。适高琦自川赴京陛见。随便询及。据称在途所闻。言之凿凿。是以令军机大臣传旨。详细询问川陕督抚。令其确查具奏。及开泰。钟音等、先后奏到。实无其事。复令高琦据实回奏。乃伊覆奏、遽称索夫喝打之事。实系在伊途过之后。并未闻知。特因天威之下。中心畏惧。奏对未曾明晰等语。试问高琦如果无所闻。或到京后始知其事。即据实陈奏。朕岂加之责备。何必掉此大谎。且朕若非因高琦所奏。又何必询问钟音。开泰耶。即此可见高琦之汉军浮滑习气。深属不堪。著交部严察议奏。寻部议上。得旨、高琦本无劳绩。祇因其在武弁中年久。是以用为总兵。然历任以来。未见其格外效力之处。今于此等无关轻重之事。偶尔询及。辄敢于朕前掉谎。设遇伊任内紧要重务。亦复如此率意妄陈。岂尚可膺专阃之寄。汉军浮滑习气。甚属不堪。高琦。著照部议革职　　

○谕军机大臣等、阿桂奏称、遵旨传谕厄鲁特侍卫硕通、来京挈眷。于伊犁居住。据禀、情愿乘时效力。俟将来再行挈眷等语。硕通在军前宣力有年。不以挈眷为急。甚属可嘉。著加恩授为头等侍卫。仍听其随便来京　　

○又谕、据吉庆奏、拏获窃贼张大。即张胡子等六犯。交送刑部严加审讯。查案计赃。分别定拟等语。此等皆系积匪猾贼。与寻常穿窬者不同。计案自二三次。至七八次。不等。且有充徒递回。仍挟软梯小刀。贼具累累。以视强盗执杖。仅属一间耳。若第就案计赃。分别定拟。则就数案之中。取一案赃数最多者科断。转为伊等避重就轻之地。未免宽纵。著传谕刑部堂官。将所有现获各贼。统其行窃赃数。积累科算。定拟罪名。俾匪徒知所惩儆　　

