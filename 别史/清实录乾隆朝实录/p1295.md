<!-- { "loadSidebar": true } -->
○谕军机大臣等、杜尔伯特郡王车凌孟克。贝子罗垒云端、布图克森。扎萨克台吉尼尔瓦齐等。俱因出痘身故。车凌孟克等、输诚内附。深感朕恩。勉力报效。今闻溘逝。深为轸恻。著交部照例致祭。派侍卫瑚毕图前往奠醊。并加恩令车凌孟克之子巴雅勒当、承袭郡王。罗垒云端、布图克森、并无子嗣。贝勒刚多尔济、贝子额尔德尼。乃罗垒云端等族人。其所属人等。即交与刚多尔济、额尔德尼等管辖。尼尔瓦齐、亦无子侄。其扎萨克台吉。著伊叔布颜德勒格尔、承袭。　　

○是日、驻跸涿州行宫。　　

○乙巳。谕军机大臣等、舒赫德现赴巴里坤俟其到时即著雅尔哈善来京面聆训示。并可看视伊母以示体恤。其大兵未进以前巴里坤一切事务俱交舒赫德办理进兵后著留阿里衮代办俟雅尔哈善回至巴里坤阿里衮仍赴军营。随同将军等办事。　　

○又谕、据雅尔哈善等奏称、已令傅魁带兵一千名。于正月初六日起程。间道赴鲁克察克。会同额敏和卓、办理莽噶里克等语。所办甚合机宜。傅魁等、此时已应与额敏和卓会同灭贼。如擒获莽噶里克时。务遣干员押解来京。并著传魁晓谕额敏和卓。俟霍集占所遣使人沙呢雅斯到时。仍遵前谕派五十六、托伦泰、一同回至叶尔羌、喀什噶尔。额敏和卓或差人同往。或寄信与布拉呢敦、霍集占等。告知莽噶里克获罪伏诛。并命伊管理吐鲁番回人各事宜。即令布拉呢敦等酌定贡赋章程。前来陈奏。伊等遵行则已倘稍有推托俟剿灭厄鲁特后再派兵前往办理。　　

○又谕曰、侍卫玛瑺、从哈萨克回时。中途遇贼攻战数次甚属奋勇。著加恩授为头等侍卫仍赐墨尔根巴图鲁名号。赏银一百两。驰驿速赴行在再从前降旨、令雅尔哈善等、将回至巴里坤兵丁。即令各回本处今思此项索伦察哈尔兵丁。途中转战甫抵巴里坤。即令各回本处转非所以示体恤。且巴里坤存留此项兵丁亦属有益嗣后陆续自军营前来兵丁。著传谕雅尔哈善等。量加赏赐。给与口粮。暂留巴里坤。不必速行遣回　　

○直隶总督方观承奏、天津等十三州县马厂地亩。曾奉旨赏民报垦升科。守为世业。若仍存马厂名色。恐僻壤愚民。观望不前。请改为恩赏。官地字样。并于现修赋役全书内改正开载。从之。　　

○是日、驻跸紫泉行宫　　

○丙午。上诣皇太后行宫问安。　　

○御行宫。召扈跸儒臣以观灯联句。　　

○谕、直隶天津府属各州县应徵钱粮递年带缓积欠稍多近因连岁丰稔。百姓争先完纳。现在尚有沧州未完地粮八千余两。静海、沧州、南皮、未完米谷豆三千余石。麦折银三十余两。又静海沧州、未完入官地租银一千五百余两皆系贫乏小户。零星积欠。若仍新旧并输。于闾阎生计。未免拮据。著加恩概予豁免。该督方观承其转饬各该州县。务宜实力奉行。毋令胥役侵蚀中饱　　

○谕军机大臣等、白钟山已调南河河道总督。现在江南山东交界处所。有查勘挑浚荆山桥一带工程。自应速赴新任赶办为是。据奏有自徐起程迎驾之语此可不必。俟朕至江省时。即于清江浦附近地方面奏情形断勿因接驾一事远赴东省转致贻误河工要务也可即传谕知之。　　

○又谕曰、将军和起、所遣报信之索伦侍卫努古德彰金布。俱著赏银一百两努古德、著赏给额哷斯巴图鲁名号。彰金布著赏给呼尔察巴图鲁名号。朕询问伊等被围情形。据称伊等出围后复有兵丁九十余名同出遇贼攻战经署章京巴尼勒图、射退宰桑巴朗。贼始散去等语。著传谕雅尔哈善查明巴尼勒图果属奋勇。即授为三等侍卫并奏闻锡以巴图鲁名号。仍赏银一百两。再兵丁九十余人若能救护将军同出。自必懋膺上赏。今仅以身脱。无功可录。但伊等身出重围。亦属奋勉。其效力受伤之人并著查明量加赏赉。至迈斯汉、领兵策应退缩不前罪实难逭著即拏解来京治罪　　

○是日、驻跸赵北口行宫。　　

○丁未。上以上元节。诣皇太后行幄侍宴　　

○赐扈从王公大臣、并直隶大小官员等食　　

○谕朕此次南巡所有经过直隶山东地方本年应徵地丁钱粮俱著加恩蠲免十分之三此内山东上年偶被偏灾处所。著蠲免十分之五。该督抚等董率属员。查明妥协办理。务俾小民均沾实惠。该部即遵谕行。　　

○谕军机大臣等、据将军成衮扎布遵旨将擒拏叛贼青滚杂卜大臣。及喀尔喀王公台吉等。分别奏闻。著即交部议叙。其喀尔喀二等台吉占布、承衮扎布、四等台吉。衮布、奋勇争先。尤属可嘉。著加恩授占布、承衮扎布、为一等台吉。衮布为三等台吉。并著赏给孔雀翎。仍与效力人员。一体议叙。余俱照前奏、赏给缎疋银两。至叛贼青滚杂卜遣往鸟梁海调兵之台吉丹珠尔。从前为贼所迫。已豫行禀知军营大臣。后又同旺布多尔济擒拏叛贼。著加恩免其治罪。　　

○吏部议覆、山西巡抚明德奏称、阳曲、阳城、二县。磺矿甚旺。阳曲之王封村。阳城之东冶镇。各设巡检一员专司。职卑难于弹压。而矿地辽阔多歧。巡查难遍。至营汛武职。如阳曲属太原营。汛广兵单阳城止设县城外委一员。更属鞭长莫及。请裁王封村巡检。移太原府同知驻其地。移东冶镇巡检驻拦车镇。其东冶镇、以拦车镇同知移驻。不时查察。并请于抚标、太原及潞、泽、各营守备内。每季派委分路巡查。至各省民用磺觔。请令无磺各省督抚。除采办官磺外。再附办民用之磺。分发各属需用。晋省无磺各州县。亦照此办理。均应如所请。从之。　　

○顺天府行乡饮酒礼。　　

○是日、驻跸关张铺大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百三十


大清高宗法天隆运至诚先觉体元立极敷文奋武孝慈神圣纯皇帝实录卷之五百三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。正月。戊申。谕曰、哈尚德、著赏给副将职衔。驰驿前往巴里坤。交总督黄廷桂、派于傅魁标下。效力行走。　　

○谕军机大臣等、据安徽学政刘墉奏称、该督饬拏王者辅之子王锡昌。旋经搜出红纸说帖书札底稿。其中多有关说营求等语。王者辅久在江南督抚幕中。其父子俱属招摇生事之徒。现在该督因何案差拏。抑或亦别有访闻耶。著将刘墉查出说帖书札等件。并钞录原摺。封寄尹继善。令将签出各条内招摇指撞之处。一并严加审讯。务得实情。总之外官幕友。夤缘请托。随事舞弊。比比而是。既经发觉。若不根究属惩。吏治何由肃清。不得视为细故也。再朱＜日冉＞一案。现在查审如何。著并传旨询问。　　

○两江总督尹继善、署江苏巡抚爱必达奏、庄有恭擅准朱＜日冉＞捐输赎罪外结一案。臣等检查文案。确核供招。朱＜日冉＞具呈捐赎。庄有恭违例批准。显系专擅。并听幕友知州职衔王者辅、怂恿办理。苏州守赵酉、通州牧王继祖、劝捐于先。前任臬司许松佶、率请外结于后。均由承受庄有恭意指。庄有恭已于上年十二月内回籍。应请旨革职。押解来江。并革王者辅职衔。解赵酉、王继祖任。归案审办。又奏、庄有恭监临丙午乡试。于生监张谷孙等联号一案。未经具奏。擅行捐续。请一并究审。谕、据尹继善等奏称、庄有恭、许松佶、办理朱＜日冉＞赎罪外结实在情节。及张谷孙等、联号罚赎等案。非庄有恭到案质对不明。请旨将庄有恭革职押解来江等语。庄有恭简任封疆。种种妄谬至于如此深负朕恩。实出意想之外著照该督等所请庄有恭著革职拏问。至案内应行质审之王者辅。著革去知州职衔。苏州府知府赵酉通州知州王继祖。俱著解任。交与该督抚一并严审究拟具奏。　　

○是日、驻跸太平庄大营。　　

○己酉。上诣皇太后行宫问安　　

○遣官祭汉儒毛苌墓　　

○两江总督尹继善署江苏巡抚爱必达奏、朱＜日冉＞赎罪一案庄有恭违例擅准。悖谬荒唐。固属罪无可逭惟此项罚赎银两实系拨补通州、泰兴二州县煮赈银米。并未私行动用。亦无属员代为弥补之事谕军机大臣等、尹继善、爱必达等审讯庄有恭所办朱＜日冉＞赎罪外结一案殊有迁就完结之意。试思为督抚者。岂有入人死罪。并不奏明。擅自准赎之理。乃其摺内仅称庄有恭悖谬荒唐。所奏词语。竟似牵合遮饰。别有情弊。而其实此项银两。俱系拨补煮赈银米。并无私行动用等语。如此、则庄有恭所办为是乎。为非乎。即如尹继善此时罚人以三万金赎罪。其交官之项。自必分毫不爽至别有加增自润。必又在正罚之外。乃即以交官有著为开脱。而外此有无别项。置之不问。此岂可朦混完结者乎。且现据查出王者辅父子招摇请托。赃迹种种。尹继善等、果能深信庄有恭竟属一尘不染。其事何以俱已准行乎。王者辅虽自认撞骗。然亦安知其非避重就轻乎。至张谷孙等联号罚赎一案。现有庄有恭所发红单、及朱奎扬禀稿为据其情节显然。更不待问矣。尹继善若于案犯提到时。自应将各犯有无贿嘱夤缘之处。详加确讯。而乃欲以悖谬荒唐一语。希图草率了事。在尹继善固其常技。爱必达初抵江苏。河亦随同附和至此耶。俱著传旨严行申饬。看来此二案。非该督抚所能审出实情者。著将朱＜日冉＞、王者辅、及张谷孙等犯。带赴接驾处。朕当另派大臣审讯耳。此际中途伊二人仍当逐细研鞫。务得实情。速行奏闻。尹继善等、如能将此中情弊。迅为审办明确。尚可以赎前愆。若复迁延观望。待他人审出实情。伊二人何以自处。可一并传谕知之。　　

○是日、驻跸红杏园行宫。　　

○庚戌。谕、朕奉皇太后銮舆。载临江浙。经过直隶、山东、各州县。男妇年七十以上者。俱著查明照从前恩诏之例。分别赏赉。　　

