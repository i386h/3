<!-- { "loadSidebar": true } -->
○又谕曰、李绳武前任固原。不过循分供职。并无出众之处。及调任福建。即托病迁延。后甘省提督缺出。因其曾任边疆。复加委用。至永常升任。一时未得其人。念伊系熟手。又复调往安西。自应勉力报效。今观其办理夷情。毫无定见。一味推诿取巧。种种未协。深负任使。且亦年老有病。著革职来京候旨。所遗安西提督员缺。著绰尔多补授。凉州将军员缺。著七十五补授。　　

○又谕、骑射为满洲要务。朕前屡降谕旨。令满洲大臣官员等勤习。此次木兰行围。阅御前大臣、及侍卫等所射。虽尚娴熟。并无中三箭之人。永谦虽中三箭。全无仪容准则。至侍读学士希贵。副都统祥泰。正卿五柱。非脱扣即不到把。著罚俸一年。副都统四十六。人平常而箭亦不佳。著革退副都统。侍郎观保。箭尚可观。即补授四十六所遗员缺。仍兼侍郎。以示奖励。李世倬之箭。更不堪寓目。著革退副都统。在原任上行走。仍罚俸二年。散秩大臣等。除进班外。有何应办事件。而箭亦生疎。总由平日好逸偷安。未经演习所致。日久废弛。必至渐弃满洲旧业。不可不严切晓谕。嗣后八旗各部院满洲大臣官员等。如不留心骑射。必以家法治之。勿谓言之不早也。将此通谕知之。　　

○谕军机大臣等、绰尔多著即速前赴提督之任。夷商贸易诸事。伊尚未办理。著黄廷桂一一告知。务遵前降谕旨。悉照乾隆十三年之数。通融计算。示以节制。至哈密贸易。断不可行。不可因其再四纠缠。稍有迁就。力除绿旗苟且了事陋习。　　

○又谕、前因李绳武于夷人贸易一事。周章观望。毫无担当。是以降旨革职。令绰尔多往代其任。绰尔多到时。自当遵照新定章程。不容稍有迁就。但亦不可因李绳武以此获咎。遂尔矫枉过正。使该夷等至于难堪。向来绿营习气。惟是因循。及一经严饬。往往又过于苛急。皆非酌中办事之道。总之驾驭外夷。当使之知畏。亦当使之知感。可传谕绰尔多知之。　　

○工部议准、河东河道总督顾琮疏称、东省运河。南自台庄。北至德州堤工。雨淋浪击。必须加镶。其顶冲受险、并卑薄残缺各工。均请动项兴修。从之。　　

○直隶总督方观承奏、据近日所报唐山、赵州、甯晋、隆平、新河、武邑、枣强、等处。蝗蝻扑除将尽。查赵、冀、二属。南连顺德。北入正定。境壤交错。互有飞越。恐致滋延。臣现驻赵州。分员四出搜捕。其正定属之平山、获鹿、井陉、灵寿、正定、元氏、行唐、新乐、等处。或扑除已尽。或既扑复萌。并饬加紧巡查。速就殄灭。再保定属之清苑、安肃、安州、容城、新安、高阳、完县、蠡县、唐县、等处。亦据报将次告竣。细察近日情形。大率皆系草上蚂蚱。虽有翅能飞。然亦不过于数里中。乍起乍落。非若飞蝗之漫空远扬。是以一经赶扑。就地立尽。田禾幸皆无损。得旨、今年蝗蝻。虽幸不为害。若非朕督责。将不知何底止矣。此时虽云扑除。然向前正宜谨防。慎之。　　

○予故正红旗蒙古副都统塞尔图、祭葬如例。　　

○恤巡洋被风飘没之福建烽火营把总吴光卿如例。　　

○甲辰。谕军机大臣等、今日巡漕给事中朱若东、复命召见。奏称天津一带。蝗蝻甚多。皆因二三月间。蝻子初生时。该州县正印官。因派往挑修减河等工。无暇查察。早为扑捕。以致滋长飞扬等语。除蝻于初生之时。力省而易尽。地方印官。虽兼有河工之责。而蝗蝻害稼最甚。尤当及早搜捕。岂得视为不急之务。听其长成翅翼。在愚民无知。护惜新苗。惟恐蹂践。非地方官为之督率。必致生翅群飞。虽竭力扑捕。一时不能尽净。于禾稼亦不能无损。非所以重民事而保田功也。嗣后天津所属。地本沮洳。易于生蝗。州县于春间。即行实力稽查扑捕。无令孽种滋萌。以致贻害田亩。至河道工程。固属紧要。自有专设之道员及丞倅等。可以委任。佐杂千把。可供差遣。州县官当专理民事。不必派以工程。令其仆仆河干。致地方诸事。转有贻误。且得藉口推诿。可将此一并传谕该督方观承知之。　　

○湖广总督永常、会同两江总督尹继善奏、讯明罗田县逆案。首逆马朝柱、即马太朝。籍隶蕲州。移居江南霍山。与白云庵奸僧正修往来。朝柱以贫难度日。设法骗银。乾隆十二年四月内、商诸正修。遂造言朝柱十六岁时。梦神告知伊师在护国寺。醒后寻至霍山县火星堂。见庙内像与梦中所见无异。询之庙僧。知此庙原名护国寺。庙僧以朝柱非凡。指赴金山。见杨五和尚肉身。又与梦中所见无异。年二十。复梦神告知桐城万山九龙洞、有兵书宝剑。往取得之。又言朝柱于乾隆十二十三等年。在霍山铁炉地方。得法剑一。镇天、先兆、喜兆、恩兆、发令、展魂、旗六。并谓西洋出有幼主。名朱洪锦。系明后裔。有大学士张锡玉。大将吴乘云、系吴三桂子孙。李荣爵即。李开化等。统兵三万七千为辅。朝柱改名太朝。系其军师。正修复以诡言汇成一书。串通张朝选、宋魁元等传播。即有李怀仁、李太凡等。各出银二三两不等。上名入夥。正修又代编逆示。朝柱于十四年二月内、移居英山之大坳沟。复商同正修。制铜剑一。镌太朝军令四字。欲图占曾通奸李文先妻吴氏、并谋娶张上元未婚妻夏氏。令正修于剑上镌前世吴氏。今世夏氏。并镌张氏、孙氏、韩氏、展魄、魂灵字样。买包头一副。并剑藏于楼子石山洞内。诡言约期往取。随集杨秉成、夏恒三、并该犯之兄朝仕、弟朝贵、朝群等。于十四年十月十五日夜。赴山取出。谬称金剑罗帕。众信之。各出银上名。遂指剑上所刻。将吴氏夏氏为己妻。旋朝柱移居罗田县天堂寨。开山烧炭。诱人入夥。制铜枪一。铜笏一。枪上仍镌太朝军令、并金枪等字。笏上镌红罗记三字。背镌丹凤朝阳。又旗二。铜镜一。先藏于铁柜沟山洞。于乾隆十五年十一月二十六日夜约众游观。朝柱入洞取之。宣言金镜旗笏。乃战具。镜能照耀天下。见人三世。复有遮天伞。撑天扇。能行云雾中。三时可抵西洋。并称西洋不日起事。兴复明朝。索众出银入夥。各歃血吞符。结盟上名。收甯以能为心腹。一时被诱上名者遂众。乾隆十六年五月内。朝柱兄朝佐、又引行医之胡济修入夥。倚为谋士。一切伪捏情事悉主之。作敬神囤粮等文。又为朝柱称扬作赞。作檄文一篇。捏称西洋大都督吴乘云所颁。是年秋冬间、令刘廷佐等、在罗田之僧塔寺英山之大坳沟茅草畈、石头过路滩、五显庙等处。开店招人。以发辫外圈蓄发为记。有道士王朝瑞入夥。济修即将所作伪檄伪令赞表等文。令其钞录传扬。朝柱族弟马邦念之妹。实高景从未婚妻。朝柱诱骗上山。伪为西洋朱洪锦聘妻。呼娘娘。令人叩头。旋暗制蟒袍补褂、顶帽、托言西洋颁赐。众见蟒袍系戏班行头补褂、顶帽、是本朝服色。疑之。因与济修密商。乃作伪诏一道。交孙林万私刊。宣言西洋从云雾中颁诏来楚。应到黄鹤楼迎接。十一月二十五日。令济修赴黄鹤楼见林万。将伪诏百张取回。对众开读。众果不疑。乾隆十七年正月内。朝柱将伪诏作劄。先后散给胡南山、王朝瑞、吴方美、吴方曙、熊得胜等。每张索银一二十两。至百二十两不等。济修又撰拟印文。描写统掌山河、普安社稷、既受天命、福禄永昌、十六字。铁匠王廷赐、徐文略、为造兵器。孙继舜购买硝磺。以致流言四起。参革正法之罗田县知县冯孙龙、风闻差查。乃仅以挖山烧炭。勤苦农民禀报。臣永常、暨抚臣恒文、据禀严查。经蕲州知州李珌访悉前情。于三月二十四日。亲赴王廷赐家。起获刀片白布。复据州民吴兆丹、首告吴梁氏等被诱上名。讯明差拏。讵吴方远、李仁宗、情急拒捕。当将李仁宗拏获。南山知事发。欲将朝柱拏首。济修诡言无妨。已令朱连芳前往湖南景陵县请兵。于四月十六日午时。准抵武昌。令南山亲往接应。朝柱又令许万儿刻太朝军令。四字印旗传人并写传单多张。分路纠合。嗣经蕲州英山等州县会关查拏。朝柱情急。于四月初三日同马朝仕马朝贵、携马氏、夏氏、偪胁附近居民男女共一百余人。齐登天马寨山。令黄国臣执旗纠党。意在抗拒四月初五初六等日。被胁上山者渐散。朝柱穷促。即弃马氏、夏氏、并背剑之皮文远等逃遁。江楚两省文武各官。先后拏获马氏、夏氏、胡济修、僧正修、从逆党羽、及被胁各犯。共二百余名口。搜获逆书伪诏。至诘其西洋究系何地。朱洪锦、张锡玉等。果否在彼屯军。湖南景陵县。确在何处。并有无军马在彼。据供均系捏造。查首犯马朝柱逆迹显著。将来缉获。法应寸磔。其已获之妻子。发功臣家为奴。其余各犯。现已分别凌迟处斩。即行正法。应枷责者。发落完结。应发遣者。俟部覆到日办理。奏入、报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百十六


大清高宗法天隆运至诚先觉体元立极敷文奋武孝慈神圣纯皇帝实录卷之四百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。六月。乙巳。上诣畅春园、问皇太后安。　　

○谕天津、河闲、两郡。蝗蝻扑捕已净。侍郎胡宝瑔。往来督率。甚著勤劳。从前所有处分之案。著加恩开复。其协力扑捕、实心勇往之员。如天津道董承勋、知府熊绎祖等。著该侍郎会同该督、查明据实奏闻。　　

○谕军机大臣等、据蒋炳奏称、南阳府盘获奸僧慧照。供出曾经投见马朝柱。令其出外访人等语。其情词闪烁。或即系马朝柱易名妄供。亦未可定。现在无人质证。到案焉肯即吐实情。自应归案质审著传谕该抚。即多派强干员弁。将该犯解往楚省。严行讯究。沿途务宜小心防范。毋致疎虞。至该府庄有信。盘获奸僧。具见实心任事。其在南阳任内所办诸事。颇勇往出力。著传旨嘉奖。　　

○又谕、蒋炳参奏滑县知县郭锦春。捕蝗不力。已降旨革职。其知府王祖晋。身为郡守。职在督率属员。乃于捕蝗紧要之时。因中暑小疾。即回署调治。观此、则非能实心勇往任事之员可知。著传旨申饬。并谕该抚留心试看。嗣后如仍不黾勉。即行据实查参。　　

