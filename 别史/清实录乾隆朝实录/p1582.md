<!-- { "loadSidebar": true } -->
○谕军机大臣等、现据吴达善查奏、盐包公费银两。并非晋商芦商旧有陋规。实因改食芦盐。起自张任莘创收之项等语。前据鄂弼两次奏明。派员查访。今豫省既经查明。晋省何以尚未覆奏。现在查办若何。著传谕该抚。即将实在有无陋规情弊。速行奏闻毋再延缓。寻奏、查河东盐商运销池盐。本重利微。除正耗及火耗外。并无规礼。核之底赈。访之舆论。如出一口。后因池盐缺产。奏准于卫辉等厂买盐。芦商给与盐票。领回销卖。并不知豫省衙门。有何规礼。至晋省从前本无陋规。现在借运芦盐。运脚更重。更无余力使费。报闻　　

○又谕曰、苏昌奏、拏究石门县奸徒投递捏造逆单一摺。于事理殊未明晰。所办不免张皇过当。地方果有逆匪重案。一经发觉。自应严拏速究。毋令稍有漏网。但此案既称陈九友自认捏造字单。图害唐觉思等。而该州县复经查明。唐觉思实系土著。并无为匪匿藏悖逆字迹情形。是仇陷已有确据。其中果有别情。自应另行查究。陈九友若果有代认消案之意。不妨再拏其余。若情节不过挟仇。即应治陈九友诬害之罪而已。不必波及无辜也。乃今单内首列之唐觉思。已无踪迹可疑。而复将全单罗列各姓名。一一关行两省。辗转搜拏。纵令到案审明。即予昭雪。其为株累。不已甚乎。在奸徒设计诬捏。原以希图陷害为快。今乃根拏扰累。反堕其术中。此等措置失宜。直所为过犹不及者。若不善会朕指。而遇真正逆案。或稍存顾虑。则又胶柱鼓瑟。无怪乎晓人难得矣。著传谕该督等。令其将投文之张老二。捏造逆单之陈九友等、各正犯。彻底根究实情。从重定拟。即速完案。毋得牵累无辜。致乖明允。并令周琬。冯钤。知之　　

○户部条奏、铜运事宜。一、滇铜每年正加四运。每运委派同知。通判。知州。知县等二员。均分起运。不必委用佐杂为协运。仍遵奏准起程日期。先后开船依限抵通。一、装铜上船时。请饬该省督抚。即设木牌。填注铜觔数目。船身入水尺寸。并令沿途督抚。严饬地方官。查照木牌填注数目。实力稽察。以杜减载多装。夹带货物等弊。并照催漕之例。不许停泊。其有守风守水之处。总以三五日为准。不得过期。一、各厂积存铜渣。令炉头随时淘洗。所得铜觔。于每年年底奏明。即于次年附卯添铸钱文。解部搭放兵饷。无庸积存各厂。一、运员自滇黔运京。途远费多。起程时。该抚祇将水脚杂费。及一半养廉银核给。不敷所用。虽有余剩铜铅。除交崇文门税课外。所剩无多。向例铜铅船。沿途所过各关。该监督查明船身丈尺。铜铅觔数。填注盖印。给运员收执。到京后。所有沿途经过各关应徵税项。一并赴崇文门交纳。以致归途无资。謮嗣后各员余剩铜铅。除交崇文门本关税课外。其应讷沿途各关税银。俟运员差旋。在于藩库应领一半养廉银项下。照数扣存。汇搭解部。免致运员拮据。一、搭放兵饷。宜令户工二局炉头分放。查户部宝泉局铸钱。原以搭放兵饷。工部宝源局铸钱。则专为给发工价。嗣因工部钱给工价外。尚余二十万串。奏交户部搭放兵饷。令宝泉局炉头。往工部代放。以一局兼两局饷钱。往往顾此失彼。请嗣后八旗兵饷。除户部应收数目。金银库票传宝泉局炉头解放外。其工部应放钱。令其自领金银库票。传宝源局炉头。赴节慎库自行放给。从之　　

○刑部议覆、江西布政使汤聘奏、查律载同谋共殴人致死者。以致命伤为重。下手者绞。余人杖一百。又同谋共殴杀人者。当究明何伤致死。以伤重者抵。窃思两人共殴。伤皆致命。一至抵偿。一止杖责。轻重悬殊。而向来州县。祇以拟抵一犯解勘。余人取保。以致辗转朦混。不得实情等语。应如所奏。嗣后同谋共殴之余人。除无致命伤者。仍照例办理外。如验明伤皆致命身死者。无论当时过后。将先后下手之犯。一并收禁解审。俟巡抚审定后。发回该地方取保。从之　　

○庚辰。上御勤政殿听政　　

○以协办大学士吏部尚书梁诗正。充经筵讲官　　

○以翰林院侍讲学士周煌。为内阁学士。兼礼部侍郎　　

○以正蓝旗蒙古副都统富当阿。山海关副都统舒泰。对调　　

○辛巳。谕军机大臣等、原任知州佟世表。前在宿虹同知任内。有承挑朱家闸引河未成。应赔银四千九百余两。而该旗以无案可稽。迁延移覆。现经工部参奏。但此项工程缘起。究应查明原案。分别办理。从来引河工程。原以分洩水势。以免顶冲。于河防原属有益。其承办之员。有因奉派照例开挑。其后或因经理未善。以致流淤道改。不能收效。著落赔项者。其人尚属公过。不过令其完帑而止。若系奸滑之徒。朦禀上司。计图开工侵冒。以致糜费误公。则不但责令分赔。且当明治其罪。此中情事迥殊。未可概以追赔完局也。且据该员辩称、此工非伊一人专办等语。其言亦并无可据。著传谕高晋、令其将此案前后始末。逐一确查。是否该总河委令承办。抑或该员自行详请兴工。并因何核参令其赔补。及案内同办更有几人之处。即行详悉奏闻。寻奏、查佟世表。在江南宿虹任内。经前任淮徐道姚廷栋等、详请委办朱家闸引河。估银四千九百二十二两九钱。嗣缘流势变迁。未能开成。经白钟山。于报销册内。将此项声明。寻准部驳。以阅久尚未开放成河。糜费钱粮。即令著落原办之佟世表名下追赔。查当时并未另委别员同办。虽非该员详请兴工。而河未成工。例应承办之员赔补。得旨、览奏俱悉　　

○又谕曰、高晋奏、现在提解阎大镛。俟人犯到齐会讯一摺。内有该犯因母未入节孝。作沛县志记。讥刺不公。曾刻俣俣集内。乃原任知县李棠。既据书吏呈送。仅将该犯拘唤训谕。并将书板。及已印诗集追缴销毁了事。李棠身令一县。遇此等藐法劣监。正当严行究治。何得曲意调停如和事老人之为者。况即讥刺县记一文。该犯自干横议。其情已属可恶。李棠不惟置之不论。且将伊全集尽行追毁。欲使恶迹消灭无遗。其代为掩覆。非与于逆恶之甚者乎。若就此一节。彻底根究。则全案关键。未必不势如破竹也。李棠现在革职回籍。著传谕高晋、令其速即提到严讯。务俾水落石出。毋任稍为游移隐匿。将此并谕该督等知之　　

○又谕、工部议驳。常钧请停代赈城工一本。内称、安省乾隆二十四年。被灾案内。请以工代赈之潜、山、太湖、二县城工。何以不即兴举。接济饥民。及迟至二十六年。始行请帑兴修。应令该抚据实查参等语。已降旨依议矣。以工代赈。原属地方偶尔被灾。随宜调剂之一法。常钧所言。固未免因噎废食。但如原摺所指安省旧案。则事理实不可解。试思被灾之年。既经题准。自应及早兴修。以资灾民口食。即云勘估请帑需时。亦不过旬月间耳。何以迟至三年。始议举行。且其年正值丰收。何名代赈。尤足令人失笑。高晋前任安抚。素属晓事。何以竟不自觉耶。著传谕该督。令将前后办理缘由。明白回奏。寻奏、查潜山。太湖。二县城垣。于乾隆二十四年。因该二处秋禾被灾案内。附请兴修。嗣因该二县城垣。原估之后。续有坍塌。详请一并估修。当即勘估。需银二十余万两。较原估钱粮数倍。恐有浮冒情弊。驳饬藩司。另委妥员确估。臣去冬奉召入都。尚未详到。是以不及办理。此等实情。未经呈奏。咎实难辞。请将臣严加议处。得旨。该部察议具奏　　

○以。内阁侍读学士温敏。为詹事府詹事　　

○壬午。谕军机大臣等、成衮扎布奏、据护送哈萨克使人之喀尔喀兵朋楚克告称、哈萨克使人卓勒巴喇斯。已回游牧。我等归途。于五月十二日。在萨哩山阴之铿格尔乌里雅苏图。遇五十余贼。枪伤官兵梅楞达什敦多布。巴图。致毙。惟我一人脱出等语。昨阿桂奏、伊柱于四月初八日。在巴柴拏获玛哈沁数口。据供。同行之色布腾。被大兵击败。欲入俄罗斯。今又移向阿勒坦特布什。伊柱即领兵往剿。或此次贼人。即色布腾党类。亦未可定。成衮扎布。已派兵三百。令车木楚克扎布等、前往搜捕。并著传谕阿桂。转饬伊柱。加意奋勉。一经拏获。即将朋楚克所告情节。详加查询。再朋楚克等告称、因驼只疲瘦。向哈萨克换取肥者。并未给与等语。伊等系微小部落。原欲沾我余润。转向彼希图便益。甚属见小。嗣后护送哈萨克使人等。当择能知大体者派往。再于乾清门行走之察哈尔侍卫等、派出二三员。令其照看。著军机大臣。即查办具奏　　

○军机大臣议覆、陕甘总督杨应琚奏称、安西提标官兵移驻案内。议拨靖逆兵二百名。瓜州兵三百名。移驻哈密。但瓜州营兵饷。原定折价、每石二两二钱。靖逆协。一两八钱。今两处合驻一营。折价未便参差。查布隆吉营折价、亦系二两二钱。请改拨布隆吉额兵二百名。同瓜州兵移驻哈密等语。应如所奏。至称布隆吉拨缺之数。即将原议之靖逆兵二百名归补。并以靖逆兵一两八钱之折价。合之布隆吉二两二钱之数摊算。每石统计价银二两零四分。一体折给等语。查本年四月内、该督原奏、安西提标五营。悉照每京石二两二钱之例。改给折色。并未声明内有多寡不齐之处。所奏前后不符。应令详悉确查具奏。从之。　　

大清高宗法天隆运至诚先觉体元立极敷文奋武孝慈神圣纯皇

帝实录卷之六百三十八


大清高宗法天隆运至诚先觉体元立极敷文奋武孝慈神圣纯皇帝实录卷之六百三十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。六月。癸未。上诣畅春园、问皇太后安　　

○谕、据爱必达等奏、滇省新兴州。江川县。两处。于四月内地震。所有倒塌民房。伤压人口。请照例赈给等语。该州县地震成灾。虽经该督抚等、照例分别赈给。但念被灾过重。穷黎尚多拮据。所有赈恤银谷。著加恩照乾隆十九年恩旨。于常例之外。加一倍赈给。该督抚务督率属员。实心妥办。俾灾民均沾实惠。该部遵谕速行　　

