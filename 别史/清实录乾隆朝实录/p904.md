<!-- { "loadSidebar": true } -->

○还宫。　　

○谕曰。拉布敦现在奉差。工部办事需员。著勒尔森兼管工部侍郎事务。　　

○又谕曰。贵州巡抚爱必达所奏该省赤水河工程。动过银一万七千余两。查自乾隆十一年试运至今。统计节省铅运脚价一万四百余两。但原议二年抵补。迄今仅有此数。应著令原办之人赔补。张广泗应赔缴六分。无可著追。请著落历任巡抚司道。并协理各员代赔。将孙绍武等名下应赔分数。勒限开单进呈。爱必达此奏。必因金沙江上游无益工程。曾著落原办督臣等分赔。是以如此办理。不思金沙江工费浩繁。上游各滩。虚糜无益。自属应行著赔。然所有节省铜运银两。尚令扣抵补项。赤水河非金沙江可比。现在节省运脚银。即不能全抵。而将来转运数年。亦即可抵完。何得概令著赔。况外省督抚。于地方工程。偶有兴作。后来不能即收其效者。不一而足。此端一开。必且有意搜求。概著赔补。殊非政体。爱必达著饬行。摺并发。　　

○谕军机大臣等。爱必达自简任巡抚以来。于地方事务。尚属黾勉奉公。今所奏赤水河工程。著落原办各员分赔。并豫筹减拨二摺。是其著意办理。自欲见长之处。而所见甚小。朕办理政务。一秉至公。赤水河工程。本非从前金沙江需费浩繁、无裨实用者可比。即据伊所奏。亦应将所省运脚银两扣补。何得概令著赔。况已节省运脚一万余两。未完者不过七千。再展数年。即可全抵。乃将动项全令著赔。于情理殊失其平。已明降谕旨申饬。至去岁所颁谕旨。原因外省修理工程。未能酌量缓急。所当留有用之经费。以资调剂。初不为减省钱粮起见。爱必达请将缓修工程之十二万两。支给俸饷。已属误会原旨。况该省每年拨协。数至七十万两。即如该抚所奏。所减几何。上年军务告竣。岁值丰登。库帑储备。尽已宽裕。无事鳃鳃过计。爱必达若如此存心。将不克胜封疆之任。著详悉传谕。令其知所改勉。　　

○壬申。上诣皇太后宫问安。　　

○谕军机大臣等。朕临幸五台。该抚阿里衮于各台道路。自已豫备。朕思中台、北台西台。从前俱经巡览。此次惟南台、古南台、二处。仍著豫备。余俱不必豫备。即已经豫备。亦毋令除道夫役看守伺候。以劳民力。　　

○调镶黄旗汉军副都统宗室同宁、为正蓝旗满洲副都统。以护军参领明福、为镶黄旗汉军副都统。　　

○癸酉。谕曰。原任安徽道武忱。前卫哲治请调补别省简缺。今该部带领引见。朕观其人。尚非不能办事之员。卫哲治之奏。必因武忱经管芜关税务。该年所收盈余。过于短少。恐于已有累。不敢留委管关。又未查出情弊。无可指参。遂以改调陈奏。巧为卸责。因令军机大臣查核情节。今据武忱称、所收十三年分盈余。虽短至四万三千余两。而十一十二年分盈余。则为数较多。统计三年所收。比之前任。有多无少。并称卫哲治赴江宁省城。路过芜湖。曾将奏闻情节告知。以致款曲。是卫哲治并不详查前后情形。据实声说。朦胧奏请改调。有意取巧。殊失封疆大臣之体。凡属员管理关务。如其营私舞弊。以致亏缺。自当彻底清厘。严参究处。如其实收实报。本无弊窦。则商旅往来。时赢时绌。亦情理所有。若较上年短少。即为不称委任。将致年增一年。取盈争胜。何所底止。不肖官吏。势必刻剥行旅。以图免咎。岂国家通商惠民本意。况督抚甄别属员。惟当秉公持正。无徇无苛。督抚原系亲信大员。果其举劾明当。朕自能洞鉴。如但沾沾自为。不顾属员之屈抑。将何以使人心允服。卫哲治著该部察议。武忱著仍以道员用。各省督抚。皆有造就人材之责。并将此通行传谕知之。　　

○谕军机大臣等。朕巡幸江浙。问俗观风。清跸所至。除道供顿。有司不必过费周章。已经屡降谕旨。至川原林麓。民间冢墓所在。安厝已久。不过附近道旁。于辇路经由无碍。不得令其移徙。即如直隶近畿。常经车驾往还。及由都城以至西苑。所司平治道途。虽观瞻所及。间或蔽以布惟菅蒯之属。旷野中竟不为障弊。南省系初次办差。恐未尽悉。在督抚等仰体朕意。自能妥协办理。而臣工中有陈奏及此者。虽属过虑。但既有此言。应令该督抚等留心体察。戒饬承办各员。无得藉端轻议迁瘗。致滋纷扰。将此传谕知之。　　

○又谕曰。各省督抚奏请拣发人员。皆经挑选引见。此等虽非现在得缺。而一至该省。即有民社之责。差委之任。是以必候引见。始行发往。近来各督抚往往于朕巡幸之时。或起程之后。具摺奏请。该部祗可照例挑选。在京王大臣等验看。与引见发往之意不合。此等请简人员。并非需用甚急。朕巡幸回銮。不过一二月之久。尽可俟回銮时。再行奏请。即不然。亦应于起銮之前。早为陈请。以便该部拣选引见。朕之巡幸。早经颁发谕旨。督抚皆计日可知。乃近来各省。多有于临期入奏者。可见伊等并不留心之处。著于奏事之便。通行传谕。令其嗣后遵照此旨办理。如有员缺紧要。急须奏请者。不必拘泥此旨。　　

○大学士公傅恒等奏。审明瞻对案内拟流之罗于朝、王世泰。并贻误军机之李质粹、宋宗璋、及叛番革松结等。各依律定拟得旨。李质粹、宋宗璋、办理瞻对案内。贻误军机。原系上年情实候勾之犯。后闻瞻对一案。庆复信任王世泰、罗于朝。听汪结之言。宥革松结之罪。令与俄木丁、往来交结。因而故纵班滚。捏称焚死。此事惟彼五人密定。外人不得而知。有以此言陈奏者。果尔。则庆复设有成局。而李质粹、宋宗璋、为所欺瞒。陷于不知。自与同谋纵寇者有间。朕慎重人命。该犯等苟有一线可宽。不惮再三详审。是以暂行监禁。提解王世泰、罗于朝、来京。严行究质。务得实情。今经军机大臣会同刑部审明王世泰、罗于朝。与革松结、诱致俄木丁。投献如郎。并无通同与谋。纵放班滚情事。而李质粹亲在泥日寨。初报班滚焚毙未确。后即附和庆复。扶同捏饰。宋宗璋办理善后。亦不将实在情形具奏。各有本罪。明白昭著。在庆复初意。以钦差大臣将至。急图先得如郎。因用革松结、诱致俄木丁。投献如郎空寨。以为己功。迨班滚既逃。无从擒馘。乃烧毁泥日寨。以焚毙奏报。不复穷搜。一味欺朦了局。此事在诸臣人人无不知情。实乃通同捏饰。罪不容诛。若办理之初。庆复即专与王世泰、罗于朝、一二将弁。革松结、俄木丁、一二番囚。豫设成谋。纵放班滚。虽在至愚。当不出此。庆复已赐自尽。罪无可加。而李质粹以提督大员。领兵专阃。从失渠魁。不能弋获。且明知班滚未死。一经庆复严驳。遂附和改详。朋谋罔上。宋宗璋身任总兵。职应奏事。既知班滚未死。并不将实情入告。及汪结禀知班滚下落。又不竭力搜擒。致令贼番远遁。种种欺饰。俱属法无可贷。著照九卿核定情实应斩本罪。即行正法。革松结本系叛番。彼时即应处决。今本案无可对质。亦著即照原拟绞罪正法。王世泰、罗于朝、不过营伍偏裨。听督提差委。既非统领之员。亦无奏事之责。情稍可原。但拟减流。实为漏网。今经军机大臣等改拟。著依拟应斩监候。军旅为国家要务。赏罚劝惩。所系至重。必彻底根究。研鞫实在情形。区别明允。方成信谳。今既屡经确讯。所当明正典刑。以申军律。俾共知儆戒。将此晓谕各督抚提镇等知之。　　

○吏部左侍郎介福、缘事降调。以原任湖广总督鄂弥达补授。　　

○命协办大学士吏部尚书兼翰林院掌院学士梁诗正、教习庶吉士。　　

○礼部题、朝鲜国王李昑、遣使表贺万寿冬至元旦三大节。及进岁贡方物。暨册谥孝贤皇后。并谢颁诏恩。赏赉筵宴如例。　　

○是月。直隶古北口提督布兰泰奏。查定例地方失事。专汛兼辖之弁员。均有疎防降罚处分。惟汛兵遇强窃事件。三月不获。仅予笞责。及其已获。虽有酌赏之文。而无支给之项。是罚既云轻。赏复有缺。请嗣后遇盗窃案件。如承缉汛兵。一月不获。该管官弁按月提比。逐案责惩。仍勒限严缉。能一月内获本案首盗者。赏银二十两。获夥盗者半。获窃盗者。每三名赏银十两。一月外缉获者赏各半。其缉获妖言妖书。以及强窃窝家响马老爪掘冢等贼。均照首盗夥盗分别给赏。缉获掏摸。亦照窃盗等项给赏。于恩赏生息及公费赢余项内动支。如节次获盗犯五名以上。窃贼十名以上者。于步战骑兵内。以次考拔。至骑兵则给以额外外委把总顶带。随汛差操。其勤慎者准遇缺实补。若有诬良私拷。各依律惩治。至提属营汛。并请于扈从后。照例亲往巡查。有应定事宜。另奏请旨。得旨。告之方观承。听其酌议具奏。至朕往五台。汝不必扈从。照例巡查营伍可也。　　

○闽浙总督喀尔吉善、福建巡抚潘思榘奏。台湾淡水等处。有不法匪徒陈盖等。造言惑众。先经具摺奏闻。兹复访闻陈盖、及续获案犯何珠、王川、郑天喜等。于彰化县狱内。捏造悖语。怂诱监犯。并约期越狱。旋经该县查讯供认。当即饬司提究。得旨。是。秉公执法为之。　　

○湖北巡抚唐绥祖奏。云南参革安宁州知州陈题所亏帑项。请将原籍已卖田产找抵一案。先经奏闻。奉朱批。此必系多报以图抵项。贱卖以示无著。终于自买以得其原业。此等奸弊。必应深究。如何办理之处。引此旨明白奏闻。查陈题祖遗田产。先于乾隆二年鬻抵兰州亏空。因得依限开复。前买户实系乘其急售。故意短价。其在滇开报。与原产数有不符者。以老契被焚。且向系委人经理。不知细数。其契既书卖绝字样。各买户掯不再找。是以前参令丁翊寿即以无可加找具详。在陈题尚无勾串多报情弊。但田亩时价。较原值实不足。仍应令买户增找。今众户已各供认。计所找足抵陈题亏项。当即定限饬交。另给买户印照。至多报贱卖及终于自买等弊。诚宜设法办理。请嗣后如侵贪人员。将田产浮数开报。令地方官查估作抵。余欠仍于本员著追。若买户有贬价串通朦蔽等情。价与产一并入官。仍按亏数治罪。若开报承买。均无情弊。准地方官明立印照。令买户久远承业。庶绝留余私赎得业之弊。报闻。　　

○甘肃巡抚鄂昌奏。瓜州回民。本年春耕耔种口粮缺乏。兼之去冬严寒。牲畜倒毙过多。无力买补。查该处回民。耕作而外。别无生理。该扎萨克公额敏和卓请借小麦六千石。以为接济。当即借给如数。秋后徵还。报闻。　　

