<!-- { "loadSidebar": true } -->
○又谕曰、福宁等奏、拏获贩卖小钱各犯。审明定拟一摺。内称王和茂、王泳茂、二犯。合依经纪铺户人等、搀和私钱行使。不论钱数多寡例。改发云南两广烟瘴少轻地方充军等语。所办大错。云南为小钱渊数。该省私铸。尚未查拏净尽。今王和茂等、系因私贩小钱获后。若复发往云南。是使其前往小钱最多之地。更便于作奸牟利。惠龄平日办事颟顸。或见不到此。福宁尚属留心。何亦率行定拟。似此错误。福宁、惠龄、俱著传旨严行申饬。至各省小钱。现当清厘整顿。功令森严之际。岂容不法奸民。往来贩卖渔利。情节甚为可恶。王和茂、王泳茂、均著分发回城。给回子为奴。以示惩创。　　

○谕军机大臣曰、苏凌阿今年八十。曾于上年命军机处存记。俟伊生日提奏。加以赏赐。今苏凌阿、于审讯余洛等一案。未能悉心研鞫。余洛等到京所供情节。从前亦未据奏闻。苏凌阿办理此事。既如此草率。不应再受渥恩。是以伊八十生日。竟不加以赏赉。著传旨谕知苏凌阿、嗣后惟当益加儆惕。亟图改勉。用副朕训诲成全至意。　　

○又谕曰、毕沅奏、设局收缴小钱一摺。已于摺内批示矣。东省向未设有钱局。虽无私铸之弊。但该省为南北冲途。奸徒牟利。携带小钱赴东销售者。自必不少。即如从前奇丰额、在江苏拏获小钱。系由湖北汉阳贩往。本日福宁等奏、审办贩卖小钱各犯一摺。亦系由广西贩往。可见各省小钱充斥。皆由于私贩肆行。不尽在本省私铸私销。现当屡饬查禁。功令森严之际。该犯等仍敢私行运售。玩法无忌。不可不严办示惩。毕沅所奏认真收缴。客贩闻风。不敢肆行夹带之语。未必属实。玉德既已抵东任事。惟当实力饬属侦缉。必将私贩小钱案犯。多获数人。严行究办。俾奸徒知所儆畏。庶莠民敛戢。而钱法可期肃清。将此传谕知之。　　

○丙午。孝圣宪皇后忌辰。遣官祭泰东陵。　　

○上诣恩慕寺、恩佑寺、行礼。　　

○谕曰、伍岱所遗领侍卫内大臣员缺。著阿克东阿补授。镶蓝旗蒙古副都统员缺。著诺穆亲补授。仍兼侍郎。　　

○谕军机大臣曰、琳宁等奏、查看昭陵石牌楼情形一摺内称。此工百有余年。地基微有沉伏。向南偏欹。而头停完整。巳属站定著实。随问及关防拉隆阿、伊自袭官二十年以来。所见即系如此。至今并未另有偏欹。请先行采办戗石。择吉安设。以昭慎重等语。此事竟可不必。已于摺内批示。陵寝重地。工程不宜轻动。此项牌楼。自建立以来。巳阅百余年。地基沉伏。不过向南稍有偏欹。亦已阅数十余年。可见从前工程坚固。可保无虞。况据琳宁等奏、询之拉隆阿称、伊在彼二十年。并未见另有偏欹。是地势久经站定。何必亟亟安设戗柱。看来此事。竟系该处工部官员。希图另行拆建。可以大兴工程。从中沾润。怂恿琳宁具奏。而泰宁面奉谕旨。到彼查看工程。实可无须办理。但琳宁既巳具奏在前。故为取和加戗之请。迁就原奏。而其采办戗石开销。以朕料之。不啻数万。所奏甚属非是。琳宁、泰宁、均著传旨严行申饬。并传谕该将军等、此时戗石亦不必采办。即或将来实有必须加戗之处。维时再行奏明备办。亦不为迟。　　

○丁未。谕军机大臣等、本年系朕御极六十年庆期。业经降旨不必举行庆典。因思蔡新在籍年久。情殷瞻恋。自当陈请来京祝厘。但闽省距京较远。蔡新年近九十。长途跋涉。于高年颐养之道。究非所宜。著伍拉纳等传知蔡新。竟可不必前来。蔡新务当仰体朕怀。遵照此旨。毋庸再行陈请。以副朕体恤至意。将此传谕伍拉纳等知之。寻蔡新奏、仰体恩意。惟有自加颐养。以报眷怜。仍拟于庚申年展觐阙庭。叩祝九旬万寿。得旨、字字出于诚心。我君臣共勉之。若天恩得符所愿。实佳话也。　　

○又谕曰、仓场侍郎奏、据江苏巡抚咨称、上年苏松等五府州属漕粮。间有青腰白脐。请敕下漕臣、于过淮盘验时。细加查看米色。即分晰州县帮数。先行知照。以便抵通后分别收贮等语。江浙等省漕粮。从前遇有青腰白脐之时。该督抚等俱系奏明办理。何以此次江苏仅咨会仓场衙门。并未专摺奏闻。至该省上年秋间。虽因雨水稍多。米色或未能一律纯净。然亦想属无多。漕运为天庾所关。苏松等五府州属额粮。共一百余万。岂有皆系青腰白脐之理。若不确加查核。无所区别。殊非慎重仓储之道。著传谕该督抚、务宜饬令慎加拣择。须尽坚实圆洁者。装兑超运。毋任不肖官吏。借词搀杂兑交。并著管干珍、于过淮签盘时。逐加挑验。查明此项青腰白脐之米。实有若干。先行知照仓场衙门。以便抵通交卸时。另廒存贮。先行支放。以杜弊混而免霉折。　　

○戊申。谕、刑部议覆、湖广拏获私贩小钱案内、通同贩卖之陆礼逢等五犯。均请从重改为杖一百。流二千里。仍各加枷号三个月。满日发配等因一摺。已依议行矣。因思此等拟流之犯。发配向无一定省分。现在正当肃清钱法。整顿剔除之际。而云贵四川广西等省。向为小钱渊薮。若将此等不法奸民发往。更易作奸牟利。嗣后遇有拏获贩卖小钱应行拟流之犯。著该部查明向无私铸小钱省分。按照里数。酌量发配。以杜奸贩而绝弊端。所有陆礼逢等一案。即著照此办理。　　

○谕军机大臣等、本日朱圭奏、拏获海洋盗犯、及续获挟嫌放火、烧毙一家三命逸犯。审明办理各摺。仅于摺尾会衔。而摺前俱未列长麟之名具奏。朕初阅之下。未免心生疑讶。以为长麟或病。若寻常命盗各案。系巡抚专政。审明后、或题或奏。原可不必无总督联衔。至于洋面行劫重案。则总督管辖营伍。海防尤其专责。自应联衔入告。即如闽省拏获海洋盗犯。俱系督抚会同定拟。联衔具奏。今朱圭摺、即行重处之案。止会总督于摺后。究于体制未协。即或因长麟前往广西查阅营伍。亦当于摺内声明。方为明晰。著传谕各督抚、嗣后凡有审拟地方事关军务、及洋盗重案。俱著列总督衔于前。以符体制。此朕经事久。有关国政之深意也。　　

○调镶红旗汉军副都统宗室宜兴、为镶白旗满洲副都统。以镶白旗蒙古参领本智、为镶红旗汉军副都统。　　

○己酉。礼部题、朝鲜国王李算、遣使表贺万寿、冬至、元旦、三大节。并以本年为皇上国庆六十年。另具表贡称贺。得旨、览王所奏。以朕御极六十年。特遣臣赍表庆贺。进献方物。具见悃忱可嘉。所有呈进物件。该衙门知道。仍加恩赏赉。以昭优眷。　　

○庚戌。谕、前经降旨普免天下积欠钱粮。令各督抚查明具奏。兹据该督抚等、将江苏省节年民欠、及因灾带缓地丁漕粮等项银粮米豆。开单呈览。所有江苏省节年民欠、及因灾缓带等银、一百二十二万五千一百九十九两零。米石麦豆等项、四十五万九千二百七十五石零。俱著加恩全行豁免。用示普锡春祺。惠民益下至意。　　

○又谕、前经降旨普免天下积欠钱粮。令各督抚查明具奏。兹据陈淮覆奏、江西省并无积欠。惟乾隆五十七八两年。南昌等县被水缓徵。民欠银粮。均在缓徵期内。未届奏销之项等语。江西南昌等县。因五十七八等年被水缓徵。民欠银粮。虽系未届奏销。亦应普予豁除。俾小民共臻乐利。所有乾隆五十八年分、南昌等十二县、民欠地丁正耗、及折给谷价银、共九万八千九百四十八两零。又进贤等四县、并五十七年分、余干、湖口、二县民欠出借仓谷耔种。共谷一万三千二百三十二石零。均著加恩豁免。以副朕行庆惠民。恩施无已至意。　　

○又谕、据保宁奏、拏获偷窃马匹之布噜特阿玉塔斯等、审明分别定拟。请旨办理等语。布噜特等、胆敢偷窃官兵马匹。甚属可恶。除已将起意之阿玉塔斯正法外。其萨达克等四犯。即照所请。发往烟瘴地方。折挫役使。德明前赴布噜特部落。将贼犯五人。并所窃马匹。全行拏获。甚属妥协奋勉。德明、著遇有协领缺出。即行补放。并令由该处赏缎二匹。以示鼓励。　　

○旌表守正捐躯直隶昌平州民冯八妻姜氏。河南鹿邑县民杨宗玺妻张氏。　　

○辛亥。上还宫。　　

○壬子。谕、本日刑部奏、审拟正白旗满洲轻车都尉喀宁阿、殴伤庶母任氏。致令自缢身死。拟发黑龙江当差。又原任浙江温处道高树勋、追项未完。查明并无产业。拟流折枷。其应追银两。请旨豁免二摺。所办皆属大错。喀宁阿、系伊父四十一长妾王氏所生。亦妾所生。非嫡子也。即嫡子亦不应如此犯伦。任氏乃四十一之次妾。曾生女二妞。年已长大。即系喀宁阿同类之庶母。乃任氏向其索要棉袄。既不给与。輙敢拳抵脚踢。致任氏受伤后。遂气忿自缢。是喀宁阿凌辱庶母。致令轻生。自应问拟抵偿。何得率引殴伤父妾之例。仅拟发黑龙江。实为宽纵。喀宁阿、著改为应绞监候。入于情实。至高树勋、久任道府。廉俸优厚。其所借欠张谦良名下应缴城工银两。祇一万四千余两。何致不能完交。所称咨查该旗屯、及直省各督抚。实无隐寄财产之处。俱不足信。若如所奏。将该员拟徒。又以旗人例折枷。免其追缴。伊转得安居屯庄。拥赀坐享。何以示惩。朕固不为已甚。不加深究。此项银两。不值再行查追。即著豁免。但其捏饰之情罪。未便宽减。高树勋、著发往伊犁。给厄鲁特为奴。仍交沿途各督抚、派员小心管解。如有疎脱等事。惟该督抚是问。试思当得何罪。刑部办理此二案。错谬已极。自因朕上年屡降恩纶。叠施恺泽。丙辰年即届归政之期。遂尔事事颟顸。意存姑息。以邀人誉。殊不知一切法律。朕可以法外施仁。臣工等岂得擅行市惠。若似此一味轻纵。于政治大有关系。不特朕未归政以前。断不肯任其朦混。即归政以后。朕亦岂置天下之事于不问。维时若臣下等敢于尝试。更当重治其罪。决不因归政而稍存宽贷也。今刑部堂官于此二案。巳露其机。办理大错。殊属昧良。俱著交部严加议处。以示惩儆。朕临御六十年。办理庶务。惟日孜孜。从不稍存懈忽。大小臣工。务宜各矢天良。交相儆勉。以副朕教诲成全至意。　　

○旌表守正捐躯河南祥符县民董光伦妻王氏。　　

○是月。调任湖广总督福宁奏、上年汉江盛涨。各堤间有漫缺。除天门、京山、潜江等处。修补无多。业经该县等捐廉办理。其荆门、沔阳、钟祥、江陵等四县漫缺堤。估需夫料银二万三千九百两有奇。内钟祥所需八千余两。在该府存备项内动支。余由司库拨给。报闻。　　

