<!-- { "loadSidebar": true } -->
○是日、驻跸隆福寺行宫。　　

○甲寅。上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前、行告功礼。躬奠哀恸。王以下文武大臣官员、随行礼。　　

○至孝贤皇后陵寝奠酒。　　

○两金川平。露布至行在。遣侍郎和珅、赴畅春园、问皇太后安。并奏贺。　　

○定西将军协办大学士尚书公阿桂、定边右副将军尚书公丰昇额、内大臣明亮奏、臣等督兵将噶喇依贼巢、合力攻围。其官寨外札木什克各寨。尚在死力拒守。臣等昼夜督攻。初三日望见札木什克寨内、及各卡贼众。情形散乱。臣海兰察、额森特、均即带兵直下。臣富德、舒常、亦带兵过河。贼人出寨跪降。所有各散寨、均经官兵占据。并将官寨东取水之处占断。是晚各至官寨墙下围定。贼人叫称索诺木明日出降。至初四日早、索诺木跪捧印信。带同兄弟、并伊妻、及其大头人、喇嘛、大小头目、二千余人出寨。乞免诛戮。伏查金川贼酋。穷凶极恶。为西南边外之患。今悉就擒俘。而助恶头人。无一幸脱。除将贼酋贼目、遵旨槛送京师。其家属、大头人、喇嘛等、陆续起解外。谨将武功全蒇。恭驰露布奏闻。谕军机大臣等、今日正当祇谒东陵告功。回桃花寺驻跸。适阿桂等所奏红旗递到。此实仰赖皇祖默佑。是以捷报不期而至。朕回銮至圆明园。即启程展谒西陵。礼成、恭奉皇太后巡幸山东。告成阙里。计四月二十六日、至黄新庄。于二十七日、举行郊劳大典。著传谕阿桂、令其约计程期。在军营起身。与丰昇额、海兰察、额森特、福康安、普尔普等同来。至明亮、拟授为该处将军。毋庸来京。并著阿桂于富德、舒常内。酌留一人。同明亮办事。其余领队大臣侍卫等、应带何人同来。应留何人、分带后队凯旋兵丁。并著阿桂酌定。此次平定金川。实皆阿桂一人功绩。深堪嘉尚。兹班师在迩。特解亲御黑狐腿黄马褂。先行随报赏赐。　　

○又谕曰、将军阿桂等奏报、攻克噶喇依贼巢。全境荡平。俘馘同献。红旗于二月初四日、自军营驰发。今于二月十二日未刻、递至桃花寺行在。沿途仅行八日。实为迅速。所有赍递红旗之兵部员外郎六十五、著照上年额尔克图之例。赏戴花翎。其办理台站驰递文武各员。均属可嘉。著该部查明、同兵部捷报章京各员。一并议叙。各站差弁兵夫。并著该部查明、照例议赏。其驰送红旗到行在之各站员等、同捷报章京等、并著行在兵部查明、先行赏给紀疋。　　

○又谕曰、鸿胪寺卿江兰、在兵部行走。兼管行在捷报。颇属奋勉。亦著加恩赏戴花翎。　　

○督理粮饷调任四川总督富勒浑、四川总督文绶奏、南路章谷以外至军营、章谷以内至打箭炉各站。大兵现将凯旋。存米渐次运竣。均可次第卷裁。报闻。　　

○是日、驻跸桃花寺行宫。　　

○乙卯。遣官祭关帝庙。　　

○谕曰、将军阿桂等奏报、攻克噶喇依贼巢。逆酋索诺木、及其兄弟莎罗奔、甲尔瓦沃杂尔、斯丹巴、并两土妇、及助恶之大头人丹巴沃咱尔、阿木鲁绰窝斯甲、尼玛噶喇克巴等、悉行擒获。金川全境荡平。武功耆定。驰递红旗。随摺奏贺。披览深为欣悦。前因两金川以内地土司。敢作不靖。暴侮邻疆。初以蛮触相寻。乃番人常性。不值劳师远涉。屡经该提督诫谕歛辑。乃野性难驯。反覆违约。甚至狼狈为奸。负恩反噬。非复可以口舌化诲。此而不慑以兵威。大示惩创。则懦弱之土司。几无以自存。且逆番平日、有抢至维州桥之谣。若听其鸱张肆横。久之必至扰及内地。何以绥靖边圉。惟当扫灭叛番。以图一劳永逸。否则后患滋深。此朕数年来不得已而用兵之苦心也。兹将军阿桂、统率将士。不惮艰劳。殚心谋画。我八旗劲旅。奋勇争先。汉土各兵。有所效法。亦皆踊跃用命。屡建殊勋。两金川之地。随以次荡平。逆酋兄弟、及党恶之大头人等、现皆擒获俘献。露布驰闻。大功全蒇。从此即于其地设镇驻兵。番境宁谧。各土司得以永庆安全。此皆仰赖上苍默佑。宗社鸿庥。朕喜慰之余。倍深敬畏。朕现在祇谒两陵。礼成后、恭奉皇太后巡幸山东。告成阙里。计四月二十六日、回銮至黄新庄。并谕将军等、率凯旋兵众。如期而至。即于二十七日、举行郊劳之典。翼日献俘庙社。并御午门受俘。所有一切事宜。及功成应行典礼。著各衙门查例具奏。并将武成原委。宣示中外知之。　　

○又谕曰、将军阿桂等奏、金川全境荡平。逆酋兄弟、及助恶头人、悉皆擒获。大功告成。红旗报捷。此皆仰赖昊苍鸿佑。朕惟日凛敬寅。而边徼辑宁。从此铭勋偃武。实由圣母福庇。诒庆滋长。归善显扬。尊崇宜备。谨拟加上皇太后徽号。朕率王公大臣等、共申庆贺。以昭慈闱燕喜。所有应行典礼。著内阁博考彝章。交各该衙门、敬谨具仪以闻。　　

○又谕、现在平定金川。大功告成。所有郊劳献俘。并祭告坛庙等事。一切应行礼仪重大。礼部承办者多。该部堂官、办理恐未能周到。永贵、平日颇为精细。且原系礼部尚书。著回礼部办事。仍兼署吏部事务。理藩院尚书素尔讷、现在兼署都察院。不必兼署礼部。　　

○又谕、现在平定金川。大功告成。文绶系总办军需之员。著交部议叙。其承办之司道、及文武各员。著文绶、查明咨部议叙。　　

○又谕、此次进剿两金川。所需军粮。分路运供。特派刘秉恬、鄂宝、颜希深、郝硕等、董司其事。并命富勒浑、在口外总理。自督运以来。办理妥协。用能转运无误。今大功告成。宜加录叙。富勒浑、刘秉恬等、俱著交部议叙。其办运粮饷各站员、及督办之本省大员。均属奋勉出力。并著文绶、富勒浑、查明一并咨部议叙。　　

○又谕曰、阿桂等具奏、攻取噶喇依等处出力官兵。请赏给职衔、及巴图鲁名号。其领队大臣舒亮、总兵刘国梁、应请一并赏给巴图鲁名号。赏戴花翎等语。著照所奏、副都统舒亮、赏给穆腾额巴图鲁名号。三等侍卫达萨奈、赏给法福礼巴图鲁名号。额勒登保、赏给和隆武巴图鲁名号。赶福、赏给苏哷巴图鲁名号。健锐营委前锋参领哈当阿、赏给噶布实显巴图鲁名号。瓦寺都司扎克塔尔、赏给通托克巴图鲁名号。仍各赏银一百两。总兵刘国梁、著赏戴花翎。二等侍卫延达克巴图鲁托尔托保、著授为头等侍卫。三等侍卫济叶特巴图鲁巴达玛、著授为二等侍卫。蓝翎侍卫雅尔江阿、济沁特、伍绍、德布星额、俱著授为三等侍卫。呼伦贝尔奖赏蓝翎披甲鄂尔阔勒图、布克兑、俱著授为蓝翎侍卫。鸟枪营委署章京常存、著授为额外鸟枪副护军参领。鸟枪护军校花连布、著授为额外鸟枪委署护军参领。健锐营蓝翎长格洪额、火器营蓝翎长定柱、俱著授为额外护军校。黑龙江骁骑校那延泰、著授为额外佐领。索伦奖赏蓝翎领催福僧额、著授为额外骁骑校。遇有该营本处缺出。即行补放。健锐营前锋多隆武、五十四、富勒瑚讷、德兴、永宁、永恰、著升授鸟枪护军校。宁福、伍保住耀宁阿、火器营护军苏克精额、文保、额勒谨、同贵、阳春、俱著授为额外蓝翎长。遇缺即补。蓝翎侍卫乌礼善、骑都尉果昇阿、鸟枪护军校赛图尔、卓灵阿、呼伦贝尔奖赏蓝翎骁骑校巴津达尔、索伦奖赏蓝翎领催特勒登额、副将高瑹、参将罗江鳞、赫伦、都司杨柱、潘成玉、格腾布、木坪都司包天禄、著赏戴花翎。吉林骁骑校额勒谨、七品委官留保、善德、领催色森保、舒林保、前锋乌三保、披甲保明、扎兰泰、黑龙江前锋章武、披甲巴瑚、索伦领催孟库、森特、噶坦保、披甲孟库、诺昆泰、呼伦贝尔披甲默德讷、都司张起麟、土把总车尔都、著赏戴蓝翎。　　

○又谕曰、阿桂等奏、军营出有总兵各缺。查有副将高瑹、李文英、前经奉旨、遇有总兵缺出。酌量补用。又副将嵩安、打仗奋往。为人明晰。请即将该员升补等语。均著照所请、四川重庆镇总兵员缺、著高瑹补授。湖南永州镇总兵员缺、著李文英补授。广东高廉镇总兵员缺、著嵩安补授。　　

○又谕、年来征剿金川。军粮等项。皆官为办给。而负任运供。不免稍资民力。川省百姓。踊跃急公。甚属可嘉。业已叠次加恩。将乾隆四十年以前应徵钱粮。特令该督等查明分数。分别酌免。兹金川全境荡平。逆酋兄弟、及助恶头人、悉就擒获。红旗报捷。大功告蒇。用是广沛恩施。以昭优恤。著该督文绶、将川省节年应徵缓带钱粮。查明承办运务地方。就其出力轻重。差务繁简。分别妥酌。或全行蠲缓。或量其分数蠲缓之处。详细核定。计将军阿桂、此时尚未起程。并著会同查办。迅速奏闻。候朕特溥渥恩。用副嘉惠劳民至意。　　

○谕军机大臣曰、土妇札什纳木、前经设计投出。情尚可原。竟可毋庸解京。伊子诺尔布湛都尔、现在革布什咱。即可发回、令其完聚。再革布什咱土司纳旺被害之后。并未另袭土司。伊子诺尔布湛都尔、是否可以承袭。著阿桂查明、奏闻办理。至金川地方。既已设镇安营。止宜令兵丁屯粮驻守。如兵丁不敷。于该处降番内、择其妥当者。在彼耕作。仍遵前旨、于出力土兵内、拣选妥人。作为头目管理。方为妥协。此一节。交文绶、桂林、办理。　　

○又谕、据刘秉恬奏、促浸水源。来自松潘口外。经过从噶克、党坝、而入其境。水势颇觉深阔。儹拉之水。发源于孟笔山、巴朗拉等处。水源不远。水势亦比促浸较小。两水均系自东北而趋西南。至明正司所辖之章谷地方。汇而为一等语。该二处水源大小不同。而所趋方位。均在西南。据称至章谷地方、汇而为一之处。是否无误。并此水现系何名。下流究归何处。其境距川省内地不远。所有水名、及水势源委。自无难确勘而知。查一统志载、宁远府属有若水。源出西番。至会理州西、与金沙江合。亦名泸水。今刘秉恬摺内、所称促浸、儹拉、二水会归之处。是否即系泸水与金沙江合流。抑系别为一水。著文绶、桂林、确查具奏。再据刘秉恬奏称、该处临河一带。可以开矿采金。是以一则呼为金川。一则呼为小金川等语。该处雍中喇嘛寺、现有大金顶。则产金自属不妄。若果产金沙。恐该处众番、及内地奸民、前往偷采。聚众滋事。自宜严查饬禁。设金沙果多。又不知官为勘验试采之为愈。今两金川之地。现议设镇安营。此等事宜。亦总督、提督、所宜留心办及者。并著文绶、桂林、详细查明。妥酌具奏。将此一并传谕知之。　　

