<!-- { "loadSidebar": true } -->
○戊午。谕、据安徽巡抚孙国玺奏称。宿州、凤台、灵璧、石埭、等四州县。上年虽未被旱。但查有未完雍正十三年、乾隆元年、二年、钱粮。均系从前灾缓之项。例应现在分年带徵。又旧欠钱粮之随徵耗羡。及被灾所属内。尚有未完乾隆元二两年灾缓漕粮。亦系带徵之项。其成灾之太平、铜陵、寿州、贵池、桐城、泾县、巢县、临淮、怀远、定远、虹县、霍山、和州、无为、望江、青阳、当涂、繁昌、合肥、庐江、凤阳、霍邱、泗州、全椒、含山、并长淮卫、等二十六州县卫内。勘不成灾之田地。并上年被旱勘不成灾之潜山、宿松、东流等三县。及未经被旱之歙县、休宁、祁门、黟县、绩溪、建德、阜阳、宿州卫、等各县卫。均有未完各年钱粮。俱应限年催徵。非系分年带徵之项。再、芦课向于每岁冬涸之候。始行砍伐。是以课赋递年压徵。亦非分年带徵之项。合行分晰奏闻等语。朕因上年安徽旱灾甚重。时深廑念。曾降谕旨。将所有雍正十三年、乾隆元年、二年分、未完地粮芦课。及米谷麦豆等项。例应将来分年带徵者。悉行豁免。今宿州、凤台、灵璧、石埭、四州县。虽未被旱。所有未完雍正十三年、乾隆元年、二年、钱粮。亦系从前被灾缓徵之项。现在分年带徵。与江苏各属被水缓徵等项相同。著一体加恩豁免。其旧欠之随徵耗羡。并被灾各属带徵乾隆元二两年之灾缓漕粮。著遵照前旨。俱随正项豁免。至成灾之太平铜陵等二十六州县卫内。虽尚有勘不成灾之地亩。而收成亦属歉薄。且农民工本。较之常年。自必多费。所有旧欠钱粮。现在催徵。小民未免苦累。著该抚查明。一并豁免。其未经被旱、及勘不成灾之各州县。虽稍有收成。而介于成灾之区。仍不免于物力艰难。所有催徵旧欠钱粮。亦著加恩。分年带徵。以纾民力。再、芦课除系递年压徵之项。照例徵收外。如有旧欠力不能完。应行豁免者。著仍照前旨行。户部可即行文该督抚。一一遵照办理。出示晓谕。务期实惠均沾。以副朕加惠元元之至意。　　

○又谕、上年直隶江南地方。收成歉薄。此时青黄不接之际。米粮价贵。用度艰难。朕轸念兵丁。已令江南督抚。借给一月饷银。济其匮乏。俟九月秋收之后。分作十个月扣除还项。直隶歉收米贵之处。亦当一体加恩。著该督孙嘉淦查明。每兵借给饷银一个月。亦照江南之例。于九月后。在本年饷内。分作十个月扣还。该部可即传谕该督等知之。　　

○又谕、从前河道总督高斌。因议疏浚毛城铺水道之时。并请另并新运口。堵塞旧运口。以避黄河倒灌。及至上年秋月。黄河水势盛涨。倒灌运河。大有淤垫。舟楫难通。论者以为半系新开运口之所致。朕屡降谕旨询问。旋据那苏图、高斌、等奏称。十月以后。黄水平退。湖水畅流入运。新淤浮沙。随溜洗刷。可无浅涩之虞。今年正月。高斌又奏称。上年清水微弱。适值黄水异涨。并非新开运口之故。三月间。那苏图又奏称。近日运河水势。较前更为充裕。大船遄行无阻。此屡次奏报之情形也。近据外间传说。及南来之人。多言黄水淤垫之处。究竟未曾刷洗尽净。所改新口。虽离黄河稍远。而上流水势傍洩。其力已弱。不能直注黄河。将来倒灌阻塞之患。终不能免。人言如此。是否确情。朕实难以遥定。此事关系甚为重大。必得公直明练之重臣。前往详加阅看。定其是非。始可以除河渠之患。而成久远之功。再三思维。惟有命大学士鄂尔泰、乘驿前去。庶与朕亲临阅视同。若高斌所改果是。则照依办理。群言可息。朕亦可以释疑。倘宜仍开旧口。则讲论明晰。高斌亦必心服。不固执前见也。其附近赈济之处。大学士一并就便察看。　　

○又谕、国家兴修工作。雇募人夫。原欲使小民实受价值。以为赡养身家之计。至于荒歉之年。于赈济之外。修举工程。俾穷民赴工力作。不致流移。更非平时可比。其安全抚恤之心。亦良苦矣。凡为督抚大吏。及地方有司。自当承宣德意。敬谨奉行。使闾阎均沾实惠。方不愧父母斯民之职。朕访闻得各省营缮修筑之类。其中弊端甚多。难以悉数。或胥役侵渔。或土棍包揽。或昏庸之吏。限于不知。或不肖之员。从中染指。且有夫头扣克之弊。处处皆然。即如挑浚河道一事。民夫例得银八分者。则公然扣除二分。应做工一丈者。则暗中增加二尺。或分就工程。用夫一千名者。实在止有八九百人。以国家惠养百姓之金钱。饱贪官污吏奸棍豪强之溪壑。其情甚属可恶。是不可听其积弊相沿。而不加意厘剔者。嗣后凡有兴作之举。著该督抚、转饬该管官员。实力稽查。务使工价全给民夫。无私毫扣克侵蚀之弊。倘该管官员稽查不力。督抚即行严参。如徇庇属员。或失于觉察。朕必于该督抚是问。　　

○吏部奏、请行取直隶等省知县二十一员。得旨、依议。朕恭阅皇祖实录内。载康熙二十九年。吏部以行取知县事。照例请旨。钦奉谕旨。行取知县。以科道用者甚多。科道职任。关系紧要。著九卿各将平昔所知。学问优长、品行可用者。秉公举奉。寻据尚书都御史侍郎等、于部属知县内。举出十二人。比时奉旨。彭鹏、邵嗣尧、陆陇其、赵苍璧、俱著以科道用。此次考选。至今称为得人。今届行取之年。各部属州县内。如陆陇其、彭鹏、等治行卓越者。谅不乏人。著尚书都御史侍郎、遵照康熙二十九年之例。各将平日确知之员。秉公保举。候朕简用。此外例应行取之处。仍照常举行。　　

○免湖北应山县乾隆三年旱灾额赋。　　

○己未。上诣畅春园、问皇太后安。　　

○喀尔沁扎萨克郡王依达木扎布、喀尔喀郡王多尔济扎勒、故。赐祭如例。　　

○庚申。上御勤政殿听政。　　

○饬部院堂官奉公率属。谕、近来看得各部院办事。渐觉懈弛。天下之事。整饬难。废弛易。凡人之心。敬畏难。放纵易。即常存敬畏之心。犹恐不无疎忽。若一放纵。则不知何所底止。尔等部院堂官。各有表率司员稽查书吏之责。即极力防范。尚且弊窦难除。若云书吏不能保其无弊。是开以径路。教之作弊矣。夫营私受贿。尔等堂官料无此事。朕亦不疑汝等至此。但司官书吏得钱作弊。即是尔等不能称职。尔等皆系皇考简用大臣。先年办事何等谨慎。今朕待以宽大。所以存君臣之体。尔等因此遂萌懈弛之念。是不以朕之心为心。即不以皇考之心为心矣。若必待朕训饬一番。始知暂时儆惕。此乃书吏小人之习。尔等大臣不宜存是心也。前大学士赵国麟。曾奏称六部满尚书都好。汉尚书犹有不能称职者。朕看来满尚书。虽不能如皋夔稷契。实在尚好。汉尚书朕即不能全信。如史贻直、任兰枝、略看情面之事。朕不能保其必无。吴应棻查审鄂弥达一案。虽未必有受贿之事。然不免瞻徇情面。将来审明自见。近来外省督抚衙门事件。各有章程。尚能整饬。而各部事件。或驳或准。多有讲究。保举司官。亦多瞻徇。此断断不可者。又闻得近日外城司官。多饮酒宴会。即堂官亦颇有此事。殊属非宜。今日处分工部两案。来保不过无能。其心无他。尚可从宽。赵殿最由侍郎擢用尚书。乃并不实心办事。是以照议处分。尔等嗣后当各自猛省。小心敬慎。约束属员。稽察书吏。倘再漫不儆惕。因循瞻顾。朕必重加处分。不能为尔等宽也。　　

○又谕、向来李卫为总督时。留心武备。直隶地方。营汛塘铺。颇皆整饬。近闻日渐废弛。营兵怠于差操。而塘兵疏于巡捕。以致行旅往来。堤防盗窃。颇有戒心。此往来之人所共知者。从前孙嘉淦到任时。朕即以此丁宁告诫。今果如朕所料。可传谕总督孙嘉淦、提督永常、令其加意整理。毋令弁兵等、偷安怠玩。倘再有疎纵之处。必将该督提及官弁等。严加议处。兵丁从重治罪。　　

○吏部疏请、工部办理庆成灯。未经估计。先行给发银钱。应将不据实核减。及查参不实之工部堂官尚书来保等。分别降调。得旨、近来工部诸事懈弛。该部司员笔帖式等。凡遇一切工程。俱欲侵扣作弊。皆由堂官等、平日不留心查察之所致。俱应照议降级调用。但一时降调多人。衙门无人办事。来保、韩光基、俱著照部议所降之级。从宽留任。阿克敦、著销去加一级。抵降一级。免其降调。来保、仍罚俸五年。韩光基、阿克敦、仍罚俸三年。赵殿最、因在侍郎任内。历俸年久。是以升授尚书。乃伊任事以来。一切事务。毫不尽心办理。有负朕简用之恩。赵殿最、著照部议降一级调用。王纮、著销去加二级。纪录四次。免其降去顶带三级。余依议。　　

○户部议准、广西巡抚杨超曾疏称、调黔阵亡兵丁。长支月饷。俱蒙特降恩旨豁免。而本省业经扣追者。请于乾隆三年分支剩粮饷本折银内。按名补给。从之。　　

○内阁侍读学士祖尚志奏、钱局镕铜渣土。工匠铺户人等买出。每于旷远之地。设炉淘炼。官吏察访不周。保无暗行销毁。请责成步军统领、五城御史、委员严查。有销毁制钱者。照例治罪。倘稽查不力。将司查官员。交部议处。从之。　　

○吏部右侍郎杨永斌、以年老乞休。允之。　　

○旌表守正捐躯之湖北蒲圻县民李日凡妻周氏。　　

○辛酉。军机大臣议覆、内阁侍读学士祖尚志奏、加卯铸钱。以备加数放饷。查定例局铸钱文。与解至滇钱。按单月一成、双月二成、搭放。约已敷用。今新添兵饷。钱数顿增。所请加卯鼓铸。使钱多价贱。因为善举。但各省岁办铜觔。就定额计算。虽有赢余。实皆挂欠未完之数。即令尽数催解。亦恐不能临期应用。前经户部议令今年宽解铜一二百万斤。加以粤东奏准开采铜矿。官商承办采买洋铜。多方筹画。铜觔自可充裕。应俟各处解到之日。酌量作何加卯鼓铸。再行定议。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八十八　　



大清高宗法天隆运至诚先觉体元立极敷文奋武孝慈神圣纯皇帝实录卷之八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

