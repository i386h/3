<!-- { "loadSidebar": true } -->
○丙戌。谕内阁。策楞、讷亲、因伊母之丧。奏请守制二十七月。情词恳切。凡满洲大臣官员。遇有亲丧。于百日之后。即入署办事者。以旗员人少。若皆守制三年。则公事必致有误。亦出于势之不得已也。满洲服制。以百日为期。今年朕因木和林之奏。特降谕旨。令满洲大臣。于二十七月之内。不与朝会宴集之事。而持服一节。尚在交议未定。但思满洲官员。及世职等。俱藉俸禄以赡其家口。如皆令离任开缺。无以为养赡之资。其事亦属难行。虽人子之于亲丧。尽哀尽礼。以答劬劳之德。乃出于天性至情。初不计及俸薪。而朕养育旗人之意。则不得不为之筹画万全。今讷亲之奏。若抑令祇循旧制。人子之心。必有辗转难安者。其应作何斟酌。分别定制。俾公事私情。俱得两尽之处。著大学士会同九卿妥议具奏。武职自副将以下。向无丁忧之例。今应如何酌量定制。一并议奏。寻议、满洲向来风气纯厚。凡遇亲丧。无不尽礼尽哀。虽服制以百日为期。而三年内、宴会婚嫁。原不举行。惟是朝会宴飨之公处。不得不供职从事。钦惟皇上大孝性成。遵循礼制。躬行三年之丧。以为天下万世法式。又特命在京旗员。有亲丧者。二十七月之内。一切朝会宴飨典礼。免其行走。今因策楞等、奏恳终制。复命臣等分别定制妥议具奏。仰见我皇上锡类深仁。体恤至意。查八旗大臣官员。遇亲丧若令离任守制。恐三年之久。旗员差务繁多。办事乏人。有妨公务。若仍循旧例。止以百日为期。揆之人子私情。实有辗转难安之处。请嗣后文武旗员。遇有亲丧。百日后、仍令入署办事。并照常支俸。至入朝进署。及一切公所。准用素服。惟进至御前。应用吉服时。则仍从吉服。凡朝会祭祀。谨遵本年谕旨。免其执事。其升迁之处。除奉特旨升用外。暂停开列。至服满后较俸之时。仍准算俸。其八旗生监举人进士。二十七月内。暂停考试铨选。再查武职官员。定例副将以上。准其丁忧。参将以下。不准丁忧。亦不准给假葬亲。其果系独子家无次丁者。查所管防守营汛。尚非紧要。许该督抚提镇奏明给假。近者不得过六个月。远者不得过十个月。盖缘武职防守汛地紧要。若一概丁忧离任。恐更易生手。于武备汛防。大有不便。是以不准丁忧。定例遵行已久。毋庸再议。惟给假治丧之例。非独子概不准行。情殊可悯。请嗣后参将以下等官。除军机调遣。仍不准给假外。其余各营武职。自参将至千把。无论独子与非独子。凡遇亲丧。俱应给假。其父母殁在任所者。准其扶柩归葬。在籍者。准其回籍奔丧。近者不得过六个月。远者不得过十个月。该督抚将给假日期报部。事毕依限回营。素服办事。二十七月之内。遇朝会祭祀齐集。一切应穿吉服之处。俱免随班行走。未满服前。无庸升转。至服满后。仍准算俸。议上。从之。　　

○户部等部、议覆仓场侍郎宗室塞尔赫等、疏报温州卫前帮船粮。济宁卫左帮奉拨粮米。各在内河遭风漂没。应照例追赔议处。得旨宽免。　　

○兵部等部、议覆大学士管川陕总督查郎阿等、疏称口外台站。前因哈密等处。俱有驻防官兵。请于马莲井子以东。令安西镇安设。星星硖以西。至哈密止。即令哈密派兵安设。今大营官兵既彻。毋庸绕道。查马莲井子以东。一十四站。系旧时安站处。道里适均。自应仍旧。其星星硖以西。从前因官兵驻劄巴里坤。是以从中路安设。自应改安正南一路。由沙泉子直至哈密。路近而便。每站派兵四名。字识一名。共安马一百二十匹。又令安西、哈密、各派千总一员。驻劄巡查。并安驼只。及支销兵马粮料各事宜。均应如所请。从之。　　

○理藩院奏。据归化城都统根敦等、称今年归化城等处亢旱。收成歉薄。两旗佐领等、请借仓谷。于明岁收成时。照数完仓。得旨。今年归化城地方。田禾被旱。收成歉薄。伊等所借米谷。著赏给。　　

○衍圣公孔广棨、疏谢国学大成门殿。盖用黄瓦。得旨报闻。　　

○复元儒吴澄、从祀文庙。从兵部尚书甘汝来请也。　　

○赈恤山西永济、猗氏、万泉、三县。秋禾被霜灾民。　　

○以故科尔沁卓理克图亲王阿勒坦格棱子札木巴勒札木苏、袭爵。　　

○丁亥。上以谒。陵。诣太庙行告祭礼。　　

○命平郡王福彭、留京办事。　　

○诣皇太后宫问安。　　

○平郡王福彭等、疏报修理盛京三陵工竣。谕曰。前据淳郡王弘暻等、奏报修理马兰峪陵寝工程告竣。朕即降旨。于本月初四日。亲往展谒。今平郡王福彭等、奏报修理盛京三陵工竣。朕应前往展谒行礼。但盛京路程遥远。往返需时。其应于何时起程。及一切典礼。各处豫备事宜。著总理事务王大臣。会同议政王大臣、九卿、定议具奏。　　

○减浙江桐庐县官抄秋租徵额。谕户部、闻浙江严州府属桐庐县。有官抄秋租二项额徵条银。较之民产科则。多至三五倍不等。前代相沿。事隔久远。不知起于何时。而此二项田土。多属瘠薄。又因赋重。输纳维艰。每至催徵。逋逃相继。甚可悯念。查此二项原徵银七百九十九两。若依民产科则。共应减银五百八十一两零。著该部即行文与大学士嵇曾筠、从戊午年为始。减去浮多之数。照民产一例徵收。俾小民均沾实惠。　　

○戊子。上启銮谒东陵。　　

○是日、驻跸烟郊。　　

○己丑。驻跸邦均。　　

○庚寅。上具摺、遣内监问皇太后安。　　

○赐蓟州迎驾耆民。年八十以上者银两。　　

○总理事务和硕庄亲王允禄等、议准河东河道总督白钟山、疏请山东两次被灾之济阳、禹城、临邑、长清、陵县、德州、平原、德平、高唐、恩县、聊城、清平、莘县、阳谷、寿张、朝城等、十六州县。照例改徵折色。并请缓徵豆石。得旨、依议速行。　　

○是日、驻跸淋河。　　

○辛卯。上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。至宝城前行礼。躬奠哀恸。王以下文武大臣官员随行礼。　　

○调贵州安笼镇总兵崔善元、为云南普洱镇总兵。　　

○是日、驻跸马兰峪。　　

○壬辰。遣官祭昭西陵、孝陵、孝东陵、上躬祭景陵。未至碑亭。即降舆。诣隆恩殿行礼。复诣宝城前举哀行礼。　　

○是日。驻跸马神桥。　　

○癸巳。驻跸邦均。　　

○甲午。谕总理事务王大臣。昨据孙国玺、石麟等、奏称晋省被灾五州县。请银米兼赈。随经部驳。令其动拨邻县谷石。分别散给。如不得已。而银米兼赈。令该抚等酌定价值报部。已降旨允行。朕思积贮之设。所以裕民食也。当荒歉之岁。地方米谷。必致缺乏。发粟散赈。既可令无食贫民。藉以糊口。而奸商之囤积者。亦不得借以居奇。此救荒之常理也。且米石出入。众目共睹。上司亦易于稽查。若以银分给。殊非周济民食之本义。而贪官猾吏。浮冒侵蚀。更弊端百出矣。但恐晋省仓粮。平日原未必充裕。而今年被灾之处。或尚不止五州县。傥或仓储无几。挽运需时。则灾民之迫不及待者。不得即沾升斗。又非朕轸恤穷民之至意。用是再颁谕旨。著孙国玺、石麟等、详查地方实在情形。如果邻邑米多易运。即照部议拨给。若粮少运难。著暂行银米兼赈。仍酌定价值报部。一面办理。一面奏闻。总在多方稽察。务使官吏无所容奸。穷黎均沾实惠。　　

○是日。驻跸烟郊。　　

○乙未。上诣寿皇殿行礼。　　

○诣皇太后宫问安。　　

○还宫。　　

○户部议覆、甘肃巡抚宗室德沛疏称、甘省民鲜盖藏。其每岁额徵。除兵粮外。所余无几。自应于丰收之岁。豫先买贮。请于河东平凉、庆阳、临洮、巩昌、四府。并直隶秦州属之两当县。河西甘州、凉州、宁夏、西宁、四府。并直隶肃州属之高台县。及沙州卫。分别地方小大。户口多寡。酌量采买。共贮粮一十七万石。以备应用。应如所请。从之。　　

○丙申。命豁免福建南平县浮多丁银。谕曰。福建丁银。从前照各省之例。匀入地粮之内。合省称便。惟有延平府南平一县。丁口众多。不能通匀。数年以来。纷更滋扰。小民不无赔累。查该县田粮。共计银一万七千一百三十余两。应照每田粮一两、匀徵银二钱之例。共匀入丁银三千四百二十六两零。其浮多丁银三千三百八十三两六钱。悉行豁免。俾民力宽余。永无追呼之扰累。该督抚即遵谕行。　　

○刑部会议、休致安西镇总兵官张嘉翰、承办军需草束。剥削短发。应照侵盗钱粮例。拟斩监候秋后处决。得旨。如所议。　　

○实授崔纪为陕西巡抚。尹会一为河南巡抚。张楷为湖北巡抚。许容为山西布政使。杨锡绂为广西布政使。戴永椿为江苏按察使。张坦麟为安庆按察使。魏定国为陕西按察使。凌燽为江西按察使。　　

○实授苏明良为福建陆路提督。张天骏为广东提督。　　

○丁酉。上御乾清门听政。　　

○诣皇太后宫问安。　　

○以浚运河暂免淮关米豆等税。谕曰。今冬挑浚淮扬运河。大工齐举。所有员役人夫。不下数十万。日用薪米食物。所需甚多。恐将来物价渐至增长。查淮关则例。除本地所收米麦杂粮。不收税课。其外来客商贩卖者。按石徵收。旧例如此。朕思目下兴工之时。若裁去一分税银。自可平减一分物价。于沿河居民。及在工夫役。均有禆益。著管理淮关税务内务府员外郎唐英、将淮安大关。并沿河口岸。经过之客贩食米豆麦杂粮。以及煤炭苇柴等物。悉免稽查。不必纳税。俟明年工竣之后。照旧徵收。又闻河南固始县。素称产米之乡。每年客贩。运至清江浦地方卸卖。其价颇贱。今运口筑坝。固始米船。不能直达清江浦。而相近清江有老坝口地方。可以卸卖。著将此地米税。亦照淮关之例。暂行宽免。该部可一并行文唐英知之。　　

○免滇省新辟夷疆。未完开垦借给银两。谕曰。云南省之昭通、东川、元江、普洱、四府内。新辟夷疆。人希土旷。从前曾经募民开垦。借给银两。令其分年还纳。至今尚有未完银一万八百六十余两。朕思滇省去年收成歉薄。闾阎生计艰难。已经将乾隆元年应徵地丁钱粮。俱行宽免。以纾民力。夫正供尚且蠲除。而开垦宿逋。犹令追缴。穷黎拮据。朕心深为轸念。著将滇省未完开垦借给银两。悉行豁免。以示朕加惠边氓之至意。　　

○以内阁学士双喜、为盛京户部侍郎。　　

