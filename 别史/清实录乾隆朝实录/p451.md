<!-- { "loadSidebar": true } -->
○旌表守正捐躯之安徽阜阳县民王成妻胡氏。　　

○甲子。谕、前次考试休致之翰林。朕于本月初十日。复行考试。其阮学浚、何其睿、陆嘉頴、王居正、路斯道、王锦、俱著仍留原任。照四等例、罚俸一年。　　

○乙丑。谕军机大臣等。闻山东查拏老瓜贼。遍张告示于外。如此办理。甚属错误。凡一应盗贼。皆应捕缉。今专指出老瓜贼。岂他盗皆可不问乎。况捕盗惟在严密踹缉。如一见告示。则匪类等非闻风远扬。即防避愈巧。将漏网者更多矣。可密寄信与喀尔吉善、包括、知之。　　

○丙寅。上诣畅春园、问皇太后安。　　

○谕、朕闻山东。今年春夏。雨泽衍期。二麦有歉收之处。查历城、章邱、齐东、济阳、长清、陵县、邹平、临邑、平原、肥城、平阴、茌平、博平、等十三县。并历城、章邱、济阳、长清、肥城、等五县收并之卫地。有未完四五六年等旧欠钱粮。并六年灾案出借之口粮耔种。因六年秋禾被灾。七年夏麦不登。经朕降旨。缓至乾隆八年麦收后起徵。今届开徵之期。而麦收又复歉薄。朕心轸念。著宽至本年秋收后起徵。仍照例分别缓带。以纾民力。该部、即遵谕行。　　

○谕军机大臣等。闻四川风俗。信尚邪教。名目种种不一。其间或勾结匪类。或诓骗钱财。甚为地方之蠹。为大吏者。时当留心查拏。严行禁止。不可徒张告示。敷衍虚文。至于无知乡人。迎神赛会。如古人傩蜡之类。亦不必概行查禁。以致滋扰。可密寄信硕色知之。　　

○衍圣公孔广棨故。以其嫡长子孔昭焕、袭爵。　　

○予故福建陆路提督苏明良、祭葬如例。　　

○丁卯。上御勤政殿听政。　　

○训地方官整饬风俗。谕、国家子惠黎元。教养由来并重。朕君临天下。宵旰维勤。重农桑。轻徭赋。所以养民者。惟恐不周。至于正人心。厚风俗。皆国之大务。尤所时廑于怀者。凡中外臣工。莫不谆切诫谕。务使民间习尚驯良。讼狱衰息。以渐臻风移俗易之效。乃数年以来。民风仍未还醇。习俗每轻犯法。岂小民之不可牖迪欤。抑牧令之教化不浃、而德意未孚也。古者朝廷之政。象魏悬书。闾里之教。月吉读法。三物六行。匪徒具文。我圣祖仁皇帝圣谕十六条。饬纪敦伦。型方正俗。精义超越前古。世宗宪皇帝万言广训。益加详明。剀切开导。所以牖民觉世者至矣。使地方有司。竭诚宣布。虽甚愚顽。谁无天性。亦必洗心涤虑。革薄从忠。骎骎于上理。无如实力奉行者甚少。即朔望宣讲。不过在城一隅。附近居民。聚集观听者。仅数十百人。而各乡镇间有讲学之所。亦多日久废弛。全无实际。至所奉谕旨。有关于教民者。亦惟张挂告示。视为通行之常例。焉能使之悦耳革心。翻然悔悟。是以尚气轻生。狃于性成。作奸犯科。常为俗染。及其怙终不悛。而刑罚随其后。朕甚悯之。夫守令者。民之父母。古所称忠信之长。慈惠之师。惟本至诚恻怛之意。以感动愚民。使之各自警省。又能随时随事。委曲劝诱。谅无有不可化诲之人。亦无往。而非敷教之地。即听讼一端。两造具在。邻佑亲族。齐集公庭。正百姓耳目所属。推诚晓谕。最易提撕。不徒现犯者各自愧悔。并使旁观者亦因此传播。交相劝勉。若公事稍暇。或讲读编审。或劝课农桑。即可单车简从。亲历乡村。遇父老子弟。奖其善良。惩其不率。申之以劝诫。示之以荣辱。循谨者益加鼓舞。即强悍者亦知戒惩。渐摩日久。性情和顺。贪利好胜之心不作。而一道同风之盛可几矣。惟是百姓以守令之行事为观感。守令以督抚之意旨为从违。为督抚者。果能董率所属。留心化导。实力奉行。日计不足。月计有余。断未有为其事而无其功者。若徒视为虚文。接到谕旨。转行牌示。遂以为已经遵奉。则亦何益之有。各省督抚等。受朕深恩。畀以封疆重寄。尚其儆惕黾勉。以无负朕谆谆诰诫之至意。　　

○谕军机大臣等。直隶一省。外连边徼。内拱神京。畿南一带、又属各省官民往来要道。于设营分汛之外。州县更有捕役巡缉。而报窃之案。仍然络绎。其最甚之区。莫过大名、正定、顺德、广平、以及开、磁、等处。有司研讯现获之犯。颇有革捕受贿。通同情毙。小窃不戒。劫盗将生。兼之大名、开、磁各处。或通豫省。或邻晋地。数处奸匪。举足即非所管地方。凡遇失事。缉捕匪易。欲戢此风。必须该地文武。塞源拔本。共为觉察。极力防范。闾阎始得安枕。再河间一协。虽非大名可比。然水陆俱与东省相接。被窃时闻。就获亦少。朕所闻如此。尔等可寄信与总督高斌、及提镇等令其时刻留心。督率所属官弁。实力稽查。务使宵小敛迹。地方宁谧。　　

○正黄旗满洲都统福彭、带领应袭三等男爵人员引见。得旨。此男爵已袭过数次。今明泰绝嗣。不应再袭。仍加恩著增福承袭。与明泰继嗣承祀。　　

○以辅国公弘曣、为宗人府右宗正。　　

○戊辰。镶黄旗汉军都统裕亲王广禄等奏。臣等会议杭州将军富森等。咨送该处与另户一体任用之养子。业经开档人等。与八旗另记档案者无异。请一体另记档案。查八旗另记档案人等。其开档过继缘由。于雍正八年、令伊等据实检举。有现任前锋护军者。仍著加恩准登仕籍。其子孙并与另户一体办理。止将伊等出身缘由。另记在案。今杭州照另户一体任用人等。系由部查出另记。非自行检举。准与另户一体升用者可比。若因其效力军前。本身既与另户一体任用。子孙亦得另记档案。殊属不合。但此内曾经出兵打仗。著有劳绩。及弓马娴熟之人。亦宜酌量鼓舞。请将开档人丁内。祖父本身。得有军功者。交部另记。嫡派子孙。作为另户一体任用。择才具优长。堪任职官者。照例带领引见。若出兵并无劳绩。及未曾出兵之人。止将本身作为另户。一体任用。其伯叔兄弟之子孙。概不许入。得旨。这所议好。依议。　　

○工部议准、漕运总督顾琮等疏称。徒、阳、运河。自乾隆三年大挑后。应至甲子年六年大挑。上年冬底。该县曾经捞浅。今春仍然浅阻。莫若即在今年大挑。嗣后仍以六年为期。将两岸陡高、无碍民居之处。照走马式。铲削坦坡。不致泥土坍卸。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百九十


大清高宗法天隆运至诚先觉体元立极敷文奋武孝慈神圣纯皇帝实录卷之一百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。闰四月。己巳。谕、天津巡漕御史济安布、现在患病。著回京调理。稽察天津漕务。不必另行派员。即著稽察通州漕务之御史李敏第兼管。　　

○辛未。上诣畅春园、问皇太后安。　　

○户部议准、署山西巡抚布政使严瑞龙奏称。武员亲丁名粮。与文员养廉。事同一例。查文职大小官员。如因公革职留任。除俸银例应扣解外。仍支给养廉。以为赡家办公之用。嗣后武职。亦照此例支给名粮。从之。　　

○兵部奏。巡捕三营。并直隶、山西、沿边等处。马兰、泰宁、二镇。额设千总。均按各该处所出员缺三分之一补用。前锋护军缺出。第一缺、补用前锋护军。第二第三缺、补用绿旗。再有缺出、照此轮用。其前锋护军补用千总二年俸满之处应停。均照陕甘等省之例。六年俸满引见。如技艺出众。谙练营伍。不拘年限。准指缺题补。其行走怠惰。不宜营缺者。回原处当差。至满洲千总俸满时。除不宜营缺驳回外。其保送之千总。引见钦定。或发原省。或发邻省。以守备题补。或交巡捕营当差。其人材劳绩不称题补者。停其随营候推。亦留旗在原处当差。仍给千总顶戴。遇拣选升用之处。与应升之人。一体拣用。照满洲千总俸满之例。从之。　　

○又议奏。直隶、山西、沿边并直隶调补内地各缺。补用满员。均毋庸定以年限。令该督、提、试看。如弓马娴熟。谙练营伍。遇应升之缺。与绿旗人员。一体拣选题补。如有不能熟悉营伍。不宜外任者。不拘限、随时咨部。仍照定例。发回各该旗在原处当差。俟原官应升缺出。先尽该员升补。所遗沿边营缺。仍由在京旗员拣补。其余未得题补之员。均与绿旗人员、一体较俸升转。所有五年俸满保送之例应停。从之。　　

○工部议覆、直隶总督史贻直疏称。河道工程镶垫土方。应用苇二土一。及苇土各半之处。业据查明。造具平险清册。应将所开险工处所。准用苇二土一办理。至册内清河、永定、通永、大名、四道。需用远土。俱照江南之例开造。独天津道开农忙农隙之月。每十丈递加运价。殊未画一。应照江南之例准给。从之。　　

○准噶尔部人阿喇布札札木苏等。各率属来降。命赏给安插如例。　　

○壬申。谕军机大臣等。闻江西私盐充斥。官引至于难销。此皆地方官玩忽疎纵之所致。可寄信与巡抚陈宏谋。严饬所属。实力查拏。务使私贩杜绝。官引通行。以肃盐政。　　

○刑部奏。旗人认买官房。将俸禄钱粮。坐扣抵偿。除未满年限、私行拆卖者。仍照例治罪外。其已完帑项。作为本人产业者。或有因颓败无力修葺。或万不得已。拆卖济急等情。城内报步军校。城外报司坊官。批呈存案。准其拆卖。至于兵民自置产业。无论院内临街。如有以上情节。均听自便。从之。　　

○工部议准、原任两江总督宗室德沛疏称。江省各属水陆大路。紧要塘汛。共二百七十三塘。必须修造完整。所有现坏需修者。以工竣日起限。保固六年。每年营房每间、哨船每只、各给岁修银二钱。六年外。每间、每只、各给岁修银三钱。墩台牌坊木楼等项。不计年分。每项每年各给岁修银五分。其现修坚好。无庸估费者。照例拨项岁修。从之。　　

○以镶黄旗满洲印务参领赫本额、为镶黄旗蒙古副都统。　　

○癸酉。谕曰。长芦盐政三保、现在患病。一时难以痊愈。著解任回京调理。其员缺、著江宁织造伊拉齐补授。伊拉齐未到任之前。著傅清暂行兼管。江宁织造事务。著西宁管理。西宁所管荆州关税。著照例交与该抚兼管。　　

