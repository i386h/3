<!-- { "loadSidebar": true } -->
○壬寅。谕、前据海禄参奏、奎林任性乖张。毁弃神像。辱骂职官。非刑致毙罪人。及听情得受遣犯高姓银二千两。纵令回籍。又于哈萨克市易羊只。采买布匹。滥受余价银三千两各款。朕以奎林受恩深重。身为将军大员。乃率意妄行。甚至听情受贿。侵蚀价银。殊堪骇异。而海禄所参各款。询之伊犁回京人员。已有数款指实。遂深恶奎林。曾面谕军机大臣等、若审明奎林赃款属实。必将奎林即行正法。断不肯因其系孝贤皇后之侄。稍为宽宥。因降旨将奎林革职拏问。并谕令永铎、海禄等访查奎林有无别项款迹。续行参奏。嗣据永铎查奏、奎林为人倨傲嗜酒。性情躁急。实所不免。其原参内、毁弃神像、及将罪犯断折手足、抛入河内。并用重枷致毙等款。奎林曾有是事。俱尚为整饬地方。惩治凶恶起见。至于得受遣犯赃银。侵用布匹余价银两。及秽言骂詈职官。实无其事。并据该处领队大臣等、佥称奎林平日。并无向各营索取银物之事。惟海禄曾向厄鲁特总管、私行换马一百余匹。而海禄续奏奎林之摺。于原参款迹。语涉含糊挽回。已属自相矛盾。现在奎林业经解到。海禄率领干证各员。亦已来京。特命诸皇子、军机大臣、会同刑部。将各款逐一研讯。并令海禄与奎林当面质对。据奎林供认毁弃神像、致死有罪遣犯等款属实。其罚出高姓银两、及将布匹买换羊只余价。俱属留存公用。修补城署。添买马匹等项。皆有经手官员册案可凭。质之干证各员。确凿有据。即询之海禄。亦不能指出奎林丝毫入已款项。其为挟嫌诬捏。情节显然。兹经军机大臣、会同该部定拟具奏。将奎林照擅杀罪人律。问拟满杖。海禄照诬告人死罪未决律。问拟杖流。固属按律办理。但海禄系原参之人。今所拟罪名。较奎林为重。恐外间无识之徒。以朕于奎林。因系孝贤皇后之侄。有所偏倚。而承审之大臣。又多与奎林熟识。且不无心存迎合。将奎林曲为宽纵。而于海禄有意从严。或致妄生议论。自应将奎林、海禄二人。一律定拟。以示平允。因念伊二人。俱曾带兵出力。尚属有用之才。不忍令其终于废弃。但奎林乖张任性。岂可复任将军。海禄如此居心。亦不可复膺参赞之任。除奎林业经革职外。海禄著革职。免其杖流。俱罚令在上虞备用处拜唐阿上效力行走。以赎前愆而观后效。伊等当差。如果勤勉出力。将来尚可加恩。酌量弃瑕录用。或令随围约束兵丁。可资得力。奎林、海禄二人。当倍加感愧。痛改前非。无负朕格外。矜全至意。　　

○癸卯。谕曰、和硕庄亲王永瑺、为朕侄辈。备位亲藩。兼在内廷行走多年。小心谨慎。夙夜在公。派管宗人府、及都统事务。办理均属妥协。克勤厥职。前以患病请假。即遣御医诊视。并屡派御前侍卫丰绅济伦、前往看视。谕令安心静养。以冀速痊。兹闻薨逝。深为轸恻。著派皇十七子、前往奠醊。并令皇孙绵志、绵勤、穿孝。前已赏给经被。著再加恩。赏内库银三千两。经理丧事。所有一切丧仪、及饰终典礼。各该衙门察例具奏。　　

○闽浙总督李侍尧奏、台湾解到匪犯。内有陈驻等十三名。讯系被贼胁从。均无助逆抗拒官兵情事。例应给驻防满兵为奴。但福州距该犯等本籍太近。应请改发江宁。谕军机大臣等、江宁与闽省。亦系一水可通之地。各海岸俱有船只来往。易于逃回原籍。此等人犯。竟发往吉林、黑龙江两处。给兵丁为奴。以防其窜逸滋事。　　

○调四川按察使陈奉兹、为河南按察使。以安徽庐凤道和宁、为四川按察使。　　

○甲辰。孝康章皇后忌辰。遣官祭孝陵。　　

○谕、驻劄西北两路新疆办事将军大臣。向系三年更换。但新疆地方。最为紧要。驻劄大臣到任后。相度情形。一切机宜。甫能熟谙。若遽易生手。殊与事体无益。第久留彼处。不令携带家眷。未免心存内顾。嗣后除伊犁将军、参赞大臣、领队大臣、乌里雅苏台将军、参赞大臣、俱听其携眷前往外。其塔尔巴哈台、喀什噶尔、科布多等处参赞大臣、叶尔羌、阿克苏、库楞等处办事大臣。有愿携眷口者。一体听其带往。又乌噜木齐都统、副都统、俱系额缺。旧例原准携带。至塔尔巴哈台、喀什噶尔、叶尔羌三处协同办事大臣、及乌什、库车、和阗、英吉沙尔、喀喇沙尔、哈密等处驻劄办事大臣。俱不必携带眷属。三年期满时。仍行奏请更换。所有应行赏给携眷路费之处。著军机大臣、量加核减议奏。寻奏、向例外省将军、副都统、协领等官。由京赴任者。均由户兵二部。拨给车马口粮。今新疆大臣内。恩准携眷。请照旧例酌减。将军、给车七辆、马四十匹。口粮三十分。副都统、车六辆。马三十匹。口粮二十分。三品官、车五辆。马二十匹。口粮十五分。其四品以下官。照此递减。从之。　　

○谕军机大臣等、官兵在牛庄地方。与贼匪打仗。射死贼目。项上挂有定南将军苏魁伪印一颗。射贼者系属何人。著查明具奏。官兵一抵南路。即屡得胜仗。贼匪纷纷逃窜。其庄民贼目等、又情愿为官兵侦探贼踪。缚献庄大田。以赎其罪。实属极好机会。而沿山沿海一带。又屡经福康安派兵分路堵截。谅庄大田罪恶贯盈。断不能复行兔脱。或此时已将该贼目生擒。捷报业经在途。不日自可递到。至南路地方。内山与海岸相近。既须多兵堵截。且官兵日增。声势更为壮盛。所有此次湖南官兵。自应仍赴军营。俟擒获庄大田。再行彻回。亦不为迟。况湖南兵丁。性能耐热。将来彻兵时。即可暂留该处。以资弹压。　　

○调镶红旗蒙古都统福长安、为正红旗满洲都统。以正黄旗护军统领舒亮、为镶红旗蒙古都统。署正红旗护军统领爱兴阿、为正黄旗护军统领。　　

○乙巳。礼部议准、前任山东巡抚明兴、学政赵佑奏称、肥城县属西北七十里之有庄有氏。查系先贤有子后裔。其七十二代嫡孙有守业。请令承袭五经博士。以奉祠祀。至沂河有子林墓。与有庄旧建祠庙。均应修葺。从之。　　

○调镶白旗蒙古副都统吉庆、为镶黄旗满洲副都统。以内阁学士保成、为镶白旗蒙古副都统。　　

○旌表守正被戕吉林披甲西清阿妻林氏。　　

○丙午。春分。朝日于东郊。遣肃亲王永锡、恭代行礼。　　

○谕、据明兴参奏、徐沟县知县林琅奉、因县民程瑂等、开设斗行。听信牛建奎、王敦、教唆。希图垄断。私将在城集场。于四关轮流移设。经该县查禁。程瑂等抗不遵依。又赴院司呈控。当经批饬该府查明。将程瑂等问拟杖责枷示。该县奉文差传程瑂等。当堂发落。乃牛建奎、王敦、挺身抗拒。顶撞咆哮。该县将牛建奎等、均重责四十板。牛建奎、王敦、先后身故。请将林琅奉革职审讯等语。此案牛建奎、王敦、如果教唆程瑂。移设集场。垄断牟利。经该县查禁。既抗不遵依。转赴院司呈控。及经该府查明。按律科罪。该县林琅奉、奉文发落。牛建奎等、又复顶撞抗官。林琅奉板责惩治。系属以法决罚。尚非任性酷刑者可比。不过予以降调。亦足蔽辜。若将该县革职治罪。转足以长刁风。若林琅奉别因勒索不遂。挟嫌重责。以致连毙二命。则其罪竟应问拟抵偿。不止于革审而已。且咆哮挺撞之态亦不一。不可不审究得实。以成信谳。明兴人本平庸。而所奏又未明晰。此事料非该抚所能办理。著派侍郎海宁、带同刑部员外郎王士棻、驰驿前往。提集案内有名人犯。及林琅奉。秉公严审定拟具奏。寻海宁奏、查徐沟县斗牙程瑂、以争集叠控。经太原府审拟枷杖。交县发落。缘林琅奉欲追究主唆。遂将王敦、牛建奎、传讯杖责。先后殒命。迨榆次县知县英贵相验。即据仓书皂役等、捏供二人挺撞咆哮等情详报。经臣覆讯属虚。王敦、牛建奎、均非奉文发落之犯。又俱年逾六十。辄遭杖毙。林琅奉、虽讯无挟嫌勒索等情。应照非法殴打致死、杖一百流三千里律、革职。发往伊犁充当苦差。其率详之英贵、请交部严议。至该县清源市集。开设中街。实属狭隘。并应改设察院街。现交抚臣查办。得旨、览。　　

○谕军机大臣等、据闵鹗元奏请陛见一摺。内称、俟督臣书麟回任。请将巡抚印务。移交书麟兼理。随即星驰进京等语。书麟于本日甫经到京。计其回抵江省。当在三月初旬。彼时正届办理秋审之际。书麟系初任总督。两江事务繁剧。一切详谳狱情。该抚自当会同办理。闵鹗元可无庸亟于来京。应俟秋审事竣后。再行交篆起程。前赴熟河陛见。亦不为迟也。　　

○又谕、据长麟奏报雨雪情形一摺。内称、济南等府各属地方。自正月初八九、及二月初一等日。各得雨雪二三寸、至四五寸等语。所奏殊未明晰。各省奏报雨雪情形。自应将得雨得雪之处。明白声叙。若浑言雨雪。则落雪即为雨雪。如雨雪霏霏。相彼雨雪皆是。且天气先暖后寒。则雨在雪前。田塍或有存积。若先寒后暖。则雨在雪后。自即时融化。岂能积有分寸。朕廑念民依。凡遇督抚奏报雨雪情形。俱有诗章志慰。今长麟所奏。统以雨雪为辞。殊欠明晰。难供吟咏。该抚系进士出身。何以于文理含混若此。著将所奏各属、是否实系得雨得雪之处。详晰查明。据实具奏。　　

○御史永清、邱文恺奏、臣等奉命抽查通州漕务。现行知仓场侍郎。俟漕船到日。即行前往办理。惟抵通后。沿途缉捕偷漏等弊。应用之役。原由仓场酌派。但以本处之人。查本处之弊。仍不免串通朦混。请敕顺天府、添拨干役十二名。随臣分领督办。得旨、所奏是。顺天府尹吴省钦、现在并无应办紧要事件。著即带领员役。不时前往。会同该御史抽查。　　

○丁未。上诣安佑宫行礼。　　

○以贵州威宁镇总兵许世亨、为浙江提督。　　

○戊申。大学士等议准、淮关监督徵瑞奏称、清江地方。为南北往来要区。每年重运粮艘、及河工料物。均雇民船拨运。守候需时。致商贩未能流通。请官造拨船三百只。估需工价银五万两。应于淮关库贮盈余项下给发。交督臣按数成造。仍由监督养廉内、分年扣还。其拨船应需水脚。仍照雇船例价给发。从之。　　

