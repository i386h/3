<!-- { "loadSidebar": true } -->
○又谕曰、伍拉纳奏、审拟邵武营备弁滥扣兵饷一案。内称办理台湾军务时。运送军装。请领饷银。及公用路费等项。该营革备余朝佐、革弁林云照、擅于公费内滥行支用。将各兵月饷摊扣归补。虽系因公使用。尚无入己情事。但以例不准销之项。滥扣兵饷。即与侵盗钱粮无异。请将余朝佐、林云照、问拟杖流。从重发往新疆。充当苦差。已革参将张潮、守备查城、不即究办。亦应与余朝佐等同罪。从重发往新疆。效力赎罪。字识符章、官嵩、甯元镐、不行禀阻。问拟杖徒等语。余朝佐等、支用公费。摊扣兵饷。如有藉端浮冒。分肥染指情事。自当从重治罪。今既审明。所扣月饷。俱系因公实用。并未入己。况办理台湾军务之时。所需路费。及修补号帽等项。均关急用。若得详请给发。转致迟误。即各营例支夫脚。亦不无随时加贴。革备余朝佐等、当军兴之际。通融办理。实与擅扣兵饷。侵冒入己者迥异。伍拉纳所拟罪名。实属过当。守备余朝佐、千总林云照、及未经查出之参将张潮、守备查城、业经革职。已足蔽辜。俱著免其治罪。字识符章等、听从本官办理。尚无不合。所拟杖徒之罪。亦著宽免。朕办理庶务。权衡至当。不稍存畸重畸轻之见。闽省营伍废弛。绿营官弁等、如有玩纵营私之事。无不从严究办。以示惩创。今此案事属因公。既审无别项情弊。自应量予从宽。不使稍有屈抑。以昭允当。　　

○又谕曰、伍拉纳等奏、革职副将李长庚、自留闽协缉以来。前后获犯八十九名。尚属出力等语。李长庚、准其留于福建。如果始终奋勉。遇有游击缺出。著该督酌量奏补。　　

○丁未。上诣寿康宫行礼。　　

○谕军机大臣等、据巡城御史穆克登额等奏称、拏获葛大、李二、两犯。究出葛大之侄葛二、于七月内在景州偷盗饷鞘。十月内来京。带回元宝三个。交葛大收藏。将元宝二个。换当钱文使用。葛二又将元宝一个。同李二、葛四等、往京南夥做买卖。行至雄县地方。葛二被该县拏获。葛四逃逸等语。景州地方。饷鞘被窃。迄今已阅五月有余。并未据该督具奏。现在正贼葛二、已被雄县差役拏获。并有景州差役来京。在阜城门外缉访。亦未据该督奏明审办。或竟系地方官规避处分。讳匿不报。希图将就了事。著传谕刘峨、即行据实查明。迅速覆奏。毋稍回护。所有已获之葛二一犯。著解京交刑部归案审办。其未获之葛四、苗大、周黑子等、仍交该督通饬各属。严缉务获。毋任漏网。　　

○旌表守正捐躯河南上蔡县民张廷印女张氏。　　

○戊申。上幸瀛台。　　

○谕军机大臣等、河南臬司陈奉兹、来京陛见。召对时。询以淮扬道赵载元、在豫省日久。居官若何。据称赵载元在豫时。属员颇多抱怨。虽无劣迹。但其人究不可深信等语。赵载元、系河员出身。于河工尚为熟悉。是以用至道员。淮扬系紧要之缺。地方河务。均资经理。必须实心办事之人。方克胜任。赵载元、前在豫省知府任内。属员既多抱怨。陈奉兹又称其人不可深信。是否属实。著传谕书麟、兰第锡、密为留心访察。其居官究竟如何。即行据实覆奏。毋稍徇隐。　　

○调直隶正定镇总兵苏宁阿、为天津镇总兵。以江宁城守营副将海亨、为正定镇总兵。　　

○己酉。上幸瀛台。　　

○谕军机大臣曰、穆和蔺、著来京陛见。有旨训谕。该处既有宜兴。穆和蔺接奉此旨。即速起程前来。　　

○改陕西汉阴通判、为抚民通判。沔县黄沙驿驿丞、为汉阴巡检。均为在外调缺。从陕甘总督勒保请也。　　

○庚戌。谕、据惠龄奏、江西委员乐平县县丞徐宝麟、管解云南饷银五十鞘。行至钟祥县地方。该县知县叶治、赴乡相验。经典史黄宝璋、佥差拨夫。至荆门州交替。查点失去一鞘。现在提集兵役等、严审定拟。请将典史黄宝璋、委员徐宝麟革职。至知县叶治、是否先已赴乡。容俟查明参奏等语。江西解滇饷鞘。经过湖北钟祥县地方。该典史黄宝璋、并不慎重佥差。委员徐宝麟、亦不小心管押。致被中途串窃。非寻常疎玩可比。黄宝璋、徐宝麟、俱著革职拏问。交该抚提同案犯。严行确审具奏。知县叶治、虽因公出。但平时不能约束差役。致有疎虞。及失去饷鞘。又不能即时拏获究办。咎实难辞。湖北政治。废弛已久。若不从严惩治。不足示儆。叶治、亦著一并革职拏问。其该管道府。及疎防武职各官。著该抚即行查参。照例议处。　　

○谕军机大臣曰、陈用敷奏、阜阳县知县张护、差役盘获山东历城县越狱案内逸犯杨二、审明正法一摺。已批交该部知道矣。历城县监犯越狱。系五十一年之事。迄今已逾三载。今陈用敷摺内称、讯问杨二、据供、越狱时。同许四妮等九人。先后跳出监墙。各自逃散等语。此案越狱人犯。已经拏获者几人。未经拏获者几人。著传谕长麟、即行查明。其未经拏获之犯。即严饬所属。实力躧缉。务须按名弋获。不可久而生懈。以致要犯潜匿漏网。所有盘获杨二之阜阳县知县张护、著该抚给咨送部引见。以示鼓励。将此并谕陈用敷知之。　　

○河东河道总督李奉翰奏、运河应挑工段。饬各地方雇夫。与河工额夫。分段挑挖。其应挑处所。先经签钉志桩。工完量验。今各处底水。已掣入不估挑之河内储蓄。河底显露。一切挑工器具齐全。日来天气晴霁。人夫踊跃。可期依限完竣。得旨、妥实为之。又奏、济宁以南。两岸排桩土石等工。历年完固。其微山湖水势。颇为旺盛。该湖为第一要紧水柜。兼济江南运道。宁使存蓄有余。时饬该厅等、将湖口闸填土严闭。以利来年漕运。所有济宁以北两岸工程纤道。应行修理处。已次第修做。务期堤堰普律平整。得旨、好。勉为之。　　

○旌表守正捐躯四川富顺县民田如志妻李氏。　　

○辛亥。上幸瀛台。　　

○谕军机大臣曰、陈用敷、于前年冬底在京陛见。迄今已逾两载。现在安徽亦无紧要事件。且届封篆之期。著传谕陈用敷、即来京陛见。该抚接奉此旨后。即将巡抚印篆。交书麟暂行兼署。迅速起程。于年底到京。将此并谕书麟知之。　　

○又谕、向来各省督抚。于学政任满。及年终陈奏时。大率以声名尚好为辞。舍糊具奏。从未有举发学政劣迹者。即如谢墉、吴玉纶、徐立纲等、声名平常。相继破露。皆经朕传旨询问。始据各督抚具奏。今又闻广西学政潘曾起、在学政任内。声名亦属平常。因检查孙永清上年岁底陈奏摺内。据称潘曾起声名中等。并无劣迹等语。学政与巡抚、同在一省。其声名优劣。断难掩人耳目。潘曾起、校士未能公正。外间多有议论。孙永清岂不知之。乃并不切实具奏。为此模棱笼统之语。以冀见好干誉。甚属无良心。本应将该抚从重治以欺罔之罪。但因阮光平于明春入觐。孙永清在彼照料一切。较为妥协熟谙。未便遽行更易。致阮光平或生疑畏。故加恩免其治罪。与福康安托办木植一案。加恩予留公爵章服者。事同一例。仍著传旨严行申饬。必将潘曾起如何作弊之处。据实参奏。莫至为人害己。慎之。　　

○是月。河东河道总督李奉翰奏、豫省黄河水势消落。新旧埽坝工程稳固。其兰阳新河头蔡家楼、前因水落走湾。溜势上提。续添新埽七段。今已镶成坚稳。又睢州下汛七堡新南堤。前经镶做护埽九段。续添做六段。并于工尾添筑挑水小坝一道。以资挑护。迤下不致再生新工。得旨嘉奖。　　

○陕甘总督勒保奏、臣到甘以来。节次晓谕旧教回民。将仍习新教之人。按名查缉。并明立条款。回民礼拜日期。止准于本村寺内念经。不许另赴别寺。亦不得多索忏钱。如有婚丧事件。止准延请本寺乡约头人。别寺之人。不得搀夺。仍令照依编造保甲之法。将某某回户。应归某寺念经之处。造册备案。其平时教习经文。亦止准延请本寺回民教读。不许勾引隔村别寺人。及添建礼拜寺。私筑城堡等事。至专设回民义学。教以诗书。尤为化导良法。通饬实力奉行。以上立定章程。责成该管道府。随时稽查。按月禀报。该回民等、深知邪教最易滋事。为切己之害。无不互相戒免。遵守条约。实属安静畏法。得旨、有治人。无治法。实力为之。　　

○四川总督李世杰等奏、巴勒布头人贡使。由打箭炉入内地以来。见一路标营。军容壮盛。经由卭州新津双流等处。平畴沃野。人烟稠密。至成都省。更见规模宏整。百货丰盈。该番等钦慕华风。倍形鼓舞。惟即日由川赴京。正值严寒。该番等涉远而来。随带衣履无多。自应量加体恤。先经臣等查照该番所穿服色。制备温暖皮衣。并靴帽等件。随传齐该大小头人番众。面加赏赉。并犒以羊酒。该番等叩首欢欣。同声感颂。臣等随饬经过川省各站。将应用夫马。妥为应付。并咨明陕西、山西、直隶、各省。一体照料外。臣成德带领该番。自成都起程。督同将备等、沿途经理。务于十二月上旬到京。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十三


大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。十二月。壬子朔。上诣大高殿行礼。　　

○以礼部尚书常青、礼部右侍郎铁保、内阁学士扎郎阿、吏部左侍郎金士松、右侍郎朱圭、兵部左侍郎沈初、充经筵讲官。　　

○豁免江苏吴县、乾隆五十年分、坍没田地一十九顷十四亩有奇额赋。　　

○癸丑。上御乾清门听政。　　

○谕、已革副榜施銮坡、前因应试怀挟。照例斥革。今检阅南巡时诸生所进迎銮册页。内有施銮坡集千字文一本。文理尚优。若令终身废弃。未免阻其上进之心。因思从前已革举监。如能改过自新。原有准其应试之例。施銮坡、著加恩准其以原名应试。如再敢舞弊。必加倍从重治罪。　　

