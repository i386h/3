<!-- { "loadSidebar": true } -->
○钦差刑部尚书刘统勋题、查审明福实多折收米价银二万五千三百二十一两八钱九分入己。又侵收水手旷缺工食银一千二百四十二两零。应照律拟斩监候。追赃入官。其听从折轻之府、州、县、交部议处。前任督、抚、藩、臬、交部察议。得旨。三法司核拟具奏。吴谦鋕现任藩司。于粮驿道有统辖之责。乃一任明福浮收勒折。婪得多赃。毫无觉察。著交部严察议奏。其州、县、各官、俱系明福属员。不无抑勒情节。尚有可原。且俱经自行禀首。著从宽免其议处。　　

○调镶黄旗汉军副都统明福、为正红旗满洲副都统。以世袭二等子王淳、为镶黄旗汉军副都统。　　

○赈恤盛京高丽堡、旧边、句骊河、白旗堡、二道京、小黑山等六站、本年分水灾饥民有差。　　

○辛未。健锐营奏、请加翼长养廉。得旨。翼长等养廉。虽当较章京等另行加多。但朕今年巡幸河南后。伊等操演兵丁。殊属平常。所有翼长等应得养廉。今年仍照护军参领赏给。俟伊等兵丁操演果有进益。来年支领养廉时。再行请旨。　　

○壬申。上诣皇太后宫问安。　　

○幸瀛台。　　

○谕、汉大臣荫生、向无分部学习之例。梁诗正、孙嘉淦、汪由敦之子、所得荫生。出自朕格外特恩。著即分部学习。额外行走。俾得谙练部务。　　

○谕军机大臣等、策楞奏称、前奉到谕旨、以班第达不能救护驻藏大臣。念其势孤力弱。虽属无过。然亦无功可录。俟徐加赏赐。但所降达赖喇嘛之旨。有无此谕。未能深悉。班第达久有放为藏王之念。一旦失其所望。设或不免别生事端。容臣亲自带往。面为交发等语。此系前月十五日所降之旨。策楞如此办理之意。盖欲带兵抵藏。即将班第达问罪耳。是与傅清等计诛珠尔默特那木札勒无异。益无以昭示天朝大信矣。朕思办理藏事。必当光明正大。以释其疑而安其心。如班第达能一心归奉天朝。为我出力。是乃实心恭顺之人。自可委办噶隆事务。如其敢行违抗。则师出更为有名。不妨明白晓谕。令其自知功罪所在。此乃一定不易之理。是以朕详悉筹度。无出此策。已于十八日传谕策楞等。至本月初二日、又经降旨策楞等、令其不必多动大兵。费于无用。计可陆续接到。而策楞发此摺时。则但接第一次所发之谕旨。尚未能深悉朕办理此事之本意也。可即速传谕策楞、令将奉到前月十五日颁发达赖喇嘛、班第达、谕旨、及十八日再降之谕旨、按照日期先后次第。速行发往。其十二月初一日发与达赖喇嘛、班第达之旨、稍迟数日。俟前二次谕旨将次到藏。再行发往。伊等自必知朕推诚待物本怀。策楞仍带兵八百名进藏。一切事宜。遵十二月初二日颁发之旨办理。岳钟琪酌带官兵五百名驻劄打箭炉。以壮声援足矣。策楞抵藏后。量度情形。如无需用之处。即令移会岳钟琪。彻回归伍。如此则藏内人众不致张皇。亦不致多糜军饷。将此并谕岳钟琪知悉。前降达赖喇嘛、班第达、谕旨。一并钞寄策楞阅看。寻策楞奏、十一月三十日、接奉十一月十八日上谕二道。遵即将前次奉到批回达赖喇嘛、公班第达等、奏摺二封、同现奏颁发达赖喇嘛等敕谕、分别星飞驰递。又于十六日奉上谕、准臣酌带兵八百名前往。臣即照数分领。即日前进。提臣岳钟琪、亦即回炉驻劄。得旨。览奏俱悉。岳钟琪奏、奉旨遵即派拨官兵八百名随策楞进藏。臣仍带官兵三百名回炉。其余官兵、有已经出口者。有据报起程者。查明春即届换台之期。应需官兵一千五百名。若将此项官兵彻回另调。不免劳费。因请于此项内通融酌派。奏明在案。再臣祇带兵三百名驻炉。今奉旨令臣酌带五百名。查打箭炉在城者、现有阜和营兵。而泰和协又近接炉城。不难传檄而至。是臣所带三百名。已足资弹压而壮声援。请准臣仍带兵三百名。以节糜费。得旨。是。著即如所请行。　　

○又谕、据策楞、岳钟琪摺奏、抵炉之后。有后藏喋巴禀称、珠尔默特那木扎勒暴虐肆行。若不照从前将藏王另安一个。众百姓都要逃散等语。前于珠尔默特那木扎勒伏诛之后。已屡经传谕策楞等、抵藏之日。会同达赖喇嘛、酌设噶隆二三人。以分其势。庶不至事权太重。易生事端。策楞等接奉谕旨。自当遵循筹办。若仍照从前颇罗鼐故事。议设藏王。是去一珠尔默特那木扎勒。又立一珠尔默特那木扎勒矣。喋巴所禀。或因平时怀怨已久。倡为是说。不可稍为摇惑。且安知非班第达图得藏王。令其布散谣言者。并谕策楞等、宜留心详慎。遵旨酌量办理。　　

○又谕、据齐格摺奏、督臣策楞出口。赏赉甚多。食物昂贵。驼载口粮。月费赏需。原应照例支领。督臣以深受国恩。一切自备。只在司库豫支养廉六千余两等语。策楞办理藏务。为国宣劳。一应程途需费。理应照例官为办给。不应令其自备。即岳钟琪现在暂驻炉地。不必进藏。而先期闻信带兵星赴。亦属效力办公。不应令伊自为备办。著传谕尹继善、令其饬司查明。照例于官项内领支销算。并谕策楞、岳钟琪、知之。　　

○户部议覆、前署江苏巡抚雅尔哈善疏称、江苏省罪囚口粮。在常平仓谷内动给。其盐菜钱文。于耗羡内每年留银二百二十二两零支销。第各属罪囚多寡不同。盐菜钱按日给发。每较原定之数不敷。嗣后应按年核计罪囚多寡。据实请销。应如所请、将罪囚不敷盐菜钱、列在有定款无定数项下、在存公银内动支。从之。　　

○癸酉。以内阁学士觉罗吴拜为盛京工部侍郎。　　

○云南永北府顺州土州同子肱以疾乞休。以其子宗麟袭职。　　

○甲戌。上御太和殿视朝。文武升转各官谢恩。　　

○幸瀛台。　　

○和亲王弘昼等议奏、应承袭世职佐领人内、有获军罪人等子孙、请减等与选。得旨。朕因补放世职佐领承袭有分之获军罪人等子孙内、倘有因劳绩得官。或系大吏。视现在承袭世职佐领较大。而不令其与选与理未协。特令妥议。此乃矜恤勋旧、加恩伊等子孙之意。今王大臣等所议、获军罪人等子孙内、闲散未得官爵者、请减一等与选。殊未知朕意。我满洲行兵之道。最关紧要。务期严明。嗣后获军罪人等子孙内、有应袭世职佐领人员。若现在官职较世职为大者。准入拣选。若袭官后出缺。不得以伊等子嗣、系出缺人之子、即行与选。仍应照旧例办理。但将从前因伊祖父官职较大、特令承袭之处声明。伊等子孙、可否准其带领引见之处。另行请旨。　　

○山西大同镇总兵张世伟患病解任。调直隶正定镇总兵张乃义为大同镇总兵。以直隶督标副将杨铎署正定镇总兵。　　

○乙亥。孝惠章皇后忌辰。遣官祭孝东陵。　　

○甘肃碾伯县土司指挥同知赵尔良老病乞休。以其子维宋袭职。　　

○贵州永宁州慕役司土官礼宗殷以病乞休。以其子绪周袭职。　　

○改铸奉天宁远州中前所巡检印、为宁远州前屯卫巡检印。从府尹图尔泰请也。　　

○旌表守正被戕之直隶密云县民朱永昌妻贺氏。逼嫁捐躯之江西庐陵县民李宗元聘妻王氏。　　

○丙子。谕、据湖北巡抚唐绥祖摺奏、安陆府属沔阳、天门、二州县。乾隆十二年分、借给贫民谷九千余石。原应于次年催徵全完。因该州县十三四年接连被灾。未经徵输。其天门一县。又有上年续借谷二千余石。今岁甫得有收。若一时并徵。未免拮据等语。著将天门、沔阳二州县、所有原借续借谷石。再加恩准其分限二年。于本年及来岁秋成后、陆续按数还仓。以纾民力。该部即遵谕行。　　

○吏部议覆、山东按察使德舒奏称、例有捕役为盗本官革职之条。而失察捕役为窃。未经定有处分。遇案即照失察捕役为盗例革职。无所区别。且州县官因处分太重。将捕役窃案。或隐匿不报。或借端责革。应另立科条。请嗣后本官失察捕役为窃。照窃盗承充捕役例。降一级调用若有隐匿讳饰者。照纵役豢窃例。降二级调用等语。查革职与降调、均应离任。若以革职处分太重。恐启讳饰之弊。则虽改降调。亦难保必无讳饰。且失察系无心之过。一有讳饰。即应重处。若止议以降二级调用。则与失察处分、不甚悬殊。请嗣后捕役为窃、该管官失察者。照所请降一级调用。讳饰不报者。即行革职。再查臣部从前办理捕役为盗、为窃自行查出者。与别经发觉者。俱照原例查议。未免无所区别。请嗣后捕役为盗例应革职者。捕役为窃例应降一级调用者。经自行查出。均减为留任。从之。　　

○举行湖广乾隆十五年军政。卓异官一员。浮躁官一员。年老官一员。罢软官一员。分别升赏。处分。分例。　　

○丁丑。上诣大高殿行礼。　　

○谕、今年直隶州县内、间有偶被偏灾者。业经加恩赈恤。今届十二月、例应止赈。但念直属今年夏雨水过多。秋成稍歉。时值岁暮。小民艰于糊口。著再加恩展赈一个月。交该督方观承、令其酌量现在情形。所有应赈地方。一面分别办理。一面即行奏闻。务期督率属员。实心经理。俾贫民均沾实惠。该部遵谕速行。　　

○戊寅。上诣皇太后宫问安。　　

○御乾清门听政。　　

○谕曰、都察院摺奏、江南泗州知州陈慕楷、揭到盱眙县知县庄经畬贪饕不职各款。内有巡抚卫哲治主张删款于前。而又为总督黄廷桂制之于后。故不胜其忸怩等语。此案事关巡抚。应特遣大臣查询明确。务得实情。著尚书舒赫德驰驿前往。会同总督黄廷桂、将揭内情节虚实。一一秉公察审具奏。步军统领事务。著阿克敦暂行兼管。揭并发。　　

○谕军机大臣等、据尹继善奏到、接奉廷寄、筹办藏地事宜一摺。所有各条。俱系朕先事熟筹。已经传谕策楞等、酌量办理之事。可以无庸置议。惟称玉舒那哈暑番人。如今移驻藏地。恐异类杂处。彼此未必相安。况远路调拨。糜费钱粮。夷性亦未必驯良可恃等语。所虑亦是。著将原摺钞寄策楞等阅看。令其再行悉心斟酌。奏闻妥办。寻奏、查玉舒那哈暑、不但向未至藏。且其地距藏千余里。若令驻防在藏。必须给以口粮。莫如将内地官兵酌量多驻。此尹继善所奏。与臣访闻约略相同。臣拟达木地方蒙古、现奉旨安插。向系藏王统属。若即令属于驻藏大臣管辖。口食仍照例由达赖喇嘛处给领。似为有济。报可。　　

○以原任盛京工部侍郎卞塔海、太常寺卿李世倬、并为大理寺卿。　　

○以墨尔根城副都统清葆为正黄旗护军统领。　　

○加赈两淮莞渎、临洪、新庄等三场、本年水灾灶户。并蠲缓板浦、徐渎、中正等三场、额赋有差。　　

○旌表守正捐躯之河南泌阳县民李奉义侄女李氏。　　

