<!-- { "loadSidebar": true } -->
○又谕、据议覆盛京侍郎兼管府尹富察善、奏请更易保甲一摺。已降旨依议行矣。奉省旗人。与民人错处。原无界址之分。自应给与门牌。编入保甲。以防奸匪潜踪。所有该处旗员。并应会同地方官、一体稽查弹压。富察善所奏、自属正办。乃德风从前竟未筹办及此。是必因与弘晌不合。竟将应办公事。有意膜视。实属任私误公。甚为错谬。德风、著传旨严行申饬。　　

○军机大臣议准、盛京侍郎兼管府尹富察善、奉天府尹铭通奏称、奉天各州县及旗庄地方。旗民错处。并无旗界民界之分。是以历来俱系旗民官员。会同查办。一体给予门牌。若以旗人毋庸编查。恐旗民所雇流寓佣工。潜匿奸匪。虽有旗员查察。究不若编入保甲、旗民官员、一体会查之周密。至奉省州县、及通判等官。所辖地方辽阔。管界旗员较多。如会同查办。实足以资民员所不及。若止令民员办理。遇有重犯。旗员前往查拏。民人以保甲非旗员应办。或致抗违。兼恐旗员、以无编查民人保甲之责。不肯实心究察。请将奉天保甲。仍照向例。令旗民官员。会同编查。应如所请从之。　　

○吏部议准署湖广总督陈辉祖奏称、请将湖南清化、顺林、大龙、郑家、怀化、便水等、驿丞六缺。改为巡检。仍兼驿务。应如所请从之。　　

○礼部奏、乾隆四十一年正月初一日、元旦令节。应行庆贺礼。得旨、是。照例行礼。奉皇太后懿旨。停止筵宴。　　

○丙午。谕军机大臣曰、袁守侗、阿扬阿等、查审冀国勋亏短军需银两一案。查出发米底簿。总计短蛮夫浮加银四万三千四百余两。骡运浮加银一万五千七百余两。茂州夫浮加银四千一百余两。核之原审浮加之数。实多银一万四千零等语。袁守侗等、办理此案。查出底簿实据。又买骡帮运。且于原参四万八千余两之外。又查出一万四千有零。其草簿字迹。均系随时登记原本。并非事后添造。似可凭信。从前文绶、审办此案时。承审官员。何以不将底簿查出核对。至松冈站领运夫头虎保。究系实领过银若干。更须根究明确。况各站办理粮运官员甚多何独冀国勋一站。遂至滥行加价。亏短银数万余两之多。必须逐层根究。务得切实凭据。方足以成信谳。袁守侗、阿扬阿、承办此事。原属局外之人。自应一秉虚公。毫无成见。将应查应诘之处。悉行根究明确。断不可少存偏向。意在调停了事。倘办理草率。不实不尽。致结案之后。复留疑窦。致他人更生议论。则咎有攸归。惟伊二人是问。将此由六百里、传谕袁守侗、阿扬阿、知之。　　

○军机大臣议覆、署四川总督文绶奏称、查甘省凯旋官兵。共一万数千名。应由保县、茂州、松潘、一带回营。自保县至松潘所属之柴门关、出川境。交甘界。中间计十二大站。沿途应支口粮不少。而自保县以北。粮食昂贵。难以采买。挽运又多糜脚费。查茂州现有存仓麦荍四千余石。松潘现有存仓稞麦八千四百余石。米一千一百余石。所需回兵及夫役口粮。约计不过三千石。今于此项仓贮米麦内。动用搭放。已属供应裕如。即茂州无存仓之米。而保县系现在粮运正道。临时酌搭。亦甚近便。至所缺仓额。俟来岁麦收价平后。再行买补。较为节省。应如所请。得旨、依议速行。　　

○丁未。上诣皇太后宫问安。　　

○幸瀛台。　　

○谕曰、工部尚书阎循琦、老成练达。宣力有年。洊历正卿。正资倚任。前以染患膈噎。特颁内府药饵。令其加意调摄。冀得速痊。兹闻溘逝。深为轸惜。著加恩晋赠太子太保。并派散秩大臣一员、带同侍卫十员、前往奠醊。所有应得恤典。仍著该部察例具奏。　　

○调兵部尚书嵇璜、为工部尚书。礼部尚书蔡新、为兵部尚书。以吏部左侍郎曹秀先、为礼部尚书。　　

○旌表守正捐躯之云南昆明县民温荣妻戴氏。　　

○戊申。上御太和殿视朝。文武升转各官谢恩。　　

○谕、吏部侍郎员缺、著刘秉恬补授。刘秉恬、现在军营办事。其未到任之前。所有吏部侍郎事务、著工部侍郎董诰、暂行署理。　　

○又谕、户部议驳巴延三等奏、河东暂增二厘盐价、再请展限三年之处、毋庸议一摺。自属照例办理。但念该处场价未平。其小盐池六处。甫经开采接济。所得赢余。未能补足前两年歉收之数。商力不无拮据。著加恩照该抚等所请、将从前暂增二厘盐价。再行展限三年。俾转运益资充裕。　　

○定西将军尚书阿桂、定边右副将军尚书公丰昇额、参赞大臣都统海兰察、副都统额森特奏、查萨尔歪寨落。共有三处。对河有阿结占寨落两处。与萨尔歪隔河应援。并即在官兵抢上山梁道路之旁。若不扫除。则克日上攻。难免旁顾。臣分派官兵。同时并进。直抵萨尔歪寨落。四面搴登。将萨尔歪三处碉寨占据。其隔河之阿结占寨落两处。亦经福康安等同时力攻。立即克获。谕军机大臣等、阿桂一路官兵。每次进攻。俱能克获碉卡。擒杀贼人。甚为欣慰。即当鼓励我军。乘胜直抢科布曲、索隆古、以便迅捣噶喇依贼巢。至明亮一路。其声势尚不如阿桂一路之奋勇直前。此时贼势日蹙。不特两路将军、应同心并力。务于岁内速成大功。以膺茂赏。即富德、亦当于此时相机进取。俾在事官兵。同沾恩泽。以光奏凯旌庸之典。　　

○调甘肃固原镇总兵海禄、为直隶天津镇总兵。以湖广长沙协副将图钦保、为甘肃固原镇总兵。　　

○己酉。孝惠章皇后忌辰。遣官祭孝东陵。　　

○谕、据明琦等参奏、哈密通判龙文、刻薄性成。凡遇过往一切支应。任意剥削。土尔扈特回至哈密、该员按名仅给羊肉一斤、至二三斤不等。以致土尔扈特等、皆不愿领。经明琦等闻知严饬。始改给羊只。其柴炭烛油、仍多克减。又挑取铺家皮张。发给贱价。沁蔡二屯秋收粮石。勒收斛面二三升。种种卑污。请旨革职等语。此案龙文卑污贪婪。尚属小节。其将土尔扈特等支应、任意刻削之处。甚有关系。国家优恤外藩。如各蒙古等、俸禄缎疋羊只供应等项。承办官员、俱应加意照料。妥为办给。不可丝毫亏短。俾得均沾实惠。况土尔扈特等归顺伊始。尤非内地蒙古可比。若伊等中途有滋事之处。地方官自应严加管朿。据实禀详。如于伊等应得分例。任意克扣。将来相率效尤。何以副柔怀远人之意。此案不可不严行办理。龙文、著革职、于该处枷号示众。以昭惩儆。明琦等参摺内、与挑取皮张、勒取斛面等款、一例声叙。视为泛常。甚属不知事体。明琦、松龄、俱著交部议处。　　

○谕军机大臣等、前因李质頴参奏署东安县李奉纶、办理灾赈不善一摺。将冒滥字样。列入参摺。立言殊未得体。且恐外间妄生议论。于赈务概从克减。因将原摺改正发钞。传谕李质頴、嗣后奏摺留心检点。令各省督抚一体遵照。现据杨景素、巴延三、李质頴等、俱陆续覆奏。似此有关民瘼。直隶近在畿辅。周元理接奉谕旨。自当即行奏覆。何以视等寻常。至今并未奏及耶。朕念切民依。凡遇有关灾赈事件。无不时刻留心。周元理何见未及此。著传谕周元理、将因何不行覆奏缘由、据实回奏。　　

○又谕、据陈辉祖奏、递解粤西厂犯杨怀万、在钟祥县地方。贿买替役王明举、开锁脱逃一案。又据陈辉祖、敦福奏、解发厂犯巫朝龙、在江陵县虎渡口。贿买差役杨高、开锁脱逃一案。俱已批示交部。此等厂犯。本系私越边境滋事。逃回内地者。其罪本无可逭。第念人数太多。因量其情节轻重。分别新疆、及各省安插。如有脱逃。即于就获处所、照改遣人犯例、立时正法。并豫饬沿途督抚、严饬各属。小心管解。毋致疏虞。乃分起押解以来。各省经过地方。并未报有中途脱逃之事。惟湖广省同日奏到二案。俱系差役受贿纵逃。则楚省文武之玩视公务。漫不经心。均难轻贷。而该督抚之不能先事训诫。留心整饬。亦可概见。陈辉祖、敦福、俱著传旨严行申饬。至所奏逃犯杨德、及贿纵之替役王明举、杨高、业经拏获。即行正法。并将佥解之兵役、发伊犁、及问拟杖徒等罪。自应如此办理。其逃犯巫朝龙、现在曾否弋获。未便令其久稽显戮。并著该督抚。饬属上紧严缉。务获正法。并著该犯原籍之该督抚及经由之江西巡抚、严饬一体躧捕。毋任潜踪漏网。所有佥差不慎、并失察之地方文武各官、均有应得处分。除外委陈超群、既经自行获犯。功罪尚可相抵。应予宽免。其已在本境获犯之文武各员、议处亦可稍轻。至巫朝龙一案之该地方官、既已疏脱于前。又不即时缉获。议处应行加重。并著该署督等。查明分晰参奏。交部议处。将此一并传谕知之。　　

○又谕、据李质頴奏、查察凤阳关税短少缘由。因栋文办理过严。以致商贩人等、褁足不前。递形短绌等语。栋文因徵税缺额。严谕竭力趱办。以致员役等专事刻核。商贩闻风退阻。自属办理不善。与从前方体浴淮关覆辙。正复相似。第念其究因急公起见。并非侵蚀。所有缺少税银。该员已自请按数赔缴。自可毋庸置议。著传谕李质頴、再行留心察看。如此番查办之后。栋文料理关税。渐有起色原可仍令接管。倘仍不能善为经理。著李质頴、于明岁将换时。据实奏闻。不可稍涉瞻徇回护。致滋贻误。将此谕令知之。　　

