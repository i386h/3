<!-- { "loadSidebar": true } -->
○乙巳。谕、据申保等奏、库车之阿奇木、伊什罕员缺。拟定人员。奏请补授等语。著照所请。库车三品阿奇木伯克员缺。以沙雅尔之三品阿奇木伯克穆喇特伯格调补。沙雅尔三品阿奇木伯克员缺。以叶尔羌之四品噶匝纳齐伯克摩罗鄂图克补授。库车所遗伊什罕伯克员缺。著叶尔羌所属英额奇盘山舒克苏之五品小阿奇木额依穆尔补授。前申保等、但以库车沙雅尔所出员缺具奏。并未拣选人员。奏请补授。该处各城伯克优劣。朕何由知。著交申保等、嗣后各城伯克缺出。即拟定人员。奏请补授　　

○谕军机大臣等、本日李国梁奏、沅州熟坪汛、及武冈州汛、会龙九团等处地方。于五月十九等日大雨。山水陡发。冲塌汛房田亩。并民居共二百余间。淹毙男妇九十名口。并淹浸淤田三百余亩等语。前据刘墉奏报、武冈州等处。雨后发水。有冲坍营房民居。并漂溺人口之事。现在查明给发银两。修葺埋葬。其被淹地亩。酌借耔种一摺。业经批发。此时谅已接到。何未续行明白速奏。救灾济民之事。不可延缓也。著再传谕刘墉、务行详悉查明各处被灾确实户口。照例抚恤。其被淹地亩。有可以补种。应借耔种者。即行及时借给。该抚务宜督率属员。实心妥办。俾各均沾实惠。以副朕轸念灾黎至意。仍著将如何抚恤情形。速行覆奏。寻奏、被灾各处。前已查明照例抚恤。淹伤地亩。酌借耔种工本。今复委员覆勘。续查出被淹人口房屋田地。俱补行抚恤借给。本年各属秋成大稔。此等被水民户。已淹田亩。尚可补种有收。且各有未淹之田。收成合计九分。民间不虞拮据。报闻　　

○丙午。谕、前次普免天下钱粮。曾将广东省广、韶、等府州属、应徵官租、及屯田旷军余羡等项银钱米石。及应徵学租银两。蠲免十分之一。今普免直省正供。本年值该省轮免之期。著加恩仍照上次。将应徵官租等项。蠲免十分之一。俾边海农民。均沾恺泽。该部遵谕速行　　

○是月、钦差工部侍郎德成等奏、奉天海城县、巨流河、二处城工。原估里皮包筑灰土。今查该二处土性。浮面纯实。下带沙性。难以筑打。请改用山石。较为坚固。约计工价。亦有减无增。得旨、好。知道了　　

○直隶布政使黄检奏、臣自热河进口。遵旨查明沿途水势。事竣回省。于经过地方。留心察看。大路水退。无碍行旅。所报被水各州县。通饬上紧疏消。并委员确勘被淹轻重情形。臣拟于八月初。驰赴热河。恭祝万寿。得旨、览。何必又来。即回省办一切赈恤事宜。岂少汝一人行礼乎。又奏、臣因沿途照料班禅额尔德尼、蒙赏翎枝。恭摺谢恩。得旨、不可自满高兴　　

○两江总督萨载等奏、堵筑郭家渡漫工。因溜势日趋东坝。遵旨先从西坝进埽。实为万妥。得旨、此不特妥固。亦逼流北行之一策也　　

○江南提督李奉尧奏、江省洋面紧要。向来苏松、狼山、两镇、分汛督巡。各营将备、接替轮巡。均知上紧。兹复咨行两镇、及沿海各营、加意整饬。仍密委明干弁员。侦查探缉。现届秋季水操。俟调集兵船。即诣吴淞洋面。督饬训练。并亲自严查。以为镇将表率。得旨、实力行之。毋为虚言　　

○安徽巡抚闵鹗元奏、本年睢宁漫口。黄水旁注泗州。该州西北东北一带、被水之赤山等堡贫民。请无分极次。先行抚恤一月口粮。再勘明成灾轻重。照例给赈。其东南乡洪泽湖边之古浪集等堡。被水甚轻。毋庸抚恤。俟水势大定。确勘成灾与否。分别办理。至宿州、灵璧、被水村堡。下游骤难消退。应查明灾分给赈。得旨、著照所请速行。该部知道　　

○浙江巡抚李质颖奏、仁和、海宁、二州县海塘。当大雨时行之后。上游山水旺发。潮溜湍激。逼近范家埠一带。所有暑字号柴工之尾。护沙日渐刷卸。请自暑字号、至宿字号、接筑柴塘一百丈。又藏字号篓工迤西。柴塘之外。护沙亦多刷卸。请自藏字号、至往字号、接筑竹篓六十五丈。得旨、知道了。妥固为之。又奏、调字号起、至藏字号止。柴塘长一百五十三丈零。前经总督三宝、请建竹篓。以为外护。嗣因水大溜急。不能施工。柴塘亦有矬折。臣屡勘情形。须用大桩签钉入土。方有关键。即饬员赶办。每根约长三丈内外不等。于柴塘边口内。密排深钉。将底柴压实。随于上面加镶柴薪。不致矬折。俟秋汛一过。再为镶砌竹篓。得旨、好。知道了　　

○署广东提督窦瑸、具摺谢恩。兼请陛见。得旨、不必来。即赴新任。一切清防拏贼。勉力为之。以章绅为戒也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百十一


大清高宗法天隆运至诚先觉体元立极敷文奋武孝慈神圣纯皇帝实录卷之一千一百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年庚子。八月。丁未朔。祭先师孔子。遣大学士英廉行礼　　

○谕军机大臣等、据勒尔谨奏、本年哈萨克、售卖牲畜。较往年倍多。现在库贮各色绸缎。虽尚有八千余匹。而哈萨克最喜之荆花绢。所存无几。应赶办荆花绢二千匹。以资应用。请敕下江宁、苏州、杭州、织造。即为织办解送。以便转解备用等语。著传谕穆腾额、全德、四德、即照勒尔谨单开所需绢匹。如式分办。务使质地厚实。颜色鲜明。不得稍有粗糙轻减。致滋挑驳。并著遴委妥员。小心护解。毋致稍有霉污。所有勒尔谨原摺清单。一并钞寄　　

○戊申。祭大社、大稷。遣諴亲王弘畅、恭代行礼　　

○上御卷阿胜境。赐扈从王、公、大臣、蒙古王、公、贝勒、额驸、台吉、杜尔伯特汗玛克苏尔扎布等五人、土尔扈特郡王色楞等三人、乌梁海散秩大臣伊素特等三人、回部郡王霍集斯等、及阿奇木伯克贝子色提巴尔第等十一人、喀什噶尔四品噶匝纳齐伯克爱达尔之子乌鲁克等三人、金川木坪宣慰司嘉勒灿囊康等四十四人食。至辛亥皆如之　　

○谕、据德隆条奏、各省府州县坐省家人。宜严行革除一款。已批交该部议奏。此等名目。自属外省恶习。各该督抚、必当严行查禁。以肃政纪。何听其所为、以自恣傲也。又闻外省督抚两司等、遇有庆典年节宴会。及钦差过境。往往开宴演戏。俱令首府首县承办。此事尤属不可。督抚等间有酬酢宴会。自所不免。但总应出赀自办。何得派委属员承值。以致该府县等、藉端要结。甚且赔累。滋扰民间。于吏治官方。大有关系。该督抚等、务宜湔除积习。正已率属。将派委属员承值筵席等事。概行禁革。以期大法小廉。使属员无所藉口。倘不实力革除。仍前派委。或科道参奏。一经发觉。朕必重治其罪。嗣后著将有无此事。各督抚于年终奏闻。将此通谕中外知之　　

○又谕、据德隆奏、黔省书院学宫。从前止领过御掣诗文初集、二集。未经请领全集。请将御制诗文续刻全集。颁赐书院等语。所奏殊可不必。该省前经颁赐御制诗文初集二集。多士等如果留心学问。已可领略大概。若弆庋高阁。即再发续刻全部。虽多亦奚以为。又何必为此渎请。况德隆、以粮道兼署藩臬两司。各任内自有应办政务。即书院膳田等事。亦应听巡抚藩司办理。何庸急于陈奏。德隆系内务府举人出身。乃欲强附文人。为此沽名俗儒之举。实属鄙陋。又另摺条奏、调补州县。应令两司会同粮道、联衔核详一款。州县调补。系督抚两司专责。粮道何得干与。德隆虽现署司篆。粮道即其本任。今自请联衔核详。显欲侵两司之权。尤属乖谬。德隆、系德保之弟。朕看其人、尚有出息。是以加恩擢用道员。乃甫署两司。即干誉侵权。妄行陈奏。若不知悛改。必当重治其罪。德隆、著传旨严行申饬。至所奏题达案件。改拟罪名。应请随本声叙。及各府州县坐省家人。并严行革除两条。尚属可行。已批交该部议奏。朕不肯以人废言也。将此传谕中外知之。以为道员等署两司者之戒　　

○又谕曰、福康安奏、同知穆靖安、都司英伟、俱系共曾祖堂兄。例应回避。已饬令交代、给咨赴部候补一摺。已批交该部知道。外省微员。赴部另行铨补。资斧颇为不易。至滇省则离京更远。且旗人亲族甚多。若微末员弁。以共曾祖之兄弟。概令回避。未免转滋烦扰。该督系朕简用之人。自能秉公约束属员。不致稍有瞻徇。除穆靖安。英伟、二员。业经该督照例给咨。应听其赴部候补。嗣后各省、如有以此微末旗员。亲谊较疎者。止须奏明存案。俱毋庸令其回避　　

○吏部议覆、四川总督文绶、广西巡抚姚成烈、各奏称、督抚等衙门。需买物件。原俱设有买办。先期按值给价。不容丝毫克扣短欠。应将交首县、中军、买办之处。永行禁止。并严定处分。均应如所请。嗣后各省督抚等、倘有仍交首县、中军、购买物件者。即将该督抚等、照违制杖一百私罪律、革职。首县、中军、照溺职例、革职。其有勒令属员买送物件。及短发价值。或属员藉此短领缴回。逢迎馈送者。请旨革职治罪。此外各省将军、提、镇、都统、副都统、藩、臬、以下各官。不遵功令者。亦照此例办理。从之　　

