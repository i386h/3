<!-- { "loadSidebar": true } -->
○又谕、据提督衙门奏、前经派往拉林种地之间散玛尔泰、于乾隆十九年十一月。告假来京。屡在通州滦州等处。控争地亩。请交刑部治罪等语。玛尔泰、系拉林种地旗人。藉告假为名。在各处逗遛讦讼。将及十年之久。该地方官等、何以未禀方观承。一若毫无闻见。所有失察之该都统暨将军等、俱已令其明白回奏。著即传询方观承。将该犯所经地方。各该管官。因何漫无觉察情由。即行据实奏闻。寻奏、向来旗人控告地亩等事。如系有职人员。该管衙门。俱给照定限。并知照臣衙门。转行州县查察。玛尔泰、系闲散旗人。其在拉林告假。及自本旗出京呈控。该处并无知照之文。历年所控地亩。皆非应申臣衙门之案。是以州县并无详禀。报闻　　

○又谕、据桑寨多尔济等奏称、现与俄罗斯停止贸易。非从前可比。哲布尊丹巴呼图克图、所居库抡地方。距恰克图甚近。请增设卡座。并派绿营兵一二千名。在伊绷布尔噶勒台等处屯田等语。所奏殊属过虑。俄罗斯等、果欲滋事。青滚杂卜、及喀尔喀、骚动之际。伊等早滋事矣。岂待至今日乎。从前既无动静。是断不敢滋事。今乃先事张皇。令伊知觉。转谓有先发之意。适足启其疑虑。且即办理伊等。亦宜通盘算定。以期一举成功。桑寨多尔济等所奏、何济于事。其添设卡座。移驻兵丁之处。均可不必。仍著照常办理　　

○吏部等部议覆、云贵总督刘藻奏称、滇省汤丹、大碌、两铜厂。坐落东川府属会泽县境内。比岁以来。产铜日旺。厂众益增。两厂不下二三万人。争端易起。案件渐多。虽有丞倅二员。分驻厂中。刑名非其所辖。呼应不灵。移县查办。延误堪虞。查东川府、壤接川黔。地方辽阔。向无府佐。澂江府、地居腹衷。原设通判。与知府同城。并无承办要件。实系闲员应裁。改设东川府汤丹通判一员。办理两厂刑名。拟定字样。铸给关防。汤丹厂原有公所。将澂江通判旧署估变。量为增修。书吏快役。拨归听用。俸廉工食。照额支领。该通判既理刑名。应建监狱一座。汤丹厂并无城垣。未便久稽重犯。俟审定日。仍发会泽县监禁。以昭慎重。应如所请。从之　　

○又议准、江西巡抚辅德等奏称、江西所设巡检。多因前明旧制。而地方繁简情形。今昔异宜。且有衙署无存。历任各员。或僦住民舍。或侨寓县城。离其汛守。间有仍驻原处。而民人或已迁他所。徒置闲地。或久经移驻。而印信尚仍其旧。亦于体制未宜。均应随时酌调。有应裁。应留。应移。应驻。惟就现在确实情形。画一定议。查通省巡检九十二员。除设置得宜。毋庸置议外。应请移驻八缺。丰城县柿源司巡检移驻大江口。进贤县邬子司巡检。移驻梅庄。庐陵县敖城司巡检。移驻永阳镇。井冈司巡检。移驻固江镇。乐安县龙义司巡检。移驻招携镇。崇仁县周坊司巡检。移驻坑埠。信丰县新田司巡检。移驻杨溪堡之坡头墟。会昌县湘乡司巡检。移驻筠门岭。以上应移驻。并换给印信。久经移驻因仍旧名八缺。新建县乌山司移驻之生米镇巡检。新建县昌邑司移驻之吴城镇巡检。万载县铁山司移驻之珠树潭巡检。萍乡县大安里移驻之芦溪市巡检。铅山县石佛司移驻之河口司巡检。贵溪县神前司移驻之鹰潭司巡检。贵溪县管界司移驻之上清镇巡检。浮梁县桃树司移驻之景德镇巡检。以上久经移驻。应请核实换给印信。原驻已成闲地应请裁七缺。宁州杉市司巡检。归州同兼管。进贤县润坡司巡检。归梅庄司管理。泰和县化石司巡检。广昌县秀岭司巡检。兴国县回龙司巡检。会昌县承乡司巡检。各归本县兼管。长宁县黄乡司巡检。归新坪司兼管。以上应请裁。其存有衙署。及仅存基址者。均应变价归公。应请改繁简三缺。新建县吴城镇。新昌县黄冈司。二巡检。俱改为繁缺。新昌县大姑司巡检。改为简缺。以上改繁二缺。在外拣调。改简一缺。请归部选。从之　　

○兵部议覆、两广总督李侍尧奏称、广西右江镇标。及驻劄泗城、西隆、太平、宁明、东兰、等处。参、都、游、守、各官。原定三年俸满。今虽人烟渐密。但岚瘴未消。未便改为五年报满。应如所奏。仍照旧例三年报满。从之　　

○予故协办大学士户部尚书公兆惠、祭葬如例。谥文襄　　

○予故甘肃伏羌县翰林院侍读学士巩建丰、江苏常熟县太仆寺少卿严虞惇、各祀乡贤祠。从各督抚请也　　

○赈恤江西南昌、新建、进贤等三县。被灾贫民　　

○乙亥。回部阿克苏三品阿奇木伯克公品级色提巴勒氐等二十一人入觐。上召色提巴勒氐等于重华宫。以次行礼。赐茶。并赏赉有差　　

○谕曰、色提巴勒氐、从前甚属效力行走。著加恩授为公爵　　

○军机大臣等奏、恭照明春圣驾南巡。随往江浙大臣官员兵役执事人等。前曾奏明。统以六千马匹随往。余俱留住。又经奉旨。令各衙门将应行减派人员。自行奏减在案。今据各该处册报。随往渡黄上船人数。共二千八百七十一人。比照上属三千二百三十人之数。减去三百五十余人。臣等按其品级大小。及差使缓急。照从前之例。酌量分派。共需马五千二百四十一匹。尚未及奏明统以六千马匹核计之数。至渡黄及各名胜处。原奏派马俱在四千匹以内。今依原奏、或按人减马。或按差减人。渡黄时应需马三千五百零四匹。名胜处应需马三千五百三十九匹。开单进呈。俟发下时。行知两江总督查照。并交兵部照例办给马匹。一面知照各该处。将单内随往名胜处所。减派人数。通融办理至船只一项。令该督遵照从前原定章程。将豫备上用船只。及装载御用什物等船。敬谨豫备。其随往官兵人等。需用船只。可按从前奏定船数将现在该省所有船只。照单内人数。分别派拨。至浙省应如何给票监放之处。即照江省一体办理。令两江总督转知浙江地方遵照。从之　　

○辛丑。谕、前经礼部奏请、于正月初五日。举行祭辛典礼。是以降旨于初九日启銮。恭奉皇太后安舆。巡幸江浙。但初五日在立春以前。为时尚早。应俟春后初辛举行。于义方协。所有祈谷典礼。著于十五日举行。启銮之期。著改为十六日。将此传谕各该衙门并各该处知之　　

○壬寅。孝庄文皇后忌辰。遣官祭昭西陵　　

○上诣皇太后宫问安　　

○是日起。上以岁暮祫祭太庙。斋戒三日　　

○癸卯。谕、内阁学士现在人少。此次南巡。庄存与著不必随往　　

○叶尔羌参赞大臣额尔景额等奏、十一月二十三日。侍卫扬桑阿、回自巴达克山。告称、十月十三日。至巴达克山。素勒坦沙、跪聆敕谕。奏云。素勒坦沙。僻处边隅。不谙体制。妄行陈奏。自知罪重。今蒙恩降敕训谕。惟有痛改前非。以尽臣仆之分。随遣亲随鄂斯敏伯克。赍奏谢恩。并呈吐鲁番郡王额敏和卓书函。十二月二十日。至叶尔羌。臣等面询鄂斯敏。所言无异。除覆书交鄂斯敏赍回外。谨将奏章书呈译出。其奏章云。臣素勒坦沙谨奏。十月十三日。奉到训旨。跪聆之下。不胜感戴。回人风俗。凡事急图表白。前此所奏。今始知非。惟是痛自改悔而已。爱乌罕原有构怨之意。今似不复相侵。齐特喇尔之地。臣意欲仍行赏给。实甚糊涂。臣处有众万人属实。但不知天朝无给饷之例。妄行渎请。嗣后惟有约束部落。不敢稍存异念。以图仰报皇恩。至额敏和卓。臣称之曰父。何敢诽谤。或因所遣和济克兰。造言生事。今已严加惩治。一切俱凛遵敕谕。不敢稍有违悖。谨奏。其呈额敏和卓书云、巴达克山伯克素勒坦沙、奉书吐鲁番郡王。接来谕甚为欣悦。我原以父相称。望王以我为子。前遣使人和济克兰。至叶尔羌时。大概添造语言。奉谕之后。即将伊惩治。专此辩明心迹。尚望王于大皇帝前。善言陈奏。谨呈。臣等一并恭呈御览。报闻　　

○参赞大臣绰克托等奏、本年五月内。臣等看得乌噜木齐、库尔喀喇乌苏两处。察哈尔、厄鲁特情形。每户牧羊四十只。除每十只交羊羔三只。及填补倒毙数目外。尚无亏缺。臣等酌照前奏。将来投之厄鲁特等、于安插之日。给与饷银。一年后再行停止。七月内。乌噜木齐。雨水沾足。禾苗壮盛。招募内地民人开垦之地。收成在十分以上。又据民人王世昌等一百三十户呈称、我等俱系内地无业贫民。蒙恩赏给口粮。移居乌噜木齐。所有农器耔种。及种地马匹。俱系官办。准分年完项。今获丰收。除来年耔种口粮外。尚有盈余。前日借项。情愿即行交纳。臣等伏思分年还官之项。并未督催。伊等既急公交纳。请将借出之余粮四百七十二斛有零。照数交仓。查民人等移居以来。伐木采煤。养育鸡豚。竟成村落与内地无异。报闻　　

○甲辰。以岁暮祫祭。遣官祭太庙中殿。后殿　　

○谕军机大臣等、钱度奏、拏获清镇县聚众抢犯案内之逸犯刘上达等一摺。已交法司核拟速奏。但摺内所称、安顺大定。各府。及督提各标员。会同获犯之处。乃沿向来外吏习气。为文武官弁规免处分起见。而于奖励官方之实。甚为乖谬。地方缉拏要犯。必有首先出力之人。惟确切指明。加之优叙。众人始知所激劝。若徒模棱了事。不惟能事者因此灰心。而庸懦无能之人。既可幸逃吏议。抑且滥厕分功。赏罚几成倒置。何可为训。此案人犯。究系何人首先拏获。著钱度确实查明覆奏。候朕降旨　　

