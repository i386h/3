<!-- { "loadSidebar": true } -->
○谕军机大臣等、据福川奏、亳州、蒙城等处。续报于八月二十二三等日。因豫省考城漫口。黄水下注。田庐被淹。现已星驰前往。亲加履勘等语。亳州蒙城等处。前经被水淹浸。今因张家油房漫口。未能合龙。黄水下注。田庐复有损伤。殊堪悯恻。此时农起。谅已到任。著传谕该抚、即速将被灾处所。逐细查明。妥速筹办。照例抚恤。毋致一夫失所。又据福川奏称、寿州、凤台、各属禀报、七八月间。雨水过大。加以上游水发。下注淮涡等河泛涨。洪湖不能容消等语。从前郭家渡漫溢时。朕即虑及洪湖水势。不能容纳。屡经传谕该督等、广筹去路。庶不致壅遏为患。嗣据陈辉祖等、陆续奏报。酌开五坝。并拆展坝工。足资宣洩。毋虞盛涨等语。目今水已消落。何以福川又有洪湖不能容消之语。况上年仪封十堡漫工。河已断流一年有余。全黄水势。皆由涡河、淮河、下注洪湖。彼时尚未闻有不能容消之虑。此番并未掣动大溜。何以转盛于前。致有壅遏。而有福川此奏。其故殊不可解。著传谕陈辉祖、即行详悉查明洪湖实在情形。妥协筹办。现在郭家渡、已经合龙、善后事宜。办理亦将完竣。洪湖本系南河专责。陈辉祖、著即亲往详悉查勘。并将湖身是否实有淤垫。及如何设法办理之处。据实由驿速奏。以慰廑念。福川摺、著钞寄陈辉祖、农起、阅看。寻陈辉祖奏、洪泽湖、于七八月间。淮水长发。并郭家渡漫水汇注之时。曾将山旴五坝内。智、义、二坝启放。并拆展清口东西坝。水势旋即平定。是以仁、礼、信、三坝。并未开放。此湖水尚能容消之明验。今考城县张家油房、沟槽刷宽。分溜下注。臣恐上游来水。自淮达湖。势必盛大。酌开高邮之车逻坝。邵伯之昭关坝。亦豫为腾空湖南起见。非目下洪湖竟不能容纳也。臣现赴高堰山旴一带察看。湖水止存一丈一尺八寸。临湖大堤石工。高出水面四五六尺不等。即再长水二三尺。尽可容纳。湖身周围三百余里。水势宽深。并无急应筹办之处。其太平等处引河。接连湖边处所。间有深沙停积。已逐一挑深展宽。此时湖水汪洋一片。引河俱在水底。如尚有淤垫。俟冬令水消后。再行确勘办理。得旨、览奏稍慰。　　

○又谕、据李奉翰等奏、张家油房正河。现在通流。引河挑长二百七十丈。相距大河甚近。吸溜自必较易。引河头估宽四十丈。深一丈五六尺。与大河底相平。将来开放。足资畅达。计十月初十前后。可以一律挑竣。现在东西两坝。进占软镶。口门宽七十六丈。一遇深水。即须进埽。俟口门剩二十余丈。束水蓄高。即可开放引河。约计十月下旬。可以蒇事等语。所辨俱好。勉为之。已于摺内批示矣。张家油房工程。至十月内始行合龙。此亦无可如何。惟在李奉翰等、实力妥速办理。此时工料云集。水势又渐消落。正宜上紧赶筑。以期迅速合龙。至正河内现在通流。自是极好之事。但漫口内分溜几分。正河尚剩几分。摺内未据叙及。著传谕李奉翰等、即速查明。据实覆奏。并将续办得坝工引河各情形。一并迅速驰奏。寻奏、张家油房漫口。日前掣溜有七八分。正河正剩二三分。两旬以来。水势渐消。正河下注之溜。更觉微弱。水深止三四尺。迤下深五六尺。至九尺不等。西岸所筑挑水坝。现已著溜。挑御亦渐得力。仍在赶镶前进。逼溜归入正河。口门现宽五十九丈。水势未经刷深。易于施工趱办。得旨、览奏俱悉。伫听好音　　

○予故多罗理郡王弘＜日为＞、祭葬如例。谥曰恪　　

○以四川将军标中军副将鄂辉、为建昌镇总兵　　

○辛丑。上诣雍和宫、行礼　　

○诣寿康宫、行礼　　

○谕、昨因袁守侗奏、请将文安县知县资原庚、改教一摺。朕阅该员出身。系在教职任内。由举人本班截取。经该抚给咨赴选。得缺后、又经特派大臣验看。何以复行改教。因令军机大臣、详查原验之督抚大臣。并降旨交吏部酌定处分。随据查明资原庚、甫于本年二月。经巡抚李湖、验看给咨。四月选授文安县后。系派出之绰克托等验看。则资原庚、系属近日之事。其年力衰壮。可以一望而知。何至到任甫经数月。遽即被劾。可见交部酌定处分。必应如此办理。以示惩儆。然验看之远近。材力之衰壮。原自不一。或有验看时年力尚健。及数年后渐觉衰颓。始请改教者。若一概议处。亦无以示区别。嗣后教职截取。选授知县人员。其到任五年后。督抚以衰老甄别者。则原验之督抚大臣。竟无庸置议。若未届五年。即以衰老被劾。则距原验时甚近。何至遽形衰迈。其察验时之不实可知。即将该督抚、及派出验看之大臣。均照例议处。著为令　　

○壬寅。孝慈高皇后忌辰。遣官祭福陵　　

○谕军机大臣等、前因广东剧盗凌大头蓉等一案。盘踞沙湾茭塘。肆行抢劫。事非一日。何以李质頴、前在该省。毫无见闻。降旨令其据实回奏。嗣据李质頴奏称、今年春间。曾密传李天培、面讯情形。商酌缉拏之法。嗣因调任。即赴浙江等语。如果属实。其咎尚属有间。若经朕传询。复为此饰说。则其罪更大。因复明降谕旨。令巴延三等、再行查明。据实覆奏。兹阅巴延三等奏到摺内。有本年七月筹办之初。该府李天培、面受方略后。即前赴沙湾等处驻劄。调度搜捕事宜等语。此案既系今年七月。巴延三等、始行筹办。何以李质頴、又称春间即密传李天培商办。或系李质頴曾有此语。而李天培因其已经调任。不复上紧。或竟系李质頴本无此言。经朕饬询。捏词卸罪。不可不彻底根究。著再传谕巴延三、即速查明确实情节。并面询李天培、令其指出实在凭据。迅速覆奏。李天培、昨因其搜捕出力。已加恩擢任道员。谅不敢稍有隐饰。自取重戾。至所奏受贿纵容之弁兵、弓役、地保、俱照强盗律定拟。玩纵文武各员。分别严参之处。自应如此奏办理。将此传谕知之　　

○缓徵两淮栟茶场、乾隆四十三年分水灾未完折价银两　　

○癸卯。谕军机大臣等、滇省纳楼土司普济、诬陷堂弟普清、致死白易岩一案。经尚书和珅等、在滇提集各犯。审讯明确。因普济之子普维坦、有贿求知县周恭先一节。要犯普维坦、业已脱逃。奏交接任督抚查办。嗣据署总督舒常等奏称、该州盛林基、已将普维坦拏获解省。此案要犯。既经就获。其行贿虚实。无难立辨。何以至今尚未审结。虽前据福康安奏称、普维坦、又供出张悦、串商宣世涛之子宣杰、行贿之事。抵任后、严加鞫讯。宣杰因张悦在逃。坚不承认。现已严饬各属。迅速查拏。一俟张悦到案。即行审办等语。迄今又已数月。何以未见该督等续行奏及。现在张悦曾否拏获。如该犯籍隶滇省。此时自应早已就获。如系别省人。即著福康安等、一面飞速行文沿途。及各该省督抚、严行躧缉。一面奏闻。候朕传谕严拏速解。总期要犯务获。即行审明定案。迅速覆奏。毋令各犯狡展捏供。致重案久稽时日。此案关键。总在普维坦有无行贿。即可得诬陷确情。至白易岩生死下落。原可续行访缉。不必俟此事查明。始行定案也。将此谕令知之　　

○又谕曰、户部奏驳喀宁阿咨、请将原任云南巡抚裴宗锡、应赔平粜多减价银一万六千六百余两。俟查明滇省亏空。应赔若干。再将伊家赀一并核明抵补之处。未免迟逾。请令先行变缴一摺。所奏甚是。已依议行矣。裴宗锡、家产赀财。从前降旨查明存记。原为抵补滇省亏空之用。但其有无多少。尚未查明。即果有亏空。亦系裴宗锡分赔代赔之项。至此案平粜多减银两。则系裴宗锡本身应赔之项。自应于封存家产内。先将此项全数扣完。其余留存候抵。方为正办。乃喀宁阿、转请俟滇省亏空查覆之日。一并核抵。其意不过借此缓为追扣。俾得多取租息。此乃外省官官相护恶习。喀宁阿、甫经朕加恩复任巡抚。尤不应出此。著传旨严行申饬　　

○是日起。上以孟冬享太庙。斋戒三日　　

○甲辰。孝敬宪皇后忌辰。遣官祭泰陵　　

○谕、向来武乡会试。考试技勇内。硬弓一项。原以十二力为头号。如果从容满引。已可中式。即力量较优。亦不过多加二三力。足以见长。乃近来士子。每多热中竞胜。且得失之念太重。辄填注十七八力。及至校试时。类皆勉强从事。并竟有不能者。殊属无谓。嗣后考试武场硬弓。务以满足入彀为度。其注考册内。即有能过头号弓十二力以上者。亦不得过十五力。著为令　　

○又谕、从前奏事处。皆挑取内务府官员行走。后朕特降谕旨。著于各部院司官。一并挑取。但奏事处共六缺。内务府官、暨部院司官、各应分为几缺之处。尚未分别拟定。嗣后所有六缺。著分给部院司官二缺。内务府官员四缺。出缺时、若系部院之缺。即拣选部院人员。系内务府之缺。即拣选内务府人员。带领引见。八年期满。即行更换。至更换时。该堂官等、务须详慎。计其年深者。互相更换。若有行走平常者。该堂官等查出。不必俟至八年。即著更换。著为令　　

○乙巳。赈长芦属沧洲、青县、二州县、严镇、兴国、富国、丰财、芦台、五场、水灾灶民　　

○赈吉林珲春地方、水灾饥民。并予葺屋银两　　

○是月、直隶马兰镇总兵保宁奏、向来恭遇圣驾谒陵。围墙内外各处桥道。俱系绿营弁兵修搭。惟西便门内盘龙岭迤北、有河二道。因河身宽阔。令石门工部搭桥。然河水消长无常。而石门工部。拘泥旧例。不论水之大小。俱按一定长宽高大尺寸修塔。需料甚多。人夫车辆。进内践轧。在所难免。请嗣后此二河桥座。令弁兵一并修搭。不拘丈尺。随时酌办。以省糜费。再围墙乃防卫攸关。每遇夏雨。间多坍塌。而定例必俟年终汇奏后。经工部大臣查勘。次年春间。始派员办料修理。敞旷经年。大碍观瞻。请随时查明坍塌之处。咨行工部。转饬本年承办岁修司员。先行勘修。得旨、好。如所议行　　

○新授安徽巡抚农起奏、安省凤泗一带。因下江之睢宁漫滩。以致淹浸。而豫省考城下注之水。直达安省亳蒙。现在张家油房、又复漫溢。水势较大。臣蒙恩补授安徽巡抚。不敢拘泥常例。遽请陛见。就近先赴亳蒙。察看情形。仍赴凤泗一带。查勘抚恤灾赈事宜。俟办有端绪。再行请觐。得旨、如此方见实心。一切勉为之　　

