<!-- { "loadSidebar": true } -->
○又谕曰、满福追剿沙喇斯、玛呼斯。被叛贼敦多克哈什哈、敦多克车凌等诱害。伊等效力军营。为成衮扎布等信用。遣往招降。乃与贼众相通。情尤可恶。来年将军大臣等进兵。务将二贼严行查拏送京。看来厄鲁特等、真不可信。即三都克、亦当留心察看。倘有可疑。或即于军营正法。或派员解送来京。不可致令逃脱。　　

○予原任吉林将军额勒登、祭葬如例。谥恭简。　　

○旌表守正被戕之四川平武县民尹登璧妻任氏。　　

○癸亥。上御太和殿视朝。文武升转各官谢恩。　　

○诣皇太后宫问安。　　

○谕、据张师载参奏、署东昌府通判种经、办理煞坝戽水。草率迟缓。并不勇往。诣旨革职等语。朕为东省灾黎。频受水患。不惜帑金。广为疏浚。在工各员。苟有人心。宜知奋勉急公。以襄兹役。乃该员承办要工。尚如此怠玩从事。仅予革职。不足示惩。种经著革职留工。自备资斧效力赎罪。　　

○又谕、伊河自开坝放水以来。水势消退。渐露堤形。将来陆续消涸。堤工自可全露。于运河民生。深有裨益。在工诸臣。能悉心筹画。甚属可嘉。鹤年、张师载、前已有旨交部议叙。裘曰修、梦麟俱著交部一体议叙。　　

○又谕、据阿尔泰奏称、鹤年于十二月初三日、工竣回署。痰喘不止即于是夜身故等语。披览实深惋惜。鹤年历任巡抚。颇能黾勉。今春南巡时。见其办事妥协。深堪委任。是以擢用两广总督。仍命在东省办理河务。近据奏报、挑浚伊河。悉心筹画。俱能深惬朕怀。开坝放水后。积水渐消。涸地甚广。虽履任未久。而劳绩懋著。遽闻溘逝。朕心深为轸恻。著加恩赏给太子太保兵部尚书衔。并入贤良祠。仍赏银三千两。料理丧事。所有应得恤典。该部察例具奏。　　

○又谕、两广总督员缺。著陈宏谋补授。陈宏谋籍隶广西。但久任封疆。朕所深信。且总督节制两省。又系专驻粤东。自可不必回避。所遗江苏巡抚员缺。著托恩多补授。江西布政使员缺。著吴嗣爵补授。山东巡抚员缺。著阿尔泰补授。所遗山东布政使员缺。著冯钤补授。安徽按察使员缺。著纳世通补授。江苏按察使员缺。著崔应阶补授。所遗常镇道员缺。著沈嘉徵补授。　　

○谕军机大臣等、两广总督鹤年病故员缺。已降旨令陈宏谋补授。伊未到之前。总督印务。仍著李侍尧署理。其海关税务。汉大臣向未熟谙。俟陈宏谋到任后。该署督将此传谕知悉。不必交代。即著李侍尧、会同李永标办理。可将此传谕知之。　　

○又谕曰、鹤年现在病故。已有旨令阿尔泰为山东巡抚矣。昨鹤年摺内、曾奏伊熟谙工程。实心任事。能胜此任。一切河工要务。阿尔泰当感动天良。守其成规。悉心妥办。方为不负任使。鹤年丧事。并著阿尔泰留心经理。善为护送进京。再鹤年偶尔痰喘。何至猝然身故。或系误投医药。亦未可定。著阿尔泰查问伊家人。如果用药不慎。即应将医生治罪。是否如此情节。并著具摺奏闻。寻奏、鹤年因办事勤劳。心力俱瘁。途中未尝调治。回署之日。病起仓猝。医治不及。实未服药。得旨、可惜之至。　　

○又谕、据黄廷桂奏称、现在军营需用驼只。业经行文晋抚。购买三千只。陆续解送等语。著传谕塔永宁、即照该督所奏。选委妥员。分路购买。务择膘壮口轻者。随得随解。从前明德采办时。所定价值。未免减少。此次购买。倘有不敷。即酌量加增。亦无不可。总期于军行无误。仍遴选妥员。加意照料解送。　　

○户部议奏、旗人存退余绝地亩。应酌留一千顷、拨补官用。其余照例安放庄头办理。其入官地亩。应交与该旗、查明原业原收租数。行令地方官照数徵解。得旨、依议。其入官地亩。交该旗查明原业收租数。行令地方官照数徵收之处。此等地亩。以加惠小民而论。即租额再为轻减。亦无不可。但向来官地租额虽轻。而民佃多不沾实惠。盖地亩一项。既不在官。又不在民。则不肖官吏。转视为利薮。该部请照原纳租数徵收。自为杜绝弊端。所奏是。但旗人原收租数。或系市平市斛。而官为收纳。势必用库平官斛。则租数虽属相符。而贫民所加、已属不少。嗣后入官地亩。地方官照原数徵收。著即照原收平斛。令其输纳。庶俾承佃各户、交租不致畸重。而官吏亦不致中饱矣。　　

○甲子。孝惠章皇后忌辰。遣官祭孝东陵。　　

○谕曰、阿尔泰已有旨补授山东巡抚。其布政使员缺。已令冯钤升授。但冯钤到任、尚需时日。且按察使卢宪观、现在患病。所有布政使印务。著兖沂曹道徐铎、暂行护理。　　

○又谕、会同馆为贡使所居。观瞻攸系。如果倾圯。自应修葺完整。今该馆房屋、有二百余间。该部既奏称、须大加修理。而所估计、又仅需银八百余两。钱三百余串。是名以大修奏请。其实仍不过补苴了事。未必能完固经久。于帑项仍属虚糜。此事著交三和、吉庆、前往查勘。其应如何修葺之处。即行确估具奏。　　

○又谕、吉林副都统普庆、因病艰于步履。著来京。所遗吉林副都统员缺。著增海补授。仍署理伯都讷副都统事。　　

○谕军机大臣等、户部议覆、河东盐政那俊奏、各商请借帑筑堰垦畦一摺。已有旨交刘统勋、会同塔永宁等、详细查明。定议具奏矣。河东盐池。系商人世业。遇有修筑。向例该商等、自行出赀办理。该盐政不过因从前部议内、有行令酌量借项兴修之语。遂为各商奏请。但商人借动帑项。修理伊等世产。若祇分年扣还原款。而竟不起息。盐务中从无此例。商人非穷百姓之比也。著传谕刘统勋查明。如果该商等实在无力。必需借帑兴修。即奏明照数借给。其应如何照长芦酌量起息。一并定议奏闻。或因该处屡被灾伤。比长芦略减分数亦可。　　

○赈恤山西介休县被灾贫民。　　

○乙丑。谕军机大臣等、昨谕和硕齐、唐喀禄、于送哈萨克使臣之便。带兵驻劄额尔齐斯附近。截拏逃贼。以候阿睦尔撒纳信息。今据车布登扎布奏称、来年大兵前进。巴图尔乌巴什等贼。若欲逃入俄罗斯。必经由塔尔巴哈台、爱呼斯等语。著传谕和硕齐等、于额尔齐斯等处。酌量留兵堵截。伊等即带兵至塔尔巴哈台、爱斯呼、察看贼人来路。安设卡座。勤为瞭望。如有逃贼。即行剿灭。不可致令偷越。仍将驻兵处所。酌定具奏。　　

○以故奉国将军平麟子果明额、辅国将军长恒子舒贤、各袭职。　　

○丙寅。上诣大高殿行礼。　　

○奉皇太后幸悦心殿。侍膳。　　

○谕、三法司议覆吴达善、审拟吴得受扎伤家长吴映身死一案。该犯以奴仆故杀家长。不法已极。一经审实。即应请旨正法。庶足儆凶顽而昭国宪。何得以伤痊起限。迁延半载有余。始行具题。致该犯得以苟延时日。设令畏罪自戕。转得幸逃法网。何以使凶恶之徒。触目警心。动色相戒耶。向来如卑幼擅杀期亲尊长。属下人扎伤本管官。此等重案内外问刑衙门。往往办理迟延。屡经严饬。犹然积习未化。殊非辟以止辟之意。嗣后凡有似此情罪重大之犯。审讯明确。即行具题正法。不得藉词延缓。其犯罪之孕妇。不在此例。将此通行晓谕知之。此案迟延各官、著照部议查参。　　

○谕军机大臣等、来年进剿沙喇伯勒贼众。派兵四千名。由鲁克察克往办回部、派兵二千名。计兵已六千。自属足用。但鲁克察克二千兵后。再得应援之兵。更为有益。所有乌噜木齐等处、屯田兵丁。虽耕作时人力宜多。播种后即可酌减。著传谕黄廷桂、雅尔哈善等、将各处屯田兵、约计若干。留十分之三四。守候成熟。其余仍随同进兵。若可得三千。则合之军营。几及万人。即可号称数万。愈觉声势雄壮。如屯田不敷抽调。即于绿旗兵内添派。绿旗兵颇善步行。祇须每人给马一匹。令随同雅尔哈善、暂驻鲁克察克之兵。进剿回部。其酌量抽派之处。伊等行文酌议。一面办理。一面奏闻。并传谕兆惠、车布登扎布知之。　　

○又谕、前因成衮扎布等、以屯田事宜奏请。已命雅尔哈善等、相度可耕地亩。支给耔种。出派兵丁。今又于屯田兵内。抽调三千续进。可传谕黄廷桂、雅尔哈善、所派屯田兵丁。务与地亩相称。既使可耕之土。不致荒闲。亦于进剿有益。其悉心经理。条晰具奏。　　

○丁卯。上诣皇太后宫问安。　　

○谕、据爱必达奏称、贵州提督董芳、现在患病等语。董芳著来京陛见。贵州提督印务。著哈攀龙前往署理。其湖广提督印务。著王绥署理。　　

○谕军机大臣等、河南邪教余党。已据胡宝瑔查拏具奏。其案内之李老人、周清水、二犯系山西长治县人。据奏已飞咨晋省密拏。但二犯乃此案最要之人。可传谕刘统勋、塔永宁、速即查拏。毋令闻风免脱。其二犯家内。有无邪教字迹。并即严查。一面将该犯咨解河南。一面具奏。　　

○又谕、昨命黄廷桂、雅尔哈善、查勘屯田处所。广为播种勿致荒闲。添派兵丁。以资耕作。来年我兵进剿。自应立奏肤功。即使未尽翦除。必蓄积有余。始可次第办理。可传谕兆惠、富德等、留心经画。务使地无遗利。至哈萨克、约于来年贸易。所到马匹、亦须多为购买。马蕃粮足。共乐饱腾。于军务甚有裨益。此二事、宜与黄廷桂、雅尔哈善等、同心商办。再努三从哈萨克初回。自悉彼处情形。军营现亦无事。著来京以备询问。　　

○戊辰。谕、据尹继善奏、朱奎扬因伊母年老。不能远历。恳请终养等语。前因长芦运使缺出。特降谕旨。以朱奎扬补授。原属加恩升用。若以升任难于迎养。转致去官。殊非用伊本意。朱奎扬著仍留苏松道之任。其长芦盐运使员缺。著乔光烈补授。所遗山西河东道员缺。著黄凝道补授。　　

○又谕曰、德禄不胜黑龙江副都统之任。著来京。所遗黑龙江副都统员缺。著富德补授。德馨年老。著来京候旨。所遗乍浦副都统员缺。著图克善补授。　　

○己巳。谕、大学士陈世倌、虽年近八旬。而精力未甚衰迈。简任纶扉。历有年所。今以老病奏请解任回籍。情辞恳切。大臣中齿宿望高。宣劳久任。皤皤黄发。为班联表率。诚熙朝盛事。然老倦而思故乡。亦常情所有果其以衰老陈情者。朕自曲加体恤俾得归荣乡里。以资颐养。初未尝强为覊留。如张廷玉之年力既衰。朕即允其归田后之辗转获咎。乃其自取。实非朕初意所及料也。且陈世倌奏内、既称为其生母修改坟茔。此亦人子未竟之责。自宜及身而为之。著照所请、准其回籍。现任汉大学士原有二人。不必开缺另补。听其自为酌量。如一二年后。精神清健。仍可来京办事。以昭优老念旧之意。　　

