<!-- { "loadSidebar": true } -->
○谕军机大臣等、据萨载奏、彭家马头一带嫩淤。与陶庄新河及清口、并无妨碍情形一摺。览奏稍为慰怀。已于摺内批示。阅进到河图。顺黄坝内。现在虽已填土。但所填止就河形宽窄而止。尚余坝身一叚。未经填实。仍恐不免单薄。因用朱笔画记一道。自界坝、斜抵顺黄坝尾。若于此内一律填土。庶更为稳固。著高晋、萨载、即悉心妥办覆奏。至彭家马头一带嫩淤。虽与新河清口无碍。但清黄交汇之处。河身两旁。俱有新淤。舟行实多阻滞。而目下清水势又不壮。不能即资其冲刷。且所挑新泓。尚未宽深。现在正当重运北上之时。渡河最关紧要。因于两边嫩淤。用朱笔点志四处。萨载、务须董率厅营各员。多集兵夫。上紧捞挖。将朱点处所有嫩淤。速行挖净。俾河流仍前疏通。方为妥协。其挖出之土。即可用小船装载。就近于河内运抵界坝。以为顺黄坝内应添填土之用。萨载、务须迅速实力妥办。以慰注念。将此由六百里传谕萨载。即将作何筹办之处。及现在河淤曾否刷动。粮船能否无阻各情形。即速由驿覆奏。并谕令高晋知之。寻萨载奏、老滩上土堤、仅宽三丈。诚如圣谕。不免单薄。臣钦遵朱笔画记处。自界坝斜抵顺黄坝尾。添筑撑堤一道。即遇异涨。有此重门保障更可放心。再高家马头。河泓宽十七八丈。至二十余丈。深三尺二三寸、至四五尺不等。漕船量为起剥。即可挽渡。自十八日、至二十二日、渡黄船又有二百六十五只。遄行无阻。目下粮船北上。关系紧要。臣惟有督率道将营弁。实力捞挖。以冀逐渐刷动。报闻　　

○命武英殿大学士阿桂、协办大学士吏部尚书程景伊、内阁学士胡高望、署吏部左侍郎董诰、户部尚书梁国治、兵部尚书蔡新、工部尚书嵇璜、都察院左副都御史觉罗巴彦学、为殿试读卷官　　

○庚戌。谕、据嵩椿等奏、驻防随印笔帖式存住、告假在报恩寺养病、旋即私逃等语。报恩寺在江宁城外。距城甚远。驻防兵丁。偶因有事出城。原不禁止。然岂有离城住寺之理。今存住告假出城。住报恩寺。辄尔私逃。该管将军、副都统等。漫无管束。所司何事。除将存住、交各处严拏办理外。其嵩椿、图桑阿、及该管各官。俱交部分别察议。江宁既有此事。别省亦恐不免。著交各处将军大臣等。不时严查禁止。倘敢视为具文。一经发觉。必将该将军大臣官员等、一并治罪　　

○辛亥。策试天下贡士缪祖培等、一百五十五人于太和殿前。制曰。朕祇承鸿绪。兢兢业业。不遑康宁。深维元后之责。思所以会归皇极。敷锡黎庶。以承天庥。夙夜寅畏。日慎一日。四十三年于兹矣。凛兹保泰。伫尔嘉谟。其敬聆咨问。治法莫盛于唐虞。史叙尧勋。时雍于变。舜命司徒。敬敷五教。夫教民以实不以名。惟在督抚大吏。董率属员。实力化导。使百姓迁善远罪。以无忝父母斯民之任。今欲使士敦廉让。民知礼教。愚蒙者咸识纲常。顽悍者潜消犷戾。以庶几一道同风之盛。其何道之从欤。且士者、民之望也。化民者先训士。士之学问纰缪。学臣得以文黜之。行止颇僻。有司得以法纠之。至于聚徒讲学。渐成门户。始于骛虚名。终于受实害。如东汉唐宋党禁。以及明之东林。其已事也。今将使学者笃潜修而杜私党。其何以劝迪之欤。今政治昌明。士风丕变。自爱者未必至此。然杜弊者先于未萌。识微者防其渐致。其又何以豫绝之欤。前言往行。悉载于书。自周有柱下史。汉魏有石渠东观。以至甲乙丙丁之部。七略七录之遗。代有藏书。孰轶孰传。孰优孰劣。可约略指数欤。乃者命儒臣辑四库全书。搜访校讐。亦云勤矣。而纲罗犹有放失。鲁鱼犹有讹舛。何欤。国家重熙累洽。都邑蕃昌。人民和乐。由俭入奢。势固然也。会典通礼。所以别贵贱。辨等威。防奢僭。顾服食之违制。得以法绳之。人工物力之糜费。不能以法绳也宾祭之过侈。得以礼节之。饮食器用之琐屑。不能以礼节也。使事事为之厉禁则扰。听其纷华以耗本业。又岂藏富之道乎。其何以还淳返朴。用有节而民不烦。事有制而法可久欤。尔多士稽古力学。于学问之要。政治之本。讲求熟矣。其筹之策之。引之伸之。推之古昔。证之当今。悉言无隐。朕将亲览焉　　

○谕、前因河南开封等五府属。雨泽愆期。麦田被旱。曾降旨将该五府属、军流以下人犯。分别减等发落。以冀仰邀天泽。但思归德、陈州、等府。虽先后据报得雨。其余各府州属。尚未普沾。且同在一省之中。恩宜遍逮。著该抚查明河南通省。军流以下等罪。一体分别减等发落。其因事牵涉、拘系质讯者。亦速行讯明省释。至寻常案件。并著即为完结。俾庶狱无滞。速召和甘。该部遵谕即行　　

○谕军机大臣等、本日户部查奏、鉴海、呈控直隶昌黎县监生李维昭、拖欠租银。偷典地亩一案。据称、提讯李维昭等、供明拖欠租银。前在直隶委员知州王述曾、会审时。供认属实。偷典地亩一节。亦当经各地户、将偷典实情供明、并呈出典契。经该州等将典契收去。并将据实供出之地户张佩绅、掌嘴等语。此等情节。既据地户供明。该委员正当从此据实根究。彻底查办。何以转将典契收去。并将张佩绅掌责。殊不可解。其为有心袒庇李维昭、已属显然。业经降旨、将王述曾革职。交刑部治罪矣。王述曾于此等部驳案件。任情袒庇。该督何以率行转咨。并不查明参奏。看来直隶吏治。废弛已久。身任封疆者。自应随时随事。痛加整饬。力挽颓风。不意听属员等朦混若此。周元理、所司何事。著传旨申饬。所有户部奏摺。并著钞录。照朕折角处折出。寄令阅看　　

○又谕、据郑大进奏、此次雨泽。通省已有数十州县同日并被。过此当邀甘霖之霈等语。现在盼雨正殷。而豫省为尤甚。朕宵肝焦劳。日甚一日。该抚断不可因种秋为时尚远。遽存自宽之心。已于摺内批示矣。现又因该抚奏报陈州府属之西华等四县。并许、汝、二州。均未得有透雨。已明降谕旨。将河南全省军流以下人犯。一体分别减等。著传谕郑大进、务即实力妥办。俾庶狱无滞。以期感召和甘。仍率属诚心祈祷。并将现在该省雨泽、曾否普遍沾透之处。迅速由驿覆奏　　

○壬子。谕、山东省历城、章邱等十九州县。因上年雨泽稀少。秋收歉薄。已降旨将该州县应徵钱粮。缓至麦熟后徵收。第念歉收各处。口食稍艰。若于麦收后。即令输将。未免尚形竭蹶。又范县、夏津、二县。现在尚未得有透雨。著加恩将历城等十九州县。及范县、夏津、二县。所有应徵新旧钱粮。俱缓至本年秋后启徵。以纾民力。该抚务董率所属。悉心经理。以副朕轸念贫民至意。该部即遵谕行　　

○又谕、前因福建漳州镇总兵颜鸣皋、来京陛见。朕见其精神颓惰。兼有衰病情形。恐于漳州要镇不宜。因令汀州镇总兵孙猛。与之对调。并谕钟音、留心体察。如该镇调任后。衰病日增。即据实奏请勒休今据钟音奏称、该镇回闽到省。见其精神举动。较前回殊。听其言语。声音亦不能清亮。实系染患风痰所致。请旨勒休等语。颜鸣皋、春间来京陛见时。朕细加体察。其衰病情形。似非一时染患。该督若早经据实奏闻。自可信其秉公办理。今钟音此摺。不过因传旨询问。始以一奏塞责。转属未可凭信。颜鸣皋、著解任。其汀州镇总兵员缺。著武隆阿补授如该镇尚不服老。即令来京、赴兵部具呈。带领引见。再降谕旨　　

○谕军机大臣等、前因京畿一带。麦苗待泽。粮价稍昂。降旨令五城设厂平粜。并传谕弘晌等、于各属酌量采买麦石。由海道运至天津。接运到京。以供平粜之用。兹据弘晌等奏、盛京本城。止可采买七千余石。其余各属。俟查覆到日。再酌定采买数目具奏等语。盛京地方。市粮虽素称饶足。而种麦者、较少于各种米粮。恐一时采买过多。麦价或渐至腾贵。且今年秋间。尚须巡幸该处。其闾阎口食。不可不令较为充裕。至京城平粜之用。昨已谕令毕沅、于常平余麦内。酌拨五万石。由河南水路、转运到京。是各厂备粜麦石。可无需盛京多拨。著传谕弘晌等、如采买不甚费力。价值不致骤昂。即购办一二万石运京。若办理稍觉竭厥。止将现在采买之七千余石。即派员由海船运送。一面知会周元理、委员接运送京。将此由四百里传谕弘晌等、并令周元理知之　　

○又谕、据萨载奏、黄河改从陶庄绕北下注。向东直趋。距清口东西坝已远。是以此番虽遇连日东北大风。黄水不过抵至柳园头而止。不但未曾入运。亦未漾至惠济祠地方等语。览奏稍为慰怀。若非前年谕令疏挑新河。俾黄水正溜绕北东注。此番东北大风。黄水不但倒漾。且必致入运。是先事豫筹。已有成效矣。至所称目下出口之水。尚未畅达。仅能刷出河泓。所长嫩沙。未能即时刷净。须俟淮水长发。畅流下注。自可全行刷除等语。淮水长发。难以豫期时日。恐不足恃。现在正当重运北上。不宜稍有阻滞。且高家马头一带所长之淤。及其尚嫩时。加工挑挖。亦易于为力。著传谕萨载、即遵前次发去图内。朱笔点志四处。董率厅营各员。多集兵夫。将嫩淤速行挖净。俾河流疏畅。并可将挖出之土。由河内船运、至顺黄坝根。以为坝内填土之用。即或用帑稍多。亦不致如前岁开挑引河之费。并可令无业贫民。藉资糊口。亦以工代赈之意。将此由五百里发往。并谕高晋知之　　

○又谕、据国泰奏、临清以北。向多古浅。本年河水更觉浅弱。先已檄饬地方官。各将境内古浅。爬挖浮沙。使中泓足以行船。又饬多雇民夫。并豫备起剥。视古浅之长短。路长者多备剥船。路短者间用小车。俾船轻可以涉浅等语。自应如此办理。今年豫省雨少。卫河水势稍弱。前虽谕令姚立德、郑大进、会同妥商。于上源启闸接济。尚恐闸内之水。正藉灌田。未必果能分以济运。而临清以北。古浅甚多。不可不设法尽力挑挖。且随挖随浅之处。帮船重滞。起剥势所不免。国泰、因路之长短。分用剥船小车。所办固好。但辗转剥运。尚恐照料未周。致有抛撒。该抚务须派委妥员。于起剥处。留心经理。勿致损耗米粮。方为妥善。将此由四百里传谕国泰、并令鄂宝、姚立德、知之　　

