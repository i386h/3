<!-- { "loadSidebar": true } -->
○谕军机大臣等、据护理山西巡抚布政使李敏第奏报、晋省各属秋成情形。内称蒲州府属之永济、临晋、虞乡、猗氏、四县。及解州。均于闰七月内。得有大雨。田禾耔粒充实。惟永济一邑。沿河滩地被淹。秋禾有伤。大同、怀仁、应州、崞县、雨中带雹。伤损秋禾。轻重不等。又一摺内称、太原、阳曲、凤台、五寨、马邑、阳高、被有水旱。灾地无多。解州被旱稍轻。永、临、虞、猗、四县。上年秋禾、与今夏麦秋、俱属歉薄。现今秋禾。又复被旱等语。合观两摺所奏。既称永、临、虞、猗、四邑。得雨之后。田禾耔粒充实。又称现今秋禾被旱。其余各属水旱。暨筹办之处。类皆参差。总未明晰。可传谕阿里衮、将晋省今岁被有水旱。实系几处。是否成灾。有无尚须赈恤。秋收分数。通省合计实有几分。查明分晰。具摺奏闻至李敏第又称、阳高县于七月间少缺雨泽。即有刁民张选、擅写传帖纠众赴县具呈告灾。经该县拏获讯究等语。此案情节虽轻。若不认真办理。渐至相习成风。必有仍如万泉安邑之事者。从前阿里衮奏称、晋省民风。尚属淳朴。伊于前任内。曾有奸民逞刁数事。皆从宽完结。是以当时无所顾忌。而至今刚悍滋事之习。究未尽除。地方官于此等案件发觉之时即应速为查办。固不可株连扰累。亦不可稍存姑息。以致酿成大案。此防微杜渐之道。不可不豫为加意者。张选一案。应行严究定拟。以遏刁风。毋得稍为宽纵。寻奏、本年六七闰七等月。晋省各属被雹者。有榆次、乐平、浮山、潞城、凤台、阳城、高平、五寨、马邑、大同、怀仁、应州、崞县、被水者。有太原、岳阳、万泉、五台、被旱者。有临晋、虞乡、猗氏、阳高、解州、其被水兼被雹。则有阳曲。被旱兼被水被雹。则有永济。内除被雹之榆次、乐平、浮山、潞城、阳城、高平、岳阳、五台、万泉、并阳曲、永济、被雹处所、勘不成灾外。其马邑、大同、怀仁、应州、崞县、亦被伤甚轻。毋庸赈恤。应将本年额徵暂缓。并来春酌借耔种口粮。至凤台、五寨、阳曲、太原、永济、临晋、虞乡、猗氏、阳高、解州等十州县被灾。俟勘明分别赈恤。再永、临、虞、猗、四邑先皆被旱。嗣于闰七月得有大雨。在得雨偏多及原有井水浇灌之地。尚有收获。其余被旱甚者。均属成灾。统计被灾各属。凤台、五寨、阳曲、太原、永济、被雹被水之处均系一隅。惟永济被旱处所。及临晋、虞乡、猗氏、阳高、解州、被旱地亩较广。内以临晋为最重。猗氏次之。永济、虞乡、解州、又次之。阳高为轻。至通省秋禾收成。除灾地外。潞安、朔平、泽州、三府。沁、忻、二州。约计八分以上。太原、汾州、二府。辽、平、代、保、隰、五州。并蒲州府属未被旱之万泉、荣河、二县约计七分以上。大同一府。绛、吉、二州。并解州所属。约计六七分以上。其平阳、宁武、二府。尚未报齐。就报到属邑而计。亦约有七分以上。得旨、如此。则通省情形。究属如何。李敏第固未分晰。此奏亦欠明通。　　

○辛亥。谕曰、江西巡抚开泰、于周学健原籍、查出伊弟周学伋书札内。有请托自陈荐举、许谢两千之札。朕命大臣唤问周学健。乃供有属员馈送之事。及将原札令其细阅。始供系丁忧兖沂曹道吴同仁所致。周学伋亦供认确凿。周学健如果洁清自好。人何敢以私相干。又何敢直以贿赂相许。观此则伊平日操守不可复问。并不止吴同仁一案矣。向谓周学健为人。其病在性情卞急。刚愎自用。实不料其不励名检。竟至于簠簋不饬。盖夤缘请托之事。世俗容所不免。然至明目张胆。纳以苞苴。许以成数。则犯法干纪。国宪之所不宥。大臣中岂宜有此。由周学健而推之。朕固不忍逆料朝列人人皆然。亦安能竟保其人人必无是事耶。朕临御以来。事事推心置腹。以至诚接待臣工。而尚有不能感动如周学健其人者。则十余年来为人所欺。当不知凡几。然行险侥幸之徒。究必自行败露。又焉能逃朕洞鉴耶。即如吴同仁前因母病。不候代而归。为抚臣所劾。朕以其至情迫切。宽免处分。在当时沽取孝名。似为得计。而今乃由干请败露。其札内有与完颜伟不合之语。则是彼之速去。乃欲避完颜伟耳。若令完颜伟待之稍优。伊必又钻营在任守制矣。昔人谓临下戒于过察。又谓宁受百人欺。不可使好贤之心稍替。夫子又曰。不逆诈。不亿不信。抑亦先觉。夫万几待理。而甘受人欺。弊将百出。是何可尝试者。况乾纲独断。乃本朝家法。自皇祖皇考以来。一切用人听言。大权从无旁假。即左右亲信大臣。亦未有能荣辱人。能生死人者。盖与其权移于下。而作福作威。肆行无忌。何若操之自上。而当宽而宽当严而严。此朕所恪守前规。不敢稍懈者。即如安宁之署苏抚。朕心烛其办事未妥。特旨罢斥。并非人言所致。今开泰办理周学伋书札一事。自其职分当然。而外人必有议其过刻者。然亦不能因此而设计陷害。就令开泰日后。别干谴责。亦必系伊罪由自致。治以应得。岂他人所能倾轧耶。朕尝谓用人听言。其似是而非者。未易悉数。如陈其凝于乾隆二年、即有二欲宜克。三私宜省之奏。朕深为嘉奖。宣付史馆。选入本朝奏议。及伊任浙江学政。有生员樊显自刎之案。为其父所告发。现在解任质审。夫以学政而酿成此暧昧骇听之事。是不能自检其身。而务责难于君。可见欺世之流。不过摭拾陈言。以博美名。而不能直指利弊。弹奏贪黩。于国计民生。有何裨补。审尔、则载籍之格言具在。朕宁不能开卷自得。而待诸臣剿习陈奏耶。又如雅尔哈善、曾有关税请差旗员之请。又有以宽减关税为言者。宽税岂非美名。不知减税而商民果实受宽减之利。国家何靳此数十万金之税课。以加惠行旅。朕令各关永免米豆之税。此可谓之利在民也。又轮免天下钱粮亿万。正供尚所不惜。而顾惜此区区者乎。独是应徵之项。置而不察。则大不可。盖各关积习。牢不可破。徒饱津吏之溪壑。于商民毫无利益。其徵税由地方官管理。乃皇考时钦定之善政。所当遵守。而必以改此为筹旗人之生计。是特为为监督者开渔利之门耳。或又谓宽监督一分。监督亦必宽商民一分。不知自好之士。无待留余。自无染指。若贪夫徇财。侵肥于上。又必渔取于下。若因已有余地。知足自止。则当洁清自爱。宜莫如安宁。而尚有谓其管理关务。多不清楚者。可见似是而非之论。初未深悉物情。切中事理。不足为集思广益之助。倘诸臣果能抒竭悃忱。敷陈召对。据实秉公。贤否无淆。是非悉当。岂非朕所深愿。朕又何乐而不深加采纳。乃如周学健、陈其凝辈、既决裂而为衣冠之玷。其旅进旅退。如归宣光、王会汾、陈德华者流。召对咨询。漫无献替。议者必曰既知其尸禄。何不去之而更用贤者。不知人材难得。去之将不胜其去。而又有议视如弁髦者矣。此用人之难也。科道职司纠劾。亦未能有先事举发。使班行震悚者。尚得谓朕之稀于召见九卿。抑拒谏而不开言路耶。今因周学健之事。所关于臣节官箴者甚钜。盖浮议则摇唇鼓舌。律已则言是行违。博名则假公济私。此朕临莅久而所阅历者如是。用宣谕中外诸臣。俾共知警惕。思自励焉。　　

○军机大臣等奏、前因各台站有被窃牲畜之事。屡经传谕扎萨克等加意严缉。乃因循废弛。并不约束所属。现据军台总管辉色报称、二十三台复有窃马匪贼。兵丁追赶。转恃强夺去衣服马匹。不法已极。应行令额驸策凌、饬交二十三台附近扎萨克等。严查务获治罪。此后作何巡查。清除贼盗。及将该扎萨克等定以处分详议具奏。并令理藩院通谕军台附近居住之扎萨克等。各将所属严行约束。毋得为匪生事。从之。　　

○命翰林院侍讲学士李因培、提督山东学政。　　

○调江西南赣镇总兵岳钟璜、为云南开化镇总兵。以直隶张家口副将任澍、为江西南赣镇总兵。　　

○是月。漕运总督宗室蕴著奏、江南兴武卫守备罗世斌、推升游击。查该卫管辖九帮。船多丁疲。拣选调补。人地未宜。恳将罗世斌以升衔留任。得旨、卫守备岂有升衔留任之理。不准行。　　

○大学士管理江南河道总督事高斌奏覆、查马庄集、曹家店、二处上游。正当沂河自庐口分出徐塘口由东入运。并微山湖自荆山桥出彭河口由西入运之处。每汛水长发。三河会流南下。利在径直顺趋。若节节建闸拦水。不能畅注。有碍节宣。所有马庄、曹店、二闸。应停修建。至水小时。须筹蓄水济运之策。则应用草坝收束。既刷深河道。更可节省来流。至驼车头议建三孔石闸。原为通湖济运。今在骆马湖之上游。湖水入运不顺。应移建于王家沟迤下之柳园头以下、十字河以上。其闸底海漫。须与通湖引河之底相平。此闸既建。则分洩湖涨已均。若再添九孔石闸。实属多余。应无庸议。其王家沟旧闸。口门微有裂缝处。灰抿粘补。尚可数年。闸塘内冲深之处。俟冬月闭口时。酌填碎石。为力亦易。应将旧闸口门仿做滚坝之处。亦无庸议。又勘得六塘河两堰。年来增培高厚。地亦展宽。不必复藉港河分洩。其河头未经开通。应将闸工及案内议设涵洞。悉停。下大学士等议行。　　

○又奏覆、沂、沭、二河。来源相远。两道分趋。中隔冈阜。沭入湖则湖不能容。湖入沭则沭不能受。故俗有沂沭不相见之谚。今查＜山司＞峿迤北诸山尽处。红花埠之南。地名马儿庄。与沭较近。自沭西岸至堰头迤下骆马湖边。长八千九百余丈。计四十九里。沭河崖较高湖边七尺三寸。水面高湖面一尺。地势东高西下。水向西流。又查＜山司＞峿山之南湖下游。地势西高于东。有章山小沟一道。由邵店至沭。长三十余里。向消田间沥水归沭。凡遇湖涨。则溢流入沟。东流入沭。但过水仅一二尺。分洩无多。查湖非盛涨。原可不必分洩。而此沟分减无多。沭已有不能容纳之虑。今拟将湖边沟头填筑工堰。不费多工。即可截断不通。其骆马湖水由六塘河入海。尾闾通顺。又有运河分洩。已属妥协。报闻。　　

○闽浙总督喀尔吉善、福建巡抚潘思榘、奏报、漳泉被旱情形。及筹办平粜拨运台谷事宜。得旨、览。绸缪之策。尚属周妥。但所奏稍迟。漳泉民风。夙不淳良。若复遇灾伤。亟宜抚恤穷弱。而严缉奸暴。一切宜加之意也。　　

○福州将军署湖广总督新柱奏恳训示。得旨、汝谨慎持重有余。而奋发有为则不足。湖广总督。较别省犹为事简而任轻。故试用汝。然而有民人社稷之责。一切察吏安民。务勉力扩充可也。　　

○湖北巡抚彭树葵以留任奏谢。得旨、看汝何以奋勉耳。不然、亦惟汝自取。　　

