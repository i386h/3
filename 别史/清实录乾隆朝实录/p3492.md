<!-- { "loadSidebar": true } -->
○又谕、浙江省安插夷人。去冬据该抚奏明。除送加安南外。其黎辉玾等十名口。情愿来京。跟随黎维祁居住。前因黎维祁率领所属人等。业经归旗。编入佐领。是以准令来京。今黎维祁听从黄益晓等教唆。妄请回国。分给一道安插。实属愚谬无知。不安本分。已将黄益晓等。分别发遣。不便又将外省安插夷人增入。令与黎维祁等聚处。致滋事端。所有浙省送京夷人黎辉玾等十名口。现在尚未到京。著传谕沿途各督抚、即于中途截留。详加询问。如黎辉玾等。情愿仍回故土。即行递赴广西。咨会陈用敷、遣送出关。交与该国王收管。若伊等不愿返国。亦可毋庸送京。著即解往江宁。交与该督、同原发该处夷人。一并安插。并令地方官严加管束。倘敢生事。即行从重治罪。寻山东巡抚惠龄奏、询问黎辉玾等。俱愿回本国。遵旨递赴广西。咨会抚臣陈用敷办理。报闻。　　

○又谕、昨审讯俄罗斯逃出土尔扈特喇嘛萨迈林、据供、伊因迷失道路。遇打牲哈萨克。掠卖与诺特海回子。随至俄罗斯鄂木城。意欲脱逃。有喀尔喀赛因诺颜部落之蒙古安达赉、告以俄罗斯聚众。欲袭取土尔扈特。并给俄罗斯字书一封。令其携出呈报等语。拉旺多尔济、系赛因诺颜部落扎萨克亲王。现在驻劄游牧。著传谕拉旺多尔济、查明安达赉、有无父母妻子。并何时逃入俄罗斯之处。据实奏闻。仍谕令恒瑞。一体详查。　　

○大学士公阿桂、大学士伯和珅奏、审讯护军海旺等。偷窃库银一案。分别定拟。并应议各员。请旨办理。得旨、海旺、富尔呼纳、多福、宾保、成禄、钟福、索木贺七犯。俱著处斩。并派刑部堂官一员。同该旗护军统领。传齐各护军。看视行刑。俾各知所儆畏。多隆武、五保、佛保、太保、永明、六达子、九福、钟保、珠隆阿等九犯。俱系看库之人。于海旺等偷窃库项。既经撞遇。普不据实首告。复敢得受赃银。听从徇隐。情罪可恶。仅拟发往伊犁为奴。殊属轻纵。所有多隆武等九犯。俱著改为应斩监候。秋后处决。入于本年秋审情实办理。至护军统领等。俱系轮日该班。有稽查之责。若仅议本旗该管。及是日轮应值宿之员。则其余前锋统领、护军统领等。俱得置身事外。无以示惩。所有各前锋护军统领参领等官。俱著交军机大臣、严行查询。从重治罪。至此库系存贮银两。封锁不开。银库司员。虽无看守职任。但平日坐拥厚廉。并不随时看验封条。留心查察。实难辞咎。著将该司员等。应得三年养廉。均停其支领。阿桂、和珅、系管库大臣。既经失察于前。办理此案。又复失之宽纵。除将所短银两。著落照数赔补外。仍著交部议处。其出首之花尚阿、尚属畏法。仅赏银五十两。未足示奖。著赏银一百两。余照所奏完结。　　

○署江西巡抚姚棻疏报、乾隆五十四年分。南昌、丰城、分宜、萍乡、乐平等五县。开垦新生田地、塘、二顷二十七亩有奇。　　

○甲戌。谕曰、孙士毅未到任之前。所有吏部尚书事务。著刘墉暂行署理。　　

○是月。升任两江总督协办大学士吏部尚书孙士毅奏、查勘玉山县城工。并挑沟建闸。共需银一万八千四十三两。即著错估知县程肇丰、丁如玉二员分赔。得旨允行。　　

○福建巡抚浦霖奏、督臣驻劄泉州。搜捕洋盗。臣恐各盗闻风窜入邻境。分饬员弁。于交界处堵截查拏。得旨。如此不分疆界。严缉洋盗。可嘉。勉为之。若得大案要犯。更当奏请议叙。　　

○福建水师提督奎林覆奏、台湾匪徒。纠众结会。多在收成以后。青黄不接之时。常有抢案。拟于每年秋仲。赴台湾驻劄。春尽冬初。回厦门办理水师事务。得旨、好。勉为之。毋高兴自满。　　

○山东巡抚惠龄奏、登、莱、青三府属。海洋岛屿甚多。有地亩钱粮应查办者。计三十处。请照内地例。编排保甲。造册报核。每年于三府中。委同知一员。前往巡查。并劝农桑。得旨、行之在人。妥实为之。　　

○又奏、云南委员杨大观、铜船遭风。沉铜全行捞获。查铜觔短少。例应赔补。今既全获。可否仰邀议叙。请旨办理。得旨、有罚无赏、无是理也。咨部议叙。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十七

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。五月。乙亥朔。吏部议准、乌噜木齐都统尚安奏称、哈喇巴勒噶逊地方。应设管粮官一员。即于效力废员内。拣选给衔。管理粮务。从之。　　

○丙子。谕曰、定郡王绵恩、现丁母忧。伊所管之镶红旗满州都统事务。著永琅暂行署理。左翼前锋统领事务。著雅朗阿暂行署理。火器营事务。著阿尔萨朗暂行署理。　　

○丁丑。孝诚仁皇后忌辰。遣官祭景陵。　　

○谕军机大臣等、上年山东省二麦约收分数。于五月初二日奏到。本年东省。雨泽应时。昨惠龄奏报。省城复得时雨。摺内祇称二麦颗粒饱满。并未将通省麦收、共有几分之处。先行约计具奏。岂不知朕廑念民依。无时或释耶。著传谕惠龄、即将东省统计麦收约有几分。据实速奏。以慰廑注。寻奏、通省二麦收成。约有九分。批、所奏何迟。又奏、五月初一日。得雨优渥。将来刈获、可冀有增无减。得旨、欣慰览之。　　

○旌表守正被戕山东费县民刘甲妹刘氏。　　

○戊寅。定宗室王公等兼任实降例。和硕睿亲王淳頴等奏、询明失察偷窃库银之该管各员。请分别议处。得旨、此案守库护军等。胆敢纠约多人。偷窃内库银两。该管护军统领等。平日怠玩。并未查出。实非寻常疎忽失察者可比。崇尚、斌宁、扎郎阿、著照所议。于伊等兼管职任内。各降一级调用。绵恩、景熠、德勒格楞贵、喀木齐布、富锐台斐英阿、阿尔萨朗、均著各降二级留任。又谕、向来定例。兼将军都统之宗室王公等。遇有案件。应与同事大臣降调者。每降一级。俱加倍罚该管职任俸四年抵销。第念因一案、将同事大臣等。全行实降。王公等、仅于兼管职任内。罚俸抵销。并不降级。仍行留任。未免于宗室王公等。稍有袒护。殊失平允。本日因偷盗内库银两一事。业经降旨。将崇尚、斌宁、所兼职任。俱行实降。著交宗人府、及该部、嗣后凡兼职之宗室王公等。遇有案件。应与同事大臣、降级调用者。均著照此次之例。将宗室王公等所兼职任。实行议降。其加倍罚俸。著即停止。况所降者仅兼任之级。于伊等承袭原爵。殊无干涉也。　　

○又谕、现出有镶黄旗护军统领员缺。著吉庆补授。正黄旗护军统领员缺。著巴忠补授。镶蓝旗护军统领员缺。著巴克坦布补授。吉庆、巴忠、仍著兼侍郎、副都统。　　

○户部议准、两淮盐政全德奏称、前因江都、甘泉、二县食引壅滞。以五分融入湖广纲引行销。今湖广积引较多。应将融引。收回本岸办理。从之。　　

○己卯。调镶蓝旗蒙古副都统成策、为正红旗满洲副都统。正蓝旗蒙古副都统丰绅济伦、为镶白旗满洲副都统。以理藩院郎中上行走博兴、为正蓝旗蒙古副都统。理藩院郎中普福、为镶蓝旗蒙古副都统。　　

○庚辰。谕曰、朕此次驻跸热河。巡幸木兰。著怡亲王、仪郡王、大学士公阿桂、协办大学士尚书孙士毅、留京办事。所有吏兵二部应行引见官员。文职知县以上。武职守备以上。于未启銮进木兰之前。著该部每月派堂官一员。轮流带赴热河引见。其文员内佐杂等官。武职内八旗护军校、骁骑校、及外省送到之补放骁骑校水手。并年满千总等官弁。仍著王大臣照例验放。至八月以后。月选州县等官。照例俟回銮后。归于九月分。一并引见。其各省督、抚、提、镇等奏摺。著赍摺人。前赴行在投递。进哨后。著兵部派员。驻劄哨门。接递各省奏摺。封送行在。候朕批示发回。仍于哨门。交付赍摺人祇领。该部即遵谕行。　　

○又谕、据琳宁等奏称、吉林地方失火。适值大风。遂至延烧官署、旗民房舍。四千余间。请旨仍照前次。所有庙宇官房。动支官项修理。参局房舍。于备用银两内。动支修理。其官兵水手等居舍。并请借给俸饷。以资修盖等语。吉林地方。猝遇火灾。旗民房舍。延烧至四千余间之多。殊堪轸念。被灾房舍。重行修盖。若不动支官项。通融接济办理。则伊等力必拮据。著照琳宁等所请。庙宇房舍著交该处同知修理。官房著派员估计。动支官项修理其官兵水手等被灾房舍。照伊等品级、斟酌借给俸饷。以资重行修盖。此次火灾。适值大风。既非人力所能扑灭。琳宁等、著从宽免其交部议处。该处街道狭窄。草房较多。遇有火灾。人力不能前近。并著照琳宁等所请。此次修盖房舍。著将街道展宽二三尺。大所草房。俱著改建瓦房。余均照所请行。　　

○又谕、据保泰等奏、噶勒丹锡哷图萨玛第巴克什身故等语。萨玛第巴克什、长于经典。两次赴藏协同达赖喇嘛办事。俱属妥协认真。今闻身故。朕心深为恻然。著加恩赏银五百两。以作善事。派雅满泰奠醊。仍赏大哈达一。噶布拉数珠一。钤杵一分。与萨玛第巴克什塔前。永远陈设。　　

○谕军机大臣等、据保泰等奏、萨玛第巴克什身故。请简派呼图克图赴藏。协同达赖喇嘛办事等语。著济咙呼图克图、前往协同达赖喇嘛、妥慎办事。不得因前有嫌隙。意见参差。并传谕达赖喇嘛知之。　　

○辛巳。谕军机大臣曰、董椿奏、淮宿两关。徵收盈余银两。较之上届。少收银六万九千八百余两。恳请照数分年赔缴等语淮宿两关。近年徵收税课盈余。并无短少。何以董椿此次徵收银两。少至六万九千八百余两之多。董椿人尚谨慎小心。谅不敢以多报少。其管关之家人书役等。董椿亦自当稽查约束。不至任其从中舞弊。致有短绌。即云去秋王平庄民埝冲塌。亦系即时补筑完竣。且距豫省较远。货船自应照旧流通。不致阻滞。其因何少收税课盈余之处。著董椿将该处实在情形。据实速奏。再降谕旨。毋得稍有隐饰。致干咎戾。将此谕令知之。　　

