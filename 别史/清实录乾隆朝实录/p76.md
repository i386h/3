<!-- { "loadSidebar": true } -->
○丙申。总理事务王大臣、会同刑部等议奏、遵旨会审古州苗疆一案。革职刑部尚书张照怀私挟诈、扰乱军机。革职贵州提督哈元生、观望逗遛、失陷城寨。均应拟斩监候。革职湖广提督董芳、擅调官兵。革职贵州巡抚元展成、抚驭乖方。均应佥妻发边远充军。革职副都御史德希寿、巧诈不实。应枷号鞭责。再张照、德希寿、糜费兵饷。俟查明确数、勒限严追。得旨、从前经理古州苗疆、原非皇考圣意。因臣工陈奏、降旨询问大学士鄂尔泰、伊以为可行。然后命张广泗从事。比时规模粗定、而善后未周。鄂尔泰即离总督之任。上年逆苗蠢动、扰害地方。鄂尔泰具疏引咎、请削伯爵。又因患病、恳解大学士之任。我皇考允其所请、削去伯爵。并解大学士任。是鄂尔泰经理未善之处、已奉谕旨处分结案矣。及解任之后、圣心深为眷注。赐俸赐药、恩礼频加。此廷臣所共知者。八月二十三日、钦奉遗诏辅政。迄今一载、恪共厥职。在朕今日、若泯其现在佐理之功、而复论其从前已结之案。大非情理。况鄂尔泰节制三省时、其所安定之苗疆甚多。至今宁谧、民无扰累。其劳绩不可念乎。至张广泗奉鄂尔泰之委、办理古州。鄂尔泰远在云南。张广泗身在黔省。凡区画布置之不协、张广泗无可推卸。此亦中外所共知者。但伊自为经略以来、殚心调度、悉合机宜。荡涤苗氛。抚绥黎众。是此日之功、已可掩从前之过。揆诸圣人罪疑惟轻功疑惟重之义、张广泗仍当交部议叙、以奖军功。至于哈元生、身为全省提督。乃苗人造逆、不能觉察于机先。及贼众肆行、又复稽迟于临事。按律治罪、亦复何辞。但念伊粗鄙武夫、知识短浅。尚非有心贻误军机。且从前征剿乌蒙、曾经效力。今既革职拏问、著从宽免死释放。张照、受恩深重。且自请经理苗疆、膺兹钜任。而乃怀私挟诈、种种妄行。罪莫可逭。朕是以降旨、将伊革职拏问。但念伊浮躁性成、又误听道路传闻播弄之言、遂立意与哈元生龃龉。哈元生之罪既已从宽、张照亦著免死释放。至于元展成、本属中材、适值地方难办之事。兼之文武不和、诸凡掣肘。遂至仓皇错乱、莫展一筹。董芳、身为副将军。不能和衷共济。负恩实甚。但伊初到黔省、办理军务、为时尚浅。德希寿、一无所知。诸事听张照之指使。此三人者、虽有应得之罪。尚有可原之情。既已革职拏问、其治罪之处、俱著宽免。古州苗疆一案。上年起事之时。朕即奉皇考谕旨、同王大臣计议办理。仰承圣谕指示、凡地方之情形。军机之得失。与官弁之优劣贤否。无不洞悉周知。即位以来、深知张照、董芳、元展成、哈元生等、在彼。各逞私怀、但以彼此攻击为事。断无益于公务。是以陆续降旨、将伊等拏解来京。而以经略之任、专畀于张广泗。俾伊一无牵制、庶可迅速成功。夏秋以来、军务渐次就绪。今王大臣及法司衙门、将哈元生等、分别定拟具奏。朕酌其情罪、特降斯旨。凡从前诸人革职拏问先后之不同。与此次之从宽赦宥。悉皆断自朕心。惟期肤功克奏、永靖苗疆。不但大学士鄂尔泰、未曾旁置一语。即总理事务王大臣、亦未曾襄赞一词也。且此数人者、岂皆与鄂尔泰不合者乎。则非其所主、亦已明矣。倘无知之人。复有如崔起潜者、妄生疑议。以为朕听臣工之陈奏、如此办理。而疑公正大臣之有所偏党。则愚昧错谬之甚。将此一并晓谕知之。余依议。　　

○大学士总理浙江海塘兼管总督巡抚事务嵇曾筠疏报、定海、山阴、等六县、开垦雍正十三年分民田、荡、地、四十四顷。新城、镇海等十七县、垦复额内荒缺田、地、山、塘、二百五十三顷有奇。招回人丁、七十二丁口。　　

○丁酉。上诣雍和宫梓宫前供奠。　　

○谕总理事务王大臣、陕西标营派出操演之兵、所需器械、有应制造添补者。前经大学士仍管川陕总督查郎阿等奏请、借给兵丁银两备办。于饷银内分年坐扣。朕思陕甘各标营。自西路用兵以来、出征者、既效力行间。存营者、亦差遣繁重。今操演各兵所需器械、现据查郎阿将各项收贮之军器、可以拨给者、并堪以修补者、俱逐一查出料理。其所需修补工价、并添制器械所用银两、著免其在各兵饷银内坐扣。俟工完之日、据实造册报部、作正开销。　　

○礼部尚书杨名时遗疏闻。得旨、杨名时系皇祖简用旧臣。服官年久。学问醇正。品行端方。朕仰体皇考圣意、宣召来京。正资委用。今闻溘逝。深为悯恻。已赏内库银一千两、遣内务府官一员、经纪其丧。派散秩大臣、带领侍卫十员、赐奠茶酒。再著加赠太子太傅。准入贤良祠。其应得恤典、该部察例具奏。　　

○以故格尔吉部落百户古鲁丹忠之子旺查尔、策旺之子噶尔嘛达什、阿里克部落百户荐参之子安达克、袭职。　　

○加赏驻藏及哈密官兵钱粮。　　

○戊戌。上诣皇太后宫问安。　　

○谕总理事务王大臣、十月十一日、朕亲送皇考梓宫、前往山陵。朕躬缟素。其随往之王大臣官员等、俱素服。冠摘缨纬。到陵后回銮时、各官冠缀缨纬。俱服行衣。　　

○又谕、尔等所议奉移皇考世宗宪皇帝梓宫、送至陵寝。照从前世宗宪皇帝、孝恭仁皇后、恭送圣祖仁皇帝梓宫之例。内称皇太后宫眷、于每日早晨先行。由别修道路、预至芦殿恭候。驻次、于朕黄幔城之右稍后等语。虽云天子行营宜居正中。但朕心实为不安。伏思皇太后恭送梓宫。宜瞻望梓宫起行后、稍间在后随行。驻次、亦应于梓宫营内。至回京时、皇太后仍由原行路回京。则既与理相合。亦不致劳民动众、修垫三道。著总理事务王大臣、会同再议具奏。寻议、奉移世宗宪皇帝梓宫日、皇上于梓宫前祭酒三爵。皇太后于梓宫旁祭酒三爵。皇太后宫眷、皇后宫眷、瞻望梓宫起行后、由阜成门出。候梓宫过、随行。驻次、请于芦殿大营东边稍后、建立行营。设皇太后黄幔城。每日早晨、瞻望梓宫起行后、稍间随行。晚间、停止进谒。至日、由驻次所修新路、先至隆恩门西所黄幔城恭候。回銮时、仍由去时所行道路还京。从之。　　

○又谕、刑部尚书员缺、著庆复补授。仍兼管吏部事务。果亲王体气素弱。近因病后、尤须调理。王既总理事务、又管理藩院、及户部三库、职任已多。刑部事务颇繁、著不必兼管。新授兵部尚书那苏图、尚未来京。其兵部事务、仍著傅鼐暂行署理。　　

○己亥。谕总理事务王大臣、派出守护泰陵之贝勒、公、大臣、官员等、于本月十一日起身。朕于十月十一日、亲送皇考梓宫、前往山陵。此次随行之兵丁、人夫、跟役等类甚多。难保无在途生事。或强买物件。扰累居民者。著各该管官员、时刻稽查。约束手下之人、遵守法度。敬谨办差。倘有生事扰民者、或经访闻。或被巡察御史纠参。除本人从重治罪外。其该管官员、亦必加以处分。著将此旨通行传谕知之。　　

○旌表守正捐躯之山东汶上县民胡公臣女、胡氏。　　

○庚子。上诣皇太后宫问安。　　

○命各省秋审情实人犯、停止勾决。兵部议覆、宁夏将军阿鲁奏、驻防兵丁。有亲祖父母父母。家无次丁。欲将伊子孙调回就养者。请照官员养亲之例、准其退甲调回。应如所请。其伯叔父母、虽无就养之条。但本身并无子嗣、例应将伊侄过继承祧养赡者。俱令该族长佐领等、查明咨部、调回养赡。永著为例。从之。　　

○刑部议奏、张扬成诬指妻徐氏、与弟张洪仁通奸、杀死张洪仁徐氏一案。查律、兄殴弟故杀者、杖一百。流二千里。故杀妻者、绞。二罪俱发、以重者论。张扬成应拟绞监候。得旨、张扬成依拟应绞、著监候、秋后处决。余依议。此本内称律载兄故杀弟者、杖一百。流二千里。故杀妻者绞、等语。朕思弟乃手足之亲、较妻为重。兄故杀弟、残忍已极。今杀妻拟抵、而杀弟转轻。于情理未协。其如何更定律例之处。著九卿会议具奏。寻议、伏查大功小功缌麻尊长、殴卑幼死者、绞、故杀、亦绞。殴大功堂弟妹死者、杖一百。流三千里。故杀者、绞。今应请将故杀期亲弟妹。照故杀大功弟妹者律、均拟绞监候。至故杀期亲弟妹、既更定拟绞。则殴期亲弟妹至死者、亦应请改正、照本律满徒加一等。杖一百。流二千里。从之。　　

○旌表守正捐躯之江苏沛县民王小报妻、李氏。广东东莞县民李乔木妻、陈氏。阳山县民余观保妻、邓氏。　　

○辛丑。命庄亲王、大学士鄂尔泰、公讷亲、户部尚书海望、刑部尚书徐本、随驾前往泰陵。果亲王、平郡王、大学士张廷玉、在京办事。　　

○补叙和通呼尔哈阵亡员弁。镶黄旗满洲副都统马尔齐、正黄旗满洲副都统兼侍郎舒楞额等、二十四员、袭荫祭葬有差。　　

○壬寅。谕总理事务王大臣、哈元生、汉仗尚好。著赏给副将衔。前往西路军营。交与提督樊廷、听其差委。效力赎罪。　　

○癸卯。谕、朕亲送皇考梓宫、前往山陵。地方官员跪迎梓宫。不必接驾。俟回銮时、照例接驾。　　

○除河南荒弃地亩额赋。谕、朕御极以来、仰体皇考圣心、时时以爱养百姓为念。前访闻得豫省滨河两岸、堤压柳占地亩。及郑州盐磏地亩。每年应徵额赋、小民输纳维艰。已降谕旨、悉予宽免。以纾民力。继又闻得尚有盐磏飞沙、河坍水占。地无可耕、粮仍赔纳之处。随又降旨、令该抚详确查勘、核实奏闻。今据巡抚富德奏称、遵旨派委府州有司、查得祥符、杞县、洧川、中牟、荥泽、阳武、封邱、兰阳、仪封、鄢陵、汜水、偃师、巩县、孟津、宜阳、嵩县、登封、内黄、新乡、延津、浚县、滑县、孟县、原武、济源、武陟、淮宁、襄城、长葛、禹州、密县、南阳、新野、裕州、叶县、信阳州、汝州、鲁山、郏县、宝丰、伊阳、商城等四十二州县。或因飞沙堆积、不堪布种。或因水势冲刷、坍入中流。或因淹浸日久、变成盐磏、尽属不毛。或因外高内低、水无去路、积为陂泽。共地、二千三十余顷。计粮银、共九千八百七十九。两零。漕米、共三百二石。九斗八升零。朕思任土作贡、国有常经。其欺隐地亩者、自当治以应得之罪。若田土荒弃、无地有粮。则当速沛恩膏、以解闾阎之困。豫省荒废地亩、既据该抚确查奏闻。著照所查之数、造册报部、将额赋永远豁除。以副朕惠鲜怀保之意。　　

