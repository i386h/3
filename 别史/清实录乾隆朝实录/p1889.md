<!-- { "loadSidebar": true } -->
○又奏沙州一路军台。经臣奏准改由安西旧路。但军台改移。虽有旧辙可寻恐其间或尚须因地制宜之处。复令肃州镇总兵会同该道府商办。据该镇道等酌议沙州新路军台十四塘。每塘于新路内先抽拨马十匹兵夫五名。隔塘间彻千把一员。于闰七月十日移往安西旧路安设。一切军台奏摺文报均由旧路行走。其余一半弁兵夫马。于闰七月二十五日。全数彻安旧路。其各塘汛兵。照依新路一律添设五名。分布查防报闻　　

○四川总督阿尔泰奏臣巡查川北一带营伍。沿途经过各州县凡有关于水利农田及疏浚河渠。兴修城工处所臣俱亲临查勘筹办查成都东北百里有金堂县之赵家堰该堰上承成都内江分洩之水。下达数州县引渠。分灌田畴臣饬令该县。于春初都江堰开放后。即令赵家堰以上各河口筑坝截水分灌引渠至夏秋盛涨赵家堰又为成都附近各河渠洩水尾闾本年夏秋。江水叠涨臣饬该县将赵家堰大坝拆卸。俾上游余水得以宣洩畅注。复亲赴查勘酌定蓄洩水则。疏筑章程。以收水利实效又潼川府之中江县城身滨临大河。因河流对岸淤沙。大溜直趋城堤。易致冲刷。臣饬令该府县。将对岸沙滩开挖支河引水畅注而城堤亦令培筑完整。又保宁府首邑阆中县。为镇道驻劄要地。该县现动帑兴修城工。臣周环查视西面城身。因逼近大江每至伏秋江涨。水抵城根。查该江顺西奔流。至城身西南角一带。折溜南注其对岸率皆沙岗惟西南折溜最窄之处山角石嘴。横截江流故每有水冲城根之患臣酌筹于上游江身王家滩处所。修筑挑水坝使大溜趋江仍于对岸开挖引渠以水刷沙复于下游石嘴逼仄之处。开凿数丈。使江流去路宽畅不致水溢城基然后培修城堤以资捍御又自保宁回至绵州顺查该处修城事宜据该州禀该城西南二面现仅存残缺城基东北二面民居之外即系大河城基荡然无存缘绵城逼近涪江前因大水冲刷成河臣亲履查勘该处既无可改支河之处而城西城南又复两河环绕若仍于该处修城。势不免于冲刷殊非一劳永免之计容臣另行筹办妥协得旨诸凡留心经理妥协。嘉悦览之　　

○广西布政使淑宝奏、查粤西额徵关税除桂林首府一厂外余多距省窎远稽察难周该道府州向无考成亦恐日就因循。请将平乐梧州浔州南宁庆远五府厂。责成该管道员富川。贺县。昭平。怀集。怀远。博白。北流。陆川等八县小税。责成该管府州惟土田州税系土司经管。为滇粤道。密迩百色。请责成百色同知各就近稽察。耳目易周。如无苛剥商民隐漏侵欺情事。即按季各具印文。申送抚臣及臣衙门备案。仍将各属徵存税银据旬报收单核有成数。随时委员监拆解送以杜亏那该道府州徇纵失察。发觉一并揭参报闻
大清高宗法天隆运至诚先觉体元立极敷文奋武孝慈神圣纯皇帝实录卷之七百九十三　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十四　　

乾隆三十二年丁亥九月壬辰朔上行围　　

○遣官祭历代帝王庙　　

○遣官祭都城隍之神　　

○谕曰。内阁学士庆桂。著往库抡办事立即驰驿赴京治装数日将颁给将军成衮扎布之钦差大臣印信携带速即驰驿前往所奏带往笔帖式巴克坦布亦准其带往　　

○又谕曰巴尔品著以参赞大臣前往雅尔。更换乌勒登来京巴尔品。与哈萨克接壤办事。著施恩赏戴花翎不必来京请训即由彼处驰驿前往　　

○谕军机大臣等据达桑阿奏称。布古尔库尔勒回人等所种地亩现届升科之年派噶尔扎前往查勘伊等所种禾苗据称布古尔所种麦荍均属畅茂共收八千一百石库尔勒因遇蝗灾祇收三百十七石等语回人耕种。全赖灌溉然蝗蝻偏灾亦为事所不免。伊等所种地亩。原有应纳额赋如遇此等偏灾虽不便照内地一律蠲免若将伊等额赋全徵恐于生计不无拮据所有库尔勒本年应徵额赋。著加恩量减其应如何办理之处著即行议奏嗣后别城回人所种地亩遇有偏灾其额赋应如何减免之处著传谕永贵会同各城大臣拟定章程具奏以示朕抚循新附之至意　　

○又谕、现今青海无甚事件。不必特设大臣办理事务。且该省又有总督就近著交总督兼管。甚属简便不致掣肘。将驻劄青海办理番子事务大臣之缺裁汰。归于陕甘总督管理。每年如何前往巡查。及彼处所有部院司员笔帖式。是否应裁应留。其如何归并该督兼管之处。著吴达善详悉定议具奏　　

○又谕、据明瑞奏称、总兵书敏领兵在小猛仑地方。与贼隔江接战时将兵丁交于都司那苏泰伊不顾颜面。逃回缅寺等语。书敏身为总兵。且系满洲臣仆。乃遇贼并不奋勇打仗。不顾颜面逃回。其情甚属可恶伊等虽已病故。亦不可宽宥将此传谕舒赫德。查书敏之子。如系官员。著革职。拏交刑部治罪。若非官员。亦交刑部治罪并将伊家产查抄　　

○以刑部郎中鄂忻。为左副都御史　　

○是日驻跸萨勒巴尔哈达大营　　

○癸巳。上行围　　

○谕军机大臣等。青海之王公台吉等。俱系蒙古地方官员。办理伊等事务。彼此意见难免不无捍格不若仍令大臣等驻劄专办伊等事务。于伊等有益护军统领莽古赉前曾驻劄彼处办事。著莽古赉前赴青海暂驻彼处办事。俟届更换之期。朕另降谕旨　　

○又谕昨鄂宁奏、小猛仑窜入贼匪虽据查明。即系召工等。并被胁之孟艮等处夷民。但来历尚未明晰已选差干役前往并令龚士模等。调取叭先捧到普洱详询原由等语。已于摺内批。令俟办理缅贼功成回兵时顺剿矣。似此乌合之众敢于扰掠边境罪不容诛将来平缅旋兵。必应一并剿除以期永靖远徼但办理此等事务机宜。最当慎密现在为期尚早一切查询来历及将来作何筹办之处切不可豫露端倪使贼匪有所知觉至进兵直捣阿瓦时与九龙江一带相距辽远莽匪余孽。自毋庸亟为查办若经过道路或有匪党窜聚相邻。敢于潜助缅逆者即不妨顺势翦灭一二狡窟以壮先声。且此辈贼匪往来无定若知我剿办风声。先期遁避或匿迹军台左近伺间潜为偷窃。亦不可不筹虑及之。即如前此西路用兵时。克哷特。乌喇特。曾乘我不备。侵扰台站。乃明瑞所身经深悉者此于军行甚有关系。尤当一体留心防范。著于明瑞奏事之便将此传谕知之　　

○是日驻跸安巴究和罗昂阿大营　　

○甲午。上行围　　

○谕曰傅景著赏给副都统品级前往青海办理事务毋庸给俸。其养廉等项照旧支给　　

○是日驻跸乌兰哈达大营　　

○乙未。上行围　　

○是日驻跸坡赉昂阿大营　　

○丙申。上行围　　

○吏部议覆云南巡抚鄂宁奏称滇省道员惟新设普洱府之迤南道与总兵同城。驻有重兵统辖土司外接边境分巡普洱镇沅元江临安四府。一切稽查弹压与边防事宜必须文武大员会商妥办。又迤西道驻劄大理府。与提督同城。管辖大理。鹤庆丽江永北永昌顺宁楚雄姚安京东蒙化十府。地广事繁有兵民交涉事件二道俱系分驻边要均应准加兵备道衔。俾文武声势联络其各该道关防。武职都司以下。听其节制之处。仍照例办理。应如所请从之　　

○又议覆、贵州巡抚鄂宝奏称、贵西道向驻安顺府城。自前抚臣开泰题准移驻威宁州。该处界连四川。及云南之东川。乌蒙昭通等处。控制实难今遵旨准加兵备道衔都司以下。令其节制。责成太重。非部选新任之员。所能胜任应请改为冲繁难兼三要缺。颁给贵州分巡贵西威宁等处兵备道关防。请旨简用。应如所请从之　　

○以镶黄旗汉军参领艾肇昌。为镶黄旗汉军副都统　　

○是日。驻跸舒穆尔台大营　　

○丁酉。上遣侍卫索诺木策凌赴避暑山庄皇太后行宫问安　　

○行围　　

○是日驻跸塔哩雅图昂阿大营　　

○戊戌。赐扈从王公大臣、及蒙古王公台吉等食　　

○谕军机大臣等、据彰宝奏、验收省北州县修竣城工一摺。已交军机大臣。照朱笔删节。发交该部知道矣。此等奏摺事关城工要务理应交部存案至五台行宫及名胜座落等项。间有剥落损伤随时黏补与城垣工程有何干涉乃该抚摺内。辄行牵连声叙。殊属不合。著将此传谕知之　　

○军机大臣等议覆伊犁将军阿桂等奏称雅尔地方。并未设立驿站。一切应用物件。俱自内地。运至乌噜木齐。复由该处取道伊犁。所属之呼苏图布拉克。其间有大河数道。济渡时物件多被沾湿请由楚呼楚至色特尔默多、沙喇呼鲁苏、伊玛图乌尔图布拉克地方。设台四座。由奎屯至库尔河。沙喇乌苏鄂伦布拉克地方。设台三座。将一切应用物件转运。每台设兵十五名。马十五匹。牛五只。两台添设委署笔帖式一员管理。应如所请。从之　　

○是日驻跸张三营行宫　　

○己亥。吏部议覆、湖广总督定长奏称孝感县属之杨店。北至小河溪九十里。南至滠口一百里。东至黄陂县城七十里。西至孝感县城五十里。为四路居中要站。差使络绎。该处向系孝感县马溪河巡检管辖。该巡检现驻三汊埠。不临大路。烟户无多。请将巡检移驻杨店应如所请。从之　　

○豁除江苏昆山、新阳、镇洋娄县青浦等五县卫挖废田地四顶七十亩有奇额赋　　

○旌表守正捐躯之安徽宿州氏邹伯苍女邹氏　　

○是日、驻跸波罗河屯行宫　　

○庚子。户部议准、湖广总督定长疏报、江夏武昌嘉鱼蒲圻兴国大治汉阳汉川黄陂沔阳黄冈蕲水蕲州广济天门潜江安陆云梦随州应山江陵石首监利等二十三州。武昌武左沔阳黄州蕲州荆州荆左、七卫。陆续详报。本年夏秋之间。阴雨连绵。山水江水一时并涨。低洼田地多被淹浸业经委员分头查勘。是否成灾分数另行详报应行急赈者先行抚恤一月口粮。其倒塌房屋淹毙人口均饬令查明一例办理所有本年应完民屯额赋暂请缓徵得旨依议速行　　

○蠲免绥远城助马口外拒门保安等处雹灾田地七百六十一顷五十五亩有奇额赋　　

○豁除安徽无为州。挖废田地六十五顷七十六亩有奇额赋　　

○是日。驻跸中关行宫　　

○辛丑。上诣皇太后行宫问安　　

