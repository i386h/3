<!-- { "loadSidebar": true } -->
○吏部议覆、直隶总督方观承疏称、八沟同知所属乌兰哈达地方。距八沟四百余里。该同知势难稽查周到。天津县属之西沽。距县近止三里。毋须专员弹压。请裁西沽巡检。移设乌兰哈达。即铸给乌兰哈达巡检司印。俸工养廉。均如三座塔巡检之例。应如所请从之。　　

○又议覆、两广总督杨应琚疏称、高廉分巡道。新例兼管廉州等七协营兵饷。请另颁给敕书。至收支弹兑。需人经理。请添库吏一库役四如钦州龙门二协营。距道署较远。请准其两季兼领至遇各属钱粮完解不齐。令该道豫于司库别项领发俾无误。兵糈。均应如所请。从之。　　

○礼部以会试中额请。得旨、这会试。满洲、蒙古、取中六名。汉军取中一名。直隶取中十八名奉天取中一名。山东取中十三名。山西取中十六名。河南取中十一名。陕西取中十四名江南取中三十三名。浙江取中三十名。江西取中二十六名。湖北取中十二名。湖南取中五名福建取中十五名。广东取中十五名广西取中五名四川取中九名贵州取中七名。云南取中八名　　

○甘肃巡抚吴达善奏、此次剿贼官兵。将来凯旋驻防屯田各事。需粮甚多。巴里坤存粮不敷备用。拟在哈密仓贮内拨粮二万石。于四月内运往。其哈密仓储。仍陆续筹拨。报闻　　

○旌表守正被戕之湖南桑植县民李万忠女李氏　　

○是日、驻跸徐家渡大营。　　

○庚申。谕据梦麟等奏报荆山桥河道挑挖完竣。于三月二十八日开坝。湖水通流坝下河道。一律深通等语。自去年孙家集夺溜。荆山桥一带淤沙。为患不细。朕命梦麟、白钟山、张师载、高晋等、分任其事。疏瀹并施。乃得克期成功。纾朕忧怀。梦麟等办理甚属可嘉。著交部议叙。其在工各员。著查明咨部一并议叙。　　

○谕军机大臣等、据张师载奏称、南阳至韩庄之淹漫纤道。俱用草土填筑。高出水面二三尺。粮船衔尾前进。并无阻碍等语。运河之水。虽较黄河未见加长。但现今荆山桥既已疏通。则彼处积水。直趋南下。恐运水复有长发。治河之道。有疏必有洩。既已疏其上流。而不洩其尾闾。则水无所归。势必有泛溢之虞矣。著即传谕梦麟、白钟山、张师载、高晋等。速行共为商酌。将微山湖、六塘河以下应行洩放之处。豫为筹度。即速疏浚。先事豫防。无滋后患。仍著一面办理。一面即行奏闻。将此传谕伊等知之。　　

○是日、驻跸鲁家庄大营。　　

○辛酉。上诣皇太后行幄问安。　　

○谕、据黄廷桂奏、办解巴里坤军营马驼。已于各官兵未起程之前。全数解到。经领兵大臣公同挑验。膘壮堪以乘骑等语。黄廷桂此次解送马驼。沿途各站。豫备草豆。饲餧有资。而戈壁等处凿泉汲饮。不致缺水。办理甚属可嘉。著交部议叙。其管解各员弁。著查明一并咨部议叙。　　

○兵部议覆、署福州将军明福奏称、福州水师旗兵。学习艌匠年满。于修补战船、并大修等工。俱已熟悉。请裁原设绿营艌匠八名。拨回海坛、闽安、原营充伍。其缺即以旗兵挑补。应如所请。从之。　　

○以故云南永昌府属湾甸土知州景荣名子毓瑛、浪穹县蒲岮崆土巡检杨遗龙子旸、各袭职。　　

○旌表守正捐躯之直隶八沟民白福旺妻刘氏。河南修武县民杨顺生女杨氏。　　

○是日、驻跸仰化集大营。　　

○是月。钦差侍郎梦麟、江南河道总督白钟山、河东河道总督张师载、安徽巡抚高晋奏、韩庄一带。湖河相连运河纤道间段淹浸。查微山湖水。所以漫溢运河者。由荆山桥上下被黄水淤塞。今挑挖工竣。湖水自可通流下注。惟上游无堤处所。为黄河平漫之区。若不筹办。大泛在迩。不但运河受害。即已浚之荆山桥河道。亦恐仍淤。查孙家集虽于上年堵闭。尚多过水之处。而花庄地居最下。过水尤多。查河工尚有堆砌碎石。名为乱石坝。应于现堵支河之上。加乱石坝一道。得旨、好。　　

○又奏、臣等会查江南运河。原藉骆马湖暨荆山桥河水以济运。今骆马湖水不甚大。尽可容纳。而荆山桥现挑河道皆依旧日河底深浅。疏浚开挑湖水入运之处。若少涨满为害。即将骆马湖尾闾。逐渐开放宣洩。其六塘河以下积潦未消。臣梦麟、白钟山、于荆山桥工程竣后。即星赴该处查勘办理。得旨、六塘河以下。亦必须筹办疏通。朕意正虑及此。况此处贫民甚多。以工代赈。不患无人。不然。上疏而下淤。不但无益而且有害矣。汝等亟宜速行相度。　　

○白钟山、张师载、高晋奏、臣等会议黄河北岸丰铜两厅加帮临河堤工。及黄村、苏家山、等处支河土坝。并新添花庄乱石坝等工臣张师载分任。南岸丰铜两厅加帮临河堤工。及郝家集支河土坝。并郝家嘴抽挑顺势引渠。臣高晋分任。骆马湖堤工。臣白钟山、嵇璜、分任。臣等务将一切工程。上下照应。联为一体。即臣梦麟、虽止专任荆山桥挑浚工程。亦必互相参酌。得旨、如此方是。朕怀以少慰。仍即具图贴说。速行奏来。　　

○白钟山、高晋奏、蒋家营支河。近因大雨连绵。河水增长。搜刷东岸河崖。通流仍归洩水旧河。急须就坝堵筑。但东岸地势卑矮。兼系流沙。难以盘坝进埽。拟于坝北上游里许。地势高耸河面稍窄之处。定为坝基。上紧儹办。不过十数日。即可告竣。惟需用料物。工次存剩无多。即移咨豫东之曹单商虞两厅。拨料协助。报闻。　　

○署江苏巡抚爱必达奏、毛城铺在黄河南岸上游。距徐州城一百三十余里。圣驾临视。若于徐州北岸。直至毛城铺对岸渡河。船只尚易豫备。随经向导勘定。由徐州北岸子房山大营起。至孙家、管粥、楼子、蟠龙、各集地方。由唐家渡渡黄。前至毛城铺阅毕。仍渡黄驻跸蟠龙集。由原路回徐州府子房山大营。从荆山桥一路。出江南境。所需马匹船只无多。均各上紧赶办无误。得旨、好。　　

○江西巡抚胡宝瑔奏、广信府属封禁山。原责成该处六汛。各照地界经管。但近来居民日稠。通闽大路。入山歧径颇多。原设六汛。尚难兼顾。请于上饶县之金竹坪、螺蛳尾。广丰县之脱衣塘、坳头、横棱山。各添一汛。即于广信营存城兵。每泛抽拨三名。与旧泛分地会巡。得旨、如所议行。　　

○河南布政使刘慥奏、夏邑、商邱、虞城、永城、四县。上年被水村庄。既屡奉恩施。借粜加赈。民已得所。但新旧钱粮。若仍行催纳。复恐民力竭蹙。请将旧欠钱粮。缓至麦熟。本年应纳者。缓至秋后。得旨、览奏俱悉。　　

○大学士管陕甘总督黄廷桂奏、本年二月甘省满汉各营。买补摘缺马数甚多。沿边觅购艰难。现委员弁前赴张家口、杀虎口一带出马处所。广行购买。闻青海蒙古各部马尚多。亦札知副都统德尔素照料购办。得旨、买补马匹。乃第一要务。当实力督催。不可缓视之。　　

○又奏、附近哈密之塔勒纳沁。前经奏准派兵开垦屯种。查该处兵屯。原有三千余亩。自乾隆七年停种后。渠道淤塞。开挖修筑。在在需费人工。今止可种地一千五六百亩。余至明岁再逐渐垦种。其耔种于粮员处领用。牛力农具。于防所通融此项废地。种艺既已开端。一二年内。可次第修复。得旨、好。　　

○又奏、上冬额敏和卓属下穷回。脱出数百人来至哈密。当赏给口粮养赡。事定令回鲁克沁。兹有额敏和卓之次子协理伯克墨撒来哈密领粮。并请将伊父部落下逃人六百余名。带回鲁克沁种地。并求派兵数名押送。当即分起押送出卡。念其行走需十五六日。除月支米粮外。量给半月裹带口粮。并赏耔种二十石。报闻。　　

○又奏、哈密年满防兵。今应派换。向来于安、甘、凉肃、各提镇内。就近拣派。今查有派往巴里坤种地兵五百名。即系甘、凉肃、三处之兵。现因巴里坤地亩荒废已久。不能妥种。经将军成衮扎布等、奏请暂令回营。请即以此项兵。作为换班防兵。应支整装赏项。即以前经赏领之项抵数。无庸另给。得旨、甚妥。　　

○两广总督杨应琚奏、廉州府属龙门一协。孤悬海岛。实兵一千七百六十七名。既无田土可耕。亦无生业可务。向来兵米一石。例支折色七钱。嗣因兵力拮据。济以潮州府属南澳租米三百余石。尚属不敷。今查有交商生息、并灶丁食盐羡余二项。岁可得银一千二百两。以之加给。计每石可加银二钱有零报闻。　　

○又奏、附近虎门镇之新安营改为镇标左营。沿海紧要。向未贮有仓谷。计实兵六百六十余名。须贮谷八百石查有盐羡纸朱余银。节年积存八百余两请即于此项动支。以为该营买谷建仓之用。得旨、览奏俱悉。如所议行。　　

○云南巡抚郭一裕奏、汤丹、大碌等铜厂。向系六月开收春季铜觔。至次年五月底。截数造报。以本年之铜。作上年之数。办理既未妥协。钱粮亦多牵混。今届乾隆二十一年分奏销。请截至十二月底止。俱归当年案内。其二十二年以后。即自正月起。截至十二月底止。定为年清年款之例。得旨、好。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百三十五


大清高宗法天隆运至诚先觉体元立极敷文奋武孝慈神圣纯皇帝实录卷之五百三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。夏。四月。壬戌朔。享太庙。遣恒亲王弘晊恭代行礼。　　

○上诣皇太后行幄问安。　　

○谕曰、于荣焕、倚恃内监僧人。既在街市出言戏侮巡检。复于公堂咆哮。甚属不法。著发往黑龙江安插。张若瀛责治甚是。常亮惧海保等、遂详该督。而方观承据详参奏。甚不识大体。朕岂曲庇内监之主。嗣后伊等若有在外慢骂生事者。听人责惩。朕皆不问。邴姓千总、听太监总管之言。袒护于荣焕。踢打巡检弓兵。尤属不合。著交常亮重责四十板。海保、富贵、著交总管内务府大臣察议具奏。　　

○命原任总兵丑达、仍驰驿往巴里坤、听候调遣。　　

○是日、驻跸顺河集大营。　　

○癸亥。遣官祭宿迁县皂河龙王庙。御书扁曰福佑荣河。　　

