<!-- { "loadSidebar": true } -->
○戊戌。谕军机大臣等、据巴延三等奏、海丰县民人吕邦球。控告钟亚金、符水迷人。轮奸吕谢氏一案。究出同夥之江亚武、黄亚水、并钟亚金、曾同陈亚六。赴福建诏安县。投拜黄江水为师。又黄亚水。供出故父黄学贵。传授茅山符咒。串同钟亚金等。在吕邦球家焚符作祟。乘间轮奸。并据黄亚水供出。伊父遗有符书神像。及郭亚牒、黄亚佐等。均系建醮诵经夥伴等语。邪术迷人。大千法禁。此案钟亚金等学习邪术。焚符作祟。轮奸妇女。索诈钱文。情罪实为可恶。必须彻底严行查办。著传谕巴延三、尚安、提集已获各犯。严切讯明。即行按律定拟具奏。所有神像经卷。并行查明销毁。其未获余党。务饬文武员弁。按名查拏。迅速就获。毋使一名漏网。至福建诏安县民黄江水一犯。据钟亚金供、符咒系该犯传授。黄亚水又供、符咒传自伊父。至黄江水、曾于四十五年来过海丰。自言能画符咒。因图卸已罪。是以私嘱钟亚金供扳为师等语。该二犯所供。虽属互异。但黄江水既经到过海丰。又能画符咒。是此等邪教。自系起于福建。必须切实根究。并传谕富勒浑、雅德、一体饬属查拏到案。严讯实情。并究明有无夥党。一并审办。务尽根株。将此由五百里各传谕知之。巴延三等摺、并钞寄富勒浑、雅德、阅看。　　

○庚子。上御重华宫、赐皇子诸王及廷臣等宴。并命以观灯火联句。　　

○御抚辰殿大幄次。赐蒙古王贝勒额驸台吉。及年班杜尔伯特公乌哷斯等二人。乌什等处回子伯克塞普拉等十六人。朝鲜国陪臣黄仁点等四人。琉球国陪臣毛廷栋等二人宴。　　

○谕曰、皇长孙绵德。前因与革职礼部郎中秦雄褒、往来馈遗书画。革去承袭定郡王。嗣复加恩封为公爵。绵德为皇长子定安亲王嫡长子。系朕长孙。设如书生拘迂之见。若明洪武时。懿文太子既殁。刘三吾建议。谓皇孙世嫡。礼宜承统。洪武泥于法古。遂立建文为皇太孙。其后酿成永乐靖难之变。祸乱相寻。臣民荼毒。皆刘三吾一言丧邦之所致也。朕惟深鉴于历代建储之失。是以再三宣谕。并令纂辑储贰金鉴一书。为万世法戒。若如洪武之泥古立储封建。以祖宗神器之重。轻为付托。岂我大清宗社万年之福乎。今念绵德之子奕纯。新岁可以得子。朕庆抱元孙。五世一堂。实为古稀盛事。自应特沛恩施。以衍奕禩云礽之庆。绵德、著加恩晋封固山贝子。嗣后宜益加谨饬。常存敬畏。以期永承恩泽。副朕谆切训勉之至意。此旨并著入于储贰金鉴。　　

○又谕。朕此次南巡。所有步军统领事务。著定郡王绵恩署理。　　

○是日立春、顺天府进土牛春山宝座。　　

○辛丑。上诣大高殿、寿皇殿、行礼。　　

○御乾清宫。赐皇子皇孙诸王等宴。　　

○御保和殿、赐朝正外藩等宴。召左翼科尔沁和硕亲王旺扎勒多尔济、多罗贝勒三音察衮、乌珠穆沁和硕亲王玛哈索哈、巴林亲王品级多罗郡王巴图、固山贝子德勒克、奈曼多罗郡王拉旺喇布坦、敖汉多罗郡王齐默特噜瓦、固山贝子桑济扎勒、阿巴噶多罗郡王喇特纳什第、土默特多罗贝勒索诺木巴勒珠尔、右翼喀尔喀车臣汗车布登扎布、多罗贝勒车布登纳木扎勒、衮布多尔济、固山贝子德沁喇木丕勒、一等台吉格斋多尔济、喀喇沁亲王品级多罗郡王喇特纳锡第、翁牛特固山贝子图扪巴颜、鄂尔多斯固山贝子丹巴达尔济等、至御座前赐酒成礼。　　

○谕、朕启銮后。兵部印务。著刘墉兼署。理藩院印务。著伍弥泰兼署。　　

○又谕曰、黄仕简、著加恩在御前侍卫上行走。　　

○谕军机大臣等、据伊龄阿奏、仿照安福舻样式。新造宝莲航御舟一只。现已工竣。拟送至直隶厂豫备乘坐等语。又多一事。览奏不为欣悦。已于摺内批示矣。朕自辛未以后。五次南巡。乘坐安福舻。甚为安适。此次南巡。上年冬间。业令长芦盐政。将御舟送至直隶厂豫备。舟中向列御笔诗章。今若改乘伊龄阿所造之舟。岂竟将安福舻内御笔移挂耶。抑另行特制耶。伊龄阿小有聪明。每每高兴取巧。朕屡加训饬。仍不知悛改。复作此无益虚糜之举。著传旨严行申饬。况伊龄阿。成造此舟。必非自捐廉俸。不过交与商人承办。若此事该盐政先行奏闻。朕必谕令停止。今业已制造完竣。只须将此舟停泊扬州。候朕经过时阅看。必不可送至直隶厂豫备。将此传谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十六



大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。正月。壬寅。成都将军特成额、四川总督李世杰奏、新疆种地降番。数年来丁口渐增。饬委道员挨查。较初编户口原数。实多一千一百六十余名口。其中因叔侄兄弟亲戚应分户者。计四百一十一户。今届升科年分。人数滋多。以一户之粮。供数家之食。自属不敷。查山头地角。尽可垦耕。自应一律均分。请将应分各户每户再拨给地三十亩。赏给耔种二石。存屯空仓房一间。不必折与银两。仍令自备牛具开垦。限年升科得旨、好。依议行。　　

○癸卯。谕军机大臣等、前据伊龄阿奏。仿照安福舻式样。成造宝莲航。送至直隶厂豫备乘坐一摺。已降旨严行申饬。并传谕该盐政、必不可将此舟送至直隶厂矣。昨复将所进船式。取进阅看。船身笨重。内河驾驶。尤多不便。朕自辛未以后。五次南巡。乘坐安福舻。甚为安吉。况安福舻之外。尚有翔凤艇。豫备乘坐。已极便适。至御舟之后。尚有内廷皇子等乘坐。及豹尾枪各项近御差使船。今若复添此舟。内河行走。势必在众船之前。不免迟滞。况添设一船。水手河兵人等。又需另行添派。其一切工价篙赏等项。更多糜费。将来安置何处。又须另建船坞。种种不便。竟全未计及。总之伊龄阿小有聪明。每每高兴取巧。经朕屡加训饬。不知悛改。且此船亦非伊龄阿自捐廉俸。不过虚糜商力。意在献勤。作此无益之举。甚属非是。伊龄阿。著再传旨严行申饬。并谕令将此舟、仍遵前旨。只须停泊扬州。候朕经过阅看。断断不可送至直隶厂豫备。如未经接奉前旨。业已牵挽北上。亦必遵旨赶回具奏。将此传谕知之。寻奏。现已飞饬承办工员。即于扬州停泊。臣办理冒昧之处。愧悔莫及。得旨。览。　　

○又谕。前因甘肃革职通判佟跃岱。将家产变卖。串通赵庞任董四姓。藉词隐匿。并不完缴官项。传谕李侍尧。及陕西。山西、各省巡抚。就近询问佟跃岱。所有赵庞任董、系属系人。拏解送京审讯。兹据李侍尧奏、此内惟赵姓一名。遍查并无其人。闻系勒尔谨之长随赵姓。曾与佟跃岱有借贷情事。系山东人。现住京城等语。该犯既系勒尔谨长随。敢与职官串通隐匿。尤为可恶。除就近传知步军统领衙门。并五城。顺天府严拏外。但该犯籍隶山东。或潜回本籍。亦未可定。并传谕刘峨。明兴。一体饬属严密查拏务获。解京归案审办。将此传谕知之。李侍尧摺。钞寄阅看。　　

○甲辰。谕曰。姜晟现在出差。刑部。汉侍郎乏人。姜晟未回京之前。著彭元瑞暂行署理。　　

○谕军机大臣曰、闵鹗元奏、江苏省各属新旧钱粮。已未徵完一摺。内称应徵地丁屯折漕项等款。未完银二十六万四千九百余两。未完地漕等银三万九千一百余两。又未完灾缓漕粮米一万七百余石。现在督饬催徵。务于本年奏销以前。扫数清完等语。朕巡幸江浙。跸路所经。宜加恩渥。所有此项未完各款银粮。该抚既经饬属徵催。著传谕该抚。即饬属查明、现又又徵收若干。其未完之数。并著该抚查明。酌量各该处情形。应否加恩豁免之处。即行据实速奏。俟入江南境时。再降恩旨。　　

○乙已。谕、据海禄参奏、镇西府知府兼摄宜禾县事祥泰。于宜禾县采买兵粮价值。捏报浮多。豫留冒销地步。且上年采买。尚未具详。辄擅动库项。发给该商户民。将豆石折收小麦。又私将银两放债取利。种种玩法。请旨革职、严审等语。祥泰著革职。交与该都统提同案内犯证。将所参各款。逐一秉公严讯确情、究拟具奏。该部知道。　　

○谕军机大臣等、据海禄奏、迪化州知州员缺。及哈密通判。宜禾县缺。俱应拣员调补。其已补绥来县知县持庄。至今尚未到任。已飞咨李侍尧、委员接署。并拣选调补等语。新疆地方。最关紧要。现在悬缺甚多。著传谕李侍尧、即速拣选干员调补。其未到任者。饬令即行赴任。无使迟延。致滋贻误。　　

○乌噜木齐都统海禄奏、古城迤北瑚图斯地方。拏获私开金厂各犯治罪。得旨、此案著该部核拟速奏。至古城迤北瑚图斯地方。逼近土尔扈特游牧。与腹里不同。岂容聚集多人。在彼私开金厂。海禄能留心访察。委员前往该处。将该犯等按名拏获。办理认真。实属可嘉。海禄著交部议叙。　　

○丙午。鸿胪寺奏。向例凡遇行幸。沿途地方官员。于百里内接送。乾隆四十一年、四十五年、俱遵旨于三十里内接送。此次皇上亲诣阙里后。巡幸江浙。应请旨、臣等行文知照。得旨、著三十里以内接送。　　

○丁未。上南巡。车驾发京师。命皇十一子永瑆、皇十五子□□、皇十七子永璘、随驾。　　

○谕、朕巡幸江浙。省方观民。銮辂所经。宜施渥泽。用溥春祺。所有经过宜隶、山东、地方。本年应徵地丁钱粮。俱著加恩蠲免十分之三。该部即遵谕行。　　

○又谕。现在吏刑两部。满侍郎乏人。诺穆亲不必署理兵部侍郎。著暂署刑部侍郎事务。俟穆精阿回京后。诺穆亲、即著署理吏部侍郎事务。所有兵部侍郎。著保泰署理。　　

○是日、驻跸黄新庄行宫。　　

○戊申。谕、此次南巡。经过直隶、山东、二省。所有办差文武各官。住俸、罚俸、降级之案。俱著加恩准其开复。如无此等参罚案件者。各加一级。　　

