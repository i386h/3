<!-- { "loadSidebar": true } -->
○癸酉。谕曰、阿桂等奏、请申明例禁、严禁小钱一摺。已交步军统领衙门、五城、顺天府、一体查禁矣。据称小钱之弊。节经饬禁。乃现在派人持银至市易钱。亲加检阅。每串内搀用砂板鹅眼等钱数十文。京城如此。外省不问可知。显系该督抚奉行不力等语。各省地方小钱充斥。节经降旨通饬查禁。而其弊仍复如故。此其致弊之由。朕细思得之。即如富商大贾。赀本殷实。即使逼令私铸小钱。伊等顾惜身家。亦断不肯作此违禁之事。不过游惰小民。衣食不给者。于僻静处所。私行设炉镕化。能有几何。其余止系肩挑步贩。为数更少。何至小钱日积月多甚至流行他省。其故盖由于各省钱局鼓铸钱文之时。不肖局员。将官钱私行铸小。额外私铸小钱。希图赢余肥槖。该管上司从不顾问。或且不免从中分润。是以利于多铸。从不议及停减。小钱充斥。其弊实由于此。而各省中则以云南、贵州、四川、湖广为尤甚。盖各省鼓铸所需铜铅。俱系由滇黔二省采买运往。而所买铜铅。皆由部中查照各该省应行额铸钱文。核定数目。比较盈绌。不能额外多买多铸。即使各该省局员希图微利。将局钱减小。余出铜觔额外多铸。亦尚限于额铜。不能过滥。至云、贵、四川、本系出产铜铅之地。取携甚便。而湖广汉口地方。为云、贵、四川总汇。奸民杂处。私贩私铸。诸弊丛生。是以小钱公然行用。比之各省。倍为充斥。且户工二局鼓铸钱文。例有侍郎二人专行管理。又有该部各堂官随时督察。钱局监督。更系二年更换。所铸钱文。尚不能弊绝风清。然即使有弊。亦不过稍减分两。较之官铸形模略小。断无砂板鹅眼等项破烂小钱。若非出于此四省私铸流行搀和。则此等小钱。又从何而来。况各该省祇系司道府等官承办。又系常川管理。安能不弊端百出耶。现惟湖北省经毕沅等奏请停止鼓铸。尚为留心整饬。然仅请停止一二年。尚觉年分较少。看来竟应多停数年。方为有裨。至云南局存钱文一百余万串。省局及东川二处。仍复按卯鼓铸。其每年兵饷。又不搭放钱文。何必陈陈相因。徒滋积压。乾隆四十五年。和珅前往该省审案时。因小钱风行。曾经具摺参奏。惜彼时未经即时严办。停止鼓铸。以致积弊相仍。蔓延他省。兹又阅十数年。该省钱法之弊。自更不可问。所有云贵二省钱局鼓铸。竟当永远停止。四川省经孙士毅在彼督率查禁。小钱渐就减少。然近边宁远一带。尚仍沿用小钱。根株未能净绝。是该省鼓铸。亦应永远停止。福康安前在云贵四川总督任内。未能实力整顿。杜绝弊端。已难辞咎。姑念伊到任未久。旋即调任。是以不复深究。今复任四川总督。务须趁此甫经整顿之后。实力督率。不避嫌怨。留心查办。以期小钱净尽。方为不负任使。若仍前办理因循。以致钱法日坏。小钱仍旧充斥。则惟福康安是问。其余各省督抚。经朕屡加训饬。务宜共矢天良。据实查办。若仍漫不经心。致流弊竟无底止。必将该督抚从重治罪。决不稍为宽贷。但查禁小钱。全在该督抚等实心董率。严密稽查。不得委之官吏胥役。转致藉端扰累。近闻外省繁剧州县。所用衙役。有多至千余名者。内中并非正身。俱系无藉之徒。挂名冒充。希图恐吓乡愚。藉资勒索。于吏治民生。殊有关系。并著该督抚等实力稽查。一体严禁。除额设各役外。其余滥行冒充白役者。概行革逐。倘并不认真办理。以致滋生事端。一经发觉。除该州县从重治罪外。必将该上司一体治罪。恐不能当其咎也。将此通谕知之。　　

○以工部侍郎吴省钦、为浙江乡试正考官。御史戴均元、为副考官。礼部侍郎刘跃云、为江西乡试正考官。编修钱栻、为副考官。内阁学士周兴岱、为湖北乡试正考官。中书齐嘉绍、为副考官。　　

○甲戌。谕曰、金简等覆奏、行文江苏省烧造金甎一摺。据称旧存金甎。止存二千余块。是以于上年十二月内奏明。行令江苏成造等语。近年以来。并无宫殿工程。此项金甎。四十九年。该厂尚存二千余块。是年又经工部行令成造正甎六千块。副甎六百块。是新旧合算。共计甎八千六百余块。十年以来。有何处工程需用。又止剩二千余块。所称见方二尺者。俱已用完。又系何处用去。即使坛庙宫殿等处。间有粘补修理。究系何处用甎若干块。系何年月。亦应确实指出。方为有著。且粘补修理时。换用新甎后。自必将旧甎缴回。所缴旧甎。究系若干。又系存贮何处。何以并未明白声叙。况行文成造。自当查照工程需用数目。酌量烧造。岂有不问有无工程。每次拘泥成例。辄以六千余块为率。行令成造之理。又于年底事繁时。朦混具奏。明系该部为浮冒开销起见。冀得铺垫使费。是以率行咨造。今经传询。又复藉词支饰。希图含混。殊属非是。著军机大臣会同该部严查议奏。所有金简等原摺。著发交福长安、将指出各情节。面询金简等、令其据实登答。并令将四十九年存剩金甎。及是年行文成造正副各甎。均系何处取用。及何处用甎若干。并换回旧甎共计若干。现存何处。详悉开缮清单。一并据实具奏。勿令再有支饰。致干咎戾。　　

○谕军机大臣曰、宜兴奏、审拟叠次强劫、并轮奸妇女各盗犯、分别办理一摺。已交军机大臣会同行在法司核拟速奏矣。此案罗添明身系旗人。乃敢起意为盗。纠夥强劫。甚属可恶。自应严惩示儆。至案内之王功等三犯。虽系强劫轮奸。应行正法枭示。究非江洋大盗、及台湾等处匪犯可比。该侍郎自应奏明办理。乃将该三犯先行正法。未免过急。又摺内所称情有可原之犯。复入于斩决数内。又复牵混别案轮奸声叙。虽于罪名无所出入。而叙次殊属前后错杂。宜兴著传旨申饬。　　

○乙亥。谕、据彭承尧奏、巡阅通省营伍关隘情形一摺。所办俱属认真。至摺内称、千总把总外委等弁骑射生疎。咨部斥革。又参将胡松阿、游击阿尔绷阿、都司齐冠东、俱老病不能骑射。咨会督臣题参。请旨勒令休致等语。粤西为边疆要地。所有该处营伍。自宜勤加训练。随时整饬。千总把总等官。虽系微末。已不当以骑射生疎之人。任听滥竽。至参将游击都司。为营中表率。而旗员更不应听其恋栈。尤应留心考核。如有精力衰惫。弓马平常者。自当即时参劾。毋令贻误营伍。今提督彭承尧、甫经调任。所奏参革各员。除千把外委外。竟有参将游击都司等员。均因衰老患病。不能骑射。而胡松阿及阿尔绷阿。俱身系旗人。更不应任其衰病贻误。可见该省营伍废弛。已非一日。各省营伍事务。总督提督。俱有统辖之责。似此大小营弁。技艺生疎。皆由总督提督平时因循积玩所致。前任署督郭世勋、业已病故。姑免置议。提督梁朝桂、现已调任湖广。而从前粤西任内。不能整顿营伍。咎实难辞。梁朝桂、著交部严加议处。以为废弛者戒。　　

○谕军机大臣等、本日惠龄前来热河陛见。询以湖北停止鼓铸一事。据称湖北省每年额铸钱八万六千余串。除搭放兵饷。及工料钱三万九千余串外。每年多有积存卯钱。近日钱价较贱兵丁饷项。亦乐于支放银两。不愿关领钱文。若改放银两。实于兵丁为便。其钱局鼓铸。竟可多停数年。至川省近日省城、及各府属。节经查禁。小钱较少。而近边宁远一带。现尚沿用小钱。皆由与云南境壤相接。该处小钱流入川省。是以尚多沿用等语。前因各省小钱在在充斥尤以云贵四川为甚。业经降旨饬谕。小钱之弊。出于民间私铸者。不过十之二三。出于钱局减小多铸者。竟有十之七八。若不揣其本而齐其末。于事仍属无益。所有云贵二省。不但鼓铸竟应永远停止。其查禁小钱一事。尤不可不实力整顿。现在湖广因卯钱存积过多。经毕沅等奏请暂停鼓铸。尚为留心。但该省每年额铸八万串。除搭放兵饷外。尚存四万余串。似此陈陈相因。徒置无用。而兵丁等又乐于支银。而不愿支钱。是竟应将兵饷满支银两。其钱局鼓铸。仅停止一二年。年分尚少。竟应多停数年。俟至必须开炉时。再行奏请办理。其汉口地方。为云贵四川等省总汇处所。奸民杂处。私铸私贩。易滋弊端。更令随时查禁。不可日久生懈。至云贵二省小钱充斥。由来已久。富纲等既并未认真查禁。又不奏请停铸。实属非是。此时若再不实心督率。严行查办。致小钱仍复蔓延他省。则惟该督抚是问。四川省现经查禁之后。小钱虽已减少。而近边一带。根株仍未能净尽。该省鼓铸。业经降旨永远停止。其查禁小钱一事。福康安尤当实力董率。不避嫌怨。留心查办。务使近边等处小钱净绝。一律行用大钱。永杜弊端。毋使日久通省又复相沿行使。方为不负委任。　　

○又谕曰、福宁奏报通省得雨情形。据称衮沂等属。田禾愈加芃茂。济、东、武、临等属。晚禾滋长。可期转歉为丰等语。览奏欣慰。但阅所开得雨清单。各该州县得雨四五寸及深透者固多。惟曹州府属朝城、观城、范县、仅得雨一寸。青州府属昌乐县得雨一二寸。若前此已屡获沾膏。而此次又得雨一二寸。则接润含滋。田禾自可期其长发。若如曹州、青州、所属。得雨止此一次。而又不过一二寸。究恐未能沾足。著传谕福宁、即速查明得雨一二寸各地方。倘有大田未能布种。或致成灾。有需酌量接济之处。迅即据实具奏。毋稍讳饰。不可使一夫失所。　　

○以内阁学士台布、为镶红旗汉军副都统。　　

○豁除四川松潘厅属里河沟、垦不成熟地二百三亩有奇额赋。　　

○豁免云南运京沉溺铜六万六千九百斤有奇。　　

○旌表守正捐躯安徽宿州民高某妻王氏。四川富顺县民郭万珠妻傅氏。　　

○丙子。谕、户部议驳庐凤道刁玉成、请将五十九年分。应赔凤阳关赢余短少银两。分限四年完缴一摺。此次凤阳关短少赢余银五万余两。经朕格外加恩。仅令著赔二万两。自应照部议即行完缴。第念该监督养廉不甚优厚。刁玉成任内。现在尚有五十七八两年应赔银两未完。所有五十九年分应赔短少赢余银二万两。著加恩自丙辰年为始。分限二年完缴。以示格外体恤。　　

