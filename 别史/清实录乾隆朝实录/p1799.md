<!-- { "loadSidebar": true } -->
○戊戌。军机大臣等议覆。直隶天津副都统富当阿等奏称、前经噶尔锡等奏准。天津水师营兵三千名。裁减五百。遇甲缺出。由天津八旗满洲。蒙古。三十二佐领兵数内挑补。不拘旗分佐领。今缺已裁完。应照原奏办理。惟领催前锋。请按旗分佐领匀挑等语。应如所请。但满洲蒙古甲缺。向有区别。应令该都统。各按旗分挑补。从之　　

○己亥。谕、前经降旨。命阿桂至伊犁。更换明瑞。不必来京。俱在伊犁候旨。明瑞。阿桂二人。何必同在一处。安泰在雅尔地方。曾染患病症。阿桂著即赴雅尔。更换安泰来京　　

○又谕、据杨应琚奏、甘省兰山书院。于去岁延请丁忧在籍之府丞史茂。来主讲席一摺。此甚非是。史茂。系回籍守制之员。理应闭户家居。以尽三年之礼。至读礼之余。或在家课训子弟。自属分所应为。古人尚有庐墓终制者。即不能取法。亦当杜守里门。若竟住居省会书院。教授生徒。与地方官长宾主应酬。则与居官何异。此不过冀得膏火。以资赡给。遂置礼制于不问。微特人子之心难安。其又何以为多士表率乎。督抚有维持风教之责。搢绅中绩学砥行。足备师资者。谅不乏人。何必令丁忧人员。靦居讲席。是应聘者固不能以礼自处。而延请之地方大吏。亦复不能以礼处人。于风俗士习。颇有关系。恐他省不无类此者。特为明切晓示通谕知之　　

○又谕、据安泰等奏称、雅尔地方。今岁丰收。统计兵丁每名各得细粮一十一石有奇。与从前议叙赏赉之例相符。请将副将吴士胜。及管屯之员。交部议叙。兵丁、各赏一月盐菜银两等语。雅尔地方。今岁甫行垦种地亩。而兵丁每名、即各收获细粮一十一石有奇。副将吴士胜、及管屯各官、俱著交部议叙。兵丁等、每名各赏给一月盐菜银两　　

○谕军机大臣等、明瑞。阿桂等奏、查出解往伊犁回众各物件。赏给出力兵丁。银四百余两。归并房租银备用等语。即此益知从前收复乌什城时。未将城内所有各物查奏。甚属错谬矣。解往伊犁之回人无多。尚有物件银两。乌什城内。岂无官项钱粮。明系收复城池时。任官兵抢掠。此次解往伊犁回众各物件。又恣官兵抢夺。知其不可隐瞒。始行陈奏。此等事向不具奏。乃沾沾及此。明瑞。阿桂。何糊涂至是。至所称查出回众等物。赏给官兵。尤属非是。伊等不过押解回众。前赴伊犁而已。有何格外出力之处。复需奖赏乎。著传谕明瑞。阿桂。令其明白回奏　　

○又谕曰、明瑞。阿桂。收复乌什城时。并未奏及搜查城内物件。甚不妥协。今令阿桂前往雅尔。更换安泰来京。著将节次训饬阿桂之旨。钞寄安泰阅看。令其路过伊犁时。即向伊等询问。谅伊等未肯吐实。安泰留意访查。其未经查办。究系何故。想属下人必有议论。伊等有无隐匿情弊。或官兵恣意抢夺。伊等不能约束。务得确据。即速驰驿来京明白面奏　　

○以理藩院尚书新柱、为正红旗蒙古都统　　

○庚子。上诣皇太后宫问安　　

○幸瀛台　　

○正红旗满洲都统简亲王丰讷亨等议奏、承袭佐领各条例。一、原立佐领长支子孙承袭缺出。应拣选出缺人子孙拟正。别支子孙曾经承袭者。拟陪。其余各支。毋论曾经承袭与否。每支拣选一人列名。若别支承袭缺出。应令出缺人子孙拟正。长支子孙有曾经承袭者。拣选拟陪。其余毋论曾经承袭与否。一同拣选列名。如长支未经承袭。即选曾承袭之子孙拟陪。长支及未承袭之别支子孙。一同拣选列名。别支子孙。若俱未承袭。应选长支子孙拟陪。其余列名。若长支子孙承袭缺出。或绝嗣。或缘事革退。其子孙不应承袭者。仍于长支子孙内拣选拟正。别支出缺人。或绝嗣。或缘事革退。其子孙不应承袭者。应由长支内曾经承袭者拣选拟正。若未经承袭。或现有承袭佐领者。俱不与选。令别支曾经承袭之子孙拟正。若俱未承袭。仍选出缺本支子孙拟正。现有承袭佐领者。亦无庸与选。即选无佐领支内子孙拟正。出缺支内拣选拟陪列名。其余承袭世职。均应照此办理。至原官子孙袭职后。复以劳绩得官。承袭原官。应止令拟陪。一、优异世管佐领。系著有劳绩。与寻常世管佐领有间。除止经原立佐领子孙承袭者。仍照旧例办理外。其原佐领兄弟承袭缺出。应令原立佐领之子孙拟正。出缺人子孙拟陪。其余列名。再如正白旗满洲那翰太。那林。明书。三佐领。初立佐领时。原非优异。至伊弟承袭后。始定为优异佐领。此等缺出。若止令出缺人子孙拟正。则原立佐领子孙。转不得袭。应仍令原立佐领子孙拟正。出缺人子孙拟陪。一、原立佐领有子孙。而其缺为伊兄弟伯叔祖之子孙。及远族承袭者。与勋旧世管等佐领有间。其缺出。应令出缺人子孙拟正。选原立佐领子孙拟陪。其余列名。若出缺人或绝嗣。或缘事革退。其子孙不应承袭者。佐领既非伊祖父所立。即别有子孙。应止令拟陪。选原立佐领子孙拟正。若原立佐领子孙承袭缺出。令伊子孙拟正。袭佐领之胞兄弟伯叔子孙拟陪。其余列名。若有二三佐领。俱系原立佐领子孙承袭。即令出缺人子孙拟正。若现有承袭佐领。即选无佐领支内子孙拟正。曾经承袭之胞兄弟伯叔子孙拟陪。其余列名。若有二三佐领。俱系原立佐领胞兄弟伯叔之子孙承袭。缺出。应令原立佐领子孙拟正。出缺人子孙拟陪。其余列名。原立佐领有子孙。而缺为远族子孙承袭者。应拣选原立佐领子孙。及曾经承袭之胞兄弟伯叔子孙拟正拟陪。其余列名。此等佐领。若止存一支。仍照本人子孙承袭例办理。一、原立佐领绝嗣。应令伊胞兄弟子孙拟正。如无胞兄弟子孙。亲伯叔子孙拟正。如胞兄弟伯叔子孙。止有一支。照本人子孙承袭例办理。或有二三支。应将出缺人子孙拟正。曾经承袭之子孙拟陪。其余列名。原立佐领之兄弟伯叔有子孙。而缺系伯叔祖子孙承袭者。出缺时。仍选原立佐领兄弟伯叔子孙拟正。曾袭佐领之子孙拟陪列名。若原立佐领兄弟伯叔之子孙。未经承袭。仍令列名。若原立佐领绝嗣。其兄弟伯叔之子孙亦绝嗣。向系伯叔祖子孙承袭者。应令出缺人子孙拟正。由无佐领支派内拣选拟陪。其余列名。若二三佐领。俱系一支承袭。缺出。选无佐领支子孙拟正拟陪。出缺本支。及别支。远支子孙列名。若原立佐领绝嗣。别支承袭惟存一支者。应令承袭之人。为原立佐领承祀。永久勿替。一、兄弟一同率属来归。编设佐领。子孙俱有承袭之分。若有二三支者。应将出缺人子孙拟正。无佐领支子孙拟陪。有佐领支子孙列名。若佐领俱系一人子孙承袭。缺出时。应选无佐领支子孙拟正拟陪。现袭佐领之支列名。若二三四支。仅一佐领。应令出缺人子孙拟正。余支子孙拟陪列名。若出缺人无嗣。仍于本支内拣选拟正。若缘事革退。其子孙不应承袭者。本支虽有子孙。止令拟陪。由无佐领别支内拣选拟正。原立佐领胞兄弟伯叔子孙。曾有承袭者拟陪。其余列名。又有原系二半佐领。归并一佐领。因人丁生息。分为二佐领者。亦应照率属来归佐领例办理。原袭半佐领如无嗣。胞兄弟子孙。无论曾经承袭与否。均应照此例。一、一族之人。原附远族人佐领下。后因本支人及百数。编设佐领。缺出时。应令出缺人子孙拟正。同族子孙拟陪列名。至盛京、吉林、黑龙江、察哈尔等、世职佐领。并请照新例办理。从之　　

○辛丑。吏部议准、两广总督杨廷璋奏称、广东韶州、惠州、肇庆、高州、琼州等、五府仓大使。均属闲员。琼州仓大使。兼管雷琼道库。应改为该道库大使。高廉道库。向无专员稽查。应改高州仓大使。为高廉道库大使。余俱裁。从之　　

○是月。湖北巡抚调任湖南巡抚李因培奏、滇省铜船至湖北境。自宜昌府属巴东县万流塘起。至东湖县止江流湍急。峡滩鳞列。遇有铜铅沉溺。铜包随浪旋流。急雇钩手。尚可取获。若沉入江底乱石内。水摸难施。江陵县一带。江阔水平。又无乱石。水摸易于为力。但伊等潜谋分润。积弊已久。应设法防范。请饬沿江州县。遇铜铅沉失。即一面赴勘。一面代雇水摸。并委捕巡一员。带兵役前往。协同运员家丁。督率防范。倘有私卖。即严拏治罪。如别经发觉。将该员查参。得旨、此应实力妥办者。毋论弊窦丛生。即实系沉没。亦觉物力可惜也。南省亦应有类此者。一体留心可也　　

○大学士管陕甘总督杨应琚奏、巴里坤额支兵丁本色粮石。向以该处不种细粮。止支青稞二千石。余每石折给银二两二钱。长途拨运。需费浩繁。后奏请试种豌豆小麦。均已成熟。因视每年屯获盈缩。改支本色。折价递减。今岁更为丰稔。边储充裕。因就该处镇标兵粮内。拨小麦三千石。豌豆二千石。既免兵丁折买之难。更省折价银一万五千四百两。得旨嘉奖　　

○云贵总督刘藻、云南巡抚常钧等奏、各省常平仓贮缺额。例以收捐监谷补足。查滇省通都大邑。及有铜铅矿厂。聚集多人之处。米价常昂。青黄不接时。必需减价多粜仓谷。秋成亦复价昂。艰于买补。加以捐监人少。仓储多缺。偏僻州县。人少米贱春间无须多粜。秋成易于买补。报捐之谷。陈陈相因。有红朽之虞。现通融酌办。凡米贵处应补缺额。拨附近州县盈余监谷抵补。所存价银。解司库归监谷原款。合运脚核计。较谷贵处买补之价尚减。且监谷粜价。多有盈余。即以此项银支销运费。得旨甚妥。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百四十九


大清高宗法天隆运至诚先觉体元立极敷文奋武孝慈神圣纯皇帝实录卷之七百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。十二月。壬寅朔。礼部议准、广西巡抚宋邦绥。学政叶观国等奏称、各学进额、及廪缺、应视人文优劣。量为增减。永宁河池、左州、养利、等州。应各减进额三名。武缘县、进额十五名。应增五名。崇善县、进额四名。应增四名。梧州府学原额十五名。应增三名。怀远、迁江、二县廪缺各四十。应各减四缺。上林。北流。二县廪缺各十二。应各增四缺。从之　　

○癸卯。上诣皇太后宫问安　　

