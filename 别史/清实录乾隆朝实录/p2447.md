<!-- { "loadSidebar": true } -->
○甲子谕、民间私藏鸟枪。虽例有明禁日久已属相沿具文。昨岁大学士舒赫德、奏请查禁鸟枪。意在戢暴安良。是以准其通行各省。然亦不过内地为然。若口外蒙古地方。本不当在禁止之列。昨据福隆安具奏。曾降旨、将口外查禁鸟枪之事。概行停止。今思内地鸟枪。亦不必查办即如深山防虎。村庄防盗。民间制枪备用。亦不可无。若一旦概行收禁。则闾阎顿失自卫之资。转多未便。且地方官奉行。原亦不过有名无实。恐办理不善。胥吏因缘为奸。需索滋扰。弊且百出。是欲安民而适以累民。更何足取乎。况去岁山东逆犯王伦聚众不法。并未挟有鸟枪。是小民之守分与否。更不在鸟枪之有无。又何必因此而施之厉禁乎。所有内地查禁鸟枪之事。并著无庸办理。该部即遵谕行。　　

○谕军机大臣等、前据熊学鹏奏、峝嶐隘有自安南逃回厂徒三百余名。已分起解东省、听李侍尧审办等语。办理尚好。此等皆系不安本分之人。若仍留两粤。日久难保其不再外窜。是以谕令李侍尧、讯明其中如有起意滋衅之张德裕、李乔光等要犯。即当从重惩究。若果系无处觅食贫民。讯无别故。即分起发往乌噜木齐等处。令其屯种营生。如有脱逃者。拏获时、照发遣新疆人犯脱逃例。即行正法。今复据熊学鹏奏、小镇安、百色归顺州三处。已至一千一百余名之多。因率同署按察使周升桓、亲往南宁驻劄督办。所办亦好。昨据李侍尧奏、以人数众多。长途押解。恐有疎虞。令右江道黄邦宁、驰赴镇安查审。摘提要犯解东。亦属简便之法。今人犯至一千一百余名。较前几多三倍。解赴粤东。自更不易。该抚既亲赴该处。且有署臬司、该道、在彼就近查审。更觉省力。惟是人数愈多。愈不便存留本地自必须分发乌噜木齐等处种地。使不致复贻后患。但此等匪徒。大都游手无赖。聚集一处。不可不留心防范。若使其明知改发新疆。恐惮于远涉。别滋事衅。必须处以镇静。行所无事。切勿稍露张皇。方其分起押解时。只可称分发邻省安插。俾资衣食。使其心不生疑。并须派员分起管解。令其在途、告以此乃皇上为尔辈筹画生计。使各糊口谋生。安居乐业。实乃尔等之福。尔等若不知守法自爱。或于中途乘间脱逃。无不即时拏获。必照新疆例、立时正法。尔等切勿自取重戾。直待离镇安渐远。不能逃回。方可略露端倪。如此办法。较为妥协。著传谕熊学鹏、务须不动声色。安妥办理。切不可稍近矜张。但须通知沿途经过各督抚、拨兵护送。并知照乌噜木齐都统、俟各犯解到时。分别乌噜木齐各等处、安置种地。勿令聚于一处滋事。将此由五百里发往。传谕李侍尧、熊学鹏知之。熊学鹏摺、并钞寄李侍尧阅看。仍各将办理情形。即行奏闻。　　

○又谕、本日据留京办理王大臣奏到、京师于十七日辰刻。得有大雨一阵。旋复时落时止。至十八日己刻方歇。但天气尚未开霁。现令回子祈晴等语。十七日早。此地虽亦密雨半日。而过午即晴。看来京城之雨较大。是否不致过多。与庄稼有无妨碍。著由四百里、寄信留京办事王大臣、即速查明。仍由驿覆奏、以慰廑念。寻奏、京城天气已开霁。拟于二十一日、停止祈晴。报闻。　　

○命内阁学士钱载、在尚书房行走。　　

○乙丑。谕据伊勒图奏、达色接得勒尔谨查收鸟枪咨文除哈喇沙尔民人回子等鸟枪另办外。将士尔扈特、和硕特等之鸟枪。应否查收等因请示前来。当即查得土尔扈特和硕特、皆系新归之人将伊等鸟枪不可查收之处。行文达色。并行文各游牧处一体办理等语。伊勒图所办甚是。土尔扈特和硕特皆系新归之人。行猎牧牲防备恶兽。鸟枪在所必需。若概行禁止。于伊等无益。反致生其疑心。非惟此处难行。即新疆回人商民、近京边外蒙古民人、亦不可禁止。因此昨降谕旨、边外蒙古民人鸟枪。不必查收。通行在案。此一事。原议不过引旧例、指边内民人而言。并非令新疆一并办理。勒尔谨、乃总督大臣。身膺新疆要任。当量事体轻重。不当似转行文书衙门。附从办理。勒尔谨接准部文并不揆度。即通行于新疆。殊不晓事体。甚属非是。而达色乃住居回地。办理土尔扈特、和硕特之人。于彼处情形。未尝不知。乃仍含糊欲办理回子商人等鸟枪。又以土尔扈特和硕特鸟枪应否查收之处、行文请示。更属糊涂悖谬之极。勒尔谨、达色、均著交部议处。寻议、勒尔谨降三级调用。达色革职。得旨、勒尔谨、著改为革职。从宽留任。达色著革职开缺。仍留该处效力。　　

○又谕、据英廉奏、重修布达拉庙工程。应令原办之匠头等、按照成数分赔。即于应领工价内、次第扣除等语。该匠头等办工草率。致有坍坏闪裂等事。按例分赔。实属咎无可辞。第念伊等执役营生。小人牟利。乃其常态监督等每日在工董察。匠役等做工如何。皆可真知灼见。如查有偷工减料之处。即可随时责惩。驳斥另做。伊等自皆尽心供役。不敢任意侵肥。草率贻误是布达拉工程。从前办理不能坚固。罪在监督人员。而不在匠头人等。所有英廉、奏请将原办匠头等、派令重修、于应领工价内、扣除赔缴之处。著加恩宽免。该匠头等、自应感发天良。实心承办。以期工程经久完善倘敢复蹈前辙。致所做工程、仍不坚久。则是伊等不复具有人心。必令照数分赔。按名追缴。并当查明重治其罪。以示惩儆。著福隆安、将朕此旨、出示晓谕工匠人等知之。　　

○谕军机大臣等、热河布达拉庙、月台红墙。闪裂坍塌。现将承办之大臣监督等、分别议处。责令按股赔修。如永和、什宝、萨哈亮等、皆革去顶带效力。寅著、全德、均系始终承办之人。现据英廉奏、请将二人革职。回京候旨。亦属罪所应得。即不然、亦应照内务府官员之例。革去顶带留任。但念伊等、现在外省管理关务。若身无顶带。于外省体制攸关。且恐一切呼应不灵。于公事无益。寅著、全德、均著加恩免革顶带。并免其革职。至其应赔之项。伊等所得外任养廉本优。尚属力能赔缴。俟赔修工程。估有成数。即著寅著、全德、于此内分赔十分之四。如别股有不能赔完者。仍应在英廉、及伊等名下摊赔。寅著、全德、各宜知朕格外从宽恩意。倍加感发天良。黾勉赔缴。庶可稍赎前愆。倘或观望逡巡。不思效诚竭力。即属毫无人心。仍必将伊等重治其罪。明山保、原系兼管照料。并未经手工程。所有此次应赔银两。著加恩免其分赔。并不必治罪。至现在修葺工程。有应需人夫车辆。及巡缉贼匪事宜。本系地方官之责。仍令明山保、照上届兼管照料。倘明山保意存观望。不肯实心料理。经朕闻知。即将应赔之项。令明山保一体分赔。　　

○参赞大臣副都统富德奏、探察贼势。此时河水渐涸。显露石滩。若暗刨地道。直抵噶咱普。用火药轰陷贼碉。抢据要隘。进取马尔邦。最为得力。现选兵密办。功已及半。报闻。　　

○丙寅。上奉皇太后幸卷阿胜境。侍早晚膳。　　

○旌表守正捐躯之安徽庐江县民杨建由妻胡氏。山西长子县民李八孩妻王氏。　　

○丁卯。定西将军尚书阿桂、定边右副将军尚书公丰昇额、参赞大臣内大臣都统海兰察、副都统额森特奏、攻克章噶等处碉寨。歼贼甚多。又额洛木寨头人革什甲木参、喇嘛科尔头人雍中、什尔德寨头人丹比西拉布等、三人。率领户众来降。经臣等面询。均称金川地方。民多乏食。而伊等口粮、尚不至乏绝。实出诚心纳款。即将该番众。发往附近内地土司安插。其尚可用者。将伊眷属迁移向内。留该番随营剿贼。谕军机大臣等、此时章噶既得。已拊勒乌围之背。或先截断勒乌围通噶喇依之路。或自上下压。直捣勒乌围。均可计日而待。设或贼众自揣力不能支。逃回噶喇依。即未能多歼贼众而业已扫其一穴。自益见窘蹙。看来贼众即或聚守一隅。而败回之贼愈多。口食愈形竭蹷。其势断难久拒。但恐贼人外窜未免又羁时日。不可不多方设法。广为拦截。又据奏、头人等率领户众来降。其慌乱情形。大概可见。自是极好机会。至该头人三名。诚心纳款。尚非窘急求免。情较可原。如果认真出力。应赏以蓝翎顶带。俾倍加感奋报效。且使番众闻知。益坚其投出之心。贼势更易于溃散。阿桂等、即当妥酌而行。　　

○刑部议覆、陕西巡抚毕沅奏称、直省立决及由立决改为监候等犯。请照秋审勾到例。敕部摘叙情由、颁发榜示。查秋谳岁一举行。录由榜示。皆系勾到时、面奉纶言。至立决案件。随时常有。其中或即行正法。或改为监候。均随本批发。未经面奉指示。何敢悬拟。应令各该督抚、于奉旨后。将该犯应处决、应末减之处。就案情摘示。从之。　　

○办理粮饷河南布政使颜希深奏、军营屡捷。指日可抵勒乌围。现在北路军粮。足以敷用。若存贮过多。恐一时移营。致糜运费。臣已饬附近之茹寨、萨克萨谷、两站。各设仓房十余间。截存米三四千石。以备移营时、就近供运。报闻。　　

○戊辰。谕曰、三阿哥之格格。指与丹巴多尔济为婚。完姻在迩。恐伊等念系朕之孙女。于一切典礼。俱按公主一体举行。亦未可定。朕之孙女。较之公主、又隔一辈。自不应按照公主、仍行主仆之礼。即如扎拉丰阿所尚。系皇祖之孙女。伊于姑前、如何行礼之处。三阿哥之格格、自应仿照而行。如果能按家礼、克尽妇道。朕方为之欣悦。倘必欲固执、以为朕之孙女。应照公主礼相待。反与朕之施恩指婚本意不合。再罗布藏多尔济之子旺沁班巴尔。曾将五阿哥之格格、指与为婚。俟完姻时。亦应一体遵行。嗣后朕之孙女指婚后。俱照宗室格格礼行。毋违朕谕。　　

○己巳。谕军机大臣曰、明亮等奏、由石真噶下压。攻克沙尔尼沟、达思拉木、一带碉卡。所办甚好。至新降头人阿布僧格太。此次招降头人绒布僧格。并策旺寨内众番。颇属诚心效力。著明亮酌赏缎疋。传旨嘉奖。以示鼓励。又章京孟德、用枪击仆策旺。甚属得用。又奎林等、派令围裹木城之都司沙津岱、及敖成、进攻碾占时。带兵从碉从抄截。进剿贼众之游击衔马应诏、守备孟洪翼、均各奋勉。并著明亮、确查各该员等此次劳绩。及平日勇干勤勉若何。奏明请旨　　

○工部等部议覆、直隶总督周元理疏称、北运河杨村厅所辖之王甫汛。工长二十五里。甚为紧要。该汛距杨村通判驻劄处、六十余里。距务关同知驻劄处、仅三百步。应改隶务关同知、就近管理。并另立界牌将该汛与杨村汛接壤之草坝月堤。俱归王甫汛经理。其杨村汛县丞。与耍儿渡县丞。催趱漕运。即于新设界牌处为限。应如所请。从之。　　

