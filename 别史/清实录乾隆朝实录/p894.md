<!-- { "loadSidebar": true } -->
○定关税赢余、照雍正十三年额。谕、户部所奏各关徵收赢余银两。比较上届短少者。按分数加以处分一摺。所见虽是。但赢余究在正额之外。然非额外别徵赢余。缘照额徵收。尽收尽解。其溢于成额者。即谓之赢余。是名虽赢余。实课帑也。亦即正供也。岂有居官食俸。受国家豢养之恩。至侵亏课帑。而可置之不问之理。然该部定议。亦有未协之处。如议而行。则好论之徒。必将谓计臣习于言利。故不得不为详悉开示。当康熙年间。关差各有专员。恣意侵蚀。不但无赢余。并不敷正额。然至任满之时。未尝不量其所入。派工派差。无得饱其私橐者。而当时风气。俱视缺额为分所当然。是以有雍正年间一番清理。凡官侵吏蚀。仆役中饱。举烛照而数计焉。于是各关之以赢余报者相属。而缺额者从未之闻矣。可见岁额本敷。赢余本有。向之有缺无赢。其弊自在漏卮耳。自朕御极。而中外人心。举知政尚宽大。希图欺隐。时则赢余岁减一岁。又将渐开亏损正额之端。用是曾降谕旨。所有较前减少之员。交部严行察议。令其稍知法纪。而朕意又恐查核过严。则各关自顾考成。必求溢羡。或致藉端横索。因令数目相仿者。该部即行核题。如其大相悬殊。令各该督就地方实在情形。据实声覆。非不知督抚查核。不过据监督之所申报。代为奏闻。并无另行查办之处。自以赢余非库帑可比。论洁已奉公之道。固不当染指。但尚与侵盗钱粮有间。故为伊等稍留余地。开一解免之门。亦可知朕意之所在矣。迄今年复一年。较前有减无增。部臣以督抚核题。虽称并无侵隐。亦缘该员办理不善。请比较上届、短少至一分以上者。各按数定以处分。此虽为慎司国计起见。然所称与上届比较。不无流弊。有如甲赢一万。则下届之乙。必思赢及万有五千。再下届之丙。又将增加二万。至丁而三万。似此相竞不已。又将无所底止。必致病商歛怨。非理财之正道也。夫赢余无额。不妨权为之额。朕意当一以雍正十三年徵收赢余数目为定。其时正诸弊肃清之时。而亦丰约适中之会也。乾隆元年以后。则诸臣幸朕初政之宽。而渐起弊端之时也。概不可准。自雍正十三年。而上下二三十年之中。岁时之殷歉相若也。贾舶之往来相若也。民风之奢俭相若也。则司榷之徵收。又何至大相悬殊哉。嗣后正额有缺者。仍照定例处分。其各关赢余成数。视雍正十三年短少者。该部按所定分数议处。永著为例。既可杜徵多报少。侵肥己橐之渐。亦不至长竞胜增加之端。庶为得中。如此而仍有以言利兴訾者。是为罔知大计。而直欲饱其欲壑者耳。其详谕中外知之。　　

○户部议准升任浙江巡抚方观承疏称、仁和县民张彩等。认恳沿海沙地二千八百三十顷六十六亩零。每年应徵银一万六千四百七十四两零。均系荒沙。遵例六年后起科。从之。　　

○户部等部议覆漕运总督瑚宝奏称、漕船回空时。随帮员弁。虽已押空到次。应仍在帮约束稽查。如有风火事故。即行开参。倘新运千总已到。取有接收日期文结即将新运千总开参。至总押同知等官。既回空到次。应免参处。再防范私盐。应饬沿途营汛员弁。于粮船经过时。毋许老幼跟船货卖。只许柁丁水手、向官铺售买。总不许出定例四十斤。倘查出多带私盐。讯其何地所买。量加议处。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百五十二


大清高宗法天隆运至诚先觉体元立极敷文奋武孝慈神圣纯皇帝实录卷之三百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。十一月。辛酉。谕、凡日月交食。授时者原可推算而得。而春秋之例。又纪日而不纪月。朕惟悬象著明。人所共仰。虽为晷运之常有。自不若光朗之恒度。无事于讳。不可不谨。故禜社奏鼓。自古重之。旧制交食分杪时刻。颁行各省。不及一分者。不行救护。后定为三分以上。方行救护。又经礼部奏定。不见食省分。并不及三分者。俱不行知。夫不先期行知。则二三分者原可见食。将致反生疑骇。不以为灵台失占。即谓有司怠事。非所以克谨天戒也。嗣后仍循曩制。一分以上者。即令救护。前期五月。具题请旨。无论见食不见食省分。俱颁行。其不见食省分。不必救护。　　

○谕军机大臣等、据方观承奏称、大名府元城县民人陈宫。口首有朱培卿、能知铁布衫法术。住山东青州。往来曹州府等处。又据郑子玉供称、向日曾闻朱培卿是一医生。系济南人。现住范县李家集。已飞饬道府、选差密行关提。并一面密咨山东抚臣、一体查缉等语。该督即称朱培卿迹涉诡秘。必应拏获严讯。著传谕准泰、令其严缉务获。毋致远扬。该抚勿以事小而忽之。亦勿过张皇骇听可也。寻奏、接准方观承来咨。即密饬查拏。嗣据范县知县刘翀覆称、查该犯朱培卿、即朱培清。住郓城县探花刘家庄。已密关郓城县查办。随据署郓城县知县徐文勇禀称、密赴该处侦缉。该犯已于本年二月内外出。在该犯家中严搜。并无违禁器物。邪书邪教经图。以及魁楼宝物等项。讯据伊刘氏供称、伊夫原习拳棒。并未为匪。今年二月出外。不知去向。邻佑供同。并访查元城县陈宫。本有疯疾。再查朱培卿二子朱桂、朱桐、亦先经出外。现饬多选干役。分头躧缉。不敢稍忽。亦不敢张皇。得旨。知道了。不可张大其事。致冤无辜。亦不可存化为无事之念。　　

○补行乾隆十三年江南省大计、罢软官一员。年老官一员。才力不及官一员。分别处分如例。　　

○以珲春协领赫保、为伯都讷副都统。　　

○壬戌。上御乾清门听政。　　

○诣皇太后宫问安。　　

○幸瀛台。　　

○谕军机大臣等、高斌覆奏河工加高培厚一摺。但声叙南河现在修防工作。而北河不涉一字。前旨谓之淤垫。即前督动项加培之处。伊非旧日曾任直隶河道总督者乎。直隶总督。非兼理河务者乎。乃欲置身局外。一若无与已事者。明系存心巧避。在高斌不当出此。著传旨申饬。昨又据方观承奏称、永定河六工以下。自乾隆二年、河身已有高仰之形。经大学士鄂尔泰往勘。会同前督臣李卫、河臣顾琮、议于半截河堤北。改挖新河。即以北堤为南堤。另筑北岸大堤。计长三十六里。未及完工。乾隆五年。顾琮续筑北埝。与大堤相连。亦非为改河之用。据近年情形。应就旧有之北大堤。于六工改移下口。使水由地中等语。朕思浚河改口。事大不易。六工以下。是否必当改挖新口。是否有利无害。后此是否不致复行淤塞。高斌久任畿辅。永定全河。其所熟悉。著将方观承原奏、并朕谕旨。一并抄寄高斌阅看。令其据伊所见。可行不可行。有益无益。如何方为妥协之处。切实具奏。　　

○户部议准四川总督策楞疏称、遵查乾隆十三年办米办夫之州县。总计应徵正闰地丁银、六十六万一千七百五十七两零。应免银三十八万三千四百八十九两零。除已完银四十九万一千六百四十八两外。未完银仅一十七万一百八两零。不敷应免之数。若将已完在库银。零星分还各户。事属难行。请将十三年应免钱粮。统于十四年地粮银内分别蠲免十三年尾欠。仍于应徵时照数徵收。至十四年地粮银。分别豁免外。尚有应徵之数。另行查办。从之。　　

○以大理寺少卿陈世烈、为内阁学士兼礼部侍郎。　　

○癸亥。谕曰。大学士张廷玉、年跻大耋。前经加恩。令五日一朝。协办大学士陈大受、现在尚须调理。内阁汉大学士。惟史贻直一人。需员协办。著尚书汪由敦、暂在内阁署理。　　

○甲子。大学士等奏、内阁侍读。与各部员外郎一体较俸。升用郎中。遇拣选御史。亦与员外郎一体保送。则凡拣选道府。调补三库等事。员外郎所得与者。侍读似亦可与。从前均未议及。应请嗣后于各侍读内。一体拣选保送。再三库司库缺出。例于臣衙门满洲中书。及部院七品以下京官等。保送调补。然止及各处事简中书。而票签改本二项、事务繁多之员。转不能与。应请嗣后一体保送调补。从之。　　

○工部议覆江南河道总督高斌等疏称、宿虹厅属化村铺、丰砀厅属双庙、二处埽工。因汛长蛰陷。已成险要。请入岁抢案内修理。应如所请。撙节酌办。俟该处溜势稍移。工程平稳。即报部停止。从之。　　

○乙丑。谕、向例各衙门八旗满蒙官员。遇丧事百日期满。照常当差。其外任满蒙官员。凡遇丧事照例回京丁忧二十七个月。满蒙与民人多不相同。而八旗臣仆。无差闲处。亦不合宜。嗣后外任满蒙官员。凡遇丧事回京丁忧百日者。著该旗带领引见。候朕酌量。或令在该旗。或令在各衙门行走。　　

○谕军机大臣等、前因提督岳钟琪、保举废员王廷松、王世爵。朕降旨令发往四川。交与该督策楞、酌量委用。并令吏部将该员等带领引见。朕看其才具。似属可用。但王世爵尚觉略妥。而王廷松则不免轻浮之习。未见诚实。在提督或因从前在军前认识。此次就当时所见。即为秉公保荐。但经历多年。其现在才力若何之处。或未必深知。可传谕总督策楞、提督岳钟琪。令其公同留心试看。如此二人果尚可委用。留川酌量差遣。倘不克胜任。即行据实奏闻。不可因已经保荐。稍有回护。亦不必因朕此旨。有意刻核。著传谕该督等知之。　　

