<!-- { "loadSidebar": true } -->
○壬戌。军机大臣等议覆、天津都统富阿疏称、天津官兵共二千名。而马止四百匹。其无马兵丁。不得乘骑。未能演习骑射。请于满洲八旗二十四佐领。设立四圈。蒙古六佐领。设立二圈。每圈派官二员。兵十二名。将官马四百匹。均分餧养。以备每年春秋操演骑射等语。查乾隆七年。副都统达勒当阿。奏请将热河官马。按佐领分养。奉旨准行在案。富当阿所奏。事同一体。应如所请。从之　　

○吏部议准、调任湖北巡抚署湖广总督常钧奏称、广济县堤工。离城百里。该县典史。分管江堤。计长二千四百余丈。典史驻劄县城。专管监狱。岂能分身遥管。黄梅县县丞。经管正堤月堤。约计一万四千余丈。实难周遍。亦且驻劄县城。离堤甚远。大黄梅县新开镇巡检。原兼水利。向不经管堤工。查广济县之武穴镇。于二十六年。奏准移驻同知一员。专司捕务。其驻劄地方。系广。梅。二邑堤工适中之处。应将该二县堤工。归该同知统管。武穴巡检。似属间旷。查武穴下游。有能坪镇。商贾聚处。建有仓廒。亦属要地。即将该巡检移驻龙坪。分管堤工。将广。梅。二邑堤工。均匀酌派。查广济县所属。自茅林篷至龙头篷。计长一千九百二十丈。原系马口巡检经管。工杀太短。将接连之窝坡穴下二篷。计长八百四十丈。加入马口巡检经管。武穴巡检。原管堤工二千七百九十丈。除拨归马口巡检八百四十丈外。余归武穴同知经管。又自五里篷至保赛篷。计长二千四百三十丈。改归龙坪巡检经管。黄梅县所属堤工。自保赛口至沙湾。计长三千六百十八丈零。附近新开镇。改归该巡检经管。自潘兴口至马路口。计长五千三十六丈零。附近孔垄镇。改归该巡检经管。自潘兴口至董家口。计长六千三百七十二丈。仍由该县丞经管。其该县丞衙署。应移驻清江镇。所以经管堤工各员。统归武穴同知管辖。从之　　

○旌表守正捐躯之河南睢州民李玉妻赵氏。广东开平县民胡永发妻陈氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二十二


大清高宗法天隆运至诚先觉体元立极敷文奋武孝慈神圣纯皇帝实录卷之七百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。十一月。癸亥。谕军机大臣等、朕巡幸所至。一切供顿。皆给自内府。并无丝毫储偫。累及地方。即有应用些须柴炭之类。亦必专派大臣。稽查约束。一遵定制。不得稍有踰违。乃闻扈从经临之处。竟有小人从中滋弊。藉取结为名。阴售其奸狡之计者。在地方有司。平日果属能事。自必留心体察防杜。而一二庸碌之员。听信胥役长随等、诡称行在各行档。必须取具毫无需索之结。以为凭据。是在取结者。正以无需索巧行其需索。而在出结者。又将愚弄本官。乘此开销侵蚀。弊将何所不至。前尹继善在京。已详悉面谕。令其协同总理行营处。彼此知会。严查力禁。近闻直隶近地。即先有蹈此恶习者。京圻为四达通衢。车驾出入必经之地。理宜厘剔肃清。以重官守。著传谕方观承。令其先期设法。力为禁华。仍将各该州县办差人等、因何潜行舞弊缘由。一面详细确查。具摺速行奏闻。寻奏、办差州县出结各行档。不知起自何年。如谓全无需索。则祗应照取一结。乃闻其出直境后。一结化为数结。则利于多取可知。如谓长随不敢侵蚀。则祇应应付本处差务。乃复随营包揽。则利于多办可知。嗣后只将出结一事。严行禁止。则取与皆无所藉口。而诸弊即不禁自止矣。至各属长随。去来无定。闻山东。江南。浙江。包揽支应。皆指称直隶熟手。现在严禁直隶州县接递揽办。并知会各该省。明春恭办大差。务须一体查禁。得旨、此等人最可恶。诸弊皆由此起。当严拏一二人重处。则其余皆知警矣。已有旨交巡捕衙门。尔处亦宜留心　　

○甲子。谕、据宗人府奏称、嵩椿办理将军事务不妥。请革去公爵等语。嵩椿受朕恩施。自当奉公洁已。接取家眷系私事。不应差遣官人。即使差遣。亦当自捐银两给予。乃歛凑官兵银两。殊属不合。但此等事。岂止西安为然。谅外省亦必有之。今因嵩椿与成德互相参奏。始得发觉。否则无由闻知。然嵩椿并未将银入已。究与贪婪者有别。革去将军。已足蔽辜。不便并其公爵革除。著罚公俸五年。将此通行晓谕知之　　

○乙丑。上诣畅春园、问皇太后安　　

○幸圆明园　　

○临协办大学士户部尚书一等武毅谋勇公兆惠第赐奠　　

○还宫　　

○谕曰、协办大学士户部尚书一等武毅谋勇公兆惠、质性精勤。材猷明练。西陲之役。禀承庙略。式畀元戎。盘错屡经。肤功懋集。是用酬庸晋爵。协赞禁廷。入直宣劳。正资倚任。昨偶婴微疾。遣医诊视。方意稍加调摄。即冀就痊。遽闻溘逝。深为轸悼。即日亲临奠醊。著加恩晋赠太保。入贤良祠。并赏给内帑银五千两治丧。念伊子尚在年幼。著派同族工部侍郎官保。并内务府司官一员。代为经理。所有应得恤典。该部仍察例具奏　　

○又谕曰、刘藻参奏、总兵田允中贪劣淫荡一摺。已有旨将田允中革职拏问。交该督严审速拟具奏。云南永顺镇总兵。著佛成补授　　

○丙寅。皇太后还宫。上诣皇太后宫问安　　

○谕、前据嵩椿奏称、西安移驻凉庄第二起兵丁。请于明春拨往等语。现在陕省协济甘肃米三十万石。俱由西安等处运送。车辆牲只。需用必多。若明春又将兵丁拨往凉庄。豫备车辆。不无拮据。著传谕新柱。明德等、应拨兵丁。或于明岁秋收后。或俟后年春令。再行拨往　　

○吏部等部议准、江西巡抚辅德奏称、瑞州一府。向筑南北二城。文武官员。均驻北城。南城并无官员驻劄。其中居民稠密。且系京广通衢。请将高安县县丞。及瑞州营额外外委。移驻南城。并拨兵二十名。凡该城盗贼奸匪等事。责成该县丞管理。城门锁钥。交外委掌管。专司启闭。督兵巡查。从之　　

○丁卯。上诣皇太后宫问安　　

○谕曰、辅德参奏、吉南赣道素章阿。詈逼如县唐开道。致令自戕一摺。素章阿。身为监司大员。理应恪守廉隅。正已率属。乃巡查所至。放纵恣肆。扰累地方。致县令忿急自尽。深为负恩败检。素草阿。著革职拏问。交与该抚提齐案内犯证人等、一并严审定拟具奏　　

○又谕、据辅德奏、吴城汛千总李文诰。拏获盗犯郭太和等一摺。李文诰以微末武弁。能设法改装。带兵盘获连劫凶盗。奋勉出力。实属可嘉。李文诰。著该部行文调取来京引见　　

○谕军机大臣等、辅德参奏、吉南赣道素章阿。詈逼知县唐开道自戕一摺。已明降谕旨。交该抚拏问审拟。第素章阿以监司大员。巡查属县。任意凌虐纵恣。虽现在案情尚未质实。而以猛济贪。已难掩饰。该道所属之县。岂止一唐开道。一县如此。他县可知。且赣关税务。又系素章阿管理。其一切钱粮出入。安保无侵亏那移情弊。今已经败露。观辅德之意。欲就案完结。不为彻底根究。大异寻常认真办理之心。将因满洲有所护庇乎。著传谕辅德。令其详细确查。即行具奏。寻奏、前经札饬臬司廖瑛。以素章阿悉睢贪诈。岂无别项劣款赃迹。令通饬各属。将曾被勒索。及平时馈送礼物等情。据实检举。若隐匿不报。即一并参处。复提到该道号簿。亲加查核。各府厅州县、馈送者。共计三十八员。应归前案一并严审。至关务钱粮。查无侵蚀亏缺。臣惟有凛遵训谕。实力查办。断不敢稍为徇隐。得旨。看汝何以严切查办耳　　

○以兵部尚书阿里衮、为户部尚书。协办大学士。调理藩院尚书托恩多、为兵部尚书。以礼部侍郎五吉、为理藩院尚书　　

○戊辰。以镶红旗满洲副都统鄂宁、为礼部侍郎　　

○以户部尚书协办大学士阿里衮、为镶白旗满洲都统。理藩院尚书五吉、为正红旗蒙古都统。镶黄旗汉军都统兆德、为正黄旗领侍卫内大臣　　

○己巳。定边左副将军成衮扎布等奏、前经臣等奏准。乌里雅苏台筑城一事。随咨明山西巡抚。派兵一百名。又据扎萨克图汗等部落。协助人夫牛只。臣等查乌里雅苏台。土性松浮。难兴版筑。似应照旧伐木造城。所有旧城。在齐格尔苏特、乌里雅苏台、二河之间。拟加高一丈六尺。厚一丈。周围共五百丈。内外排树木栅。中实以土。东西南三面有门。北面近河。掘沟引水。以环三面。即以沟中余土筑城。此时先行伐木。其现到兵丁。令于近山驻劄。俟春融兴工。报闻　　

○庚午。军机大臣等奏、圣驾巡幸所至。随从各行档。向地方官取具印结一事。前奉旨传谕方观承。设法禁革。并详细确查具奏。今据该督将取具各行档。开单进呈。臣等详阅所奏。有与地方官实有交涉者。亦有与地方官全无交涉。不应取结者。若不过一二州县。偶有应付。或犹系庸懦之员。受长随愚弄所致。今沿途经过地方。尽复如此。其中岂无强干能事之员。而亦甘心踵弊。必有希图利益之处。在行档微贱小人。借此津贴微利。而办差人员。亦藉为开销实据。上下相蒙。真伪莫辨。若仅将取结一项。严行禁革。若辈奸诡伎俩。势必另立名目。恣其取巧。究非彻底澄清之道。查该督摺内奏称、每次自大、宛、二县出结起。沿途州县。见结出结等语。大、宛、近在京城。其办差之长随书役。必有一二熟手。况有每次应付档册可据。既经严革。必须水落石出。杜绝弊端。应请旨传取大。宛。二县知县。并办过出结之长随书役一二名。并传齐单内所开取结各行档。将因何向地方官取结。并有无实在需索。是否作何侵冒各缘由。臣等会同总理行营。及提督衙门。三面质对明白。俾内外共知。无可影射。臣等将来仍随营留心查访。如有藉端滋扰。包揽侵冒者。随时奏明。从重治罪。庶厘剔肃清。弊端自可杜绝。得旨、理应如此办理　　

