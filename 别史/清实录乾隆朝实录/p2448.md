<!-- { "loadSidebar": true } -->
○蠲免甘肃皋兰、武威、镇番、宁朔、灵州、平罗等、六州县。并沙泥州判。乾隆三十九年分、水灾旱灾额赋。并豁免镇番、平罗、二县。水冲沙淤地一百六十六顷九十亩有奇额赋。　　

○以故云南广通县属回蹬关土巡检杨恒弟怡、袭职。　　

○庚午。上奉皇太后幸卷阿胜境。侍早晚膳。至甲戌皆如之。　　

○赐扈从王公大臣、及蒙古王公台吉等食。翼日如之。　　

○谕军机大臣等、据管理钱法侍郎金简等、奏请饬催京局铜铅一摺。若照常依议发行。该督抚等接奉后。仍未必经意。尚恐有名无实。运京铜铅一事。朕曾屡降谕旨。令该督抚等、实力妥办。无许迟延。兼令沿途。督抚、实力催趱。并令将入境出境日期。随时具奏。迩年以来。滇省督抚、于起运开帮。未尝不如期奏报。各省督抚、于铜铅过境。亦未尝不照例奏闻。而各运船只。违限如故。皆由各督抚视为具文。不实心办理所致。而其弊、大率藉守风守水为由。任意稽延。习而不觉。在本省督抚委运。既不派明干之员。且一经起程。即藉以卸责。其在川省泸店装运。每不免耽延之处。又以事非专责。亦听其稽迟。至于沿途督抚。遇有运官到境。虽查报出入日期。总以非其统辖之员。不肯认真催督。及开报守风守水日期。又多拘于向来之例。不肯切实稽查铜铅违限之故。大概不离此数者。试思江湖即有大风。多不过三日四日。或为水阻。亦何至半月经旬。督抚等、岂可率意徇情。致令藉端违限乎。著严切传谕各该督抚、嗣后领运铜铅之事。各宜加意经理。仍将遵照此旨办理缘由。各据实奏闻。此次传谕之后。若委员庸劣、致误运限者。惟滇省督抚是问。若泸店耽延、致逾定期者。惟川督是问。若仍照前妄报守风守水、听其任意逗遛者。在何省违限。即惟该省督抚是问。该部嗣后遇铜铅到局。均照此核计。如或迟逾程限。即据实参奏。将此传谕各该督抚。并令户工二部堂官知之。　　

○又谕、今日本报到。据袁守侗等奏、连日天气晴明。积水自可易消等语。热河自十八日以来。俱极晴爽。惟二十五日辰刻。微雨时零。至未刻始止。虽势尚悠扬。口外并无关碍。但雨势自西南而来。且为时稍久。恐京畿一带、雨或较大。于田禾不无妨碍。深为廑念。著传谕大学士舒赫德、及顺天府尹等、查明二十五日晴雨庄稼情形。即速据实由驿覆奏。以慰惓注。又永定河筑口。昨据该督奏、定于本月二十六日合龙。今日之雨。于河流有无增长。不致有碍堵口否。甚为廑念。至前永定河漫水所经地方。究系成灾几分。曾有定局否。并著周元理、即速查明。据实覆奏。　　

○又谕曰、阿桂等奏、将直古脑、荣噶尔博、一带碉寨及泠角寺等处。悉行攻克。已直压勒乌围之上现派官兵围其两面。势若建瓴。自可唾手而得。惟据杨中尔甲木灿供称、老土妇阿仓及僧格桑之妻得什尔章用皮船过河而去。莎罗奔等随后亦从各路逃窜等语。贼酋贼妇。谅不能逃回噶喇依。计官军扫穴擒渠。自断不能漏网。惜此时未能即行擒获耳。又阅图内甲尔日磉桥一处。在勒乌围西南。通噶喇依要路。若能先将此处攻得。断贼往来之路。贼众自无可逃。阿桂现尚未能得。必须设法先行攻占。则勒乌围之贼。更难自存。剿之尤易为力。朕于图内、用朱笔标记。发交阿桂、速为筹办。同日明亮等奏、现在已攻扎乌古山梁。随将丹扎木寨落焚烧等语。明亮若能攻得扎乌古。即可与阿桂并攻勒乌围。更为得势。伫盼捷音。　　

○辛未。刑部议覆、兵部侍郎高朴等、审拟盗卖乳牛冒支口分之革职员外郎义宁、通同分肥之革职郎中双全、革职员外郎海林、照盗大祀神御物律。不分首从拟斩立决。牛吏喜德、旷役冒领。拟绞监候、秋后处决。革职员外郎保成、徇情故纵。复转托义宁照应喜德。拟发遣伊犁。该管之贝子允祁、公宁成额、总管内务府大臣公盛昌、署马兰镇总兵满斗、漫无觉察。交各该衙门分别议处。均应如所奏。得旨、义宁、著即处斩。双全、海林、本应按律不分首从斩决。但此案主使盗卖。究系义宁为首。双全等听从分赃。于法虽亦难宽。尚与首犯有间。双全、海林、俱著从宽、改为应斩监候。秋后处决。看来此等抵盗情弊。相沿日久。不独义宁为然他处特未经败露耳。此时姑免概行追究。该官员人等。当以义宁为戒。各知警凛。倘再有踵其覆辙、骩法舞弊者。一经发觉。定照律不分首从。即行正法。不能复如此次之分别办理也。著交内务府、转传各该处官员人等知之。余依议。　　

○壬申。兵部议覆、盛京户部侍郎兼管奉天府府尹德风奏称、奉天省凡押解拏获新疆逃遣。及逆伦凶盗重犯。惟复州、宁海、锦县、宁远、四属。移旗拨兵护解。其余各属。并不拨兵。请嗣后奉天各该州县。一体移旗护解。每犯一名。移旗添派兵二名。遇有疎虞。旗员照绿营武弁一例议处。应如所奏。从之。　　

○旌表守正捐躯之河南上蔡县民刘合群妻翟氏。　　

○癸酉。赐扈从王公大臣、及蒙古王公台吉等食。翼日如之。　　

○命重刊金史成。序曰、辽金元三史人地名。音译讹舛。鄙陋失实者多。因命儒臣。按同文韵统例。概行更录。盖正其字。弗易其文。以史者、所以传信示公。不可以意改也。兹阅所进金史。见其中文法。乃多有未当者。如称元兵为大兵大军。以元臣修金史。理固宜然。而于大兵大军等句下。或接称上。或称朝廷。则又皆叙金朝事。略无界限分别。使浅学者观之。几不能辨其为何代语。是乃文义不佳之故。然此犹小疵。非若人地名之谬误宜改。仍其旧可也。至若崔立传赞云。其志方且要求刘豫之事。我大朝岂肯效尤金人者乎。金俘人之主。帝人之臣。百年之后。遂启崔立之狂谋。以成青城之烈祸云云。直是痛加诋斥。实为非体。夫一代之史。期于传信。若逞弄笔锋。轻贬胜国。则千秋万世之史。皆不足信。是则有关于世道人心者甚大。推之明修元史。类此者应亦不少。然史书流传已久。难以厘正。亦不得不仍其旧。若我本朝修明史。于当时贤奸善恶。皆据事直书。即各篇论赞。亦皆核实立言。不轻为轩轾。诚以作史、乃千秋万世之定论。而非一人一时之私言。予向命纂通鉴辑览。于明神宗以后。仍大书明代纪年。而于本朝定鼎燕京之初。尚存福王年号。此实大公至正。可以垂示天下后世。岂若元托克托等之承修金史。妄毁金朝者之狃于私智小见。所可同日语哉。书此以揭重刊金史之首。抑亦有慨于前。而所以深诫于后也。　　

○谕军机大臣曰、李侍尧奏、安南陆续窜回厂徒。共计千有余名。已檄饬分起解至南宁。派委道员吴九龄、黄邦宁等、悉心讯办。如究出附和滋事之犯。迅即押解东省覆鞫。余俱讯明原籍住址。解交地方官管束等语。此等窜往安南各犯。原系不安本分、游手无藉之人。若仍留本地。必致日久滋事。前已传谕李侍尧、及熊学鹏、令其于讯明后。分起押解乌噜木齐等处。屯种营生。分地安插。并令不动声色。妥为经理。勿使各犯起解时、知系外遣。方为妥协。李侍尧尚未接奉前旨。故有此奏。所有应行押解粤东审讯之犯。谅亦无多。自可照所奏办理。其余众犯。应仍照前旨妥办。陆续解往乌噜木齐。不可稍涉张皇。亦不可少有疎忽。将此由五百里、传谕李侍尧、并熊学鹏知之。　　

○户部议覆、署云贵总督图思德咨称、各省委员采买滇铜。自行赴厂领运。厂地远近多寡不一。或一员而领数厂之铜。辗转挽运。以致逐厂分扣限期。殊非省费速运之道。请将出铜较少之大美、香树坡、马龙寨等厂。令厂员将铜、雇运省城。交云南府接收转发。其程站最远之得胜、白羊、日见汛等厂。令厂员将铜、递行运交大理府收存转发。各省委员领运。各按铜数。总扣限期。毋须逐厂分扣。至义都、青龙、两处。厂铜较多。及下游铜厂。程站较近。易于雇运者。仍令各省委员。赴厂自行领运。所需运费。上游、自厂至省、归滇报销。下游、归各省报销等语。应如所咨。并饬令各厂员。先期运往存贮。如各省委员已到。该处无铜可兑。即将办运迟误之厂员查参。并将各委员守候盘费著赔。至铜多路近各厂。外省委员自行赴领者。仍令该地方官。协同雇募。催趱起程。从之。　　

○大学士舒赫德、顺天府府尹刘纯炜覆奏、京城本月二十五日。早间阴雨。至晚方止。现在云气尚未尽开。洼地禾稼。不无伤损。高阜仍可丰收。报闻。　　

○甲戌。谕军机大臣曰、高晋覆奏凤阳关、狄咏箎署任内短缺税银、查明无弊一摺。既请将所缺银两。著落办理不善之狄咏箎赔缴。已足示儆。即可无庸交部议处。业于摺内批示矣。至另摺所奏、栋文管办关务竭蹷。请另行改补之处。且可不必。栋文系小心谨慎之人。历任两江府道。均能实心办事。至其凤阳关任内、少收税银。既据查因过关米豆短缺。似系实情。此时即另易他员。亦未必能较栋文遽有起色。因思李质頴、前在凤阳关。办理关务。颇为妥协。著将此事。交与李质頴、令其帮同栋文、设法管理一年。再行酌看。如栋文实有不能办理情形。即著李质頴、据实奏闻。候朕另为酌夺。高晋摺、钞寄李质頴阅看。并将此谕令高晋知之。　　

○乙亥。谕军机大臣等、据陈辉祖奏、拏获邻境劫掠凶盗之汉阳县知县孟秉坚等、应否送部引见一摺。已照所请批示矣。各员实力缉捕。使凶盗不致漏网。自应送部引见。以示奖励。但各案盗首。自乾隆三十八年以来。胆敢出没江澨。在湖南湖北地方。肆行窃劫。已非一日。所在州县。何以不即时禀报、上紧严拏。至数年之久。始行就获。则前此未办之地方官。均不能保无讳匿情事。其咎并不止于失察。今陈辉祖既将出力查拏之员、奏请引见。其前此未经查缉之员、自应一并附参议处。仍止将获盗各员。专摺保奏。其应行处分者。仅于审案摺内附称、三十八年起、有无报案。及此案失察之文武、查明劾参。并未专摺参奏。是陈辉祖之意。惟急于有功者行赏。而缓于有罪者示罚。何以饬吏治而昭劝惩。陈辉祖、著申饬。并著将三十八年起。各盗犯案州县、有无报案。及是否讳匿情形。迅即确查。据实分别参奏。毋得稍有瞻徇。将此谕令知之。　　

