<!-- { "loadSidebar": true } -->
○丙辰。谕。乡贤崇祀。所谓祭于瞽宗。必有功德可称。方足膺兹钜典。近来率以仕宦通显者当之。已非核实之道。今云南巡抚图尔炳阿、题请原任侍郎许希孔、崇祀乡贤本内。则更有过甚其辞者。许希孔本一硁硁自守、谨慎小心之人。在朝未有所建立。但曾为卿贰。或者居家孝友。滇省人物寥寥。节取充数。自无不可。而本内乃有文堪华国、品足型方二语。朕则知实非许希孔所能当。案呈内又以汤斌、陆龙其、为比许希孔何如人。岂可方之汤斌、陆龙其、拟人既不于其伦。且本朝臣工。不书其名。而称为陆当湖、汤潜庵、尤非章奏之体。此等幕宾沿袭套语。明季已成滥觞。然彼时即军国重务。人君尚概不经目。何论寻常章奏。至我朝家法。则通本部覆。无不详悉披览。督抚题奏事件。岂可剿袭陈言。任意草率。今后似此者。必加处分。此本著发还该抚。另行具题。　　

○谕军机大臣等。朕夜间接到经略大学士傅恒所奏事件。系寅刻拜发。计算大学士又复经夜不寝矣。大学士责任重大。此身尤宜保爱。可传谕达勒当阿等。嗣后朕所发事件。若在酉戌间到者。则告知大学士。听其阅看办理。倘在戌刻以后。即暂行收贮。不必告知大学士。俟次日清晨。或带至下站俱可。闻大学士起身甚早。行走甚急。著达勒当阿等。留心视大学士体中若何。如行走从容。则可不必劝阻。倘稍有勉强。伊等即当竭力劝阻。伊等乃朕特命随大学士前往之人。大学士亦应听伊等之言也。将此一并传谕大学士知之。　　

○又谕据贵州提督丁士杰奏称、接准哈尚德来文。需用火药火绳铅弹等物。现在星速制办。委员押送等语。金川现在用兵。所需火药铅弹等项甚多。军营难以制造。自应令各该营制就运往为便。但火药铅弹等项。为攻击所需。关系紧要。必须立法稽查。使之均归实用。军前各营所有火药铅弹。在本营领兵大员。或偶一检点。即傅尔丹亦未必悉行综核。其中倘有不肖弁员兵丁。因见解来数多。贪利营私。偷取货卖。转以接济逆番。不可不密为防范。经略大学士傅恒亦曾言及此。到营之日。自必留心。其应作何查察之处。随时加意办理。毋令弁兵等有私行透漏等弊。庶于军务有禆。今因丁士杰有此奏。思及此。故随便寄去。　　

○又谕。办理西番语一事。原系无关紧要。现在考证各类字面。虽进呈数次。然遗漏者正复不少。此时惟专以进剿军务为重。此等不急之务。可以不必分心。俟金川军务告竣。凯旋之日。交与该抚等、校订查办、可了之事。此际何必用心于此耶。可传谕大学士傅恒知之。　　

○又谕据傅尔丹、班第等奏报军营情形。内称、目下冬寒雪大。不能攻击。卡撒、木冈、木达沟、申札、正地、等处。俱修有碉房。足资固守。饬令深沟高垒、昼夜防范等语。朕命班第前往军营。原以冬雪开霁之时。或机有可乘。即应协同傅尔丹等、鼓勇前进。不得坐候经略之至。屡次所降谕旨甚明。今乃筑碉为固守计。此讷亲故智。不过自留地步。偷安旦夕。以艰钜之任。推卸于经略耳。金川用兵本因逆酋负恃险阻。意欲并吞诸番。若不急为剪除。则番众必为之煽动。其罪实不可容。是以振旅兴师。期于犁庭扫穴夫堂堂天朝。不能歼灭小丑。何以服群蛮而消奸慝。倘效尤蜂起。其得置之不问乎。从前营伍懈弛。士气委靡。不能克期奏绩者。皆苟且自全之念误之也。任军事者。当知以进剿为重。有战无守。如摺中所称护卫粮运。夫粮运不过行军之一事。况战胜、则运道自无阻碍。且可因粮于敌。不得因护粮而误进剿。至险隘之区。当攻夺而不当戍守。如以守而已矣。何不专守打箭炉一路。令彼不敢侵轶。岂不省饷息兵。何事经年动众。兴此大役乎。傅尔丹起久废之余。年齿已老。尚未必为偷安自保之计。班第素性善于推诿。此所奏、必多出于班第主见。其退缩畏葸。实乃讷亲之续。在平时办理寻常事件。或可姑容。军旅大事。岂容轻恕。前此降为侍郎。尚属轻典。著传旨严行申饬。伊等既有此情形。即勉强前进。亦未必有济。著傅尔丹、班第、且暂行驻守。候经略到营。布置严密。奋勇长驱。以图大捷。班第等不得因有此旨。于第一起满兵到日。辄先为尝试。轻用其锋。并冲天炮、亦候经略到后施放。计经略大学士傅恒到川。为期不远。但自成都前至军营。道路险阻迂曲。士马刍粮。均须料理周备。以养其锐气。军营有傅尔丹在彼坐镇。一人已足。班第或至前途迎会经略。或回成都一路查办。如经理得宜。使大兵遄行续进。功过尚可相准。倘军行稍有阻滞。必按贻误军机之律。通前罪一并从重究处。伊自思平日之受恩。何如讷亲。讷亲朕已重治其罪。案虽未定。伊独未之闻乎。再者、军营消息。须时刻相通。不必顾惜邮传劳顿。以致稽迟。前已屡经传谕。今傅尔丹等奏报。尚复如此稀疏。即寄往舆图。令其签贴地名。并非难办之事。及今又将经月。均未覆奏。甚属迟缓。一并传谕知之。　　

○大学士等议覆。礼部尚书王安国奏称、明洪武初。内事总于六部。外事总于布政使。故以官名其地。其后设巡抚总制。布政使已为属官。而地方徒冒其名。在明已属牵强。今外官之制。督抚专制一方。而会典载天下府县及外官品级。犹以布政使司布政使领之。称名殊觉不顺。请改会典所载。外官品级。以督抚居首。次及布按两司等语。查定例。川陕、两江总督。不论由何项官员补授。俱授为兵部尚书兼都察院右都御史。其余各省总督。由部侍郎、及别项官员补授者、俱改为兵部右侍郎兼都察院右副都御史。如各部尚书、及左都御史、奉特旨补授者、俱授为兵部尚书兼都察院右都御史。至各省巡抚。由侍郎补授者、改为兵部右侍郎兼都察院右副都御史。由学士、副都御史、及卿员等官、布政使、补授者、俱授为右副都御史。由左佥都御史、及四品京堂。按察使、等官擢用者、俱授为右佥都御史。是督抚品级。不论外任而论京衔。会典俱附载于都察院。且巡抚以副都御史三品之衔。佥都御史四品之衔。而统辖布政司从二品。故督抚虽为常设。皆属钦差。而地方事悉掌于布政使。立法本义。极为精密。但督抚总制百官。布按皆为属吏。该尚书所奏。亦属大小相承之义。应如所奏。外官官制内。首列督抚。次列布按等官。庶为允协。抑巡抚兼衔。向有副都御史佥都御史之别。今左佥都御史、业经裁汰。其右佥都御史。即不便复令兼衔。应请嗣后巡抚、不由侍郎出授者。无论何项官员。俱令兼都察院右副都御史衔。从之。　　

○又议准。闽浙总督喀尔吉善奏称、营伍所需枪炮牌刀盔甲旗帜等项。每年陆续添造改制。而民间私造私藏之毙。不可不防。闽省山海奥区。外接重洋。尤宜加意。从前该省制造军械。原于省城立局。后因距省遥远之营。盘运费多。守候稽迟。是以定例、各营设局自制。然定例后。仍有僻远之区。难于购料觅工。仍向省城制造者。请将通省各营。分为六局。省城之外。厦门、泉州、南澳、漳州、福宁、五镇。各立一局。各按附近所辖营分。归并制造。余各营概不准设局。至台湾各营军械。系奏准动支盐羡轮年制换。例由理事同知制造交营。应如其旧。从之。　　

○吏部等部议准。福建巡抚潘思榘奏请、龙溪县县丞移驻华崶。建安县县丞移驻迪口。建阳县县丞移驻麻沙。赤岩司巡检移驻下庄。均购买基地。建盖衙署。从之。　　

○礼部奏。皇太后圣寿节。应行庆贺礼。得旨。是。照例行礼。奉皇太后懿旨。今年停止筵宴。　　

○以辅国公札拉丰阿为镶黄旗蒙古都统。　　

○喀尔喀札萨克头等台吉巴朗、以病告休。以其子喇布坦袭职。　　

○以故贵州麻哈州属平定长官司吴光岐之子政简袭职。　　

○喀尔喀札萨克镇国公格木丕勒故。遣官致祭如例。　　

○赠故福建台湾总兵降三级留任萧瑔、署都督佥事。予祭如例。　　

○丁巳。上诣皇太后宫问安。　　

○幸南苑。行围。上亲射。　　

○诣永慕寺行礼。　　

○驻跸旧衙门。翼日如之。　　

○谕曰、将军博第奏称、料理西安兵丁二千名起程。领兵官员。支给二年俸银。前锋领催。每人给银四十两。马甲。每人给银三十两。置备行装。伊等具呈。愿于饷俸内坐扣还项。西安官兵、既为国家出征效力。此项银两。即著加恩赏给。不必坐扣。　　

○湖北巡抚彭树葵覆奏。荆襄一带江湖。袤延千余里。一遇异涨。必藉余地容纳。宋孟珙知江陵时。曾修三海八柜以潴水。又荆州旧有九穴十三口、以疏江会汉。故迹久湮。现在大江南岸。止有虎渡、调弦、黄金等口、分＜锍-釒＞江水。南入洞庭。至汉水由大泽口分派入荆。所恃为蓄洩者。江邑之长湖、桑湖、红马、白鹭等湖、譬之胸膈也。监、潜、沔阳诸湖、下达沌口、尾闾也。无如三襄水浊。多沙易淤。小民趋利者。因于岸脚湖心。多方截流以成淤。随借水粮鱼课。四围筑堤以成垸。人与水争地为利。以致水与人争地为殃。今欲复三海八柜之旧。势既不能。亦惟杜其将来。而使垸不增多。现檄饬各州县。亲行履勘。将所有现垸若干。各依土名查造清册存案。嗣后即以此次所查。著为定数。听民安业。此外不许私自加增。仍令该管道员。于出巡之便。详查加结具报。各州县实心奉行与否。查核劝惩。得旨。只可如此办理。知道了。　　

○戊午。上行围。亲射。阅镶黄、正黄、正白、三旗兵马箭。　　

○谕、山东今岁应徵之因灾出借各谷七十六万余石。春借谷四十六万石。又本年带徵之谷十数万石。及麦本、耔种、漕仓项下、应徵积欠钱粮。为数甚多。一时银谷并徵。即属大丰。以一年而完积年之欠。民力未免拮据。著加恩、于今岁岁底截数。所有未完谷石内。将春借一项。于明年麦熟后徵收一半。秋成徵收一半。留其余力。以输该年正供。其历年因灾出借之常、监、等谷。概宽至庚午年起。分作五年带徵。俾小民纾徐完纳。以示优恤穷黎之意。该部即遵谕速行。　　

