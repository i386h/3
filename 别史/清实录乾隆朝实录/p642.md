<!-- { "loadSidebar": true } -->
○两江总督尹继善奏、江西南昌、南康、袁州、临江、南安等府。各属禀报、四月二十五、至五月初一二等日。阴雨连绵。山水陡发。溪河泛涨。沿河民房多坍。城垣、衙署、仓、监、亦有倒塌。低洼田亩。豆苗淹浸损伤。间有淹毙人口。查被水各地方。虽系一隅偏灾。而统计数州县。穷民受累者。已属不少。臣已飞饬速委确勘。分别已未成灾。酌量抚恤。借给耔种。给与修房银两。其城垣衙署仓监等项。饬各地方、勘估修整。并咨抚臣塞楞额、就近妥办。再瑞州、吉安、广信、饶州、等府各属。亦有禀报被水之处。据称水势较小。田禾未甚受伤。臣恐所报不实。现在委员查勘。分别办理。得旨、览奏俱悉。　　

○江苏巡抚陈大受奏报、淮、徐、海、三属。自五月下旬至六月初。大雨时行。河湖骤涨。所有邳、宿、桃、清、海、沐、各州县堤工民埝。均有冲决。田亩房屋被淹。飞饬司道、委员分勘。查淮、徐、海、三属。节经水患。现值秋禾遍野。可望收成。不意又被淹浸。情殊可悯。现饬将藩库存项内、动支银十万两。解交淮安。以备赈恤。得旨、淮徐海所属州县。连年秋灾。甚堪悯恻。其加意抚恤。毋致穷黎失所。　　

○江苏布政使安宁奏、浙江兵丁夥劫。该管武弁。在都探问行贿一案。奉旨交江苏学政崔纪、同臣审办。应将一干人犯。拨弁押赴浙省。并将未获要犯邹钤。移咨浙抚严拏。臣当即起程前往。其江苏布政使、及浒墅关税务。令苏州府知府、暂为代理。得旨、知道了。此事甚有关系。须秉公酌中为之。不可漏网。不可滋蔓。　　

○江南苏松水师总兵胡贵奏、督查海洋各处宁谧。并崇邑二麦丰收。雨旸时若。得旨、览奏欣慰。巡洋之事。更当实心。不可虚应故事而已。　　

○江西南昌镇总兵高琦奏、整顿营伍。首在亲查。若照部定成例。尚需时日。请于今冬、考校各属官兵勤惰。分别劝惩。得旨、是。既经巡查。须实力整饬。不可苟且了事而已。　　

○闽浙总督马尔泰覆奏、二月间诏安、漳浦、二县民人。搬逃入粤一事。彼时臣在闽省。并无闻见。当即密委标弁。访查确报。兹据抚臣周学健札称、面晤将军新柱。据云、春间正在彼处巡阅。见各属士民。彬彬礼让。风气安恬。并未有漳诏民人搬逃之事。惟二邑内、向有粤民流寓。近因编查保甲。相率搬去。以致讹传。亦未可定。又据该镇道禀称、二月间巡行至彼。居民安堵。此事毫无影响。或因粤省饶平、所属贫民。常来趁食。因见今春将军查口。道府又清查保甲。此辈结队促归。造言怨望。容或有之。似与抚臣所述将军之言相符。但事关民俗。未便轻信。俟密访的实。再行奏闻。得旨、若有意掩饰。汝等皆大臣。将来何以见朕耶。亦告之周学健。　　

○浙江巡抚常安奏、查江海水潮出入之所。凡有三处。近萧山者、为南大亹。近海宁者、为北大亹。蜀山之南。有中小亹一道。向来江海汇流。由此出入。南北两亹。涨沙宽阔。杭、绍、俱庆安澜。自中小亹湮塞。南大亹淤出之地。已成平陆。于是溜势直趋北大亹。而海宁始虞泛溢。议修议筑。岁费帑金无算。乾隆九年。尚书公讷亲、勘视海塘情形。拟将中小亹故道。开浚深通。分减北大亹溜势。令臣相机办理。臣查蜀山迤北。向有积沙。宽至四五百丈。横亘中间。先就沙嘴开沟四道。均成坎形。以引潮水攻刷。嗣后不时疏通。节经大汛攻刷积沙。上年冬间。渐觉坍卸。溜缓潮平。开沟已有明验。臣思趁此水势顺利。正宜及时疏浚深通。即不能全溜直达中亹。而水势南分。北岸塘工、不致受患。节次专派员弁、督率兵目挑挖。本年春汛伏汛已过。南沙坍卸殆尽。蜀山已在水中。倘秋汛不复涌沙。则大溜竟行中小亹矣。得旨、此言安可轻出。亦再看三五年后何如耳。如果全行中小亹。固可喜之事也。　　

○又奏、台州府属之临海县。民俗素称强悍。本年六月。雨泽偶愆。竟有屠户朱昭奇、用锁穿通项内皮肉。藉名为农取水。哄动城市。经该府将朱昭奇、押发临海县取供。随有夥党叶阿环、朱应鳌、朱昭林等。沿街喊嚷。强令罢市。观看多人拥挤。铺户等惟恐滋事。间有收闭铺面者。该犯等随又拥入府县衙门。挤塌门前照壁。经文武官查拏。始行散去。臣思海疆重地、动輙逞强。况台州地近福建。上年有杜渎场私枭拒捕一案。阅时未久。复有此不法之事。未便少宽。业饬拏究。至文武员弁、平时未能化导。临事又未能禁戢。亦当参处。以儆懈弛。得旨、知道了。此等事、固属官民皆有过失。然以警刁风为先。必当严治首犯。宽其随从。而徐以他事、处其办理不善之官吏。则得矣。然总而言之。汝督抚威令若行于平时。想亦不致屡屡有此事也。返躬尤为要务。与马尔泰共观之。　　

○浙江提督陈伦炯奏、据台州协副将路一鹗详报、台郡雨泽愆期。设坛祈祷。六月初五日。突有民人朱昭奇、锁喉沿街拜雨。当经知府拏究。复有地民哄闹关店。拥集府县各署。当饬该副将、会同地方官开诚晓谕。密访为首棍徒。嗣据报获叶阿环等。一十三人。续获逸犯朱昭奇、审供通详。除候督抚审办外。理合据实奏闻。得旨、览奏俱悉。浙省频有此事。且汝标下之兵。即有为盗者。兹所奏、又复为路一鹗掩饰。足见汝平时并不以封疆为重。而徒博宽大、为姑息了事之举。甚负朕倚任之意也。　　

○福建巡抚周学健奏、闽省五月苦旱。率属虔诚祈祷。兹于六月初二三日得雨。连日云气四布。雨势极宽。早稻晚禾。可期畅茂。得旨、览奏曷胜欣慰。　　

○又奏、福州等属、雨泽愆期。结坛祈祷。清理监狱。以冀速沛甘霖。得旨、闽省觉旱。朕早已知之。日夕望汝之奏。兹汝二次摺奏、同日而到。阅摺时、先见汝报雨之摺。后见此奏。虽奏事内侍、颠倒安置不明所致。然汝此次差遣之人。亦可谓不尽心乃事矣。至既经得雨。则此奏、亦不过付之知道了而已。　　

○福州将军新柱、奏谢接管粤海关税务恩、得旨、览。虽然如是。但汝所办。殊觉不如策楞。以后勉之。　　

○湖广总督鄂弥达等奏、准贵州督臣张广泗咨拏大乘邪教夥犯莫少康、刘选昇、孙其天三名。随密饬各州县严拏。已将莫少康、刘选昇、二犯。拏获审明。解黔归案办理。查此等邪教。流传已久。黔楚毗连。入教者必多。现就莫少康之父汉先、取供。受有名号夥犯。复拏获彭贵江、陈南明二名。此外如尚有开堂接众。传播妖言者。自当严行拏究。其无知被诱。止于念经吃斋者。令其自首免罪。得旨、此案情颇大。不可以寻常邪教视之。屡有旨、向大学士等处颁发。想汝尚未接到耳。所云无知被诱。亦必其实系无知被诱者可耳。凡系为从。概不可宽。　　

○湖北巡抚开泰奏、湖北通省社仓。现存谷麦。共计五十二万余石。若不及时设法整顿。日久恐多亏缺。但各属社仓。散在村庄。未便特行委员遍查。致滋扰累。查州县应行兴革诸事。例应该道府、按季巡查。拟饬各道府、于巡查所至。遇有存贮社谷之处。就便抽验。倘有挪移等弊。将社长分别责革。勒限追赔。过多者、将失察之州县揭报。得旨、此见甚好。所为不动声色之办理也。　　

○山东巡抚喀尔吉善奏、泰安、兖州、等属九州县。因六月中旬、大雨连绵。汶、泗、沂、淄、各河水发。冲漫堤埝。濒河地亩。不无淹损。民房亦多浸坍。除委员确勘。加意抚恤。并将积水田亩。设法疏浚。俟涸出、仍可赶种荍麦。以冀晚收。得旨、览奏俱悉。一切悉心料理。务期灾黎、均受实惠可耳。　　

○山西巡抚阿里衮奏、臣于去秋、巡查南镇。经过蒲、绛、一路。访闻上年被水缘由。系因涑水泛涨为害。随饬河东道周绍儒、溯流寻源。条议疏浚之法。据禀称、涑水发源于绛县。经闻喜、夏县、安邑、猗氏、自临晋、虞乡、西入五姓湖。河水挟沙而来。岁久未浚。沿河多淤。至猗氏之邸家营。地势洼下。河水南溃。不复经行故道。一遇骤雨。山水长发。上游不能畅流。下游又无归宿。致闻喜等十二邑。多被水患。应自闻喜之河儿头、至安邑之东阳村。两岸淤垫。尽行挑挖。河身开浚宽深。至邸家营决口处所。添筑宽大土堤。自猗氏之崔家湾起、至临晋之西智光村止。截住南溃之口。其自临晋、至五姓湖。应照旧日河形。挑浚宽深。则涑水顺流达湖。无虞泛涨。臣正拟奏请动帑兴工。旋据闻喜、猗氏、夏县、安邑、临晋、虞乡、等县禀称、沿河居民。闻欲兴工。俱鼓舞急公。各出己力。挑浚修筑。自三月初开工。业于四月内工竣。臣委员查勘。工程俱属合式。再查从前涑水南溃。逼近猗氏、临晋、二县。若遇岁旱。转资灌注。今水归故道。害除而利亦废。应于二县交界处。建分水石闸。以时启闭。俾得分水灌田。仍于从前决口。砌立涵洞。引灌堤南地亩。业经照例咨部。兴工建筑。得旨、知道了。　　

○又奏、臣标中军参将萧奏韶、整理戎伍。谨慎老成。经臣保荐。今阅兵部选单。该员论俸升衔。调补潞泽营参将。查潞泽系偏营简缺。不比中军责重事繁。恳将萧奏韶、以升衔仍留本任。得旨、标员从无升衔留任之例。不准行。　　

○甘肃巡抚黄廷桂奏、平番、河州、安定等属。被旱被雹各村庄。可补种者。借给耔种。如有成灾处。饬司委勘详报。又宁夏县属王洪堡、淹地六顷。或应借耔种。或应贷口粮。亦令查明妥办。得旨、览奏俱悉。其有被偏灾者。题报虽有定例。而甘省远在天末。一应办理。全在汝妥协周详。使毋滥毋遗。灾黎早受一分之赐。即早免一分之苦。慎之。不可忘也。　　

○又奏、四堆子一带、逼近黄河。应筑二十里遥堤。并加培六堆子以下旧堤。惠农渠、昌润废渠、近多淤垫。应分段挑浚。并添建惠农渠口滚水石坝。永惠、永润、永丰、等闸。左右石闸。现已一律修竣。再宝丰废地、虽经招垦。贫户尚缺牛具。有宁夏西路同知戴国珍急公捐给。俟秋成时。逐一勘实。再行具奏。得旨、开渠开垦。皆务农之本。实慰朕怀。　　

○四川巡抚纪山奏、拏获白莲教案内、冒称李开化之苏君贤一犯。俟解到、与刘奇等犯、审讯明确。并将窝户刘珍处、搜出邪经简帖。一并查明。再行续奏。得旨、览奏俱悉。此案当速行办理。以正典刑。若迟待狱中。恐生他故。岂可与寻常命盗案、一例论限乎。　　

