<!-- { "loadSidebar": true } -->
○兵部议覆云贵总督硕色、钦奉雍正五年谕旨。议定滇、黔、蜀、粤、分界设汛、派拨弁兵各事宜。一、滇省大关。现于梅子沟、官田坝、清平、牛心、两站。各安塘汛。所有筠连水潦塘。请于叙马营拨兵二名。合原设五名宜宾小坝岩。亦于叙马营拨兵一名。合原设三名驻防。一、粤省古障汛地应裁塘房一所。兵十一名。彻一名入营差操。余仍归古障。一、滇省宝宁县属土富州。与粤之土田州接壤。粤属逻村之民。越耕滇田。查系滇地。应仍归富州民耕种。酌给粤民工本。另为安插。一、滇、粤、接壤地方。宜分界管理。请将滇省宝宁县东南属之上野等寨归滇。其粤北属之剥头、者赖、等寨。仍旧归粤。一、粤之陇仰寨。与滇之木腊寨相连。两寨土田。同一水源。粤土目邓祚蕃、既愿划归滇省。应以水沟为界。将陇仰寨归滇管辖。一、滇粤土田错处。势难划截。请将坐落界外者。查明户口亩数。印照发给业户分管。一、剥头、者赖、等寨。田地民人。既归粤管理。滇省广南府年徵银粮。请以三分归滇。饬宝宁县入册徵收。其归粤七分米。于天保县催徵。一、滇省原设者赖汛。应更名者宾。所属之郎喊塘。距者宾不远。已移驻普梅。应更正。并于滇之宝宁县上野添一塘。安兵五名。粤之下野设一塘。拨兵三名。宝宁县那达添一塘。安队目一名。兵四名。粤之剥头设一塘。拨管队一名。兵四名。宝宁县麻莞添一塘。安兵五名。粤之坡厚设一塘。拨兵三名。其滇、粤添设各塘兵丁。即于者宾汛、镇安协、小镇安右营内抽拨。一、滇、粤、两省。互争威泌那岗之田。均在戛郎山。以威泌塘箐口内外分界。所垦田亩。听滇民承买取赎。至寄居滇界之民。仍令照旧耕种。毋许滇民阻截。均应如所请办理。此案迟至二十余年。始行题覆。虽该督等声明出师。其中委勘各员。有无任意稽延之处。俟确查到日再议。从之。　　

○丙戌。上诣畅春园、问皇太后安。　　

○幸圆明园。　　

○丁亥。谕军机大臣等、硕色开泰所奏、查办传钞伪稿一案。将携带伪稿之江西客民李象武、枷责发落。亦属遵照章程办理。但稿内原有伪批一语。则殊未明晰。此稿既系李象武自江省携来。虽非李象武所批。而究出自何人之手。亦当移咨江省。就此逐层严究。方足以为愚顽好事之儆。何得止以一查塞责。看来该督抚等。竟全不以此为事。可传谕硕色、开泰。令其再行严究。如果伪批系由罗镇杭处所得。并非李象武添入。其罗镇杭一犯。现经江省拏获到案。即行咨会鄂昌。确加根讯。务得其人。加等治罪。不可与寻常传钞之犯。一概从轻发落也。将此并谕鄂昌知之。　　

○贵州按察使严有禧、患病解任。以湖北上荆南道屠嘉正、为贵州按察使。　　

○戊子。谕军机大臣等、巡漕给事中瞻柱等所奏、淮安卫屯民陈灿璧、在通首告旗丁李还书等。捏报坍荒。滥请豁除粮额一案。已交该督抚审明具奏矣。田地是否坍荒。履亩即可得其确据。非能凭空捏造。可传谕尹继善、庄有恭等。令其秉公查办。如系陈灿璧诬捏越控。自有应得之罪。若李还书等实有捏报欺隐之弊。必宜彻底严查。以清屯务。此系乾隆十四年之事。该督等本无所瞻顾之处。苛求与回护。均所不必也。　　

○工部议准、调任河南巡抚陈宏谋疏称、豫省武陟获嘉、新乡、延津、滑县、等五县古堤。年久残缺。去秋阳武漫口。黄流灌入。致直属被灾。请发帑兴修。从之。　　

○命副都统舒泰、往代那木扎勒驻藏办事。　　

○己丑。上诣畅春园、问皇太后安。　　

○直隶总督方观承奏、前往大名、东明、一路。查勘蝗蝻即日兼程前进。并顺道亲查顺德府属之唐山南和任县钜鹿、平乡、等县。大约一二日内。俱可扑尽。再闻广平现在捕蝗。随纡道驰赴察看。该处蚂蚱与蝗蝻闲杂。飞跳不越数丈。其为本地生发。日久长翅可知。乃该县庄纯慕报自邻境飞来明系驾词诿卸再大名魏县滨临彰、卫。蝻孽易萌。每多潜伏麦内该县只就可见处扑捕。及刈麦而蝻已生翅能飞今限三日。务令捕净。而二县奉行不力。其罪难辞。现俱另行参奏。其余元城、开州、东明、长垣、南乐、清丰等处。询之道府。据称多已扑尽。报闻。又批、此系通病。若非朕旨令汝前去。并此亦不查参。属员何以知警耶。　　

○赈恤甘肃狄道、渭源、靖远、会宁、平凉、静宁、庄浪、永昌、平番、宁夏、宁朔、灵州、西宁、碾伯、等十四州县。乾隆十六年水灾饥民。　　

○以故四川铁布下撒路竹弄寨土百户迫带子万拜、袭职。　　

○是月河南巡抚蒋炳奏。奉谕通缉罗田县奸民马朝柱。现严饬所属文武。不遗余力。上紧搜捕。再前获商城县张德远、张怀远、二犯。解楚后。即接江楚两省咨会。该犯系从逆夥党。务获解究等语。现复饬员将该犯家口产业。严查看守。以俟楚省审结办理。得旨、如汝前所办。差乎否乎。再如此、则不容矣。深戒之。俗所谓上和下睦。两面见好之习。恐汝不能免此。在朕治汝之罪何难。但少一能事之人。朕所深惜。非乐于督责。出于不得已也。　　

○直隶总督方观承奏、奉到谕旨、将挑浚金门闸引河。及中亭河淤浅处。具图奏闻。查引河西连道沟处。现筑拦河坝。并于东面迎溜处。加帮埽厢。所有引河头挑起淤土。在十丈内者。即以填筑坝工。其下至毕家庄。及东引河至中亭河。绵亘六州县之地。岸旁俱系民田。向年挑土。即于民田外积为河唇。不加夯筑。现仍旧办理。得旨、河中挑淤。最易朦混。宜详悉查察。毋致不久复淤也。　　

○又奏、永定河南北两岸各工。内有河势兠湾。溜逼埽根。顶冲险要处所。均应裁湾取直。俾溜归中泓。臣沿河查看。定十三段为要工。豫派人夫。一佐河水断流赶办。嗣于四月二十七八等日。一律挑竣。适宣化上游得雨。河水随至。溜归中泓。畅行无阻。金门闸因溜趋东北。并未过水。中泓宽深。大溜循轨直注。两岸顶冲埽工完固。实收化险为平之效。得旨、览奏俱悉。此法既收实效。以后每年行之。但所设赶挑者。究属几处。所费几许。再行详悉绘图奏来。　　

○大学士管江南河道总督高斌奏、淮徐海等属。入夏以来。雨旸时若。现二麦俱已钊获。米价渐平。惟宿迁县有被雹伤麦处。已酌借耔种。俾及时补种秋禾。近日闻有蝻子萌生。俱报随时扑灭。得旨、欣慰览之。又批、竭力督捕。毋事具文。　　

○江苏巡抚庄有恭奏、苏属常熟县之福山塘河。太属镇洋县之刘河。乃常熟、昭文、太仓、镇洋、昆山、新阳、嘉定、宝山、八州县。水利攸关。岁久不修。二河堙塞。旱涝无备。今据绅士里民、请于附河两岸。沾及水利各区。按亩酌捐兴举。工已告竣。得旨嘉奖。　　

○又奏、江省上元、江浦、铜山、丰县、砀山、句容、泰州、盐城、桃源、阜宁、萧县、邳州、十二州县。据报芦滩洼地。闲有蝻子萌生。幸初生如蝇如蚁。未成片段。扑捕犹易。现已净尽。此外沿江沿河沙洲。及滨海场灶。虽未生蝻。亦饬该管道府。率属搜查。一有生发。刻期扑灭。毋致伤谷。得旨、捕蝗一事。实可以人力胜。但不可姑息。并不可掩饰。如直隶今年。实为罕有丰登之象。而蝻生颇多。故屡饬方观承。令其尽力。江苏泽国。而去京稍远。恐汝不肯实力。若蔓延为害。至终不可掩。则汝亦不能辞其责也。　　

○山东巡抚鄂容安奏、东省仓谷。民借未还。赈粜未补者甚多。今年麦已有收。民闲还补仓项。卖麦买谷。辗转受亏。查从前徵麦。曾有一麦抵二谷之例。请照此通行各属。有愿以麦抵谷还仓者听。余则秋后徵谷。民力亦得宽舒。再于司库粜存谷价内。发价平州县。买麦十万石。抵谷二十万贮仓。此外尚应买补者。若秋后一时买足。诚恐市价骤昂。请量为分别。数在一万石内者。本年买足。其一万石外者。分作二年。价昂即暂停。再赈济动用之谷。照定例每石五钱发买。近年谷贵。实多不敷。惟有上年劝捐谷石。除动用赈恤外。尚存七十余万石。用以添补今年买价之不足。则士民急公所出。仍充本地仓储。亦属以公济公。得旨允行　　

○又奏、据新城、宁阳、莒州、日照、聊城、等五州县。并德州一卫。首报已垦未升科地、共三千九百余亩。俟详送册结题奏查东省从前。原有老荒地亩。经前督臣王士俊清查后。节年详报升科不下十万亩。除山头地角。下则地土不及一亩者。例免升科。余俱随垦随报。但民闲不勤农功。不特惮于垦荒。即成熟之地。偶值歉收辄行废弃。且惯轻去其乡。现责成府州县。因地制宜。逐渐劝垦。得旨、是。东省实有此习。去年经过沂州所目睹。曾降旨申饬准泰。想彼亦未办理。汝宜留心者。　　

○又奏、二麦收成。据各属禀报。统计八分。惟济、东、泰、武、衮、曹、莱、青、沂、各府。生发蚂蚱蝻子。业经严饬捕除。并调州县中。谙于捕蝗之员。分头协办即已扑灭者。仍令详细搜捕。无留遗孽。现麦秋幸获中丰。蝻子亦未成害。而防维筹画。未敢稍疎。惟有督责属员。实心办理。勿讳饰而忽视民瘼。勿张皇而致骄民气。得旨、览。捕蝗一事。东省颇称不力。汝宜亲往。督率捕缉。务尽余孽毋使滋蔓。若再因循。惟汝是问。又批、若无蝗蝻则麦收岂止此哉。看来此事皆汝未实力之故。非夙所望于汝者且恐骄民者、谓本无灾耳。若实有灾而为此谈。民其何告。慎之戒之。　　

○又奏、东省蝗蝻生发遵旨亲往督办。并饬道员紧捕。闲有续生并加覆勘务期遗孽净尽。幸未伤及田谷。现麦已全登。秋谷亦俱畅茂。得旨、览奏稍慰。竭力勉为。蝗蝻实可以人力胜。听其蔓延为害。遂不可救矣。　　

○又奏、亲行督捕蝗蝻之泰、兖、曹、东、四府属。俱已扑除净尽。并据各道府禀报。青、莱、武、三府。亦已告竣。其续报处。藩臬分往督查。亦俱报称事竣回省。伏思虫孽现虽尽绝。而此后秋成。均须防范。自当严饬查捕。或有生发。务即扑灭。勿使蔓延。得旨、果如此。实能慰朕怀矣。今年谷稼。可望丰收。若令失于垂成。岂不辜此天恩。所以当尽力也。勉之。　　

○又奏、接江省密咨严缉湖广奸民马朝柱、即密札镇臣。并饬江南接壤营汛。扼要缉查。得旨、似此通缉之案。外省颇膜视之。此犯不比其他。汝宜竭力。若获之东省。于汝为有功。若曾经东省、而于他处获之。于汝为有罪。勉之。　　

