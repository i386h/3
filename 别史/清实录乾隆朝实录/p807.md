<!-- { "loadSidebar": true } -->
○又谕、朕前降旨。命傅尔丹等相机进兵。即将情形具奏。至今未据奏闻。傅恒未至军营之先。满兵至营者有二百余名。傅尔丹等酌量。如有进兵之机。即督率新旧满汉兵速进。若无进兵之机。满兵不可轻用。从前讷亲办理不善。且临阵退避。是以未立寸功。今岳钟琪一路。屡战克捷。独尔等一路。毫无奋勉。况尔等处满员众多。颜面攸关。从前讷亲等在营。犹可推诿。今业将伊等治罪。正尔等立功之时。岂可仍前观望。若谓冬令难以进兵。岂有攻战必待春秋之理乎。现在大学士傅恒将至军营。伊一到。必督率前进。尔即不耻。独不惧乎。傅恒至彼成功。虽亦系众人之功。不如未至之前。尔等即奋勉建功。更觉有光也。再、从前讷亲等在军营。并未亲身督战。斯时傅尔丹等在何处。如何行走之处。著一并奏闻。其嗣后军营光景。隔数日即当驰奏一次。著传谕知之。　　

○又谕、江苏被灾地方、节年民欠耔种牛草银米等项、三十九万余。据该督等奏请分年带徵。朕已格外加恩。照伊等所请降旨。但此等欠项。从前既已缓带。今又从宽、量为分年催输。原系朕宁留有余于民之意。若该督抚等、恃有特恩。并不实心督率属员设法办理。以致届限仍复拖欠。朕必按例加以处分。至上江灾地。节年亦有欠项。摺内未据奏及。俟该督等会核具奏到日。朕酌量另降谕旨。此旨著策楞一并传谕纳敏。令其一体遵照。　　

○河南巡抚硕色奏。军机处台站单内开、豫省于淇县淇门驿、荥阳县索亭驿、渑池县义昌驿、阌乡县鼎湖驿、共设四站。每站备马八百匹。车三百辆。共计需马三千二百匹。查豫省驿马、共四千五百余匹。各驿递送本章、及火票公文差使。未便全调。臣拟调驿马二千五百匹。余调南阳镇营马三百匹。河北镇营马四百匹。其车共需一千二百辆。恐站所一时未能多雇。令邻近州县协雇。又恐各站程途、每隔三百余里。官兵五日一次、接踵而至。所设车马。须更番递送。现酌于正数外。每站另备余车余马。沿途米面薪刍草料俱豫备。再、豫省第二站。奉文设于荥阳县索亭驿。查荥阳安站。须由荥泽渡河。而荥泽渡口。河流散漫。时有冻阻。其上游孟津渡口。素不结冰。又近七十里。应将索亭站、改设河内县之覃怀驿。由孟津县渡河。报闻。　　

○铸给福建新设之闽县永庆司巡检印信。从闽浙总督喀尔吉善请也。　　

○庚子。上至静安庄孝贤皇后梓宫前奠酒。　　

○诣皇太后宫问安。　　

○上还宫。　　

○谕曰。大学士傅恒经略金川现在择日起程。所有傅尔丹、岳钟琪、班第等奏报、军营事件摺匣。著沿途探听经略所至地方投递。即著经略大学士傅恒开看。俾得备悉现在情形。其有应办理者。即行豫为办理。应陈奏者。即行查奏。仍将原摺封固进呈。庶于军务有益。兵部即遵谕速行。　　

○又谕、朕惟绘绣山龙。垂于虞典。鞠衣揄翟。载在周官服色品章。昭一代之典则。朝祭所御。礼法攸关。所系尤重。既已定为成宪。遵守百有余年。尤宜绘成图式。传示法守。自朕之朝冠、朝服、常冠吉服。以至王公大臣、九品以上官员之朝帽、朝衣自皇太后、皇后、皇贵妃、妃嫔等之朝冠、朝服。以至王妃、命妇、之朝帽、朝衣。向来如何定制之处。著三和、会同汪由敦、旺札勒、阿岱、详细商酌。考定章程。遵照式样。分晰满、汉、蒙古、名色。绘图呈览。俟朕酌定。以垂永久。　　

○户部议覆、盛京将军仍管宁古塔将军阿兰泰等奏覆、永吉州改设理事同知、通判。原设民壮。难以裁减。应如所请、照旧存留。又称、永吉州吏目。伯都纳州同。俱已裁汰。改设巡检。均应各留书吏一名。皂隶四名。民壮四名。马夫一名。门子一名。所余原设书役。均应裁汰等语。查奉省所属巡检。向例未设民壮。该将军所请、巡检二员、各留民壮四名之处。应并裁。从之。　　

○刑部议准、调任广西巡抚鄂昌奏称、百色同知衙门。承审命盗案犯。向未设有监狱。查署侧有公所屋。请改作监房。各土属解审人犯。俱归监禁。所需禁卒。即在思恩府额设禁卒内酌拨二名。百色原设巡检一员。其监狱事务。即归该巡检管理。遇有疎防。以巡检为专管。同知为兼管囚粮在百色常平仓谷内碾支。至处决人犯。该同知会同武员监决。如同知公出。即令思恩府委员监决从之。　　

○命署刑部尚书管翰林院掌院学士阿克敦、充日讲起居注官。　　

○敖汉多罗郡王鄂勒哲依图薨。以其子喇锡喇布坦袭爵。　　

○辛丑。谕、朕阅翰林院撰拟孝贤皇后冬至祭文。内有泉台字面。此二字。用之常人尚可。即王公等宜不用。岂可加之皇后之尊。乃汉文既已误用。繙译亦不校正。大学士张廷玉等全不留心检点。草率塞责。殊失敬谨之义。张廷玉、阿克敦、德通、文保、程景伊、俱著罚本俸一年。　　

○吏部议准、闽浙总督喀尔吉善等奏称、玉环地方从前分属太平、乐清两县雍正六年。专设玉环同知管理乾隆十二年。裁玉环同知以温州府海防同知移驻玉环。定为海疆题缺。查玉环为温台门户。与温之乐清。台之太平。相为掎角其地垦田、煎盐及捕鸟为业者。悉皆二县民是以设专员。定为温台玉环同知。凡涉玉环事务温、台属县。俱听管理。惟盘查属温处巡道。是其地原两郡联界。不便偏隶温郡。至温州府海防同知。原管山海巡查。本为紧要。今若移驻玉环。远隔大洋本郡事务、必难兼顾而以温郡府佐管辖台属。呼应不灵。请将温州同知、与玉环同知两缺仍照旧制。玉环同知员缺。仍照原例在外拣选题补。温州府海防同知员缺。仍定为冲繁中缺。归部铨选。从之。　　

○户部议奏、署四川巡抚班第、奏请拨军需二百万两。于山西拨银五十万两。广西拨银五十万两。部库拨发一百万两。从之。　　

○命庄亲王允禄、恂郡王允禵、大学士来保、署刑部尚书阿克敦、兵部尚书舒赫德、考试武举骑步射技勇。　　

○以故云南县土主簿张文裕之弟庆裕袭职。　　

○壬寅。上御乾清门听政。　　

○策试天下中式武举杨德润等九十三人于太和殿前。　　

○谕军机大臣等。阿兰泰办理。盛京兵丁既已迟误。且盛京之兵亦不如索伦达呼尔。其盛京兵一千名来京之处著即停止。但令哲库诺一人来京应补盛京兵数。著即行文黑龙江将军傅森。将游牧索伦内之阿尔拉阿巴图克敦阿巴雅拉阿巴济亲阿巴、托新阿巴、呼伦贝尔地方之索伦。并达呼尔内之善于步履、汉仗可观、年力精壮者。挑选一千名。余丁内如有汉仗好者。一并挑选。派贤能协领一员。照料办理即令来京。务于十二月二十前必到。其所带随从之人。若有情愿各带子弟者。照原议之数。准其带往。到京之后。即交与哲库诺带往金川。　　

○以通政司通政使世臣、为内阁学士兼礼部侍郎。　　

○以故贵州丰宁土长官司杨文谟之弟文明、故青海多伦尼托克业尔吉族百长库鲁素隆之侄林庆衮、各袭职。　　

○旌表守正捐躯之广东丰顺县民林灶妹妻柯氏。　　

○癸卯。上诣皇太后宫问安。　　

○谕军机大臣等。据讷亲奏称、十月初六日、奉到会商岳钟琪、愿以三万五千人、由党坝一路进攻情形、详悉定议之旨。旋于初七日札知岳钟琪。令至美诺面议。并知会傅尔丹、班第等。讷亲于初二日至党坝。初四日即回。其于彼处情形。何能周悉。且伊既与岳钟琪面谈。何岳钟琪所云三万五千人进攻之说。竟全未述及。而必调至美诺。往返经旬。旷废时日。且正当乘机进剿之时。而主将离营他出。何以督率调度。此在讷亲昏愦糊涂。已不待言。计此时岳钟琪、傅尔丹、当已各还原驻营次。可即速传谕伊等不必前往党坝、与岳钟琪商议。即遵照近日屡次所降谕旨。努力进兵。相机攻剿。毋得怠日玩时。老师坐守。其良尔吉、王秋、二人。前降旨令张广泗亲带来京。今据讷亲摺中、有遵旨明正其罪之语。而于何时何地正法。并未奏明。可传谕傅尔丹、岳钟琪等。如二人已经正法。或张广泗已经亲带来京。著查明奏闻。如尚未办理。著俟经略大学士傅恒到日查办。　　

○又谕、前据喀尔吉善等具奏、漳、泉、二府。被旱失收。豫筹接济。朕曾降旨、截留江、浙、漕米共十五万石。令各该督抚会商拨运。以资海疆民食。今复据喀尔吉善等奏称、台湾府属之凤山、台湾、彰化、三县。秋雨缺少。收成歉薄。米价昂贵。謮将兵粮、及平粜应补谷石、停买。核计各厅县积储数目。除拨运内地谷十万石外。通台存谷二十五万石。但恐有借拨悬宕之项等语。台地米谷。向来接济漳泉。若台郡失收。则海外民食。较之内地。尤为紧要。今通台存谷既止二十余万石。原不为多。而泉、漳、二郡。已有截漕之十五万石。虽该督抚目下尚未接到此旨。而将来可资粜济。则喀尔吉善等前奏拨运内地之十万石。自应仍留台郡。以为有备无患之计。可传谕该督抚。如此项谷石、已经起运及半、或二三万石。其余即行停止。不必再运。如尚未配船搭运。即全行停止。并酌看泉、漳、情形。倘所拨漕米、尚有不敷。应速行奏明。候朕于江、浙、漕粮内、再为酌量动拨运济。本年各省秋成。均属丰稔。纵加拨数万石。亦无妨碍。总期泉、漳、及台湾、两处各有储备。来年青黄不接之时。粜赈充裕。民无艰食。以副朕轸念海疆之意。　　

○福建建宁镇总兵官袁政故。以浙江杭州副将傅禄、为建宁镇总兵官。　　

○缓徵安徽贵池、青阳、石埭、怀远、阜阳、颍上、霍邱、泗州、盱贻、太平、十州县、并泗州卫、夏麦水雹成灾地新旧钱粮。贷贫民口粮耔种。　　

○甲辰。谕、乾隆八年、江、浙、二省截漕二十万石运闽备用。经崇明总兵胡贵、亲诣上海。陆续雇备海船。分作六帮押运前往。今所有江苏、浙江截漕十五万石、由海道运闽之处。著派崇明镇总兵王澄押运。令其与该省督抚会商。雇觅船只。衔尾扬帆。分帮前进。该镇沿途留心稽查照看。约束弁丁。催趱督率。毋令米色霉变。船户偷漏。迟延时日。致滋弊端。务期办理妥协。直达闽疆。以裕储积。　　

○乙已。上诣雍和宫行礼。　　

