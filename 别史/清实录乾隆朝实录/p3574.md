<!-- { "loadSidebar": true } -->
○谕军机大臣等、本年直隶地方。春夏缺少雨泽。被旱甚广。今据秦承恩奏、陕省西安、同州等属。亦因缺雨歉收。山西与直隶、陕西、境壤毗连。岂有直隶、陕西、两处被旱。而山西介乎其中。竟无缺雨歉收之处。前虽据长麟奏、平阳等六府州属。入夏以后。雨水稀少。粮价渐增。已准令减价平粜。嗣又据奏、平阳等六处。于六月初七八、及二十四五等日。续经得雨。秋成不致歉薄成灾。但恐该抚就不免心存讳饰。所奏尚非实在情形。朕关心民食。廑念雨旸。无时或释。封疆大吏。何得稍存粉饰之见。致令灾黎向隅。著传谕长麟、即将平阳等六府州属。续得雨泽。是否沾足。秋收不致歉薄。减价平粜后。粮价是否渐平。及此外各属、有无被旱歉收之处。查明据实覆奏。　　

○又谕曰、庆桂奏、勘过宛平、良乡、房山、三县地方。田禾间有被蝗蚀伤之处。询之西路同知、及各县等禀称、于十三四等日。一面扑捕。一面具禀。所言未足凭信。已行查顺天府尹、直隶总督、如有隐饰。即行参奏等语。宛平等处蝗蝻。如该县等于六月十三四等日禀报。蒋赐棨、梁肯堂等、匿不奏闻。则其咎自在该府尹及总督。今清河、蔺沟、南石槽一带蝗蝻。前丰绅殷德进京。及回至热河。即经看见。丰绅殷德往还过彼之时。尚在本月初一二、及初六七等日。梁肯堂于十一日奏到。该督之摺。亦系初九日拜发。是虫孽之起已久。该地方官所称十一二等日、始有蝗蝻、十三四日具禀之处。若在七月分。显系闻知梁肯堂具奏。朕经降旨严查。补行禀报。以为卸过地步。著传谕蒋赐棨、梁肯堂等、即查明宛平、良乡、房山三县地方。蝗蝻究竟起于何时。该县等系何月日禀报。如系七月十三四等日始行补禀。即将该县等参奏。仍董饬上紧搜捕净尽。勿再玩延干咎。并谕庆桂知之。仍各查明回奏。　　

○戊午。谕军机大臣曰、庆成奏、查勘遵化州属地方。间有数处田禾。被蝗蚀伤。比蓟州较轻。询之乡农。均称本处近山。不长蝗蝻。向来夏秋。亦见飞蝗往来。多系近河潮湿处所。春间少雨。入地之鱼子化生等语。遵化等处。向来亦见飞蝗。庆成所奏。系询之乡农。其言必非虚捏。可见蝗蝻向所时有。但在偏僻处所。该地方官、即匿不禀报。今清河、蔺沟等处。为大臣官员往来必经之路。梁肯堂恐其奏闻。不过以一奏自占地步。至此次蝗蝻。前蒋赐棨等奏、由东南而来。嗣丰绅殷德奏到。亦称自西北飞往东南。而各该地方官等、又辄称本处并不长蝻。系从他处飞至。蝻孽之生。必有始起之处。断非从空而降。以丰绅殷德、蒋赐棨等、所奏地方。互相核对。当起自蓟州、玉田、丰润、三河一带。蒋赐棨等、在顺义发摺。故称自东南而来。丰绅殷德拜摺时。系在通州。故称自西北飞往。况现据庆成查勘遵化被蝗。轻于蓟州。该州暨玉田、丰润等处。俱为沮洳之区。自系该州县潮湿处所鱼子化生。地方官漫不经心。以致蔓延他境。著传谕梁肯堂、务查明此次蝻孽。究竟起于何处。将不及早扑捕之地方官。据实参奏示儆。至本年河间、景州、受旱较重。天津、保定、次之。幸朕豫为绸缪。截漕五十万石。并令分别借粜。赈济兼行。所有救荒蠲缓之策。无不指示周备。该督务宜往来严查。实心经理。俾灾黎均沾实惠。以副朕痌瘝在抱至意。并谕庆成知之。　　

○己未。上御卷阿胜境。赐扈从王公大臣、及蒙古王、贝勒、贝子、公、额驸、台吉等食。至甲子皆如之。　　

○谕、据富尼善奏、前随伯尔克逃亡之从弟额德格讷、带领伊一户布噜特等、复行投到。讯无别情。请将额德格讷、交瑚什齐部长等、领回原游牧安置。并照迈玛特等所请。准其暂随学习办事。如果奋勉。再行奏请赏给顶戴。永令协办游牧事务等语。额德格讷、前随伊兄伯尔克逃亡。今因伯尔克肆行。不能忍耐。自行投出。尚无别项情事。均著照富尼善所请行。　　

○大学士等议覆、山西巡抚觉罗长麟奏称、县府考录送童生额数。与其防弊而弊愈多。不若严定处分等语。定例滥送至百本以上者。将府县参处。尚不足以示儆。臣等酌议。除系徇情贿嘱。并听幕友舞弊等事。据实严参。其有荒谬不通之卷。录送至五十本以上者。听学政咨督抚察核。将原送之州县。照混行收考例议处。滥送之府州。一并议处。又称、府县有滥送者。并将延请之人。查究治罪等语。查府县中延请阅卷之人。如祇系限于才识。校阅未当。无关弊窦。应免治罪。仍将延请失人、致有滥送之府县议处。从之。　　

○以告休土尔扈特郡王舍楞子策伯克扎布、袭爵。　　

○庚申。谕、据内务府议驳穆腾额奏长芦商人、本年应交帑利。不准分限缓交一摺。固属照例办理。但念长芦商众。赀本微薄。本年雨泽愆期。麦收稍歉。引盐不能畅销。以致商力拮据。该盐政所奏。尚属实在情形。此次姑从所请。将本年应交帑利银三十五万六千余两。著加恩缓至本年奏销起限。分作三年带交全完。以纾商力。嗣后不得援以为例。　　

○谕军机大臣等、工部题销四川省新疆五营修建教场药局库局等项、核减款项一本。细阅册内。该省原题用过工料、银四千六百余两。工部准销、银止二千五百余两。竟系对半核减。向来办理工程。核减不过十之一二。多者亦不过十之二三。从无对半核减之事。所有川省修建教场等项。如果承办之员。不照定例估报。任意浮开。于例价多至一倍。该部即当参奏。不应仅以核减了事。向来工部于外省奏销事件。书吏人等、得有使费。即为照例核销。其不得使费者。往往吹毛求疵。任意驳减。今川省此案工程。竟减至对半。或系索费不遂。有意从刻。亦未可定。著传谕留京王大臣、会同该部、即将此案核减银两。是否照例办理。有无别情。及若应核减属实。何以不将该省浮报官员参奏之处。详细查明。秉公具奏。勿稍回护。　　

○辛酉。谕军机大臣曰、庆成奏、查勘玉田县迤西。因知州傅修、带领知县。于初见飞蝗。立即捕捉。未致停落。所伤无几等语。该知州于飞蝗初起。即带领所属。扑打全净。且禾稼毫无践踏伤损。防护尚为得宜。该州自己禀报。何以未据梁肯堂具奏。又庆成奏、自蓟州赴永平府、途次经过道旁堆拨塘汛房屋墩台。大率倾圯。兵丁不能栖止。询系五十五年水浸后。并未修盖等语。各处塘汛。为兵丁栖宿巡警之所。况蓟州、永平一带。为山海关大道。朝鲜贡使往来。商贾络绎之区。尤属观瞻所系。今该处堆房等项。被水倒坏。年久未修。成何体制。此尚属阎正祥任内之事。是否阎正祥未移知该督。因而未办。抑系阎正祥业经移知。该督置之不问。以致延误。并曾否报部准修有案。著梁肯堂即查明据实速奏。　　

○又谕、据穆和蔺奏、各属续得雨泽情形。摺内称、彰德府属之安阳、内黄、得雨二寸。怀庆府属之原武、得雨一寸等语。本年豫省河北三府。该抚节次所奏。雨泽总未沾足兹据奏安阳内黄、原武等县。于七月初四五等日。得雨仅止一二寸。是河北三府所属。仍未能一律优沾。朕心甚为廑念。著传谕穆和蔺、将得雨一二寸之处。是否成灾。于田禾有无妨碍。即查明据实速奏。毋得稍事讳饰。　　

○壬戌。谕、给事中温常绶、奏酌筹兴修城垣。以工代赈一摺。本年直隶省被旱较广。经朕先事绸缪。截漕缓徵。并借粜煮赈。所有救荒之策。已无不豫行筹备。今保定、天津、河间、以及顺、广大等府。既有应修城垣。该给事中请乘此兴修。俾工程得以早完。而贫民趋事赴功。藉工代赈。免致外出。其事正属可行。著交梁肯堂、即查明各该州县城工。如有应行急修之处。一面赶紧勘估。一面奏明办理。以资贫民佣工口食。至该给事中所奏、天气渐寒。可否敕下顺天府、于空旷地面。搭建席棚。以资栖止一节。各厂就食贫民。来去无常。若搭盖席棚。不特于观瞻有碍。且冬令风燥。火烛尤属可虞。其事不可行。　　

○谕军机大臣曰、朱圭奏。请修凤阳县临淮乡西土坝中段五孔石桥一摺。内称、该处原系土坝埂一道。乾隆初年。叠被淮水冲坍。二十年。将中段顶冲处所。添建五孔石桥。二十五年内。倒塌一孔。拆去石板。于桥面铺钉楞木。以草垫土垒筑。三十六年。又换木填土。五十一、五十三等年。两次被水冲塌。桥身急需兴修等语。五十三年。至今五十七年。此四年之间。作何办理。何无一语。令人不晓。且各省水利工程。皆当有保固年限。今凤阳五孔石桥。甫于乾隆二十年添建。何以二十五年。即至倒塌改筑。而三十六、五十一、五十三等年。又复连塌三次。即云淮流湍急。自临淮以下。沿河桥梁。又不知凡几。若皆如此屡圮屡修。岂不劳费更多。况该处如果顶冲迎溜。亦应相度地势。或设法改办。或另立渡船。亦足以济行旅。何必专资桥座。自系地方官修建时。不能如法办理。又不加意保护。转借此以为常川开销地步。本欲令书麟前往查勘。但书麟人本拘谨。且曾任安徽巡抚。从前题估兴修。系其任内之事。究未免意存回护。著传谕长麟、接奉此旨。即将巡抚印务。交蒋兆奎护理。其乡试监临。亦著蒋兆奎代办。该抚轻骑减从。由驿前赴凤阳。会同朱圭、确加履勘。将五孔桥向来修建。有无保固。及此次冲塌。是否承办之员。不能如式。以致塌卸。如查明前任各该地方官、办理不善。该管上司、亦不加查核。率行据报题修。即据实参奏。著落分赔修筑。以示惩儆。　　

○又谕、据朱圭奏请修驿路桥梁一摺。已降旨令长麟、由驿前往该处。会同朱圭勘明矣。各省题报估修桥梁工程。俱有保固例限。此项桥梁。旋修旋塌。屡次题请动项兴修。该部何以并不查明保固定限。率行覆准。阿桂曾经督办南河工程。于淮水情形。较为熟悉。金简系工部尚书。于该省题报估修。系属专办。著将此项桥座工程。何以修建后屡被淮水冲塌。及如何遽行覆准兴修之处。会同查明。并将五十三年题估之巡抚、系属何人。将各原案一并查奏。韩鑅亦曾办理河工。且曾任工部侍郎。于水利工程。亦所谙悉。并著阿桂等、将以上情节。询问韩鑅。将该处桥座。何以屡被淮水冲塌之处。一并覆奏。　　

