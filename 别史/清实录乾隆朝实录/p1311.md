<!-- { "loadSidebar": true } -->
○工部议准、贵州巡抚定长疏称、黔省苗疆城堡。最关紧要。请将贵筑等九处。定番州等五处。遵义县等五处、城垣。分别最急次急。按三年兴修。从之。　　

○旌表守正捐躯之狭西咸阳县民赵之玉妻王氏。　　

○是日、驻跸曲流店大营。　　

○戊寅。孝端文皇后忌辰。遣官祭昭陵。　　

○谕、山东之济宁、金乡、鱼台、滕、峄、等五州县、上年被水地亩。现已涸出补种者。不过十之二三。其余或虽已涸出。而泥泞难于耕种。且积水一二尺、至五六尺不等者。在春麦大田、虽已失望。然此时若能亟为疏浚。克日消退。晚禾菽豆、尚可乘时布植。使再延至五六月间。则大雨时行。愈难经理矣。荆山桥河道工程。前命侍郎梦麟、会同河督白钟山赶办。顷巡抚爱必达、自江南来。奏称由荆山桥、至小梁山一带。水势通溜无阻。徐州城东狼矢沟积水。一百六十余顷。已经开放。四五日内即可涸出等语。是下游既已疏通。上游积水即当宣洩。何以此五州县。尚有水深至五六尺者耶。著鹤年速赴荆山桥。一面知会梦麟、白钟山、同至工所。会同查勘。速为妥协筹办。务使农民得以补种晚禾。以慰朕念。江南、山东、地界毗连。救灾恤患。事属一体。两省大吏。不可稍分畛域。沛县等处、亦应一律查办。至运河自韩庄闸以上。河身淤浅。不能畅流。而微山、昭阳、独山等湖。所至汪洋。连为一片。纤道不分。然则每年冬季。运河大挑工程。所为何事耶。并著白钟山、张师载、鹤年、速行查明具奏。寻奏、东省运河。因近年黄水分洩过多。微山湖不能容纳。兼东省濒河州县。坡水汇归。以致上年湖河相连。纤道淹没。至每年小挑时。惟济宁以上。择其淤浅处酌挑。韩庄以上。自乾隆十九年以来。俱因运河水大。并未募夫兴挑。得旨、韩庄闸以上水大。则济宁以上。亦未必即至水浅舟胶矣。通身再行详查、绘图奏来。　　

○又谕、山东济宁等州县。上年被水村庄。已屡次加恩赈恤。并特命大臣开浚荆山桥河道。以资宣洩。今省方所至。清问弥切。各该州县春季涸出地亩。仅及其半。尚可乘时补种。而现未消涸者尚多。即甫经涸出之地。尚泥泞难以犁种。朕心深为轸念。著将济宁、鱼台、金乡、滕、峄、五州县积年民欠地丁钱粮、七万五千余两。常平仓谷、三万九千余石。借欠耔种麦本、四千九百余两。加恩概予豁免。该抚等、其董率属员、妥协经理。务令实惠均沾。毋饱胥吏侵蚀。以副朕加恤穷黎之意。　　

○礼部议准、狭西巡抚陈宏谋疏称、社稷、山川两坛。礼仪并重。会典开载。社稷坛、定于春秋仲月戊日致祭。山川坛、止载春秋仲月。未定日期。各省举行参差。应请部示。查京师云雨风雷之神。冬至从祀于圜丘。五岳五镇四海四渎之神。夏至从祀于方泽。外省各府州县境内山川之神。原未定有致祭日期。应请于致祭社稷坛之春秋仲月戊日。同日致祭山川坛。于祀地之义相近。并载入会典。从之。　　

○命郎中三宝、前往乌里雅苏台军营、办理粮饷事务。调内阁学士阿思哈回京供职。　　

○是日、驻跸德州行宫。　　

○己卯。谕、河南夏邑、商邱、虞城、永城、等四县。上年秋被水灾。前放彭家屏接驾召见时。询问地方情形。始据奏及。随召图勒炳阿质问。则奏称并不成灾。朕特旨令图勒炳阿、带彭家屏同往查勘。如果被灾实重。应需赈济。断不可稍存回护。乃该抚覆奏。仅称一二低洼地亩、间有积水。余俱有六七分收成。可以不必给赈。酌量借粜兼行。已足接济。经朕降旨。特行加赈。彼时已恐该抚之不免于回护矣。及朕至徐州、阅视河工。所见贫黎、鸠形鹄面。因忆夏邑等县、与江南山东接壤。其被灾村庄。不知若何。为之恻然动念。随遣步军统领衙门员外观音保、微服前往。密行访查。则该四邑连岁未登。积歉已久。灾地未涸未种者居多。穷黎景况。更有不堪入目者。并于彼处收买童男二人。才用钱四五百文耳。持券回奏。不胜悯骇。为吾赤子。而使骨肉不相顾至此。尚忍言耶。夫水旱灾伤。为地方第一要务。朕宵旰勤求。时深轸念。现如江南之淮徐等各府属。山东之济宁各州县。虽据各督抚查报。照例办理。而凡可以议蠲议赈、加恩抚绥之处。无不曲加体察。破格施恩。乃图勒炳阿、初既不据实奏报。及命往查勘。又复有意讳饰。以致四邑灾民。流离失所。深负朕复加擢用、委任封疆之意。从前彭家屏面奏时。朕犹以彭家屏为本地搢绅。不免有心邀誉乡里。言之过甚。今据观音保所奏。则彭家屏出自目击身亲。而图勒炳阿之玩视民瘼。始终怙过。亦殊不料其竟至于此也。图勒炳阿、著革职发往乌里雅苏台军营、自备资斧效力赎罪。以为地方讳灾者之戒。夏邑、永城、二县知县。俱著革职拏问。其虞城、商邱、二县。如应行参处。即著鹤年一并参奏拏问。该管道府。俱著查参议处。刘慥身为藩司。查办灾赈。是其专责。乃不行据实入告。其于一切赈恤事务。又不能董率属员。实心经理。遗漏者多。著交部严加察议。河南巡抚员缺。著蒋炳调补。所遗湖南巡抚员缺。著阿思哈补授。蒋炳未到任之前。河南巡抚印务。著刘慥暂行护理。夏邑县知县员缺。著山东钜野县知县罗士昂调补。速赴新任。钜野县知县员缺。著该抚于通省知县内。拣选一员调补。其永城县员缺。著方观承于直省知县内。选员前往补授。现在该四县饥民。应如何赈恤。著山东巡抚鹤年、由查勘荆山桥河工之便。就近迅即前往、督率刘慥妥速查办。善为抚绥。并传谕各百姓等。俾共晓然于朕惠爱黎元、痌瘝一体之意。各安本分。静候给赈。至巡抚知县之罢斥。乃朕遣人密加访察。自为整饬官方起见。初不因彭家屏之奏。亦不因一二刁民之遮道呈诉也。若因此遂致增长刁风。挟制官长。扰及赈务。则是自干罪戾。不能承受国家惠养之恩矣。彭家屏所述召见奏对之语。及与图勒炳阿面奉谕旨。一并宣示知之。　　

○又谕、夏邑等县被灾一事。图勒炳阿不行据实入告。经朕加恩赈济。又复办理不善。玩视民瘼。莫此为甚。已降旨将伊革职。发往军营效力赎罪。其员缺将蒋炳调补。蒋炳未到任以前。巡抚事务。著刘慥暂行护理。刘慥系该省藩司。查办灾务。是其专责。乃不能董率属员。妥协经理。亦已交部严加察议。可即传谕刘慥。伊当痛自悛改。奋勉向上。不可再蹈前辙。鹤年现赴荆山桥一带、勘办河务。著即就近前往豫省。查办该四邑一切抚绥事宜。务宜悉心筹画。鹤年未到之前。刘慥当于灾地应行查办之处。先行确查。俟鹤年到时。即便会商办理。俾灾黎不致失所。如或尚存文过护短之见。草率了事。是自干罪戾。更无可逭矣。至刘元德控告夏邑县知县办灾不实一案。其主使生员段昌绪、武生刘东震、自当从严办理。又不可因有旨将巡抚知县俱行革职。而于逞奸滋事之徒。遂有意姑息。致长刁风也。将此一并传谕知之。　　

○谕军机大臣等、豫省拏获马朝柱逆夥王圣友一案。前经传谕该督、遴委妥员。会同前往竹山县。根缉马朝柱下落。今据图勒炳阿奏称、该处并无小溪岭河沟洼名目。亦无杨天顺德禅其人等语。则王圣友从前何以供吐凿凿耶。现在该犯已解楚省。著将此摺钞寄硕色。令其详细研究。务得逆踪所在。速行捕获。毋任狡延。　　

○又谕曰、蒋炳已有旨调补河南巡抚。其湖南巡抚员缺。已令阿思哈补授。新任湖南藩司公泰。曾否到任。如现在尚未到任。蒋炳应俟公泰到任后。将巡抚印务交与护理。再赴新任。　　

○又谕曰、图勒炳阿、于夏邑等四县、上年被灾。匿不奏报。经朕访闻。降旨加赈。又不据实查办。已将伊革职发往军营效力。第该处系积歉之区。流离载道。必须善为经理。方可以扶困起苏。可即传谕鹤年、迅速前往。详加确勘。所有应行抚恤事宜。速为筹画。一面办理。一面奏闻。以慰朕念。夏邑、永城、二县知县。已降旨革职拏问治罪。其商邱、虞城、等县。办理若何。如应行查参。即行参奏。至中州民风、素来尚属淳朴。但该处灾伤。始由彭家屏面奏。现在屡有叩阍之事。倘有闹赈借粮之辈。惟当从严办理。不可稍存姑息。致长刁风。可将明发谕旨。通行晓谕众百姓等。再面加传谕。如各安分待赈。朕自体恤加恩。不令向隅负疚。若因此闹赈生事。则是奸徒不能承受恩典矣。务使人人共晓。其夏邑生员段昌绪、武生刘东震、主使刘元德告讦一事。自属另案。仍应按例严究。不得因有此番查办。遂置不问也。可将此一并传谕知之。　　

○是日、驻跸新庄大营。　　

○庚辰。谕、河南夏邑、商邱、虞城、永城、等四县、被灾情形。经朕遣人密查得实。深为悯恻。业命山东巡抚鹤年、由荆山桥就近往豫经理。至本年应徵新旧钱粮。现据该抚题请、分别缓至麦收秋收后徵纳。但念该四邑连年积歉。困敝已久。若勉效输将。仍恐生计拮据。所有夏邑、商邱、虞城、永城、等四县、历年旧欠钱粮银谷。著一并加恩概予豁免。该护抚于查赈时。一面通行晓谕。一面查明实数。缮摺奏闻。用副朕轸念灾黎、勤求民瘼之至意。该部即遵谕行。　　

○谕军机大臣等、夏邑等四县被灾情形。经朕遣人访实。特派鹤年由荆山桥往豫查办赈恤。原任布政使彭家屏。从前曾经奏及。是以命伊随同观音保前往看视。原非令其干与赈务。伊系本地乡绅。应回时、即令于该处就近还家可也。　　

○又谕、河南夏邑永城等四县被灾之处。朕前已命加赈一月。但图勒炳阿始终回护。散赈多有不实。所有实在极贫户口。有造报遗漏者。有任意删除者。有胥吏因缘为奸。侵蚀肥己。种种办理不善。今特命鹤年到彼。务查明遗漏删除。应赈极贫户口。逐一补行赈给。此即重办从前加赈所未到。原非另为普赈一月。在五月二麦已登。原无散赈之例。其知县开报不实。胥吏为奸。应查参追究者。即行查办。务体此意。善为经理。至于灾地应办事宜。又须妥协筹画。俾贫民不致流离失所。而亦不致因朕爱民心切。为讳灾已治巡抚府县之罪。而因此遂益闹赈罢市。大长刁风。斯为善耳。可将此传谕鹤年知之。　　

○柰曼达尔汉郡王阿咱拉故、遣官祭奠如例。　　

○是日、驻跸红杏园行宫。　　

