<!-- { "loadSidebar": true } -->
○吏部等部议覆、浙江巡抚三宝奏称、杭州府属之翁家埠。坐落仁和、海宁、两州县适中交界。距省城五十余里。人民稠杂。必需专员弹压。查杭州府西海防同知。于乾隆三十年。将衙署移建该处。专司塘务。请嗣后一切地方事件。责令该同知管理。其人命、盗案、户婚、田土、词讼。仍令行知地方官查办。应如所请。从之　　

○己亥。云南提督长清奏、臣于五月二十六日。派三等侍卫穆塔尔、赓噶、土都司察斯甲、泽旺等。带土兵一百。赴噶鲁什尼后山。及登春一带搜捕。并派贵州兵一百随往。二十七日。穆塔尔等带同土兵。至登春地方。斩获首级三颗。生擒一名。询系金川人。名拉尔甲。前日跟随头人僧格尔结、来看路径。遇兵围杀。僧格尔结、已带伤逃回。谕军机大臣等、长清奏、三等侍卫穆塔尔、赓噶、土都司察斯甲、泽旺等。带领土兵。前往登春等处搜捕。擒杀贼人等语。穆塔尔、赓噶、及土兵等、前因拏获贼目穆工阿库鲁。曾经分别奖赏。今复奋勇歼擒贼匪。殊属可嘉。穆塔尔、赓噶、著再加恩赏缎二匹。土都司察斯甲、泽旺、各缎一匹。其在事出力土兵。并著长清查明。量加奖赏。惟是此次派兵巡山。原有贵州兵同往。及杀贼擒贼。全系土兵出力。贵州兵无一同者。可见绿营兵、畏葸无用。甚属不堪。长清等、当于颁赏土兵时。传集同往之贵州兵。面为晓谕。以尔等甘让土兵立功受赏。身为内地兵丁。转不及土兵之得用。颜面安在。令其转相告述。或可稍激其愧励之心。然长清处所有。俱系绿营兵丁。其不及土兵。尚无足怪。若各将军参赞等军营。俱有满洲索伦兵在彼。不但八旗勇锐非绿营屯土等所能及。即登山陟岭。我吉林索伦人众。亦所惯为。岂肯落土兵之后。著传谕将军参赞等。嗣后遇攻剿险隘之处。若派用土兵。必派满洲索伦兵同往。不宜专仗土兵向前出力。土兵虽蠢。其于地势利害。攻剿难易。未尝不能料及。若见每次皆责以所难。必且妄生窃议。以将军参赞、不爱惜若辈躯命。令其陷敌冲锋。甚或轻视我满洲索伦兵为无能。私相非笑。此尤大有关系。即使克期奏捷。而让土兵独占首功。亦复成何事体。该将军参赞等、当一体留心妥办　　

○吏部议覆、掌广东道御史柯瑾奏称、向来贡监考职。派出阅卷大臣。俱于奉旨后传知。有本日即入场者。有次日始入场者。于体制关防。未为严密。请嗣后仿照乡会试例。于宣旨后、即行入场。以昭慎重。应如所请。从之　　

○办理粮饷河南布政使颜希深奏、后路粮运。臣现在操练兵丁。日夜防护。迩来夹坝。亦颇歛迹。惟查觉木交一带。林深箐密。贼每借以藏身。臣已饬站员、带兵砍伐。使无遮蔽。而夫役所住棚房。即以此项木植。周围安栅。其呀口□骨、周叟一带。亦令仿此办理。得旨嘉奖　　

○庚子。谕、据达色奏称、商民唐进福、因欲强奸和硕特妇人博勒椿。该妇不允。即用小刀扎死。请旨将唐进福拟斩立决等语。唐进福、凶恶已极。既审明情实。自应一面具奏。一面即行正法达色乃奏请候旨。实属不晓事体。哈喇沙尔、系新疆地方。奏摺往返。为日太久。倘该犯逃逸病故。不惟幸逃显戮。且此等凶恶之徒。久禁不即正法。使众人不知如何办理。必生疑议。朕平日办事。众所共知。即新疆将军大臣等、亦断无贪婪屈枉人命之事。此案既经讯明。何必定俟请旨。况新疆非他处可比。诸事俱当果断始足儆众。著达色、将唐进福、即行正法示众。并通行晓谕新疆将军大臣等、嗣后遇有此等凶徒。审明确情。一面具奏。一面即行正法。不必监禁候旨　　

○谕军机大臣等明亮现在带兵赴正地进攻。昨据奏、六月初一日。已抵吉地。此一带后路。多与金川贼境相通。贼皆得潜出扰截。前此投出番人供词、又有贼惧官兵由正地进攻之语。贼人狡恶异常。安知非诡计扬言。诱明亮深入。贼乃从旁抄出。以断我兵归路。于事甚有关系。设或稍有疎虞。不特此路行兵阻碍并恐全局因而牵动。军心不免生馁。深为未便。是以朕于此路。时刻系念。实因此路、非阿桂军营之谷噶一带、及明亮原营之马尼一带可比。况此路不过乘间出奇之用。与阿桂直攻勒乌围者不同。今阿桂处兵力较盛。现在觅路进攻。又系从上压下。自可望其得手。朕亦惟于阿桂一处。伫盼捷音。其明亮一路。本非正兵。原不冀其必能集事。而防范则不可不周。富德等、务于明亮进兵后路。不时遣人探听。俾得消息常通。密为筹备。　　

○调户部侍郎范时纪署礼部侍郎。以署礼部侍郎梁国治为户部侍郎　　

○辛丑。上诣皇太后行宫问安　　

○吏部议准、山东巡抚徐绩疏称、州县各缺。从前题定繁简。原系因地制宜。但今昔情形不同。自应随时酌改。查齐河、茌平、二县。从前定为要缺。嗣又改为专冲简缺。今该处户口日增。政务繁剧。请改为冲繁难兼三要缺。在外拣调。再昌邑、曲阜、二县。原定为繁疲难要缺。今查昌邑县、虽不甚简。而地方尚非紧要。请改为繁难中缺。曲阜县、政简易治。改为简缺。均归部选。从之　　

○旌表守正捐躯之河南杞县民赵世禄妻潘氏　　

○壬寅。谕都察院议覆炳文奏、各部院保留御史兼办工程。不得具文停止差使一摺。内称工程在数十里之外者。停其轮派等语。殊属含混。都察院既欲以工程道里为断。自应定以实在里数限制。庶不致上下参差。今云数十里之外。则自十里、二十里、以至八九十里。皆得概之。是名为定制。而仍多迁就趋避之途。岂为平允。都察院此奏。著发回、另行定议具奏。寻议奏、嗣后科道兼工之员。除巡漕巡台等处远差。并乡会场监试日久者、不开列请派外。其在十里以外者。自应停派。若在十里以内。均令一体轮当。如工程紧要。不能暂离者无论远近。该堂官奏明。暂停轮派。报闻　　

○癸卯。参赞大臣副都统舒常奏、本月初四日。外委李连元等、见达尔图山梁丫口。有汉兵五六十人。料是贼人改装抢掠。放枪迎击。贼即奔散。又有三四十贼。欲来接应。官兵用炮轰击。贼人中伤落沟者甚众。追至山势极陡处。始行彻回。定西将军尚书阿桂、定边右副将军尚书公丰昇额、参赞大臣领侍卫内大臣色布腾巴勒珠尔奏、近日贼番喊称僧格桑已死。或将尸身擡来。或差人前去验看。臣等令土兵斥詈、以僧格桑罪大恶极。金川敢于容留。即应将索诺木一同剿灭。前次称将僧格桑擒献。尚且不受。今已就死。更何值差人往验。况僧格桑虽死。索诺木自应代伊受缚。以昭显戮。贼众闻之。皆股栗奔窜而去。谕军机大臣等、舒常奏、达尔图山梁丫口。见有汉兵五六十人。官兵料是贼人改装。希图抢掠。放枪迎击。贼人逃窜等语。贼番竟敢改装潜出。甚为可恶。但贼番虽甚狡恶。从未闻其能如是诡诈。此必叛逃从贼之张坤忠所教。实堪切齿。其人非但不可轻宥。并不当仅以诛磔完事。大功告成时。务将张坤忠拏获。派员严密管押。槛车解京。备具严刑。尽法处治。方足以雪忿恨。至贼既能施此狡狯伎俩。恐设计引诱官兵。亦所不免。各将军参赞等。均当一体留心防备。又阿桂奏、近日贼人称僧格桑已经身死。或将尸首擡来。或打发认识人去验看等语。阿桂等斥詈之语。词义虽觉严正。但于贼人奸诈底里。未曾揭破。不能使人畏慑。竟当令土兵向众贼云、尔等前用木笼擡献僧格桑时。将军等以两贼酋方狼狈为奸。岂肯无端擒献。必系贼匪诡诈。断不可信。因其时既不受尔所献之囚。亦不值向尔鼠辈讲论。今贼酋见前计未售。复为此计。则尔等鬼蜮肺肠。更加显露。岂能为尔所惑。尔等可回告贼酋。以索诺木兄弟、负恩犯法罪大恶极。为覆载所不容。必须剿灭歼诛。为众良善土司除害。今天兵压境。贼巢破在旦夕。若众番明于顺逆。即将索诺木莎罗奔兄弟。及助恶之头人等。縳献军门。尚可贷尔番众之罪。若仅以僧格桑搪塞。无论其死活存亡。皆所不问。亦断所不受。又安肯派人赴贼巢。验看其真假乎。土兵等传语斥詈讫。即一面用枪炮轰击。并令官兵等共知此意。使不为浮言所惑。至向来自贼中脱出官兵。止供称被贼掠去。收于地窖。从未言及贼人问其军营虚实情形若何。此即绿营恶习。恐以漏洩获罪。故尔讳匿不言。而将军等、亦从未以此讯供。未免疎漏。想来贼人不时掠我兵丁。自系欲探内地消息。况贼番向与内地交易。能说汉语者。自不乏人。岂有不向其详询军营诸事之理。著传谕将军等所有节次脱出之绿旗兵丁若尚留营充伍即令将军参赞等就近隔别研讯。其已遣回原营者即令文绶提至省城研讯。问其被贼拘留时询以何语。务令确实供明。勿使丝毫隐饰。又谕、现阿桂等分路进剿。而阿桂一路尤为得力自可克期冞入。若官兵攻至勒乌围时贼众必更并力守拒。攻击尤为紧要。而制胜之道自必用炮轰摧。但贼人碉卡石墙甚厚。炮力未必即能击透。因思昔年、曾以冲天炮击贼。即俗所称西瓜炮者。用之颇为得力。若施放有准。炮子坠入碉中。随药烘发。碉内之贼无难一炮而毙。较之抛掷火弹。岂不胜至百倍。现在派出乾清门侍卫阿弥达、令其驰驿送往军营。但必须试演。定准解往。方能得济。阿弥达自热河起身。到京尚需两三日。著传谕舒赫德、英廉、即将所有西瓜炮。取出试看。并于造办处。选派谙习机线之人。于钦天监、选派精于测量之人。同至演炮处所。约计贼碉高宽丈尺扎縳木架。或就山冈处立架。使有高下形势。比平地算演更准。如演放数炮。视其炮子。俱能正坠碉架之中。药线迟速。俱能合法。则用之自必有效。可将派出之造办处、钦天监、人员。办给应得分例。俟阿弥达到京。即令带领由驿前往。其解炮应用之车马夫役。并迅速传知各该省。按站递送。毋稍稽误。再冲天炮体重。自三百斤、至三百八十斤不等。恐进栈以后。人夫运送。稍觉费力。此炮铜铁皆可铸。现在军营铸炮铜铁源源运往。炉匠俱可供用。止须按炮式大小。制就木样。令谙习成造施放之人。赍带应用之螺旋药线、及炮子烘药等项。同往军营。就近成铸配用。则行程既速。应用尤为利便。至其四轮炮车。更可至彼成造。祇须按其程式。开明尺寸。作为小样带往。更觉省事。均著舒赫德、英廉、豫为妥办。俟阿弥达到京后。即令起程。至所需铸炮铜铁。必须炼净。方为有益。著阿桂、于接奉此旨后。将铜铁豫炼备用。则所派人员。一到军营。即可供铸。尤为迅捷。并有赏给阿桂、丰昇额、色布腾、巴勒珠尔、大小荷包各一对。亦令阿弥达赍往。　　

