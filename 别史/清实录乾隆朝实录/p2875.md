<!-- { "loadSidebar": true } -->
乾隆四十七年。壬寅。六月。辛已。谕、据署镶红旗满洲都统修龄等奏、准陕甘总督来文。自乾隆二十年起、至四十年止、甘省历任督抚司道府厅州县、分别应赔亏空银两一摺。内称原任巡抚常钧、道员达尔吉善、知州长世图等、应赔银两。俱请于限内呈交。至原任道员来朝、业经病故。并无妻子兄弟。亦无家产。无可著追。行文户部。于案内各官名下分赔。原任道员辅德、原任藩司恒光、二人俱经病故。并无家产。其应赔银两。著落该二员之子笔帖式富察彦、领催和汉等、俸饷内坐扣一半。又另摺称、原任兰州府知府勒尔金、已经身故。并无家产。亦应于伊子候补同知锡麟等、应得廉俸饷银内坐扣一半各等语。甘省亏空。前经李侍尧查明。自乾隆四十年以前。溯至乾隆二十年。历任满汉州县道府藩臬督抚。共应赔亏空四十二万两。开具清单。奏请著落加倍赔补。经朕加恩照依原单。按其在任久暂。照股分赔。免令加倍赔补。今该旗所奏应赔银两。自应著落追赔。但其中有宜略为区别者。如辅德、恒光等。曾任道府以上各员。所得廉俸。本属优厚。又未经缘事查抄。何至并无家产。可见必有隐匿。各该旗未经详细查核。此等应赔银两。各该旗籍、查明该员子嗣名下、著落分赔。实属应当。至同知以下各员。除本人尚在。及伊子孙现任职官者。仍应于所得俸饷著落赔补外。倘业经身故。并无家产。其子嗣并无官职。或仅披甲当差者。俱著一概加恩、免其追赔。其应赔银两。仍交各该旗籍、著落此案曾任道府以上各员。摊赔归款。以昭平允。该部即遵谕行。　　

○壬午。谕、据闵鹗元奏、原任陕西白水县知县王希伊、病痊验看。精力渐衰。请改补教职等因一摺。知县为亲民之官。一切刑名钱谷、经手事件。均关紧要。自不便以年力就衰之人。听其滥竽贻误。闵鹗元所奏甚是。督抚身任封疆。察吏是其专责。岂可少存瞻顾。即如吏部昨日参奏选授江苏沛县知县吴崶、因该县现被水灾。托病在籍。呈请开缺。显系有心规避。请旨革职。留工效力一摺。业经明降谕旨。将吴崶从重改发乌噜木齐。以为昧良规避者戒。吏部办理此案。甚属公当。并非堂官揽权。故示风厉者可比。国家纲纪肃清。部院臣工。倘有挟私朦混。举劾不公者。断不能逃朕洞鉴。此案实系应行纠参。内而部院堂官。外而督抚。均应如此留心。方合大臣靖恭任事之义。至谭尚忠、本不过谨饬供职之人。因其在藩臬中资格稍深。是以授为巡抚。并非因其才能办事。优加升擢。今甫任巡抚。即徇情邀誉。安望其能整饬吏治耶。吴崶呈请开缺。适当沛县现被水灾。急需印官到任抚循。办理一切。乃托病迁延。有心规避。此事显而易见者。谭尚忠如能将该员立行参奏。朕必嘉其公正。乃视为寻常事件。全不留心体察。即此一端。其不胜任可知。设谭尚忠更有别项徇私情弊。朕必重治其罪。又不特交部严加议处已也。除此案俟吏部照例议处、另降谕旨外。谭尚忠岂可复留巡抚之任。所有安徽巡抚员缺。著富躬补授。广西布政使员缺。著瑺龄调补。江苏布政使员缺。著伊星阿补授。谭尚忠、即著加恩降补福建按察使。以观后效。将此通谕中外知之。　　

○又谕、本日据郝硕奏、江西漕船十三帮。其前七帮尚及赶回。其后六帮恐有阻滞。请借东省停运之船。接运赴通交代等语。该省粮艘。船身本重。行走难于迅驶。未免于赴通兑交之后。有误回空抵次日期。自不得不设法豫为筹办。但前据鄂宝奏、山东船只。接运江西之米。仅敷四分之一。剥米无多。需费不少。江西本船。仍不能及早回空。应请仍照旧办理。业经降旨允行。今据郝硕所奏。不过该省后六帮船、借用东省漕船接运。但东省船只。究竟是否足敷浮送。而丁舵人等。应否仍需亲押赴通交代。其本船是否能及早回次。无误冬兑之期。著传谕鄂宝、令其速行详悉妥议具奏。再降谕旨、并谕明兴、郝硕知之。　　

○癸未。谕军机大臣等、本日据闵鹗元奏、接据广西咨会、起出回经。并拏获作序刊书各犯。讯供具奏一摺。此事前据朱椿奏到、业经降旨不必查办。并通饬各督抚。嗣后如有似此回民经典。俱毋庸苛求。致滋扰累。盖缘旧教回民。在西北省分为多。而各省亦在在俱有。其所奉经典。回民中亦属家喻户晓。即与僧道喇嘛无异。焉能尽人其人而火其书乎。且伊等平日持诵经典。自唐宋以来。早流传中国。迥非若白莲等教起立名色。专为敛钱聚众。甚且作乱者比。若过为搜求滋扰。则安分守法之回民。转致不能自安。无所措其手足。封疆大吏。如遇有地方邪教悖逆等事。自应认真办理。若此等久有之回教经典。遽照违悖之案。通行严办。殊属荒唐错谬。朱椿初任巡抚。不谙事理之轻重。即飞咨各省。一律查办。甚属非是。朱椿、著传旨严行申饬。所有闵鹗元奏到起出。回经、及拏获作序刊书之人。俱当妥为安抚。概予省释。至各省督抚接据广西咨会。均著一例停止。毋庸查办。将此由六百里加紧再行通谕知之。　　

○甲申。谕军机大臣等、据郑大进覆奏、直省协济豫工挑筑人夫。其饱暖者惮于远涉。贫寒者苦无安家。非豫给工价。不足以动其趋利之心。现于大名广平等府属。酌量代雇夫五千名每名借给安家盘费银三两。先于直省司库动支。将来仍俟豫省解交藩库归款。并札商韩鑅等、俟需用时、再行雇拨等语。直省协济豫工之夫。亦祇可如此办理。其所称人夫不乐远涉情形。朕从前早经虑及于此。今据所奏。果不出朕所料。总之小民趋事赴工。自求口食。在被灾歉收地方。召募较易。著传谕富勒浑、韩鑅、如将来豫省所需人夫。约计山东协济雇募。可以敷用。自不必更筹别办。致令远涉非便。倘或尚不敷用。则江南被水地方。灾民自多觅食。富勒浑等即可就近知会萨载等。令其代为雇募。自较直隶更为便易。总以通盘筹画。务使人夫足用。而又听民自便。俾各踊跃乐从。方为妥善。韩鑅、郑大进等、一面妥商办理。一面奏闻。　　

○补行乾隆四十六年直隶省大计。不谨官二员。浮躁官一员。才力不及官二员。年老官八员。有疾官三员。处分如例。　　

○旌表守正捐躯直隶定州民戴金柱妻刘氏。饶阳县民李兴陇妻王氏。安徽宿州民张月妻陈氏。阜阳县民全永妻李氏。守正被戕浙江永嘉县民陈士林妻吴氏。　　

○乙酉。谕军机大臣等、阅本日韩鑅等奏到、筑堤挑河情形。并绘进图内、其仪封一县。尚绘在新筑南堤之内。南岸开挑引河。自兰阳三堡起、至商邱刨开老堤。归入正河。则新堤之内。俱已让地与水。不宜复留县城。令其孤悬河滨。一无保障。虽前据富勒浑奏、将考城一县。拟移建于北岸之张村集地方。其仪封旧城。则称地本低洼。城垣坍卸。将来亦须修建。应另勘商仪适中之地。择其高宽地面。改筹建筑等语。仪封建城。亦属目前紧要之事。自当与考城一例迁移。现在富勒浑、曾否已于商仪适中之处。勘定基址。另为兴建。何以不行据实覆奏。再阅图内、其向南分流各支河。虽俱有细小红点堵截。但港＜氵义＞分歧。此等支流。是否即系大河旁支。抑或别有来源。将来新引河开成后。各支河之水。是否一并归入引河、汇归正河之处。亦未据奏明。著传谕李奉翰、韩鑅等、令其详晰再行绘图贴说具奏。并将本日奏到原摺及图、发交阿桂阅看。阿桂在该处情形熟悉。并令其据实随报覆奏。寻李奉翰等奏、查前图内向南分流各支河。系十六堡、及张家油房二处。并别无来源。但各河形、自北而南。现挑引河、系自西而东。横串十六堡、张家油房二处。河形下注。且新堤跨压各河。势极紧要。是以拟筑土坝拦截。以防旁洩。图内红点。即系拟建土坝之处。至将来新引河开成后。各支河之水。俱可由冯家屯新估横渠、归入正河。报闻。　　

○丙戌。谕军机大臣等、山东通省各州县亏空。前经降旨、令明兴详查商办。与以二三年之限。令其自行弥补。该抚于接奉此旨后。自当详悉访查。核实办理。但迄今已两月、尚未据该抚查明覆奏、此案因通省人数众多。且并非侵冒入己。与甘省监粮之案不同。兹予以期限。令其自行弥补。实系朕格外施恩。各该员等、自应各摅天良。急为填补库项。现在明兴查办此案。是否已有就绪。核计通省各属。实在亏空总数若干。将来是否能于二三年内、一律弥补全完。俾通省仓库款项。实贮无亏。著传谕明兴、即行据实查明覆奏。寻奏、访查通省亏缺。约二百万两。因为数过多。严饬各属。再行据实盘查。嗣据先后禀覆、计通省亏缺一百三十余万两。令藩司孙士毅、面诘各地方官。何以前后不符。据称实因害怕。各行设法归项。共补银五十余万两。现实亏空一百三十余万两。复勒限弥补。自七月至岁底。约可弥补五六十万。余七八十万。请稍宽限。期以来岁一年内补完。得旨、如此亦可。但国泰、于易简之罪。益无可逃矣。　　

