<!-- { "loadSidebar": true } -->
○定边右副将军广州将军明亮奏、琅谷之上、为斯底叶安。再上为甲索层层高磡。与纳木迪相为掎角。臣等本拟从甲索下攻。实为正办。因前此和隆武所带官兵。半途雨雪阻滞。又贼人防守甚严是以中止今斯底叶安纳木迪既难力取。若不将扎乌古山梁攻克。截出其前。无以肃清后路。俟甲索贼人稍退。即当进兵。谕军机大臣曰明亮奏和隆武一路之兵。既属正办即应令其相机直进因何忽而中止。行军固当慎重。而过慎则葸。今阿桂统领官兵。已直压勒乌围。计日可驰捷报。而明亮至今未能下至河沿。岂甘心让西路独成大功。而北路竟不思稍展寸长乎。至阿桂处攻剿勒乌围。前以其久攻未下。谕令派兵渡河前往勒乌围对面。遥为掎角。昨阿桂已从福康安等驻兵之所。接拏木栅。直与第四磡官兵遥对。业将勒乌围四面围攻。此时正需多兵会剿。自无庸复分兵渡河。但既得勒乌围以后阿桂仍即须派兵过河帮同明亮。将扎乌古山梁。及纳木迪斯底叶安一带贼卡。悉行扫荡引令明亮至河沿会同进剿。则后路更觉肃清。尤可安心直进。　　

○兵部奏吏部则例终养服满人员。坐补原缺其服满引见、奉旨不必坐补原缺者。归于单月五缺后选用一人。而兵部则例副将终养赴补者。遇有部推副将缺出。即拟补具题。参游都守等官、终养赴补者。无论双单月、遇缺即补。是同一终养。文职与武职办理悬殊。请嗣后武职终养候补。照吏部例画一办理。从之。　　

○己亥。上遣侍卫春宁赴避暑山庄皇太后行宫问安。　　

○行围。　　

○谕、据定西将军阿桂等、驰奏红旗报捷于八月十六日。已攻得勒乌围贼巢此实仰赖上天眷佑。成功迅速而将军参赞实心宣力。调度得宜。将领弁兵。各奋勇集事均属可嘉所有将军阿桂副将军丰昇额参赞大臣海兰察额森特及在事将弁等著交部从优议叙。其出力之满汉官兵。屯土兵练。俱各赏给一月钱粮以示奖励。　　

○又谕曰、将军阿桂等奏报攻克勒乌围贼巢。红旗于八月十六日、自军营驰发。今于八月二十四日丑时、递至木兰行在。计沿途仅行七日。实为迅速。所有办理台站驿递文武官员。均属可嘉。著该部查明、同兵部捷报章京、一并议叙。各站差弁兵夫。并著该部查明。照例议赏。其驰送红旗到行在之各站员等。同捷报章京等。著行在兵部查明。先行赏给缎匹。兵部员外郎额尔克图自办理军务以来。承办捷报。颇属勤勉。现系该员赍递红旗著赏戴花翎。并交该部遇有郎中缺出即行升补　　

○又谕、前明亮奏、据永平李本报解盘获金川差往西藏之喇嘛达固拉僧格及霍尔章谷番人雅满三珠布、那玛太等讯供具奏。彼时以永平等、在吉地丹东一带防守尚能留心盘获贼番奸细。是以降旨赏给缎匹示奖今据解到喇嘛达固拉僧格、及番人雅满三珠布等到行在。令军机大臣审讯。据雅满三珠布供、土妇扎什纳木私嘱我到丹东一带卡子。遇有官兵。即行告知。将喇嘛擒拏。勿令其得至西藏。是以我到丹东二道桥。看见守卡官兵。我先去告知来历。官兵就将达固拉僧格拏住。复诘问喇嘛达固拉僧格。据供我到丹东二道桥时。卡子上官兵已经睡熟。雅满三珠布说、此处有我认识之人。我去要了路票。好往前去。及他一见官兵。即同众人将我拏住等语。彼时若非雅满三珠布、向官兵告知。则该喇嘛等、业已偷越、潜赴西藏。所谓巡防要隘者。竟属何事。达固拉僧格、与雅满三珠布等。分起解送。无从串供且喇嘛方恨其将伊献出。岂肯转为附会所供自属实情。雅满三珠布、尚属效顺有功。即扎什纳木、亦当从轻宥。幸而问明此情节。若照永平李本等、所报。将雅满三珠布即行正法岂不枉屈。是永平等、不但无盘获劳绩。且几因官兵睡熟误事。乃转为捏饰冒功。不可不加惩创。永平、李本、俱著交部严加议处。明亮既经提讯。仍未研审实情。辄据虚词入告。亦属非是。明亮、并著传旨申饬。朕于诸臣功过。务期平允。况在行军之际。赏罚尤宜严明。如永平等、初则因其盘获奸番。量予赏赉。今既讯得确情。亦必加以谴责。悉视其人之自取。不肯稍涉颟顸。　　

○谕军机大臣等官兵攻克勒乌围。已降旨将将军等、从优议叙。并遣阿弥达、赍红宝石帽顶。至军营赏给阿桂。以示优眷。俾益奋迅集勋。此次攻取勒乌围。官军声势益盛。扎乌古山梁等处。仅一河之隔。贼人隔岸望见。其势自难复支。理应不攻而溃。计明亮闻阿桂捷音。自应统兵直进。迅扫贼人寨落。以期两军会合。何以未见明亮奏到。或其所发之摺。不及阿桂捷报八百里、驰递之速。著谕询明亮、将近日剿贼情形若何。迅速具奏。　　

○是日、驻跸都穆达乌拉岱大营。　　

○庚子。上行围。　　

○遣官祭贤良祠。　　

○大学士舒赫德、奏请于九月初旬、起程前赴行在。得旨、准其前来　　

○是日、驻跸巴颜布尔噶苏台大营。　　

○辛丑。上行围。　　

○谕、现在有旨准舒赫德前来热河。著英廉留京办事。　　

○谕军机大臣等、据伊龄阿奏盐运情形。摺内称五六月间。雨泽稀少。迄今又将两月。仍多晴明。间有雨泽。未能普遍沾足。又称七八月海潮大汛。并无风雨。通泰海、三属荡地草薪长发。惟望日内再得甘霖大沛盐运可以畅达等语。看来淮北一带。夏秋雨水较稀。通、泰、海、三属盐场。似露旱象。其毗连灶地各州属情形。想亦大略相同。何以高晋、萨载并未见其奏及著询问该督等所有通泰海三州所属八月间是否续得透雨。于大田收成。有无妨碍即速查明据实覆奏。毋得稍存回护。寻高晋奏、两江地方。八月后已成旱象。惟低田仍属有收。现委员确勘督办。得旨知道了。其成灾处赈恤事宜。妥为之萨载奏、江苏自交七月后。苏州、松江、太仓、徐州等属。俱先后得雨。其余各属。未能普沾。至八月初旬。虽经得雨、而气候已迟。不免旱象、现饬藩司亲往确勘。至通、泰、海、三属。盐场被旱。灶地与州属民田、情形大概相同。得旨、知道了。其有成灾者。实力妥行抚恤。　　

○军机大臣等议覆、辟展办事大臣伯忠奏称、辟展向设有章京二员。至笔帖式、但有委署。未设额缺。查现在事务。章京一员、足资经理。惟繙译查案等事。必须笔帖式协办。请于章京二员内、裁一员。委署笔帖式内、裁二员。增设正八品笔帖式二员。即在委署笔帖式内拣选奏补。三年期满。如能勤职。送部引见、以本旗部院笔帖式用。其愿就武职者。发回以骁骑校用等语。臣等酌议。辟展事务较简。笔帖式不必增设二员。应于章京二员内、裁一员。委署笔帖式内裁一员。增设正八品笔帖式一员。余如所奏。从之。　　

○兵部议覆狭西巡抚毕沅奏称、武生入伍食粮。向未定以年岁。恐致冒滥请嗣后武生年逾三十者。不准入伍食粮。即年未逾三十。亦必督抚提镇亲验。方准其兼充入伍后、如果勤慎差操。与营兵一体较拔。否则开除名粮。咨回交学管束等语。查入伍定以三十岁。则三十以上。岂无有用之才。自未便拘以年限。余俱应如所奏。从之　　

○两广总督李侍尧、广东巡抚德保奏覆、广东布政使姚成烈奏称、请停止州县领碾府厅仓谷一摺。令臣等酌议。据称、常平府仓、向系知府专管。自酌拨附近州县、碾放兵米。已常年存于别邑。嗣复改归首邑经理。借粜买补事宜。悉与县仓无异。是虽存府仓之名。实即县仓之谷。乃频年领解。运费虚糜。请即归入分拨各州县、及各首县额内经管。不必再多领解之烦。至广粮通判。经管省仓谷石。向分拨南番等八县、领碾谷一万一千四百石。亦请照拨定数目。归各县存贮分管。所有各属领碾府厅仓谷。及开销运脚之处概停。应如所奏。从之　　

○是日、驻跸巴颜沟大营。　　

○壬寅。上行围。　　

○谕军机大臣曰、阿桂等奏、防守吉地一带、截拏逆酋事宜。据称舒常已先令带兵百余、前往布置至额森特所得之伤。虽已渐愈、尚不能马上远行。且于土境情形、及调度驾驭之处。又逊舒常远甚。似可毋庸令其前往。因复再四熟筹。富德昔在西陲。于追贼事宜。较舒常多为阅历。若令舒常前往绒布、换富德至吉地、自尤可恃等语。所计甚是。前以明亮奏、尚需舒常帮办。因谕舒常将吉地一带、部署妥协。令桂林前往、代其防守。舒常仍回北路。今阿桂已攻得勒乌围。乘胜前进。明亮自可将后路之贼。搜剿肃清。即与阿桂会兵进剿。彼处可同商办之人甚多。舒常无庸。复往北路。著传谕舒常即速驰赴绒布、代富德驻守。富德接奉此旨。俟舒常一到。即带兵驰赴吉地、妥协办理。其吉地现在情形。将远卡移近。并在正地派兵攻打使贼酋畏惧、不敢窜逸之处。令舒常一并告知富德。令其实心筹办　　

○是日、驻跸鄂勒楚克哈达大营。翼日如之。　　

○癸卯。上行围。　　

○谕曰、罗布藏锡喇布、行走有年。颇属勤慎著授为贝子。　　

