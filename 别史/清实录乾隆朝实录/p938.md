<!-- { "loadSidebar": true } -->
○广东巡抚苏昌疏报、雷廉、二府属。乾隆十四年分、开垦田、地、九顷有奇。广、惠、潮、肇、高、琼、嘉、七府州属水田、二十三顷有奇。广、潮、二府属沙坦、一百八十二顷有奇。广州府属香山县屯田、一十三亩有奇。　　

○壬戌。上诣皇太后行幄问安。　　

○谕、朕今岁初次巡幸豫省。銮舆所过。既已叠沛恩施。惟是薄赋省刑。事宜并举。所有河南军流以下罪犯。著查明减等发落。用昭庆典。俾予自新。　　

○准噶尔宰桑萨喇尔、率所属来降。报准噶尔台吉策旺多尔济那木扎勒、为其下所弑。先是、沙喇克来降时。称策旺多尔济那木扎勒、昏暴不理政事。其姊乌兰巴雅尔、代管诸务。又为策旺多尔济那木扎勒所疑。送往回地羁禁等语。及敦多布等来降。又称、策旺多尔济那木扎勒、自知凶暴淫乱。惧众人谋害。可代伊立为台吉者。惟喇嘛达尔扎一人。欲托言至沙喇擘勒行围。将喇嘛达尔扎谋害。有台吉赛音伯勒克、与为首宰桑厄尔锥音、衮布、鄂勒吹鄂罗什瑚巴哈曼集、那木扎多尔济、博和尔岱、商谋。乘策旺多尔济那木。扎勒行围。即将伊擒住。另立喇嘛达尔扎为台吉。经小策零敦多布之子达什达瓦、密告其谋。策旺多尔济那木扎勒聚兵。将厄尔锥音拏获。衮布等闻知。随即领兵将厄尔锥音夺回。复将策旺多尔济那木扎勒擒住。矐其两目。并达什达瓦。俱送往阿克苏囚禁。遂立喇嘛达尔扎为台吉等语。至是、萨喇尔来降。据办理青海番夷事务副都统班第具奏。将萨喇尔送京。经军机大臣询问。据称、策旺多尔济那木扎勒、疑忌其姊夫赛音伯勒克。赛音伯勒克、遂与宰桑厄尔锥音等同谋、将策旺多尔济那木扎勒杀害。立其兄喇嘛达尔札。因我台吉达什达瓦、为策旺多尔济那木扎勒所信任。亦遂擒拏。又拘唤大策零敦多布之孙达瓦齐。达瓦齐不肯前往。喇嘛达尔扎以其人众地险。亦未敢相迫。至我台吉被拏后。又欲将我等户口。分赏各宰桑。是以我等来降等语。军机大臣具奏。并请将萨喇尔等、照例安插。赏给畜产等项。编设佐领。即令萨喇尔管理。奏入、命安插于察哈尔。寻授萨喇尔为散秩大臣。　　

○是日、驻跸马家庄大营。　　

○癸亥。谕、据四川总督策楞奏称、署布政使宋厚、苍滑性成。牢不可破。瞻徇之事。不一而足。现在具疏题参等语。四川布政使员缺。著齐格署理。四川按察使员缺。著鄂敏补授。　　

○又谕、朕巡洛祠嵩。甫经丰乐镇。即已降旨、蠲免经过地方钱粮十分之三。其地年岁顺成。是以照例蠲除。数日所过州县。体察农功。夏麦告丰。晚禾觉歉。秋牟播种。亦复待时。甚为轸念。其歉收之处。著再加恩、统前蠲免十分之五。令该抚详悉查明。分别办理。该部即遵谕行。　　

○又谕、编修庄有信、著交与河南巡抚鄂容安、遇有知府员缺。酌量题补。　　

○是日、驻跸恩村大营。　　

○甲子。上诣皇太后行幄问安。　　

○遣官祭贤良祠。　　

○谕军机大臣等、据编修庄有信奏称、晋省书院。应照广东之例。请拨乐输银两生息。以为东束膏火之资等语。各省书院。规条不同。其掌教之脯脩。生徒之廪给。皆因地制宜。势难画一。若必俱照广东一例。则应为更张者甚多。其无从拨给之处。又将如何办理。庄有信所请。未免有好名之心。其实事有难行。但既有此奏。著钞寄该抚阿里衮、令其将果否应行之处。查明覆奏。寻奏、各书院束脩膏火。可以敷用。不必拨给。得旨。览。　　

○以宗人府府丞胡宝瑔、为左副都御史。　　

○以内阁学士赫赫、为镶黄旗蒙古副都统。仍兼内阁学士。印房参领那亲、为正白旗蒙古副都统。　　

○予故多罗平郡王庆宁、奉恩辅国公瑟尔臣、各祭二次。造坟立碑如例。　　

○封闭山西马鞍山、金金沟、二处铅厂。从巡抚阿里衮请也。　　

○是日、驻跸竹坞郡大营。　　

○乙丑。赈恤福建闽县、侯官、福清、闽清、南平、将乐、建阳、崇安、宁化、等县被水灾民。　　

○是日、驻跸孟县东大营。　　

○丙寅。孝慈高皇后忌辰。遣官祭福陵。　　

○上奉皇太后渡河。　　

○诣皇太后行幄问安。　　

○是日、驻跸孟津县西大营。　　

○丁卯。上诣皇太后行幄问安。　　

○谕、据刑部汇题议结事件案内、有选授福建建宁县知县张宽沣、因借卢允奋银两未还争闹。在都察院控告被参。该部议以移咨吏部查照办理。建宁县缺紧要。张宽沣自三月内得缺。迄今时逾七月。尚未赴任。若再俟吏部议结。展转需时。使要缺久悬。于吏治甚有关系。且张宽沣在京。与行贩借债滋事。其素行大略可知。即使到任。于民社亦未必有益。所有建宁县知县一缺。著该部即行拣选。令在京总理王大臣等、照例阅看。即速发往。　　

○是日、驻跸洛阳县南大营。　　

○戊辰。孝敬宪皇后忌辰。遣官祭泰陵。　　

○上至关帝庙行礼。　　

○谕曰、青州将军罗山、现在患病。著赏给人参一斤。派随来御医一员。驰驿前往诊视。　　

○兵部议准、四川总督策楞奏称、里塘地方。邻近番部。每有夹坝出没为害。乾隆十一年。安设土兵三百名。复经改设马兵。分防一十九卡。原议三年后。地方宁谧、即裁。查里塘一带。自分卡以来。顽番向日出没为害者。均知畏惧。敛迹不出。各该处兵丁。仍应照旧安设。毋庸裁彻。以防其潜出滋扰。惟设兵地面。尚有疎密不均之处。于巡防顽番情形。仍当妥酌。所有里塘驻兵一百名。应分拨四十名。移驻东西两路。其原安一十九卡。并为一十四卡。就地远近。定数多寡。从之。　　

○调甘肃布政使张若震、为湖南布政使。以甘肃按察使杨应琚、为甘肃布政使。江西广饶道蒋嘉年、为甘肃按察使。　　

○是日、驻跸李村大营。　　

○己巳。谕、此次巡幸河南。省方问俗。所至推恩。尤念祥符为省会之区。登封实望秩之所。銮舆驻跸。宜沛优施。著将该二县、乾隆辛未年应徵地丁钱粮。全行蠲免。俾恺泽均沾。以惬小民近光之愿。该部即遵谕行。　　

○又谕、朕巡幸河南。蠲租肆赦。业经次第举行。而优恤高年。亦应一体加恩。著该督、抚、查明经过直隶、河南、州县内。男妇年七十以上者。照从前恩诏之例。分别赏赉。　　

○户部议覆、四川总督策楞奏称、滇黔运京铜铅。每有沉溺。请定打捞限期。应如所奏。嗣后如有沈失。酌留协运之员。或运员亲属家人。会同该地方文武员弁。勒限一年打捞。限满无获。及捞不足数。运员赔补。所沈铜铅。听自行打捞。报明照厂价收买。不许私售。至运船头舵水手。责成地方官雇募。并立定处分之处。亦应如所奏。遇铜铅到境。即协同运员。雇觅有身家船户。并熟练头舵水手。倘因所雇不妥。致有沉溺。将该地方官、照官员解送匠役、不将良工解送、以不谙之人塞责者、罚俸六个月之例议处。如实系风水骤发。非人力可施者。免议。再一年限内。运员如有升迁事故。仍留在川打捞。俟事竣。分别赴任回籍。该地方文武官。照漕船失风例处分外。仍于限内停其升转。协同打捞。获过半者。免议。限满无获。或不及半。罚俸一年。至运员于满后赔补。应照江海挽运、漂流米谷例、革职。限一年赔完、开复。逾年赔完、免罪不准开复。二年不完、照律治罪严追。从之。　　

○是日、驻跸少林寺行宫。至壬申皆如之。　　

○是月。直隶总督方观承奏报、永定堤工。于本月十七日合龙。水归正河情形。得旨、览奏欣慰。　　

○御史代管山海关监督高诚、奏报到任。及办理情形。得旨、知道了。诸事勉之。固不可侵欺。为无耻犯罪之事。亦不可祗图税课丰盛。过于严刻。若因此旨而乐得从宽邀誉。并有所图利。则更非人类。总之一切据实酌中为之。　　

○马兰镇总兵海亮奏、秋收情形。得旨、此奏意属粉饰。既据实奏称收成六分。何至民庆盖藏。以后不可。　　

○署浙江巡抚永贵奏、温、台、各属。先后据报风、雨、虫、灾。查办缘由。得旨、览奏俱悉。赈恤事宜。妥协为之。均令受实惠可也。　　

○山东巡抚准泰、奏谢降级留任恩。得旨、汝此任实不如前。汝应知改过奋勉。不然。岂屡宽汝乎。　　

○陕甘总督尹继善奏、准噶尔此次贸易夷人。违例多带牲畜皮张。已经收买。至日后章程。臣仿照次多之年。酌中定数。嗣后羊、不得过三万只。各项皮张、不得过三万张。牛、马、共不得过一千。总共不得过七万两之数。令该镇、道、一一与之定议。并谕、今次货物。较前多至数倍。原应退回。因从前未定数目。既已远来。姑准从宽交易。以示格外体恤。以后违例多带。断不准入界等语。该夷等应允回巢告知台吉。得旨、此事所办得体。好。知道了。　　

○四川总督策楞奏、龙安府所属之松潘地方。边寒不产稻谷。青稞麦豆而外。所食米粮。俱取给于成都。龙安、所属之郫、灌、彰明、等县。路险运难。价值日贵。前抚臣纪山、于乾隆九年。奏请动拨灌县仓谷六千石。碾运松潘。分年于米贵时平粜。至十三年。已陆续粜完。运费脚价。亦俱归补。数年兵民赖以接济。查现在灌县仓谷。照雍正年间额贮之外。尚溢二万余石。均应出粜。请于此内拨存四千石。以为每年运松平粜之需。粜价约在二两以上。照川省采买每石三钱之数。归还灌县。秋成买贮。以备次年碾运。余为运脚之用。照每骡一头、运米一石二斗、给价一两八钱之例。共米二千石需银三千两。设有贵贱。临时酌办。亦照上次例、于养廉截旷银内、当碾运时赴司请领。粜竣解还。尚有盈余。具报归公。仍按年咨部查核。得旨、如所请行。　　

○广西巡抚舒辂奏、镇安府属之坡利后山。与交夷洪潢村接壤。向未设卡巡防。以致上年云南土富州差目李世昌等、潜行出入。酿成抢杀重案。查该处虽离平孟隘仅五里。兵勇以非要路。每不绕道巡查。从前交趾内讧。曾于此建栅掘壕。年久朽废。应择地势高平之处。添设卡防一座。抽拨汛兵二名。土勇四名。驻劄防守。将原建排栅修整。壕沟挖掘宽深。并于沿边各隘。各制巡旗一面。号簿一本。令各隘兵勇。每日持旗执械。自本隘巡至邻隘。即将该隘兵勇姓名。查到缘由。登记号薄。逐日互巡。如巡查不到。许邻隘首禀。不首、并罪。夜则击梆谨守。防汛各弁。逢五逢十。彼此会哨外。不时于所管卡隘。往来查察。该管都、守、每月亲查一二次。如兵勇偷安。汛弁懈弛。究革详参。得旨、是。实力行之。　　

