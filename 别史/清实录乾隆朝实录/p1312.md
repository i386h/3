<!-- { "loadSidebar": true } -->
○辛巳。谕、河南夏邑等县被灾一事。初因询问彭家屏。特命该抚会同查勘。复降旨加赈。及巡省至徐时。目击彼地灾黎情形。因思夏邑等县。与徐沛接壤。岂其无灾。适有夏邑民人张钦告赈恤不周者。复为恻然动念。密遣司员观音保前往查访得实。是以将图勒炳阿革职。发往军营效力。道府以次议处。夏邑、永城、二县知县。俱革职拏问。所以深为地方官玩视民瘼之戒也。比观音保未回之先。复有夏邑民人刘元德遮道陈诉。并称县令不职。乞易贤而爱民者。朕即知其必有指使之人矣。亲加询问。供出生员段昌绪、武生刘东震、主谋指使。因令侍卫成林带往豫省。会同该抚查讯。今据成林回奏。至夏邑时、令该县差提段昌绪等、竟抗不到案。知县孙默亲往查拏。乃于段昌绪卧室中、搜出逆犯吴三桂伪檄一纸呈览。并称尚有指使数人控诉者。闻责刘元德而散去。阅其伪檄。则皆毁谤本朝之言。极其悖逆。而昌绪为之浓圈密点。加评赞赏。见者无不发指。夫吴逆之檄。不过曹操司马懿之作为耳。国家抚临中夏。百有余年。薄海生民。世受渥泽。无论我列祖列宗。厚德深仁。自古未有。即朕即位以来。二十余年。惟日兢兢。时以爱养百姓为念。偶遇水旱偏灾。蠲赈所施。动逾数千百万。此内外臣民所共知共见。而朕抚衷自问。实可以上对天地祖宗。下对群黎百姓。以为天下之人。具有天良。必应革薄从忠。即迩来办理夏邑四县之事。亦足使顽民知感。而乃有丧心毒恶之徒。于此等伪檄。竟忍钞录收藏。动笔批阅称赞。朕实为之寒心。夫地方被灾。封疆大吏不为据实查办。自有应得之罪。然百姓中、有如此悖逆之人。灭绝伦纪。居心叵测至此。自足上干天和。灾祲之来。实由自召。若使观音保早回数日。则刘元德之遮诉。朕亦不加深究。必不更遣成林往豫。而段昌绪之事。早致漏网矣。岂非此等悖逆之迹。实为天理所不容。冥冥之中。亟欲使之败露。故有不知其然而然者。而暋不畏死之徒。亦应知戒矣。朕从前降旨。治图勒炳阿等之罪。原因讳灾。今经办出逆檄一事。是缉邪之功大。讳灾之罪小。且以如此梗不知化之人。指使控诉。欲去其县令、而即为之治其司牧者以罪。是不益长刁风乎。图勒炳阿、不必革职。著仍留河南巡抚之任。夏邑县知县孙默。能查出此事。尚属能办事之员。并永城县知县。俱免其革职拏问。各仍留原任。所有前降革职及调任各谕旨。俱不必行。其讳灾处分。仍著交部分别照例查议。至收藏伪檄。乃出自识字之人。原与农民无涉。朕不忍因此数人。恝视灾黎。令之失所。其四邑灾务。仍著方观承、会同图勒炳阿、妥协查办。图勒炳阿、因有前此罢斥之旨。遂心存成见。有不能释然于灾民者。则是自取罪戾。亦断不能逃朕之洞鉴也。但段昌绪家既有此书。传钞何自。此外必尚有收存。即彭家屏家、恐亦不能保其必无。即应委大员前往伊家。严行详查。并著方观承前往、会同图勒炳阿查办。此所关于人心风俗者甚大。该督抚等、务宜逐一根究。按律定拟。以伸宪典。不可草率了事。朕办理政务。毫无成见。其赏罚权衡。惟随时顺应。用协乎情理之至当耳。并将此通行晓谕知之。　　

○谕军机大臣等、昨因观音保密访夏邑灾民情状。已有旨将图勒炳阿革职。发往军营效力赎罪。司道守令俱分别议处、革职拏问。今据侍卫成林。于押解告灾人犯至夏邑。随于供出指使之生员段昌绪家。获有吴逆伪檄一纸。中皆指斥诋毁祖宗之词。目不忍睹。而钞录存留。且圈点加批。赞赏称快。不胜骇异。见者无不发指。设使观音保访闻在前。则不令押解究治。竟成漏网矣。今既查出逆书。足见彼处人心凶毒。实为天地鬼神所不容。而该抚之罪。自在讳灾怙过。交部严察议奏足矣。图勒炳阿、仍著留任。所有前降革职及调任、各谕旨。俱不必行。其查获书之夏邑县知县。尚属能事之员。亦免其革职拏问。其钞录此稿者。必尚有人。今著方观承驰驿前往。会同该抚严加根究。即彭家屏家中。亦未必不有此等逆词。即应委大员、率该县往伊家严行详查。但此在存心背逆之徒。自属法所不贷。而灾地民人。应抚恤者、仍须抚恤。该抚不得因灾被谴。稍存仇怨灾黎之心。则又自干罪戾矣。昨旨原因图勒炳阿革职。是以令鹤年、前往豫省查办。今该抚已留原任。鹤年于查勘荆山桥事竣。即行回东办事。　　

○又谕曰、辉特贼人德济特、克什克等。惧罪逃窜。经官兵分道擒拏。俱已弋获。察达克感戴朕恩。奋勇效力。深堪嘉予。前已授为内大臣。著加恩将伊子塔斯呼勒、补授蓝翎侍卫。并赏缎六端。茶叶二十封。图布慎、赤伦、洪郭尔等。亦各著有劳绩。如有未经赏翎者。准其戴翎。并各赏缎五端。茶叶十五封。扎萨克台吉齐巴克扎布、著赏给公品级。头等台吉德勒克丕勒、索伦佐领瓦济尔等。俱著赏给孔雀翎、以示奖励。其首告车布登多尔济潜通阿逆之厄鲁特尼玛、根敦扎布、及遣赴军营报信之阿齐。俟伊等到京。酌量加恩。所有尼玛、根敦扎布、阿齐等、亲属户口。俱著编入察哈尔旗分安插。哈达哈、阿桂、前因疎纵首贼。饬部分别议处。今既经擒获。著加恩宽免。　　

○参赞大臣哈达哈等奏、厄鲁特尼玛。原系阿睦尔撒纳之兄沙克都尔宰桑。因阿逆谋害沙克都尔。尼玛逃避伊犁。上年参赞大臣富德进兵时。因其熟悉哈萨克地方。带往向导。与其子们都、行走甚勤。是以令归入车布登多尔济游牧居住。此次首告车布登多尔济潜通阿逆之事。尼玛、根敦扎布等。公同商议。遣阿齐赴军营报知。臣等仓猝带兵。尼玛被擒。声诉缘由。始行释放。是以将伊妻拏等五十一名存留。并将尼玛、同车布登多尔济等。解送京师、以备质对。报闻。　　

○是日、驻跸太平庄大营。　　

○壬午。谕军机大臣等、前据钟音奏、琉球国王咨称、使臣全魁、周煌、在洋遭风。两次抚恤随封人等银两一事。彼时以天朝遣使册封。致令小国费至数万。似属非体。是以传谕喀尔吉善、将该国王用过银两发还。其兵丁匠役等、令该督查明、酌量抚恤。今全魁、周煌、于行在复命。奏及在洋遭风情形。而该国照例抚恤兵役。出于至诚。且每人所得。不过七八十金、至百余金。自属可以收受。著传谕喀尔吉善、钟音等、所有该国王抚恤兵役银两。如经传谕该使臣。则仍遵前旨发还。另于库贮公项内。照数补给各兵役等。若尚未经传谕。则听其收受。如无此事可也。若已经传谕该使臣。断不可因此旨。少有回护。谓未曾传谕也。仍即速行回奏。　　

○又谕、昨哈达哈等奏、车布登多尔济等、遣人潜通阿逆。约期逃窜。阿逆闻知。未必不亲身迎赴。现在唐喀禄、车木楚克扎布等。领兵前往。沿途务期加意缉访。一遇贼踪。立即擒拏。并著传谕哈达哈、严饬各卡派兵巡缉。再车布登多尔济等遣往之人。自必回至游牧。务即弋获解京。倘任其脱逃。大有关系。哈达哈等、务宜详慎办理。　　

○又谕、据阿里衮等、将原任千总车布登等解送来京。专摺具奏。今正当歇息台站牲只之时。而阿里衮等、以此等无关紧要之事。专摺特奏。殊不晓事体之缓急。嗣后若非紧要之事。不必特发具奏。或汇至数件。再行具奏。或遇将军等奏事之便。附入具奏。皆可。　　

○户部议准、调任湖南巡抚陈宏谋疏称、前因衡阳县事繁。分设清泉一县。所有衡阳县额赋。半拨清泉县徵收。裁衡阳府同知官俸、改拨清泉知县。裁司狱、改拨清泉典史。知县养廉一千二百两。除同知六百两外。应另增六百两。各项祀典支销。两县酌半分拨。衡阳原进武生十五名。请增一名。两县各得八名。拨衡阳县仓谷六千石。以为清泉县常平社仓积储之用。从之。　　

○礼部议准、御史袁芳松疏请、乡试自乾隆己卯科为始。于第二场经文之外。试以五言八韵唐律一首。照会试一体办理。从之。　　

○旌表守正被戕之湖南咸丰县民谭永韬妹谭氏。　　

○是日、驻跸关张铺大营。　　

○癸未。驻跸赵北口大营。　　

○甲申。谕、前因外省将军提督。有表率营伍之责。出皆乘舆。恐致狃于便安。是以特行禁止。但此内有宣力已久之年老大员。又未可一概而论。嗣后如有年逾七十。不能常行乘马者。令该员自行酌量奏闻请旨。余不得假借。　　

○谕军机大臣等、昨经降旨、两路大兵剿灭贼党后。将军成衮扎布、副将军兆惠、参赞大臣舒赫德等。俱著回京。其定边右副将军印务。交雅尔哈善管理。现在巴禄、哈宁阿、俱赴行在面聆指示。著仍回至军营。授为参赞大臣。协同雅尔哈善办事。　　

○又谕、据索诺木喇布坦、永兴等奏、拏获劫夺达里刚爱牧群人等、及掳多伦诺尔商人之贼犯。不分首从。俱行正法。复带兵二百名。前往搜捕余匪。索诺木喇布坦、永兴等、所办甚为妥协。著交部议叙。此后缉获贼匪。仍照现在办理。不可稍事姑息。　　

○镶白旗奉国将军宗室蕴兴、老病乞休。以其子淑德、袭奉恩将军职。　　

○豁免托克托城、并清水河、二协厅属民欠耔种。　　

○是日、驻跸紫泉行宫。　　

○乙酉。谕、前据礼部奏请、暹罗国使臣、于回銮时在黄新庄引见。今日王大臣等、至涿州接驾。召问何国宗、则奏称交伍龄安、介福带领。此在京礼部堂官奏请之事。而乃以专诿之随驾之伍龄安、介福、二人。是诚何心。若谓恐有迟误。则黄新庄、乃明日驻跸之地。不至趋赴不及。其意不过以涿州接驾后。即可回京。若次日仍须带领暹罗国使臣。未免又需信宿耳。朕南巡江浙。复亲临徐州。阅视河工。往返三四阅月。伊能不列扈从。安居在京。而乃惮此一二日之劳。惜此一二金之费。归家惟恐不速。不以衙门公事为重。似此存心卑鄙。亦奚以胜尚书之任。表率朝列耶。何国宗本属庸才。前因礼部尚书缺出。一时不得其人。弃瑕录用。今于奏对时。观其龙钟颠倒。仍照原得处分、著革任。金德瑛、徐以烜、身为卿贰。亦系应行带领之人。一切听之何国宗。随同附和。亦属不合。俱著交部严察议奏。　　

○是日、驻跸涿州行宫。　　

