<!-- { "loadSidebar": true } -->
○又谕曰、福隆安等奏、阅看达乌一带。路径险峻。势难进攻。若从东山绕道前进。仍须于墨垄沟一带夹攻。自非多兵不可等语。此处正路、既极险恶。自不宜令兵丁冒险攻坚。用力于无可著力之地。至觅径绕道。固为胜算。亦难必其果出万全。且又须多添兵众。现据阿桂奏南路军营。无五日之粮。现在之一万五千余众。口食尚且不敷。若再添调陕、甘、兵二千。湖广、云南、兵五千。约计每日又须增粮七十石。供馈自必倍增竭蹙。若徒集众坐守。糜饷耗时。更属非计。朕意达乌、逼近贼巢。而僧格宗又系小金川出入要径。自不宜弃而不顾。但既知其难。即宜思所变通。或仅于僧格宗至约咱一带要隘。留兵防守。使贼番不得外轶。仍于进兵要路。派兵攻击。以缀贼势。令其不疑。设或金川贼众彻回。有间可乘。原不碍乘机进取。或将南路拨派余兵。及续调未到之兵。均令并往温福军营听用。西路北山之美美卡、色尔渠、南山之玛尔迪克。现俱分路攻剿且有可进之势。添兵自更为得力。而策布丹一路。又系通贼巢要险。前据温福等奏、现在探觅间道。若再得分兵袭击。必当有济。如此通盘酌剂。较之南路株守、不能寸进者。奚啻事半功倍。而南路运粮稍减。又可不致耽延贻误。此系朕遥为筹度。未能信于该处情形果合与否。福隆安业经亲往阅勘。地势军情。皆所深悉。著将调往西路是否可行之处。即据所知覆奏。至阿桂现在南路。此一路之多兵。有益无益。自必深筹。且甫自西路前来。亦能得彼处要领。著传谕温福、阿桂、速将两路实在情形。应否调拨之处。各据所见。从长筹画。详晰速奏　　

○又谕、前据彰宝奏到。缅匪差大头目得鲁蕴、纳贡还人。限于六月初十日。亲自到关办送一摺。当经降旨、令彰宝等妥协办理。迅速覆奏。嗣据哈国兴奏到。亦大略相同。该督等前次奏摺。均系六月初八日拜发。距初十之期。不过一二日。至今已阅两旬。缅酋曾否如期到关。其纳贡还人之事。作何办理。并未据续行奏到。昨彰宝奏、于六月十一日前赴永昌。计其据报转奏稍需时日。长青、哈国兴、现驻关外。得鲁蕴曾否如期到关。伊等若即迅速奏闻。可较彰宝之奏先到数日。总之该提、镇、等。视此等边务。俱须禀承总督。意存瞻顾。不敢先行入告。即前次哈国兴之奏。亦因调赴川省西路军营。不得不自行奏明。始行附奏及此。不知提、镇、原有奏事之责。况事关夷务边情。即一面奏闻。一面呈报总督。方为近理。彰宝久任封疆。自必明于大体。谅不因此致有芥蒂。著传谕长青、哈国兴、即将现在情形若何。迅速据实具奏。将此由六百里加紧发往。并谕令彰宝知之　　

○户部议覆、湖北巡抚陈辉祖奏称、川江入陕。由巴东归州。至东湖县、四百余里内。滩势甚险。近年铜铅船只。沉溺不一。非用小艇全数起剥。难以避害查每运滇铜七十余万。应剥十分之四。例准销银八十八万两。若每运再加一百三十余两。即可全剥。黔省铅觔。亦即仿此项增费。援照东川寻甸等陆运铜百斤。搭运五斤之例。节省脚费以充剥项等语。查湖北省新滩空舲峡等处。俱有名险滩。若铜铅船每运全行起剥。不过增费一百三十余金。所全实大。应如所奏办理。但请增剥费。援照东川寻甸例。每百斤加添数觔。固属通融之道。第近年铜铅各厂。所出未旺。请敕下云贵抚臣、妥协筹备。傥不敷加添。应另法措办。从之　　

○是月。江南河道总督吴嗣爵奏、六月初旬。洪泽湖长水四寸。旋陆续消落。高堰志桩。现存水一丈一寸。山盱五滚坝。封土并未过水。清水畅流东注。会黄归海。业经平定。其黄河内。六月初九日以后。水势渐长。徐城志桩。连前长至一丈一尺五寸。臣随由桃源前赴徐属上游。各厅查勘督办。复据淮徐道禀称、十六日以后。黄水仍复加长。丰砀南岸等处俱已漫滩。已于十七日。率同丰砀厅营。将引河各草坝次第开放。毛城铺石坝过水六尺。由洪湖以达濉河下注。所幸清水平定。黄河底水尚小。足资容纳。连日天气晴霁。各工紧要埽坝。加谨抢护。俱属平稳。得旨、览奏稍慰　　

○又奏、臣行至徐州。接据河南陕州、及武陟、河内等县禀报。沁河内、六月十二、十八、两日。陡长水九尺二寸。万锦滩黄河内。十六日亦陡长水二尺三寸。查上游黄、沁、两河。同时并发。会归奔注。是以徐州加长甚骤。今自二十三日后。黄河水落。上下各工。俱获平稳。苏家山滚坝。业经断流。毛城铺一带。臣亲查勘。亦消落三尺余寸。当即面谕丰砀厅营。俟石坝断流。将唐家湾各草坝。照旧堵闭。其引河黄水经由之处。并令淮徐道查明疏治。以备将来水长逾志减洩。得旨、览奏欣慰　　

○署河东河道总督姚立德奏、南漕重运。自济宁至南旺。逆流挽运仅数十里。尾帮一过南旺。即顺流易行。又运河内长水未消。臣复畅开蜀山、马踏、二湖。俾河水充足。柳林以北。各闸可以启放。无庸再守闸板。现经漕臣督趱。计日可以全出临清闸河。五月内豫省沁河。曾报长水两次。旋即消落。目下黄河尚未长水。而伏汛将临。各处堤埽工程甚要。臣于初八日。自济起程。赴兰阳庙工驻劄。严督员弁兵夫。巡查防护。报闻　　

○山东登州镇总兵窦瑸奏、臣于五月十六日起程。前往水师东南二汛考验水操。官兵驾驶战船。对阵迎敌。俱属如法。惟东汛六号战船。旋转稍迟。南汛船中。枪炮赊慢。当将配船弁兵。严加训饬。至诚验火箭火罐喷筒。均各合式。著有成效。其军装器械。亦俱完固。伏思水师一营。全以通习水性为要。臣昨岁五月内。阅看北汛及南东二汛时。令各属员弁、教演兵丁学习。兹阅看船操后。考验水操技艺。已据北汛练有三十名。东汛十八。南汛十六。俱能于深水中。对舞刀牌。施放火器。随俱各奖赏。并令演练。毋致疎懈得旨览奏俱悉　　

○调任陕甘总督文绶奏、西安满兵移驻巴里坤。向例于扣存制装银内。量买什物。以裕生计。查巴里坤距安西、哈密甚近。商贩流通。货物云集。纱缎等物。实难销售。此处山湾甚多。水草丰美。可以牧放羊只。且天寒非皮衣无以御冬。请于巴里坤山湾。设立孳生牧厂。将满兵制装扣存一半银。少买什物。多买羊只。雇人牧放。并令旗兵内闲散子弟。学习经牧取乳翦毛等事。数年后领队大臣。酌立规条各按佐领。分群牧养。即使各兵自为经牧。渐次购买牛马孳生。生计益裕。得旨、好。如所议行。并商之德云、速即办理　　

○陕西巡抚勒尔谨奏、西安宝陕局。现在黑铅六万一千五百余觔。从前陕局制钱。系高铜白铅点锡黑铅配用。嗣因高铜稀少。委员采买金钗低铜。以高七低三配铸。此项黑铅。即无所用。若以之改造铅丸。于军务殊为有益。再旧存火药。动拨无存。虽各属尚有捐备火药。但阅久火性减退。必须加料修制。始堪适用现俱调解来省。分别试验。一面采办硝磺。赶紧制办。以备军需。得旨嘉奖　　

○又覆奏、陕甘二省。节次调拨绿营兵一万七千。内陕省派调七千五百。应需俸赏行装银、十八万三千七百余两。业已全数给领。现在司库实存银、一百九十七万九千余两。除应解甘省及未领兵饷、留支买粮等项。该银八十九万七千五百余两。尚存本年地丁、及候拨公用银。一百八万一千五百余两。如有动用即在此数内支给。暂可毋庸筹拨报闻　　

○贵州巡抚觉罗图思德奏、先准前川督臣桂林、咨取办解军硝二十万斤。随即据布政使蔡应彪详称、黔省向办营硝。每年止可采熬八九万斤。今川省一时取用二十万斤。恐难猝办。请先办十万斤解往。臣以事关军需。不便缺误。严饬该司广为赶办。嗣据详报、截至六月初六日。已解川省十一万斤。现在各属尚有已办未解硝九万余觔。存贮候拨。所有川省咨取。除将存贮硝觔全行运解。即符前后二十万斤之数。仍饬令各属、豫为采熬。以备拨用得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百十一


大清高宗法天隆运至诚先觉体元立极敷文奋武孝慈神圣纯皇帝实录卷之九百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。秋。七月。甲午朔。享太庙。遣諴亲王允秘恭代行礼　　

○谕军机大臣等、前据彰宝奏、缅匪头目得鲁蕴、自老官屯差孟矣等四人。至长清等军营。称得鲁蕴因办送贡礼。与人前来之事。差伊等送信。请将原差之□□罢夷奔线等二人换回。自行定限于六月初十日。得鲁蕴亲自到关。纳贡还人一摺。曾谕以如果缅匪心出于诚。将所留内地官员。尽行送回。原不妨允其所请。今据彰宝奏到。初十日仅有红氊等物。差□□罢夷拉撒等二人到关云。与大人们送礼。诘以纳贡还人之语。据供、奔线回时。也曾听得。后即不见说起等语。其事殊不可解。得鲁蕴以缅子四人。换回两□□罢夷。其多寡轻重。已觉不值。即以为后来四人。非真缅子。而原差之□

