<!-- { "loadSidebar": true } -->
○谕军机大臣等、前因何煟查审携书传教之李孟鈵一案。并将搜获逆书一本进呈。经朕看出书内有改补字迹。其为大逆显然。因谕何煟实力根究。并令徐绩将东省各犯严切查讯。务得实情。今据何煟奏称、研鞫李孟鈵。据供、原有老教主姓刘。住在山东曹州府单县东门城里。现在飞咨山东抚臣严密查拏等语。清水邪教。本由东省传播蔓延。前经缉获之逆犯王中、虽经正法。今豫省审出教首刘姓。其人与逆书所云周刘户字样相合。自可从此根寻逆书原委。务尽根株。著传谕徐绩、将刘姓迅速缉拏严讯。务将为首行教及逆书指实缘由。并教内传播党羽。令其逐一据实供吐。尽法惩治。毋任丝毫遁饰。致奸徒少有漏网。何煟摺、并著钞寄阅看　　

○又谕曰、哈国兴在滇、现无紧要事件。而此时官兵进讨小金川。正需大员统率。著哈国兴驰驿前赴温福军营。毋稍濡迟　　

○又谕曰、舒常、永平、均授为领队大臣。前赴四川军营。舒常派赴西路。永平派赴南路。　　

○又谕曰、阿尔泰等奏、桂林在军营乖张捏饰各情形。实出意想之外。已派福隆安驰驿、前往查审。并谕阿桂、迅往南路办理进兵之事矣。福隆安未到之前。仍令桂林办理。阿桂不可豫有洩漏。但据奏桂林、毫无定见。一切机宜。恐不能措置恰当。现在进剿小金川。甚关紧要。阿尔泰受朕厚恩。且系旧时总督。军营之事。本无可诿。其卡了及章谷一带。有应派兵防守者。急须妥办经理。以防贼番抄截。至攻剿僧格宗一路。尤应相机速办。阿尔泰不可推诿因循。致滋歧误。至所奏兵心愤怨。恐致变生。于事更有关系。昨从后山进攻。官兵失利。人情未免惊惶。阿尔泰务须处以镇静。随宜调剂。励众心而弭事衅　　

○又谕曰、阿尔泰奏桂林各款。如修屋居住。终日酣饮欢聚。及闻官兵覆没。毫无恻悯之心。已非情理所有。至密令汪腾龙、交银王万邦。赎取小金川所遮官兵一节。尤为大谬。果如所言。则桂林之罪更重。阿尔泰、人素老成。所奏不当虚妄。且其事关系甚大。非若色布腾巴勒珠尔等之偏袒伍岱。挦扯细故。劾奏温福、可置不问者比。一经审实。桂林即当从重治罪。现在进剿机宜。甚关紧要。阿尔泰年力已衰。且平日未谙军旅。带兵进剿。不可无专主之人。因思温福一路。阿桂之外。尚有丰昇额为参赞。著传谕阿桂、速赴南路统兵。若阿桂先到成都。即在彼候福隆安到时同往。若福隆安已过成都。阿桂速赴军营。毋稍刻缓。桂林自简用总督以来。屡次克捷。朕不料其出息若此。喜出望外。今阿尔泰奏到情节。又不料其荒唐若此。可骇亦出意外。而官兵伤亡过多。金川罪无可赦。索诺木之必当并剿。更不容缓。昨温福一路。为色布腾巴勒珠尔等所耽误。方冀桂林进攻僧格宗、先能得手。今又不足恃。朕实深为愤懑。温福当迅速进攻。立擒逆竖　　

○吏部议奏、失查属员侵亏之原任浙江巡抚熊学鹏等、分别降革。得旨、此案历任抚藩。未能早为查办。固有应得处分。但究系失察公罪。富勒浑、永德、郝硕、张镇、俱著从宽免其革任。仍注册。崔应阶、著降一级留任。熊学鹏、著于补官日降一级留任。索琳、降二级调用注册之处。俟更换回京之日。再行请旨。明山、降二级调用之处。亦著注册。刘纯炜、著降三级从宽留任。徐恕、著销去加二级。仍降一级从宽留任。陈梦说著于补官日降二级留任。王亶望、从前虽经核办奏销一次。但此案由该司查明发觉。功过足以相抵。著免其议处。至议以降调之历任知府邹应元、王鸣张三礼、李允升、近在同城。未能查察。咎固难辞。但理事同知。究非专属。其署同知费扬武、亦止于不能查出之罪。并著该督抚出具考语。送部引见。再降谕旨。余依议　　

○以翰林院侍读学士汪永锡、充日讲起居注官。左中允董诰、右中允李汪度、俱署日讲起居注官。旌表守正捐躯之直隶鸡泽县民王雪子妻商氏　　

○壬寅。谕曰、温福等奏、额森特击败尾袭贼番。歼毙东北来援贼众。并夺取山峰下碉卡。国兴、静俟贼番来犯。猝起剿击。歼戮多人。均为出力奋勉。额森特、著补授头等侍卫。国兴、著赏给蓝翎。其出力及伤亡之官兵。亦著温福查明。分别造册。送部议叙　　

○谕军机大臣等、温福等奏到脱出沃克什番民锡喇布供称、闻得南路大兵。由西山进去。欲截小金川甲尔木后路。不意金川之兵。潜从后路抄出。将官兵截在中间。围困七日。伤坏甚多。其数目传说不一等语。是桂林派往西山进攻之兵。伤损甚多。桂林竟尔隐讳不奏。实为可骇。行军接仗。伤亡亦所不免。设所伤无多。稍有粉饰。犹属军营偶有。是以前次降旨、桂林因侍卫等阵亡。自行请罪。尚予宽免。若竟至二三千众。全军覆没。则关系甚大。乃亦匿不上闻。是因惧罪而转涉于欺。致令死事者泯灭。无由邀恤。良心何在。即在一节。桂林之罪。已为不小。至官兵被围七日。为时甚久。桂林若于薛琮初次告急时。发兵策应。何至失挫若此。乃竟视同膜外。以致官兵无援陷殁。问之桂林。尚能置喙乎。至向小金川赎回被抢之人。损国威而长贼智。尤为乖谬。又修屋居住。亦无此理。督兵进剿。自当以前进为期。从前讷亲在军营。即以偷安正法。桂林岂未闻知。试问桂林。朕待讷亲多年恩眷。较之桂林新加擢用者何如。讷亲以大学士兼公爵。较比新进之初任总督又何如。实不意其自蹈罪戾若此。至其狂妄骄纵。群聚欢饮。不见将佐等事。皆其器小易盈无福受恩所致。反为小节矣。以上各情节。福隆安审实后。即可按律从重定拟。将桂林拏问。交阿尔泰严加看守。其总督印务。即传旨交阿尔泰署理。进兵之事。即交阿桂专办。福隆安具摺奏闻。不必守候批示。即赴行在复命。务于七月二十前后到热河。昨因审案重大。不得不令其前往。但福隆安承管之事甚多。而土尔扈特郡王巴木巴尔等、到热河时。并须亲近大臣照料。福隆安不便久离朕前。谅福隆安亦所深知也。设或阿尔泰所奏全虚。西山损兵不过数百。而张大其事。妄报三千。及交银赎人一节。毫无影响。并赍银之拉塔尔。亦属子虚。则是宋元俊构词诬陷。自当奏明请旨另办。但就锡喇布供词、官兵伤损过多之说。已有端倪。其余谅亦不妄。未必是非颠倒。大相悬绝。至于如此也　　

○又谕、川省两路进剿。军需关系紧要。前经两次拨解六百万两。此时支用自觉宽余。但将来厚集兵力。分路冞入。所有备用之项。当豫为通盘筹画。以裕军储。著阿尔泰即将前项拨银。除支用外现存若干。酌量并剿金川。一切需用。约略若干。逐一核计。迅速奏闻　　

○命户部侍郎福康安、在军机处学习行走　　

○蠲免直隶大兴、宛平、东安、交河、景州、故城、吴桥、东光、天津、青县、静海、沧州、南皮、清河、津军厅等、十五州县厅。乾隆三十六年分、额赋有差　　

○予故礼部侍郎衔加尚书衔邹一桂、祭葬如例　　

○癸卯。上诣畅春园、问皇太后安　　

○谕军机大臣等彰宝奏称、将海兰察、鄂兰等、分作两队回京。川省现在用兵。海兰察等曾历军营。从滇前往。自属近便著鄂兰、带领长生保、绥库、阿坦保、利保住、赴南路军营。海兰察、带领额勒登布、塞布腾、库伯、赴西路军营。分道遄行。务期奋勉自效　　

○调江宁将军容保、为绥远城将军。荆州将军傅玉、为江宁将军。以荆州副都统绰和诺、为荆州将军　　

○甲辰。谕、滇省各铜厂。前因马骡短少。柴米价昂。每铜百斤。准其暂加价银六钱。俟军务竣后停止。嗣后加恩展限一二年。今念该省频岁虽获有秋。而米粮柴炭等价值。仍未即能平灭。著再加恩展限二年。俾各赀本宽余。踊跃开采。庶于铜务有裨。而厂民亦得资充裕。该抚仍留心体察。俟厂地物价一平。即行奏明停止。该部即遵谕行　　

○乙巳。谕军机大臣等、据永州镇于秀奏请陛见当经批示。令问之总督于可来时来。嗣据富明安奏到。以现应查阅行伍。又届五年军政。该镇均有应办事件。请俟办理完竣令其赴京等语。计该督于四月内具摺。距今已将匝月该镇应办之事。自应有端绪。至核办军政。系总督专责。亦无须该镇在彼佽助。今欲派其往新疆更换俞金鳌管理屯田事务。著传谕富明安、奉到此旨、即饬知于秀、迅速赴热河陛见后。再行起程前往　　

○又谕、据彰宝奏、闻得缅匪大头目得鲁蕴。由速怕至老官屯西岸。似系托名拜佛。与诺尔塔有私相计议之事等因一摺。彰宝所揣情形。俱未切中窾要。匪酋差人至老官屯。无非欲设法探听内地信息。更有何不可测之诡计。至秤管猛所供诺尔塔、不将苏尔相送回。是瞒著懵驳做的。其言殊不足信。昨苗温差报彰宝文宝禀。即为此语不过欲将前事诿之诺尔塔。以售其狡黠之术。岂可为贼人所愚。且内地被羁缅境者。不止苏尔相一人。而缅匪之顽梗可恶亦不止留苏尔相一事。若云苏尔相在老官屯。系诺尔塔私自羁留。与懵驳无涉。则杨重英等之久羁阿瓦。抗不送还。又岂能卸罪于诺尔塔。而谓懵驳亦不与闻乎。即使诺尔塔。此时将苏尔相送还。亦无关轻重。断不以因此完事。又使诺尔塔竟叛懵驳。献地投诚。亦必须彼亲至关前。束身归命。该督唤至面讯。察其恭顺之情。果出悃忱。原不妨据实奏闻。即授以官爵。令其仍回驻老官屯。以为内应。亦无不可。若仅称举城内属。并不亲自叩关。尚不可差人轻往。误堕术中。况此等无实之风闻乎。彰宝现在经理缅事。惟当严防边隘。勿容匪徒潜越漏洩。并派委妥员。勤密巡边。遇有奸细。即行严拏治罪。设间有缅匪差来投禀之人。于严讯供词后。不复遣回。或解送京城。或拘禁滇省。酌量情形妥办。不必给与回文。一切付之不理。使贼匪无从窥测。方为合宜。又另摺所奏脱出之护军达桑阿、曾经攻打贼栅。受过石伤嗣被羁留猛吉。近始脱出等语。著彰宝即派员将达桑阿、解送热河候讯。将此传谕知之　　

