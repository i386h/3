<!-- { "loadSidebar": true } -->
○又谕、据琅玕奏、拏获私自出京之旗员傅嵩安、及家人百绶。解送刑部审办一摺。所奏是。傅嵩安。身系旗人。因家贫、辄敢违例私自出京。希图向伊同年借贷。并找寻伊父旧日长随。望其资助。殊属可恶。恐此外尚有招摇生事情节。著琅玕、派员小心解送。至傅嵩安、先赴山东聊城县知县王鸿任所。因王鸿升任东平州。未及会面。前赴扬州。寻伊父旧日长随。沿途逗留。已非一日。东省地方官。及两淮盐政、扬州府。岂竟毫无闻见。何以并不查拏。均有失察之咎。著传谕李世杰。闵鹗元、明兴。一并查明。据实参奏。　　

○己未。谕、据奎林等奏、遣犯史二、莫绍仁、在崆郭尔鄂博山后。拏获逃犯徐四、照例办理。将史二等赏励等语。史二等。系获罪发遣人犯。在配所知罪静居。并能将逃犯徐四拏获。实属奋勉欲赎前愆之人。与皂役人等、拏获犯人有间。虽经赏给。尚不足示鼓励。著交奎林等。询问史二、莫绍仁、如伊等愿入彼处民籍。即免罪入于彼处民籍。如愿回原籍。即各遣回原籍。再有似此者。即著为例。　　

○谕军机大臣等、本日永保奏到谢恩一摺。系因拏获豫省伊阳案内首犯秦国栋、议叙加级。并据称严督所属文武员弁。将伊阳未获余犯。及大名首犯段文经、上紧缉捕等语。秦国栋、系豫省要犯。经永保实力盘获。是以交部议叙。至段文经、现在尚未拏获。此系邻省之犯。或该犯未经逃至陕甘一带。尚非永保专责。若附天保一犯。现在该省哄骗廖珂、又经永保查出在洮岷地方。撞骗杨应强等有案。是附天保。在甘省逗留多时。又有踪迹可据。无难根究查拏。何以尚未据永保拏获具奏。著再传谕永保、即行严饬各属。躧缉务获。此系本省要犯。倘将来或经他省盘获。永保不能辞其咎也。　　

○又谕、据琅玕覆奏、查勘海塘情形一摺。内称头围沙水形势。仍系如前。现在遵旨添建挑水大坝。并急工二千一百余丈。赶办完竣足资保护。所有缓工二千九百余丈。实可停办。但沙性坍涨靡常。惟有随时履勘。相机筹酌。如水势渐近土塘。即将缓工奏请仍行接筑等语。所见是。已于摺内批示矣。范公塘外沙涂。仍属宽广。所有原定缓工二千九百余丈。自可停止不办。该抚应督饬工员。将现定急工二千一百余丈。上紧赶办完竣。以资捍卫。但涨沙既有坍刷。水性靡常。倘日久头围处所沙涂。一有刷动。该抚即应一面集料鸠工。一面将实在情形。迅速具奏。候朕降旨。将停办缓工。再行接筑以资保障。惟在该抚随时屡勘。相机妥办。毋稍存拘泥之见。　　

○以湖北驿盐巡道张廷化、为按察使。　　

○庚申。上幸瀛台。赐喀尔喀亲王车登扎布、杜尔伯特台吉鄂迈土尔扈特台吉桑噶巴拉、哈萨克汗和卓之弟阿哈岱、年班回部三品阿奇木伯克阿克伯克甘肃土司鲁璠、暹罗国使臣丕雅史滑里逊通那突等食。　　

○谕曰、朕恭阅皇考世宗宪皇帝实录。有严禁建造生祠等项一条。煌煌圣训。所以禁革陋习。杜绝虚浮者。至为明切。即如各省德政去思碑。并换帖宴会。以及坐省家人。门包押席等事。从前历有明禁。通行颁发。迺行之日久。地方官遂心存玩忽。视为具文。我皇考励精图治。十有三年。整纲饬纪。政治肃清。如耗羡归公。添设养廉诸大端。无不定立章程。著为令典。凡皆我皇考旋乾转坤之力。实力万世法守。若至朕躬而稍有懈弛。朕甚惧焉。况建造生祠。及换帖宴会等事。经皇考饬禁之后。至今未逾六十年。何致又烦朕屡降谕旨。申明训诫。此非督抚过目不警于心乎。我皇考、承皇祖六十余年、深仁宽大之后。加意厘剔。因时制宜。所谓一张一弛。原有不得不从严者。至于此等禁革陋习。澄饬官方之事。实为至当不易。不但我君臣皆当时时谨凛。即我世世子孙。亦当永远遵循。严饬臣工。守而弗替。此即我大清亿万年无疆之庥。若该督、抚、竟敢阳奉阴违。将颁定科条。因循废弛。即属变易成法。罪莫大焉。著各督抚等、将此旨入于交代。永远凛遵恪守。毋负朕谆谆训谕之至意。　　

○又谕曰、王进泰、因伊年迈有疾。惟恐贻误公事。奏请休致等语。王进泰、宣力中外。行走多年。现年八十三岁。今既恳请休致。王进泰、著加恩赏给内大臣职衔。令其原品休致。仍赏给全俸。俾得安心静义。永沐朕恩。　　

○谕军机大臣等、据谭尚忠奏、盘获自缅地脱回之广东民人林阿新等五名。请解交广东就近查办一摺。所办甚是。已于摺内批示矣。林阿新等、出赴暹罗贸易。如系私越外境。例应治罪。今据供称、船主陈岱、领有执照。纳税挂号。以及出口月日地名。历历可稽。粤省自有档册。无难质讯得实。著传谕孙士毅、俟滇省将林阿新等解到。即严切查究。照例办理。至林阿新等、既自缅甸脱回。其被裹民人潜行进口者。恐不止此一处。并著潭尚忠、分饬沿边关隘各员弁。及内地州县。严密巡查。遇有此等脱回之人。即行拏获解省审讯具奏。其失察林阿新等入口之关隘员弁。并著查明咨部议处。所有潭尚忠奏到原摺。著钞寄孙士毅阅看。　　

○以正白旗汉军副都统福长安、镶红旗蒙古副都统喀宁阿、对调。　　

○辛酉。上幸宁寿宫。御景祺阁。赐王、大臣、及蒙古王、贝勒、台吉等食。壬戌。上御抚辰殿大幄次。赐蒙古王公等宴。　　

○癸亥。谕、前因王进泰年老。奏请解任。已降旨赏授内大臣。原品休致。仍给予全俸。以资颐养。伊子王柄、现任天津镇总兵。该镇虽距京不远。但究不若在京供职。得以朝夕侍奉。向来总兵内用。多有令在侍卫上行走者。但王进泰、出力有年。王柄亦属勤勉。著来京。加恩以汉军副都统用。俾得就近侍养。用示眷注。　　

○又谕曰、给事中刘绍锦条奏、各省失察西洋人处分。请师画一一摺。经军机大臣、会同该部查议。将已经留任之广东等省、道府以下各员仍行送部引见。其藩臬以上。任内处分。俱定为降留罚俸。至现任虽系藩臬以上。而在道府以下任内失察者。仍照例议以降调。请旨定夺。已依议行矣。此等失察西洋人传教经过各案各省陆续查取应议职名送部。经部臣分别议处由阁臣票拟依议。并送部引见。双签进呈。其藩臬以上。例应出名者。及道府以下各员。或照签降调。或改为留任。俱经朕随时酌核情形。权衡轻重。分别办理。并非阁部诸臣所得高下其手于其间也。如果部中将同一处分之案办理参差。而内阁票拟、亦有心轻重。以致处分有畸重畸轻之弊。科道等能据实纠弹。朕必于阁部诸臣。彻底查办。究出弊端。明治其罪。并将该科道嘉奖。方今纲纪肃清。大小政务。悉由乾断。太阿从不下移。朕实可保阁部诸臣、于此等评处之案。断不敢稍存轩轾。况人才难得。此等失察处分。究属公过。若概予降调。未免可惜。即如李封。陈淮等。俱系在道府任内失察。而议处时。已擢为抚藩等大员。自不能因有处分。即行更易。且案内道府州县、离任引见者。朕量其才具。仍多加恩录用。此乃朕用人不得已之苦心。自有一定权衡。原不能执定成案。拘泥办理也。况现在失察西洋邪教议处之案。亦将次办竣。是以即照议准行。此后凡有地方因公失察处分。自应仍照定例核办。不必因有此奏。转致纷更。至刘绍锦、条奏此事。内称办过各案。已经奉旨者。毋庸再议等语。在该给事中之意。以为如此立言。可见其无所瞻徇。而其巧为饰词。实系揣摩朕意。向来办事、从不肯稍存迁就。既有数省邀恩留任者。必将已经降调离任各员。一体加恩从宽。而此内保无该给事中亲戚故旧年谊。可以觊觎邀恩者乎。朕于言官条奏。有可施行者。无不采纳。而该给事中此等取巧隐衷。亦不能逃朕洞鉴也。将此通谕知之。　　

○谕军机大臣等、据户部奏。本年年底、应汇奏各省乾隆四十五年地丁完结之期。内惟河南一省。未能依限完结。应请将承办迟延各员职名。交部从重议处等语。此项地丁奏销事件。既经勒定年限完结。每月汇奏。自应依限赶办。何以豫省四十五年地丁未完案件。已届例定限期。尚未据造册报部。著传谕毕沅、即饬承办之员。迅速查办清结。造册送部。以便归入下年汇奏。毋得再有迟延。仍令将迟延各职名。速行送部查议。　　

○甲子。孝庄文皇后忌辰。遣官祭昭西陵。　　

○上诣慈宁宫、寿康宫、行礼。　　

○调直隶宣化镇总兵托宾泰、为天津镇总兵。以西安将军标中军副将保兴、为宣化镇总兵。　　

○乙丑。谕、据总管内务府大臣奏、乾隆五十五年。值朕八旬万寿。请循照前例。诸王内外大臣。虔造无量寿佛。延禧祝嘏等语。因思朕六旬七旬万寿。该管大臣。俱先期奏请成造佛像。以申庆祝。惟时朕恭侍圣母皇太后慈闱。凝禧笃祜。内外臣工。共抒忱悃。是以俯允所请。藉用承欢锡庆。兹因朕八旬之庆。先期备办。非朕所喜。且回思益增怅然。朕仰邀昊眷。年逾古稀康强勤政。惟期日慎一日。敬迓鸿庥。以俟八旬有五之归政。朕一人之福。即亿兆臣民之福。又何必循用具文。徒滋繁费乎。所有该管大臣等、奏请成造佛像之处。著不必行。　　

○谕军机大臣等、据李世杰覆奏、查核上下两江亏空。共有二十七万二千余两。现在已弥补银十七万五千余两。未弥补银九万七千余两。内淮安、扬州、两府。本年间被偏灾。民力既多拮据。徐州则素称积歉。以致弥补之项。较各属多寡不一等语。所办尚未周到。已于摺内批示矣。仓库系州县自行经管。其亏空皆由各该员那移舞弊。与民何与。岂得以间被偏灾。民力拮据。饰词藉口。且地方即遇灾歉。该州县所有应得养廉等项。仍照常给领。何至遽行支绌。乃率以因灾民欠。影射声叙。殊属牵混。若州县任意亏那。而借弥补为名。科派累民是令贪官饱其私橐。贫民代为弥补有是理乎。著传谕李世杰等、务须分晰查明。上紧办理。依限全完。倘有藉口弥补。而累及闾阎。及逾限不完著。一经败露。朕必将该州县从重治罪。即该督抚亦不能当其咎也。　　

○军机大臣会同刑部议准、步军统领衙门、并大理寺奏、京城各门监内。及各省永远枷号之犯。请交刑部按罪轻重。分别发遣伊犁。乌噜木齐。黑龙江等处为奴。如犯事原在伊犁等处者。互相调发。仍分别旗民核办。在中途、与配所脱逃。及滋事扰害者。审明即行正法。枷未及十年者。满日拟发。并通行各直省、及新疆。嗣后遇此等人犯。照新例办理。从之。　　

○是日起。上以岁暮祫祭太庙、斋戒三日。　　

