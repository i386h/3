<!-- { "loadSidebar": true } -->
○大学士等议覆、给事中钱琦条奏漕运事宜。一、各省粮运。冬兑春开。例有定限。向有已报开行、而久未离次者。每以添置船具为辞。旗丁藉此耽延。运弁并未督率。始进已迟。后催何益。请嗣后将各帮应给钱粮酌量给发。毋庸全支。一报开行。即督令前进等语。查漕粮开兑开帮之日。总漕将各粮道所属船数丁名造册送部。立法已周。但恐日久懈弛。奉行不力。应如所奏。嗣后军船如有报早开迟。除将运丁捆打外。押运等官。俱分别议处。至各帮钱粮。水次先给一半。过淮盘验后。按数找给。向例久行。毋庸再议。一、巡漕臣七员。分驻淮安、济宁、天津、通州、各处。第淮安签查督催。漕臣近司其事。最要者莫如瓜洲、仪徵、二口。为四省粮帮会集之地。杂船既多。往往滋事。至驻劄通州巡臣四员。分作两班轮查。交卸米石。亦有仓场督臣。及坐粮厅总司其事。其最要者。莫如杨村一带。距通二百余里。浅夫偷安。剥船索价。请令淮安巡臣。移驻瓜洲。通州巡臣。轮班一员移驻杨村等语。应如所请。嗣后巡南漕臣。移驻江口。既省差探往返之烦。亦可息事端而资弹压。通州巡臣。轮班一员移驻杨村。于漕运更有裨益。一、各帮运船。自受兑以至抵通。防范督催。均须领运千总随时相度。向例每次运满无误。例有加级。三次运满。即行升用。苟非严定章程。恐难区别等语。应如所奏。嗣后漕臣于各该弁运满时。秉公考核。一等者、送部引见。分别营卫。入于即升班内先用。二等者、带领引见。入于议叙班内升用。如系三等之员。照例加级。四等之员。咨部革退。一、江淮七八。兴武三六七八等帮。素称疲乏。请敕下漕臣。会同该省督抚。或清厘屯田。或博访别丁。或于该卫裁减一二帮。其粮分附本卫搭运。或将就近帮船改运松粮。该帮另兑别属等语。查漕船出运。全赖丁力。丁力既疲。自宜调剂。但事关更定章程。必确按情形。始期久远。应如所请。令总漕会同该督抚悉心商酌具奏。得旨、依议速行。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百六十二


大清高宗法天隆运至诚先觉体元立极敷文奋武孝慈神圣纯皇帝实录卷之五百六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。五月。辛丑。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○谕军机大臣等、阿里衮等奏称、准兆惠咨文。业经前往回部。所有补给粮饷。不能趱赴。应停其运送。已饬粮运官员。止照车布登扎布官兵分数交收。其余给与台站官兵等语。军需粮饷。所关最要。远道驮载。物力维艰。即云有贼人牲只接济。而米石甚不易得。今虽趱运不及。自当先给现在伊犁、及台站官兵。其余留贮军营。派兵看守。何必退回。即如车布登扎布、现称兆惠将伊等口粮取去。兆惠等进兵之初。曾通计前扺沙喇伯勒、再往回部之粮。今从伊犁起程。则已较沙喇伯勒为近。当有赢余。何至取车布登扎布之粮。且既取之后。亦不为人豫筹补给。及将来回扺伊犁之用。转行文停止运送。是何意见。夫此项趱运之粮。兆惠等、虽暂时不用。而车布登扎布。现在彼处。即留于车布登扎布。亦未为不可。往返军送。徒劳驼只。有是理乎。可传谕兆惠、车布登扎布等、运到粮饷。务宜加意撙节。有余即当贮备。并传谕阿里衮、速饬粮员。照常运送。毋得视为不急之务。致有盗窃糜费。　　

○壬寅。谕曰、黄廷桂参奏、宁夏满营协领齐布腾、昌阿礼、佐领伯色、凉州佐领二格等。解送巴里坤马匹。照管疎忽。致多遗失。请交部严加议处等语。此项马匹。系豫备军前调拨。关系甚重。自应留心看守牧放。向来满营解送马匹。胜于绿旗官兵。乃齐布腾等、较之绿旗。转多遗失。甚属不知愧耻。除将送马兵丁、严行责惩外。齐布腾等、俱著交部严加议处。仍勒令分赔。将军舍图肯、松阿哩、平时不能管束教训。亦著交部严加察议。　　

○大学士等议覆、据桑寨多尔济、审讯敦多布等犯。实系夥同盗马。供认不讳。应如所请。将起意之敦多布、主使之达什、俱按首犯。即行正法。其罗布藏、系听信达什之言。莫罗木吹木丕勒、衮楚克、俱系随同敦多布行窃。齐巴克、明知敦多布等盗窃。又与同居。亦应如所请。按为从例。发黑龙江。至乌巴什、车林、系商民张所能佣工。并未偷马。应各鞭责一百。各犯妻子。分发邻盟。抄没家产牲畜。分与失主。张所能借给贼犯马骑。又令盗远处马。为之护送赴口。非惟主使。显系勾窝。应将张所能、押解张家口。交总管审明正法。嗣后如有聚夥偷马贼犯。及窝赃商民。应如所请。随获即行正法。得旨、桑寨多尔济、所办甚善。著交桑寨多尔济、将张所能之张家口铺内夥计共几名。有无知情之处。讯明取供。一面奏闻。一面出派妥员。将张所能严行押解。送至张家口。交宣化镇总兵官和成、口北道彰宝、署理驿站总管福鼐办理。余依议。　　

○补行山东省、乾隆二十二年分军政。卓异官二员。浮躁官一员。年老官一员。分别升赏处分如例。　　

○予故大学士陈世倌、祭葬如例。谥文勤。　　

○予故喀尔喀辅国公琳丕勒多尔济、祭葬如例。　　

○旌表守正捐躯之江苏砀山县民何起女何氏。　　

○癸卯。上临慎郡王允禧园视疾。　　

○谕曰、湖北按察使图桑阿、系总督硕色之侄。湖南按察使沈作朋、系巡抚冯钤儿女姻亲。俱例应回避。图桑阿、著调补河南按察使。沈作朋、著调补湖北按察使。其湖南按察使员缺。著严有禧调补。　　

○谕军机大臣等。据成衮扎布奏称、得阿桂所报舍楞信息。即同莽古赉、领兵三百名。前往布延图策应。所奏深协机宜。适与朕所谕吻合。舍楞等为我兵穷追逃窜。其力有限。阿桂既领兵策应。又有成衮扎布等、相继前行。愈为妥协。伊等至布延图军营。惟在相机办理。又思车木楚克扎布、颇谙军务。今乌里雅苏台无事。有福禄等在彼足矣。成衮扎布前往策应。若用伊为哨探。似属有益。至达什达瓦属人。亦于地方熟习。但游牧稍远。未必能趱赴。若军前需用。自可调来接济。或非所必需。而业经派调。即酌量赏给遣回亦可。　　

○又谕、阿桂昨奋勉遄行。朕已加恩赏。伊若得舍楞确信。须量力而进。倘贼势颇强。即候成衮扎布等、合力攻剿。固不可轻身尝试。亦不可心存恇怯。其巴尔虎领催巴岩、即令其驰驿来京。以备询问。　　

○甲辰。谕、豫省上年被灾。各属漕项。业经加恩蠲免。其勘不成灾地亩。所有应徵漕项米麦豆石。亦俱缓至今年麦熟后徵收。现在二麦虽已登场。而米豆秋成。尚须数月。若以本色办纳。民力未免拮据。有该省连年积歉。多留粮石于民间。闾阎口食。亦属有益。著再加恩、将乾隆二十二年缓徵漕项米麦豆石、均予折徵。以示体恤。　　

○谕军机大臣等、据赵宏恩等奏称、该旗参革道员李方勉、应追银两一案。前据该督尹继善咨称、应著落李方勉开报之印雄飞家属代完。旋复以印光任、实系印雄飞疎族。不应代为赔项。前后咨报互异等语。此案承追银两。在印雄飞已属代赔之人。至辗转根究、及于疎族。已于政体不协。如果李方勉欠项、实在无著。即应奏明豁免。将该参员照例治罪。此系通行常例。亦何不可之有。乃该督前称应赔。后复称不应代赔。又不自行具奏完结。此皆尹继善模棱积习未化。是以迁延若此。尹继善著传旨申饬。　　

○户部议准、漕运总督杨锡绂疏称、淮安三、大河前、二帮丁船。原兑淮、海、通、三属漕粮。改兑原编米二斗五升。增银五分。今长兑苏、扬、二属南凤改漕。运费不敷。请照苏属漕粮。每石加耗米三斗。增银一钱。从之。　　

○兵部议准、甘肃巡抚吴达善疏称、甘省凉、庄、宁夏、所属之红城等八驿驿丞裁去。请将各驿岁需钱粮。归各该厅领销。并令该管知府、及驿道、就近查核。从之。　　

○补行福建省、乾隆二十二年分军政。卓异官三员。年老官二员。才力不及官一员。分别升赏处分如例。　　

○调浙江提督胡贵、为广东提督。以闽粤南澳镇总兵倪鸿范、为浙江提督。　　

○乙巳。上诣畅春园、问皇太后安。　　

○谕、刘统勋等奏、会勘黄河北岸、应接筑堤工。现在委员发帑趱办等语。伊等既经勘定情形。自可次第兴举。刘统勋即著回京。不必在彼看视兴工。所有该处工程。著德尔敏驰驿前往督办。　　

○调浙江温州镇总兵甘国宝、为闽粤南澳镇总兵。署广东左翼总兵黄锡申、为温州镇总兵。　　

○免河南祥符、陈留、杞县、通许、尉氏、洧川、鄢陵、中牟、阳武、封邱、兰阳、仪封、郑州、荥泽、商邱、宁陵、永城、鹿邑、虞城、夏邑、睢州、考城、柘城、汤阴、内黄、汲县、新乡、辉县、获嘉、淇县、延津、滑县、浚县、武陟、原武、汝阳、上蔡、新蔡、西平、淮宁、西华、商水、项城、沈邱、太康、扶沟、许州、临颍、郾城等、四十九州县。乾隆二十二年分、水灾额赋。　　

○丙午。谕军机大臣等、据车布登扎布奏称、派喀尔喀公品级达什等、搜捕崆吉斯附近逸贼。俟回兵后。再遵旨前至塔尔巴哈台。探叛贼舍楞所向等语。伊等从前初闻舍楞逃信。若即行尾追。又有和硕齐等堵截。必为我兵擒获。何至有约降失利之事。今舍楞己逋逃两月余。此时岂尚在塔尔巴哈台、坐待追兵耶。现在阿桂、及成衮扎布、俱前往策应。可传谕车布登扎布。惟速赴额尔齐斯、会同剿贼。不可派员前往。至所奏图伦楚、追擒布图库未获。又派往策应敏珠尔多尔济、攻剿哈丹余贼等语。图伦楚此次追贼。全未奋勉效力。著革去副都统。降为二等侍卫。以观后效。　　

