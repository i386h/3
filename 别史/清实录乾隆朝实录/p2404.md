<!-- { "loadSidebar": true } -->
○谕军机大臣等、阿桂处解到小金川头目绰窝斯甲、据供、情愿发往军营效力。并招降番众。其言虽不足深信。然留于此地。亦无所用。著阿弥达、五格、将绰窝斯甲解往军营。若解到军营时。已攻得逊克尔宗。进攻勒乌围。擒获索诺木。著阿弥达、仍将绰窝斯甲解京。否则令其效力招降。如绰窝斯甲到彼。并未肯出力。转或洩我军情。即著在军前正法。毋使脱逃　　

○礼部等部议准、江西巡抚海成奏、监临提调监试等官。除场内文移告示、照例用紫笔外。其本任事务。由署中办就者。均用墨笔缮写。俟贡院开门时。交外监试官、逐加点验递进。至判行签发。字数无多。仍用闱中紫笔。遵照定例。不得携墨入闱。以滋书吏人等改易墨卷之弊。又称、武闱事同一例。请画一办理。均应如所请。从之　　

○大学士管两江总督高晋等覆奏、前查办潘家屯引黄助湖事宜。实因微湖蓄水甚少。明春泉源旺盛与否。难以豫定。须藉黄流以资挹注。至江南、山东、漕河淤浅处所。每冬虽相度挑浚。然止间段疏治。若将八闸以下河道挑深。则上游之水。一洩无余。与东省全局有碍。若上下通行挑挖。则所费甚大。臣等遵旨公同覆查。引黄助湖。实为有益无损。且潘家屯原定徐城水志。消至六尺始行开放。俾过水二尺入湖。若徐城志。桩、长至七尺以上。即行堵闭。非若毛城铺于大汛水长时开放。分洩异涨可比。且现拟仿毛城铺做法、建立碎石滚坝、外筑束水堤、并钳口草坝。以为重门关键。若遇水长。即将引渠层层堵筑。不致吸动大溜。得旨、既有益无害。自当上紧兴工　　

○乙巳。谕、前因淮安一带。今秋被水。节经降旨加意抚恤。俾灾民不致失所。今据高晋等奏称、灾地需用米粮一项。必须豫为筹备。本省各属常平仓谷。恐尚不敷拨用等语。著该督等即于江苏各属漕粮内。截留米二十万石。酌量灾地远近。或全数拨留。或按属派拨。并令该督等、速即妥协经理。以备明春赈粜之用　　

○又谕、何煟现在感冒风寒。暂住内黄县调理。著派乾清门侍卫隆安、带同太医院院判武世倬、即速驰驿前往诊视　　

○定嫡孙众孙为庶祖母、妾为祖父母服制、并殴伤庶祖母律。礼部等部议覆、江西按察使欧阳永＜?礻奇＞奏、律载嫡子众子、为庶母服齐衰杖期。嫡子众子之妻同。庶祖母并无服制。妾为家长父母制服期年。于家长祖父母亦无服制。恩义未周。请嗣后嫡孙众孙、为庶祖母照伯叔祖母例、服小功五月。妾为家长之祖父母。分谊虽悬。恩义亦远。查妻为夫之祖父母例服大功九月。有子之妾。于家长之祖父母。应令少杀。服小功五月。又称、嫡子众子、殴伤庶母与至死。律有专条。嫡孙众孙、于庶祖母并无干犯治罪之条。请嗣后殴伤庶祖母者。照殴伤庶母例、减一等科断。至死者、拟绞监候。谋故杀者、拟斩监候其中所犯情节。或有不同。统于秋审时、酌量办理。若庶祖母殴死嫡孙庶孙者。仍同凡论。俱应如所请。从之　　

○豁除江苏吴江、太仓、二州县。乾隆三十八年分。冲塌民田七顷三十九亩有奇额赋　　

○丙午。上御懋勤殿。勾到河南、山东、情实罪犯。停决河南斩犯七人。绞犯五人。山东斩犯二人。绞犯一人。余五十二人、予勾　　

○谕、总督衔河南巡抚何煟、老成练达。诚笃恪勤。于河道机宜。素尤谙熟。自简任巡抚、兼管河务以来。体国爱民。实心经理。而于一切修防捍御董率有方。实为封疆得力大臣。今秋因寿张逆匪滋事。督兵在东省协剿。事竣回豫时。偶尔感冒。业已就痊。昨闻于内黄途次复感风寒。念其年逾七旬。尤宜慎重调理。因谕令即在内黄、暂为顿息。特派乾清门侍卫、带同太医院堂官、驰驿前往诊视。以冀速痊。兹遽闻溘逝。深为悼惜。著加赠太子太保。入祀贤良祠所有应得恤典。仍著该部察例具奏　　

○又谕曰、徐绩在山东巡抚任内。因逆匪王伦等滋扰一案。办理未能妥协。特将伊解任。令其缉捕逸犯。勉图自效。并据舒赫德奏、逆犯孟璨供词。有地方灾歉、官吏额外加徵、酿成事衅之语。若所供果确。即应将徐绩重治其罪。因谕令舒赫德、杨景素等密访严查。嗣据舒赫德查奏、寿张年岁有收。该县亦无横征加派之事。今日并据杨景素奏、东省秋成。通计八分有余。其非匿灾可知。是徐绩之咎。祇在失察邪教。尚非大过。念其平日办事、颇能黾勉。著加恩补授河南巡抚。并管提督。仍革职留任。俟八年无过。方准开复。所有从前赏给孔雀翎。亦不准戴用。以示惩儆。河南巡抚员缺紧要。徐绩即速前往接办。其未到任之前。巡抚印务、著荣柱暂行护理　　

○谕曰、音济图、因伤身故。甚属可悯。著赏银一百两。办理丧事。仍交部照因伤身故副都统例议恤　　

○又谕、据周元理奏、请严保甲实力奉行一摺。称山东逆匪王伦、聚众谋为不轨。先由邪教而起。有白莲、白阳、清水等各种名色。始则念经聚会。歛钱哄骗。渐则散布邪言。习学拳棒。以致流为谋叛。欲除邪教之根。惟有力行保甲之法。现已通饬道府各属。逐细查造。设立循环二簿。以及门牌。其纸笔等费。在于州县办公项内支给。如有不法事端。即令首报。官民容隐。分别查参治罪等语。自应如此办理。清查保甲。原系弭盗诘奸良法。地方官果能实力奉行。何至有邪教传播。纠众滋扰之事。但州县往往视为具文。即设立门牌。亦属有名无实。而督抚等于保荐实授诸事。不过以力行保甲为事实之一端。究属空言无济。此非保甲之无益。而行保甲者之难其人也。周元理欲认真立法清查。自属课吏安民切实之道。今力行之始。即可责成各州县确查所属。有无邪教。以净根株。果能查得数处。及永杜奸民倡教诸弊。方为成效。或并以此为殿最州县之一端。庶可共知奋勉。不致日久复成故套。直隶既如此办理。他省自亦当仿照查办。著将周元理原摺、钞寄各省督抚、令其严饬所属。一体切实妥办。不得仅以虚文覆奏了事。所谓有治人。无治法。惟在各督抚实力整理。将此遇奏事之便。通行传谕知之　　

○谕曰、伊勒图奏、据庆桂札商策伯克多尔济呈请、遇应朝贺班次。伊不耐炎热。情愿自备资斧。由喀尔喀一路前来。随经照所驳渥巴锡请由喀尔喀一路前来之议驳回等语。土尔扈特渥巴锡等。投诚以来。指定处所。各令游牧耕种。俱成内地之人。非哈萨克可比。伊等来朝。令官为备办。送至乌噜木齐。经由内地。原因其生计尚未富足。俟数年后生计充裕。自应与都尔伯特、一体令其自备资斧来朝。今渥巴锡等、呈请由喀尔喀一路前来。原因不耐炎热。事属可行。且现令土尔扈特、与都尔伯特、喀尔喀结姻。即令由喀尔喀多伦诺尔、至避暑山庄。亦无不可。著传谕伊勒图、庆桂、晓谕渥巴锡、策伯克多尔济等、俱著照所请行。惟渥巴锡游牧。在喀喇沙尔。若与策伯克多尔济、由科布多乌里雅苏台前来。道路遥远。著由巴里坤迤东喀尔喀、扎萨克图汗、乌喇特、四子部落、多伦诺尔前来。其遇朝贺。于何时起程。何处会齐。并同赴避暑山庄之处。著伊勒图等酌准地方情形。定议具奏　　

○又谕、据喀尔崇义奏、吕留良曾孙吕敷先、由宁古塔私逃前来。控告该管官一摺。据该犯称伊叔吕懿兼。先曾捐监。亦于本年二月内、得有户部及国子监捐监执照等语。该侍郎等。拟将吕敷先、交吉林将军、永远枷号。自应如所拟办理。其吕懿兼、亦应一体永远枷号。至吕敷先等、以大逆缘坐子孙。免死发遣在配。即不至十分贫穷。亦止堪糊口度日。安得复有余赀捐监。必有帮助之人。及代为进京上捐者。不可不彻底查究。著交与将军弘晌、会同侍郎喀尔崇义、将该犯吕敷先、及吕懿兼、一并拘提到案严讯。该二犯系何人帮伊捐监。及代伊进京、料理上捐之事。又系何人。务得确供。该犯等不肯据实吐供。即著用刑严鞫。毋任狡赖。仍著将讯明缘由。据实覆奏。将此传谕知之　　

○丁未。谕、前因吴嗣爵奏、老坝口漫工合龙。用过正杂银十一万两有奇。俱责令道府以下文武汛员分赔。而于河臣无一语提及。竟欲置身事外。殊堪鄙笑。是以降旨、令吴嗣爵、著赔二万两。兼管河务之高晋、分赔一万两。其余令文武各员。按股摊赔。以昭平允。原系就伊等所奏之数而言。今据高晋奏、漫工所用钱粮、仍照往例赔销。实属错谬等语。未免隐跃其词。既有赔销之例。自应查明办理。随命军机大臣、查询工部河工成例。系准销六分。应赔四分。是此项工程。用过十一万余两。除应销六分外。实应赔银四万四千余两。前已有旨、令吴嗣爵赔银二万两。高晋赔银一万两。祇余银一万四千余两。即著落文武各员、照例按股分赔。此等应赔之项。在道府廉俸较厚。完缴尚易为力。至文员厅佐以下、及武职各员、均属俸薄力微。若赔数过多。完缴未免拮据。今照例减定伊等完项。自更易为力。著高晋等、按例查明妥办。该部即遵谕行　　

○谕军机大臣等、前据阿桂初十日所奏之摺。称现在设法攻剿逊克尔宗、一俟天气晴霁。即可进取。此数百里内。天时大约相同。富德军营。十四五等日。既连晴霁。阿桂处谅亦相同。自应即趁天晴。乘机攻打。如能于十四五等日攻得。日内亦应奏至。伫盼捷音。现今已届仲冬。以番地情形而论。向后晴日较多。必须上紧筹办。迅成大功。虽不宜急遽扑碉。亦不可过于迟缓　　

○戊申。上御懋勤殿。勾到山西、直隶、情实罪犯。停决山西斩犯一人。绞犯二人。直隶斩犯一人。绞犯六人。余七十二人、予勾　　

○谕曰、海兰察、自革退参赞大臣后。剿杀贼匪。夺取碉卡。甚属奋勉可嘉。额森特、杀贼夺碉。亦属勉力。海兰察、额森特、俱著授为参赞大臣。俟凯立叶路通之后。合兵前进时。额森特、著即在丰昇额队内行走。海兰察、即在阿桂队内行走。彼时参赞大臣既多。伍岱、著仍为领队大臣　　

