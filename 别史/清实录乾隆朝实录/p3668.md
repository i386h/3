<!-- { "loadSidebar": true } -->
○又谕曰、穆和蔺覆奏、遵旨晓谕百姓等毋得擡价遏籴一摺。据称、督同藩司严行查察。力破有司此疆彼界之陋习等语。所言固当。但惟在该抚督饬所属。为之以实。仍当不动声色。善为劝喻。俾小民等踊跃从事。以期商民两便。不可任官吏等借端抑勒。转致粮价增昂。所谓救荒无善政也。至河北各属。正在望泽。必须甘霖速霈。大田方可及时播种。倘有民力拮据。有需接济者。并著该抚查明。借给耔种。俾得无误耕种。以副朕轸念民依至意。将此传谕知之。　　

○又谕、据孙士毅奏、拏获夹坝贼番三犯。此案昨据孙士毅等奏到。已拏获五犯。审明正法。由驿驰递。故到在本日奏摺之前。此等边外夹坝。抢劫行旅。固不可不加惩创。但番民愚懵无知。此次劫去差员王赞武驮只。以致箱内印信。一并被窃。尚非明知官物。肆行抢夺。亦无戕伤人命之事。一经该镇道前往缉拏。该管喇嘛、颇形畏惧即交出贼犯活口四名。割取首级一名。并出具日后不敢再纵夹坝滋事甘结。是该处喇嘛番民。尚知畏法。且此案抢劫正犯。既经拏获五犯正法。已足示惩。著传谕福康安、即饬行该镇道、毋庸再行根究。辗转株连。致使番民疑惧也。成德如已行至该处地方。亦著遵照谕旨妥协办理。并谕孙士毅、成德知之。　　

○甲午。谕、户部议覆浒墅关徵收税课一年期满。比较上三届最多之年。短少赢余银三万九千四百五十三两。应著落该监督照数赔补等语。奇丰额兼署两月。均属有赢无绌。五德接徵后。始形短绌。自系该监督经理不善所致。著落按数赔补。本所应得。第念五十八年江西一带被水歉收。川湖米贩。多往该处运卖。到苏较少。以致赢余短绌。尚属实在情形。所有此次短少赢余银三万九千四百五十三两。著该监督五德赔银二万两。余著加恩宽免。嗣后该监督悉宜悉心妥协经理。毋任再有短绌。致干咎戾。　　

○又谕、户部议驳两浙盐政全德奏浙商应输闽饷等款银两。请分限十年带完一摺。仍令各照原限完纳。固属照例办理。但浙商赀本微薄。此项外输银两。若于正课之外。责令一并交纳。恐商力转输不继。办运未免多艰。所有浙省商人。应完闽饷藏饷外输等款银一百九十万两。著加恩自甲寅年为始。分限五年完纳清款。以示格外体恤至意。　　

○又谕曰、福宁奏历任曹县知县、获盗十年不办。监毙要犯三名。严审究拟一摺。此案曹县事主岳秉礼、被盗用火烧伤劫去衣物。当经已故知县谭尚适、拏获正盗六犯。起获真赃。乃并不即行审办。又未将获犯在监病毙三名之处。据实通报。历任知县复因循不办。以致盗犯淹禁十年。似此阘茸废弛。实出情理之外。所谓整饬吏治者安在该管知县及上司等。均非寻常疎玩可比。所参历任曹县知县白丰、刘大绅、谢莲锷、吴华、华榕端、俱著革职。发往军台效力赎罪。历任曹州府知府恩保、蒋继焕、归朝煦、吴人骥、杜安诗、俱著革职。本管道员唐侍陛、按察使罗煐、前护巡抚布政使江兰、俱著交部严加议处。所有应议历任司道。及各巡抚。俱著查取职名。咨部分别严加议处。福宁于此案虽未能及早查出。但究系该抚审明具奏。著交部议处。所有盗犯刘广居等、即著军机大臣会同该部速议具奏。　　

○又谕、前因贵德、循化、各番子等、距地方文武官、及总督驻劄处所。相去窎远。照料难周。曾降旨令将各番子交西宁办事大臣兼管。而该地方文武官员。因未令管辖。于交拏盗贼案件。不肯出力。嗣后贵德、循化等处。遇有盗贼案件。著地方文武官员、听办事大臣指示办理。如有观望掣肘即行参奏。　　

○以故贵州贵阳府属白纳司副土官赵殿元子渊、袭职。　　

○乙未。兵部等部议准、闽浙总督觉罗伍拉纳疏称、台湾一厅四县。前经将军公福康安奏准、添设兵一千二百名。请建营房三百二间。石卡两座。从之。　　

○丙申。谕军机大臣曰、福宁奏二麦约收分数一摺。据奏沂州、莱州等府。约收六七八九分不等。其济南、东昌等府。惟低洼近水处所。约收二分有余。是该省迤南迤东各属。麦收较稔。民食尚当充裕。而迤西一带被旱歉收。急需通融协济。该抚当劝谕沂州等府所属百姓。令将多余麦石。公平出粜。以济迤西各府之不足。即遇直省商贩赴彼籴买麦石。亦当平价出售。不可遏籴。小民等既可粜售得钱。而歉收地方亦可得食。岂不两便。并著行知所经关口。将应徵税课量为宽减。俾商贩闻风踵至。麦石流通。更足以资接济。但须妥为劝谕。使之踊跃乐从。不可官为经理。以致吏胥等藉端抑勒。粮价增昂。欲求利民而转以病民。此为最要。其缺雨各属。如有成灾者。该抚惟当尽心察办。酌量接济。毋使一夫失所。以副朕轸念民依至意。将此谕令知之。　　

○予故兵部尚书李世杰、祭葬如例。谥恭勤。　　

○丁酉。谕军机大臣曰、郑制锦奏、保定省城于初十日得雨三寸等语。京师初十之雨。据顺天府奏报四寸。计入土不过三寸有余。是该司所报。恐未必足有三寸。尚非深透。然得此甘膏沾润。亦足以资接济。朕心深为欣慰。现在已过芒种。在殷实之家。自不惜耔种。趁此雨后赶紧耕种。其贫乏农民。以向来播种大田。必得一犁之雨。或因三寸不及一犁。恐播种后不能长发。转致亏缺耔种。心存观望。亦祇可听其自便。不必官为驱迫。向闻有耩耕之法。三寸之雨。即可翻陇。此次雨虽未透。若以耩田之法行之。亦可以兴起农功。未知直隶人民谙习此法与否。著传谕梁肯堂、即留心访问。如可仿照而行。务宜广为晓谕。俾得一律劝耕。毋致坐失良时。亦不可稍事驱迫。致有扰累。方为妥善。　　

○又谕、京城于初十日得雨三寸余。是日东南云气更为浓厚。看来河间天津一带。可冀优沾。梁肯堂一接禀报。自必迅速奏闻。第该督之摺未到。朕心深为悬盼。此次京城之雨。虽不及四寸。实有三寸有余。尚非深透。但初九夜间大风。云气几为吹散。不意初十日获此甘膏。气候既通。大田亦得藉资接济。朕心稍慰。此时惟亟望迤南佳信。著传谕梁肯堂、即将初十日迤南一带得雨情形若何。并迤东之天津、河间等处。曾否普沾。速行驰奏。　　

○又谕、山东济南各府属。均与直隶境壤毗连。现在已过芒种。盼泽孔殷。未稔初十日之雨。该处曾否一律普沾。朕心深为悬盼。著传谕福宁、即速查明驰奏。　　

○戊戌。上诣玉泉山龙神庙谢雨。　　

○谕军机大臣曰、刘秉恬等奏通州地方得雨一摺。内称五月初十日己刻得雨。至酉刻方止。此次雨势比前数次较大等语。京师于初十日。得雨三寸有余。朕心略慰。今通州既得雨泽。自应将得雨几寸之处。明晰声叙。即所得之雨。仅止一二寸。亦应于摺内注明。乃仅称雨势较大。殊属含混。刘秉恬不应糊涂若此。著传旨申饬。　　

○吏部议准、山东巡抚福宁奏称、齐东县词讼繁多。民情刁悍。非干员不足以资经理。请改繁疲难要缺。在外拣调。其沂水县讼简民驯。定为冲繁中缺。归部选。从之。　　

○以浙江按察使田凤仪、为布政使。江南河库道谢启昆、为浙江按察使。　　

○己亥。祭关帝庙。上命皇十五子嘉亲王颙琰行礼。　　

○以通政司副使陈嗣龙、为光禄寺卿。　　

○庚子。吏部议奏、山东曹县获盗十年不办。监毙要犯一案。请将不行查参之巡抚福宁、降一级调用。有级抵销。免其降调。前护巡抚布政使江兰、降二级调用按察使罗煐、降三级调用。均无庸查级议抵。得旨、福宁、著销去加一级。免其降调。江兰、著降补山东按察使。仍带降一级留任。罗煐、著降调山东运河道。仍带降二级留任。此案各该上司于所属获盗。任意因循。致淹禁十年之久。要犯监毙多名。实为近来未有之事。非寻常失察可比。江兰、罗煐、本应悉照部议革任降调。但念系统辖之员。姑加恩从宽仅予降补。　　

○陕西巡抚秦承恩疏报、汉中府属留坝厅。乾隆五十七年分。开垦旱地一顷三十二亩有奇。　　

○豁除陕西长安、泾阳、二县军标被水冲塌地八十八亩有奇额赋。　　

○予广东出洋巡缉遭风淹毙香山协兵李瑞英、恤赏如例。　　

○辛丑。谕军机大臣曰、梁肯堂覆奏得雨情形一摺。据称、此次得雨。虽未能一律透足。而保定迤南沾被较优。刨土查验。实有三四寸等语。此次保定各属虽得有雨泽。较为优沾。但入土止三四寸。究未深透。现在已过芒种。朕廑念民依。倍深盼望。该督仍当留心查察。如有未能一律播种者。即应酌为筹办。俾得及时耕作。不可稍存大意。致有失所。将此谕令知之。　　

○以湖北按察使孙曰秉、为山东布政使。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十二


大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。五月。壬寅。上谕勤政殿听政。　　

○谕军机大臣曰、管干珍奏筹催闸内帮船一摺。内称南阳通济等闸。帮船尚多停候。现在沿闸查催。即飞赴卫河办理拨运等语。本年雨泽短少。水势不能充裕。本日据穆和蔺奏报、初十十一等日。河北各府属。业已得雨。上游可冀长水。帮船自足资浮送。管干珍惟当相机疏导河流。俾得遄行。但大田正当播种之时。亦不可专顾漕运。致误农功。至各帮比较上年经过日期。昨据户部具奏到通日期。比较上年迟至二十余日。虽因卫河水少。比较上年迟缓但较之从前漕运迟延之年。日期是否尚早。著传谕管干珍、再行查明据实奏闻。不可藉辞水短因循。又致不能趱符定限。方为妥善。　　

