<!-- { "loadSidebar": true } -->
○吏部议奏、福建按察使曹绳柱奏称、地方官失察械斗。向奉部议降一级留任。畏葸之员。往往瞻顾考成。避重就轻。照共殴致死之案办理。是因有失察之例。转开讳饰之门。请嗣后械斗事发。能严拏在场各犯。按法惩治者。免其失察处分。倘有心故纵。照例从重参处等语。应如所请。其未能全获案犯者。仍照例议处。以示区别。从之　　

○乙丑。吏部带领京察保送一等之吏科掌印给事中佟琳等、三十八员引见得旨、佟琳。耀成。范宏宾。法良。塘古泰。额勒登布。庚音。善吉纳。达哈布。照玉。钟亮。德格。宝山。黑光。图起。海明。张宏渶。沈业富。纪昀。秦黉。谢墉。赵翼。图勒炳阿。福善。伍秀。雅兰泰。佛佑。阿昌阿。诺穆浑。富贵。讷清额。和明。李世裕。奇拉浑。素楞额。俱准其一等。加一级。杨述曾。伍佛保。左衢。著改为二等　　

○调杭州副都统舒景阿。为乍浦副都统以广州水师营协领富德。为杭州副都统　　

○丙寅。部带领京察保送一等之光禄寺署正格森等三十二员引见。得旨、格森班齐泰、伊昌阿、伊三、承基、道保、陈孝泳、什勒密、兴福、保住、喜常、路铨、白士杰、永德、福保、德禄、通明、玛兴阿、固琳博纯、觉罗法海、色赫讷、奇他拉、张桂德风、姚成烈、孙琦、筠翮、吉勒彰阿、俱准其一等。加一级。素敏、积忠额、宁保、俱著改为二等　　

○以翰林院掌院学士观保充日讲起居注官　　

○以散秩大臣二等伯永庆、为镶黄旗汉军副都统。署理藩院侍郎福德、为镶蓝旗满洲副都统　　

○河南按察使郭一裕、以老病休致。以陕西延榆绥道周景柱、为河南按察使　　

○丁卯。上诣畅春园、问皇太后安　　

○谕曰、驻藏大臣。原为照料达赖喇嘛。如遇蒙古王公等熬茶等项。仍照旧遵行。倘关系公事。应详报部院。虽达赖喇嘛班禅额尔德尼。均不应干与。即使呈报驻藏大臣。亦应明白告知。此非我等应办之事。令其报部。前集福接青海郡王衮楚克达什呈诉。伊侄达什达尔济。系达赖呼图克图之呼毕勒罕。应令其出家。伊子索诺木多尔济。应令承袭王爵一事。集福代为具奏。甚属非是。因系初次。不知误奏。姑从宽贷。著传谕驻藏大臣。倘遇此等事件。伊等不必管理。嗣后往换之人。转相传谕遵行　　

○兵部议覆、直隶总督方观承奏称、山永协属抚宁。榛子。二汛。地当孔道。向在榆关。沙河。二驿。各设经制外委一员分防。但未设兵。该外委不能协办往来差务。请将榆关汛外委。改设距抚宁县四十里之深河驿驻劄。同沙河驿外委。在抚宁、榛子、二汛内。各拨马兵一名。守兵五名。再于石门、建昌、二格。各拨马兵一名。守兵三名。并建给官房。应如所请。从之　　

○蠲缓湖北潜江、沔阳、天门、荆门、江陵、监利等、六州、县。并沔阳、荆州、荆左、三卫、乾隆二十六年、水灾额赋有差　　

○戊辰。谕、从前准噶尔部落。素不安分。凭陵众蒙古。自噶尔丹时。即肆跳梁。侵扰喀尔喀西藏。是以我皇祖。皇考。不惜帑金。先后兴兵征讨。数十年来。上烦圣虑。伊等野性难驯。喜相争夺。以致自生内乱。互相残灭。爰有车凌等、各率所属归诚。朕以机会可乘。特选将出师。扫除凶逆。大兵所至。势如破竹。不一二年。平定其乱。肃清疆宇。拟欲抚绶其众。俾各安生计。讵伊等无福承受。数应灭亡。复生叛乱。是以更遣偏师。歼除丑类。平定伊犁。至回人素为准夷役使。两和卓木。俱经拘禁额林哈毕尔噶。我兵剿定伊犁时。念两和卓木。均系派噶木巴尔后裔。特命释放。送归原处居住。乃小和卓木霍集占。受朕深恩。毫不知感。辄敢反噬。伤我王臣。因降旨令凯旋官兵。乘势将叶尔羌。喀什噶尔。诸回城。悉行收服。追剿两和卓木。直抵巴达克山部落。该回目即将霍集占。斩馘进献。此皆伊等罪恶贯盈。上干天谴。是以军行所过。降服者抚之。凶逆者殄之。数十载未竟之绪。五年以来。悉为底定。拓地二万余里。均照内地兵民。驻劄屯垦。诚自古罕有之奇功也。在事奋勉诸臣。现经部臣查奏请旨。应得世职者。约五百余人。朕以敌忾奏功。劳绩克著。酬庸之典。即稍从优渥。亦非赏赉无节者比。虽其间实有奋勇出众。及随营效力之不同。但宣力行间。均属勤劳王事。正不必过为区别。此内除达勒当阿。哈达哈。皆偾事获罪。无庸议给世职外。其余诸人。俱著照部臣所奏。一体加恩。赏给世职。各于本身兼带。此等皆满洲世仆。得此恩赏世职俸薪。养瞻家口。更觉充裕。而八旗添设世职五百余员。旗人生计。亦大有裨益。并将此通谕知之　　

○又谕、朕办理庶务。信赏必罚。一秉至公。即如此次平定厄鲁特回部。因官兵著有微劳。特命军机大臣。查出五百余人。俱各赏给世职。昨努三等、参奏镶蓝旗蒙古印务章京。指名冒借宗人府滋生银两。朕即交军机大臣。将案内人犯。审讯治罪。并恐别旗有似此等事件。特派大臣。将八旗彻府清查。此皆各视其所为。以行赏罚。毫无偏倚。旗人内如有奋勉可嘉之处。虽人多至千百。亦不惜费。将施恩之处少减。倘若犯法。无论何人。亦必按法治罪。不以人众稍为姑息。然亦不至连累无辜也。将此通谕八旗知之　　

○己巳。谕、八旗都统。有教训旗人。厘正风俗之责。自应诸事留心。于旗人内善者劝勉。恶者惩治。不可稍有观望。从前皇考。因都统等、并不实心办事。一味推诿。时时召入。面加训谕。顾安于积习。不能仰体皇考教诲之意。训谕之后。不知痛改。惟支吾塞责。曷尝实意奉行。此皆朕素所深知。现在都统等。朕何难时时召入。面加训谕。然于事何裨。皇考谕旨。伊等岂真不知领会。诚能痛改推诿之习。诸事奋勉。则属员则而效之。风俗自臻于善。朕令开户另档人等出旗。亦因旗人生齿日繁。欲将伊等之缺。挑补另户。俾得多支粮饷。有裨生计。并非欲裁去额缺。节省粮饷。稍有人心。自应感朕曲成之恩。遇已经出旗复贿求入者。该大臣自应不时稽察。官员亦当随时拒斥。禀明重惩。今西宁等丧尽天良。希图微利。将已出旗之人。复入旗籍。实属意外之事。旗人风俗颓敝。一至于此。此皆由八旗都统。平日不以为事。一味推诿因循所致。若不痛改。风俗攸关。除交现派出查旗之王大臣等查办外。并著通谕八旗都统。嗣后务宜诸事实心办理。以复旗人旧规　　

○旌表守正捐躯之江苏阜宁县民张朋妻费氏　　

○庚午。上诣畅春园、问皇太后安　　

○谕军机大臣等、昨据方观承奏、怀来通济桥工一摺。朕见图内桥洞稍小。恐遇水长之时。不能畅流。易致冲垫。工程仍属糜费。已令三和。驰驿前赴该处。相度情形。或将桥洞酌展高大。使湍流得以畅达。庶于往来孔道。永有裨益。著传谕方观承。令其与三和。一切会商熟筹。妥协办理。务令工归实用。再京师现在时霁时雨。望晴甚切。不知近京各属情形。是否相同。此时二麦收割。尚未全完。值此连阴。不无妨碍。著并谕该督。速将各处阴晴光景。及麦收实在如何之处。即行详查明晰驰奏。以慰廑念　　

○户部议奏、江西布政使富明安奏称、五年编审大典。今昔情形迥异。丁粮但据康熙五十年丁册为额。永不加赋。又雍正五年。将丁银摊入地粮内徵收。愚氓咸知不至加纳。何须隐避。况查部议通行保甲规条。立有户口册籍。凡一户之男女老幼。残废丁仆。靡不具载。又设循环二簿。令保甲随时登载。按季交官。时届编审。本可按册而稽。乃地方官沿习故套。传唤粮里头人。率领乡民。赴县听点。徒使老幼奔驰守候。更易滋胥役勒索之端。请将一切故套。概为省除。惟严督州县。平日力行保甲。临时按册编丁。应如所请。从之　　

○辛未。谕军机大臣等、成哀扎布奏、准科布多副都统扎拉丰阿报称、哈萨克阿布赉。遣使贡马九匹。所带马匹四百余。已派台吉等、禁止贸易。护送入觐等语。哈萨克来使。著派出为首者数人。缓行前往热河候旨。伊等所带马匹颇多。自必乘便贸易。从前阿桂请禁哈萨克北路贸易。盍虑伊等贪程途近便。遂不肯远至伊犁。但伊犁。乌里雅苏台。皆属内地。如过示区别。亦于体制未协。惟应禁止私市。概从官办。而稍增物值。减其马价伊等无利可图。自必专向伊犁。即令其仍贪近便。情愿减价。则乌里雅苏台官库缎疋等物。尚有雍正年间收贮者。与其徒为朽腐。即以易马。或就近牧放。或酌量拨解。亦无不可。成衮扎布。接奉此旨。若业经禁止贸易。即以朕旨传谕。准其一体开市。伊等若谓物价较伊犁有加。亦谕以蒙古地方。价值情形。难与伊犁一例。至卡座台站人等、私行交易。断宜严禁。有犯必惩。并传谕阿桂知之　　

○又谕、据成衮扎布等奏称、哈萨克阿布赉。所遣使臣塔玛。头等台吉导拉特和哷等、二十三人。路役七人。至乌至雅苏台时。先酌派数人。由驿赴京等语。朕本年巡幸木兰。七月十五前后。可至热河。若令伊等来京。未免徒劳。不若由彼遣赴热河为妥。著传谕成衮扎布。晓谕哈萨克使臣塔玛等云。前曾具奏。令尔等由驿赴京。奉旨现当夏令。京师过热。恐尔等不宜。朕于七月至热河。往木兰行围。尔等徐行至彼朝见。派侍卫妥为照料。从容行走。可于七月前后。令至热河入觐。如伊等已到乌里雅苏台。不欲久待。情愿来京。亦不必勉强　　

○壬申。上诣畅春园、问皇太后安　　

○谕、前杨廷璋、德福奏、拏获私造敕书假冒世职一案。查出邹文等、先于乾隆九年。即有捏造劄付转卖之事。则该犯等玩法作奸。已非一日。历任督抚。岂竟漫无觉察。因令查明参奏。今据该督。将前任失察之各督抚奏到。此内除业经身故之那苏图等、毋庸置议外。杨廷璋。既饬令该司德福行查。此案始得彻底根究。俾奸顽不致幸逃宪典。杨应琚。莅任未久。且在陕甘任内。办理诸务。实心出力。并著从宽免其议处。吴士功。现已赎罪自效。亦著免其复行交议。所有失察之钟音。陈宏谋。俱著交部照例议处　　

○又谕曰、平郡王庆恒。朕因其年轻。尚可造就。令其管理旗务。自应诸事留心。乃上年伊所管之旗。有马甲佟铭等、冒领宗人府银两之案。而本年署理镶蓝旗蒙古。又未查办西宁冒领银两等案。诸事推诿。毫无振作。非寻常失察可比。庆恒著罚王俸五年。不必管理旗务　　

