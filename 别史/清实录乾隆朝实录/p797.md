<!-- { "loadSidebar": true } -->
○直隶总督那苏图奏、直属钱价昂贵。请将各营冬季饷银。于宝直局现存钱内。概以一成搭放。并将余钱酌拨铺户。易银以平市价。报闻。　　

○贵州巡抚爱必达疏称、修文、瓮安、湄潭、玉屏、四县开垦额内田地三十四亩有奇。额外田地一百五十五亩有奇。　　

○辛酉。上诣畅春园、问皇太后安。　　

○至观德殿、孝贤皇后梓宫前奠酒。　　

○上还宫。　　

○谕、据军台总管罗山等奏称、坐台年满。奉旨更换废员内。其更换伊等之人。若尚在原任。或本籍未经到京者。不必俟更换之人到台。请将台务交与附近台站之员署理。即令回籍等语。夫坐台废员。皆系效力赎罪之人。朕既加恩。准春更换。即多守候数日。亦未为不可。罗山等即欲使伊等不致久候。亦当将更换之人。作何催令速赴军台之处。筹画办理。岂可不候交代。即令回籍乎。此奏显系瞻徇现在坐台年满人员。甚属错误。著严加申饬。至记名欲行发往军台之废员。皆系应在京师守候之人。更不得令其回籍安居。从前部议亦未周详。著交该部、将此项人员、如何留住京师。不致迟误更换之处。再加详细定议具奏。寻议、发往坐台废员。除现在京师者。仍照例传令赴部。发五城收管稽查。候有台缺。即令前往更换外。至在任在籍。尚未到部者。于奉旨并准咨之日。行文各该督抚、委员解部。令将程站核计月日。依限到京。逾限者照例参处。从之。　　

○又谕、给事中同宁、马宏琦、御史沈廷芳、赵青藜等、由山东查察赈务。回京覆命。朕召见询以东省情形。伊等但称皇恩广沛。民庆乐生。岁获有秋。大有起色。及询以办赈事宜。则云稽查册籍。并无遗滥。至问所查察之处。地方官办理。孰为周到。孰为实心。竟未能一一举陈。山左因连年被灾。百姓饥馑。朕日夜苦心劳思。截漕数百万石。发帑数百万金。以苏沟壑之困。念被灾地方辽阔。恐巡抚一人。耳目不能周到。特命大臣、及科道等、前往查看抚恤。该科道等亲行周历。亦已七八月之久。通省一百余州县。其中守令。才力自不能齐。纵奉公守法。无夺饥民之食而食者。而经理出众得宜者、必有其人。拮挶疎漏、被胥役欺朦者。亦必有其人。即同一妥协。其中亦必有差等。而屡询漫无以应。岂不为言职愧哉。平时议论风生。任之以事。则毫无实际。设非上天恩佑。秋成丰稔。则伊等何以查办经画耶。夫膺此民生休戚要务。仅以稽校簿书。塞责了事。灾黎其何赖焉。使其在京。则将以东省之灾为奇货。摭拾入告。日事纷更。将不知何底矣。著传谕严行申饬。目今该省秋麦已种。闾阎宁谧。刘统勋现在查勘山东河道。事有就绪。亦著回京。　　

○又谕、张广泗久任苗疆。熟于军律。因大金川用兵。特调为川陕总督。令其提师进剿。伊初亦勇往任事。奏称两月之期。即可殄灭。而踰期未能奏绩。因循观望。遂致副将张兴失事。屡挫军锋。毫无成绩。乃奏称兵力单少。请增兵冞入誓俾纤芥不留。朕允其所请。调遣万人。以振军威。所望迅埽贼氛。宁谧边圉。但地方形势。未能遥度。今春特命大学士讷亲、前往经略。计其时日。大兵云集。奏凯当已有期。讷亲抵军。即可筹办善后事理。此朕命往本意也。乃张广泗既久未成功。复因讷亲至彼。诸事推诿。而讷亲在军数月。近因朕旨督饬。虽小有克捷。总未能远抒胜算。是以迟延至今。功尚未竣。其前后奏到情形。非面陈不能洞悉。讷亲、张广泗、俱著驰驿来京。面议机宜。川陕总督印务。著傅尔丹暂行护理。所有进讨事宜。会同岳钟琪相机调度。以副委任。　　

○谕军机大臣等、朕因大金川军营情形。有须面询之处。故召还讷亲、张广泗。其总督印务。著傅尔丹护理。伊久驻军前。进取机宜。皆所熟悉。地方事务。张广泗向在军营查办。自有成规。原可循照料理。其军中之事。今冬虽遇有雨雪。或开霁之时。可以进取。即当相机筹酌。鼓励将士。奋勇直前。以期克捷。不得徒为坐守之计。其有应行奏闻者。即随时据实奏闻。至陕西地方事务。朕前已有旨。令黄廷桂兼理。四川事务。已传谕班第留心查办。均可不必分心顾虑。惟应专一留意军务。与岳钟琪和衷共济。副朕委任。　　

○又谕、金川之役。办理日久。未克迅奏肤功。总因绿旗兵丁羸弱成习所致。朕意欲添调满洲兵。始有攻取实效。并传谕傅尔丹知之。令以已意妥酌。并将彼处实在情形。及伊等从到彼处以来。所为何事。一一据实具奏。寻奏、臣自奉命来营。每次临阵督战。俱经大学士讷亲奏明。至我兵攻剿年余。贼所存精壮、不过二千余人。惟因地险碉坚。骤难取胜。臣拟请于云南、贵州、湖南、三省。及川、陕二省。调汉兵二三万。其奉天、宁古塔、黑龙江、三处满兵。惯于登山捷走。可调四五千人。再于京师八旗内调一二千名。俱于明岁四月内到营。臣等分派将弁统领。五月间乘势进剿。夏秋之间。可冀犁庭埽穴。报闻。　　

○又谕、讷亲久驻军前。朕已降旨、令同张广泗一同来京。傅尔丹暂行护理川陕总督印务。军务关系紧要。傅尔丹祗能办理军中事宜。其川省官民钱谷刑名等事。皆该署抚专责。且傅尔丹自不能如张广泗之久经外任。熟练地方事务。该署抚益当加意留心。可传谕尚书班第、务当绥辑兵民。整饬吏治。宁固边防。以副委寄。　　

○又谕、人臣陈奏事务。必矢诚实。若遇当奏之事。即应据实具奏。倘中无定见。有意揣摩。傍徨瞻顾。又复中止。皆非务实之道。闻尹继善因患病、欲请赏御医。并解任调理。摺已缮发。闻有申饬之旨。即行赶回。又据吉庆奏称、从前尹继善同安宁在山东地方。商欲奏请南巡。后因南巡有旨暂停。遂尔中止。及秋审至常。又与安宁相商。曾扎致吉庆筹办。并约在京口舟内面商。迨闻有策楞署理苏抚之信。乃不果行。后于吉庆起程时。遣人至宝应地方。札致吉庆。有南巡之请。若待吉庆回任会摺。未免太迟。日内拟即专摺奏请。吉庆到京。可以面陈一切之语。夫既欲陈奏。且已商之于人。而又自食其言。独归一已办理。迟久又不见奏到。其居心毫无诚实。即此可见。著传谕询问。令其明白回奏。　　

○壬戌。上至观德殿、孝贤皇后梓宫前奠酒。　　

○谕、朕阅四译馆所存外裔番字诸书。虽分类音译名物。朕所识者。西番一种。已不无讹缺。因思象胥鞮译。职在周官。輶轩问奇。载于汉史。我朝声教四讫。文轨大同。既有成编。宜广为搜辑。加之核正悉准重考西番书例、分门别类。汇为全书。所有西天及西洋各书。于咸安宫就近查办。其暹罗、百夷、缅甸、八百、回回、高昌等书。著交与该国附近省分之督抚。令其采集补正。此外如海外诸夷、并苗疆等处。有各成书体者。一并访录。亦照西番体例。将字音与字义、用汉文注于本字之下。缮写进呈。交馆勘校。以昭同文盛治。著傅恒、陈大受、那延泰、总理其事。　　

○又谕、御史赵青藜、上年典试湖南。复命时朕曾召见。觉其两耳重听。昨自山东查赈回京召见。则重听更甚。而精神亦觉涣散。且查赈四人中。尤属不尽心称职。著原品休致。　　

○癸亥。上诣畅春园、问皇太后安。　　

○幸圆明园。　　

○命直省布按两司照旧奏事。谕、朕恭阅实录。仰见皇考在御。以辟门明目为务。各省督抚及两司。皆令密摺陈事。道府中奏请者。亦派大臣接奏。以收兼听并观之效。又恐有洩漏互商之弊。丁宁告诫。至再至三。朕临御以来。道府等官。未有陈请具摺奏事。朕亦未有特命具摺奏者。诚以道府官职尚卑。自可不必。而两司为督抚之佐。任重事繁。仍准照常具奏。上年因言官有言、两司不当以地方应行之事。摭拾入奏。如实有事属应行。为督抚所格。许叙入摺内奏闻。部覆允行。自此而两司奏摺。遂渐寒蝉。夫督抚果能公正自矢。毫无欺隐。固不待旁人之纠察。若使稍有未协。而两司均得据实入告。则督抚亦有所防检而不敢恣。此亦互相觉察之一道也。两司方面大员。岂可缄默自容。仅以博督抚之欢心耶。即如塞楞额薙头一事。其本意竟欲始终隐讳。经杨锡绂屡次札商。以为不可隐讳。始行奏闻。塞楞额之事。有目共睹。何所容其掩饰。即不自奏。终必败露。然不因杨锡绂之固执。则彼终无具奏之意。假使虑及两司摺奏。伊亦知其必不能掩。或尚不致终于隐讳也。又闻尹继善夏间病疟。具摺请医。兼求解任调理。后闻有申饬谕旨。复于途次追回。此虽无甚关于政务民生。而居心之不诚。奏事之不实。即此可见。督抚之操纵由已。漫无畏惮。亦即此可见矣。两司奏事之例。并未降旨停止。应陈奏者。即照常具奏。但不得因此将应与督抚商办之事。率意入告。致与督抚意见参差。遇事龃龉。其陈奏之事。非批令告知督抚者。更不得私自洩漏。启通同徇隐之弊。总之皇考圣训。如日在天。朕不敢不勉。亦愿内外诸臣。时时提撕警省。以共襄朕不逮。　　

○又谕曰、吴士端所奏、各省战船。届大小修时。请令营弁办料鸠工。会同就近同知通判监修一摺。此奏虽为节省帑项起见。亦不无庇护文员之意。所谓知其一不知其二。即如所云商人一船。可经二三十年。营船九年。率即不可应用。不知国家立法。自应为人留余。不过戒其已甚焉足矣。讵可如商船自较锱铢耶。即如河工岁费。数至钜万。河员何尝不仰给于此。亦以当用而用。节省岂非美事。而朝廷立政。则当权宜。明季于一切经费。皆裁减靳惜。此如山西富户之固吝。有何足取。究之饱中贵之贪壑。今其寺墓林立。非取给于此乎。诚使各该管官留心稽核。工归实用。毋兹浮冒。则亦可矣。但各督抚不过照例核销。未必实心督察。嗣后著慎简干员。以察积弊。承修之例仍旧贯。吴士端摺并发。　　

○谕军机大臣等、据按察使吴士端具奏、浙省钱价昂贵。请增添炉座。购买铜觔一摺。钱文为民生日用所必需。吴士端在浙言浙。或该省炉座实须增添。铜觔不难就近购买。著传谕巡抚方观承、详察地方情形。如商铜除交官领价外。所有余铜犹可供局采办。及民间废铜器具。官可设厂收买。听其自行交易。并无妨碍。而官局成本。合之平兑价值。又可通融补苴。总不出一两之数。即应酌量办理。以平市价。以惠闾阎。著将吴士端原摺钞发。令方观承酌其可行与否。定议奏闻。此等事件。最宜秘密。即如京师钱文一事。甫交大臣筹办。尚未定议。而外间已有浮论。遂致市侩居奇。钱价转加昂贵。方观承于此事。尤宜加意斟酌。慎密办理。毋致洩漏。　　

