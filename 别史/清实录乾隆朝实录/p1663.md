<!-- { "loadSidebar": true } -->
○丁卯。上大阅于畅春园之西厂。御大西门大幄次。赐诸王并文武大臣。蒙古王公台吉等宴。回部郡王霍集斯等、爱乌罕使人和卓密尔哈、巴达克山使人阿布都尔阿木咱、霍罕使人巴巴什克、哈萨克乌尔根齐部使人塞德克勒、奇齐玉斯部使人乌克巴什颇拉特、回部喀什噶尔诸城三品阿奇木伯克阿克伯克等。并令与宴。宴毕。上大阅。命各回部使臣等从观。銮骑卤簿毕陈。声炮三。铙歌大乐作。奏壮军容之章。总理演兵王大臣。暨八旗领操都统等、率将校军士。甲胄出营成列。上御幄次前帟帐。豹尾班三旗侍卫、分翼列侍。建黄龙大纛二于帐后。部院大臣、具礼服分翼序立。八旗传宣官、骑而列于台下。乾清门侍卫、每翼六人、骑而列于传宣官之前。上躬御甲胄。乘马出。兵部堂官、奏请阅阵。上亲阅队伍。兵部堂官前引。总理王大臣、满洲上学士、内大臣、侍卫、前引后扈。皆擐甲乘马。上入自左翼。由列阵中路行。经前锋护军。骁骑。诸队而南。火器营、藤牌兵、诸队而北。周阅毕。乃还御帟帐。升宝座。大臣、侍卫、及诸执事官咸列侍。兵部尚书、奏鸣角。台下蒙古画角先鸣各旗分别之海螺。以次递鸣。达营阵。遂击鼓。营中海螺毕鸣。分列之海螺。以次退立于台下。营中三举炮。遂行阵。伐鼓鸣螺。舁鹿角。整列。骑而进。每以十丈为节。鸣金则止。麾红旗则枪炮齐发。鸣金则止。再伐鼓、整列。驰骤并进。鸣金麾旗。发枪炮如初。如是者九。第十进。枪炮连环齐发无间。鸣金三乃止。八旗开鹿角成八门。首队前锋护军。各整列。以次出至鹿角外。次队并左右。翼骁骑随之。火器营兵藤牌兵列于后既成列。鹿角门阖。八旗齐鸣螺喧呼作势而进两翼协队。乘马斜向前进营中鸣螺乃振旅而退。为殿之八旗满洲火器营炮位鸟枪。护军。骁骑。及首队前锋护军。次队骁骑各立于本旗大纛之下。八旗分鹿角为八行火器军结队而退。首队兵殿后兵以次鸣螺而退各列于初成列之地。兵部尚书奏大阅礼成上释甲胄铙歌清乐作。奏鬯皇威之章。扈从之大臣、侍卫、皆释甲胄。具吉服随驾还。声炮三。领兵大臣。及将士各释甲胄归营。赐官兵等、馔筵。羊豕并薪炭等物如例　　

○谕、此次大阅。于前一日晚间传行次日兵丁。即全带器械前往伺候妥协此方不负为满洲世仆。朕嘉悦焉著加恩将大阅内所有兵丁。每人赏给半月钱粮其余虽不在操演之内。但听传即往亦著加恩每人赏给半月钱粮之半　　

○盛京将军舍图肯奏、广宁县有生息银两。备修吕阳驿。至句骊河。一带道路桥梁查句骊河西。地势低洼。溪涧复多。雨积淹溢。差役商贾不便。请会同盛京工部奉天府尹选员浚修。报闻　　

○以归化城都统丰安。为荆州将军。副都统法起。为归化城都统　　

○戊辰。上诣长春仙馆。问皇太后安　　

○还宫　　

○是日起。上以祈谷于上帝。斋戒三日　　

○己巳。谕、据德尔格奏称。据阿克素。将酗酒滋事解京之满洲兵丁跟役杨福等五人。递解前来。若将伊等辗转解京。恶奴反得侥幸在家安居。其相近伊犁者。即发往伊犁。相近乌噜木齐者。即发往乌噜木齐。令其种地等语。德尔格所奏是。现在伊犁。乌噜木齐等处。俱有兵丁驻劄。此等怙恶不悛跟役等、发往伊犁等处皆可。又何必辗转发往黑龙江。况此内尚有解回本主家中管束者二人。若将伊等交与本家管束反得侥幸在家安居则此等怙恶不悛之跟役等难保不无。希图回家故意自干罪谴者。嗣后各城驻劄官员。兵丁。跟役内。如有此等酗酒滋事者。毋庸发遣黑龙江。解送京城。即照德尔格所奏。由彼发生伊犁等处。给与兵丁厄鲁特等为奴。如回子各城内。即彼此易地调发。与回子等为奴亦可。若将伊等发遣之后。仍不悛改者。著即行正法　　

○赐爱乌罕爱哈默特沙敕书曰、尔远在外藩。向慕仁化。遣使入觐。具见诚悃。朕以叶尔羌大臣奏报。特派侍卫迎护尔使和卓密尔哈等、前来入觐。朕叠沛恩施屡申宴赉。赐尔蟒锦、缎疋、绫、器什。使归日。尔其祇受。又赐尔使。及随从员役、缎疋、皮张、器什、银两、各有差。并谕尔知之。览尔所进表文。谓相去辽远。向为准噶尔回部。所隔。未能通使中国。今闻诸部率服。不胜欣慰。是以入觐。朕深为嘉悦。至准、回诸部。朕非利其土地人民因伊等自相残害群生不安是用发兵拯救从前准噶尔达瓦齐乘机自立旋为大兵擒获阿睦尔撒纳已降复叛大兵穷追至俄罗斯遂伏冥诛及回部霍集占兄弟。负恩反噬败逃至巴达克山为素勒坦沙所杀。献馘归诚今伊犁叶尔羌等处咸入版图。霍罕布噜特诸部尽为臣仆朕宽。其贡赋有来修岁事者。优加赐赉尔虽逖听亦应开知。至尔所奏玛尔塔汗纳巴拉池。闻尔取扎哈那巴特城鸠其邻部合马步各数十万众来争。至奇里纳勒闻尔领众前来。伊等俱避入帕尼帕特城。尔攻围六月歼其大伯克数十人党众十万余获金银器械无算夫纳巴拉池。既能鸠合党众如许乃未经接战即入坚城。坐待诛戮其事殊不可解尔又云欲往攻布哈尔。闻已归附中国不便侵伐足昭恭顺之忱。朕为天下共主中外一视。赏善罚恶。惟秉至公。尔此次因素勒坦沙抒麇遣使其循理守分可知。且如尔奏、数年来各处攻战。未获稍安。则尔之属人。亦殊劳苦。尚其和协邻封。休养部落。俾群享太平之福。以受朕恩泽于无穷。特谕　　

○又赐巴达克山素勒坦沙敕书曰、尔所遣使人阿布都尔阿木咱等入觐。朕加恩宴赉。赐汝蟒缎、绫、器什。又赏尔使人、及随从员役、缎疋、皮张、银两、各有差。并谕尔知之。尔受朕恩深重。应谨守天朝法度。约束属人。和睦邻封。一切事务。俱遵驻劄喀什噶尔、叶尔羌、大臣等节制。再去岁汝弟为博罗尔戕杀。汝因报复。遂有杀掠。但博罗尔。系与汝一体内附之人。汝等虽有仇怨。亦不可夺其土地人民。前据叶尔羌大臣等奏称、遣萨里等往谕汝。归所掠于博罗尔。朕特面谕汝使。汝奉到朕命。宜即遵旨给还。慎勿延缓。庶可以永邀萨恩。若观望抗违。则叶尔羌大臣等、必请旨发兵问罪。悔无及矣。特谕　　

○又赐霍罕额尔德尼伯克敕书曰、尔所遣使巴巴什克。入觐朕加恩宴赉。赐汝蟒缎、绫、器什。又赏来使巴巴什克、缎疋、皮张、器什、银两、各有差。汝受朕恩深重。应谨守法度。约束属人。和睦邻封。一切事务。俱遵驻劄喀什噶尔。叶尔羌。大臣等节制。再额德格讷之人。去岁侵掠汝等安集延商人。汝因报复。掠彼鄂斯等地。但额德格讷。系与汝一体内附之人。汝虽有仇怨。亦不可妄肆攻夺。前经喀什噶尔大臣移咨。令汝给还所掠额德格讷。土地人民。今朕已面谕汝使。汝奉到此旨。即遵奉归还。慎勿延缓。则可以永邀隆恩。若迟延不给。驻劄喀什噶尔大臣等、必具奏请旨。发兵问罪。悔无及矣。特谕　　

○又赐额德格讷阿济比衣敕书曰、汝遣使色哩库楚克入觐。朕加恩宴赉。赐汝缎疋绫、器什。又赏汝使器什。银两。各有差。汝受朕重恩。应奉守法度。约束属人。和睦邻对。一切事务。俱遵驻劄喀什噶尔。叶尔羌。大臣等节制。毋得抗违。庶祇受隆恩于勿替。特谕　　

○又赐齐哩克照玛喇特比衣沙藏比衣敕书曰、汝遣使诺海图玛入觐。朕加恩宴赉。赐汝缎疋、绫。器什。又赏来使缎疋、器什、银两、各有差。汝受朕恩。应谨守天朝法度。约束属人。和睦邻封。一切事务。俱遵驻劄喀什噶尔、叶尔羌、大臣等节制。慎毋抗违。庶永邀朕恩于勿替。特谕　　

○又赐右部哈萨克奇齐玉斯努尔里等敕书曰、汝等仰慕皇风。输诚表贡。遣使入觐。经驻劄乌噜木齐大臣等奏到朕心嘉悦。已令护送到都。加恩宴赉赐汝等缎疋、绫、器什。并赏来使等、翎顶、器什、银两、各有差。汝远在遐荒。未通朝命。闻巴达克山、霍罕、各部、落、各部布噜特、及邻近之鄂尔图玉斯哈萨克阿布赉等、俱已归附。只受殊恩。汝向风景化。愿为臣仆。进贡马匹。具见悃诚。念汝游牧之地甚远。初通贡使。赏赉特优。汝受天朝大恩。应谨守法度。约束属人。和睦邻封。以期永膺休眷。特谕　　

○又赐右部哈萨克奇齐玉斯巴图尔等敕书曰、汝等仰慕皇风。输诚表贡。遣使入觐。经驻劄乌噜木齐大臣等奏到。朕心嘉悦。已令护送到都。加恩宴赉。赐汝缎疋、绫、器什。并赏来使等、翎顶、器什、银两、各有差。汝远在遐荒。未通朝命。闻巴达克山、霍罕、各部落、各部布噜特、及邻近之鄂尔图玉斯哈萨克阿布赉等。俱已归附。祇受殊恩。汝向风景化。愿为臣仆。进贡马匹。具见悃诚。念汝游牧之地甚远。初通贡使。赏赉特优。汝受天朝大恩。应谨守法度。约束属人。和睦邻封。以期永膺休眷特谕　　

○又赐右部哈萨克乌尔根齐哈扎布敕书曰、汝仰慕皇风。输诚表贡。遣使入觐。经驻劄乌噜木齐大臣等奏到。朕心嘉悦。已令护送到都。加恩宴赉。赐汝缎疋、绫、器什。并赏来使等、翎顶、器什、银两、各有差。汝远在遐荒。未通朝命。闻巴达克山、霍罕、各部落、各部布噜特、及邻。近之鄂尔图玉斯哈萨克阿布赉等。俱已归附。祇受殊恩。汝向风景化。愿为臣仆。进贡马匹。具见悃诚。念汝游牧之地甚远。初通贡使赏赉特优。汝受天朝大恩。应谨守法度。约束属人。和睦邻封。以期永膺休眷。特谕　　

○又赐哈萨克阿布勒毕斯等敕书曰、汝等所遣使入觐。朕加恩宴赉。赐汝等缎疋、器什。又赏给策伯克索勒屯、萨呢雅斯索勒屯、图库索勒屯、哈未巴巴索勒屯等、缎疋。器什。又赏来使翎顶、缎疋、器什、银两、各有差。汝受朕厚恩。宜约束属人。安居游牧。毋得越境。若恃恩贪利。复潜往塔尔巴哈台等处迁移。则驻劄伊犁将军大臣等、必申明约束。驱逐出界。伤汝牲畜。朕不能为汝庇也。当谨遵节制以副恩养特谕　　

○庚午。上诣南郊斋宫斋宿　　

○谕、朕于二月十九日启跸。恭谒东陵。回銮耕耤礼成后。即于三月初七日。恭诣泰陵祇谒。所有应行典礼。各该衙门敬谨照例举行　　

○又谕、朕于二月初六日。举行经筵。所有应行典礼。各该衙门照例豫备　　

○辛未。祈谷于上帝。上亲诣行礼　　

○诣长春仙馆。问皇太后安　　

○幸圆明园　　

○奉皇太后幸山高水长。至丁丑皆如之　　

○谕、朕于二月初三日驻跸南苑。初五日进宫　　

