<!-- { "loadSidebar": true } -->
○又谕、今由热河派出厄鲁特移驻伊犁。其应用马匹。已谕令在张家口外支给。但由本处起程。亦必需用车辆。著交道员揆义。同地方官迅速妥办。其车价即出自本人整装银内。有不愿雇车者。听其自便。并著乌勒登、玛瑺、会同商议　　

○镶黄旗蒙古都统勒尔森奏、拜唐阿齐努浑。先于副都统任内。在军营支领盐莱银未完。应将伊及伊子。每月钱粮。坐扣一半。作速完项。得旨、此等银两。若系别项。朕必施恩豁免。齐努浑从前同将军彻布登扎布前往伊犁。稍遇一二贼酋。即退缩不前。反被劫掠如许马匹。殊属不堪。伊欠此项银两。不应豁免。著该旗即照所奏。坐扣完结　　

○缓甘肃红水、伏羌、会宁碾伯、高台、河州、盐茶、七厅州县、乾隆二十八年。分被旱巡地应徵额赋　　

○戊午。吏部议覆、江西巡抚辅德奏称、州县于地方被窃。向有给事主印票自缉陋习。最易滋事。请饬部臣严定处分。通饬各省。应如所请。嗣后地方官。如滥给印票。实降一级。至因票别滋事端。实降二级。如酿人命。革职。上司依失于查察例议处。从之　　

○己未。谕军机大臣等、前据阿思哈奏。正月下旬以后。各属均得时雨等语。距今又阅两旬。京城及直隶山东等处。俱于二月十九等日以后。连得透雨。而豫省未见奏到。未知近日曾否又得雨泽。著传谕阿思哈。速即据实奏闻。慰廑念。寻奏、二月中旬。暨三月上旬。各属均得雨二三四五寸不等。麦苗菜花。滋长畅茂。得旨、以后不可如此迟滞。然得雨分数。究不为优。目下不致望泽乎。速奏求　　

○豁陕西临潼、泾阳、鄜州、坍没民屯地六十五顷七亩有奇应徵额赋　　

○庚申。上诣畅春园、问皇太后安　　

○临故大学士来保第赐奠　　

○还宫　　

○刑部议覆、广东布政使胡文伯奏称、粤东秋审。向例司道豫期会核。实为慎重。而各省未能画一。请嗣后每年臬司核办秋审。先期主稿。陆续移咨。在省司道。虚衷会商。不得临期造册移送。视为具文。得旨、依议速行　　

○蠲江苏铜山、沛县、箫县、邳州、睢宁、海州、沐阳、徐州、八州县卫。乾隆二十八年分。被水灾地应徵额赋十之一。并缓蠲余。及勘不成灾地亩。各项银米如例　　

○豁安徽虹县、灵璧、泗州、并泗州卫、低洼田地应徵未完俸工漕项驿站各项银米　　

○旌表守正捐躯之浙江长兴县民阮成章妻蒋氏　　

○辛酉。谕军机大臣等、前曾降旨。凉州留副都统一员。庄浪留城守尉一员。管束西安移驻兵丁。但伊犁移驻兵丁甚多。应派大员管理。兴常。著授为凉州副都统。勒克现往伊犁。明年回时。应带第二起兵丁。再往伊犁。著照新疆大臣例。携带家眷。一同驻劄。其将军既已裁汰。巴禄著即来京　　

○壬戌。孝贤皇后忌辰。遣官祭陵寝　　

○谕曰、尚书阿桂现在出差。其工部及城工事务。著兆惠署理　　

○又谕曰、赛音图。著在头等侍卫上行走　　

○又曰、叶存仁等参奏、署济宁州知州陶汸。借工渔利。折收夫价。致差役殴毙民人一摺。该州以办理民修水利工程。滥行科派折价。自肥囊槖。情甚可恶。非寻常婪索劣员可比。陶淳著革职。交与该督抚等、将案内款犯。即严行鞫讯。定拟之日。一面即将陶淳拏交刑部治罪。以昭惩创　　

○又谕曰、四川总督阿尔泰。著来京陛见。有面交办理事件。其总督印务。已令尚书阿桂驰驿前往署理。阿桂现有西宁查办之事。阿尔泰俟其到川交代后。再行起程　　

○谕军机大臣等、据七十五奏。番人郭罗克玛克苏称衮布告称、现在郭罗克等。肆行盗窃。从前提督岳钟琪。曾将伊父用为头目管束。不致散处为匪。今若将玛克苏尔衮布授为头目。可以约束。应请特派大臣。前往查办等语。此事虽据玛克苏尔衮布称、岳钟琪曾于三部内。将伊父授为头目。但当时所派番目。是否足资弹压。今若将玛克苏尔衮布。统摄别部番众。果否足杜盗匪之原。虽在该番不无偕约束众人。自图自利之意。但现在地方。果有盗匪窃发。理应酌量办理。且近年金川。与附近番寨。时相构衅。虽经该督屡次摺奏。而一切事宜。正须面为筹议。现派尚书阿桂驰驿先赴西宁。会同七十五。及章嘉呼图克图。将选派头目管辖之处。办有端绪。即令其前来四川。暂摄督篆。阿尔泰俟其到省。交代起程。任内一切应办之事。可即告知阿桂。令其接办。在阿尔泰到京。面奉指示。则回任办理。更易遵循。而阿桂在川。既悉情形。将来回京筹酌。于该省事务。尤多裨益。将此详谕阿尔泰知之　　

○豁浙江江山县。坍没田地山塘。共七十顷七十七亩有奇应徵额赋　　

○阿巴哈纳尔扎萨克固山贝子班珠尔故。以其子二等台吉达克丹朋苏克。袭爵　　

○癸亥。上耕耤。诣先农坛行礼。更服。至耤田所。躬耕三推。复加一推。御观耕台。命裕亲王广禄。理郡王弘＜?日为＞、信郡王如松。各五推。吏部左侍郎德保。户部右侍郎安泰。礼部左侍郎五吉。兵部右侍郎观保。刑部右侍郎蔡鸿业。工部左侍郎范时纪。左副都御史实麟。通政使孙灏。大理寺少卿德成。各九推毕。顺天府府尹。率农夫终亩。赏赉耆老农夫如例　　

○是日、哈萨克阿布勒巴木比特使人亨集噶尔等十二人入觐。跪迎圣驾于午门外。上温语慰劳。赐冠服银币有差　　

○谕军机大臣等、昨苏昌请癸知县十员摺内。乃将候补候选两项分别各拣五员。甚属胶柱鼓瑟。其意即以候选多系新任。欲得参用候补习练之人。于地方有益。即声明于两项人员内。请挑十员。在部臣亦何难酌量拣发。而必强为畛域乎。苏昌前经历任部院。不应拘墟若此。著于该督奏事之便。将此谕令知之　　

○甲子。上御乾清门听政　　

○诣畅春园、问皇太后安　　

○幸圆明园　　

○绥远城将军宗室蕴著奏、绥远、右卫、归化、三处副都统。年终轮班进京。查绥远副都统。与将军同城。归化虽祇副都统一员。地近绥远。遇副都统进班。皆可无庸署理。惟右卫距绥远、归化、稍远。其副都统进班。请令绥远副都统前往暂署。绥远事归将军。如绥远将军同值进班。即停右卫副都统进班一次。得旨、好　　

○乙丑。谕曰、明德奏、新疆佐杂俸满。请交该处办事大臣甄别。移咨督抚衙门。照例办理一摺。佐杂人员。既派往新疆办事。其人之优劣勤惰。内地原无从得悉。自应交该处大臣。就近考核。著照所请。嗣后此等人员。遇有六年俸满。应行甄别者。俱由新疆办事大臣分别。移咨督抚照例办理。以示激劝。该部即遵谕行　　

○丙寅。理藩院奏、鄂尔多斯多罗贝勒齐旺班珠尔二旗内。年已及岁未得等次者。一等台吉之子三人。二等台吉之子一人。三等台吉之子三人。四等台吉之子十人。均应授为四等台吉。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六



大清高宗法天隆运至诚先觉体元立极敷文奋武孝慈神圣纯皇帝实录卷之七百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。三月。丁卯。上诣畅春园、问皇太后安　　

○定黑龙江佐领等官进京引见例。谕、闻索伦达呼尔等。遇有引见。该将军大臣等、不论曾否出痘。即遣来京。以致上两年俱伤六七人。伊等未经出痘者。当遣往木兰围场引见。著急速行文黑龙江将军。嗣后未经出痘者。不必令其来京。如必应引见之佐领等官。遣往木兰围场引见。如骁骑校等官。拟定人员。祇须详注履历劳绩。并声名未经出痘缘由。报部奏补。如应袭世职官员者。止缮绿头牌进呈候旨。其情愿引见者。令往木兰引见。著为例　　

○刑部议覆、广东按察使赫昇额奏称、平人贿罪顶替。定例照本犯罪名。一律全科。如子杀人而父认凶。律例并无明文。请嗣后有父代子认凶者。其子俱照谋杀父母已行律斩决等语。查父认子凶。固由其父爱子情切。而为子者竟使其父无辜入罪。实为天理难容。人心共惰。自当严立科条。但律例向无明文。而罪名究有差等。若如所请概拟斩决。未免漫无区别。应请照本犯罪名。各加一等科断。除原犯斩绞决者无庸议外。如犯斩绞候者。其子即拟以斩绞决。军流徒杖。各照例递加。从之　　

○戊辰。谕曰、苏昌题参海丰县知县刘绍汜。捏报绞犯简尔岳。在监病故一案。简尔岳以劣弁恣意勒索。拟绞在监。该县既不能留心防范。致令自缢。疎纵之愆。已难解免。乃瞻敢捏报病故。肆行欺罔。若不严加惩创。将狡狯重犯。谁不思乘间自戕。而看守庸懦之员。并得以捏饰幸免处分。甚至玩法作奸。无所底止。何以儆官邪而彰国宪。刘绍汜。著革职拏交刑部治罪。其覆检之知县严源。秉公究出实情。毫无瞻徇。著该督抚出具考语送部引见。候朕降旨。苏昌办理此案。执法公正。赫昇额能据实禀访。俱属可嘉。著一并交部议叙。为地方大吏实力奉公者劝　　

○论军机大臣等、昨据方观承奏明。保定筵宴哈萨克来使呼岱巴尔氐等一摺。虽系按照往例办理。但此等来使。迺寻常每岁所有。非伊等部内初次入觐特遣苏勒统。及大头目等可比。所有经过地方。祇须留心照料。给与日用口食足矣。无庸特设筵宴。致滋烦费。其嗣后遇有必须加恩优待。示以观瞻之处。则另候朕特旨遵行。著于各该督抚奏事之便。传谕知之　　

○铸给山西水泉营守备钤记。山西浑源城守备钤记。山西灵邱路都司关防。从巡抚兼管提督和其衷请也　　

○己巳。上诣安佑宫行礼　　

○宗人府奏、正蓝旗奉恩将军宗室永武病故。其嗣子果申布。请旨应否承袭。得旨、宗室永武之奉恩将军。与军功效力承袭世职不同。今已身故。并无亲子。例应不准承袭。永武奉恩将军世职。著不必承袭。嗣后有似此者。俱不必承袭　　

