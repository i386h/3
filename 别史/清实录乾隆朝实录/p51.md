<!-- { "loadSidebar": true } -->
○吏部议覆、两广总督鄂弥达奏、广东琼州府属之崖州、感恩、昌化、陵水、四州县。正杂佐贰等官。照台湾之例。二年报满。回内地以应升之缺题补。应如所请。从之。　　

○以奉恩辅国公奇通阿、为正红旗满洲都统。　　

○乙亥。谕八旗。及前锋统领。护军统领。向来护军校、骁骑校等、升途甚窄。嗣后遇有副参领缺出。将护军校、骁骑校、与应行补放之人。一体带领引见。　　

○调原任苏松道王澄慧、兰州按察使李元英、福建泉州府知府王时翔、云南昭通府大关同知王廷诤、山旴通判钮天麒、并刑部释放原任福建福州府知府胡承谋、赴部引见。　　

○总理事务王大臣等奏、鄂尔多斯贝勒扎木扬、原袭郡王。雍正十年。率兵三千进剿。兵丁沿途逃亡。所办马匹。亦不整齐。经纳延泰奏请降为贝勒。仍率兵效力。奉旨。扎木扬、行走若好。著大将军奏闻。又按扎木扬所袭王爵。乃其曾祖固鲁、率所属兵丁。攻取陕西榆林神木等城。斩降贼寇。著有劳绩。因得受封。其子东罗卜承袭王爵。册载子孙世袭罔替。今大将军庆复等奏、扎木扬在军前四年。虽未著殊绩。尚知感奋。可否给复原爵。出自圣恩。台吉策旺多尔济之子图巴扎卜、代父效力。在军营数年。保护官马牲畜。运送耕种器械。称职。庆复奏请授为额外副台吉。头等副台吉额默根、先于巴里坤率兵擒斩贼众。又在军台护运官物。此次协同扎木扬行走。进献骟马。又护送官马五千。至奈曼明安。平郡王等、称其为人诚恳。尽心公务。应加宠锡。以示鼓励。三人均应如所请。得旨。鄂尔多斯贝勒扎木扬、此次前往军营。克赎前愆。约束兵伍。办理马匹。整顿器械。俱实心尽职。念其祖父前劳。著开复王爵。额默根、前次出兵效力行走。此次又协助扎木扬、竭诚效劳。甚属可嘉。著赏戴花翎。以示宠异。图巴扎卜、代父前往军营。殊尽心竭力。黾勉效职。著授本旗额外副台吉。　　

○刑部左侍郎励宗万疏请、保举贤良方正。令各直省督抚。转饬府州县卫。该地方绅衿耆庶。邻里乡党。合词公举。正印各官。采访公评。详稽事实。或系生员。会同该学教官查核。造具事实清册。加具印甘各结。申详上司。督抚核实保题。照例给以顶带荣身。其中果有德行才识兼优。堪备任用者。准该督抚破格保荐。咨送到部后。吏部会同九卿、翰詹科道。公同验看。众论相符。带领引见。候旨简用。倘所举不实。被访察题参。除本人斥革外。其滥行出结各官。照滥举匪人例。分别议处。受财者以枉法论。如所议行。　　

○旌表守正捐躯之河南祥符县民陈绍先妻曹氏。　　

○丙子。直隶总督李卫奏请、武职亲丁马粮。系恩赏养廉。俱准备价存营。以免养马赔累之苦。步兵内鸟枪藤牌炮手。非专习弓箭。听其量力备箭学习。不限数目。下部议行。　　

○丁丑。上诣寿皇殿行礼。　　

○诣雍和宫梓宫前供奠。　　

○诣皇太后宫问安。　　

○谕曰。本日朕降旨恭诣雍和宫。蒙天眷佑。时雨立沛。所有伺候随侍人等。衣服不无沾湿。其护军校、护军、拜唐阿、步甲人等。俱著赏给半月钱粮。其校尉、著赏给一月钱粮。　　

○命归化城设立养济院。谕、各省郡县州邑。皆有养济院。以收养贫民。此即古帝王哀矜茕独之意。朕闻归化城地方。接壤边关。人烟凑集。其中多有疲癃残疾之人。无栖身之所。日则乞食街衢。夜则露宿荒野。甚可悯恻。查彼地旧有把总官房、三十余间。可以改为收养贫民之所。每年于牛羊税内。拨银二三百两。粟米百余石。为饘粥寒衣之费。著该处同知、通判、拣选诚实乡耆。经理其事。仍不时稽查。以杜侵蚀之弊。倘地方有乐善好施者。听其捐助。共成善举。但不得稍涉勉强。著该都统、会同该同知、通判、妥贴办理。务令穷民。均沾实惠。　　

○免湖北太和山香税谕。山东泰安州香税。朕巳降旨豁免。近闻湖北太和山。凡远近进香者。亦有香税一项。小民虔礼神明。止应听其自便。不宜征收香税。以滋扰累。所有太和山香税。著照泰安州之例。永行豁免。该督抚即饬令地方官。实力奉行。毋使奸胥土棍。巧取滋弊。　　

○礼部议准、原任河东总督王士俊疏请、河南南阳府之复设南召县。仍复原额文武学、各十二名。廪增各二十名。从之。　　

○戊寅。礼部议奏、奉旨缮修列祖陵寝。臣等敬谨详议。应遣礼部工部堂官各一员。带同钦天监谙习地理之员。前往敬谨相视。应行缮修之处。交与工部。详慎料估具奏。令钦天监选择吉期。兴工。敬谨缮修。修享殿之日。本陵内府掌关防等官。恭请神牌。暂奉配殿。俟工竣、仍恭请神牌。安奉享殿。再行缮修配殿。朔望仍照常行礼。至缮修永陵。福陵。昭陵。应交与盛京礼部工部。敬谨相度料估。具奏兴工。一切事宜。俱照孝陵等陵之例办理。其派往盛京之钦天监官员。及应遣往孝陵等陵之礼部工部堂官、钦天监官。另行请旨派往。得旨。是。依议。　　

○命四川巡抚杨馝、来京陛见。兵部侍郎王士俊、前往署理。　　

○以故奉恩将军成文子精寿、袭职。　　

○安徽巡抚赵国麟奏请、江安粮道关防。改给江宁安徽宁池太庐凤颍淮扬徐滁和广六泗海通等府州督粮道关防字样。凤阳道关防。改给分巡凤庐颍六泗滁和道字样。并换给安徽臬司、粮道、凤庐道、三衙门传敕。均下部知之。　　

○湖广总督迈柱疏请、改四川夔州府属之建始县。归楚省新设之施恩府管辖。驻防塘汛官兵。亦改归施州营统辖。下部知之。　　

○巳卯。以故奉恩将军宝良子尚嘉纳、袭职。大清高宗法天隆运至诚先觉体元立极敷文奋武孝慈神圣纯皇帝实录卷之十六


大清高宗法天隆运至诚先觉体元立极敷文奋武孝慈神圣纯皇帝实录卷之十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。四月。庚辰。命王士俊传谕山东巡抚岳浚。山东地方。钱粮逋欠甚多。自康熙五十八年。至雍正十二年。带徵未完积欠。通计三百余万两。先经王士俊会同岳浚。奏请委员清查。将历年积欠诸弊。逐一设法清厘。内有纳尸已完。被书役侵蚀者。竟至八万余两。而豪绅劣衿。力能全完。有心抗欠者。亦正复不少。且各州县流水串根红簿等项。大都缺略不全。甚至书役舞弊。乘机烧毁灭迹。又开徵之时。并不刊发实徵由单。民间不知完欠数目。科则混淆。顽良莫辨。锢习已久。自委员实力清查。良民始知应完额数。益加踊跃奉公。而顽户豪强。咸知歛手奉法。不敢拖延。一载之间。完至一百七十余万两。夫任土作贡。国家之常经。先公后私。氓庶之分谊。若果遇水旱不齐。租赋无出。自应邀免。如其屡丰之年。故为抗欠。殊非良善之辈。即如豫省与山东接壤。民风淳厚。皆知早完国课。每年岁底全完者。有五六十州县。及至奏销届期。尾欠无几。朕上年御极之初。特沛新恩。将直省雍正十二年以前民欠。悉行豁免。山东积欠未完之一百二十余万两。亦概予蠲除。而豫省所豁免者。惟祥符、郑州、陈留、考城、四州县民欠七千余两。其余通省。悉皆无欠。则两省风俗之淳漓。官吏董率之勤惰。亦大概可见矣。朕闻山东有不欠钱粮、不成好汉之恶谚。倘见朕屡布宽大之诏。误谓从前清查为多事。负朕逾格之殊恩。仍踵顽抗之故智。豪绅劣衿。蠹书奸役。恣意拖欠。罔顾正供者。朕当加以重惩。必不姑贷。地方大吏有司。不思善于催科。玩纵废驰。复致积逋累累。察出亦必严加处分。至从前清查人员。曾经王士俊、岳浚、奏明告竣之日。分别议叙。仍著岳浚查明。将此等人员内。实在清查得法。完纳最多者。酌量题请议叙。以示鼓励。嗣后岳浚必须一守王士俊成规。催科抚字。并行不悖。方为尽职。若听劣衿蠹役之拖欠。而于国课有亏。则朕惟岳浚是问。　　

○以少詹事隋人鹏、为河南按察使。　　

○以江南镇海将军标中军副将杜恺、署理河南河北镇总兵官。　　

○辛巳。孝端文皇后忌辰。遣官祭昭陵。　　

○上诣皇太后宫问安。　　

○谕总理事务王大臣、前因军兴以来。于边疆蒙古地方。派大臣官员、驻劄办理事务。今大兵已彻。仅可少留兵丁。驻劄防边。事既无多。所有各处驻劄办事大臣官员内应彻者。著总理事务王大臣议奏。　　

○又谕总理事务王大臣曰。贵州提督哈元生、办理苗疆。刚愎自用。与巡抚元展成、文武不和。诸凡不能预为防范。及逆苗蠢动。仍拥兵观望。以致贼势猖獗。百姓受其荼毒。伊身膺扬威将军之任。稽迟军务。著拏解来京。严审定拟具奏。　　

○裁直隶副总河缺、以直隶总督兼管河务。　　

○以广西左江镇总兵王无党署理贵州提督。　　

○壬午。谕礼部、凡由捐纳候选之贡监举人。例不得与乡会试。从前事例有捐应乡会试一款。今捐例已概行停止。此等人员。尚在需次选曹。与既登仕籍者有间。直隶各省贡监。愿与乡试。举人愿与会试者。准令一体考试。以示鼓舞人材之意。　　

○大学士迈柱奏请、各部郎中员外主事。奉差学政者。本缺另行铨补。至升转之处。仍就原官、与现任司员、一体论俸。遇应升之缺。吏部照例推升。具题请旨。以升衔注册。俟任满回京补用。再郎中俸满。应升道府者。亦准以即升注册。俟任满考核称职。以应升之缺选用。俱下部议行。　　

○癸未。以江西广饶九南道陈德荣、为贵州按察使。　　

○以编修王峻、为云南乡试正考官。御史钟衡、为副考官。刑部主事苏霖渤、为贵州乡试正考官。刑部主事金溶、为副考官。　　

