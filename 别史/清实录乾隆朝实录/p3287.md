<!-- { "loadSidebar": true } -->
○庚辰。谕、昨福建台湾文武员弁。因循玩愒。肆意贪婪。酿成逆案。不得不彻底究办。因富勒浑、雅德、久任该处督抚。皆系伊二人之罪。即经拏交刑部治罪。兹湖北官员。虽无酿变情事。而其废弛贻误。竟与相等。此而不行严办。其何以惩贪玩而慰舆情。特成额、擢用湖广总督。在任三年之久。首为废弛。所有活埋冒赈各案。俱系伊任内之事。乃于该管堤工。又复毫无觉察。其罪竟不减于富勒浑、雅德、似此负恩溺职。岂可复令驻劄回疆。仍带翎顶。管束人众。特成额、著革职。拏交刑部治罪。所有乌什事务。著侍郎明兴、前往接管。此旨即著明兴带往。俟其行抵乌什。亲向特成额宣谕后。将伊拏问。即派委妥员。迅速解京。交刑部治罪。务于冬至前赶到。勒保现署陕甘总督、回任尚需时日。所有山西巡抚事务。著梁肯堂暂行前往署理。梁肯堂现派令护送户部解往荆州银两。所有头起之一百万两。已于十九日起程。本日据毕沅奏、请于河南徵存地丁银内、拨出一百万两。就近解往。俾速资接济等语。已准其就近拨解。其户部二起银两。尚未起程。即毋庸解往。以省运费。梁肯堂俟头起银两解送出境后。即由彼速赴山西署事。梁肯堂未到之前。山西巡抚印务。暂交郑源璹护理。直隶布政使印务。著富尼善署理。其按察使印务。著该督拣选妥协道员。奏明署理。朕本欲舒常来京供职。因其曾任湖广总督。上年李侍尧调任闽浙。一时乏人。以舒常人尚小心。是以差往署理。续行实授。今该省似此种种废弛贻误。舒常并未据实陈奏。咎无可辞。岂可复膺封疆之任。舒常即著解任。留于荆州工次。效力自赎。李封曾任该省巡抚。并不能实力整顿。相沿玩误。伊亦无颜在京供职。并著前往荆州、管工效力自赎。其行在刑部印钥。著福康安带管。现在荆州堤塍城垣各工。已命阿桂、德成、前往勘办。阿桂等将大局勘定估明后。即交与舒常、李封、在彼监修。俟各工及灾赈等务完竣。另降谕旨。其十年以内之承修官员。并该管各上司。仍著阿桂遵照前旨。详细查明。分别严参。从重治罪。并著赔补。用昭惩创。所有湖广总督员缺。著毕沅补授。目下河南并无紧要应办之事。毕沅接奉此旨。不必来行在请训。即速往荆州。办理抚恤各事。其河南巡抚员缺。著伍拉纳补授。徐嗣曾、现在台湾承办城工诸事。其巡抚事务。系伍拉纳护理。伍拉纳、俟徐嗣曾回至内地后。再赴河南新任。伍拉纳未到之前。河南巡抚事务。著惠龄速行前往署理。惠龄现在出差。距豫省不远。伊系朕素知之人。不必再来请训。即著就近驰往河南署事。李侍尧、虽到湖广正署将及一年。履任未久。亦难辞咎。但念伊到湖广任后。即将活埋人命一案。据实查参。随即调任闽浙。于地方诸事。不及整顿。未暇查出。且伊到福建后。即在泉州厦门。办理军需一切。始终无误。功过实足相抵。著加恩免其治罪。姜晟成到任未久。将来查明。亦可从宽。此系朕格外矜原。李侍尧、姜晟当倍加感激。奋勉自效。毋负委任。朕临御五十余年。敬天勤民。孜孜不倦。于臣下功过轻重。惟视其人之自取。因不肯为已甚。亦必去其太甚。贪玩从不稍宽。而权衡务归至当。所有台湾及荆州两事。地方官解弛玩愒。误公殃民。至于此极。朕不能早行查察。弭于未然。朕方引以为愧。今相踵败露。安可再事姑息。不为从严办理。以儆将来。为此明白宣谕大小臣工。嗣后务当益知儆凛。倍矢清勤。以副朕整饬官方。谆谆教诫至意。将此通谕知之。　　

○谕军机大臣等、据陈用敷奏雨水早稻情形。摺内称怀宁、桐城、宿松、望江、贵池、东流、铜陵、当涂、芜湖、繁昌、无为和州等州县。沿江低处洲田。因江水涨发。间有漫溢。又潜山、太湖、青阳、建德、庐江、舒城、巢县凤阳灵璧怀远、泗州、盱眙、五河、含山、全椒、建平等州县。亦因湖淮水长。低洼田地。稍有漫淹。现在逼近江湖地亩。尚有积水等语。该省休宁、祁门、黟县等处、本年五月内被水冲压。田亩受淹。节经降旨、令该抚等加意妥为抚恤。兹怀宁、桐城等州县。虽系一隅偏灾。但现届立秋。水尚未消。已难再行补种。亦应加意抚恤。著传谕陈用敷、即将被水田亩。详悉查明。其有应行抚恤者。即妥为分别抚恤。毋致贫民失所。断不可因系属偏灾。稍存讳饰。以期仰副朕轸念灾黎至意。　　

○刑部议奏、江西龙南县民邝细祥、杀死一家非死罪三人。应凌迟处死。其幼子邝善书、例应附近充军。查绝人后嗣之人。其子转得娶妻生子。殊未允协。请将邝善书解交刑部监禁。俟年十岁时阉割。并行知各督抚。嗣后凡遇此等案件。俱照此办理。从之。　　

○以福建按察使伊辙布、为布政使。　　

○开采福建上杭县郭车乡大岩背山磺矿。从总督李侍尧请也。　　

○封闭奉天府辽阳州黄旗沟煤窑。从将军庆桂请也。　　

○旌表守正捐躯直隶钜鹿县民王六妻田氏。　　

○辛巳。谕、据李侍尧奏、福宁镇总兵何俊呈称、据护理连江营游击守备柴必魁禀报、巡查东岱堡炮台。原安大炮六位。现存五位。又浦口寨地方。原安大炮四位。现存三位。俱各遗失一位。请将护连江营游击事守备柴必魁革职严讯、福宁镇总兵何俊交部严加议处等语。此事大奇。海口地方。安放炮位。原为防御要隘而设。关系极为紧要。乃该处将弁等、并未留心管守。以致遗失。且此等大炮。又非海洋盗贼所能窃取使用。乃于何时失去之处。询之该弁兵等、俱称不知。是该处汛地。平时竟无弁兵看守。营伍废弛至此。尚可问耶。此案必须彻底究讯。从严办理。以肃营政而重海疆。守备柴必魁、虽经自行报出。但护理游击。已及半载。失炮汛地。距伊驻劄之所。仅数十里。岂无见闻。自系派委兼管东岱堡守备后。势难隐讳。始行据实呈报。著即将该守备革职拏问。提同该管汛地已革之署守备千总许明升、并署千总林为邦、及看守炮位兵丁。严行审讯定拟具奏。总兵何俊、于该管地方。两处遗失炮位。如果平日管辖严肃。何至疎玩若此。仅予严议。不足蔽辜。福宁镇总兵何俊、著革去总兵。降补守备。仍留闽省效力。至该二汛既有遗失炮位之事。其通省各标营应贮炮位。是否照数无缺。并著李侍尧通饬严查。再行据实具奏。该部知道。　　

○又谕曰。柴大纪在台湾总兵任内。任意废弛营伍。纵容兵丁等在外贸易。并婪索夫价。及海口船只陋规。生日节礼。得银拔补外委等款。赃私累万盈千。迨贼匪窃发。并不即时带兵亲往扑灭。复托词回城调兵。迁延时日。以致酿成贼势。及收复嘉义县城时。又不并力追剿。与贼以暇。致贼人复得占据斗六门、大里杙等处。修筑抵御。种种贻误军机。经福康安等定拟斩决、解京办理。朕以柴大纪情罪重大。本应立正典刑。其在嘉义奏称、不忍以十数万生灵、委之贼手。情愿固守之处。虽查系义民不肯放出。皆属谎词。朕究念其尚有守城微劳。欲俟解到覆讯后。加恩从宽末减。改为监候。兹据福建委员、将柴大纪解到。命军机大臣、会同大学士九卿覆讯。柴大纪复思狡展。翻供抵赖。并供称德成前在台湾。连日审讯义民。诱令如将柴大纪赃罪指出。必有重赏。如不实说。即行治罪等语。朕命将节次申饬福康安谕旨令其阅看。并经朕亲行廷讯。始俯首无词。而于认罪之下。仍思狡饰。柴大纪一案。朕专交福康安、徐嗣曾审办。德成不过系派往勘估该处城工。并无审事之责。与伊何涉。妄行攀指。柴大纪之意。不过因此事系由德成前在浙省。有所风闻。到京因朕问、据实奏明所闻后。始行查办。遂心怀忿恨。欲乘机将德成扳陷。伊或可希冀脱罪。奸巧之极。甚属可恶。柴大纪竟系天夺其魄。自行取死。岂可复从宽典。柴大纪著照所拟。即行处斩。以为辜恩昧良。狡诈退缩者戒。　　

○又谕、昨因近年湖北吏治。废弛已极。荆州现复有溃决堤塍。淹毙多命之事。不可不严行办理。已明降谕旨、将特成额革职拿问。舒常、李封、管工自赎。其承修及该管各官员。交阿桂查明严参。分别从重治罪著赔。因念姜晟到任未久。俟查明后尚可从宽。但姜晟擢用湖北巡抚。已将年余。于该省官员。似此种种玩误。并未据实陈奏。即如匣费一事。昨舒常前来行在陛见。朕面加询问。亦据奏实有其事。两淮盐引。在楚省行销地方各官。其职专在缉私督销。乃竟敢藉端向商人勒索。层层剥削。以致商力疲乏。配运不前。积压课引。姜晟若无染指情事。何不据实查参。乃到任一年。并未奏及。兹于该管堤工。复有漫淹之事。虽因履任未久。从宽免治其罪。岂可复膺封疆之任。享丰厚养廉乎。姜晟著即来京。舒常与李封、同系该省督抚。舒常业经解任。李封亦著解任。前往荆州管工自效。其刑部左侍郎员缺、即著姜晟补授。姜晟接奉此旨。即速起程来京供职。务于朝审以前赶到。其湖北巡抚员缺。著惠龄补授。惠龄接奉此旨。即著速赴湖北任事。所有湖北巡抚印篆。著姜晟亲带于途次、迎交惠龄接收。毕沅昨已补放湖广总督。其未到之先。湖广总督印务。仍著舒常暂行署理。俟毕沅到后。再行交代。朕因该地方官员。因循玩愒。误公殃民。至于已极。不得不严加惩创。毕沅、惠龄、受朕深恩。擢用督抚。伊二人到彼后。堤工及抚恤各事宜。皆有阿桂等在彼经理。惟地方一切事务。必须实力整顿。一洗从前积习。俾吏治日有起色。如嗣后该省尚有仍前玩误。及再有染指匣费等项情弊。则是伊二人不能承受朕恩。自蹈咎戾。勉之慎之。至河南巡抚员缺。昨本令惠龄前往署理。今惠龄已补放湖北巡抚。应即速赴新任。所有河南巡抚印务。即著梁肯堂前往署理。梁肯堂现护送户部解往荆州银两。俟头起银两出境后。梁肯堂即由彼速往河南署事。其未到之先。即著景安暂行护理。以便毕沅速赴湖广新任。勒保现署陕甘总督。回任尚需时日。所有山西巡抚印务。著海宁前往署理。海宁未到以前。仍著郑源璹护理。　　

○又谕、福建按察使员缺。著万钟杰补授。万钟杰现在台湾。该处甫经平定。一切善后事宜。正须人料理。著仍留台湾道员之任。将地方诸务。与奎林实力整顿。其按察使印务。著李侍尧等、拣选妥协道员。奏请署理。俟二三年后。万钟杰在彼办理诸务。大有起色。该督等再行酌量请旨。候朕简放台湾道员有人。再令万钟杰赴臬司之任。　　

