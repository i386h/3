<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。十一月。丙辰朔。谕军机大臣等、户部议驳李湖题请协拨邻省铜本一摺。已依议行矣。先据该抚奏滇省积存银款过多请尽数入拨。朕以其款项未为明晰。谕令详查另议旋据李湖分别款项。并请于原存封贮银、五十余万两外再酌留四十余万以足百万之数归入封贮项下备用。其余均请入拨复经部议该省封贮备用银两。为数已属充盈。未便复行加增。所有藩库各年杂项银两。议令以甲午为始将每年应需兵饷铜本即在库存项下拨用。余剩银两按年造册报部抵拨是该省甲午年所属应需铜本即应照议于库贮银内动支如或实有不能动拨情形亦当据实声叙。乃李湖既不查照部议。又不将原案提及只字。辄尔因循旧例题请邻省协拨。殊属舛谬。况现在滇省并不用兵无需筹用多贮而川省军务未竣。正资各省协拨。李湖岂尚不知何转以本省应动之项存留不用仍请协拨邻省乎。李湖向来办事。颇知认真体会何近日愦愦若是。岂身为巡抚遂尔志得意满。又以滇省地在辽远朕耳目难周遂思颟顸率混耶。李湖、著传旨申饬仍著明白回奏　　

○又谕今日据寅著奏到杭州晴雨粮价自五月至九月。每月分列二单同时并奏殊属非是。向来各省例得奏事人员遇有奏事之便。令将该处雨水米粮情形附摺奏报以备核校督抚等所报。是否相符庶可周知民隐得以随时酌办今寅著乃积五月之久。始行汇奏。而逐日开列晴雨琐屑无当其事俱成已往。无可查办虽细何益。寅著如此连篇入告。不过视为具文。并图省家人赍摺盘缠。实属见小而不知事。寅著著传旨申饬　　

○吏部议准、贵州布政使韦谦恒奏称、简发部选人员领凭赴任。竟有迟延数月未到者。均系中途患病取结申详。例应免议保无任意逗遛地方官徇情出结之处。似应严定限例请嗣后中途患病人员。不得逾两月。两月以外未痊。呈明开缺回籍。病痊后照例坐补。倘有捏饰规避。地方官一并议处从之　　

○丁巳。谕曰、徐绩奏据平原县知县胡锦禀有宗室明通、赴县拜谒称系告假进香并称县民朱振镳、有祖遗赡田。被朱埙占种。恳为照应随经用言盘诘。查出假印路引及吴英朱振镳等、说合贿属等情节。请将明通等咨送宗人府刑部等语明通身系宗室不知安分守法辄敢交结市井小人。假捏印引私自出京赴平原县嘱托人情甚属卑鄙不堪有玷宗室明通著革去黄带子交该抚即行锁拏同案内有名人犯选派妥员管押解交刑部严审治罪其族长等官平时不能约束致令出京滋事又不查出报明。甚属不合著交宗人府查明严加议处至该县胡锦留心盘诘究出假引作弊缘由尚属能事著该抚出具考语送部引见　　

○谕军机大臣等据裴宗锡奏有湖北省解苏要犯萧士进递解桐城县时因该署县陈大炤公出典史王述古并不申请委员护解仅令兵役押送以致萧士进与差役陈玉同逃请将王述古革职陈大炤交部严加议处等因一摺已批交该部矣萧士进系解审要犯胆敢同役陈玉在路脱逃实属可恶谅此二犯不过潜匿安徽境内自应严行躧缉俾得即就弋获。著传谕裴宗锡速饬所属上紧严拏务获毋任兔脱。至萧士进籍隶湖北若仍逃回本籍亦未可知并著陈辉祖一并饬属严拏速获。毋得视为通缉具文致令藏踪漏网将此谕令知之裴宗锡摺并著钞寄陈辉祖阅看　　

○予故太子太保吏部尚书托庸祭葬如例谥诚毅　　

○戊午。谕本日御史天保马人龙奏监考教习查出代倩之弊一摺已交部查办至其摺内书衔因天保在前遂概称奴才向来奏摺满洲率称奴才汉官率称臣此不过相沿旧例且亦惟请安谢恩及陈奏已事则然若因公奏事。则满汉俱应称臣盖奴才即仆。仆即臣本属一体朕从不稍存歧视不过书臣。觉字面冠冕耳初非称奴才即为亲近而尽敬称臣即为自疎而失礼也且为君者岂系臣下之称臣称奴才为荣辱乎今天保马人龙之摺如此朕所不取若不即为指斥恐此后转相效尤而无知之徒或因为献媚否或窃为后言不可不防其渐即如各部院衙门题奏摺本虽至微之笔帖式无不称臣。又何容强为区别于其间耶嗣后凡内外满汉诸臣会奏公事均著一体称臣。以昭画一著为令将此通行传谕知之　　

○又谕今日据镶黄旗满洲都统将引见人员开单具奏。有黑龙江军政保举之骑都尉傅德云骑尉恺其纳、应否记名之处请旨等语军政考察保举之人止应将应否准其卓异之处具奏请旨。其应否记名之处不应奏请。著通行传谕八旗嗣后有似此者止将应否准其卓异之处请旨。不得奏请应否记名　　

○己未上幸瀛台　　

○谕前令总兵敖成、驰赴四川军营。嗣因宁夏镇总兵缺出即降旨令敖成补授。今据阿桂奏称、贵州官兵在军营者较多。若令敖成补授贵州镇远镇管领黔兵更为得力等语敖成著照所请调补镇远镇总兵其宁夏镇总兵员缺。仍著阿桂于军营出力人员内另行拣员奏补　　

○定西将军尚书阿桂、参赞大臣领侍卫内大臣色布腾巴勒珠尔奏臣等定期本月二十九日分路进兵查西路官兵为克复小金川正路必须计出万全。今探达木巴宗之北有路可通斯达克拉阿噶尔布里硕藏噶尔若派兵潜击占此三处。一路由别斯满攻底木达、布朗郭宗。一路攻取兜乌沃克什、明郭宗。从此顺帛噶尔角克山梁即可直抵美诺至美美卡一路更为贼酋要地拟于资哩北山下。乘其不备派兵直抢或于美美卡之东东玛色尔渠占住则前往硕藏噶尔之兵下至别斯满时官兵联络接应色布色尔等处之贼自不能久据。臣等商定后即派兵驻劄色布色尔山梁以防贼断后路令海兰察等带兵往阿噶尔布里等处富兴等带兵自资哩北山下直取美美卡成德等带兵夺占资哩南山臣阿桂等从中路攻剿资哩各路接应而南路绰斯甲布之兵同时进发倘得已降复叛之番请暂缓诛戮恐前途望而怀沮大寨坚碉概行拆毁附近金川人户亦当别筹移置使贼无凭藉之地谕军机大臣等阿桂等奏、分路派兵剿复小金川一摺所办甚好伫盼捷音此次添有满洲劲旅声势甚盛而阿桂等派拨带兵之处亦甚合宜看来收复美诺自属易事。况小金川番众与金川离心之处传闻已屡。乃情理所必然今见大兵进攻。且随路遣人招致其望风来降亦可意料而得惟是此等降番皆系曾经叛逆之犯。于法本无可恕但处之过严。不但小金川诸番闻而生畏前途未必复肯来降且金川贼众闻之更不敢前来投顺益以坚其死守之心自不可不权宜办理第阿桂所称其大寨坚碉断不可留而附近金川人户亦当别筹移置所遗碉寨并应概行拆毁使贼无凭藉之地等语所见固是但拆毁碉寨殊非易事既恐轻分兵力且不免稍稽时日既别筹移置亦非其愿况前此宜喜军营以弁兵七八人管解赓噶一人尚致脱逃今小金川番众如果来降。数必不少当得弁兵几何方敷押解设或中途又致窜逃更复成何事体朕意莫若且不动声色照常安插即有必须正法者总俟两金川平定后再行分别筹办庶为万妥然情形随时不同惟在阿桂等审度机宜妥为办理或有可疑之地可疑之人不得不办者又不可拘泥此旨也且从前贼众潜出美卧沟至底木达等处招诱降番复叛滋扰木果木军营之事皆由温福妄自尊大。不听人言不恤士卒又一切全无料理致令众心生怨而刘秉恬、董天弼于防闲后路又复贻误。致贼番得以肆其猖獗。今各路将军等诸事妥为调度贼酋自无隙可乘而后路谕令富勒浑王进泰、统兵驻守以刘秉恬董天弼为戒加意防范。自不致稍有疎虞今进兵已五六日深为盼望一有喜音。即随时迅速奏闻　　

○庚申。谕、据李侍尧参奏降调试用知县乔大椿于署河池州任内派买仓谷又派捐养赡军流谷石致被生员覃锦文等控告前任庆远府邢玙明知失察于前又欲弥缝于后转以覃锦文干与公事敛钱包讼详革发审复周内科断淹禁三年以致拖累监毙实属有心徇纵请旨一并革审并将模棱回护之布政使淑宝请交部严加议处等语邢玙乔大椿俱著革职交该抚熊学鹏提集案内人证秉公研审定拟具奏淑宝著交部严加议处　　

○是日起上以冬至祀天于圜丘斋戒三日　　

○辛酉。谕曰留保住在恰克图已驻六年著派郎中诺穆浑前往更换回京　　

○户部议覆四川总督富勒浑等奏称川省运送军粮多系本地富民办米雇夫本属近便犹以路险站长难于速达若外省士民人地生疎办理更为竭蹷请在部收捐折色随时解川济用等语开捐日期此际远省难以周知统以明年二月。为始臣部酌拟章程具奏从之　　

○壬戌上诣南郊斋宫斋宿　　

○谕曰观音保著授为二等侍卫前往哈喇沙尔更换阿思哈回京　　

○癸亥冬至祀天于圜丘上亲诣行礼　　

○遣官祭永陵福陵昭陵昭西陵孝陵孝东陵景陵泰陵上命皇十五子颙琰祭孝贤皇后陵　　

○遣官祭端慧皇太子园寝　　

○甲子。上诣畅春园、问皇太后安　　

○幸圆明园　　

○遣官祭先医之神　　

○予故和硕諴亲王允秘、祭葬如例谥曰恪　　

○乙丑。谕曰、镇筸镇总兵乔冲杓、现在带兵赴川所遗员缺紧要。著杨大业调补。其宜昌镇总兵员缺。即著乔冲杓调补。所有该镇印务著该署督另选妥员。奏闻署理。　　

○谕军机大臣等、前据勒尔谨奏、皋兰、肃州等州县、秋禾叠被霜雹。现在饬属确勘一摺。随经批谕该督、应抚恤者、实力妥办。今据勒尔谨题报、皋兰等十州县州同各地方、所属村庄夏秋二禾。间被雹霜。已成偏灾等语。现交该部速行议覆。令将应行赈恤蠲缓各事宜照例妥办矣。甘省素称瘠薄之区。今皋兰等处。秋禾又属歉收恐当青黄不接之时。民力未免拮据著传谕勒尔谨将各被灾地方明春应否再行加赈及酌借耔种之处。速即查明覆奏再该督题本内。所称抚彝等五处。秋禾亦经被霜现在会勘等语。并著勒尔谨、迅速确查是否成灾应否酌量加恩之处。一并具奏　　

