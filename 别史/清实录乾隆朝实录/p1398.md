<!-- { "loadSidebar": true } -->
○谕、陕西延、榆、所属八州县。地处沿边。土瘠民贫。而积年被灾。粮价昂贵。所有历年借欠牛具仓谷等项。若仍照例新旧并徵。边氓生计。愈滋拮据。朕心深为轸念。所有榆林府属之榆林、葭州、怀远、神木、府谷。延安府属之靖边、定边。及宜君等、八州县。乾隆十八年、至二十一年积欠常平仓谷。及二十一年、借支牛具折还谷石。共一十八万二千二百余石。俱著加恩豁免。其乾隆二十二三两年借欠。及自十三年以后积欠社谷。并二十一年缓徵兵米。二十三年春借牛具折还谷石。共二十七万三千余石。俱缓至明岁秋成起。分作五年带徵还仓。以纾民力。至榆林、延安、绥德、三府州属。雨泽愆期。麦收歉薄。闾阎口食。恐不足以资接济。所有一切抚恤事宜。该督抚等、务即速为妥协经理。毋致失所。以副朕念切痌瘝之意。该部遵谕速行。　　

○谕军机大臣等、榆林、延安、绥德等、三府州属。雨泽愆期。麦收歉薄。已降谕旨。令该督抚等、妥协经理。毋致边民失所。著再传谕该督抚。速即酌量情形。应行借粜者。即行借粜。应行蠲缓者。即请蠲缓。务俾边地贫民。得资接济。至该三府州属。二麦虽被旱灾。现在曾否得有透雨。并得雨之后。可否补种秋禾。及杂粮荍豆之属。以续饔飱。亦宜作速劝谕。及时补种。即贫民无力。原有借给耔种之例也。再榆林、葭州、怀远、神木、府谷、靖边、定边、及宜君等、八州县。历年借欠牛具仓谷四十余万石。业已加恩分别豁免缓带矣。著一并传谕知之。　　

○又谕、据黄廷桂奏、甘省河东、河西、各府属。间有被旱被雹地亩。业已酌借耔种口粮。无虑失所。而吴达善奏内。则称除有渠水可资灌溉。及河东之秦州。河西之西宁等属。得雨深透。而其余各属。均欠沾足。并有未能播种之处等语。吴达善此奏。系五月二十五日拜发。乃各属田地。尚有未能播种者。秋成岂不失望耶。所有一切抚恤事宜。该督抚等、务须悉心豫为经理。毋俟勘灾已成。始议赈粜也。至现今各属曾否续得雨泽。得雨之后。如尚可补种秋禾。及杂粮荍豆之属。亦即各按地方情形。速为劝谕。及时补种。以资接济。总勿致边地贫民。稍有失所。著再传谕知之。　　

○又谕、据黄廷桂奏称、甘肃现存炮位。年久不堪应用。现在雇觅良工。趱造大神炮二三十位。请交松阿哩监造。就近演放。交臣转解等语。军营现需炮位。自宜制作精坚。著传谕松阿哩、督同镇道等员。监视工匠。加意铸造。但必俟全数铸就。始行转解。未免稽迟时日。且解送亦殊繁费。惟酌量铸成三四位。或五六位。即为一起。转解可也。　　

○礼部议准、大学士管陕甘总督黄廷桂疏称、嘉峪关外。素系戈壁。西路进剿时。水泉喷涌。奉旨建立龙神祠。今于得胜墩地方建立。并请封号扁额。以彰神贶。从之。　　

○壬申。大计江西省、不谨官三员。罢软官一员。年老官七员。有疾官三员。才力不及官四员。浮躁官一员。浙江省、不谨官三员。罢软官三员。年老官四员。有疾官二员。才力不及官三员。分别处分如例。　　

○予故多罗慎郡王允禧谥曰靖。　　

○癸酉。上诣畅春园、问皇太后安。　　

○大理寺奏、满寺丞小格服阕一摺。得旨、嗣后外任旗员丁忧回旗。在各衙门行走者。服阕时、著该堂官将该员分别宜内宜外。及外任之繁简。出具切实考语。由本衙门带领引见。著为令。小格即照此例。带领引见。　　

○甲戌。吏部议覆、直隶总督方观承题、魏县裁汰。归并大名、元城、管辖。应办各事宜。查魏县既裁。其原属三百三十七村额赋。及杂项银两。划分大名、元城、二县徵收。大名县治。准其移驻府城。与元城同为附邑。员缺改为繁难。在外调补。至魏县教谕、训导、典史、亦裁。所支官俸役食。亦宜裁存报部。魏县县丞。准驻劄旧制改为大名县管理漳河县丞。大名县县丞。仍驻大名旧治。管理卫河一切工程。防汛弁兵。照旧存留。至学额量为改拨之处。应如该督所请。于魏县原额文童十八名。武童十五名内。各拨二名。归入元邑取进。其剩额另编乡学字样考取。并将大名训导一员。专管乡学事务。再魏县额设递马马夫、铺兵。一体裁并。孤贫口粮棉衣等项。按大名、元城、二县。分隶村庄。在存留项下支给。现存谷拨归大名。作为常平额贮。余存谷粜价解司。天雄书院。改作大名县署。大名通判旧署。改为天雄书院。所有改铸漳河管河县丞关防。魏县乡学学记。及应建应裁衙署。均如所请办理。从之。　　

○乙亥。谕曰、御史朱嵇奏、请改发巴里坤人犯。酌量仍复旧例发遣一摺。虽以递解多费口粮。及渐染边地习俗为辞。而其意实为遣犯而发。且于现在办理此事本意。全未知悉。从前御史刘宗魏条奏。经军机大臣、及该部议准。著为定例。盖因向来免死减等人犯。原有发遣黑龙江等处为奴者。今西陲既定。巴里坤久属内地。则改发人犯。原与黑龙江等处无异。后经军营办理屯粮大臣等。拘泥发往屯种之一语。甚且议及为之建屋拨地。种种拮据情状。朕以此等减死之人。情罪本重。发给屯兵为奴。或在彼不能安分。自有定例可援。命且自安西为始。由近及远。今阅该御史所奏。朕意或以原议遣犯内。或有情罪稍轻。可不必发往者。重命检核该部所列条款。则免死减等之外。所有军流人犯。定为改发。均系情罪重大。有心犯法之徒。并非情轻者。概令改发也。夫此等作奸犯科之人。投畀有北。亦何可惜。而该御史为之隐跃繁文。多方顾虑也。然以军营管理屯种之大臣等。尚未能洞悉端委。岂该御史小臣浅识。所能遥度。朕固不暇深责。但以今岁二月间。甫经刘宗魏奏准之事。朱嵇系其同官。曾不踰时。辄行驳改。于政体殊有关系。从前明季科道。动借公事。互相倾轧。翻案互讦之疏。几无虚日。究于国家无补。最为言官恶习。朱嵇所奏。纵未必有意。然此风渐不可长。朱嵇著传旨申饬。　　

○丙子。上诣畅春园、问皇太后安。　　

○吏部议准、河南巡抚胡宝瑔疏称、河北二道。专管河务。并有分巡地方之责。关防内无兼管水利字样。开封府管粮通判。彰德府粮捕通判。亦未兼衔水利。所有河北二道。请均令兼管水利事务。其各府同知、通判、除专管河务。无庸兼摄水利外。余粮盐捕务同知二员。通判八员。直隶州州同一员。州判三员。均兼衔水利。一体铸给关防。从之。　　

○予阵亡台吉沙克都尔扎布、祭葬如例。入祀昭忠祠。　　

○丁丑。遣官祭火神庙。　　

○谕军机大臣等、据刑部奏、脱逃遣犯寿抡元、曾经福建巡抚钟音、于上年十二月奏明。将该犯解部。距今半载。尚未解到等语。寿抡元系应入本年朝审之犯。既据该抚咨报、于上年腊月起解。节经该部饬催。何以至今尚未解到。沿途所过地方官。竟付之不见不闻。并不接递催解。似此要犯。如任其展转支饰延挨。设中途别有疎虞。如贿脱自戕等事。该督抚自问。当谁执其咎耶。著传谕各该督抚等、此旨到日。一面查明何省耽延之处。即行严饬飞解来京。一面将沿途如何托故逗遛情节。各各明白回奏。不许相咨商榷。速行奏闻。毋得玩误。复任其以捏饰取戾也。　　

○戊寅。谕、昨日都察院奏留西城吏目方正一摺。副都御史孙灏未经列衔。朕意堂官留一吏目。或为该员以捐纳为规避之地。不令得售其计。乃情理所有。且其事尚小。不足深论。但以同官办事。自宜彼此商酌。若旗人汉人意见不合。辄生异同形迹。于体制甚有关系。彼时犹以为曲在孙灏、自有应得之咎。特命军机大臣询问情节。今据孙灏所奏。则该城所请。不过以升衔留任。而都察院摺内。乃增入遇缺咨部题补之语。恐于选法有碍。且开巧便奔竞之渐。反覆辨论。吴拜、赵宏恩、皆不以为非。而广成坚执不移。必欲独行其志等语。是孙灏并无不合之处。其咎皆在吴拜等三人。而广成之偏执已见为尤甚也。此案冒昧陈奏。虽尚非敢有心弊混。但其风实不可长。广成不必管理副都御史事务。交部严加察议。吴拜、赵宏恩、著交部察议。所奏方正留任一事。不准行。至其摺内叙述该城御史原文。屡用堂台字样。岂入告之体。乃并不知检点。此又三人所同。著一并交部察议。　　

○己卯。工部议准、甘肃巡抚吴达善疏称、兰州北临黄河。水势南徙。石岸冲刷。请建大小挑水板坝七座。并对岸沙滩开挖引河一道。从之。　　

○庚辰。上诣畅春园、问皇太后安。　　

○辛巳。谕军机大臣等、甘肃连年承办军需。虽一丝一粟。不以派累闾阎。而运送兵丁。输挽粮饷。多资民力。急公趋事。朕心时廑于怀。今岁复值得雨较迟。深为轸念。现在各属已曾遍行得雨否。秋收可不至甚歉否。其从前未经种植者。曾补种杂粮否。当此连岁馈运之后。继以雨泽愆期。米粮自必短少。黄廷桂劳勚日久。刻下办理粮饷。设或拮据。不可不为之体恤。现在尚须再派京兵一千。前往军营。朕意即令此一千兵。于京师各带军前四个月口粮。以免甘省购办。如此筹画。是否简便易行。于边省地方有益。著传谕黄廷桂、令其酌量速行具奏。再前经降旨该督。先期购办明岁征兵口粮。如本省不敷。则移商开泰、于四川购运。务足二万官兵一岁之用。计今已接到谕旨。其现在作何擘画。或本省足敷。或须借资川省。及何时可运到巴里坤之处。并著速行会商。妥协定议具奏。　　

○兵部议准、闽浙总督杨应琚疏称、浙江钱塘营。水师都司缺出。向以陆路人员请补后。又以外海游击升转。每于洋面水势茫然。而内河情形未谙。请嗣后钱塘水师营都司一缺。止准内河人员题补。如不得人。用外海人员借补。俟应升时。按其出身分别升用。从之。　　

○壬午。谕军机大臣等、甘省办理军需。一切运送兵丁转输粮饷。需用骡驼。该省难于一时采办。著传谕方观承、于直隶办解驼四千只。塔永宁、于山西办解驼三千只。吴士功、于陕西办解驼一千只。并骡一千五百头。胡宝瑔、于河南办解骡一千五百头。各上紧购买。务得口轻膘壮者。于今岁九月十月内、赶解到肃。以利军行。所有办买官价若不足。不妨据实奏明酌加。一面办理。一面奏闻。著传谕各该督抚知之。　　

○又谕、甘省连年办理军需。黄廷桂急公集事。俱无贻误。今岁春夏以来。一切转运粮饷。复甚妥协。勤劳懋著。深慰朕怀。著加恩再赏银一万两。于军需正项钱粮内支取。以示体恤。　　

