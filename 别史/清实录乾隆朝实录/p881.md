<!-- { "loadSidebar": true } -->
○又谕曰。喀尔吉善、奏请赴京陛见一摺。朕已批示。准其来京。令将总督印务、交永贵护理。前此永贵亦请陛见。朕已允其所请。今思永贵既应赴京。则与护理督篆谕旨不符。著传谕永贵、令其护理总督印务。俟喀尔吉善陛见回任后。再交印来京。想喀尔吉善具奏时。尚未知永贵奏请来京。是以如此陈请。若知永贵先有此奏。即不应具请。朕于外来摺奏。随阅随批。安能一一记忆。此事、若非朕留心想及。则既令永贵来京。又令护篆。伊将何所适从。且督抚同时陛见。印务属之何人。亦岂慎重封疆之道。著传谕喀尔吉善知之。　　

○工部议准、山东巡抚准泰疏称、会勘东平州安山湖地亩、给民领垦。分季收租。所有高阜地一百六十五顷有奇。照中则例、每亩徵租三分。次高可耕地、四百三十七顷有奇。照下则例、每亩租二分。其专种一季夏麦者、于麦后徵收。兼种秋禾者、分作雨季。各半徵收。于乾隆十四年起租。其租银解交运河道库。以充河工应用。从之。　　

○命四川提督岳钟琪、来京陛见。以松潘镇总兵哈攀龙、署四川提督事。　　

○是日驻跸中关。　　

○是月。闽浙总督喀尔吉善奏报、闽省延平府属永安县、永春州、并所属德化县。泉州府属晋江、南安、二县。俱因雨水过多。溪河泛溢。田禾堤岸。间有冲损。浙省风潮。杭、嘉、湖、绍、各府。间有被伤之处。惟宁郡稍重。郡属似定、镇、二县较重。现在查勘抚恤。得旨。览奏俱悉。查办赈恤。须实力督率。勿被属员所欺。以致黎庶失所也。　　

○山东巡抚准泰奏、东省各属境内。嘉禾吐秀。异亩联歧。济南府历城县、有一茎三穗者九科。一茎双穗者甚多。青州府临淄县、一茎双穗。及一茎三穗。又一本二茎四穗者各一科。莱州府掖县、平度、胶州、潍县、昌邑、高密、即墨等境。一茎双穗者甚多。登州府蓬莱县、一茎三穗者四科。又蓬莱、黄县、一茎双穗者甚多。今当成熟。恭采五十科。分盛绘图呈进。得旨。图留览。　　

○贵州巡抚爱必达奏、遵查黔省屯予案内。古州、八寨、台拱、丹江、清江等五厅。设立九卫。共一百二十堡。屯军八千九百三十户。乃清出逆苗绝产。招募安设新疆者。每户给上田六亩。或中田八亩。或下田十亩。每年自十月初一日开操。至次年正月底止。设有卫千总九员。专司屯种训练。应照旧办理。无庸更改。查黔省系无漕之省分。旧设屯所三十有二。又于楚省改隶五卫。共三十七卫所。自裁改归并州县以后。现在屯丁。虽有子弟承田纳粮。久经收入民籍。并无军籍名目。亦无另行派管之处。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百四十七


大清高宗法天隆运至诚先觉体元立极敷文奋武孝慈神圣纯皇帝实录卷之三百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。九月。丙午朔。上奉皇太后驻跸避暑山庄。至甲寅皆如之。　　

○封闭广西怀集县将军山、银铅铜厂。从巡抚舒辂请也。　　

○丁未。赐扈从王公大臣。蒙古王公等宴。　　

○谕、蒙古旧俗。择水草地游牧。以孳牲畜。非若内地民人。倚赖种地也。康熙年间。喀喇沁扎萨克等。地方宽广。每招募民人。春令出口种地。冬则遣回。于是蒙古贪得租之利。容留外来民人。迄今多至数万。渐将地亩贱价出典。因而游牧地窄。至失本业。朕前特派大臣。将蒙古典与民人地亩查明。分别年限赎回。徐令民人归赴原处。盖怜恤蒙古。使复旧业。乃伊等意欲不还原价而得所典之地。殊不思民亦朕之赤子。岂有因蒙古致累民人之理。且恐所得之地。仍复贱价出典。则该蒙古等生计、永不能复矣。著晓谕该扎萨克等、严饬所属。嗣后将容留民人居住。增垦地亩者。严行禁止。至翁牛特、巴林、克什克腾、阿噜科尔沁、敖汉等处。亦应严禁出典开垦。并晓示察哈尔八旗。一体遵照。自降旨后。如仍蹈前辙。其作何惩治。及应隔几年、派员稽察之处。该部定议具奏。　　

○原任直隶总督那苏图疏报、各属垦过乾隆十三年分、成熟地一百一顷有奇。　　

○戊申。遣官祭历代帝王庙。　　

○遣官祭都城隍之神。　　

○谕军机大臣等。朕明春水围。已向特库、努三、等降旨。仍由霸州一路至赵北口。不必取道天津。多费曲折。其三和等前往查看四处行宫。祗应就旧时所有。略加修葺。无令过于曹□少旧可耳。或者地势尚可增数间者。稍增间数。仅容驻跸。酌量今冬可以完工者。一面奏闻。一面办理。如其限于地势。不能展拓。则一概不必增添。非如从前三和会同那苏图等原勘图式。三和不可误会朕旨。若照原估办理。则工程浩大。今冬必不能如期完竣。此四处、因近在水次。不过随时小憩耳。再令三和将呈览过原样、各置该处。俟朕明春亲临酌看。应否修理。再行指示。至查勘可以修工之处。因恐地方官不知内廷办工成式。著三和指定。再于内府人员内谙练工程者。两处派一人、兼管帮办。代为经理做法。其一切备料动工钱粮。俱交地方官办理。伊等俱不必经手。并将此意备细传知陈大受。再三和所奏工部钥匙诸事。已有旨交海望暂管。一并谕令知之。　　

○己酉。军机大臣等议覆、署直隶总督陈大受奏、酌复八沟地方税额。得旨。依议。八沟东街斗秤之税。从前曾经地方官徵收。后仍令蒙古自行料理。嗣将西街税务停止。其东街各税。亦经停止。今因牙侩扰累商民。该署督奏请复行抽收西街商税。其东街税务。军机大臣等议归地方官抽收。于试收二年之后。所有斗秤一项。给予蒙古。所议固属妥协。然于朕惠养蒙古之心。犹有未惬。著将东西街税。一例俱令地方官抽收。亦不必待二年以后。即将东街所收各项税银。无论斗秤。按其多寡。每岁全行赏给扎萨克等。以资伊等养赡所属。伊等既得余息。自必均沾惠泽。以副朕优赉外藩之意。　　

○庚戌。谕、庄有恭现在出差。兵部侍郎事务。　　

○著刘纶署理。并充续文献通考馆副总裁。　　

○山西巡抚阿里衮疏报、大同府属应州、首垦熟地三顷有奇。　　

○旌表守正捐躯之山东清平县民乔名达妻孙氏。　　

○辛亥。遣官祭昭忠祠。　　

○谕、吴进义所奏、七月二十七日。海洋夜起飓风一摺。据称定镇在洋巡哨。水艍大船一只。遇风打破无存。幸官兵俱抱板浮篷上崖得生。此语并非实在情形。当风涛震荡仓卒之时。全船俱已漂没。岂有人人恰好各抱一板。俱获生全。竟无一人伤损之理。其为荒唐。不问可知。此必官兵并未在洋巡哨。船泊近岸。撞石破损。饰词捏报。借此开销。乃外间绿旗锢习。该督不觉为所欺诳。抑或有意代为蒙蔽。著另行详悉查明具奏。并谕喀尔吉善、令其查奏。务得实情。不可稍有蒙混。寻奏、细察一船官兵得以全活者。实因飓风将船打至大榭山。撞礁击碎。官兵各抱板浮篷。被浪打拢山脚。故得上崖。虽受伤幸各得生。不敢稍有不实。报闻。　　

○又谕、据舒赫德等奏、从前尹继善、在云南总督任内。将各营旧时侵占名粮。彻底清出。招养余丁。共三千余名。彼时曾议各营队目。准给余丁粮一分。乃向来有未招余丁而食粮者。原系该省当差。不无拮据。是以通融办理。究应招补齐全。方足以实营伍。有合设立余丁本意。请将各营队目。仍照前准给食余丁粮一分。以队目子弟充补。如无子弟。准其招募亲属子弟充补等语。著传谕张允随、令其悉心查办。务须陆续招补齐全。以实营伍。并不时稽查。勿令仍似从前有名无实。倘有阳奉阴违。复致虚冒。惟该督是问。舒赫德原摺。并钞寄知。又据舒赫德等奏称、楚姚总兵张廷柱、举止轻佻。无沉毅之概。颇不洽于众论。亦不能弹压属员。但营伍尚不致废弛。又无劣迹可指。未便纠参。谨据实具奏等语。张廷柱年力汉仗。虽尚去得。但轻浮而少威重之度。又不能弹压下属。即无劣迹。恐难胜总兵之任。著传谕张允随、令其留心教导。不时稽查。倘不称职。即行具摺参奏。　　

○以云南曲寻镇总兵田玉、开化镇总兵莽阿纳、对调。　　

○赏恤福建烽火营、赴台换班。遭风漂溺。并得生弁兵如例。　　

○壬子。上诣皇太后行宫问安。　　

○谕、海望、三和、奏派内务府员外郎戴文、笔帖式善宝、承办木兰木植。经朕巡幸经过。令侍卫、及内府司员、详查其砍伐之数。与所报之数。率多不符。又复越界探取大木。种种俱未妥协。一任包揽人等采办。并未亲身详查。全不留心。及传唤戴文讯问。又复延挨不至。戴文、善宝、均系庸劣不堪之员。俱著革职。发交热河工程效力赎罪。令其自出资斧。不必给与工费。至从前行文内。有不拘奏定地方。别处山场。俱许砍取大木之处。办理错误。明系三和任意行文。甚属不合。三和著罚。俸三年。海望虽与三和有间。但皆伊所经管。亦难辞咎。海望著罚俸一年。现在所有已经砍伐、及伐倒未成木植。并侍卫等所查数目。及戴文等原领运价册籍。一应款项。俱著派副都统海常、总管实图、员外郎傅岩、热河道富勒赫、会同悉心严查。将有无弊窦。据实查奏。其大小净木。并已经伐倒各木。已运未运之数。彻底清厘。不得稍有瞻徇朦混。所有已办木植。俱令照料运送至京。完竣之后。木兰山场。永行封禁。不许开采。再富勒赫查出石片子商人私木。及无票私商等。由围场借路之处。一并交与海常等确查。有无隐匿各情弊。据实具奏。如稍有瞻徇。一同治罪。断不姑贷。　　

○癸丑。谕曰、协办大学士尚书陈大受、现在保定患病。著邵正文驰驿前往诊视。　　

