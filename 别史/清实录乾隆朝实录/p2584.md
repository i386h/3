<!-- { "loadSidebar": true } -->
○谕、近日刑部进呈云南、贵州、秋审本。朕详加披阅。其中情节。有械斗各伤一命。及以金刃伤人者。同一案而分拟情实缓决。殊未允协。已交该部另行改拟矣。夫杀人者死。汉初约法已然。今择其情轻者、列于缓决。已属宽典。若纠众械斗。则为害于世道人心。渐不可长。是以朕于勾到时。遇有械斗各伤一命之案。并予勾决。迩年来其风稍戢。然尚有未能尽熄者。至斗殴之案。情形本自不同。有并非互斗。亦援斗殴律条问拟者。因系积久相沿。姑仍其旧。而秋谳时之分别情实缓决。则轻重当有权衡。如彼此俱以手足相殴。及各持金刃互格。因而伤重致毙者。两造情事相等。原可入于缓决。若死者仅以詈骂起衅。或用手足先殴。而凶犯辄持金刃。抵拒杀伤。其为逞强毙命。已可概见。且金刃本可杀人之物。若死者并非持械。岂能徒手相当。即非顿起杀机。其与故杀、亦所差一间。此等而不入于情实。又何以惩暴除凶。况为法司者。惟当准酌情理。务得其平。若稍存阴隲之见。曲从开脱。实乖明允之道。且死者何辜。宁不含冤地下乎。嗣后内外问刑衙门。于秋审斗殴案犯。并当遵旨悉心定拟。毋有枉纵。庶好勇斗很之徒。共知儆戒。不敢轻蹈法网。所全实多。是即辟以止辟也。将此通谕中外知之。　　

○己巳。遣官祭都城隍之神。　　

○谕军机大臣等、前据总兵李化龙奏称、登州府城。揭获匿名揭帖一事。当经传谕国泰、令其不动声色。严密妥办。勿致重犯远扬漏网。昨据国泰奏到、据宁海州知州李瑛禀称、巳将捏造揭帖之李三、李五、拏获。而于该知州如何访获、及李三等因何挟讐图累。并到案时、曾否讯取供词各情由。摺内均未声叙。正在传旨询问。今复据李化龙奏称、宁海州知州李瑛、传讯三村民人。平日有无嫌隙之人。据供、有李五、因犯奸、经村众殴辱。临行声言。日后一并陷害。随即拘审李五、供认揭帖系伊黏贴。李三书写。李三现已拘获。已知会护抚国泰办理等语。是此案访获各情形。业经明晰著国泰、迅速审明定拟具奏。至该州李瑛、一得该镇查获揭帖之信。即能前往根究。迅速拏获重犯。尚属能事。著询问国泰、如该州平日居官尚好。即奏明送部引见。将此传谕知之。　　

○旌表守正被戕直隶新城县民杨和妻王氏。　　

○庚午。谕、昨刑部进呈秋审本内。有死者仅用手足先殴。而凶犯輙持金刃杀伤者。同一案而分拟情实缓决。未为允协。因降旨、令嗣后内外问刑衙门。于秋审斗殴案犯。悉心定拟。毋有枉纵。今刑部奏请、将本年已入缓决各案内。查明死者并未持械。凶犯以金刃格伤致毙者。俱补缮黄册。改拟情实进呈。所办又属过当。断不可行。朕昨降谕旨、通饬酌定情实之意。原因近年金刃伤人之案较多。而秋审时每列入缓决。且数年后、仍得减等发落。于是好勇斗很之徒。妄谓杀人可以幸生。遂罔知儆戒。轻蹈法网。不可不示以严惩。俾知用金刃杀伤徒手之人者。断难邀免。庶可稍戢其逞强之心。以免罹必诛之罪。是以前旨有嗣后之言。欲使众共知晓。凛刑章而不敢复犯。若教而不从。则是自取其死。于情理均无可恕矣。今刑部请于本年即行改正。竟似朕急欲多勾百十人。实属误会朕意。且立法自有次第。何不可待之有。而为是汲汲乎。著刑部转行各督抚。将朕先后两旨。遍行出示晓谕。虽穷乡僻壤。咸使闻知。如此晓谕之后。倘有仍用金刃杀伤徒手之人者。即当拟入情实。朕酌定其情。即不予勾。而以金刃斗杀者。概不予以减等。庶几辟以止辟之义。至明年秋审内。倘有未闻此旨以前之案。亦不必办及。俟后年各省秋审时。再行分别办理。俾共知朕仁义并施。化民约法之意。将此通谕中外知之。　　

○辛未。谕军机大臣曰、户部议驳王亶望奏、宁夏一府。收捐监粮。请减照兰州等处之例。每名捐谷八十石等因一摺。以宁夏、巩昌、秦州、向来每名捐谷一百八石。今若将宁夏一府减数收捐。则宁夏一属。报捐者自多。恐巩昌秦州等处。向来报捐较多之地。不免生避多就少之情。所驳亦是。但前据王亶望奏、宁夏谷价。与兰州等处相等。而捐数较兰州等处为多。各生未免裹足。以致捐数寥寥等语。似系该处实在情形。不可不为之调剂。惟所请减照八十石收捐之数。又未免与巩昌秦州等处、多寡悬殊。朕意莫若为之折中定数。每名酌减谷十四石收捐。使宁夏一属。不致因定额数多。而心生畏阻。而巩昌秦州等属。亦不致因宁夏议减。而闻风效尤。似为两得。著传谕勒尔谨、将如此酌减收捐。是否与宁夏有益。及巩秦等属、不致避多就少。并援照请减之处。即速详细查明。据实覆奏。　　

○壬申。上以恭谒泰陵、泰东陵。自圆明园启銮。　　

○谕军机大臣等、京师自八月初八日、得有透雨以后。直至九月初六日。始得微雨寸许。深以田功为念。今日启銮。见沿途秋麦青＜艹匆＞。较往年九月杪所见尤胜。因召见周元理、询知今岁畿辅及各属。夏秋雨泽沾濡。地土极为滋润。所种秋麦颇多。惟大名一带。入秋以来缺雨。间有歉收之处。至初六之雨。保定省城、较北为优。迤南或更沾足。亦未可定等语。大名所属。与豫省境壤毗连。晴雨谅亦相等。未知该省秋来雨泽若何。豫省以麦收为重。若七月雨少。即不能及时播种秋麦。不知秋间曾否得雨。麦田曾否种齐。设因缺雨。种麦未全。则于民食大有关系。或竟俟来年补种春麦。或当设法酌办。不可不豫为筹画。著传谕徐绩、即行查明该省雨水麦田情形若何。迅速据实覆奏。寻奏、豫省地方。较直隶天时稍暖。若十月半前得有透雨。尚可赶种宿麦。现在率同司道、虔诚步祷。以冀甘霖普被。倘过期不雨。只可于来年播种春麦。惟有与藩司等、细心筹画。或粜借仓粮。购给耔种。俾农民咸资生理。得旨、所奏已迟。足见汝不留心民瘼。慎之。又批。若非朕问。必无此祷。设再不诚。如何上对天。下对民。　　

○旌表守正捐躯山西太谷县民冀成妻李氏。　　

○是日、驻跸黄新庄行宫。　　

○癸酉。兵部议覆、仓场侍郎暂兼管顺天府尹蒋赐棨奏、查乡试武生。八旗汉军、及各府州县。人数多寡不同。可照会试分别省分例。均匀分派办理。其投卷造册各事宜。请自本年丁酉科为始。由顺天府、查照各武生人数。按名匀派。分为四册。先将分定名数。每围若干。报部缮签封固。于宣旨后。在部掣签。分拨四围考试。至各省乡试。应听各该省照旧办理。从之。　　

○是日、驻跸半壁店行宫。　　

○甲戌。谕军机大臣等、据佛德等奏、三处织造。织解伊犁本年贸易所需缎绢绫绸。共一万一千匹。经陕甘总督勒尔谨、转行解到哈密。逐一查验。内有霉黕不堪应用之各色缎绢四十六匹。仍交原解官领回等语。新疆贸易缎匹。理应质地厚重。颜色鲜明。前经屡降谕旨、令该织造等、如式制办。妥协解送。并令陕甘总督、逐一验明转解。此次缎匹解到甘省时。该督曾否详悉点验。若彼时验有霉黕不堪用者。至四十余匹。即应一面驳回。一面奏明。令原办之织造赔制另解。若点验并无霉污。已经派员转解。于解到哈密时。经佛德等检出。自系委员沿途不能小心照料所致。即应著落该委员赔补。如委员力不能赔。即应在原派之该督等名下、代为分赔。以清官项。此事必须彻底清查。分别办理。著传谕勒尔谨、即速查明。据实覆奏。嗣后每年解送贸易绸缎。均照此例办理。以专责成。将此由四百里谕令知之。　　

○吏部议准、仓场侍郎暂兼管顺天府尹蒋赐棨奏称、嗣后顺天乡试。北皿、贝字、中式举人内。如有原系他省。寄籍顺天各府者。即令其发榜后填写亲供时。先行据实呈明。遵例改归原籍。如实系无家可归。亦令呈明原籍某处。及因何不能改归缘由确据注册。其实系顺天土著。即饬具得中举人互结。并责成顺天府详加询明。分晰造册。咨送吏礼两部存查。倘仍有含混隐匿情事。查出。将本人严行治罪。并将互结之举人。及顺天府承办之员。照例议处。从之。　　

○是日、驻跸秋澜村行宫。　　

○乙亥。谕曰。傅景、驻伊犁年久。著惠龄前去。更换来京。　　

○谕军机大臣等、据英廉奏、山西陈大朴等、控告丁归地粮一案。其代写呈词之董得寿、现已拏获。并讯取供词。据称、因丁归地粮一事。曾经捏写假书。前往知县衙门。面见县官请托。罗县官说。原是我县中分内之事。自然替他办妥等语。董得寿、系在京无藉之徒。乃敢捏写假书。持往山西。求见该县。面为请托。该县亦即应许办妥。如所供果确。该县听情允办。自有应得之咎。复检阅袁守侗原奏称、传讯知县罗兴禧、据供、曾记有董姓来署禀见。言及陈大朴等、因丁归地粮。上京欲控。经伊劝回等情。彼时因本县丁地。现经议详。何必上控。况系地方公务。非伊应管。即行逐出等语。是罗兴禧曾见董得寿之处。已属相符。惟该犯供已应允。该县供系逐出。各执一词。必须当面质讯。方成信谳。至该县以素未识面之人。辄与相见。及闻其嘱托公事。又不即拏究禀详。仅以斥逐了事。所办已属错谬。若讯如董得寿所供。则罗兴禧之罪。更无可逭。今董得寿等、现经提督衙门。交沿途地方官、解往山西。著将英廉原摺、发交袁守侗阅看。并将罗兴禧解任。提集案内应讯人犯。详悉研究质审。务将此一节审得实情。先行奏覆。余款仍即秉公研审明确。一并定拟具奏。将此由四百里谕令知之。　　

○是日驻跸梁格庄行宫。　　

○丙子。上谒泰陵、泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○谕军机大臣等、本日国泰奏到、山东八月分粮价单。朕详加披阅。内除登莱二府属。各项粮价。俱较上月稍减。青州府属。黄黑豆、高粱、与上月同。大米稍增。余稍减外。其济南各属。米粮价值。俱有比上月稍增者。此必入秋以来。缺少雨泽。各属间有歉收之处。是以粮价逐渐加增。前据国泰奏称、省城于八月二十四日。得有微雨其余各属。于八月二十一、二十四等日。得雨二三寸。未能普遍。种麦不无望泽。若九月二十以前。得有澍雨渥沾。已种者可以滋长。未种者可以乘时布种。无虞迟误等语。是该省秋麦。尚未普种。不知自九月以来。各属曾否得有透雨。麦田曾否种齐。设因缺雨。种麦未全。则于民食大有关系。著传谕国泰、即行查明该省雨水麦田情形若何。迅速据实覆奏。　　

○是日、驻跸秋澜村行宫。　　

