<!-- { "loadSidebar": true } -->
○谕军机大臣等、据陈大受奏称、太仓州王徐氏等、倡行邪教一案。已饬臬司翁藻、将左允文收禁候讯。并摘提数名杖惩。其余人犯。饬令府县、差押解回本籍安插。毋许出外、又生事端。又据太仓知州高廷献禀称、闻王徐氏本非正经。入其教者。多系浮荡无赖之人。查从前乾隆五年、查办燃灯教一案。止为愚民被诱。妄希获福消灾。今其流弊。愚顽者、陷溺既深。执迷不悟。而刁黠者、藉为奸利。勾诱主谋。近之则为人心风俗之害。远有恐有奸宄不测之虞。未可概信为吃斋念佛而已。其徐士节等、先经惩创。乃敢怙恶不悛。若仍留于该处。将来故智复萌。必致又行煽惑。现饬两司、速将该犯、并提徐周二氏究审。按律分别定拟、另奏等语。览其所奏。前后办理情节。失之宽纵。张保太倡立邪教。被惑之人。各省有之。此事甚有关系。不止于诱人入教、骗财淫乱而已。闻江南行教之人颇多。即系张保太之党羽。从前陈大受办理此案时。即未曾究出根底。今伊出郊劝农。即有如许人、拦伊健诉。显系聚众、有所别图。想伊不知如何文饰、以掩其事耳。将谁欺耶。今虽奏称、饬令两司拘提审讯。看来陈大受之意。又欲就案分别惩治。所为滋事不如省事耳。此等紧要之件。草率办理。甚非朕委任之意。前此张允随、张广泗、二人奏摺。已抄录寄谕陈大受。想伊尚未接到。尔等可再传谕、严行申饬之。令其遵照前旨。会同尹继善、亲提速讯。尽法严治。毋使奸民漏网。又生将来事端。　　

○又谕、陈大受摺奏太仓王徐氏等一案。办理宽纵。朕降旨严行申饬。并令尹继善会同审理。可将朕批谕之旨。抄录寄与尹继善阅看。云南张保太、设立邪教。招集多人。竟有谋为不轨之意。前张广泗奏摺、叙述颇详。朕已令抄录寄与尹继善矣。今王徐氏案内人犯。即系张保太传教之党羽。公然于巡抚前、聚众健诉。不知畏惧。诚为法所难宥。尹继善、身任总督。封疆攸系。此等案件。正当留心查缉。不应专听巡抚办理。以为与己无与也。今审理此案。当彻底究讯。毋得稍有宽纵。又似陈大受之文饰欺隐。草率竣事。负朕寄任之意。张允随前奏张保太之案、可一并抄寄尹继善知之。　　

○吏部议奏、镶白旗汉军都统咨称、三等轻车都尉崔国辅、因重典房屋得价一事。刑部议以革职枷责。所遗世职。例以其子承袭。但崔国辅现在乏嗣。又无应袭之族人。应作何办理之处。由吏部定议。查崔国辅所犯。并非枉法婪赃等罪。所遗世职。应俟其生子后。仍令承袭。其原得轻车都尉。系伊祖崔大成、随左梦庚归顺。及围大同等处有功所立。并非阵亡所得之官。若崔国辅终身无嗣。应令该旗、将该员原领敕书。送部注销。嗣后八旗世职。有与崔国辅情事相类者。俱照此画一办理。通行遵照。从之。　　

○工部尚书公哈达哈等奏、据江南苇荡营参将韩烈、通揭河工道、厅、各款。一、淮扬道叶存仁、上年在铜沛同知任内。玩视修防。河水不能下洩将徐州大坝堤工、冲漫三百余丈。淹延二百余里。叶存仁并不申报。大吏亦无所闻。今岁钦差按临。又经曲为掩护。实为玩工殃民。一、河库道吴同仁、支发钱粮。除兵饷外、俱每百扣饭银五两。又扣平二两零。查本年河工水利二项银、该库支发百余万。通计扣克。不下十余万。必应严行清查。一、里河同知施廷瑞、承挑盐河。参将奉委催工。查所挑工程口底宽深。俱不足估。工所亦人夫寥寥。随将夫头责处。移催该厅、添夫儧挑。讵该厅心怀仇恨。回文语多詈骂。参将即具禀总河顾琮。未经批发。后经访得该厅、原领银三千九十余两。系七折交夫头包挑。又未全给。以致挑不如式。而淮扬道叶存仁、复糢糊量收。该道、厅、侵帑徇情。罪均难逭。一、里河乃施廷瑞专管。而叶存仁、吴同仁、均有兼辖之责。自本年五月初。黄水直注里河。该道、厅、并不往清口一看。适值叶存仁祖母生辰。吴同仁率通工文武。前赴叶存仁署内。张筵演戏数日。竟置河库钱粮于膜外。以上各款。通工周知。伏乞据揭转奏等语。查该参将揭报各款。事关河务。相应请旨、确查究办。得旨、这摺内所揭各款。著署漕运总督刘统勋、会同总督尹继善、巡抚陈大受、秉公查审具奏。　　

○大学士川陕总督公庆复奏、瞻对已平。贼首歼灭。现在清除余党。招抚逃散。次第就理。大局既定。善后为急。恪遵节次谕旨。详查地势。熟察番情。筹画善后事宜数条。一、分地以绝盘踞。瞻对地方辽阔。而班滚所居。负山带江。尤属险阻。今既犁巢扫穴。自应遵照原议。剖散其土宇。割裂其形势。拨给效力之土司。并分赏投诚有功之土目。分隶管辖。一、设官以资管束。瞻对接壤效力之土司。原有职衔。其投诚有功之土目。若不藉朝廷名分。则体统不尊。请将前项土目。分别酌授长官司千百户等职衔。给以号纸。果能抚驭有方。所属三年无过。该管官考核保题。准与承袭。一、统辖以专责成。贼酋既灭。画界分疆。另设土职。势已涣散。其贡赋承袭。一切查剖事件愈分愈繁。应于就近土司内。择其循谨干练。夷众素所信服者。酌派一员统辖。一、纳贡以昭恭顺。蛮疆贡赋无几。然非此则无以示羁縻而觇顺逆。从前班滚不法。不纳贡赋。恣意妄为。而内地竟无由向彼查察。此其明验。应请查照蛮例。随其地利。或青稞、或马匹、或皮张、酌折银两。交统辖之土司完纳。一、巡察以警愚番。新分土目众多。既不设兵弹压。又无文员稽查。恐岁久积玩生奸。应于每年秋末。令该管文武大员前往。随带茶封赏号。于适中之地。传集大小土司土目。公同考核。有无夹坝。并一切案件。随与剖结。安静者赏。违犯者罚。均照松潘巡察之例办理。一、定禁以防负固。班滚所恃者、战碉坚固。高至七八层。重重枪眼。藉为战守之资。今俱檄饬拆毁。惟留住碉栖止。嗣后新定地方。均不许建筑战碉。即修砌碉房。亦不得高过三丈。违者拆毁治罪。其邻近良善土司。旧有高大碉楼。原以防外寇而严守御。相沿已久。不必一例禁遏。一、立法以清夹坝。班滚积恶。多在夹坝。今恶党歼灭殆尽。终恐不无一二犯法之人。应请斟酌夷例。严立赏罚。如番人夹坝。抢劫财物者。为首、以三九罚服。为从、以一九罚服。追赔失主。致伤人命者。另议抵偿。牵线窝藏者。同罚。该管土司、土目、纵容失察者。分别记过降革。仍照讳盗例议罪。刊刻番汉字木榜。置立各口。通行晓示。得旨、议政王大臣议奏。寻议、均应如该督所请办理。其禁止建造战碉一条。巡查之员。每年前往一次。地方辽阔。周遍为难。保无有私行建筑之处。其余土司。现有高大碉楼。若至倾圯。亦不便复准建造。应如何巡查禁止之处。仍令该督详议奏办。至筹画经理之方。总在相其地土形势。顺其夷情风俗。措施得宜。乃为久远安全之计。应令该督、会同川抚纪山、详筹妥办。此外再有应行酌办之处。另行具奏。得旨、依议速行。　　

○又奏、中路领兵官建昌镇总兵袁士弼、前以捏报军情、参奏革职留任。并革去总统。今复据提臣李质粹咨揭。袁士弼留任以来。并不实心效力。怠缓规避。贻误军机。理合据实密参。得旨、袁士弼著革职。拏交刑部。从重治罪。该部知道。　　

○又奏、原参河州镇总兵张豹、在川省军营效力。攻碉杀贼。屡著劳绩。可否送部引见。量为弃瑕录用。得旨、张豹、著送部引见。该部知道。　　

○己丑。谕军机大臣等、据陈大受奏称、署太仓州事高廷献、查捕邪教之王徐氏。及伊甥女周氏等。尚未饬结。突有数十人。持香齐至州堂。声言周氏系观音转世。王徐氏系活佛临凡。我辈来迎接供养。适高廷献往乡相验未回。各犯即赴苏。于臣下乡劝农时。有太仓、嘉定、宝山、昆山、新阳、青浦、等处民人。一百数十名。焚香跪称。伊等皆卖产入教之人。今活佛被拏。不可得见。求提来一见。死亦甘心。因此并追出张保太所传经帖等件。现饬两司提究。按律定拟等语。张保太在云南设立邪教。招集多人。竟有谋为不轨之意。王徐氏等、即系张保太传教之党羽。今在江南、肆行勾结。煽惑人心。竟敢倡率百有余人。健诉于巡抚之前。或系欲保王徐氏等释放。或别有强横之状。必不止如陈大受所奏、求提收禁之人一见也。奏摺中显有粉饰。非系实情。安宁、身在地方。知之必悉。可传旨密行询问。令其据实具奏。寻安宁奏、太仓邪教一案。经抚臣委臬司严审。王徐氏、及徐树绩等、实系刘奇党羽。并又究出多人。现仍研讯。至众人到苏。求见周氏。皆王徐氏、及左允文等。商谋号召。意在徼幸求宽。并无别故。其迹虽似挟众要请。然于抚臣前。实是执香恳求。并无强保王徐氏之言。亦别无强横之状。但人多嘈杂。有似喊闹。是以外间有邪教多人、鬨闹抚臣之讹传。其实抚臣所奏、并无粉饰。此案关系极重。臣断不敢稍涉瞻徇。报闻。　　

○又谕曰、苇荡营参将韩烈、揭报河道叶存仁等一案。已降旨令刘统勋、会同尹继善、陈大受、秉公查审。尔等可传谕刘统勋。韩烈所揭道厅。俱系该省文员。而各款又系该上司应行查察之事。伊不得稍有瞻顾偏向。务须查出实情。公平妥办。　　

○户部议准、浙江巡抚兼管盐政常安疏称、三江、东江、两场。坍没草荡滩场。共缺正课银五百五十三两零。随徵车珠银九两零。请自乾隆八年为始。照数豁除。从之。　　

○庚寅。上御勤政殿听政。　　

○谕、昨据韩烈揭叶存仁吴同仁各款。现交刘统勋、会同该督抚、秉公查审。兹顾琮所参韩烈贪劣不职各款。著将韩烈解任。亦交刘统勋等。一并严审究拟具奏。　　

○谕军机大臣等、朕闻浙江定海一带地方。自仲夏以来。雨泽愆期。直至六月初旬、甘霖未沛。将来秋收必至歉薄。马尔泰现在浙省。常安身任地方。此等水旱、关系民生之事。自应刻刻留心。何以俱未奏报。可传谕询问。令将该处实在情形、及如何料理之处。一并奏闻。寻常安奏、查定海县。五月间雨水稍缺。至六月初旬后。连沛甘霖。田野沾足。早禾约有七分收成。臣前因该县孤悬海外。豫拨省米四千石。随于五月内减价平粜。复动仓谷酌借。是以米价照常。民情宁帖。得旨、览奏俱悉。　　

