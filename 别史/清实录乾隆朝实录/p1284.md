<!-- { "loadSidebar": true } -->
○戊戌。吏部议准、浙江巡抚杨廷璋奏称、山阴县之柯桥地方。为水陆通衢。需员弹压。查该县白洋司巡检。地僻民淳。无需专员。请移驻兼管。另建衙署。从之。　　

○旌表守正捐躯之直隶衡水县民彭知中妻王氏。　　

○己亥。谕军机大臣等、驻防哈密之宁夏镇总兵李中楷病故。已有旨令五福补授矣。至哈密驻防一事。朕意伊犁久经平定。巴里坤现有将军。安西复有提督。声势已属联络。似可不必复设驻防大员。可否即行裁彻。抑或派员留驻。俟军务竣后。改设副参之处。正拟降旨询问黄廷桂。令其酌量办理。今据黄廷桂奏称、哈密地方。距巴里坤军营较近。议将安西提督、移驻哈密。其现在防镇印务。委沙州协副将祖云龙署理等语。此奏适合朕意。安西提督、移驻哈密一摺。已批令大学士、议政大臣、会议具奏。所有哈密现在驻防事务。即令祖云龙在彼办理。竟勿庸另行简派矣。可传谕黄廷桂知之。　　

○庚子。吏部议准、四川总督开泰奏称、重庆府巴县。附府事繁。所辖缙云山岭以西之祥直二乡。共十二甲。接壤璧山县。应分归管辖。岁科考文武童生。即赴璧山应试。其嘉陵江以北之义礼二乡、并仁乡等二十六甲。分归江北镇同知管辖。并改重庆府司狱、为江北镇同知照磨。衙署以司狱旧署移建。文武童生。仍归巴县考试。其江北镇同知、璧山县知县、并改设之照磨。俱归部选。从之。　　

○辛丑。上诣皇太后宫问安。　　

○幸瀛台。　　

○更定乡会试三场篇目、并会试一体磨勘例。谕、乡试磨勘一事。前已有旨、令于下科为始。将来详加覆勘。自不致视为具文。惟是三场试艺。篇幅繁多。士子风檐寸晷中。检点偶疎。辄干指摘。其以磨勘获咎者。转得有所藉口。且设科立法程材。无取繁文虚饰。今士子论表判策。不过雷同剿说。而阅卷者亦止以书艺为重。即经文已不甚留意。衡文取士之谓何。此甚无谓也。三场试以书艺经文。足觇素养。继之五策。更可考其抱负之浅深。又何庸连篇累牍为耶。嗣后乡试第一场。止试以书文三篇。第二场。经文四篇。第三场。策五道。其论、表、判、概行删省。至会试、则既已名列贤书。且将拔其尤者。备明廷制作之选。淹长尔雅。斯为通材。其第二场、经文之外。加试表文一道。即以明春会试为始。乡试以己卯科为始。著为例。如此、则士子闱中。不得复诿之于日力不给。而主试者亦可从容尽心详校。无鱼目碔砆之混。且乡试第二场。止经文四篇。斯潦草完篇者。当在所黜。专经之士。得抒夙学。而浅陋者亦知所奋励。去浮文而求实效。期足称国家宾兴大典。可传谕该部遵行。再向来会试。例不磨勘。未足昭慎重。亦著宽至庚辰春榜后。奏请一体派员磨勘。　　

○谕军机大臣等、马厂地亩。前已有旨、令侍郎吉庆、刘纶、会同方观承、查勘具奏。此项地亩。清查升科。该百姓等、得以永远为业。原属便民之事。但伊等私垦已久。地方各官。规避失察处分。而垦户人等。又恐将来一经报出。致干私垦之罪。或转致互相欺隐。以致不能彻底清厘。著传谕方观承、晓谕各该地方官。及垦户人等。所有从前失察及私垦之处。一概免其追究。但须据实稽查报出。毋使稍有隐漏。若此番清查之后。尚有隐匿不报者。则地方官不得辞其咎矣。将此传谕该督方观承知之。寻奏、天津等十三州县马厂地。悉系官荒。应行招垦。从前民间惑于王公马厂之说。恐一经认垦。即成王公当差佃户。每多隐匿不报。今春旨私垦及失察之咎。概免追究。臣已明白晓谕。照例报粮。即可守为世业。虽至愚亦不肯隐匿干罪。报闻。　　

○又谕、青州将军、副都统、俱缘事降革。新授将军、副都统、一时不能到任。著公那木图、驰驿前往青州。于舍图肯未到任之前。暂行署理将军印务。　　

○壬寅。谕军机大臣等、达什达瓦所属人等。自巴里坤移驻鄂尔坤。时届天寒。生计不免稍窘。著加恩赏给口粮三个月。以示体恤。现据富森奏、请派章京笔帖式等。协同照看达什达瓦属人游牧事务。著派笔帖式一员。领催一名。驰驿前往。　　

○户部议奏、旗人有将康熙年间卖出之产。捏称为典。图利控赎者。总因年远。两造俱非经手之人。中证又皆无存。一称为典。一称为买。甚至价值多寡互异。即以契为凭。雍正元年以前。俱系白契。真伪难辨。窃思康熙年间典卖房地。至今多则八九十年。少亦三四十年。卖者固无回赎之理。即典者亦辗转出售。难以根寻。应将八旗地亩、凡典卖于民者。仍汇入民典旗地案内办理。其在康熙年间典卖者。概不准赎。嗣后凡契典房地。俱报明各该佐领。将价银并载旗档。回赎时、仍报明销档。以杜讼端。从之。　　

○参赞大臣哈达哈奏、臣奉命随同副将军成衮扎布、擒拏青滚杂卜。今彻兵至额尔齐斯地方。复经成衮扎布、调车布登扎布、至克木克木齐克地方。会同舒明堵截。臣随派索伦喀尔喀兵七百名。交车布登扎布前往。余兵五百名。臣即带领赴成衮扎布处。听候调遣。再此次彻回喀尔喀王公扎萨克内。派贝勒纳木扎勒车苏隆、公车登萨木丕勒、同副都统扎勒杭阿、鄂博什、管辖后队兵前来。其亲王巴雅尔什第、贝勒沙克都尔扎布、贝子达尔扎、三达克多尔济、公恭格敦丹、三都布多尔济、扎萨克根敦等。俱请同往擒贼。以图报效。臣现带领同行。报闻。　　

○癸卯。上御乾清门听政。　　

○谕军机大臣等、据雅尔哈善等奏称、沙克都尔曼济、拏解偷窃马匹厄鲁特特穆尔、得默尔等。至巴里坤。请旨即行正法等语。厄鲁特等抢夺成风。不可不严加惩创。特穆尔、得默尔等。即照所请正法。并著传谕沙克都尔曼济。伊拏获所属窃盗人等。原可自行办理。今解送巴里坤。请旨办理。甚属恭顺。伊属人众多。必须严行禁止。嗣后如有此等抢夺为匪之人。听伊自行查办。毋庸解送巴里坤。　　

○又谕、前经降旨、令雅尔哈善派厄鲁特兵一千名。驻防瓜州。此次厄鲁特都尔图毕克等。著暂留巴里坤。俟明年春间。派入驻防瓜州兵内遣往。　　

○甲辰。吏部议准、升任山东巡抚爱必达奏称、滕县南三社地方。前经抚臣杨应琚奏准、以该县丞移驻。并兼管南乡十九一保。今查南三社地方。南北六十余里。东西四十里内惟二十二保之杜安集。为各社适中之地应令该县丞移驻。埃建衙署。其额设皂役四名不敷差遣。应于民壮内分拨五名。工食在该县额编银内动支从之。　　

○调原任福建建宁镇总兵鸿汇来京引见。　　

○旌表守正捐躯之河南淮宁县民任黑妻石氏。　　

○乙巳。上诣皇太后宫问安。　　

○幸瀛台　　

○丙午。圣祖仁皇帝忌辰。遣官祭景陵。　　

○上诣寿皇殿行礼。　　

○幸圆明园。　　

○谕军机大臣等、据集福等奏称、查办车臣汗部落匪窃贼人。因嘛呢巴达喇、现在患病。未及会办。其齐木齐格特人等。亦暂行慰谕。缓筹办理等语。嘛呢巴达喇、尚属年幼。不谙事务。今既患病。毋庸会同办理。伊部落内属人滋事。皆因德木楚克、久在军营。未获经理所致。今已彻兵回至游牧。著集福等会同德木楚克、妥协查办。至齐木齐格特、游牧地方。与呼伦贝尔邻近。著密谕伊柱、豫备兵丁。听候调遣。俟擒获青滚杂卜后。伊柱即领兵、将齐木齐格特人等办理。此时毋得洩漏。　　

○旌表守正捐躯之湖南衡阳县民杨乃叙妻许氏。　　

○丁未。谕军机大臣等、阿逆奸狡性成。现在尚未擒获。所有一切紧要卡座。俱应设兵豫备。近据顺德讷奏称、阿布赉将伊女与阿逆为妻。并查出伊部落内所获厄鲁特人等。交与管辖等语。是阿逆当此计穷力竭。犹复煽惑哈萨克。断不肯安静无事。必须豫为防范。使逆贼无所逞其奸宄。成衮扎布、既深悉喀尔喀、乌梁海情形。哈达哈又经深入哈萨克。一切地方形势。自应了然。或应于额尔齐斯等处。派兵二三千名防守。或更有紧要地方。设卡防范。偶有骚动。以逸待劳。方为妥协。如应先遣兵丁。乘其不备。奋力擒剿。亦即相机办理。著成衮扎布、哈达哈、会同军营大臣等。悉心筹画。以副委任。　　

○又谕、据成衮扎布等奏称、新来归降明噶特、特楞古特、绰罗斯等。共四百户。酌量赏给口粮。即令前往原游牧。再辉特台吉噶勒丹达尔扎属人。前已给过口粮两个月。其续到户口。请一并给与口粮等语。此等新降之人。前曾令其各回原处地方。昨经兆惠奏请暂行安插。是以复降旨雅尔哈善等、令将新赴巴里坤人等。暂给口粮过冬。俟明年再为筹办。今此项明噶特、特楞古特、绰罗斯等。应一体办理。著即赏给口粮。令于现在所住地方过冬。其明岁如何遣回、并令何人兼管之处。会同哈达哈等详议具奏。但特楞古特、奇尔吉斯人等。若系古尔班和卓属人。即不应加恩。俱著照阿逆属人之例。赏给喀尔喀等为奴。并著哈达哈查明办理。再嗣后有似此投诚人等。其在十户以内者。送至察哈尔安插。三十户以内。留乌里雅苏台等处。给予口粮。令其当差。若至三十户以上。人数众多。酌量在科布多布延图等处居住。接济口粮。仍遣回各原游牧。成衮扎布等、即遵照分别办理。至噶勒丹达尔扎人等。前次虽俱经赏给口粮。现在未能充裕。著将新到户口及从前已经赏给口粮人等。一体加恩。再给口粮两个月。以示体恤。　　

○又谕、现在巴里坤马匹。虽已敷用。但尚须多为豫备。且伊犁或尚有需用马匹之处。前降旨方观承购马五千匹。今已收槽餧养。著将直隶购买马匹。解往西安。西安马匹。调往甘肃。甘肃马匹。调往巴里坤。逐次更换调拨。可免长途疲瘦之虞。而巴里坤得此马匹。尤觉应用裕如。现又据黄廷桂奏称、接四川总督开泰咨称。川省可拨马一千匹。解甘备用等语。并著传谕开泰。即于川省营驿马内。拣选一千匹。就近委员。解交黄廷桂验收。以备来春调遣。　　

○又谕、据哈达哈等奏、扎木参、恳将伊属人等。移住卡内游牧等语。即照所请。准其在哲尔格西喇呼鲁苏游牧。扎哈沁人等。既与喀尔喀连界居住。著即令其在附近卡座。照喀尔喀等设卡防守。则伊等既得效力差委。支领钱粮。以资养赡。其喀尔喀兵丁。亦可量行裁减。著成衮扎布等、妥协办理。　　

