<!-- { "loadSidebar": true } -->
○己卯。谕军机大臣等、据胡宝瑔奏、拏获逆词案内孙耀宗一犯。并搜出逆书一本。现已解直并案审结一摺。前因方观承奏、究出系李怀林所为逆词。迹涉挟仇诬陷。自当将正犯研讯确实。明正刑章。其砌害无辜多人。原可概置不问。今豫省拏获之孙耀宗。即系单内有名之人。使其果无悖逆情节。自当予豁。乃豫省从该犯家内查检。已得逆书。则其他名列逆词者。显有立教聚众情事。断非无因构陷。尽属子虚之理。该督前于王太。尹文英高得贵等但据供挟嫌起衅。未及详悉研讯。安知非本属逆党。另有别项情节。因而攻击败露。抑或逆犯以一人承当。冀救其余党耶。可见此等丧心狂悖之尤。人世所不容。是以王太等即能狡词诡脱。或将家存字迹。先行消灭。而不能禁别处之不发觉追求也。今逆词既经量出。该督即应彻底根究。断不可谓首犯既得。罪有攸归。稍存一就案完案之心。转使邪教蔓延。所贻害于地方者更大。况豫晋二省。皆有案内之犯。现已传谕明德。胡宝瑔等实力缉拏。如更有夥党。决不能幸逃法网。该督此时纵欲将就了事。又安能保余党之不由他省供首而出。岂不大可畏乎。总之此等邪教逆案。一有踪迹。务令绝其根株。稍涉迁就。则屈法适以养奸。大非辟以止辟之义。此案除李怀林一犯。仍即速行解交行在外。其王太等各犯。可将孙耀宗一节。加紧质讯。即重以严刑讯问。亦案情理当如此。并非事外苛求。一有定供。亦陆续解来候审。所有逆词著一并封寄。令其逐一严审具奏　　

○又谕、前正定兵丁拾获逆词一案。先令舒赫德。于近京地方。设法躧访。续据方观承奏到。此案实系李怀林等挟仇诬陷。是以复经传谕。无庸再行查办。今日胡宝瑔摺奏、查获案内有名孙耀宗一犯。现在搜出逆词一本。且据供出皇天道。收元教。种种名色。且流传豫晋二省。则是李怀林词内牵涉多人。非出无因。而邪教辗转煽迹。已确有明证矣。近京一带地方。又安保无恶党潜踪窜迹之事。著传谕舒赫德。令其仍遵初次所降谕旨。悉心密访严查。无得稍有疎懈　　

○又谕曰、胡宝瑔奏、拏获逆词案犯孙耀宗。并搜有逆词一摺。此案在直隶初审时。迹涉奸民挟仇诬害。所列姓名。其人似属无辜。既经方观承将正犯李怀林拏获。自可定案治罪。今据该抚所获孙耀宗一犯。现已搜得逆词。并供出夥党历历有人。则是该犯并非为李怀林诬扳。其平日。立教聚会。实有逆恶明徵。而举一以例其余。凡逆单内有名者。并非受诬株累可知。已有旨令方观承逐一详细研究。无令稍有漏网。并令明德。将在晋省人犯。按名查捕矣。可见此等丧心恶逆之徒。肆行鼓煽。在直隶虽未讯出端倪。而他处亦必败露。其事为人世所不容。封疆大臣。尤当执法。实力办理。不得在迁就完案之见。养奸民而贻世害也。著传谕胡宝瑔。将供内有名各犯。速行躧缉务获。先行取供奏闻。一面即解直审拟。谅勿以事关两省。稍存歧视也　　

○又谕曰、明德奏、亲往高平县搜拏直省逆词案犯李真祖一摺。同日适据胡宝瑔奏到。拏获此案人犯孙耀宗。搜有逆词。并供出皇天道。收元教等名目。其事起自山西长子县壬戌午。曾将教首张金斗正法。田金台。孙耀宗。拟徒。而该犯仍于前此犯案陈武家。钞得此书。可见当时不过就案完案。而余犯竟多开脱。是以根株未尽。芽孽又生。非封疆大臣实力安靖地方之道也。此案狂悖肆恶。迥非寻常逆案可比。著传谕明德。将李真祖严拏务获外。并密将长子县属前后邪教党羽。彻底悉心根究。毋稍颟顸了事　　

○军机大臣等议覆、喀什噶尔办事尚书永贵奏称、伯什克勒木官田。招贫苦回民耕种。交纳腾格钱。应如所请。至数年后。地亩全行耕种。或交纳粮石。或增加腾格。应令永贵等、届期筹定具奏。从之　　

○是日、驻跸阿穆呼朗图行宫　　

○庚辰。上诣皇太后行幄问安　　

○行围　　

○谕军机大臣等、方观承奏、审孙耀宗一犯。与李怀林另案归结一摺。意存迁就。希图完案。所见大非。已于摺内详悉批示矣。孙耀宗系李怀林单内有名之犯。且查出逆书。则其为李怀林案内党恶要犯无疑。正当归并。详细审讯。以究根株。乃该督转据阎景成供词。谓该犯避仇远出。实不知情。遂谓与本案毫无关涉。殊不思果系实不知情。何以藏带逆书。安知非李怀林指使散布。纠合党与者乎。夫以现获有据要犯尚欲分案办理。其余未获各犯。必将潜为消弭。度思如此逆案。仅将一垂死之李怀林。承当了事。该督自问。于心安乎。再同名之王成龙。据奏令其指认。彼此不识等语。此亦未可凭信。现在阎景成已有意开脱孙耀宗。安知李怀林非故为诡诈。救其余党乎。总之该督遵照屡降谕旨。悉心严鞫。断不可少存将就了事之心。负朕季任本意。况李怀林等二犯。另有旨速解行在。该督此时如不实力严究。或解到时究出端绪。或别由豫晋二省发露。恐该督难以承当也　　

○是日、驻跸布克大营　　

○辛巳。上行围　　

○谕军机大臣等、河南拏获逆犯孙耀宗。归并于李怀林案内审鞫。昨已有旨详谕该督矣。细思此案情节。孙耀宗一犯。据该督奏称、该犯于乾隆十六年。即因畏避阎景成他往。其移住临漳。亦已两年有余等语。若李怀林不过为王太等歛钱起衅。即极其诬陷之情。不过王太。尹文英。高得贵。三人而已。何至无端将离家十余年之人。填砌姓名。若云与孙耀宗有仇。又何必牵连王太等。今既并列单内。王太等虽无悖逆踪迹。孙耀宗则果藏有逆书。其为一案人犯。断无可疑。该督所奏另案办理之处。愈觉非是。著再传谕方观承。令其悉心体察。务在得其真情。勿得任奸党狡供朦混。以致仍涉含糊也。所有现在审讯各犯情节。并著速行奏闻　　

○大学士九卿等议覆、御史纪复亨奏、绿营世职。其祖父袭过。子孙现尚未袭者。查明实系嫡派。取结送部承袭。已袭之员。限一月内。取具宗谱送部。如有从前承袭时。影射顶冒等弊。准其自首免罪。应如所请。从之　　

○吏部议、河南卫辉府通判张任莘婪索案内失察之原任布政使苏崇阿等、应照例降调。得旨、依议。此等失察属员之案事近因公。其人平日材堪称职者。朕多酌量。从宽留任。本案失察之宋邦绥。永泰。向来办事。尚知勉励。即无加级抵销。亦当加恩留任。至严有禧、蒋嘉年、在臬司中。不独循分供职。且系尸位素餐之员。非宋邦绥等可比。宋邦绥、著销去加二级。永泰、著销去纪录八次。俱免其降调。严有禧、著降二级调用。蒋嘉年、著销去加一级。仍降一级调用。此朕因材甄别办理。并非行围在途。竟照签进止者。其因失察属员婪赃。不行揭报。议以降调之图桑阿。询问新柱等如何奋勉之处。奏闻到日。再降谕旨　　

○户部议准。前署贵州巡抚吴达善疏称、都匀县永胜坡铅厂。出铅有限。请封闭。从之　　

○以政鄂尔多斯扎萨克一等台吉衮布喇什子旺扎勒车布登多尔济。袭职　　

○是日、驻跸巴颜陀罗海大营　　

○壬午。上诣皇太后行幄问安　　

○行围　　

○吏部议准。贵州布政使亢保奏称、布政使库大使。盐场大使。例不回避本省。但恐日久不无弊窦。请照地方官例回避。从之　　

○是日、驻跸哈里雅尔昂阿大营　　

○癸未。上行围　　

○以山西归绥道五讷玺。为湖南按察使。山西平阳府知府秦勇均。为陕西按察使。　　

○是日、驻跸济林乌里雅苏大营　　

○甲申。上诣皇太后行幄问安　　

○行围　　

○谕军机大臣等、淑宝在哈密办事。已逾三年。著杨应琚于陕甘道员内。拣选一员。前往办事。淑宝即著来京　　

○又谕、索伦马匹。前经出兵乘骑。及每年倒毙。现在牧养甚少。于伊等生计。恐有妨碍。应为之筹画。今官牧群内。马驹充足。著加恩借给索伦兵粮二千分。即以马匹拨给。于伊等应支饷项内。酌定年限扣还。至索伦地方。滋生马匹。以何种为宜。需得若干匹。始能敷用。著传谕绰勒多。会同各城副都统。定议具奏。再黑龙江并无滋生牧厂。今若于官牧群内拨往数千匹。在彼设厂。派余丁牧放。每年将滋生之马。选择佳者解送京师。余即留于彼处。则索伦牧养日蕃于伊等生计。大有裨益。著传谕绰勒多若能办理甚妥或势有不能。亦无庸勉强　　

○旌表守正捐躯之广东开平县民戚钦源妻梁氏　　

○是日、驻跸齐尔伯库昂阿大营　　

○乙酉。上行围　　

○谕曰、刑部定拟徐可凤因奸威逼人致死案内将奸妇赵氏。仅照寻常军民相奸律。拟杖的决。此但知墨守成例。而不为原情定罪。于伦常风化。殊有关系。赵氏先与徐可凤通奸。廉耻已丧。乃以伊媳任氏碍眼。复嘱徐可凤并奸任氏。致氏投井身死。是平日不能正身以率其媳。其大亏姑道。已不待言甚至计图抑媳。同陷邪淫。以恣其欲。则其丧人。心而怀风俗。实为从检。奸案所希有。非重加创惩。何以维持名数。著该部将徐可凤按律治罪外。所有犯妇赵氏。另行准律揆情。从重定拟具奏　　

○又谕曰、伊柱补放副都统后。颇觉自满。不知奋勉。著革去副都统。作为二等侍卫。以观后效　　

○谕军机大臣等方观承查奏、奉恩将军阿朗阿于三月间。因患病留住滦州庄头席恕家。至闰五月起身出关一摺。此仅据支吾一面之词。并未饬属确查。于情理尚未能得实。阿朗阿果系患病留滞在内即应呈明宗人府本旗。在外知会盛京衙门。而滦州亦当自有报案。岂有各处皆无证据。直至逾限已久。竟自潜行出关之理。或系因自己庄头家内。可以任意久住。以致游荡逗遛。并嘱庄头捏称患病亦未可定。在庄头为阿朗阿家奴。阿朗阿居住伊家。虽外貌将顺。料非其心之所原其中情事。询问庄头必能得其确实。该州为通永道所辖。著传谕方观承。可即委该道明琦前往详悉查明具奏。寻奏、阿朗阿因病留滞。经通永道明琦。亲往查明。并无游荡别情。但逾限不报。实属违例。得旨。该衙门严察议奏　　

