<!-- { "loadSidebar": true } -->
○大学士等议覆、察哈尔正蓝旗总管阿敏道奏、内地民人。往察哈尔垦种多年。断难徙归。但民人与蒙古杂处。情性各异。易滋事端。请将刘家窰子之十三村民人。与在木圈子内之蒙古。互相抵换居住余地仍给民人耕种纳租。似此定界。实为两利。应令山西巡抚石麟。派员会同该总管妥办。至察哈尔各旗中。尚有似此民蒙杂处者。亦著各旗总管。移咨该抚查议具奏。从之。　　

○又议覆、巡察归化城员外郎色楞奏、归化、绥远、托克托、三城。现需贮谷。请分款捐收本色。查内地各省。仅有捐监一款。若因三城贮谷。将丞尉等官、俱准捐纳。各处相效奏请。碍难允行。应照内省例办理。其收纳粮数。俟该部查核定议。从之。　　

○吏部等部议覆、江宁布政使晏斯盛奏、各上司衙门书吏。系承办属员申详案件之人。如有拜谒属员。属员不行举报。及该管上司不严于约束者。分别议处。应如所请。从之。　　

○浙江道御史霍备奏、向例补殿试者。不准列十卷进呈。其中如临期告病。迹涉规避。自应照例办理。至丁忧回籍。服阕补试。正届新科。请无庸分别。从之。　　

○山东学政徐铎奏、荐举优拔。贵乎通经致用。请嗣后报优注明通晓何经拔贡改试经解。下礼部议。寻议。优生填注通晓何经。止凭学臣询核。并无试牍可稽。而拔贡所试经解。若仍就场中出题处。摭拾问答。亦易剿袭。应请于考优拔时。将御纂诸经中。摘取先儒异同之说。令其条分缕晰。作经解一篇解部。复于文理清通之内。择立品端方者入选。再、举优过多。未免冒滥。应限以大省无过五六名。中省三四名。小省一二名。从之。　　

○命吏部左侍郎喀尔吉善、暂兼兵部事务。　　

○调北路参赞大臣雅尔图、为正黄旗满洲副都统。以正黄旗满洲副都统阿兰泰、为北路参赞大臣。　　

○添设河南归德府管河通判。改归河通判、为仪考通判。从河东河道总督白钟山请也。　　

○庚戌。谕、各省藩臬两司。朕已令其陆续来京引见。至道府人员。亦系地方紧要职任。非朕亲见。无以知其优劣。著各省督抚查明。除已经引见之道府。无庸再行送部外。将未曾引见者。酌量本地情形。何时可以来京。给文送部引见。该部可即行文各督抚知之。　　

○大学士等议覆、直隶总督孙嘉淦奏、裁免旗地民租以杜争衅。查旗圈民房。经前督臣李卫。断令房则归民。地则归旗。每亩照上等科则起租。最为平允。自应如旧断给。至所称圈内房间。以现在管业者为准。如有民人占旗人地段。多盖房屋。与旗人占民人房屋。希图取租者。均照违制律治罪。应如所请。从之。　　

○辛亥。上耕耤。诣先农坛行礼。更服。至耤田所。躬耕三推。复加一推。御观耕台。命庄亲王允禄、和亲王弘昼、怡亲王弘晓、各五推。吏部左侍郎喀尔吉善、户部尚书陈德华、礼部左侍郎木和林、兵部尚书鄂善、刑部尚书史贻直、工部尚书来保、都察院左都御史查克丹、左通政罗丹、大理寺卿伟□□瑟、各九推。毕。顺天府府尹。率农夫终亩。赏赉耆老农夫如例。　　

○谕、本日朕祭先农坛。途遇雨泽。深为嘉祥。但官兵衣履。不无沾湿。其警跸修路官兵。及校尉耆老农夫等。应如何施恩之处。著庄亲王大学士等议奏。寻议。警跸之护军参领五十员。修道之协尉等官二百一员。各赏给官缎一疋。警跸之护军校护军八百四十名。及步军统领衙门出派步甲四千六百五十五名。各赏给半月钱粮。銮仪卫校尉一百五十名。各赏给一月钱粮。顺天府耆老农夫等九十四人。各赏给银二两。得旨允行。　　

○壬子。上御乾清门听政。　　

○诣畅春园、问皇太后安。　　

○幸圆明园。　　

○谕、前岳钟琪派拨宁夏官兵一千名。移驻凉州。旋因驻凉兵丁。已足敷用。将此兵彻回。所有领过赏银一万七千两。钦奉皇考谕旨。暂免追缴。俟大军凯旋之后。再行奏闻请旨。今大学士查郎阿具奏请旨前来。朕思兵丁等所领赏银。历年已久。此时料难缴还。况宁夏地方。去冬被灾。尤当加恩抚恤。此所欠应缴银一万七千两。悉著豁免。该督等可即出示晓谕众兵知之。　　

○吏部等部议覆。钦差兵部右侍郎班第疏称、宁夏地震。所属新渠、宝丰、率成冰海。不能建城筑堡。仍复旧规。请将二县裁汰。所有户口。从前原系招集宁夏宁朔等乡民人。令其仍回原籍。有愿留佣工者。以工代赈。俟春融冻解。勘明可耕之地。设法安插。通渠溉种。其渠道归宁夏水利同知管理。应如所请。从之。　　

○镶红旗蒙古都统申穆德老病乞休。命以原官致仕。　　

○调湖北学政开泰、为安徽学政。以翰林院侍讲张映辰、为湖北学政。　　

○调云南永北镇总兵纪龙、为临元镇总兵。临元镇总兵马成林、为永北镇总兵。　　

○癸丑。免湖南石门县乾隆三年旱灾额赋十分之七。并缓徵旧欠银粮。　　

○甲寅。上奉皇太后御长春仙馆。　　

○谕、据大学士查郎阿等奏称、宁夏镇标分发各当铺生息银两。自上年地震后。查被灾甚重之各当铺。所领生息本银。共计八千五十七两零。其虽经被灾货物未致全失之各当铺。所领生息本银。共计四千五百四十两零。可否分别加恩宽恤。谨此请旨等语。朕念宁夏此次地震。商民同时受灾。深为悯恻。著将被灾甚重各商。所领八千五十七两之本银并利银。俱著豁免。其被灾稍轻之各商。止令交还所领本银四千五百四十两零。所有应交利银。悉著豁免。至此项豁免银两。有关兵丁缓急之需。不便缺少。著在兰州藩库内。照数拨补足额。以资生息。俾兵民一体均沾恩泽。　　

○理藩院奏、喀尔喀部落管旗章京德尔登。控告扎萨克隐匿人丁。侵饷骚扰。请遣官查办。得旨、此事微有关系。著派贝勒僧衮扎布、御前侍卫旺扎尔、前往办理。　　

○乙卯。上诣长春仙馆、问皇太后安。　　

○大学士等议覆、直隶总督孙嘉淦奏言、前督臣李卫。参奏河臣朱藻贻误河工。所参情节。总欲遵照原议。于半截河以下。疏浚挑挖。早建北堤。不欲于上游开闸放水。夫上游不开闸放水。全引浊流归淀。挟拥泥沙。别无去路。虽竭千万人之力。顷刻即可填平。原议亦欲于上游开四闸四引河以分其势。并不专恃挑浚半截河以下。便为万全之策。其不早建北堤者。止以积水难于施工。且半截新河未浚。则北堤自属可缓。至开金门闸引河。暗复故道。现与河臣顾琮、议于金门闸之下。再建草坝。四分过水。所挑引河。即在故道之中等语。查原参河务各款。经该督亲加履勘。实无裨益河工。而于南岸金门闸上下多建草坝之处。业经部议覆准。渐次举行。是现在永定河办理事宜。已与从前情事逈不相同。毋庸复行置议。又称。前督臣李卫奏定八分以上。方准过水。河员于坝面筑埝。以致下七工决口为患。是相度失宜。前督臣亦难辞咎等语。查金门闸郭家务诸坝。专为分洩水势而设。是以定议八分过水。其建筑草坝时。自应量准分数。何故复于坝底地面上。添筑子埝。水至八分。转不能洩。此则河员筑埝之误。不得以奏准八分过水。互相归咎。从之。　　

○兵部议准、贵州总督兼管巡抚张广泗疏称、古州一镇。惟西北无兵。难以控制山苗。请于滚纵地方。添设一汛。将分防王岭之镇标营守备一员、兵二百名、添拨兵一百名、移驻。所遗王岭一汛。另拨千把一员、兵一百名、防守。从之。　　

○铸给江南亳州营分驻颍州府守备印。从总督那图请也。　　

○丙辰。上诣长春仙馆、问皇太后安。　　

○谕、五城散赈。例于三月二十日停止。贫民自应散归本籍。各务农业。上年曾降谕旨。每名赏给口米。以资归途日用。今年停赈之日。著照上年之例。仍按食粥人数。每名赏给口米一斗。劝谕速归本土。勿误春耕。可传谕都察院知之。　　

○赏给通政使、直省布政使、按察使、等官。世宗宪皇帝御制文集各一部。　　

○大学士赵国麟奏、请发御纂钦定经书十五种。每种各二部。分交礼部、顺天府。于乡会试之期。移送内帘应用。至头场试题。例由考官恭拟密奏。并请颁发摺匣。往来封锁。更为严密。得旨、照所请行。　　

○军机大臣议覆、浙江道御史霍备奏、内外官独子终养。久著成例。若祖父母、父母、年逾七十。家无次丁。既不迎养。又不呈请终养。定以处分示儆。应如所请。交该部定议具奏。从之。　　

○豁四川汉州、彭县、安县、新津、清溪、绵竹、叙永、七州厅县水冲地赋。　　

○铸给直隶延庆卫训导印从总督孙嘉淦请也。　　

○丁巳。上奉皇太后还畅春园。　　

○遣官祭先蚕之神。　　

○谕江南地方。上年被旱。收成歉薄。米价高昂。朕已切谕该督抚、多方筹画。以济民食。谅不致于失所。惟是各营兵丁等、虽有额支月饷之项。而值此歉收之岁。诸物腾贵。未免食用艰难。朕心深为轸念。著于夏月在司库内借给一月饷银。以恤其困乏。俟本年九月秋收之后。每放月饷。陆续扣除。分作十个月清还库项。可即传谕江南督抚提督等。上下两江。俱遵旨一体办理。　　

○又谕、湖南省城步、绥宁、二县。猺盗蒲寅山妄行劫杀拒敌官兵一案。朕已降旨从宽完结。闻各犯家口。应行发遣边外者。其中有无依之妇人。及十五岁以下之幼小子女。若照前议发往。长途迁徙。提挈无人。恐难保其身命。情可悯恻。著照昔年黔省安插之例。在于附近省会隔越苗疆之处变卖。得价即以分赏有功兵丁。该督德沛、可遵旨妥协办理。　　

○调任湖南巡抚张渠奏、乾州、凤凰营、永绥、三属。分设同知通判。管辖红苗。一切悬赏购捕。年终犒劳苗头。平时入寨安抚。在在需费。请于养廉外。每岁每员。给公费银二百两。从之。　　

○免江南沛县昭阳湖入水地亩额银、三千二百七十五两有奇。粮、一千四百五十四石有奇。　　

