<!-- { "loadSidebar": true } -->
○免福建长乐、福清、二县、乾隆二年风灾额赋十之七。并长乐、闽县、冲陷沙堆、无徵银米。全数豁除。　　

○癸亥。兵部议准、湖广总督宗室德沛奏称、湖广汉口一镇。为七省水陆通衢。其管辖之汉阳营、驻劄汉阳府城。兼辖汉阳、汉川、两县。缉防不能遍及。请将武昌水师营、额设守备一员。千总一员。把总二员。制兵二百八十一名。改归汉阳营管辖。驻劄汉口镇防守。仍管理水师船只事务。其汉阳营都司、改为游击。即以水师守备、为该营守备。从之。　　

○免浙江省属温、湖、杭、衢、等帮、雍正八九十年分、截留东省漕船未完折色行粮负重等项银、二万四千一百零九两有奇。米七千四百三十三石有奇。　　

○甲子。谕、从前八旗事务。原设有查旗参领侍卫等官。后俱裁汰。每旗惟留御史二员查察。是一切旗务。皆应综核。非徒注销文册。考订已未完事件已也。前经吏部议覆给事中德山条奏、八旗案件。有未妥协。以及错谬迟延等事。该查旗御史、不行参奏。别经发觉者。将该御史分别议处。朕已降旨允行。乃数月以来。八旗都统、副都统等、因办理事务舛错处分者。往往有之。何以查旗御史。并未见一体议处。著都察院查明具奏。至于内务府、向有专设之御史。亦经裁汰。现在无查察之员。著派御史恩特和穆、沈崳、稽察。照八旗之例。不必逐年更换。将来顶补伊二人员缺者。即著办理稽察内务府之事。　　

○谕八旗大臣教兵节俭。谕曰。前因八旗人等、不喻生计。度日渐艰之故。朕施恩支给一年钱粮。又支给半年钱粮。伊等不能置立产业。将此项耗费完结。复由每月钱粮内扣除。于生计反为无益。朕因特又施恩。将应扣未完钱粮。俱著宽免。兵丁等虽不能如民人耕种买卖。惟恃每月所得钱粮度日。亦宜计其可以长久之处。节俭以行。可第指望施恩赏给乎。恩赏固出自朕。若数加赏给。亦非为政之道。况国帑出自万民。亦有定数。非效力有功之人。必无滥行赏赐之理。譬如兵丁服饰奢侈之处。早经禁止。而滥费之习。至今未改。闻得不肖兵丁。因不许穿缎靴。反用缎作里面。制为宁绸靴。此习甚恶。但以体面为尚。滥行奢费。朕虽施恩赏给。亦奚益哉。即兵丁不知撙节。都统等皆有教养旗人之责。若能悉心开示。俾从前奢侈之习。改归节俭。并不时稽查。将节俭之人奖劝。奢侈之人惩责。何至如此。著将此遍行晓谕八旗兵丁等、各自留心生计。以副朕爱养旗人之意。　　

○又谕、从前八旗挑甲。俱分别马步箭挑取。今闻都统等挑取差使。并不阅视马步射。但令开弓。即行挑取。旗人马步箭。甚属紧要。都统等皆有教训旗人之责。今挑取兵丁。不令骑射。即行挑取。大臣等期于安逸。是何道理。况都统等所管之事甚少。若实意办理。不费半月。可办一月之事。但都统等内、孰有如此诚心办事之人。嗣后尔等竭力改悔。各尽其职。不得仍蹈故辙。　　

○大学士等遵旨会审工部尚书赵宏恩、收受许登瀛馈送银两。应革职治罪。得旨。赵宏恩身为正卿。受恩深重。乃以纳贿败露。殊为大臣之玷。情罪可恶。照议革职。著自备资斧。前往台站效力。凡属臣工。当各自儆省。以赵宏恩为戒。　　

○兵部议覆、云南总督庆复奏请、滇省从前出师乌东镇沅等处、病亡各弁难荫监生。自幼在营食粮。弓马可观。文义未谙者居多。请照武举随营食粮之例。充补经制马粮。如果才艺优娴。并著劳绩。即送部考验。照例分发邻近省分。拔补经制把总。应如所请。从之。　　

○刑部议准、兵部郎中张体中奏称、各省官司。审断词讼。未能公允。凡小民赴上司控诉者。请即令该管上司。亲提讯结。傥有不行受理。仍发原问官收审者。按律议处。如案内犯证人等、路途遥远。即于邻近州县。择其才能者。批委覆审。从之。　　

○工部遵旨议准、河东河道总督白钟山等奏称、东省运河。闸座层层。原以收蓄水势。今查有戴庙、新店、枣林、顿庄、四闸。已经损裂。应行拆修。满家三空桥、邵家单闸、桥洞倾圯亦宜修葺。从之。　　

○以司经局洗马赵大鲸、为河南乡试正考官。吏部主事金洪铨为副考官。以监察御史陈其凝、为山东乡试正考官。翰林院编修张灏、为副考官。以翰林院编修沈昌宇、为山西乡试正考官。编修杨黼时、为副考官。　　

○乙丑。中元节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○上诣恩佑寺、安佑宫、行礼。　　

○诣畅春园问皇太后安。　　

○以户部尚书史贻直、工部尚书高其倬对调。　　

大清高宗法天隆运至诚先觉体元立极敷文奋武孝慈神圣纯皇帝实录卷之七十二



大清高宗法天隆运至诚先觉体元立极敷文奋武孝慈神圣纯皇帝实录卷之七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。七月。丙寅。谕、向来满汉亏空钱粮。分别侵那情罪。及亏空多寡之数。拟定罪名。勒限追赔。如果无力完帑者。该管官具结保题豁免。仍照原拟治罪。满汉原属一体办理。后因清查八旗亏空。曾经部议。将无力完帑者。于原拟之外。加重治罪。乾隆二年该部奏请。朕因其罪属重科。特行改定。仍照旧例办理。惟有豁免之后。有查出隐匿者。旗人则分别侵那定罪。而汉人则一概从杖一百之本律。不但满汉轻重不同。且侵那亦无分别。尚属未协。著该部再行妥议具奏。　　

○又谕、八旗每佐领、原额设马甲二十六名。后因驻防右卫、及热河兵丁名缺。未经选补。是以每佐领下各少一二缺不等。今旗人生齿日繁。且驻防外省兵丁名缺。俱已选补。著交八旗、将所少名缺。俱行补足。以裨旗人生计。　　

○以刑部侍郎岱奇、内阁学士雅尔呼达、充经筵讲官。　　

○建锦州府理事通判、义州知州、及吏目各衙署。从奉天府府尹宋筠请也。　　

○丁卯。谕曰。大学士查郎阿、在外年久。著回内阁办事。川陕总督员缺。著广东总督鄂弥达调补。广东总督员缺。著都察院左都御史马尔泰补授。左都御史员缺。著漕运总督查克丹补授。漕运总督员缺。著户部侍郎托时补授。鄂弥达、俟马尔泰到任后。起程赴陕。查郎阿、与马尔泰会审案件清楚。马尔泰即赴广东。查郎阿、俟鄂弥达到任交代后。起程来京。　　

○戊辰。谕、九卿所保可任府道各员。其在京者。已令该部带领引见。其在外省者。若俟奉差来京。恐一时罕值其便。著行文该督抚、酌量本地情形。应于何时来京。即咨送吏部带领引见。　　

○户部议准、湖广总督宗室德沛奏称、黔省入夏以来。贵阳上下。米价昂贵。请将湖南额运黔米二万石。碾送清江。听黔省接运平粜。至此米原系协济兵食。请再于秋后补运二万石。交贮清江。以作来岁兵粮之用。从之。　　

○又议覆、福建布政使王士任奏称、民间凡遇火灾。延烧之户。应令各该督抚、确查实在被火情形。分别赈给。仍照定例。多设救火器具。傥有火警。立时扑灭。如该管员弁。奉行不力。即照例参处。从之。　　

○旌表守正被戕之湖南衡阳县民谭德裕、妻范氏。　　

○己巳。上诣畅春园问皇太后安。　　

○定各关米税。歉岁免收之例。谕曰。周廷燮奏请蠲除米税。以裕民食。朕御极以来。加惠民生。免赋蠲租。不下千万。计算米粮之税。于国课所增几何。何难概为蠲除。以广恩泽。但为民生计。有必须详加筹画者。盖各省丰歉不一。偶遇歉收之省。除赈恤平粜抚绥安顿外。又特免关榷米税。俾客商图利。争趋云集。转运流通。此昔日皇考屡行之善政。近岁朕踵而行之。具有成效。是蠲免米税。实亦救荒之一策也。若平时概令蠲除。则各省地方。丰歉盈虚。均属一例。富商大贾。趋利若骛。歉收之处。与丰收之处。毫无分别。国家又何以操鼓舞之权。而使商贾踊跃从事于无米之地哉。惟是各省情形。或朕一时未及周知。该督抚等、当仰体朕轸念民瘼之意。遇地方歉收。有藉外省接济者。即行奏闻、免收米税。如情形孔亟。奏请需时者。即一面奏闻。一面停其输税。将此永著为例。　　

○以江苏驿盐道孔傅焕、暂署江苏布政使司布政使。　　

○庚午。户部议准、甘肃巡抚元展成奏、甘省各属孤贫银米。请照例按名均给。所有原编不敷之处。请于地丁银内拨补。至米石原额有余者。即裁拨兵粮。从之。　　

○又议覆、署广东巡抚王謩遵旨议奏、粤东纳粟捐监事宜。请交纳本色。以实仓贮。惟是琼州府属澄迈等十州县。增贮谷石。将来出陈易新。本处产谷无多。须在别府买补。涉洋挽运。风信靡常如有疎失。请据实题豁。至各营应增谷石。俟各属捐竣之后。就近分拨贮存。从之　　

○封和硕恒亲王弘晊之第六妹固山格格壻四等台吉苏玛第、为固山额驸。　　

○辛未。上御勤政殿听政。　　

○谕大学士等。夏秋以来直隶地方。有蝗蝻发生。朕心深为廑念。虽前次李卫奏报年景情形之时。亦曾奏及但朕近日闻得所有蝗蝻之地。尚未扑灭净尽。目下将届禾稼成熟之时。最关紧要。小民无知。习于怠惰。又恐践踏田禾。不肯用力。必须严饬官弁。实力捕扑。始可除患。可即寄信与李卫、速为料理。又从前工部议覆顾琮等奏、请于淀河设立船只。以去淤泥一本。朕曾降旨。令会同李卫等、再行斟酌定议。若实属有益。可一面办理。一面具题。此旨颁行已久。何以历久未见题奏。可一并寄信询问之。　　

○工部等部议准、刑部郎中王效通奏称、直隶易州、每年额解民役丁银。查丁户率无业产。输纳维艰。请嗣后免徵。所有乾隆元二三年分、未解银两。一并豁除。从之。　　

○免福建海澄县、乾隆二年旱灾额赋有差。　　

○以内阁学士喀尔吉善、为户部左侍郎。　　

○以翰林院侍讲鄂容安、充日讲起居注官。　　

○甘肃西宁指挥使祁大勋故。以其子祁宪邦、承袭。　　

