<!-- { "loadSidebar": true } -->
○谕军机大臣曰、永琅等奏、本月十一日寅刻。西华门内清茶房、外果房失火延烧房屋。所贮乐器经卷。多被焚毁。请将外果房值宿之果上人闻涛、苏拉喜儿、交慎刑司严审治罪。该班内务府郎中常宁、严加议处。永琅等、一并分别议处等语。著照所请行。内廷重地。竟至失火延烧房屋八十五间。实非寻常疎忽可比。永琅系新管内务府。于一切事宜。多有未谙尚可从宽。和珅福长安、平素亦未留心稽察。但现在扈跸在外至金简舒文、在京稽查管朿。是其专责何至漫不经心如此。俱著严行申饬。但金简经管事务较多。且年已七旬。精神或不能料理周到。尚可托辞诿卸。至舒文所管之事甚少。自应专心稽察。乃自擢任总管内务府大臣以来。志得意满。并无认真出力之处。今复疎懈至此殊负委任。若嗣后再不实心经理仍前忽略。令伊俟之。看朕如何处置。恐舒文不能当其重戾也。伊龄阿系屡经获咎之人。今又弃瑕录用。若不思奋勉办公。一改从前邀誉沽名。模棱积习。自问当得何罪。至此次失火延烧伊龄阿系事后续派。与彼无涉所有赔项。不必令其分赔也。　　

○又谕、此项经卷。虽未全行焚毁。但一经搬损。必致残缺失次所有大般若、二般若等经。曾经各刷十分。颁发盛京前后藏、供奉。如现在经馆内、所存版片卷页不全。尚可从容缓办。至未经颁发各经。最关紧要其中有已经刊刻完竣。刷印成部。而版片卷页。多被烧毁者有版片虽经烧毁而刷印卷页尚存者。有刷印卷页烧毁。而版片尚存者有版片未经刊刻完竣。即被烧毁者均须详细检查。以便补辑完善。著八阿哥阿桂、金简会同速行认真查核。分晰开单进呈候朕酌量办理。至中和乐器四分编钟及架上凤头等件。俱用真金铸造。焚烧后虽经融化其金质自在。著永琅等、严饬官役逐细检出。毋致偷匿。并著金简、舒文等照旧赶造。先行豫备乾清宫、重华宫、二分应用。其编磬一项。乾清宫、重华宫、二分系玉琢成。如略被薰灼尚堪备用。固属甚善。若玉质已坏。自应速为赶办。朕思从前中和乐磬。原系灵璧石者。现贮广储司银库。著金简等查明一面先将石磬抵用。一面照原制玉磬尺寸样式。开单呈览。即发交叶尔羌办事大臣等、挑拣玉料送京。至鼓衣架围。俱系绣活。亦著金简等飞咨苏州织造赶办。不必过于工细。务须无误届期应用。其寿康宫、交泰殿二分。不妨略缓。以次制备。所有延烧房屋。其必需重建者。自应如数补建亦不必仍前高大。其余无用房屋毋庸概行重造。至起火缘由须逐一根究确实。著交总管内务府大臣。严审定拟具奏。　　

○是日、驻跸要亭行宫。　　

○癸巳。遣官祭关帝庙。　　

○军机大臣等议覆、广州将军善德奏称、该处八旗。陆续出有甲缺一百八十四名。除将及岁闲散余丁挑补外。现有孤寡十二户。请改甲缺六。为养育兵缺十二。以资伊等养赡。此项养育兵缺出、即裁汰应如所议。从之。　　

○是日、驻跸两间房行宫　　

○甲午。谕军机大臣曰、永琅等查审清茶房外果房失火一摺。据苏拉喜儿供、初十日晚间煮饭后。忘熄余火。十一日早间风大。想是炉缝走烟。燎著后檐柱起火等因。请将掌果头目五十三副头目明良、斥革责处。掌仪司值年员外郎常惠、交内务府议处等语。所办失之宽纵。禁城重地理应格外小心防范。乃值年司员。及掌果头目。既日间在内办事。当此风日乾燥时。于所管苏拉太监等、漫不留心稽察。疎懈已极。不可不严行惩治。正副掌果头目五十三、明良、斥革后。再行严审治罪员外郎常惠、即应革职问罪。方足以示惩儆。永琅等审拟此案。何仅以交内务府议处斥责了事。太监朱贵、既在一处居住。则该处苏拉太监等即其所管。朱贵不能约束。其罪较重。审明后。自应发往打牲乌拉为奴。乃摺内并未严讯。又复故为开脱尤属非是。永琅金简舒文、俱著传旨申饬。并著将指出情节。严切根究。再照此旨定拟。不可稍有回护疎漏。致干咎戾。再此案尚有值年首领太监。摺内亦未讯及更为徇纵。至清茶房、外果房原属无关紧要竟可不必建盖著于西华门外官房内、酌给数间。令伊等栖止。以备差使。又金简等另摺奏、编磬一项。先将广储司所贮灵璧石磬抵用。柷敔琴瑟等、派员分投赶办。应如所奏至编钟镀金既被薰灼。自应另为修整但宁寿宫编钟。经朕特用真金铸造则乾清宫一分。亦当一律改铸金钟。著金简等按照旧式制办。无误应用。　　

○又谕、据勒保奏、土尔扈特、和硕特等、及各城回子伯克。今岁因叩祝万寿。前来人数较多。凡土尔扈特等仍由宁夏沿边一路行走以避内地暑热各回疆伯克等、俱由兰州西安大路遄行。以免壅滞。一俟进关后。饬令道员副将护送趱行等语土尔扈特、及各回城伯克等、计四月二十进关后距七月初十以前尚有八十日尽可从容前来与宴。不至迟滞至土尔扈特、和硕特等、恐有未曾出痘之人自应照例由宁夏沿边一路届期赶至热河。其各回城伯克。倘途次不能趱行即赶至京师尚不误筵宴之期不至热河。亦无不可总不必过于催迫又另片奏称、土尔扈特汗策凌纳木扎勒、亲来祝厘一切应付。应量加丰裕于经过地方。有镇道驻劄处均筵宴一次等语。策凌纳木扎勒、虽系汗号。与内外各扎萨克蒙古汗王何异非如安南国王、亲自初来瞻觐者可比。若于经过地方俱行宴赉。不特徒滋繁费。亦且无此体制该督所请殊不可必将此谕令知之。　　

○是日、驻跸常山峪行宫。　　

○乙未。谕军机大臣曰、毕沅等奏称、据临湘县知县李高翊禀、会同营员盘获形迹可疑之杨起贵、邓旺等究出结夥两次行劫商船。现督同两司亲讯等语。毕沅、惠龄、浦霖自莅任楚省以来。一切惟事模棱。于地方应办事件。并无认真出力之处。今一接该县禀报。即将获犯提省亲鞫。所办尚好。惟有此事。差强人意著传谕毕沅等严切根究。此外有无劫掠别案。从重办理。并将未获各犯。分饬各属。实力侦缉毋使一名漏网。　　

○命大学士和珅、吏部尚书彭元瑞教习庶吉士。　　

○旌表守正捐躯直隶开州民田三妻杨氏。　　

○是日、驻跸喀喇河屯行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十四



大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。五月。丙申上诣热河文庙行礼。阅视新镌石鼓于戟门前。　　

○谕、此次扈从校尉一百八名内。常行随驻二十四人著加恩各赏一月钱粮。其回京八十四人各赏一两重银锞一个。　　

○开采云南威远厅属西萨猛烈乡铁厂。从巡抚谭尚忠请也。　　

○以故云南保甸土知事姜增子之岐、袭职　　

○是日、驻跸避暑山庄。至七月辛丑皆如之。　　

○丁酉。谕军机大臣曰、金简等查明烧毁房间酌量拨补一摺。清茶房、外果房等处。既有闲房可以拨给。自应酌量归并抵用。原无庸急于建盖。但禁城重地。观瞻所系亦不可稍留空隙。明春当就烧毁空地。酌减建盖房屋。不必仍前高大。祇须整齐画一。以昭整肃其周围一带墙垣残缺不齐亦应即将卑矮之处。增高抹饰。余俱著照所奏办理。　　

○又谕、据蒋赐棨等奏、顺天府属各州县十四日得雨情形。单内开通州、于子时至巳时。得雨三寸及阅刘秉恬奏、该处于十三日夜间。阴雨霡霂。雨势不大。至次日申时方止等语。通州地方既据刘秉恬奏、得雨不大何以蒋赐棨等奏、又称得雨三寸。且时刻亦不相符。岂该府尹等、未经详晰查明遽行入告。或因朕望泽维殷。故尔多报分寸以慰廑念耶著传谕蒋赐棨等查明据实覆奏。　　

○又谕、据明兴等奏、回子玉苏布等呈报刨获玉石三块。著照所奏、便中解京外其搜获回人商民等私埋玉石。自应报出归官。但各处差人搜刨。不惟滋下人挟诈之弊亦且徒事烦扰。著传谕明兴、无庸特派人搜查。　　

○又谕、中和乐器内需用磬料。若派员前赴叶尔羌采办。不惟路远稽迟。且恐骚扰驿站。著将磬式尺寸、玉石颜色开明。传谕明兴令其仿照赶办四分。由驿递送来京。至玉块大小不一。如有一块可为几料者。即将整块送京不必拘定式样分解。　　

○戊戌。谕曰、舒濂、今已革副都统摘去花翎。赏给三品职衔。伊职衔既小。其驻藏办事大臣关防。著普福执掌办事。　　

○己亥。谕、高邮州伪串冒徵一案。书麟、闵鹗元等、有心徇庇。取巧负恩。节经降旨严惩。现在闵鹗元等业经解到。交军机大臣。会同行在法司严审定拟后。仍发往京城。著大学士九卿。详酌定拟。此案陈倚道、虽未禀知臬司。但知府刘炳接到陈倚道、吴瑍、先后禀详。于二月十五日具禀王士棻。而闵鹗元又复批饬藩司。会同该司查审臬司有奏事之责。见抚藩通同徇隐。自应据实参奏。一面亲提严审。乃亦置若罔闻。延搁不办。非迎合上司。即系袒护属员。与陈倚道禀知康基田。而该司并不参奏提审。有意逢迎徇庇。厥罪维均。今康基田业经革职拏问。解赴热河审办。该臬司系弃瑕录用之人。如此负恩溺职岂得置之不问。王士棻亦著革职。交与书麟、福崧、严审有无迎合袒庇实情。定拟具奏。所有江苏按察使员缺。著陈奉兹调补。其所遗河南按察使员缺。著李涛补授。　　

○谕军机大臣等、本日庆桂、将闵鹗元等解至行在。现交军机大臣审讯。此案系巡检陈倚道揭出。因该员有应行质证之处。是以谕令带同前来。以备讯问。一二日、即当仍令该员回任。朕所以不即加恩于彼者。恐长告讦之风。但该巡检系揭出此案之人。通省上司。俱因之获罪。自必共相仇恨。此次该员回省后。若志得意满。藉端生事。该督抚自应留心管束。随时训饬。如该员并无劣迹。而书麟因其举发此事有心倾陷。或加以磨折苦差。致令该巡检有情急自戕情事。必将书麟抵偿。决不宽贷也。　　

