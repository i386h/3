<!-- { "loadSidebar": true } -->
大清高宗法天隆运至诚先觉体元立极敷文奋武孝慈神圣纯皇帝实录卷之一百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。闰六月。庚子朔。训地方官化导游民。谕、朕惟民生在勤。勤则不匮。农工商贾。各有恒业以赡其生。失业则俯仰无资。勤力则衣食自裕。诚使国无游民。人无遗力。则治生之道既广。养生之源日开。虽有水旱偏灾。必不至于流移转徙。周礼大司徒颁职事十有二以登万民。而不任职业者有罚。正所以使民各知勤勉。而游惰是儆也。朕念切民依。情殷求瘼。农桑衣食之本计。所以为万方赤子经度咨询者。至详且悉矣。惟念游惰之辈。罔知生理。不农、不工、不商、不贾、游手坐食。动自诿曰。耕则无田。工则无师。商贾则无赀本。不知七尺之躯。果能勤务实。即佣工亦可资生。农工商贾。皆乐收以为助。不能勤力。则虽生长富家。承受世业。而浮荡不检。怠惰自安。本业日荒。饥寒立致。生理既窘。必且无所不为。此等之人。在一家。则为一家之败类。在一邑。则为一邑之蠹民。一遇偏灾。辄轻去其乡。转徙流散。国家以爱养为心。抚绥为政。一切资送安插。不加区别。是以农民之复业者。固乐遂生。而游惰之资遣者。转为得计。夫至转于沟壑。坐视不救。固有所不忍。而平日之教导约束。何可不亟为筹画。膺牧民之任者。又何可因循姑息。一听其自。而不加察乎。嗣后各省督抚。务须董率地方官。实力稽查。凡有此等无所事事不守本业之人。其有父兄旌党者。令父兄族党严加管束。单丁独户。令乡保多方化导。使其各寻生理。能耕稼者服田。能手艺者习工作。知贸迁者从商贾。胜负担者佣工度日、不遵约束者量行惩治。务使人人自食其力。各谋其生。则生计益觉宽舒。风俗自归淳厚。丰年既多善类。歉岁亦少流民矣。地方有司、务实力奉行。令僻壤穷乡。咸知朕意。　　

○谕大学士等。缉盗乃所以安民。防奸即所以弭盗。前因直隶之长垣。东明。二县。大盗甚多。往来于湖广。江南。河南。山东。数省之间。专劫官署库银。大为地方害。曾降谕旨。饬令严拏。今闻俱已拏获。审讯确供。凡行劫丹阳。句容。邳州。延津。沔阳州。各案匪类。皆出自长垣东明二县。则该地方风俗恶劣。不问可知。若有司平日、果能加意整顿。何至积成盗薮。蔓延数省。且行劫之后。复归本地。群盗既得赃物。岂无花消败露之处。该县等若有意防奸。何难访拏。乃必待邻省严捕而后获。则该县等漫无觉察。更百喙难辞矣。嗣后该督抚当倍加留意。务绝盗源。毋得以行劫之案。已经获结。遂稍存疏忽之意。可传谕孙嘉淦知之。　　

○命准噶尔略地兵毋越定界。谕军机大臣等。据额驸策凌奏称、参赞大臣阿岱。报知噶尔丹策零。遣得木齐旺扎勒。锡喇布等。率略地兵三十人。来至喀勒占和硕卡伦。臣以原议谕之。止令巡视卡伦以外。彼所应阅之地而去。额驸办理此事。甚合机宜。观此知噶尔丹策零疑我布延图等处卡伦以内。尚有大兵驻劄。故因初次略地。嘱旺扎勒等直至喀勒占和硕卡伦探视。此非甚要之事。不必遣使诘问。然非明白晓谕、将来伊等游牧。或仍越过阿尔台岭。俟彼使来时。尔等当告以天朝与尔台吉。指定边界者。正欲喀尔喀与尔厄鲁特相距辽远。无由起衅。庶彼此安居乐业。永归和好。故定议尔等游牧。毋过阿尔台山梁。我喀尔喀游牧。亦毋过扎布堪等处。又知噶尔丹策零。必惧我兵进驻科布多。故许其每年略地时。用二三十人。至科布多巡视。以释其疑。然我卡伦以内。岂容尔等巡视乎。今夏尔遣旺扎勒等。直至我沙扎海、布延图、二处。并欲至喀勒占和硕卡伦内。我将军等遣人止之。始还。前所颁诏旨甚明。不宜有此事。想非尔台吉所嘱。乃旺扎勒等误听所致耳。但既已定约。讵可食言。且尔等可至我喀勒占以内巡视。倘我略地之人。亦至尔卡伦以内。尔亦听之乎。屡屡如此。日后必起争端。致乖永好之道。彼此无益。可明告尔台吉。嗣后戒饬略地之人。勿因小事而误大事也。并以此旨行文额驸策凌知之。寻夷使莽鼐到京。大臣等遵旨询问。莽鼐云。此事噶尔丹策零实不知。系略地人之误。还时当告知噶尔丹策零。即行戒谕。　　

○吏部等部题。河南巡抚雅尔图疏称、河南巡抚奉命兼提督衔。以便节制稽查。请铸给巡抚河南等处地方兼提督衔节制全省军务兼理河道关防。其坐名敕谕、亦请撰换。从之。　　

○户部议覆。河南道监察御史陈其凝奏称、河南巡抚雅尔图。请定佃户交租之例。奉旨允行。臣窃谓天下之田地。佃种交租。不出于分收交纳之二法。虽上熟之年。田主亦不能收十分租谷。若有荒歉。惟照收成分数交租。田主断不能收租于分数之外。佃户亦止肯交租于分数之中。业户出田以养佃。佃户力作以交租。民间交易。情可相通。若官为立法。强以必从。则挟制争夺。必滋扰累。请民田佃种。照旧交收。不必官为定例。该御史所奏、似属平允。请敕下各省督抚。仍照雍正十三年十二月内谕旨。实力遵行。以杜纷扰。至该抚雅尔图原奏交租数目。应照被灾分数减免。不当仅照蠲免钱粮之数。亦系身任地方。目击情形。因时制宜之意。但恤贫安富。道在持平。仍应令该抚转饬有司、加意抚绥劝勉。务使主佃相安。闾阎不扰。勿得拘泥原议。以仰体惓惓爱民之至意。从之。　　

○又议覆、署广东巡抚王謩疏称、潮州府属之通判府城。添设丰顺县治。将海阳、嘉应、大埔、揭阳、饶平、等州县。邻近田粮户口。酌量分割新县管辖。经前任督臣鄂弥达奏准。但查饶平县属凤凰社地方。距该县稍近。距通判府城尚远。应免其割拨。仍归饶平管辖。至新县训迪士子。应添设训导一员。照例铸给钤记。岁科入学。照小学之例。额定文武童生八名。于海阳县拨出文武童进额四名。嘉应州、揭阳县、各拨出文武二名。归于丰顺县学。从之。　　

