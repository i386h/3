<!-- { "loadSidebar": true } -->
○又谕、据常青、徐嗣曾奏、查出富勒浑家人李世荣、跟随富勒浑、上年自京回闽。并自闽入粤。沿途需索州县站规。共花银一千七百余圆。已飞咨阿桂等查办等语。总督家人。经过州县。辄敢需索银数十两、至百余两不等。李世荣家赀富厚。看来自不独上年在闽粤二省。招摇婪索。今款迹业经败露。定案时。已应问拟大辟。所有常青等、查出该犯得受站规花银一千七百余圆。即无此项银两。李世荣之罪。并不能轻减。有之亦无可加重。即富勒浑从容家人之罪。亦不能更加其身犯之罪。前经降旨。传谕阿桂等、于雅德等解到时。速将此案定拟具奏。即行起程。著即遵旨迅速定案。不必因常青等、此次查出李世荣需索银数。辗转诘讯。致稽时日。况本世荣系应解交刑部之犯。即有不实不尽。将来解京后。不难就近审讯。无须阿桂等在彼耽搁也。至富勒浑呈出广东藩臬两司。亲送供词一款。其时富勒浑尚未解任。藩臬俱其属员。将所讯殷士俟等供词。索看送与。尚属人情之常。并非此案紧要情节。若因此而究诘不已。势必将藩臬两司。解任质对。则此案何时完结。再前据孙士毅奏、富勒浑曾有将来致我离任。必使众官皆受拖累之语。此系富勒浑暴戾乖张。口出不逊之言。伊一到浙省。即呈出口供底稿。由此观之。未为不欲行其一齐拖入之计。况与富勒浑之罪名。无关轻重。计此时雅德等早已抵浙。阿桂等即可定拟完结。发摺后。阿桂即遵旨速赴清口会同李世杰等、查勘漫口工程。　　

○又谕、据常青、徐嗣曾奏、查出富勒浑家人李世荣、需索站规等因一摺。常青、徐嗣曾、联衔俱称奴才。殊不知政体。向来旗员督抚奏摺。除请安谢恩外。俱一体称臣。今常青、系将军署理督篆。于此等奏摺。自应照例称臣。况同为臣仆。尊亲原不系此。即称奴才。于尊君之道。亦非有加。至徐嗣曾、原系汉员。联衔具奏。尤不应如此。著传谕常青、嗣后除请安谢恩外。凡遇地方事件。俱照例一体称臣。不得仍称奴才。并谕徐嗣曾知之。　　

○以湖北粮道周樽、为陕西按察使。　　

○庚辰。谕、大学士伯伍弥泰、老成端谨。奉职中外。扬历多年。简任纶扉。兼司旗务。实心宣力。倚毗方殷。兹因值宿禁城。陡患痰疾。舁回私宅。旋即溘逝。深为悼惜。著赠太子太保。派散秩大臣一员。带同侍卫十员。前往奠醊。仍赏给银一千两。俾治丧事。其任内降级罚俸处分。均予开复。所有应得恤典。著该部察例具奏。　　

○又谕、前据窦光鼐奏。平阳县知县黄梅。丁忧演戏一事。该府范思敬、曾面禀前抚臣福崧。又该员亏空甚多。调任温州府方林、亦尝赴省揭□□□□尔□等语。当即降旨询问福崧。兹据福崧奏称、在浙时。并未闻有黄梅丁忧演戏之事。该府范思敬、亦未面禀。至亏空一案。时刻严催。催据该府方林等、以催迫太甚。诚恐有累闾阎。禀请展限。亦未据揭报等语。是此事范思敬等、从前并未具禀福崧。何以窦光鼐奏、竟似福崧亦知其事者然。窦光鼐惟以先入之言为是。不加详查。率行诬扳渎奏。其意何居。著将福崧原摺。发窦光鼐阅看。令据实明白回奏。勿再仍前固执。自干咎戾也。　　

○吏部议、云南巡抚刘秉恬奏、南宁县武生尹在奇。被贼抢夺。诬告无辜一案。请将原审覆审各员。及□□□□尔

□奏失当之该抚。分别降革。谕曰、巴尼珲、于属邑抢夺重案。并不虚心审理。究出诬告情由。辄拷讯致死无辜二命。非寻常错谬可比。巴尼珲、著照部议革职。刘秉恬□□□□尔□奏原审知府知州。意存轩轾。实属有心偏袒。况查本内。该抚从宽免其革任之案。不一而足。若此次再行留任。则外省督抚。益不知所惩儆。但念刘秉恬、平日尚能办事。且在京大员中。籍隶晋省者甚少。沈初、现在出差。刘秉恬、著即来京署理兵部侍郎事务。所遗云南巡抚员缺。著谭尚忠补授。富纲、著降一级留任。　　

○调镶红旗汉军都统阿扬阿。为镶白旗蒙古都统。以西藏办事大臣留保住、为镶红旗汉军都统。　　

○辛巳。谕曰。阿桂等奏、严审富勒浑骩法营私。纵容家人各款迹。及徇私曲法。并不据实直陈之雅德等。分别定拟斩候一摺。已批交军机大臣。会同三法司覆拟具奏矣。惟摺内将家人李世荣、问拟绞候。殊未平弁。殷士俊、李世荣。俱借主人名目。招摇滋事。厥罪惟均。而李世荣则系富勒浑家人。尤非殷士俊长随可比。且沿途婪索。昨又据常青查出。由浙赴闽。及由闽赴粤时各州县。得受银两数目。不为不多。其罪无可少减。所有李世荣一犯。将来定议时。著与殷士俊、一例定拟绞决。　　

○又谕、据孙士毅奏、拏获假借官亲名色。诈骗鱼户之匪徒杨茂林等、审明定拟发遣。并请将左翼镇总兵施国麟、交部严加议处一摺。已批交该部议奏矣。此案杨茂林、系施国麟族甥。该总兵平日。任听出入衙门。流寓境内。与斥革把总都司吴振龙等、结交往来。并给以银钱。以致该犯假借官亲名色。在外滋事。实属不合。施国麟、难膺专阃之任。即部议上时。必系降革。所有广东左翼镇总兵员缺。著李化龙补授。　　

○谕军机大臣等、据步军统领衙门具奏、传讯佛喜保呈诉案内。员外郎华连布、及伊家人德儿、广州、等供词一摺。内称佛喜保供出济宁州王道亨。原送过银三百两。伊未收受。随分给家人衙役幕友等语。知州致送银两。佛喜保虽未入己。而家人衙役幕友。非佛喜保者而何。与自己收受无异。乃事隔数年。现在并无人举发。方将掩饰之不暇。而佛喜保哓哓呈辩。自行供出此等情节。殊不可解。看来佛喜保、竟无福承受主事官职。是以猜疑瞀惑如此。著将步军统领衙门原摺。及所取供词。一并钞寄舒常阅看。　　

○又谕、据孙士毅奏、暹罗国长郑华、遣使进贡请封。俟八月中旬。委员伴送赴京。其所禀恳恩欲在粤东置办铜甲二千。领回本国。防御缅匪一节。殊属不知分量。拟檄稿驳饬、等语。所见甚是。自当如此办理。兵丁御敌。自古皆用铁甲。从未闻有铜甲之名。盖铜质本脆。枪箭易入。不能如铁性之坚。何以该国欲于粤东置备铜甲。自系该国须用铜觔。因例禁出洋。是以捏称备御缅匪。须用铜甲。以掩其迹。尤属非分干求。现已令军机大臣。将该督所拟檄稿。添改发往。该督即可遵照檄谕传示。檄曰、两广总督孙士毅、檄谕暹罗国长。接阅该国长来禀、遣使进贡。恳请封号等因。现委员伴送来使。恭赍表文方物。由驿入都。藉副远悃。至称与缅匪成敌。欲在广东置备铜甲二千。殊属非是。天朝功令森严。铜觔例禁出洋。查乾隆四十六年。尔父国长存日。曾请买铜盘铜炉等物。前任督抚。以事属违例。未经代奏。今请办铜甲。更非寻常器用可比。国长甫经袭职。尚未得受封号。宜事事小心。以邀恩眷。不应忘分越请。上渎圣聪。且从古及今。俱用铁甲。该国长岂不知铜质之脆。不如铁性之坚。难资抵御。明系尔国缺少铜觔。托言置备铜甲。冀邀恩允。尤属非是。本部堂职任封圻。惟知恪遵成宪。何敢违例代奏。致干愆戾。用是明白檄知。嗣后国长、其益励恪恭。承受天朝恩宠。　　

○以陕西河州镇总兵兴奎。为乌噜木齐提督。　　

○壬午。谕军机大臣等、今年江南黄运两堤。俱有漫溢处所。业经降旨。将该督等所请治罪议处之处。加恩宽免。将来该督等、即督率工员。上紧堵筑。迅速蒇工。功过仅足相抵。自不得复邀录叙。至豫省地处南河上游。盛涨所过。各工虽间有陡蛰。该督等督率员弁兵夫。分投加镶稳固。得以一律平宁。殊属可嘉。俟秋汛安澜本到。届时再降谕旨。将伊等交部议叙。该督等当益知感奋。加意修防。以承受恩眷也。　　

○以贵州铜仁协副将巴彦图、为陕西河州镇总兵。　　

○癸未。谕、据浦霖奏、六月二十三四等日。风雨骤至。洞庭湖水倒漾。常德府属之武陵、龙阳、二县。岳州府属之华容县。澧州属之安乡县。同时被水。旋即消退并未损伤人口庐舍。现已修复安居。无庸动项抚恤。惟田禾被损。及积水未消之处。亟应设法宣洩。乘时补种。以冀有秋、等语。武陵、龙阳、等县。先因湖水陡张。田庐被淹。业经降旨。加恩抚恤。今湖水倒漾。田禾又被淹损。民力更不无拮据。著该抚督率所属。实力确勘。查明无力之户。酌借工本口粮。以资力作。俾得赶紧补种晚禾。至前次被水武陵、龙阳、二县。民修堤障。业经降旨。动项官为修筑。以示体恤。此次被水堤障。有应加高培厚。向例民修者。均著加恩。一体动项官修。以纾民力。该部即遵谕行。　　

○豁江苏太仓、震泽、二州县。捐置义冢。元和县、淹废田地。共五十六有奇额赋。　　

○甲申。谕军机大臣等、前据步军统领衙门奏、直隶永年县民人王天才、呈控刑部贴写陶殿侯、唆使阎培礼来京。欲控该县工房江西周等。藉差派累一案。兹据绵恩等奏、审讯此案一摺。内称永平府知府清格、于供事书办、前赴该府署中。并不立即严拏。转饬县代为断给船费等语。看来该府清格、显有知情故纵情弊。其罪转浮于知县。必须解京审讯。著传谕刘峨、即一面委员署理永平府印务。一面将清格解任。派员迅速解京。归案审办。并谕绵恩等。解到。即秉公彻底根究。务得确情。定拟具奏。　　

○又谕、据李世杰等奏、司家庄漫口。与洪湖相连。亟应首先堵闭。李奉翰、书麟、现驻该工。督催物料。一俟采运交工。集有成数。即行兴工进占。以其克日竣事、等语。采青既于民食有碍。物料自不能即时办有成数。该督等何不将各工积存料物。先尽拨运。兴工进占。以俟新料陆续运工。乃坐待采青购料。殊不可解。看来南河各工。豫备料物。恐属有名无实。前属经有旨询问。何以未据该督等覆奏。该督等一俟料物备齐。即督率工员。上紧堵筑。克期竣事。毋致旷日持久。至该督等所奏、下河一带州县。其被淹较重者。抚恤一月口粮。其余东岸村庄。及泰州。东台、兴化、江都、各州县。被水情形尚轻。民间二麦。亦有盖藏。可以无庸抚恤等语。但恐不无向隅。前于闵鹗元奏到、业经降旨。该督等务须仰体朕怀。实力妥办。毋使一夫失所。此旨亦著阿桂同看。　　

