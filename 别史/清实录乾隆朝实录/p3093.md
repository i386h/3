<!-- { "loadSidebar": true } -->
○乙巳。上御保和殿。筵宴朝正外藩。左翼。科尔沁和硕亲王恭格喇布坦、旺扎勒多尔济、多罗郡王鄂勒哲特穆尔额尔克巴拜、喇什噶勒当、辅国公哈达、公品级一等台吉拉旺、和硕额驸敏珠尔多尔济、一等台吉琳沁多尔济、奈曼多罗郡王拉旺喇布坦、一等台吉巴勒楚克、敖汉多罗郡王齐默特噜瓦、固山贝子垂济扎勒、德威多尔济和硕额驸密扎特多尔济、一等台吉固山额驸沙津阿尔毕特瑚、二等台吉巴勒珠尔喇布坦、济克济扎布、土默特多罗贝勒索诺木巴勒珠尔、阿噜科尔沁多罗贝勒阿尔达什第、巴林固山贝子德勒克、和硕额驸布彦图、一等台吉固山额驸赛尚阿、喀喇沁固山贝子丹巴多尔济、公品级一等塔布囊玛哈巴拉、和硕额驸索诺木巴勒丹、多罗额驸满珠巴咱尔、固山额驸敦珠布色布腾二等塔布囊格勒克萨木噜布、阿巴哈纳尔固山贝子达克丹朋素克、翁牛特镇国公达瓦什哩、右翼。喀尔喀和硕亲王固伦额驸拉旺多尔济、多罗贝勒阿裕尔、固山贝子车登多尔济、辅国公德勒克多尔济、噶尔玛、达布拉车琳、巴勒达尔扎布、贡楚克、扎萨克一等台吉齐巴克扎布。索诺木敦多。阿拉善和硕亲王旺沁班巴尔、喀喇沁亲王品级多罗郡王喇特纳锡第、回子郡王品级多罗贝勒哈第尔。辅国公托克托、伊巴喇伊木、额色尹、翁牛特多罗贝勒济克济扎布、茂明安多罗贝勒丹丕勒。巴林固山贝子萨木丕勒多尔济、鄂尔多斯固山贝子布延泰、色旺喇什、扎萨克一等台吉旺扎勒车布登多尔济、绰罗斯固山贝子富尔纳、乌喇特镇国公车布登栋罗布、扎噜特镇国公色棱扎布、青海扎萨克一等台吉根敦扎布。杜尔伯特协理台吉策伯克、四等台吉固尔固木、土尔扈特三等台吉额琳沁达瓦、及领侍卫内大臣等。召左翼。科尔沁和硕亲王恭格喇布坦、旺扎勒多尔济、多罗郡王喇什噶勒当、奈曼多罗郡王拉旺喇布坦、敖汉多罗郡王齐默特噜瓦、固山贝子垂济扎勒土默特多罗贝勒索诺木巴勒珠尔、阿巴哈纳尔固山贝子达克丹朋素克、右翼。喀尔喀和硕亲王固伦额驸拉旺多尔济、固山贝子车登多尔济、阿拉善和硕亲王旺沁班巴尔、喀喇沁亲王品级多罗郡王喇特纳锡第、翁牛特多罗贝勒济克济扎布、茂明安多罗贝勒丹丕勒、巴林固山贝子萨木丕勒多尔济、鄂尔多斯固山贝子布延泰。色旺喇什等。至御座前。锡酒成礼。　　

○是月。湖广总督特成额奏、奉旨坐落灾地各营兵。分别轻重。酌借月饷。查本年楚北受旱较广。其应领两月饷银兵丁。若概给折色。恐籴买粮石。易致腾贵。应请借给一月饷银外。赏给仓谷一石。得旨如所议行。摺内称、兵丁得谷一石。可换杂粮一石数升。足资日食。批、甚可之事　　

○湖北巡抚吴垣奏、楚北本年旱灾。前经川督奏准、碾动仓米十五万石。豫备商籴。查楚省招商赴川。不下百余人。而买回官米者。仅止一名。余俱向民间贩运。川省官米。除拨济浙省外。尚存四万余石。应请委员赴川官买。以备春粜。得旨。如所议行。　　

○河南巡抚毕沅奏、豫省贾鲁河。前经奏准开挑。核实丈估。共需土方硪工银十三万六千七百余两。于藩库动拨。现在附近穷民。云集河干。不下万人。实可以工代赈。得旨、览奏俱悉。摺内称、现饬各工员。搭盖窝铺。听民栖宿。以便佣工。批、一举两得。好。　　

○两广总督富勒浑奏、粤东省河商欠盐价。通计三十一万余两。查此项商欠。缘先期支帑收晒。掣配后。于盐价内归还。是帑本辘转在场。所以随徵随欠。现在通盘清厘。将正杂各欠。一概划清。请自五十一年为始。于每季交纳新价时。连旧欠带交。按限催徵。年清年款。得旨、有治人。无治法。勉为之。　　

○又奏、粤东运盐艚船。招募修复。现得一百余号。可装盐十五万余包。惟是商疲本薄。所需场本水脚应筹款接济。除将运库存公各项。借动饬发外。请赏准于四十九年徵存课银内。酌留十万两。陆续给发晒本。以速配运。得旨、好。知道了。　　

○是年。旌表孝子。浙江等省、娄东等四名。守节合例。八旗、宗室焕章妻佟佳氏等十口。觉罗五福妻爪尔佳氏一口。满洲、马甲阿克东阿妻李氏等九十三口。蒙古、马甲兴保妻富察氏等三十五口。汉军、马甲虎曰意妻王氏等二十四口。内务府、护军六十一妻谭氏等五口。奉天等省驻防领催丰昇额妻乌扎拉氏等一百八口。直隶等省民、张商霖妻沈氏等四百一口夫亡殉节。江苏等省民郭长禄妻梁氏等十九口。未婚守志。八旗满洲、闲散富明聘妻伊尔根觉罗氏一口。江苏等省民顾学龙聘妻管氏等十四口。百□山戊不□寿民、妇、直隶等省、杜旺奉等四十八名口。各给银建坊如例。　　

○一产三男。直隶等省民、刘丕服等八家。　　

○会计天下民、谷、数各省通共大小男、妇二万八千八百八十六万三千九百七十四名口。各省通共存仓米谷、三千九百一十七万五千六百三十石五斗七升九勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十五



大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。春。正月。丙午朔。日食。　　

○上诣奉先殿行礼。　　

○诣堂子行礼。　　

○诣大高殿、寿皇殿、行礼。　　

○免诸王百官朝贺。　　

○遣官祭太庙后殿。　　

○丁未。谕、户部议覆两淮盐政全德、奏请展限带徵一摺内。准将淮南乙巳纲、展限半年奏销之处。著依议行。其淮北丙午纲引目。提出铳销。将课项分作十年带徵一节。部议祇准其三年带徵。固属酌核办理。但念淮北一带。近年以来。河湖浅阻。运艰销滞。以致纲引递年积压。尚属实在情形。所有丙午纲引目。准其提出铳销。以疎积引。其该年应徵盐课。著加恩分作五年带徵。俾转输益资充裕。以示朕体恤商力至意。该部即遵谕行。　　

○戊申。谕、上年安徽亳州、蒙城等州县。雨泽衍期。被旱成灾。业经降旨赈恤蠲缓。俾穷黎口食有资。不致失所。第念今春正赈已毕。青黄不接之时。民食恐不无拮据。著再加恩、将被灾轻重之亳州、蒙城、太和、泗州、旴＜日台＞、天长、五河、滁州、全椒、来安、和州、含山、建平、铜陵、庐江、巢县、宿州、定远、灵璧等十九州县。被灾九。十、分贫民。无论极次。于正赈后。再行加赈一个月。此内亳州、蒙城、太和、泗州、旴＜日台＞、天长、五河、宿州、定远、灵璧等十州县。均系积歉之区。著将被灾八分极贫。加赈一个月。所有卫所饥口。及贫生、兵属、并著一体加赈。其余被灾五、六、七、八分贫民。及勘不成灾地方。有应行酌借口粮耔种。并减价平粜之处。著该抚察看情形。酌量办理。至该省散赈。需用银两甚多。除凤阳、芜湖、两关。本年应解税银。准其留用外。著户部再于就近酌拨银一百万两。照例解往。以备赈恤之用。再该省应解还江西截卸漕米价银二十二万余两。该省现在赈项不敷。此项银两。毋庸移解。著江西省将垫买米价。作正开销。所有安省粜出米价。即留贮备用。俾经费益资充裕。该抚其督饬所属。实力经理。以副朕轸念灾黎。恩加无己之至意。该部即遵谕行。　　

○又谕、上年浙西杭、嘉、湖、三府属之仁和等十七州县。并杭严、嘉湖、二卫。得雨较迟。收成歉薄。业经降旨、将应徵地丁漕项银米。缓至次年分别带徵。以纾民力。第念今春东作方兴。农民播种翻犁。未免尚形拮据。著再加恩。将杭、嘉、湖、三府属之仁和、钱塘、海宁、余杭、临安、于潜、嘉兴、秀水、海盐、石门、桐乡、乌程、归安、长兴、德清、武康、安吉等十七州县。并杭严、嘉湖、二卫。再行缓至秋收后按例徵收。并查明实在贫民。酌借口粮耔种。以资接济。该抚务董饬所属。实力奉行。使茅檐蔀屋。均沾实惠。以副朕轸念黎元、普锡春祺之至意。该部即遵谕行。　　

○又谕、上年湖北江夏等州县。并武昌等卫。因旱暵成灾。夏收无望。节经降旨、粜赈兼施。俾灾黎口食有资。不致一夫失所。第念现届东作方兴。青黄不接。民食恐不无拮据。所有成灾七、八、九、十分之江夏、武昌、咸宁、蒲圻、嘉鱼、汉阳、沔阳、黄陂、孝感、汉川、广济、黄安、麻城、黄梅、钟祥、荆门、应城、随州、江陵、公安、监利、襄阳、枣阳、谷城、光化、宜城等二十六州县。并坐落各该州县卫所屯田之极次贫军民。著加恩于正赈散毕后。再行展赈一个月。其成灾五、六、七、八分之兴国。大冶、黄冈、蕲水、蕲州、罗田、潜江、京山、天门、当阳、安陆、云梦、应山、石首、通山、松滋、枝江、宜都、均州、郧县、崇阳等二十一州县。并勘不成灾之通城、南漳、东湖、三县。以及坐落各该州县卫所军民。俱著加恩。分别赏借口粮耔种。以资耕作。该督抚其董率所属。实力体察奉行。务使闾阎均沾实惠。以副朕轸念民艰。恩加无己之至意。该部即遵谕行。　　

○谕军机大臣等、据福康安奏。喀什噶尔地方。仍由伊犁、乌噜木齐、调兵一千名添驻外。毋庸另行多派等语。从前福康安拟定添兵。奏到时。朕即降旨。由伊犁调拨索伦兵二百名添驻外、再添伊犁兵六百名。足敷应用。乌噜木齐满兵。岂如索伦。本年雪分以前。如已获燕起。即将此索伦兵二百名。作为换防兵丁、驻劄喀什噶尔。其伊犁兵六百名。即不必遣往。如仍未获燕起。计其时日。于四月以前遣往。想此际福康安自必遵办。今萨木萨克各处行乞。未必能惑众心。惟缉燕起一人而已。如已就获。除添派索伦兵二百名外。其伊犁兵竟可停拨。将此传谕奎林、明亮、保成、鄂斯满、知之。　　

○是日起。上以祈谷于上帝。斋戒三日。　　

