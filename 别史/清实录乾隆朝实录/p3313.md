<!-- { "loadSidebar": true } -->
○谕、前据户部奏、浙江省乾隆五十二年。额解桐油芽茶。并颜料库饭银、及附解部库赃赎银两。共一千四百八十余两。先据浙江巡抚咨报、由布政使详委归安县县丞郑俊业管解。于五十二年九月起程。十一月过宿迁关。至今未见解到。经户部四次行催经过沿途各督抚、亦未据随时具覆等语。当经降旨、谕令直隶、山东、督抚、查明委员在何处迟延。据实覆奏。本日又据户部奏、该解员现经巡捕营、会同该城拏获。讯据供称、于四月内到京。所解银两。已在途次花消。桐油亦经卖用。现惟有芽茶五十余篓。寄存长新店李姓店内。请将郑俊业革职。交刑部严审等语。郑俊业、管解官物银两。乃敢中途将桐油售卖。连所解银两。尽行花用。殊出情理之外。郑俊业、著革职。交军机大臣、会同刑部严审定拟具奏。至各省解送官物银两过境。经过沿途地方。自应留心查摧。随时具报。今郑俊业、于上年十一月过江南宿迁关。入山东直隶境。该处地方官、并不查催具报。经户部屡次行查。又复置之不答。现据户部查讯该委员于四月到京。其银两在涂次花消。该督抚、及地方官、均有失察之咎。且该委员系在京城拏获。自必由直省经过。朕因户部具奏。因忆及刘峨昨曾覆奏郑俊业、至今仍未来直。实无在境逗留情事。复取阅之。果然。若昨日尚未过直隶。岂今日即飞至京师乎。是该督一切不留心。竟同聋瞆。其咎尤重。刘峨著交部严加议处。但山东省亦因距京稍远。幸而郑俊业迅速就获。否则该抚亦未必不似刘峨以该委员并无在境逗留之语覆奏也。长麟、著交部议处。其沿途失察之直隶山东地方官、并著该督抚查明参奏。交部议处。至此项油、茶、并库饭等银、及公文等项。浙江省于上年九月委员起解。迟至一年有余。尚未见委员回浙销差。何以竟漫无查察。即使平日勿略遗忘。迨经户部行查。亦当提醒。立即查办。仍户部行文四次。而该抚与藩司、仍置若罔闻。可见该省地方诸务。废弛已极。琅玕系该省巡抚、事务较多。或一时未及查到。然已难辞咎。而顾学潮、由直省道员。经朕特简。超擢浙江藩司。并不认真奋勉。且郑俊业、即系伊所详委。迺于该委员逗留不回。全无查核。又不禀请巡抚、咨覆户部。尤非寻常疎忽可比琅玕、顾学潮、著交部分别严加议处。庚戌。上御懋勤殿。勾到江苏、河南、情实罪犯。停决江苏斩犯十一人。绞犯七人。河南斩犯六人。绞犯十四人。余七十四人予勾。　　

○谕军机大臣曰、黎维祁系无能之人。全仗内地大兵。代为恢复。若不趁此兵力。将阮惠等悉数成擒。倘大兵彻回。复乘虚构乱。黎维祁断难抵御。势必至将该嗣孙、及送回眷属、一并戕害。岂不虚此一番进剿。且将来又须另办。倍觉费手。殊非一劳永逸之计。自须全行拏获。方可蒇事。即日孙士毅统率大兵出关。夷情俱已响应。该督复申明纪律。不许兵丁擅入该国民居。妄取一草一木。致夷地无知。不以为德而反以为怨所见正大。深合朕意。军行所莅。该国臣民、必倍加感激。效力前驱。即所亲匿者。此时虽尚助逆。然此等势利之徒。大兵一到。自无不纷纷乞降。亦可无虞梗阻。孙士毅等、惟当奋勉妥办捣穴擒渠。迅奏肤功。仰承渥眷。户部议覆、两淮盐政全德奏称、本年题奏送楚盐觔。抵作正额案内。声明江西、及江南所属安庆、池州、太平等岸额引。向来听其以纲融纲。随到随售。部议以引盐各有疆界。何以他省盐引。运至楚省越界销售。令臣查覆。缘湖广为畅销地面。向于每纲之首。查核前纲畅滞情形。略为裒益分派。以期无壅无缺。至两地通融。若俟滞销已有成数。始令改运。已在一纲将完之后。是以向来本岸之引过半。即给与融引运楚。其间商力不齐。或有正引未到。而融引已到。并非有意先融后正等语。应令该盐政、嗣后遇正盐未到。即将已到之融盐。抵作正额。以清年限而杜影射。至该盐政又称、各处行盐向有定额。缘江西安徽等处滞岸。未能杜绝邻私。有妨官运。应如所请。饬交各该督、抚、盐政、严饬所属文武员弁。实力缉私。以期官引疏销从之。　　

○旌表守正捐躯山西乐平县民王存柱妻梁氏。辛亥。谕、向来文渊阁藏庋四库全书。设有领阁、提举、直阁、校理、检阅等官。原未详立规条。以专责成。所有司事收发一切。不免彼此推诿。是以内阁、翰林院、内务府、奉宸苑、各衙门经理。即曝晒书籍。插架归函。竟未能顺叙。殊非慎重秘书之道。因思文渊阁提举阁事一员。系由总管内务府大臣兼充。其司员以及看守扫除之人。皆其所辖。呼应较灵。即著交提举阁事一人专为管理。其领阁、直阁、校理、检阅等官。俱作为兼充虚衔。不必办理本阁事务。至各书装贮匣页用木。并非纸褙之物。本可无虞蠹蛀且卷帙浩繁。非一时所能翻阅。而多人抽看曝晒。易至损污。入匣时复未能详整安贮。其弊更甚于蠹。嗣后止须慎为珍藏。竟可毋庸曝晒。其地面一切。亦无须奉宸苑经理。庶专司有人。而藏书倍为完善至编辑四库全书。原以嘉惠士林。俾资博览。但文渊、文源、文津。三阁储藏。俱系禁籞重地。现在排函列架。珍萃琳琅。自不便任人出入繙阅。且各书底本。原俱存贮翰林院。以备查核。嗣后词馆诸臣。及士子等。有愿睹中秘书者。俱可赴翰林院、白之所司。将底本检出钞阅。院署非禁地可比。既便于披览。于体制亦昭慎重。壬子。谕军机大臣等、湖南镇筸镇总兵尹德禧、前因办凤凰厅苗民滋事一案。尚为出力。曾降旨赏戴花翎。复经带领湖南官兵。前赴台湾协同剿捕逆匪。现在该省官兵。早已各归营伍。该总兵自五十年陛见后。虽距今尚未满三年。但尹德禧、系曾有微劳加恩之人。与各总兵不同。著即来京陛见。所有镇筸镇总兵印务、著毕沅委员接署。以便令该镇即行起程将此传谕尹德禧。并谕毕沅知之。　　

○癸丑。谕军机大臣等、本年缅甸叩关纳款。遣使赍表进贡。因思四十一年。曾将该处犭□罢夷老段等十一名。发往吉林黑龙江。今该国既悔罪输忱。其前次发遣之人。自应给回。仍降谕旨。令该将军等、查明犭□罢夷等下落。兹据查明除病故外。尚存有则列、波浦、波些、孟五、拉喀、者朵、六人。伴送到京。已敕部交滇省引见人员之便带送前往。著传谕富纲、谭尚忠、俟犭□罢夷等到滇时。即派员转送出关。令其归国。以示怀柔绥戢至意。甲寅。大学士等议覆、福建巡抚徐嗣曾奏、查出柴大纪误拏良民许怀等、作为匪犯。妄奏正法戮尸。经前任嘉义县知县陈良翼、审系良民释放。柴大纪逼迫该县、扶同捏报。陈良翼、依律拟斩监候。许怀等、请概行释放。得旨、陈良翼于已经保释之民人。仍作为正法戮尸之匪犯。扶同柴大纪混行通报。罪固难辞。但此案皆由柴大纪妄拏捏奏。玩视民命。当军务紧要之际。尚敢回护冒功。枉陷无辜。全不虑人心涣失。实属罪不容诛。若非陈良翼虚心研鞫。痛切剖陈。几致无罪良民。骈首就戮。是陈良翼之扶同通报。系为保全多命起见。因而从中婉转。虽该员于查办柴大纪劣迹时。不即据实禀报。直至办理缘坐。始行呈明。不值再加录用。其罪究属可原。所有陈良翼问拟斩候之处。著加恩宽免。并即释放回籍。余依议。乙卯。谕曰、李侍尧现患疮疾。又增口疮痢症。未就痊愈。正资调理。该督本年原奏请来京陛见。其总督印务。亦需人接署。著福康安、即行驰驿前往。署理闽浙总督。俾李侍尧得以安心调摄。若该督疮疾渐次平复。则俟福康安到闽接印后。再行来京陛见。倘精力难以支持。徐嗣曾尚未内渡。福康安未到之先。所有总督印务。著魁伦暂行兼署。　　

○又谕曰、琅玕奏本年浙江被水各县。惟遂安一县。地亩涸出稍迟。收成未免歉薄等语。前因浙省淳安等县。夏间偶被山水。业经加恩抚恤。借给耔种、及修理房屋等费。小民自可不致失所。今淳安、西安、开化三县。俱已补种杂粮。一律有收。惟遂安一县。被水稍重。收成歉薄。若将应徵漕粮银米。一体徵收。民力仍不免拮据。所有遂安县、本年应徵地丁漕项钱粮银米。著加恩缓至次年麦熟后徵收。俾纾民力。以示朕轸念灾区有加无已至意。该部即遵谕行。又谕曰、李侍尧现患疮疾。著伊子侍卫毓秀、即由驿前往省视。　　

○调云南鹤丽镇总兵窦瑸、为昭通镇总兵。以湖南衡州协副将马天麒、为鹤丽镇总兵。　　

○旌表守正被戕河南邓州民钱四妻赵氏。　　

○丙辰。上御懋勤殿。勾到山东情实罪犯。停决斩犯二十九人。绞犯十六人。余五十四人予勾。　　

