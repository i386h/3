<!-- { "loadSidebar": true } -->
○谕军机大臣等前因勘办濉河一事命裘曰修驰驿前往。与高晋托庸会同相度筹办但河臣职司河道。未免意主兴挑。而抚臣又恐工程过大则支项浩繁。不如暂缓其事此中畛域。所谓易地皆然然于办公持议参差。不无隔碍今据裘曰修面奏、意在厚蓄清水以刷淤泥。方为拏要因拟令河官将闸座酌量随宜启闭遇应开黄疃闸则堵南股河头应开西流闸则堵北股河头使清水汇入濉河力足冲刷不致淤积此说不为无见如前此朕令河臣开放清口草坝湖水畅流下河即受其益乃其明验惟有司见小每以闸坝时拆时筑。惮于从事工程何由而集。尹继善久司河务且两无成见。不难悉心虚公商搉以定折衷裘曰修已奏明于本月十一日自京起程。著传谕该督令其酌量裘曰修将到即赴该处会同高晋托庸等屏除意见。熟计妥筹务于水道民生实有裨益。将此详悉传谕知之　　

○礼部议准福建学政纪昀陈奏事宜。一府学文武生员。在百里外者请照学政全书由各州县学教官。带理月课遇举报优劣本籍教官密行开单交府学转申如有失察。分别处分。一。学政全书载增生考列二等补廪。原为屡考前列而言。若附甫补增。增即补廪未免太优。请将新增考二等者。不准越补。一。岁科两考生童例用教官收卷。官系本省人难保无串通添改事应将生童试卷。令本人自填添注涂改若干字字样从之　　

○壬辰。上诣畅春园问皇太后安　　

○还宫　　

○谕军机大臣等、前岁沉德潜来京所进国朝诗选因有不合体制之处当令内廷诸臣裁订后寄交尹继善会同沉德潜刊刻成书至今已阅二载未知所刻曾否完竣。并旧有板片曾否更改著刘统勋寄信尹继善庄有恭等令其于奏事之便。附摺奏闻寻庄有恭奏沉德潜亲赍印就样书二套。并摺交臣代进其错谬原板。业于上年销毁报闻　　

○吏部议准两淮盐政高恒等奏称淮安分司已移驻板浦在海州地方请改称海州分司换给印信再板浦关前经奏明委员盘查夹带私盐令分司移驻尽可兼办请停委员又永丰坝坝官向无关防请铸给淮北永丰坝官关防从之　　

○癸巳。谕军机大臣等现在修辑韵书闻安徽婺源县有已故生员江永曾著四声切韵表及音学办微二书稿本已成未经刊刻著传谕该抚即饬该县就其家购觅如因一时钞录不及竟将原本随奏摺之便附封送京以备采择书凌即行发还　　

○吏部议准湖广总督李侍尧奏称各省缺出需人署事该督抚于试用人员及邻近府州县佐杂内拣委不得委相距太远者署事至紧要缺人地相需仍听督抚酌办有擅离职守无故赴省者查参照擅离职役例罚俸久驻省城逗遛不归者照移驻官员恋居城邑不即移驻例革职如督抚司道府不行揭参司道府降一级调用督抚降一级留任从之　　

○甲午。上御懋勤殿勾到奉天陕西湖广情实罪犯停决奉天斩犯一人陕西斩犯一人湖广斩犯一人绞犯一人余一百六人予勾　　

○谕军机大臣等前经传谕方观承于直属今年曾有蝗蝻停落地方豫为翻构除治现在时入初冬天气尚暖不知此时曾否尚有陆续萌生之处如果乘此冬暄蠕动出土在此时既无可蚀啮而霜雪踵至旋即冻毙将来不复遗种可以净绝根株于农田岂不甚善至未经生发处所则应早事掀犁豫杜闾阎之害该督连次奏事并未奏及著再传谕方观承将现在情形及曾否实力办理之处速即据实奏闻寻奏九月后并无蝻子萌生惟查有遗孽形迹督率村民翻犁蝻子透风即败兹又再饬各属实力遵行报闻　　

○乙未。谕军机大臣等陈宏谋请锁铜疯人一摺所奏亦有所见向来此等疯人病发原定有严加约束之例但行之日久地方官不能实力奉行以致旋销旋释甚至任其播弄笔墨滋生事端而匪人中实系丧心病狂者亦转藉词疯病冀为骩法于风俗人心甚有关系著于各督抚奏事之便将原摺钞寄阅看令其即饬所属遇有此等疯病之人应豫为严行看守防范母得稍有弛懈旌表守正被戕之福建平和县民赖其老女赖氏　　

○丙申。上御懋勤殿勾到浙江江西安徽江苏情实罪犯停决江西斩犯一人安徽绞犯一人江苏绞犯一人余七十二人予勾吏部议准安徽巡抚托庸奏称怀宁县三桥镇桐城县练潭镇俱系驿路差务络绎离县较远应各添设巡检一员查婺源县巡检三员一驻大鑇一驻项村一驻太白俱非紧要且大镛附近设有营员不必复设巡检请将大镛巡检移驻练潭太白距项村止四十里应归并项村兼办将太白巡检移驻三桥各归县辖其俸工役食仍由婺邑额项解司给发印信换铸衙署于城工捐项内动办从之封闭四川平武县天台山铜矿从前任总督开泰请也　　

○丁酉上御乾清门听政　　

○军机大臣等议覆福建学政纪昀奏称坊本经书尚仍全刻庙讳御名本字应伪唐石经宋监本例凡遇庙讳俱刊去末一笔并加有偏旁字者俱缺一笔又武英殿官韵及各经书于御名本字尚系全刻及加有偏旁字者俱未缺笔请将本字及加有偏旁字者并行缺笔载入科场条例如误书者依不谙禁例处分武英殿书板校正改刊并行文各省一体遵奉将坊刻各经籍改刊从之　　

○户部议准前任四川总督开泰奏称犍为县额盐井添锅六十七口南部县新井二十五眼应如例榷课又揵为县并资州岁产盐多应增水引一百四十三张陆引二千九百三十张均于本年起课从之　　

○戊戌。上御太和殿视朝文武升转各官谢恩　　

○论曰爱必达周琬以封疆大臣于归州纵盗冤良重案获罪论律均无可原朕核其成谳端委则爱必达之责尤视周琬为重盖伊身任总督当后案发觉时知州秦鑅已详悉具禀爱必达何难据实检举即有处分亦不过革职留任凡为督抚者所常有而前案即可立时剖雪彼沈作朋等复有何伎俩敢于力遂前非乎总由爱必达回护之见一成不变转将禀详斥驳以致汤聘宋邦绥等从而附和迎合势不可解是酿成欺罔伊安得不为此案罪魁其所以如此回护者则以前案始陷于不知终难于自检实因周琬于承办前案始终不令佛保住往见总督为朋比沈作朋纵盗冤良罔上欺公之祸本而后案则周琬实以离任未与其事然任其乖张之性即令在任其坚执谬迷将不知作何究竟虽然此乃诛心之论彼究未见之施行也朕凡遇臣民等细微功罪尚不肯稍苛滥而况曾经任用之大臣爱必达之罪实为法所不宥但朕念爱必达出身勋旧世家伊兄策楞以军律已负重谴道死于兵讷亲亦先以军律早正国法。今若复将爱必达正法心实为之不忍伊兄弟五人并跻通显先世当有隐德至其两兄并取大戾而爱必达亦重罹国宪彼种孽必更自有因此则非朕所知矣特其罪究与军律稍间是以法外矜宥朕当先谢不能执法之咎今于爱必达既为施恩岂复过责周琬耶爱必达周琬俱著从宽释放发往伊犁效力赎罪派乾清门行走副都统观音保即日押令前往并将此通谕中外知之　　

○谕军机大臣等刑部奏江苏省本年秋审人犯经九卿将缓决改入情实者至有七案之多或行凶殴毙尊长或有心毒杀卑幼或恶徒凶横致死二命或强行奸污淫纵无忌按其情节俱属法无可贷之人该抚何仅拟以缓决必待廷谳改正庄有恭在巡抚中尚属能办事之人乃于此等案件竟存姑息以致定拟失当非徒无以惩儆凶顽亦何以协情理之平耶著将此传谕知之　　

○吏部议准直隶总督方观承奏称磁州所属彭城镇窰户鳞集多系豫晋民人良莠杂还须设专员稽查请将磁州州判移驻彭城应需衙署动项兴建换给磁州彭城镇分防州判关防从之旌表守正捐躯之直隶永清县民高体荣妻甯氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百九十六


大清高宗法天隆运至诚先觉体元立极敷文奋武孝慈神圣纯皇帝实录卷之六百九十七　　

乾隆二十八年癸未十月己亥谕据杨应琚等奏办理奎素屯务。官兵甚属奋勉请将该屯出力之千总刘如桂等交部议叙等语著照所请刘如桂田希华马成宗刘廷柱杨天成俱著交部议叙所有出力之兵丁赏给一月钱粮在屯之遣犯著赏给一月口粮至原任佐领柏灵保千总常际春各赏兵丁钱粮一分以示鼓励　　

○又谕据杨廷璋参奏台湾镇总兵游金辂贪黩不职各款请革职审拟一摺。甚属公正明允游金辂及都司张廷显俱著革职。其贪黩不职情由并款内犯证交与该抚。一并严审定拟具奏　　

○刑部议奏前任四川总督开泰奏称遂宁县民妇阎杨氏因伊侄阎谟行窃屡训不悛主使伊胞弟阎训活埋至死杨氏拟绞监候阎训凌迟处死得旨杨氏依拟应绞著监候秋役处决阎训致死胞兄原属法无可贷但究系其伯母杨氏主使拟以凌迟于情尚有可原。而临时虑及伊兄屡次行窃恐为后累遂即听从加功又与迫于威命不敢不从者有间若仅改为监候亦非所以重服制而儆凶悖阎训著从宽改为应斩即行正法　　

○调福建海坛镇总兵杨瑞。为台湾镇总兵。以浙江象山协副将章绅。为海坛镇总兵。调广东提督黄仕。简为福建水师提督。以广东左翼镇总兵吴必达为广东提督澄海协水师副将陈应钟为左翼镇总兵　　

○庚子。吏部议准甘肃巡抚常钧奏称瓦亭巡检无紧要事而盐茶诸务较为烦琐请裁瓦亭巡检改设盐茶厅照历其厅监囚禁等事责令专管养廉于盐茶耗羡项下支领该照磨听监茶厅管辖缺归部选。换铸平凉府盐茶厅照磨兼管司狱司印。从之辛丑。谕军机大臣等伊勒图永瑞、范时绶、德尔格、新疆办事年久。应派人更换。伊犁大臣。已有多人。不须派换。伊勒图著即回京副都统李景高著往乌噜木齐头等侍卫额尔德蒙额、著往晶河。副都统高廷栋、著往辟展。更换永瑞等回京　　

○又谕曰、轻车都尉阿勒扎泰、本系旗下臣仆不能步射清语早应革职朕念伊曾祖鄂勒哲依图、曾在军营奋勉特加恩赏限三年再加训导。阿勒扎泰、理宜感激朕思黾勉学习兹据镶红旗蒙古都统奏、现已限满仍未勤学毫无造就著发往伊犁披甲效力行走　　

○理藩院奏、鄂尔多斯贝勒。因灾请借俸录得旨不必借俸。著赏银一千两。由该院派出妥员带银前赴鄂尔多斯赏赈　　

○命简亲王丰讷亨。仍管健锐营事务　　

○以正蓝旗满洲副都统乌勒登为正蓝旗护军统领仍兼副都统　　

○壬寅。谕据阿里衮奏查阅潼关等四营弁兵内竟有弓箭乌枪生疏者。操演阵努。亦不整齐。请将各该营将弁。交部议处等语。著照所请潼关协副将和邦额长武营游击胡士伟署邠州营都司试用武进士马镇常乐堡都司八宁阿等俱著交部照例议处以示儆戒　　

