<!-- { "loadSidebar": true } -->
○王廷赞奏、甘肃安西、凉州、巩昌、平凉、庆阳、各府属。于十一月初八、二十八、及十二月十一等日。得雪一二三寸等语。甘肃去冬得雪地方较少。且所得仅一二三寸。未为深透。虽该省不种宿麦。无藉滋培。但入春后、土膏脉动之时。若得普被祥霙。于布种田禾。更有裨益。现在京畿、及山东、河南、山西等省。均于正月初十、十一、得雪优渥。未识甘肃此时。曾否均沾。著传谕勒尔谨。即将该省有无续得春雪情形。迅速由驿覆奏。以慰廑念。将此由五百里谕令知之　　

○军机大臣等议覆、协办大学士尚书英廉奏称、各省营汛地方。遇有佥兵护解差使。其盘费、及修补器械等费。在所必需。而绿营中因无项可动。辄摊饷作费。累及众兵。致月饷仅余十之五六。请将各省朋马扣银。分给各标营。置产生息。作为差费等语。查朋扣一项。例作赏需。生息名目。久经停彻。所请佥兵差费。应交各督抚。于闲款、及存公零项。筹核酌给。奏明办理。从之　　

○己卯。上启銮。谒泰陵、泰东陵　　

○谕、朕此次恭谒泰陵、泰东陵。及三月清明节。恭诣祭谒。所有沿途经过地方。著加恩蠲免本年地丁钱粮十分之三　　

○是日、驻跸黄新庄行宫　　

○庚辰。谕军机大臣等、本日荣柱奏。开封、归德、等府。许、汝、等州。均于正月初十、十一、两日。普沾雨雪。自六七寸至一尺不等。处处优沾。农民欢忭异常等语。览奏欣慰。已于摺内批示矣。该省上年冬雪未能普遍。朕心深为轸念。今既瑞雪普遍优沾。于赶种春麦。甚为有益。第念汲、淇、临漳等县。上年秋收歉薄。曾降旨蠲免缓徵丁银。复令平粜常平仓谷。以资接济。今该三县、亦均得透雪。自可补种春麰。著传谕该护抚速饬该地方官。善为劝谕。令此三县农民。及时多种春麦。倘因歉收之后。购种稍艰。即查明酌借耔种。俾资力作。以示朕轸念穷黎至意。将此由五百里传谕知之　　

○又谕曰、徐恕奏、拏获峄县盐枭夥犯小王二。供称上年九月十一日。途遇孙大汉等。各推私盐小车。同走至峄县地方。闻在前盐车、被巡役拦住。经宋四夸子、令该犯前往探信。闻孙大汉等抢回盐车。恐被追拏。孙大漠同刁其三等。俱各分路逃往沿海、及河南、山西、潞安山等处躲避等语。孙大汉等、系此案盐枭首犯。胆敢拒捕伤差。不法已极。情罪甚为可恶。必当拏获到案审明正法。以示惩儆。今既据小王二供称、逃往豫省、及晋省之潞安山等处。著传谕巴延三、荣柱。密委妥员。并饬所属各地方官。上紧躧缉。务期弋获。审明具奏。不得视为邻省寻常通缉之案。仅成海捕空文。以致重犯兔脱。稍稽显戮。再峄县界、与江南之案徽相近。闻安徽之六安州。有六安山。与潞安声音相仿。小王二供内所称之潞安山。恐系六安山之讹。或孙大汉等就近潜窜该山。希图匿迹漏网。亦未可定。著传谕闵鹗元。密委妥员。前往留心访缉。毋任潜匿稽诛。将此由五百里传谕知之　　

○是日、驻跸半壁店行宫　　

○辛巳。驻跸秋澜村行宫　　

○壬午。谕曰、尚书袁守侗、派往四川。迎会侍郎阿扬阿、有查办事件。即著于行在驰驿前往。其川省民人胡佑、著交沿途地方官。迅速押解川省质讯　　

○谕军机大臣等、朕恭谒泰陵。本日于梁格庄途次。有四川叩阍民人胡佑、呈控泸州局士聂伦等、侵帑婪派一事。自应特派大员前往。秉公审讯务得实情。因思上年川省大足县民人黄玉芳、探告军需派累。特派侍郎周煌、阿扬阿、前往审办。昨据奏称、审案事毕。阿扬阿于正月初二日、自川省起身回京等语。计目下已在途次。所有今日胡佑呈词。及告示等件。已派尚书袁守侗、驰驿前往。迎会阿扬阿、同赴川省泸州。秉公审讯定拟具奏。将此由六百里传谕阿扬阿知之　　

○又谕曰、杨景素奏、准户部咨驳、粤海关徵收盈余税银。乾隆四十年分。比较前三年银数短少。请旨交臣严行核勘。随经选委道员。前赴该关。详确查明。实因是年洋船、较上届少到八只。货物又粗多细少。以致短绌。其所少银两。仍责令前任监督德魁赔补等语。海关税项之盈绌。自应视洋船之多寡。若此次洋船。较上三届、果俱少到。则税课自无从多收。并当加恩免其赔补。若到关洋船数目相同。仅言货物粗多细少。究系办理不善。托词回护。自应按数著赔。著交户部、会同总管内务府大臣。查明据实具奏　　

○又谕、本日钟音奏、温州镇总兵孟兆熊、来京陛见。遴委副将张继勋、署理镇篆一摺。所奏甚属迟缓。已于另摺批饬矣。孟兆熊于正月望间到京。起身回任。又已数日。而该督奏委署篆、及令起程陛见之摺。始行奏到。殊不可解。且据奏称、十一月十三日。接准部咨。即委副将张继勋前往署理。令孟兆熊交代起程。自应即于彼时、一面檄委。一面奏闻。岂有迟至月余。方行入告之理。必系忽不经意。遗忘具奏。及查出始补此摺。率是以往。则于地方公务。贻误必多。尚安望其实心整饬乎。朕尝谓满洲进士出身之人。无一好者。钟音平日似觉稍优。何以近来亦复如此。即此一节而论。其余亦不足信矣。嗣后务须实力痛改。毋再踵仍恶习。姑息市恩邀誉。致干咎戾。并著传旨申饬　　

○是日、驻跸梁格庄行宫。翼日如之　　

○癸未。上谒泰陵、泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼　　

○大学士于敏中等奏、本月二十三日。孝圣宪皇后大事。已届初周。诸皇子及王公大臣等。持服期年。较从前以日易月之制。已属有加。一切悉应如常。其服色、朝珠、及穿用补褂蟒袍日期。并嫁娶宴会作乐之处。亦俱应如旧。得旨、本月二十三日。圣母孝圣宪皇后大事。业届初周。诸皇子及王公大臣等。已满期年。今既经查照旧例。一切自应如旧。其挂朝珠、及穿补褂蟒袍之处。以言朝廷礼有常经。万年体制所关。宜从此议。朕亦不能矫为过礼。至因尊敬朕躬而设。则朕于二十七月内。尚系素服。而臣工服饰如常。朕心实有所不忍对之。所有王公大臣等。如遇朕在宫内。及诸臣有事进朝。服色俱著照旧。如朕驻跸圆明园。非正朝可比。随往及奏事引见之大臣官员。仍照上年所议行。统俟过二十七月后。再行复旧。庶为心安理得。余依议　　

○甲申。上诣泰东陵。行期年大祭礼　　

○谕军机大臣等、前年补放鄂宝为漕运总督。因其尚在川省。办理军需奏销未竣。特令德保暂署总漕印务。仍传谕鄂宝。将所办北路军粮事件。自行稽核清楚。便可转交刘秉恬等核题。伊即来京请训。前赴总漕之任。今阅一载有余。鄂宝经手事件。自应办有就绪。德保原以福建巡抚暂署漕篆其闽抚本任。系钟音兼摄。钟音总督两省。浙江亦有应行巡查办理之事。未便令其久署抚篆。致令不能前赴浙省。著传谕鄂宝。速将经手军需案件。稽核清楚。造册移交富勒浑等核办。鄂宝即起程来京请训。速赴淮安。办理漕运事务。替出德保。迅赴福建巡抚之任。将此由四百里传谕鄂宝知之　　

○是日、回銮。驻跸秋澜村行宫　　

○乙酉。御前大臣参奏、御前侍卫护军统领普尔普、在行宫卡外远处住宿请旨办理。得旨、普尔普系御前侍卫、护军统领岂可如此远处住宿。甚属不堪。著摘去双眼花翎。不准在御前。令其在外行走　　

○改礼部左侍郎范时纪为副都统。调工部左侍郎谢墉为礼部左侍郎。以原任河南巡抚徐绩为工部左侍郎　　

○调直隶宣化镇总兵兴奎为山西大同镇总兵　　

○是日、驻跸半壁店行宫　　

○丙戌。军机大臣等议覆、乌噜木齐都统索诺木策凌奏称、哈密地方。命案与屯田事务。请照奏销之例径由乌噜木齐都统核奏。毋庸另报总督等语。查屯田与奏销。事同一例。应如所请。至命案不厌详慎。应令都统、总督会题。如紧要事件。该都统一面奏闻。仍一面知会总督核办。从之　　

○是日、驻跸黄新庄行宫　　

○丁亥。上还宫　　

○调正红旗护军统领靖海为镶白旗护军统领。以内阁学士永信为正红旗护军统领　　

○戊子。谕军机大臣等、据图思德奏、贵西道刘大悫。现在患病。恳恩准令解任回籍调理等语。所奏非是。向来道、府、遇有告病之事。督抚等于奏请解任摺内。附请应否准其回籍。俱系发交部议。该部以应否准其回籍两请内阁俱票拟双签请旨。朕无不准其回籍调理者。图思德何不照例办理。竟为专摺恳请回籍耶。且以一道员告病之事。而分作三摺陈奏。亦过于琐屑。图思德简任封疆有年。何尚不晓事理若此。著传旨申饬　　

○户部议覆、大学士管两江总督高晋奏称、漕船需用纤夫。前因雇夫间有盗窃。经有漕各督抚。遵旨议立夫头管束。至今率多窒碍。必须变通。此等纤夫。当帮船未到之先。势须常川守候。官无应给口粮。必致乘间逃散。而弁兵得藉口推诿。转于运务有误。请仍照乾隆二十四年谕旨。听运弁旗丁、自行酌办。沿河文武各官。严查匪类。晚间督率兵役支更。并令各船派水手二名。于本船击柝巡逻。如有怠惰疎防。各予严参。应如所请。得旨、依议速行　　

○大学士管云贵总督李侍尧奏、缅匪半载以来。并无纳款确信。当严禁通市。以杜偷越。至连年出防。不值每岁如此办理。今查有户撒、杉木笼、盏达三处。水土既佳。地形亦最扼要。拟于户撒、设一大汛。杉木笼、盏达、各设一小汛。与壤接缅匪之虎踞、天马、铁壁、铜壁等关。声势联络。足资防守。其兵祇须于南甸、龙陵、两处抽拨。自后出防。即可议裁。惟此时缅匪。尚在疑惧瞻顾。俟从缓相机办理。得旨、所办俱合机宜。余俟来京时。面谕　　

