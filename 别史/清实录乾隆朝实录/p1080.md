<!-- { "loadSidebar": true } -->
○又谕据喀尔吉善奏称、平和县逆犯蔡荣祖等、谋为不轨一案。请将失察兵丁为匪之千总张龙等、失察书役为匪之知府魏嵉等、交部议处。并请将该督提、交部严加议处等语。兵丁书役。潜入匪党。该管员弁。不能先事觉察。自有应得处分。但奸徒为匪。形迹诡秘。失察之咎。尚属因公。且此案该地方文武、先期闻信。盘获逆首。究出匪党。即已悉行擒捕。不致漏网。该督等办理甚为妥速。所有喀尔吉善、谭行义、及千总张龙、知府魏嵉等。俱著格外加恩。一体免其议处。　　

○又谕、福建平和县逆犯蔡荣祖等聚众为匪一案。经地方文武、先期闻信。盘获匪船。究出逆党。该督喀尔吉善、派委将备。四路搜捕。首从各犯。全行就获。在事员弁。已经降旨议叙。并免其从前失察处分。所有协同搜捕之兵役。奋勇出力。亦属可嘉。自宜量加奖赏。著该督抚查明、其擒获首从要犯一名。著赏银二十两。擒获次等匪犯一名。著赏银十两。令各兵役均匀分领。以示鼓励。　　

○户部议覆、直隶总督方观承疏称、万全县仓、旧建于本城、张家口、洗马林、三处。计八十间。今例。存米谷、及额徵屯粮、兵米、等项。仅敷存贮。所有张家口同知、积存采买谷一万六千余石。请于张家口下堡、建仓十二间。洗马林口内、万全县仓旁、建仓八间另贮。应如所请。从之。　　

○调福建建宁镇总兵傅禄、为陕西延绥镇总兵。福建金门镇总兵冯汇、为建宁镇总兵。江南苏松镇总兵黄正纲、为金门镇总兵。起服阕江南苏松镇总兵王澄、补原官。　　

○戊戌。予故绥远城建威将军补熙、祭葬如例。谥温僖。　　

○己亥。上御勤政殿听政。　　

○江南河道总督高斌奏、山盱厅古沟东坝湖工。系乾隆八年、堵漫口后。筑石于深塘之内。迄今十载。工段渐见低蛰。随令加高。今于春融冻解后。中段倒卸。两头俱有胀裂。总缘下系深塘。土松石重。难以经久。现饬补修。并令于旧石工内。退进二丈。另砌石加甎。将旧工基址。留为外护。所有工项。请饬部拨解河库。报闻。　　

○以通政使麒麟保雷鋐、并为都察院左副都御史。　　

○庚子。礼部议覆、广西巡抚李锡秦奏称、南宁府四十八属土司。俗多靡费。惟节之以礼。庶知俭约。请将会典律例所载五品以下官员、应用礼数服色各条。颁发遵行。应如所请。从之。　　

○刑部议覆、广东巡抚苏昌奏称、例载州县命案。如印官公出。邻邑窎远。准佐贰等官代验。广东州县所辖地方。间多辽阔。印官公出。而吏目、典史、本朝各有责守。未便远赴相验。查巡检同属佐杂。且系所辖地方。请饬就近验报。应如所请。从之。　　

○豁除福建邵武县、水冲寺田七顷五十七亩有奇额赋。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百三十六


大清高宗法天隆运至诚先觉体元立极敷文奋武孝慈神圣纯皇帝实录卷之四百三十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。四月。辛丑。上幸长春园、赐博尔都噶里雅贡使宴。遣还。赐国王敕曰、洪惟我圣祖仁皇帝、世宗宪皇帝、恩覃九有。光被万方。因该国王慕义抒诚。夙昭恭顺。是以叠沛温纶。并加宠锡。今王载遴使命。远涉重瀛。感列祖之垂慈。踵阙庭而致祝。敬恭式著。礼数弥虔。披阅奏章。朕心嘉悦。既召见使臣。遂其瞻仰之愿。复亲御帐殿。优以燕赏之荣。西洋国人官京师者。晋加显秩。慰王远念。兹以使臣归国。特颁斯敕。其锡赉珍绮。具如常仪。加赐彩缎罗绮珍玩器具等物。王其祇受。悉朕眷怀。　　

○壬寅。孝端文皇后忌辰。遣官祭昭陵。　　

○谕、哲哩木之副盟长。著额驸色布腾巴勒珠尔补授。伊现住京师。著伊兄喇什纳木扎勒署理。　　

○署两广总督班第奏、讯得王亮臣起意图谋不轨。与梁德、黄宗汉、湛佐一、辗转纠党。写刻伪劄印。捆兵抢犯各情节。与已正法之莫信丰等、前招相符。其前获之邓文焕、供有刘子美、曾称王亮臣王侯贵相。并言有朱红卓、即李开花。可以借名起事等语。今讯王亮臣、并无刘子美看相之事。且不知有朱红卓其人。质之邓文焕、称转纠苏卓东入夥谋逆。唯恐供明罪重。因将实无其人之朱红卓、及不知踪迹之刘子美捏供。以图人不到案。得以旦夕苟延。查苏卓东、业经高明县拏获。并讯伊又有转纠梁瑞贵一人。又前获陈见思一犯。质之王亮臣、称系与闻谋逆。因年老不令入夥。但曾劝王亮臣、赴华封山举事。又肩任代管家务。劝其远逃。均属要犯。现经分别定拟。即行正法。下部知之。　　

○癸卯。补行湖南省、乾隆十六年大计。不谨官二员、罢软官一员、年老官五员、有疾官二员、才力不及官三员、浮躁官三员、分别处分如例。　　

○甲辰。上诣畅春园、问皇太后安。　　

○谕、各省乡试。向例巡抚入闱监临。前因封疆职守綦重。曾经降旨、将专驻巡抚省分。令于藩臬二司内。酌委一员入闱监临。巡抚止于点名时、督同搜查。本属因地制宜之意。但思士子扃闱考试。人数众多。又有执事之武员兵丁等。均须约束。恐藩臬尚不足以资统理。且如江苏、安徽、二省。现据鄂容安奏称、藩臬事务。最为繁多。不便行调入闱等语。嗣后该二省、俱著仍照旧例行。其余专驻巡抚省分。亦仍令巡抚入闱。督率弹压。俟三场完竣后。即行出闱。交与所委之司员在内办理。庶关防严肃。于地方场务。均昭慎重。　　

○命翰林院侍读宗室良诚、提督安徽学政。　　

○以翰林院编修杨方立、为云南乡试正考官。编修沈栻、为副考官。洗马史贻谟、为贵州乡试正考官。御史李友棠、为副考官。　　

○乙巳。谕、盛京户、刑、工、三部郎中八缺。著留户部一缺。用本处人员。余七缺。并员外郎十六缺。主事十七缺。均以京员补用。礼、兵、二部郎中四缺。主事五缺。均用本处人员。员外郎八缺。著以京员补用兵部一缺。余七缺。留用本处人员。　　

○谕军机大臣等、据吉庆奏称、天津县之李七庄等处。已有蝻孽生发。沧州亦报有四五处。现在率同盐属、及地方文武员弁。扑打焚烧。务期净尽等语。天津一带。地气卑湿。向多蝗蝻生发。乘其蠕动之初。即行扫除。为力尚易。若待其跳跃飞翔。纵使设法扑捕。已不能无损矣。吉庆所奏、颇能留心地方。但伊系武员。其于郡邑各官。恐未必能臂指相应。可传谕总督方观承、令其飞饬所属。一体上紧扑灭。毋致滋生为患。再此外滨水州县。及上年大名等属、曾有蝗蝻之处。恐不无遗孽萌动。此时亦宜豫为消弭之计。可令其一并留心。以除民害。并将近日望雨情形、田禾如何之处。作速据实奏闻寻奏、津沧等处、蝻孽萌生。臣与盐臣吉庆、分头查办。沧州现已扑除十之七八。津属虽叠有萌生。俱甫经蠕动之时。经地方官早为掩掘。加以盐臣督率。不致滋延。惟是大名一带滨水州县。蝻子易于生发。查询该道府、据称并无萌动形迹。现仍委员前往察看。得旨、是。迩日密云不雨。益增惕息耳。　　

○又谕、张师载请以亳州州同李春明、署理英山县知县一摺。已照所请、降旨准其署理矣。但逆犯马朝柱、现在尚未就擒。或仍逃匿于附近地方。亦未可定。张师载奏内、既称该员上年曾经委赴英、霍、一带。查缉逆匪。今署理邑务。可令于到任之后。上紧设法侦缉。果能实力查拏。擒捕首逆。不但准其实授。必且优加擢用。倘使要犯终于漏网。则马朝柱之远扬。安知非该员从前办理疎忽之所致。可传谕张师载、令将此旨。宣示李春明知之。毋得视为通缉之案。虚应故事。致干重谴也。　　

○以故三等男明保子德成、袭爵。　　

○丙午。谕、京师自三月得雨以后。虽间得微雨。未能沾足。现今麦秋已届。农家待泽甚殷。朕心轸念。宜申虔祷。著礼部即查照定例。敬谨举行。　　

○又谕、京师目下缺雨。农家待泽甚殷。朕心深切轸念。现在虔申祈祷。著刑部堂官、照乾隆十年祈雨减罪之例。将徒杖以下等罪。查明情节。或应释放。或应减等者。即行具奏发落。其寻常案件。亦著速为完结。毋得稽延滋累。并行令直隶总督、一体办理。　　

○又谕、军政为国家大典。黜陟宜秉至公。此次护军统领庆泰、恒禄、将护军参领福禄、都楞额、塞克图等。填注有疾。福禄等、于军政王大臣前。呈辩现已病痊。庆泰、恒禄、复称其平日当差滑懒。若果如此。早应参奏。不必俟军政内、藉填有疾。且于其递呈后。又称其滑懒。前后不符。其心自难折服。庆泰、恒禄、著交部查议。至福禄等、虽称病痊。平日当差。想必平常。福禄、都楞额、著革去护军参领。在蓝翎侍卫上效力。塞克图年老。著原品休致。不给俸。　　

○谕军机大臣等、方观承题参古北城守营军器被窃、请将千总硕来革职、都司刘寿议处一本。方观承办理此案。甚属宽纵。军器关系紧要。该弁等均有典守之责。若平时稍一留心稽查。何至屡行被窃。且失去鸟枪至一百余杆。废铁至一千余觔之多。此必非一朝一夕之事。而兵丁张德、复将炮位肆行售卖。尤干法纪。该弁等漫无觉察。直至该提访闻盘验。始行查出。玩纵已极。看来此案。非可仅照寻常失察被窃之例。劾参一二员弁、希图了事者。著传谕方观承、令其将该营军械、被窃始自何时。及该弁等有无知情故纵之处。详悉严查。另行据实题参。原本著驳回。　　

