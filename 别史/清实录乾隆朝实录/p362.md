<!-- { "loadSidebar": true } -->
○户部议覆、云南巡抚张允随奏称、开化府属黄龙山老岩银厂。自开采以来。原未旺盛。雍正五年至今。所获课额不敷。俱将别厂盈余拨补。且地接交趾。该国正当有事。诚恐奸匪潜滋。应如所请封闭。从之。　　

○兵部议覆、甘肃、四川、广西、云南、巡抚。遵查各省原经制土司。遗失承袭。现以外委给劄管理土务者。除甘肃岷州正百户已故后永庆、广西永顺副土司斥革彭升、现查应袭之人。广西小镇安土州官岑凤池、该抚请给巡检职衔。云南思陀甸土司李经国、该抚请改流归土。与办理夷疆事体相违。现各行令确查、具题到日另议外。其甘肃岷州正百户后荣昌、河州珍珠、打刺、二族抚番土司韩世公、洮州副土千户杨绍先、应各准承袭。其未颁号纸之土司。四川郁鸣岐、苏天福、云南陈接祖、赵恩宠、钱继祖、吴世标、刁派春、罕戴亲、阿逢泰、罗处厚、李寿彭、李溥、李涞。应令该督抚照旧委令管理。俟袭替时再议。得旨。后荣昌等准其承袭。余依议。　　

○工部议准、江苏巡抚陈大受疏覆、前署两江总督场超曾等奏、宝山县东门杨家嘴等处土塘外。原筑坦水石坝五百九十一丈。外层临水桩木。大汛搜刷。桩外之土。渐被侵削。桩木入土已浅。易致欹斜。请于临水桩外。筑石坝二层。坦入海底。又采淘港迤北月浦塘。沿海岸上冲卸。除已筑桩工五十丈外。又冲进三四丈。险逼更甚。请筑坦水石坝一百二十丈。查宝山东门土塘外。前筑临水桩。因历伏秋大汛。岸土侵削。并非前筑不善。其采淘港迤北月浦塘。冲进三四丈。系在桩工五十丈之外。非同在一处。应动支正项钱粮加筑。又杨家嘴原筑坦水石坝。两头工尽处。被潮冲进数丈。成大湾兠。不能抵御。亦应动支正项钱粮。两头各筑坦水石坝二十一丈。从之。　　

○壬午。以册封嘉妃。愉嫔。怡嫔。舒嫔。遣官祭告太庙后殿。奉先殿。　　

○谕大学士等。今年江南下江地方。秋间雨水连绵。其收获之谷石。颗粒米色。自不免稍减。除已降旨截留本省漕粮外。所有应交官之米。不必照往年较论。从前原有红白兼收之例。该地方官酌量可收。即日收兑。至于抵通之后。或虑此等米石。不能久贮即先发为俸饷之用。可速传谕该督抚、及漕运仓场总督知之。　　

○工部议准、河南山东河道总督白钟山奏称、河南黄河南岸郑中、交界一带大堤。居杨桥上游。下游为中牟九堡埽工。河势上自姚五家庄、南注郑、中、交界埽工。复自南而北。至黄练集。又折而南。注中牟九堡堤工。两工皆受全黄注射。险要异常。郑、中、交界大堤。堤身单薄。急应加帮戗堤。以资捍御。中牟九堡埽工。对岸大滩逼溜上堤。急应挑引河。以顺河流。从之。　　

○癸未。谕曰。皇太后圣驾回宫。凡在寿康宫前行礼之一品二品满汉文武大臣。在西安门外跪接。是日皇太后自畅春园还。上出西华门。迎问皇太后安。奉皇太后幸丰泽园、进早膳。还寿康宫。　　

○册封嘉妃。愉嫔。怡嫔。舒嫔。上御太和殿宣制。命协办大学士礼部尚书三泰为正使。礼部侍郎满色、为副使。持节册封嘉嫔为嘉妃。册文曰。朕惟坤元翊治。流淑问于璇闺。巽命重申。沛新恩于金简。徽音克副。显秩攸加。尔嘉嫔金氏。范秉柔嘉。性成谦慎。式仪型于图史。虔奉箴规。协矩度于珩璜。动遵礼法。兹仰承皇太后慈谕。以印封尔为嘉妃。尔其温恭益懋。承象服以凝庥。勤俭弥彰。迓鸿禧而衍庆。钦哉。命礼部尚书任兰枝、为正使。内阁学士春山、为副使。持节册封贵人海氏为愉嫔。册文曰。朕惟礼娴内则。早贻兰殿之徽。德著令仪。式焕芝函之贲。光兹茂典。锡以新纶。尔贵人海氏。芳规恪守。奉巾帨以无愆。淑范丕昭。叶珩璜而有度。兹仰承皇太后慈谕。册封尔为愉嫔。尔其益勤壸职。被渥泽于方来。永表闺型。迓繁禧之洊至。钦哉。命礼部侍郎木和林、为正使。内阁学士雅尔呼达、为副使。持节册封贵人柏氏为怡嫔。册文曰。朕惟化起宫闱。协赞爰资乎淑德。泽流禁掖。恩光用贲于鸿章。位号攸加。纶言式焕。尔贵人柏氏。夙禀谦冲。克谨珩璜之度。恪持礼法。备娴图史之仪。兹仰承皇太后慈谕。册封尔为怡嫔。尔其祇受金章。懋嘉修而迓福。敬承翟服。昭令范以凝辉。钦哉。命工部侍郎索柱、为正使。内阁学士福十宝为副使。持节册封贵人叶赫勒氏为舒嫔。册文曰。朕惟选令德以赞壸仪。丝纶用焕。贲恩光而加象服。位号攸颁。爰考彝章。以昭茂典。尔贵人叶赫勒氏。赋性柔嘉。持躬淑慎。礼度克遵夫彤管。谦冲恪佐于椒闱。兹仰承皇太后慈谕。册封尔为舒嫔。尔其敬服珩璜。用迓和平之庆。祇承禔福。益流图史之徽。钦哉。各正使跪受节。起于各册前依次行。副使随行。至景运门外。捧节授内监。册印入宫。册立册封礼成。内监持节出景运门授各正副使至后左门复命。　　

○吏部议准、左都御史管广东巡抚王安国议覆、按察使潘思榘奏请、东莞县缺口镇司巡检。原列要缺。雍正十三年。改为中缺。共地逼近外洋。易藏奸匪。请仍列为最要缺。于本省佐杂内拣选调补。博罗县石湾司巡检。原列要缺。雍正十三年。改为最要缺。地在内河。事务简少。请仍列为次要缺。归部铨选。从之。　　

○甲申。上诣皇太后宫问安。侍早晚膳。　　

○定副将参将保送引见例。谕、各省副将参将。从前曾降谕旨。令督抚提镇会同分别等第。五年举行一次现在陆续咨部。著将所保一等之副将参将。俱送部引见。永著为例。　　

○户部议准。云南巡抚张允随遵议。滇省地方。多深林密箐。兼有新辟夷疆。非内地可比。各衙门所设民壮自四名至四十名不等。均系必需。请照旧存留。从之。　　

○乙酉。上诣皇太后宫问安。侍早晚膳。　　

○丙戌。皇太后五旬圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门行礼。　　

○上诣皇太后宫侍宴。　　

○丁亥。上诣皇太后宫问安。侍早晚膳。翌日亦如之。　　

○己丑。上诣皇太后宫问安。　　

○命翰林院编修沈慰祖、提督广西学政。修撰金德璜、提督江西学政。　　

○庚寅。命督抚学政甄别教官。谕古者党有庠。术有序。民生八岁入小学。十五入大学。不独秀而为士者。群居乐业。天下实无不教之民。是以教化兴而风俗厚。后世设立教官。专以课士。已非先王有教无类之意。而近来教职。多系衰老庸劣之辈。不但不能以道德礼义化导齐民。并其课士之职。亦不克举亦安用此一官为也。朕御极之初。念其俸薄。不足自赡。特命增给。乃望其修举职业。助兴教化非以廪饩为养老之具。各员亦不当以司铎为养老之官也。著该督抚会同学政、严饬所属教官。务以实心实力。劝学兴文。恪尽课士之责。其有年力衰颓。贪念禄位。及庸劣无能。不称师儒之席者。秉公甄别。咨部罢斥。庶训迪得人。而于造士育才之道。庶几其有裨益。各督抚学政、仍当时刻留心。永久奉行。不可苟且塞责也。　　

○浙江布政使安宁奏、浙省审理参革巡抚卢焯等一案。可以结而不结。不当严而过严。督臣、钦差、不能和衷共济。得旨、若此据实陈奏、朕实嘉悦览之。朕早闻其如是。亦已降旨矣。　　

○谕大学士等。德沛、旺扎勒、承审卢焯婪赃一案。种种不协之处。已屡降旨训谕矣。近又闻原任山西布政使吕守曾、已经自缢。此固本人畏罪所致。亦由承审官办理不善故也。又闻初审时甚为严刻。案外拖连多人。案内要犯、监毙数人。且有严刑叠夹。腿骨已碎。尚未招认者。既如此严刻矣。而德沛又将皮绵衣服数十件、送与卢焯家。是又何意。又闻德沛私借盐道库银八千两。捐给书院膏火。此事果有之乎。清正大臣行事。断无擅动公帑以博私誉之理。且德沛以理学自居。刻书太多。夸张传播。亦非真理学之所为也。至卢焯一案。为时已久。彼地审办情由。朕皆得之传闻。何以德沛并未陈奏、况卢焯等自有应得之罪。早应定案。何以稽迟至今。德沛现署巡抚印务。俟新任巡抚到后交代来京陛见。旺扎勒于此事审定之后。即速来京。　　

○署广东布政使程仁圻、以失察钱粮加平。降旨革职。命署安徽布政使托庸、暂署广东布政使。　　

○辛卯。谕曰。护军统领衔阿琳、人甚平庸卑鄙。从前办理怡亲王家务时。闻伊于盐务受贿。将伊发往北路军营效力。兹据怡亲王参奏、阿琳于两淮商人马鸿儒案内。婪索银二万两。赃证确凿。今自军营释回尚心怀怨望。请将阿琳革职等语。阿琳著革职。这所参奏案情。俱系该王家务。阿琳又系王属下之人。其因盐务索取银两等事。著交该王门下办理。　　

○大学士等议奏、调任直隶总督孙嘉淦奏称。独石口外之红城子。开平城、二处。张家口外之兴和城、北城子、二处。地土宽衍。请于该处开垦驻兵。现已奉旨、派令尚书海望等查勘。俟查明到日再议外。再查古北口外热河等处。从前原无熟地。自康熙九年、将八旗官员人等口内熟地。换给口外荒地开垦。其原数作为额地。余地给本人执业。按亩交粮。热河东西。共旗地一万九千九百余顷。又古北口至围场一带。从前原无民地。因其处土脉肥腴。水泉疏衍。内地之民。愿往垦种。而科粮甚轻。故节年开垦升科者。三千余顷。此等民人。如内地本有田亩者。轻去其乡。反致抛荒故业。如系无业之民。而听其出口。五方聚处。旗民交杂。易滋事端。且该处本非民地。与其听游民占业。何如分拨旗人耕种。再热河地方。原驻满兵二千名。如此项民地、分拨旗人耕种。则兵粮充裕。尚可添拨。驻防更为周密。应令钦差大臣、前往独石、张家、二口勘地回转之便。再往古北口外热河等处。逐一履勘。将该处地势情形具奏定议。从之。　　

○宁古塔将军鄂弥达。副都统乌察拉、监察御史关福、奏、吉林乌拉满兵三千余户。穷苦者一千一百八十五户。甚穷苦者六百七十八户。盖因兵丁每月食饷二两。又无米石。值屡次出征。每年两次打围。需费甚多。又扣豫借生息银两。放饷时、除抵扣外。所余无几。贫苦逃走者甚多。今值严冬。生计维艰。请将极穷苦之六百七十八户。每户于资生银内、借支银四两。米四石。于乾隆壬戌年秋季为始按八季扣还归款。其贫苦之一千一百八十五户。尚有口粮。可接续至来年二三月间。俟来春再行斟酌办理。得旨。如所请即行。　　

