<!-- { "loadSidebar": true } -->
○谕。办理四库全书、并荟要、二处所用誊录。计六百余名。而应行缮录之书籍甚多。誊录中颇有遵例报捐。陆续开缺者。即须随时顶补不可不豫为筹备。因思现届京闱乡试。各省贡监生、应试者千有余人。莫若于发榜后、即在落卷内。择其字画匀净。可供钞录者。酌取备用。较为省便。著交曹秀先、嵩贵同派出之同考官窦光鼐、吴玉纶、周于礼、赵佑、戈源、善聪、留住贡院。将未经取中之南北中皿、弥封墨卷。公同繙阅。挑取五六百卷。交与吏部按照名次。拆卷填注。此内如有本系誊录。即行扣除。余俟出榜晓示。注册挨补。其有本身告假。或不愿充当者亦听其便　　

○谕军机大臣等、今年冬至、在十一月二十日情实各犯人数亦不甚多。所有秋审勾到。在两间房、密云县办理两次。为期已甚从容。舒赫德在京。应办之事颇多可无庸前至热河。著于九月十六日、在喀喇河屯接驾。途次随办勾到事务。将此谕令知之　　

○又谕、据徐绩奏、查审高云龙在临清州充当长随缘由一案。所取王普、胡德琳之供。意欲并案完事。殊属非是。前此太监高云从供称、伊弟高云龙、系上年在天津时。面托参将王普、带往山东推荐。此系活口亲供。何得任王普狡饰之词。希图推卸。及知州王溥至热河。讯据称长随高升、即高云龙。系本府胡德琳所荐。嗣高云龙到案所供。此次在临清州当长随。系胡德琳荐与王溥。因前在魏家湾坐口。曾与胡德琳家人王二相识。是以荐往。及诘其从前因何在临清州。则供系乾隆三十六年东巡时。按察使姚立德、荐与前任知州万绵前收用。则是高云龙在临清州当长随坐口。前后显属两事。今徐绩所奏、讯据胡德琳供、上年六月间姚立德将长随高升、荐到东昌府。随转荐临清州王溥等语。是以三十六年姚立德所办之事。移于上年。不过欲将万绵前一节。隐饰不办。而于王普、则供系为千把时。与高云从相识。情节亦不相符。意图并案迁就完结。此等业已败露供证确凿之事。岂该抚所能袒护。徐绩不应若此。著传旨严行申饬。姚立德、业已另行传谕外。万绵前著革职。交与该抚悉心研鞫。并将高云龙供词发往。令其将万绵前、胡德琳诘讯勿任狡饰。其王普、亦著另取确供。据实具奏倘再有隐匿回护之处。即将一切犯人送京问明。徐绩自取罪戾断不能复为之曲贷也。将此谕令知之　　

○署四川总督文绶奏、川省各属新谷登场。价值平减。再请买米三十万石。以备各路供支。至大兵凯旋时回省官兵丁役。及善后驻防兵粮。需米浩繁且节年借动常社监谷。均可将此补还。从之　　

○是日、驻跸阿贵图大营　　

○辛丑。上遣侍卫春宁、赴避暑山庄。皇太后行宫问安　　

○行围　　

○谕、攻剿金川各土兵。每多奋勉出力。节经交部议叙议恤。该部照例同满汉各兵。覆准具题。未免有需时日。现在大功将蒇。所有赏恤土兵银两。若不即时给领。将来该兵等各回本境。由地方官发交土司转给恐不无侵扣滋弊。且土兵、非满汉兵丁、必须核对册籍者可比。原可随时核明先行议覆。毋庸同案汇题。著交该部。查明未经办出、及陆续咨到者。即速议覆具奏。俾得即时行知军营。令各及早承领。以示鼓励　　

○谕军机大臣等、阅阿桂奏到金川图内。日尔巴当噶、及凯立叶。其形势俱在大营之后。我兵得胜长驱。原不可不将旁近贼人聚落。搜剿净尽。以除后患至既得勒乌围。河北、河南、两路分进。贼中杂径尚多。必须随地防范。勿稍涉大意。至明亮、若于攻克达尔图山梁时。即沿河趋马尔邦之后。与富德夹击。自可打通马尔邦。合力攻剿噶拉依。然如庚额特、博堵、克舟九寨等处。及正地相近之纳尔楚、独松等处。贼卡尚多。明亮、富德、必须将后路肃清。再行进剿。方为万全　　

○是日、驻跸海拉苏台大营　　

○壬寅。上行围　　

○是日、驻跸呼噜苏台大营　　

○癸卯。上行围　　

○谕曰、倪承宽获罪之由。第因与申保、同在朝房。见高云从经过。向其称说、此是申仓场。其情罪较蒋赐棨、吴坛、尚轻倪承宽、著加恩释放。赏给翰林院编修。仍在阿哥书房行走　　

○谕军机大臣等、前因近万寿节。据刑部匆匆将观保、蒋赐棨、吴坛、倪承宽、四人。俱问拟斩监候。彼时并未别降旨。祇与依议。欲俟该部将另有详讯来奏。兹候之多日。并无奏摺。则不得不明降谕旨矣。如倪承宽、第因与申保同在朝房。见高云从经过。向高云从称、此是申仓场。其过甚小。非若蒋赐棨吴坛之实有向高云从探问记载、给与银两之事乃竟一例科罪。其意何居又如观保、于议论记载一事。并不承认。刑部亦概行拟以斩候。供罪未明。转使无识之徒。妄议其以无辜受屈。朕从来办理庶务。从不颟顸了事。舒赫德等、岂尚不知在舒赫德等之意。不过以此四人问拟斩候。将来必有加恩之处。此等见识。甚属错谬。现届朝审之期。各案均须就其实情核办。今此四人罪迹不同。若竟漫无区别。成何信谳。况朕即欲加恩。亦须俟案情问明。酌量定夺。岂有听其如此朦胧混过。朕何如主。岂若汉献帝、明神宗之为臣下蒙蔽乎。前因舒赫德等。讯问未得肯綮。曾为切实指示。前降谕旨甚明。乃舒赫德、英廉、于接奉谕旨后。惟自称糊涂。未想到认罪。并不复为究问。舒赫德、英廉前此即未想到。经朕指示。代为之想到矣。又何以不照所谕加以诘问。且复朦混拟罪具奏。实不可解。舒赫德、英廉、平日皆明白能办事之人。且系朕所信任大臣。今如此办事。成何刑部。成何大学士。伊等能不自愧乎。舒赫德、英廉、著传旨严行申饬。除倪承宽、另降谕旨外。著将观保、蒋赐棨、吴坛照所谕各情节。另行讯取确供。据实具奏　　

○定边右副将军广州将军明亮等奏、达尔图山阳一面。有贼人往来取水。堵御甚严。臣于初七日。派兵由西南山侧直下。抢得水卡。贼惊慌四散。我兵追杀多人。一面催集土兵。连筑四碉。当即派令据守。其勒乌围噶拉依。两处巢穴。均在阿桂所攻河南一路。臣等由河北进兵。即派渡河往剿。两路中但有一路冞入则河南北、皆成破竹之势。其东北一带山岭。已从中隔断。并可不攻自溃。已饬藩司。先备造船物料。并令砍伐竹植存贮。赶搭索桥。为将来济渡之用。谕军机大臣等、贼人水卡既断。饮汲无资其势自不能久于存聚。若将东北三碉。一并攻克。则西南山腿各碉。顺势下压。更易得手。据明亮奏、豫备造船搭桥料物。以便过河会剿。若勒乌围地面宽阔。必须多兵分路围攻。则明亮自当过河合剿。若勒乌围可进之路无多。阿桂、丰昇额之兵。已足敷用。则明亮无庸渡河。自应循山而行。潜往马尔邦之后。与富德腹背夹击。攻开此路。即可引进富德、会剿噶拉依贼巢。逆酋两面受攻。自更接应不暇。于扫穴擒渠。尤可迅速蒇事。著明亮、于全得达尔图时。即札知阿桂、妥为商酌行之　　

○是日驻跸纳尔苏台达巴罕西大营。翼日如之　　

○甲辰。世宗宪皇帝忌辰。遣官祭泰陵　　

○乙巳。上行围　　

○遣官祭黑龙潭昭灵沛泽龙王之神。玉泉山惠济慈佑龙王之神　　

○是日、驻跸都穆达乌拉岱大营　　

○丙午。上行围　　

○谕军机大臣等、据图思德奏、彰宝移交案内、有永昌府属采买谷石、及边防用费逾额、又派修旧存箭枝、均未妥协等因一摺。所奏甚是。五六月间。系青黄不接之时。何独永昌府属。转急急于此时添买谷石。且据图思德委查保山等四厅州县。现在兵粮、及常平共存米谷三十万石。尚有无仓收贮。分堆各寺庙。不免霉朽者。更可无庸添买等语。是采买谷石。徒致朽烂狼籍。殊为可惜。彰宝彼时已在病中。精神自不能照应。然非有属员禀详。彰宝何以筹办及此。则禀详之员。或希图采买。从中冒滥侵肥亦不可知。著图思德查明。系何人主见禀详。据实参奏。又永昌边防经费既经彰宝酌定。每年需费五六万金。何以军需局册造。自乾隆三十五年以来。每年有用至二十余万、及十余万不等。军需日有专项。其铜厂公本、借支养廉采买谷石等项。自应各归各款。何得与军需牵混。溢于奏定之数。军需局承办、俱系何人。因何如此办理。亦著图思德查明参奏。仍令将款项划清报销。如有朦混侵亏。即查参重治其罪。至前此由京解贮永昌等处。箭枝三十二万余。上年谕令挑拨十万枝。运交川省军营应用外。余令该督查验收存。此项箭枝、解往滇省。不过五六年。如果爱惜收贮。何致损坏至五六万之多。且昨据彰宝覆奏。挑存箭枝二十二万余。修饰完好装贮。因何复有派令通省领修之事。是彰宝于存滇箭枝。从前既不慎收藏。现在又私派领修。实属办理不善。所有应需修费四五千两。俱著彰宝如数赔补。著图思德查明实数。咨部行旗、于彰宝名下著追完案。将此传谕图思德知之　　

○四川布政使钱鋆奏。近奉督臣富勒浑、饬办米四千石。分运桃关、杂谷、楸砥、各站。以资转输。第入秋以来。雨水较多桥道间有坍损。又农夫正当收割。是以长运之粮。稍觉短少。各站人夫。又缘赶运炮子生铁等项。滚运米数。亦因之稍减。臣随禀商署督臣文绶、于七月初七日、驰赴灌县一带督属赶办。又于成都府、及资绵等属。赶催骡马赴灌。将社米发领＜?马犬＞运。初十日运米七百余石。十一日一千余石。似此源源接济。军粮日见充盈得旨、此奏似有粉饰卸过之意。余事可误军需若误。是何罪尔等岂不知。与文绶看　　

○是日驻跸巴颜布尔噶苏台大营　　

○丁未。上行围　　

○以广东春江协副将陈汝捷、为碣石镇总兵　　

○是日、驻跸巴颜沟大营　　

○戊申。上行围　　

○四川总督富勒浑等奏、查楸砥一带积米无多。复饬雅安天全芦山等州县办米由木坪赶运。其灌县出口之米现饬藩司等督同各属。星夜赴灌济运。谕军机大臣等据富勒浑所奏粮运情节。实不免于迟误。此次粮运之不能接济。其故自在楸砥而楸砥之所以玩延。则由派刘秉恬前往正地。其专办之道员查礼。又往郭罗克、查办劫窃案件。遂致该处粮运日渐因循。前经富勒浑奏令接办之知府张三礼、洪蕙、及道员吕元亮所司何事。以致迟延若此。著富勒浑郝硕迅速确查参奏。一面将贻误之员革职。枷号示儆。其省城不能多解供运。钱鋆实难辞咎。富勒浑、文绶、不能及早董办。咎亦均无可诿。著富勒浑、文绶、速即实力督催。以期迅济。毋再迟延。鄂宝、亲赴卓克采催运。须实力为之。宜喜军粮。较楸砥一路稍为充裕。然亦须内地陆续接济。方可无误并著文绶留心催办　　
