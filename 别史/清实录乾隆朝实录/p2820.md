<!-- { "loadSidebar": true } -->
○谕军机大臣等、据国泰奏、于曹县查勘黄河。正身已无溜势。黄水已入南阳湖、与昭阳、微山等湖、连为一片。以致湖内清水壅涨。湖高于河。据济东道沈启震禀请、应再于戴村坝上游、并分水龙王庙口、添筑土坝。以防倒灌。使运河得以消洩湖水。且使漫溢黄水、不受湖水顶阻。方免四溢为患等语。沈启震所禀此计甚是。应即速行办理。至所称黄河穿运。东归大清河入海之处。黄流既经穿运。则运河必致淤阻。现在情形究竟如何。将来回空粮艘。不致有碍与否。著国泰速行查奏。又所称漫溢黄水入运。汇归大清河。水势迅利。今开放闸坝。足可宣洩等语。览奏为之略慰。至运河上游之戴庙等闸。下游之荆门等闸。下板蓄清。抵敌黄水。由闸坝归大清河入海。以免旁灌。所办亦好。均应如此办理。现在国泰、在本省亲身往来。查勘黄运。督率属员。筹办宣洩。如此方是。看来国泰、竟可不必前赴豫工矣。又同日据萨载奏、已选派备弁兵丁。交李永吉带赴豫工。并请将革职留工之游击韩胜、守备包宗尧、带同赴工效力赎罪。至李奉翰、亦于即日驰赴河南。会同赶办。所奏俱悉。至魏家庄漫口。此时不过补筑堤堰。集事自易。惟豫省漫溢之水。经由路径。以及微湖长水大小。此时尚在未定。下游分洩之路。自应豫为筹度。所见甚是。其一切开放分洩之计。著传谕萨载、随时随地。察看来水大小情形。酌量行之。所有国泰、萨载奏摺、均著钞寄阿桂阅看。并各传谕知之。　　

○庚午。谕、据毕沅奏、同州府属朝邑县地方。黄河骤涨。冲入县城。濒河村庄。多被淹浸。现将各户灾民。先行抚恤一月口粮等语。此次朝邑遇河水夜涨。被灾较重。贫民生计。未免拮据。著加恩于抚恤一月口粮之外。先行再借一月口粮。以资接济。仍令该抚、照例题明加赈。毋致一夫失所。该抚务督率所属。实力抚绥。以副朕轸恤灾黎之至意。　　

○又谕、据阿桂等奏、按察使福宁、率安定县知县黄道煚、查拏逆回余党、及应行缘坐各犯家属。不动声色。俱就弋获。且传集回众、剀切晓谕。俾众心惊疑益释。感激涕零。咸皆安堵。办理颇属得宜。福宁、著加恩赏戴花翎。并著交部议叙。知县黄道煚、著一并交部议叙。以示优奖。　　

○又谕、行在大学士九卿会审勒尔谨、王亶望、王廷赞等、捏灾冒赈。侵蚀监粮。通同舞弊营私各款。按律定拟。请旨即行正法一摺。朕酌核三人情罪。即予骈诛。亦所应得。但其中稍有区别。不得不为明白宣示者。甘省收捐监生。本欲藉监粮为备荒赈恤之用。乾隆三十九年。经勒尔谨奏请开例。议准允行。原令祇收本色粮米。其时王亶望为藩司。即公然私收折色银两。勒尔谨竟如木偶。毫无见闻。于是王亶望、又倚任兰州府知府蒋全迪、将通省各属灾赈。历年捏开分数。以为侵冒监粮之地。自此上下勾通一气。甚至将被灾分数。酌定轻重。令州县分报开销。上侵国帑。下屯民膏。毫无忌惮。嗣后王廷赞接任藩司。既知折色之弊。虽禀商该督。欲请停捐。乃仍复因循观望。并不据实陈奏。且将私收折色一事。议定改归首府办理。而一切弊窦。仍未革除。若非朕特降谕旨。令阿桂等密行查办。则始终蒙蔽。王亶望诸人。竟得安然饱其欲壑。幸逃法网。有是理乎。今王亶望、勒尔谨、王廷赞等、拏解行在审勘。所有伊等冒赈分肥。婪赃舞弊各款。俱一一供认明确。俯首无词。夫国家任用总督藩司。本欲令其纠察属吏。遇有积蠹病民之官。随时举劾。俾民瘼得以上陈。而恩膏得以下逮。朕临御四十余年以来。无日不以敬天勤民为心。凡各直省偶遇偏灾。即饬地方大吏。加意抚绥。降旨赈恤。此中外臣民所共知共见者。即查办此案。朕早有风闻。犹恐各督抚或误会朕意。因噎废食。致将灾赈之事。靳固不举。是以迟回未发者。已二三年矣。今诸弊已露。若再不办。是朕不能惩贪察吏。朕岂肯受此。从前恒文、方世俊、良卿、高积、钱度等、俱以婪赃枉法。先后伏诛。然尚未至侵蚀灾粮。冒销国帑。至数十万金。如王亶望之明目张胆。肆行无忌者。王亶望由知县、经朕加恩用至藩司巡抚。乃敢负恩丧心至此。自应即正典刑。以彰国宪。王亶望、著即处斩。至勒尔谨、本一庸懦无能之人。因其平日尚属小心勤慎。用为总督。从前逆回一事。原因勒尔谨养痈贻患所致。即收复河州。亦系布政司福崧、在彼筹画。帮同办理。勒尔谨失机贻误。本即应正法。彼时朕尚从宽改为监候。今又于王亶望私收折色。冒赈婪赃一案。全无觉察。且巳亦收受属员代办物件。一任家人等、从中影射侵肥。种种昏庸贻误。罪更难逭。但朕究以用人不当。自引为愧。未肯即令肆市。勒尔谨、著加恩赐令自尽。至王廷赞、以微末之员。擢至藩司。受恩甚重。乃于接任王亶望交代时。不惟不据实参奏。且效尤作弊。虽未收受属员银两。亦有派买物件。并加收心红纸张银两之事。其罪亦难末减。况从前令留京办事王大臣、及刑部堂官审讯时。令其将此案冒赈私收。及王亶望婪赃等款。详悉供吐。并朱笔传谕王廷赞、伊之生死。总在此番实供与否。令伊自定。朕不食言。乃竟始终匿饰。不吐实情。岂非自取其死。但究念兰州守城微劳。免其立决。王廷赞、著加恩改为应绞监候。秋后处决。交刑部按例赶入秋审。朕办理庶务。一秉大公至正。此事既经发觉。自不得不彻底查办。嗣后内外大小臣工。益当互相砥砺。各凛冰渊。共矢爱民洁己之诚。毋蹈簠簋不饬之戒。所有办理此案情节。著通行晓谕中外知之。　　

○谕军机大臣等、据国泰奏、黄河漫溢下注东省之水。南北分晰。比之韩鑅所奏东西分流者。较为明白。至所称黄水虽漫入湖。因湖水壅阻。溜势向南流注。是以微湖之西面。水带黄色。现在差员、带同年老兵役。循流顺查。黄水是否由湖西蔺家坝一带、下注江南运河。抑或日久浸汇各湖、归入东省运河下注等语。目今又隔数日。差往官兵。查看情形究竟如何。著即迅速覆奏。再所称将运河两头上下戴庙荆门等闸。蓄清抵黄。黄水并未出槽。不致旁溢。即有澄下淤沙。不过在两闸之间。上下数里。亦易于挑复。俾回空各船。跟帮入境。以期行走无滞等语。览奏为之略慰。此时东省漫水。甚关紧要。豫省工次。现有李奉翰、韩鑅。富勒浑、在彼公同督办。国泰竟不必赴豫。专在东省。督率道厅将弁。办理堵筑宣洩、及抚恤事宜。俾回空粮船。不致阻滞。以副朕廑念运道之至意。其李奉翰、韩鑅、富勒浑等、即迅速催集工料。竭力赶堵漫口。使黄水即归故道。为目今第一要务。该督等勉力为之。其约于何时可以合龙之处。并著迅速具奏。所有御制河工志事诗一首。著钞寄阿桂、萨载等、阅看。本日韩鑅、国泰、奏到各摺。一并先行钞寄阿桂阅看。　　

○御制诗曰、连年黄河决。南岸已为害。今岁乃北岸。踊跃害尤最。夺溜大散漫。湖河为沟浍。漫者复散流。约分南北界。南者经三湖。入运诚无奈。曰入运者清。然岂久弗碍。北者竟穿运。幸值泻水坝。归清河达海。停淤弗致大。览奏虽略慰。长此安穷喟。惟急筑缺堤。驰谕频督戒。司河大小吏。尚属勤匪懈。实无疎防弊。而何屡见败。无能致平成。过在余自诫。　　

○又谕、据毕沅奏、查礼拜寺中规例。于过往回民。不论识认与否。皆收留居住。最易滋弊。现经传集西安各寺回众。再三开导。嗣后过往投止回人。倘见形迹可疑。即密禀地方官查究。并饬各属概行出示晓谕等语。所办好。已于摺内批示矣。回众散处各省。良莠不一。无藉之徒。待有礼拜寺收留居住。遂致四出游荡。安保无潜结为匪之事。毕沅妥为饬禁。不动声色。令回民安然乐从。是即不禁自禁之法。办理颇为合宜。著将毕沅摺奏、钞寄各督抚等、照毕沅所办。督率属员。明切晓谕。毋任胥役等纷纷查访。致滋事端。将此各传谕知之。并著随时具奏。　　

○又谕、兰州剿办撒拉尔逆回。黄检身为凉州副都统。毫无劳绩。岂伊养尊处优。竟未告随打仗。著阿桂等据实查奏。并将伊胜任副都统与否奏闻。　　

○兵部议覆、钦差大学士公阿桂奏称、原任甘肃提督仁和、前在金城关打仗。隔河放炮。不中窾要。嗣派在水磨沟带兵防守。听贼潜出盗水。请照例革职。从之。　　

○河南巡抚富勒浑奏、仪封县漫口。小宋集等二百余庄。并邻境陈留县小寺堡等八村。均被淹浸。幸居民即时迁避。人口无伤。房屋禾苗。俱已损坏。即派干员赍银抚恤。现俱搭棚栖止。并令壮丁在工当夫。俱极安怗。得旨、成灾者加意抚恤。不可讳饰。　　

○是月。钦差大学士公阿桂奏、臣奉到朱批。近来办事更觉老练。精神亦好。但恐不似往年、于木兰骑马上围为惭耳。臣惟秋狝肄武。国典攸关。圣祖仁皇帝英武盖世。六旬外进哨即乘便轿。今岁圣寿已过七旬。若仍骑马上围。未免劳动。非颐养所宜。得旨、知道了。待入围、朕自酌量耳。家法肄武。所以柔远。然亦不致劳身以废政务也。　　

○山西巡抚雅德奏、晋省驻防满洲、蒙古、正蓝、镶蓝、各二旗。每旗防御、骁骑校、各二员。向例防御缺出。即于本旗骁骑校内、保送一员。旋奉旨各省补放防御等官。著拟定正陪引见。查晋省骁骑校。仅敷保送。无由拣选。请嗣后量为变通。一旗防御缺出。即于两旗骁骑校内、选定正陪引见。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十七


大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。八月。辛未朔。遣官祭关帝庙。　　

