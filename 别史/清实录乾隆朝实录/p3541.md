<!-- { "loadSidebar": true } -->
○谕军机大臣等、据福崧奏、范公塘一带。原系建筑石坝。嗣经琅玕以石块易于冲失。奏请停修。如遇应行修筑之时。一体改筑柴坝。今自停修以来。石坝多已坍损。若改筑柴盘头不特需柴甚多。且石坝挑溜。极为得力。现率同司道。将石坝如式捐修。以资捍卫等语。范公塘一带。前经琅玕奏称、石坝一项。系用碎石装入木柜。排列海边。复以碎石围绕。堆护根脚。既不能排钉木桩。又不能用灰浆浇灌。一遇潮大之时。易于泼损坍卸。不若柴盘头一项。可以钉木作桩。根脚坚固。能耐潮水冲刷。彼时朕以琅玕所奏情形。尚属近理。是以照议允行。今福崧又以石坝挑溜。较为得力。现在坝基尚属坚固。废弃实属可惜。仍应将柴盘头改筑石坝为辞。与琅玕所奏互异。朕思柴盘头一项。镶筑既易。即遇有潮水冲汕坍损。亦不难随时修补。而石坝以碎石堆积作基。难以钉桩护脚。岂能日久坚固。且遇潮水冲卸石块。沉入水底。无从查验。易启工员浮冒之渐。然以情理揆之。柴薪为民间日用必需之物。若改筑柴盘头。需柴甚多。如每年坝工。多费一万柴觔。民间即缺少一万柴觔之用。柴价不无少增。似非民情乐从。而建筑石坝。则需用工料较多。承办之员。藉此而开销浮冒地步。自以石坝为便。今若以石坝柴坝二项。孰为有益之处。仍令福崧酌量定议。则福崧既以修筑石坝为宜具奏。岂肯自改前说。是两说皆各有理。朕不能遥定。大约官员喜于石工之多开销。而民间又喜于不作柴工则柴省。于民间日用柴薪为有益。大概出于此乎。此事著交长麟、前往查勘。江苏距浙江甚近。现在该省并无应办紧要事件。即著长麟亲往杭州范公塘一带、逐细履勘。体察该处情形。究竟石坝柴坝两项。孰为得力。孰为经久。秉公据实覆奏。并绘图贴说呈览。总期于塘工有裨。不可稍有偏护。再该处大小石坝十一座。建筑未久。何以多有坍损。是否从前经手塘工各员。办理不能坚实所致。并著长麟一并查明具奏。将此传谕长麟、并谕福崧知之。　　

○旌表守正捐躯江苏萧县民李二妻王氏。　　

○甲子。谕刑部具题、广西民人麻六成。误伤妻母罗黄氏身死一本。将麻六成依本夫捉奸误杀旁人例。问拟绞候。罗黄氏是诱女卖奸之人。非旁人也。至麻罗氏、依父母纵奸败露。愧迫自尽者。止科奸罪拟以杖九十。罗黄氏护卖奸之女被误杀。非愧迫自尽也。以此入罪。殊未平允。核其情节。罗黄氏纵令伊女。屡次在家卖奸。麻六成闻知。前往捉奸。正值伊妻在家与人说笑。声喊捉拏。当将奸夫梁奇保捆缚。见伊妻向内逃跑。麻六成手执铁尺追赶。适罗黄氏闻声走出。麻六成于黑暗中望见人影。疑系伊妻。随用铁尺欧打。误伤罗黄氏殒命。是罗黄氏贪图梁奇保资助。纵令伊女通奸。已属不顾具婿。恩义断绝。麻六成本系应行捉奸之人。即因罗黄氏贪财。纵女卖奸。或一时气忿。将罗黄氏殴毙。亦不过照擅杀罪人例问拟。今麻六成于黑暗之中。追赶伊妻。不能辨识。误伤罗黄氏毙命。更非出于有心。何得拘泥将捉奸之人。拟以死罪。而罗氏与梁奇保通奸。虽由伊母罗黄氏得财纵容。但伊母或以他事指使其女。无甚关碍者。尚可勉从。若此等卖奸之事。名节攸关。岂宜听从伊母。不顾其夫。况其母罗黄氏之死。实由该氏与人通奸所致。向例父母因子孙犯奸败露。愧忿自尽。及被杀者。将子孙问拟绞决。此案即因罗氏犯奸。系由伊母罗黄氏纵容。亦应于绞决罪名。稍为末减。予以绞候可矣。何以仅照常例。祇科奸罪拟杖。今刑部即照该抚所拟罪名题覆。轻重殊为倒置。罗氏应改为应绞监候。麻六成应改为杖九十。如此两相互易。庶情罪各得其平。著刑部遵照改拟。另行进呈。　　

○谕军机大臣等、据书麟等奏、上年冬季淮南各口岸。行销食盐数目内。高淳等处多有溢销。上元等处销不足数等语。淮南行销食盐。与江广二处。通省摊算。情形不同。彼系以众商之力。通融办理。遇有少销额引之处。自可于通纲内牵算补足。淮南食盐。系各商认定口岸。运盐引销。各销各地。各完各课。谁肯以己之有余。补他人之不足。是高淳等处多销之数。原不能牵补上元等处缺额。但恐地方官规避督销不力处分。或以销数有余之处。牵补不足。朦混具报。不可不严行饬禁。至额销引盐。以一年统计核算。遇有溢额之年。向例系归入下年应销盐引内牵算。若下年行销。又有盈余。则此项多余课银。年积一年。又作何著落。著传谕书麟、全德、一并查明。据实覆奏。不可稍有牵混。　　

○闽浙总督觉罗伍拉纳、福建巡抚浦霖覆奏、行劫浙江外委陈学明巡船盗首四名。先经拏获蔡瑞明一犯。兹续将许荣、陈从、洪栽三犯。按名全获。审明正法。报闻。　　

○以詹事庆善、为大理寺卿。　　

○乙丑。孝昭仁皇后忌辰。遣官祭景陵。　　

○丙寅。谕此次大兵进剿廓尔喀。前经降旨拨银二百万两。解往川省。以备军糈。恐尚不敷应用。著户部再拨银一百万两。解赴川省。交署督孙士毅备用。　　

○协办大学士两广总督公福康安奏、自藏至军营。运粮需用乌拉甚多。现在办理竭蹶。总缘藏地疲玩积习。遇事皆然。臣到藏后。即传集噶布伦等。剀切晓谕。并令署理驻藏事务额勒登保。同道员林俊。赶紧督催。现据林俊自行捐办牛五百头。为之倡率。噶布伦戴绷第巴营官头人等。均踊跃、趋事。即达赖喇嘛班禅额尔德尼以下。及各寺呼图克图大喇嘛等。亦愿将所养牛只。助出乌拉。现共有牛一万五千头。分派各粮台。往来输运无误。得旨、好。事后亦自知赏。先谕知之。　　

○丁卯。春分。朝日于东郊。遣怡亲王永琅恭伐行礼。　　

○己巳。祭先蚕之神。遣妃行礼。　　

○谕、前经有旨、令鄂辉回至前藏。俟进剿廓尔喀奏凯后。协同成德在藏办事。今思鄂辉人本软弱。成德遇事粗疎。二人驻藏。未能得力。侍郎和琳。心思详细。堪以管理藏务。著即驰驿赴藏。一切应行查办事件。即妥为经理。以副委任。　　

○谕军机大臣等、聂拉木官寨贼匪。不过一百余人。株守一隅。上年十二月二十八日。即经成德等攻剿焚烧。拏卡围困。水道断绝。口食无资。是该处贼匪。已属势穷力蹙。束手待毙。无难立时攻克。悉数歼除。而鄂辉、成德、止派兵围困。延至一月之久。始将贼匪一百余人。用火轰毙。乃奏到摺内。辄靦颜称将聂拉木贼匪。悉数歼除。地方全行收复。张大其词。并将带兵人员。胪列名单。至二十三人之多。恳请加恩升用。赏给巴图鲁名号。及花翎等项。试思此处贼匪。不过困守负嵎。为数亦祇一百余人。而剿至一月。且济咙绒辖两处。尚有贼匪屯守。安得谓之全行收复。实可谓恬不知耻。此处剿除一隅之贼。即欲如此优加恩典。将来剿办济咙绒辖两处贼匪。及直抵阳布后。又当如何加恩酬续耶。且鄂辉、成德、前次奏到摺内称、俟聂拉木官寨贼匪剿除后。即赴济咙绒辖二处进剿等语。彼时即应分派将领。带兵前往二处。一体围剿。迅速歼擒。方为正办。乃计不及此直至今日将聂拉木贼匪。尽行烧毙。尚不即日驰赴济咙绒辖。乘胜攻剿。且摺内并未提及如何领兵前往。分路剿杀。竟若歼除聂拉木贼匪后。已属完事。伊二人竟别无他事者然。何糊涂至此。又此次鄂辉、成德、既将因守官寨之大头人咱玛达阿尔曾萨野拏获。系属玛木萨野之侄。实为贼匪紧要之犯。自应讯供具奏。乃止将该头人解送前藏。交福康安审讯解京。并未详细录供。随摺具奏。是鄂辉、成德、皆因福康安在彼。即意存诿卸。诸事置之不办。种种错谬。非止一端。所有咱玛达阿尔曾萨野。著福康安略加讯问。即派委妥员。迅速解京。其在事之官兵。除阵亡受伤兵丁。照例赏恤外。至带兵各员内。朕阅鄂辉等奏摺。惟侍卫珠尔杭阿、永德、阿尼雅布三人。较为奋勉。著福康安传旨奖励。各赏给大缎匹。并令鄂辉、成德、同听宣谕。当面赏给。并传旨严行申饬鄂辉成德。使知愧耻。其刨挖贼寨墙角之副土司成勒春丕勒。及巴塘土兵等。俱著酌量奖赏。其余鄂辉等单内所开带兵各员。并著福康安另行据实查明出力者。量加奖赏具奏。以示鼓励。　　

○又谕、据伍拉纳奏、浙省修造战巡船只。并无节省银两等语。各省修造船只。俱有节省。何独至浙省。并无节省银两。此项修造船只。外省估计时。往往稍为多估。豫为节省地步。固所不免。但存此节省名目。地方官尚可认真查核。不致冒滥滋弊。若并此节省之名而去之。则经管各员。相习成风。势必至任意开销。有增无减。殊非核实办公之道。该督于此等事件。何漫不经心若此。嗣后务须实力查验。毋得视为具文。致启属员浮冒开销之渐。将此谕令知之。　　

○理藩院奏、土默特台吉延丕勒。控告该管贝子色布腾喇什。敛凑所属银两一案。请交该司员七德。贝勒索诺木巴勒珠尔。审明报院。得旨、著派博兴驰驿前往。会同索诺木巴勒珠尔。满珠巴咱尔。审明定拟具奏。随带司员。著一并驰驿前往。　　

○旌表守正捐躯。奉天开原县民杨进山妻李氏。守正被戕山东临邑县民刘萃女刘氏。　　

○是月、河东河道总督李奉翰奏、南粮首帮渡黄后。随将南旺分水口土坝启放。汶水南北分流甚畅。至黄河工次。曹单商虞睢宁一带。埽坝工程。防护周密。现届春融冰化。上游之水。仅长至一尺二三寸不等。各工俱属平稳。得旨、欣慰览之。　　

○护理山东巡抚布政使江兰奏报、东省上年雨水调匀。二麦布种甚广。兹省城于正月二十七日得雨。济南等十府。直隶州属。亦于是日各得雨雪三四五六寸不等。不惟麦收可望丰稔。转瞬大田亦易耩种。得旨、欣慰览之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十七


大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

