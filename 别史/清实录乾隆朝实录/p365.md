<!-- { "loadSidebar": true } -->
○兵部议准、原署湖广总督那苏图奏称、永顺协。乃新辟土境。北与湖北新辟之容美、施南、连界。西与四川新辟之。酉阳土司接壤。南与镇筸毗连。其所辖之保靖、永定、二营。又属苗土夹杂之区。最为紧要。隔越七八百里。远隶常德提督统辖。难收指臂之益。请附近改隶镇筸总兵统辖。岳州水师营。向隶岳州城守管辖。常德水师营。向隶常德城守管辖。水陆营制不同。虽有董率之名。并无训练之实。龙阳协、乃水师专营。请将岳。常二水师营。俱改隶龙阳协管辖。龙阳协战船五十只。内二十只可裁。衡州协战船六只。襄阳镇谷字二号战船一只。均可裁汰。湖广南北二省各标镇协营。俱于省会并提镇驻劄处。各设提塘。给粮一二三分不等。名为请领钱粮。及汇造奏报各册。而其实藉探上司事务。再、武职官员。不知文移者居多。又因养廉有限。不能延请幕宾。文移书禀。藉于书识。以致加占名粮一二三分不等。名曰伙粮。通省不下五六百分。臣严斥革除。其道路遥隔。应需办理册籍钱粮等事。在提镇、则著自行雇人承办。其各协营、或附于提镇所委之人。或约同附近营分。公同雇人承办。所雇之人。提镇等官给赏工食。不许擅给名粮。至各营掌稿书识。除本身名粮一分外。于各营公费内、量给工食不得冒占名粮。惟是前项积习。各省大概皆然。请下各省督抚一体查禁。从之。　　

○刑部议覆、御史王纲振奏称、律内总注、本夫纵容抑勒妻妾与人通奸。奸夫自杀其夫。奸妇不知情者。仍依纵容抑勒本条科断。不在拟绞之限。向来俱照注办理。今律例馆将注删去。恐将来无所适从。等语。查律例馆进呈书奏请删去全注。如其中有能补律所不及者。恭纂为例。今此注补律所未备。应如所奏、记档以便引用。通行内外理刑衙门一体遵行。从之。　　

○工部议准、调任直隶总督孙嘉淦。疏请补筑怀来县攩水石坝。从之。　　

○以内阁侍读学士德新、为内阁学士兼礼部侍郎。光禄寺卿霍备、为奉天府府尹。　　

○予故江苏巡抚徐士林祭葬如例。　　

○丙申。命考试应差学政人员。谕、今年更换各省学政。凡应开列出差人员。著该部传齐。择日于保和殿考试。其不愿与试者。亦听其意。　　

○大学士兼管吏部尚书张廷玉、奏请解退部务。不许。　　

○予故乌喇特札萨克镇国公锡拉布政祭如例。　　

○贷黑龙江、坤阿林、拖尔莫、武克萨里、等处被水灾八旗官兵水手拜唐阿各户口粮。　　

○丁酉。孝惠章皇后忌辰。遣官祭孝东陵。　　

○兵部议准、护理甘肃巡抚徐杞疏请、于瓜州改道芦沟、甜水井、空心墩、巴尔、一带。设塘铺。筑建墩台烟墩塘房。从之。　　

○戊戌。上诣皇太后宫问安。　　

○谕总管太监。应出宫女子。既已出宫。即系外人不许进宫请安。其本宫首领太监、与伊等传信。亦属不可。从前小太监化玉龙、甯进、王进喜等。倚仗在本主前有小殷勤。不服首领管教。甚属无知。既放为宫中首领。应管一处之太监。放为总管。应管阖宫之首领太监。岂有太监不服首领管教。首领不服总管管教之理。似此不服管教之太监。即当惩处。再、尔等严谕首领太监。凡宫内之事。不许向外传说。外边之事。亦不许向宫内传说。至于诸太妃所有一切。俱系圣祖皇帝所赐。诸母妃所有。亦是世宗皇帝所赐。即今皇后所有。是朕所赐。各守分例。撙节用度。不可将宫中所有。移给本家其家中之物。亦不许向内传送。致涉小气。嗣后本家除来。往请安问好之外。一概不许妄行。从前朕曾经严传谕旨。尔等不过一时小心。数日之后。渐就懈怠。此系朕所深知。今尔等不时稽查。如各宫首领太监、有不谨之人向里外传说是非。或经查出。或被首告。必重处数人。以警其余。若经朕躬访察得实。即系尔等总管之罪。从前圣祖皇帝教训尔等谕旨。至世宗皇帝时。皆敬谨遵行。世宗皇帝教训尔等谕旨。至朕时、仍当敬谨遵行。今朕教训谕旨。尔等亦当永远遵行。即将来尔等不当总管时。后来总管、仍当永远遵行。尔等将此旨严行晓谕。务令通知。　　

○谕户部。浙江今年截留漕粮十人万石。又该督抚等以杭、湖、二府被水灾田、题请蠲免漕粮。现交部议。将来粮艘停运者必多。向来定例、每遇减运之年。运丁月粮支给一半。停给一半。今浙省停运既多。恐一半月粮。运丁不足养赡家口。著于停给项内、再减半给与。此系格外加恩。后不为例。该部可即明晰行文。谕令该督抚知之。　　

○九卿议准、刑部等衙门奏请、增定尊长谋杀卑幼为从之例。查律内、尊长谋杀卑幼。已杀者依故杀法。故杀系临时起意。向无分别首从之条。但尊长谋杀卑幼。罪名虽拟为故。案情实出于谋。常人谋杀为从。加功者绞候。不加功者满流。至尊长谋杀为从。服制固异常人。情罪殊难宽宥。请嗣后尊长谋杀本宗、及外姻、卑幼。除为首者仍依故杀定拟外。其为从加功之尊长。各案服制。分别已行、已伤、已杀、三项。各依为首之罪、减一等定拟。若同行不加功。及同谋而不同行者。又各递减一等。从之。　　

○又议覆、左都御史刘统勋奏称、前据闽浙总督宗室德沛奏请、海宁之老盐仓、迤西至仁和之章家庵、一带柴塘。改建石塘四千二百余丈。约估工料银九十余万两。廷议准行。臣前在浙省学习工程。往来江北之仁和、钱塘、海宁、海盐、以及江南岸之山阴、会稽、萧山、上虞、等县。遍阅工程。于彼处地势水形。渐为熟悉。诚见草塘之改建。不必过急。而南北两岸之塘工。有不宜缓者。盖海塘之在浙省。莫冲于海盐。莫要于仁和。钱塘。而今督臣奏改之四千二百余丈。则北岸塘工数大段中之一段也。前此南涨北坍。势甚危险。自建筑草塘、及北岸沙淤之后。前抚臣卢焯、奏停岁修。堤岸平稳。待水势北归。再筹捍御。尚未为晚。至论通塘形势。海宁之潮。犹属往来涤荡。而海盐之潮。则对面直来。其大石塘建自明季。岁时既久。罅漏已成。若不及早补苴。将来费用不啻万计。仁、钱、两县江塘。逼近城垣。增修岁岁不免。臣在浙省、备访前此情形。蠹役奸匠、将塘身石料。或拆旧为新。凿大成小。有增修之名。而转有卑薄之实。又风潮之后。水势南归。既由此而中。必将由中而南。山、会、萧、虞、诸县南岸居民。将来必纷纷告急。请饬下浙省督抚、会同查看各处塘工。其海盐之塘、渐就残缺者。如何修补。杭城之塘、被水啮蚀者。如何防护。山、会、萧、虞、等处。其汊河支港、为患田庐者。如何堵筑。臣以大概计之。动发七十万金。而通塘有苞桑之固、衽席之安矣。至于草塘工段。若以帑金二十万。买备大桩木。收贮江干。复于塘后多积土方。以待不虞。已为有备无患。不必尽此款项、置之可缓之处。而于所急者反遗。等语。查兴建大工。必须斟酌尽善。今左都御史刘统勋奏、与督臣德沛改建石工之议。意见各殊。请钦差大臣一员。前往会同署抚德沛、将军福森、关差伊拉齐、诣各塘逐一确勘酌议。得旨。依议。应差之大臣。该部开列具奏。　　

○工部议准、调任直隶总督孙嘉淦疏称、怀来、岔道、二城。各添设兵丁。俱系赁房居住。请于向水、沙岭、二处建营房二十间。外委住房三间。每处马棚二间。大门一间。岔道城应建营房十五间。怀来城应建营房二十三间。马棚四间。从之。　　

○蠲免直隶永定河放水被灾地亩。霸州、涿州、固安、永平、雄县、未涸地、本年应徵钱粮。已涸地。本年应徵钱粮之半。　　

○以江南丹阳县前明御史吉棠、湖北孝感县故黄冈县教谕程大纯、山东德州故通政司右参议孙勷。各祠乡贤。故奉天府尹朱轼、故奉天府丞吕履恒、故长芦盐政莽鹄立、故礼部尚书前任济宁道张伯行。各祠名宦。　　

○以故苏尼特札萨克多罗贝勒锡礼子七旺袭爵。　　

○己亥。吏部议覆、律例馆咨称、大清律例全书告竣。所有官员。即令散馆。其郎中何瞻、岳泰、员外郎纳海、主事戴章甫、俱系题明开缺之员。若令坐补原缺。铨补无期。请交吏部酌议。等语。请照文职各官因缺裁到部候补之例。无论双单月。遇有缺出。不入班次。即行补用。嗣后各馆内、有似此等留馆开缺人员。俱照此例办理。得旨允行。　　

○兵部等部议准、原署两江总督杨超曾会议、福建漳州总兵官黄有才奏请将江南定海、崇明、二镇快哨船、改照烂鼻头船式。查江浙洋面。情势不同。浙洋宽深无沙。出洋便可扬帆。毫无阻碍。江南则有山前暗沙。洋面较窄。沙线有碍。故设崇明四营小哨船。巡缉诸沙。并非随带外洋之用。未便议改。烂鼻头船转折便利。戗风腾驶。海船中之利快者、莫过于此。如舟师出洋哨捕。随带哨探。诚不可少。然水师有大队。有正。有奇。方收先锋哨探之用。此船梁头不过一丈四尺。配兵不过三十名。设遇巨舰夹舟临战。何以御敌。请将崇明镇中、左、右、奇、四营、并川沙、吴淞、二营、额设沙船内。轮届拆造之年。每营各改造烂鼻头船一只随发外洋。其原设小哨船九只。留资内洋巡缉从之。　　

○命翰林院编修观保在南书房行走。　　

○除广西永宁州、雍正八、九、十、等年报垦不成田三十八顷九十九亩零科赋。　　

○庚子。起革职江西巡抚岳浚为光禄寺卿。　　

○旌表守正捐躯之河南柘城县生员王永振妻窦氏。舞阳县儒童徐树庸聘妻连氏。灵宝县儒童葛廷枢妻杜氏。　　

○除江苏沛县昭阳湖水沉田地二千一百六十八顷七十六亩有奇额赋。　　

○辛丑。吏部议覆、兼管镶黄旗满洲都统事和亲王弘昼等奏、八旗满洲印房笔帖式各八员。蒙古印房笔帖式各四员。汉军印房笔帖式各六员。向例由各该管都统等。传集合旗人员。通行考试繙译。咨送吏部兵部补放。又因笔帖式等不敷。拣选领催马甲养育兵丁等、效力协办。查印房笔帖式、专办印房事务。必得熟悉谙练之人。若止取通繙译之人补用。不能谙练旗务。而在印房效力练熟之人。因不通繙译。又不能考取。请将笔帖式一半照旧考取繙译补授。一半于在印房效力行走年久、缮写清字、及办事熟练人等内、拣选咨部补放应如所请。至印房笔帖式年满后。无论考试拣选补放。俱令该旗咨送吏部。候照旧例、与各项候补笔帖式一同考试。如有取中在十名以内者。照例以部院笔帖式补用。其不能繙译、不愿考试者。如果行走勤慎。办事无误。咨部将候考之处注销。以本旗。骁骑校、及看守坛庙。及城门六七八品等官、补用得旨允行。　　

