<!-- { "loadSidebar": true } -->
○丙子。谕军机大臣等、据三宝奏、太原驻防余丁。挑食抚标亲丁钱粮。作为养育。以资生计。若遽裁革。恐不免致有失所一摺。所办未为允协。八旗驻防。挑作督抚亲丁。本属非体。即云为其资生起见。而以旗人藉巡抚随粮分润。其名亦不可居。该抚若以闲散幼丁众多。欲为筹其养赡何如裁巡抚之随粮。增旗丁之养育。据实奏闻。候朕加恩降旨。其事自属光明正大。于伊等生计。亦有实济。况旗兵所关粮饷。系由藩司支领。而巡抚随粮。亦支自藩库。均系官给之项。则量为挹注调剂。仍属以公办公。殊为两便。所有太原驻防、挑补巡抚衙门亲丁之处。著照西安例。即行裁汰。山西驻防城守尉。即系巡抚兼辖。其应如何增设养育兵、酌定章程之处。著传谕三宝、另行详悉妥议具奏。寻奏、请按亲丁原额四十分之数。增设养育兵四十名。照西安驻防养育例。月支银一两。米三斗。遇折色之月。折给银三钱。得旨允行。下部知之　　

○又谕曰、温福等剿贼数月。贼番据险守死。未能迅速集事。温福、丰昇额、惟在同心合力。奖励官军。相机筹画。动出万全。方为有益。若意存躁急。惟事冲突。徒致兵力挫损。关系匪轻。温福等切勿孟浪。致有疏虞。现今阿桂、由墨垄沟觅间潜进。似有可乘之机。著传谕温福、阿桂、将两路情形。通盘筹算。计何路可以速进。何路需用多兵。不难通融熟筹。合力速办。两路军营。俱为朕办事。本无分彼此。温福等、谅不至稍存畛域之见也。至曾头沟一路。为进攻底木达捷径。若甘肃兵四千全到。军声自当更壮。设或尚须兵力。或可就近酌调。以助董天弼之用。温福等、当就该处实情。妥协筹办。伫听捷音。至董天弼、前经赏戴孔雀翎。今仍加恩赏戴。俾增体统。务期倍前努力。以副恩眷　　

○又谕、川省官兵。前因派往滇省。尚有应扣之项。其为数若干。系属何年之事。何以至今尚未扣完。伊等现在随征出力。自应令其生计宽裕。俾知感奋。乃仍照常坐扣。殊不足以示体恤。著文绶、即将此项应扣银两。如何酌量停缓。以纾兵力。悉心筹议具奏。候朕降旨　　

○又谕、昨俄罗斯萨纳特衙门。为收留土尔扈特渥巴锡等。有移咨理藩院来文。朕命军机大臣咨覆。所缮文书。经朕将不周到处。改正添入。后缮写满洲、俄罗斯、拉题诺、三体字进呈。披阅之下。竟将朕改正之语。遗漏一节。伊等并未看出。此系行知外夷之事。所关綦重。何疎忽至此。朕故令伊等自行议处矣。现军机行走大臣福隆安、庆桂、俱年少甫经学习。一切未能周到。朕不能不为之留意。著将朕所改咨行俄罗斯文稿朱批。钞寄舒赫德看。俾知朕今办事。尚费心力如此。舒赫德在彼。尤当不辞劳瘁。妥协办理　　

○丁丑。谕、据彰宝奏、易门县知县卜贻直、有经管厂务之责。乃于课长私采矿砂。辗转偷贩。茫无知觉。任听长随书办。乘机受贿隐匿。显有情弊。请旨革审等语。卜贻直著革职。交该抚同案内有名各犯。一并严审定拟具奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百十四


大清高宗法天隆运至诚先觉体元立极敷文奋武孝慈神圣纯皇帝实录卷之九百十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。九月。癸巳朔。户部议覆、广东布政使姚成烈奏称、粤东平粜谷石。节年未补者尚多。请嗣后限本年秋成后采买。倘初次逾限。将罚俸一年旧例。改为降一级留任。二次、革职留任。三次、革任。买足后开复。查处分太重。恐州县争先采买。转妨民食。事不可行。至称有捏报原价不敷。玩不买补。并虚报买足者。令道府严查分别议处。应如所奏。饬各该督抚实力遵行。从之　　

○是日、驻跸额勒苏锡纳大营　　

○甲午。上行围　　

○谕、徐绩奏、新授西宁道陆燿禀称、蒙恩逾格擢用。不敢以亲老道远为辞。恳请给假一月。送母至京居住。即行赴任等语。陆燿既因母老不能远涉长途。该员在东省。已历年余。于地方诸务。较为谙练。若即留于东省补用。殊属两便。现在山东道员内陈绳祖、甫经莅任。于风土事宜。均须学习。自不及陆燿之曾经阅历。陆燿、著调补山东运河道。其甘肃西宁道员缺。即著陈绳祖调补　　

○又谕、刑部奏、河南罗山县民潘九思、与王李氏通奸。主使王李氏勒死伊子王孟隆一案。该抚何煟、将王李氏照平人谋杀加功律。拟以绞候。于情理未妥。请改发伊犁为奴一摺。所驳甚是。上年河南省林朱氏、因奸谋污伊媳黄氏不从。用药毒死一案。其处心积虑。惨毒非常。姑媳之恩已绝。是以降旨、照平人谋杀律定拟。为淫凶伤化者示儆。至此案王李氏、听从奸夫。谋杀伊子。其淫贱残忍。固不足齿于人类。但母子为天性之亲。与姑媳之义以人合者。本属有间。若以子死之故。令其母缳首抵偿。于情理究为不顺。何煟援照林朱氏因奸杀媳成案问拟。未免拘泥失当。刑部请照鲍杨氏谋杀伊子之案。拟发伊犁。给与兵丁为奴。自属允协。著照刑部所拟完结。并通谕中外问刑衙门知之　　

○谕军机大臣等、工部议覆、裘曰修等、筹办永定河应行事宜摺内。有不甚明晰之处。如所称向例每旱土一方。给挑土募夫银七分。至疏浚中泓。则每方给银四分等语。水中捞浚淤泥。较之挑挖旱土。其施工难易迥殊。旱方之价。自应较水方为省。何以中泓水土。每方止给银四分。而旱土每方。转给至七分。至摺内称、疏浚永定中泓工程。系高斌、方观承等、奏派附近村民挑挖。每土一方。用夫二名。每名给米一升外。给盐菜钱五文。历年以折银四分报销。则又似系永定河久定章程。因何遽行议改。现因永定河过汛后。溜缓沙停。设立浚船。令河兵撑驾。捞运淤土至两岸。实为事半功倍。则又何须有水方之事。且麦汛至白露。各兵上堤防汛。每船又许添雇民夫办理。非为捞浚水中淤泥。更有何事。是设立浚船。令河兵顺溜排荡。使之通流无滞。事属两便。焉得复有需挑挖水方之事。即防汛时添雇人夫。亦不过附近居民。按日受值。自有永定河旧例可循。又何必复照旱方核计。以上情节。俱未为允协。著传谕工部堂官、将此情节。问明裘曰修、即行逐一分晰声明回奏。到日再降谕旨　　

○参赞大臣署四川提督阿桂奏、第五次陕兵二千内。一千二百余名。已赴西路。其至南路达乌者。仅七百余名。第六次陕兵一千。因西路尚在需兵。仍饬将备带赴西路。至南路兵。除派往绰斯甲布、及革布什咱、共八千外。兵力本单。今奉谕、将湖广后起兵二千。即往南路。加以滇楚兵到。自可冞入。再据脱出之屯兵供称、索诺木、派勒乌围以上贼番御西路。噶拉依以上贼番御南路。是贼党鸱张。今日之办小金川。与办金川无异。但绰斯甲布土司。必俟官兵前进。方肯多派土兵助剿。而南路各土司。又必俟绰斯甲布协助。方能实力奋攻。是此路进兵尤急。近因宋元俊染病。稍迟数日。俟其病体稍愈。粮运充裕。立即进发。谕军机大臣等、前阿桂奏、官兵自甲尔木山梁退回。俟有续调兵到。即行前进占据之语。续据云南湖广督抚、奏闻官兵入川日期。阿桂处应有带兵大员禀报。何以今日摺内。并未奏到。又阿桂另摺奏称、绰斯甲布一路进兵。更难稍缓。但宋元俊染患时疫。未能迅速进兵。阿桂宜将应派之兵。派员先行带往。并谕宋元俊在后继进。方属妥协。设或宋元俊病难速痊。又尚须另筹接代之人。不可因循姑待。坐失事机。且据金川脱出屯兵供词。索诺木、将所有贼众。尽派助小金川。支御西南两路。则境内自必空虚。此时若由绰斯甲布乘间直入。或将索诺木剿擒。全局竟可不劳而定。自是极好机会。惜乎进兵稍迟。不能先发制人耳。至绰斯甲布之兵。由革布什咱挑拨前往。革布什咱甫经收服。其地为章谷后路。所有派驻之兵。不宜过于抽拨。今现调之昭通及湖广兵六千名。早入川境。阿桂酌调数千。选员带赴绰斯甲布。较之专调革布什咱之兵。更为得力。阿桂当就现在情形。通盘筹酌。务出万全　　

○兵部议覆。山西布政使朱桂奏称、州县官派胥役长随。经管驿站。每借黏贴印花。开销使费。与差员跟役分肥。请嗣后令有驿官、于应付差使后。即将过站日期。夫马实数。填缮印文。申报督抚驿道。按季咨部查核。其黏贴印花之处。通行革除。以清邮政。查黏贴印花。原以防差员枉道逗遛。并跟役中途患病留养。凭此扣除夫马。未便竟裁。请嗣后各站印花。毋庸交差员黏贴。由有驿州县。按起申送督抚。该督抚逐起按站先后。黏贴成本。按月咨部。如差员中途遇事。应行扣除。令其将勘牌付驿注明。转传下站遵照。从之。　　

○四川总督文绶等奏、新调滇楚兵。前经阿尔泰咨令多带余丁。近据各抚覆称、兵已起程。不及雇募。请将滇、楚、及川、三省兵。每百名。照旧给余丁三十名之例。即以余丁盐菜口粮。给兵令雇长夫。以资樵汲。查余丁实支口粮。长夫全行折价。相较并无浮费。从之　　

○是日、驻跸安巴究和罗昂阿大营　　

○乙未。上行围　　

○谕军机大臣等、前因金川贼酋悉力抵御西南两路。料其境内空虚。曾令阿桂、派兵由绰斯甲布一路。为捣虚之计。今据温福奏、讯沃克什脱出番人供词。索诺木、惟恐绰斯甲布土司。引导官兵进剿。并惧该土司自行发兵攻打等语。则绰斯甲布一路。实为有隙可乘。著传谕阿桂、速拨兵四五千。选派勇干将领带往。并驾驭绰斯甲布土司。作为乡导。出其不意。乘间进攻。实为事半功倍。阿桂务须务力为之　　

