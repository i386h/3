<!-- { "loadSidebar": true } -->
○抚恤甘肃平凉、灵台、庄浪、合水、环县、西宁、碾伯、大通、河州、泾州、平罗、安化、武威、宁夏、宁朔、灵州、肃州、高台、花马池、漳县、狄道、伏羌、安定、西和、洮州、崇信、静宁、隆德、固原、宁州、抚彝、古浪、中卫、敦煌、等三十四州县厅。本年旱、雹、灾民。并蠲缓额赋有差　　

○豁除甘肃灵州、乾隆二十五、六、七、八、九、等年。被水冲塌不能垦复田。四十四顷五十八亩有奇额赋　　

○以散秩大臣福琏。为镶红旗汉军副都统　　

○癸卯。圣祖仁皇帝忌辰。遣官祭景陵　　

○上诣奉先殿、寿皇殿、行礼　　

○谕军机大臣等、据舒赫德等奏、查审张舒挟嫌捏控一案。已于摺内批谕矣。所拟将张舒改发伊犁等处。充当苦差之处。甚属允协。但该犯因与王以唐。挟有私嫌。即捏造灭伦奸情。污人名节。继以诬告未遂所欲。辄复捏砌各款。挟制官长。实属刁顽之尤。著传谕定长。将张舒于起解时。重责四十板。再行发往　　

○甲辰。谕曰、御史刘天成奏、请将已经刊布之康济录。令各省学臣另刻。发生童肄习一摺。所见甚属猥琐。于实事毫无裨益。从前给事中倪国琏。所进康济录原本。业经官刻流传。士民并不艰于购觅。况恤贫振乏。为地方官有司职业所系。而随宜措置。要在实心实力行之。方能有济。否则古法具存。百措施未善。于闾阎亦复何补。至诸生等家居肄业。凡经史所垂。何一不可增广学识。若谓墨守此书。即可身膺民社。尤为不通之论。至该御史所称。每部定价三钱令教官发给生童缴价一节。学舍生徒。势必徒滋纷扰。更属不成政体。明季台谏积习。每以文具空言。纷纷建白。其实无益于治。朕办理庶政。务求实济。此等纸上空谈。深所不取。刘天成所奏不准行　　

○又谕、朕几务之暇。时及临池。阅年既多。每自验诣力。觉往日所书。未能惬意。凡内府藏弆卷轴。及宫殿苑囿题咏者。屡经更易。惟从前颁赐臣工御书。尚多旧时笔法。昔宋米芾以转益多师。擅长艺苑。麻笺十万。散布人间。每欲持以换少年之作。人或靳之。朕非欲与艺林文士。较长翰墨之间。第工候浅深。既堪自证。又岂肯惜一举手之劳。而不臻核实求精之境耶。所有乾隆二十年以前。赏过内外大臣等御书。俱著缴进。候朕酌量换写给还。其已经成造扁联。及摹勒上石者。仍将墨贵原本呈缴。听候另换　　

○兵部奏、本年军政届期。谨将武职大臣。都统前锋统领。各员。开列进呈。得旨、都统伍弥泰。到处不肯实心任事。一味沽名钓誉。著交该部察议。副都统阿哈尼堪。年已衰迈。著以原品休致。余著照旧供职　　

○以翰林院侍读学士边继祖、侍读纪昀、俱充日讲起居注官。侍读柯瑾、署日讲起居注官　　

○铸给江苏崇明县五滧镇分防县丞关防。从巡抚明德请也　　

○乙巳。吏部议准、御史王懿德奏称、翰林院读讲学士。及詹事府庶子等官。选入清华。职品与小京堂相等。向遇京察。未同四五品衙门堂官。一体办理。体制未能画一。请嗣后将学士庶子等官。同四五品京堂。一体请旨归王大臣验看。列为等次引见。应如所请。从之。

大清高宗法天隆运至诚先觉体元立极敷文奋武孝慈神圣纯皇帝实录卷之七百九十八　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。十一月。丙午。上幸瀛台　　

○赈恤山东高苑、博兴、乐安、三县。本年被水灾民。并蠲缓额赋有差　　

○丁未。上诣畅春园、问皇太后安　　

○幸圆明园　　

○谕军机大臣等、昨召见河南布政使佛德、因伊曾任永昌府知府。问衣该处情形。据称、木邦南境。有茂隆银厂。为边外土司萌芦酋长所属。向设厂委二人。凡有行厂事件。例由镇康土知州转送木邦。给与该厂。其厂委申禀文书。亦由木邦土司呈递。该厂丁夫甚众。葫芦酋长。向来归顺。亦非木邦所属等语。是茂隆银厂。毗连木邦。向来一切文移资其递送。今木邦尚未克复。葫芦酋长、现在何属。此一年之内。往来文报。又从何处转行。且检阅明瑞呈绘地图。厂地虽在木邦东南。中间尚隔一滚弄江。原与内属土司相近。或别有水路可通。非木邦所能梗阻。亦未可定。又念该厂聚集多人。自必夷民杂处。今用兵之地。与彼处相距不远。此等乌合之众。是否不致为贼匪诱胁附从。再此辈既在彼佣工觅食。于缅匪风土情形。必素所熟悉。即就近调厂丁以供驱策。自属便宜。但于公事是否有益。难于悬揣。著鄂宁详悉查明。或可与明瑞商办。遇有奏事之便。随摺附闻　　

○又谕、据额尔景额奏称、生擒贼谍四名。内审出汉奸谢思道、系湖南宝庆府武冈州人。于乾隆十九年投入缅地等语。谢思道系内地民人。胆敢投顺缅匪。前来侦探。殊堪痛恨。著传谕定长、将谢思道父母兄弟妻子、及其族人、无论男妇。悉行拏解来京。严行治罪。并将此谕众知之　　

○又谕、据额尔景额奏称、伊等抵陇川拏获缅匪侦探人四名。官弁疎防。逃走二名。当即捕获一名。其一名派乾清门侍卫伊柱躧缉。于六十里外山谷间擒获。殊属可嘉。伊柱、著加恩补授镶蓝旗蒙古副都统　　

○署福州将军副都统达色等奏、查三江口洋溆水师营。向由福州满洲兵、分作八班派往。与彼处兵一体训练。嗣因另记档案人等。出旗为民。暂止。今由京派来满洲兵。业经到齐。臣等请于明年二月为始。每月派二百名。往彼处照旧操练。每班仍派协领一员。佐领二员。云骑尉一员。骁骑校二员管束。从前官兵驻防。设有官房三十间。年久渗漏。请于官房租银内动项兴修。得旨、有何紧要。何不待将军回任　　

○戊申。谕曰、吴士胜奏谢补总兵、并请陛见一摺。由驿驰递。深属不晓事体。向来各省督抚、于地方寻常事件。尚不准轻用驿递。况此等谢恩奏摺。系该总兵本身事件。并于公务无涉。何得由驿驰递。吴士胜。著交该部察议。现在已降旨。将伊调补兴汉镇总兵。可即赴新任。不必来京陛见　　

○又谕、据阿桂奏称、准京城镶黄旗汉军。正红旗满洲。等旗咨称、明岁戊子科乡试。伊犁有无贡监生员应试。著咨报国子监。并造满汉册。咨送各该旗。查该处并无学习汉文之人。请嗣后毋庸咨取等语。伊犁系新定疆域。虽移驻满洲蒙古官兵。究非内地驻防可比。该处人等。止宜勤习清语骑射。学汉文何为。况道途遥远。不惟乡试不应咨取。即遇考试清文。亦不准行查。此次冒昧咨取之都统。实属不晓事体。著查明何旗行文。令该都统明白回奏　　

○谕军机大臣等、今日廷鞫德保。据供、在九龙江退回时。尚有四达色、德升、释迦保、三人商同退避等语。四达色、德升、业经病故。其释迦保一员。现任游击。如现随明瑞进兵。著明瑞就近讯问。若未经派往。即著鄂宁查讯。将该弁有无商同逃遁情由。据实具奏。寻奏、释迦保现在普洱小猛养军营防守。臣飞调研讯。据供。前调往普洱。在九龙江听德镇差遣。后德镇闻小猛养有贼。将赏号银两等物。发交土司收领。并令将火药铅子埋藏。随传谕土司将备等。绕小路回思茅再议。游击禀称、从前曾随兆将军被围。断然逃不得。德镇以兵少贼多。难以防守。不听。我一游击。既无派带兵丁。抗阻不住。只得随行。实无商同情弊。得旨、释迦保。著革职。发往军前效力　　

○己酉。上奉皇太后还宫　　

○诣皇太后宫问安　　

○谕军机大臣等、据明瑞等奏称、大兵至底麻地方遇贼。遣莽喀察。齐哩克齐等。带兵前往。共杀贼匪三十余人。并生擒三名。随整兵向木邦前进等语。莽喀察等。遵派杀贼。甚属可嘉。交明瑞分别赏赉。明瑞统兵前进。贼匪慑于兵威。自必潜行逃窜。断无撑拒之力。然彼处路径。官兵多所未悉。万一贼匪从曲径旁出。或潜蹑我军之尾。抢掠口粮。均未可定。宜加意防备。再将来大兵扑灭贼匪。克取阿瓦城。安插此等缅子。必须置一头目人。求其耆旧用之。令众心倾服。即木邦安置头目人。亦宜择众心悦服之人用之。始于事务有益。著传谕明瑞等。豫先妥筹。以便临时办理。至功成回兵。恐值瘴作。朕深为廑念。不如在新定地方多住数日。著传谕明瑞。妥协办理。此际伊等已至何处。歼贼情形若何。即速奏闻。并传谕额尔景额等知之　　

○庚戌。上诣皇太后宫问安　　

○幸瀛台　　

○谕军机大臣等、李清时覆奏运解木植一摺。有知系内廷需用之语。已交军机大臣删改交部。此等需用木植。均系工部按照则例办理。以资各处工程之用。至内廷或有需用。何尝取给工部解办之木。李清时所奏。甚属不知事体。著传旨申饬　　

○刑部议覆、湖南按察使宫兆麟奏请。各省解往湖南军流人犯。应照道里表原定地方。仍发苗疆。业经请旨交湖南巡抚、会同该督议奏。今据该督等称、除永顺府属之永顺。龙山、保靖、桑植、四县。辰州府属之乾州、永绥、凤凰、三厅。例无安置军流外。其从前停发之苗疆各属内。永州府属之江华县。宝庆府属之城步县。沅州府属之芷江县。靖州。本州暨所属之绥宁、通道、二县均系苗疆要区。应仍停发往。至辰州府属之沅陵、泸溪、辰溪、溆浦、四县。永州府属之道州、永明、二州县。沅州府属之黔阳、麻阳、二县。靖州属之会同县。虽邻苗疆。究非要区。仍发往安置。应如所请。又称、苗疆与腹地不同。若各省军流人犯。悉照道里表指定处所发往。恐一时遣犯过多。聚众滋事。所有各省应发辰、沅、靖、等府属军流。令交巡抚衙门、核明各属安插数目派拨。亦应如所请。从之　　

○以四川叠溪营土百户郁盛弟滔、甘肃黄羊川土千户管仲子卜、各袭职　　

○旌表守正捐躯之河南桐柏县民李天成妻张氏　　

