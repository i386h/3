<!-- { "loadSidebar": true } -->
○又谕、前经降旨。外省督抚所奏密谕事件。俱不必叙入题本内。即有必需奏覆之处。亦应另摺声明。彭树葵身为巡抚。乃于匪犯吴月保拟绞一案。辄将前抚陈宏谋所奉朱批。移咨刑部。殊与原降谕旨不符。此本已交该部改正批发。彭树葵于此等奉旨事理。漫不经心。著传旨申饬。　　

○云南巡抚图尔炳阿奏、武定府知府李鼎望、身染废疾。请勒令休致。得旨。向来此等被参官员。俱题请交部定议后。始行开缺。朕思病废之员。非有劣迹可比。即交部议处。亦不过勒令休致。而云南等远省。文移往返。羁延时日。悬缺久待。于吏治殊属无益。但题到即行开缺。又恐启抑勒之弊。嗣后此等人员。即照八法内年老有疾之例。一面具题。一面勒令休致。该员有不甘废弃。情愿来京引见。该督抚给咨送部引见。李鼎望著即照此例行。该部知道。　　

○戊子。上至静安庄。孝贤皇后梓宫前奠酒。　　

○临和敬公主第视病。　　

○诣寿皇殿阅视工程。　　

○命刑部尚书汪由敦、充会典馆正总裁官。吏部待郎王会汾、不必兼办会典馆事。　　

○己丑。上诣大高殿行礼。　　

○幸圆明园。　　

○奉皇太后御长春仙馆。　　

○谕、朕前降旨金川军务。自经略大学士忠勇公傅恒调度合宜。勋绩懋著。所有在军大臣、及随营文武官弁人等、与有成劳。交部从优议叙。此乃指大学士忠勇公上年十二月二十一日到营以后而言。续据总督策楞奏、军营从前将弁功过。并无文案可稽。毋庸查办。朕因降旨。以既无册档。则该部无凭置议。官弁优叙之处。自可不必。此则指上年十二月二十一日以前而言也。分晰甚属明白。乃兵部及该督、错会朕意。仅将从前在军大臣查办。而不及随营文武官弁人等。不思大学士忠勇公调度之员弁。即系从前在军之员弁。当雪夜攻夺碉卡。数次鼓勇血战。再如吴士胜等频入贼境。冒险往来。及岳钟琪、遵奉大学士忠勇公指示。直由刮耳崖、带领番酋赴辕归顺。则亦必有随营将士。俱经奋勉出力。伊等前此因主帅乖张贻误。既无由建立功绩。今幸隶大学士忠勇公麾下。得以少效微劳。又不获仰邀议叙。终属向隅。且无以鼓励人心。俾将来知所劝勉。著传谕总督策楞、将上年十二月二十一日以后在营。自总兵官以下。逐一查明造册开送。听大学士忠勇公核定具奏。一体加以优叙。用奖成劳。　　

○谕军机大臣等、据那苏图奏报、四月初八日途次望都遇雨。入土一寸。正定等处得雨一二三寸不等。若旬日之内。再得透雨。各处麦秋。俱可望其有收。而邱策普亦奏、是日正定得雨入土三寸等语。正定地方。前此得雨。原未及保定之沾足。今保定得雨一寸。正定得雨三寸。土膏滋润。自可与保定相等。现在京师一带。初八日虽未得雨。但自三月下旬得雨以来。二麦茂盛。即以后雨泽稀少。亦可望有七八分收成。未知保阳一带地方。此时麦苗情形若何。旬日之内。再得透雨。固属庆幸。万一雨泽短少。麦收约有几分。于大田有无妨碍。可传谕那苏图、将通省雨泽麦苗大田各情形。详悉奏闻。不可稍有粉饰。多开分数。其实在情形。务必据实速奏。以副朕轸切民依之意。寻奏、查顺天、永平、宣化、易州、遵化州、五属。四月内得雨尚少。赖三月间雨足。二麦情形。大约顺属附近京畿。收成稍胜。永、宣、二府次之。且种麦本少。至保定、正定、深州、定州、四属。三月内雨本未足。至四月初风势稍烈。幸于初八日先后报得雨者二十三处。旬日虽未得透雨。尚可望六七八分收成。惟保定迤西近山十余州县。四月内未经得雨。然麦收情形。洼地尚有六七分。高地止五六分。如旬日透雨。犹可增分数。再古北口外四旗地方。自三月初四得雨后。未据报到。现飞檄饬查。至各属晚禾。间有未种。若现在得雨。虽至芒种后。尚可赶种。统计全省。不过十余州县。现尚缺雨。麦恐减收。其余似较上年为胜。得旨。所奏甚为明晰。知道了。　　

○又谕、据总督那苏图覆奏、加增镇宁、陉山、两驿马匹草料银两一摺。虽将缘由声明。但直省驿站夫马工料。该督曾于允定章程案内具题。经部议驳。令照各省支销数目定额。朕特恩降旨。准照旧报销。原以额数久定。恐遽行核减。或有难于办理之处。是该省驿站银两。存留已为宽裕。假令竟照部议核减。则该省尚应遵行。今乃复请将镇宁、陉山、草料加增。是未免得陇望蜀矣。该二驿从前定额之时。必系因地制宜。足敷支给。何至今始称拮据。若为军兴请增。则此时军务既已告竣。岂有转增驿站银两之理。且该督奏称各驿支销。俱在六七分以上。镇宁、陉山、独少。不知各驿定额。原属过余应行核减之项。岂可以朕加恩存留宽裕之数。用为比较。况该二驿上站。系正定之恒山驿。每马日支银七分三厘有零。下站系晋省之甘桃驿。每马日支银六分。若酌中定数。亦应在四五分之间。今乃请照甘桃驿之例。日支银六分。其与恒山驿支给之数。相去几何。谓为慎重钱粮可乎。此案若必应加给。或将部议应减。朕加恩存留项内。稍为通融。以其有余拨补不足。如此奏到。尚可酌量准行。但朕意自以照旧办理为是。不得徒徇属员之请。致滋浮冒。著传谕该督、斟酌查办。　　

○添建福建漳州府移驻石码通判衙署。从总督喀尔吉善请也。　　

○庚寅。上奉皇太后幸长春园。　　

○谕、现因办理清文篆书。将一切印信。悉照篆文铸造。据礼部查奏、有娄近垣所掌大光明殿住持及龙虎山上清宫提点司两铜印。应行彻回。无庸改铸。再道士娄近垣、妙正真人、僧人元信文觉禅师、超盛无阂永觉禅师之银印。俱无钤用之处。无庸改铸。其应否彻回。候命下遵行等语。大光明殿住持。及上清宫提点两印。应照部议彻回。其娄近垣、元信、超盛、三银印。系雍正年间。并敕谕一同颁发。乃赐给本人。不过图章之类。非外藩喇嘛。传授承用印信可比。无庸改铸。亦无庸彻回。应俟本人身后缴部销毁。著该部详查。现在似此者。尚有几何。奏明遵照办理。该部存记档案。嗣后如有特赐方外人等敕印。俱照此例行。　　

○谕军机大臣等、据喀尔吉善奏、二月二十四日。自福州起程往浙。途次钦奉谕旨。闽浙两省营伍。即交臣查验。随即咨行两省水陆提、镇、暨各营遵照。除分防兵丁。酌留防守地方外。余俱调集本营合操等语。前据喀尔吉善奏、会同马尔拜、前赴平海。与水师提督张天骏、阅看内地水师一十五营。于二月初二日起。凡三日而后阅毕。是闽省水师。甫经操阅。为时未久。如果士卒精强。技艺娴熟。此次奏报。即应声明。不必重复阅看。若属生疎废弛。一时何能整顿。即重复阅看。亦不过虚应故事。毫无裨益。该督此奏。乃外省粉饰文具习套。于奉到谕旨之后。行一文书。具一摺奏。便为了事。初无实力查办之心。殊非朕委任封疆之意。可传旨申饬之。　　

○又谕曰。蕴著参奏吉庆、朕令其将访闻款迹来历。得自何人。但将要证带来面质。而蕴著乃提解淮南北商总程谦六、程谦德、程履大、程德大、程梦吉、程丽中、杨铨、黄光德、汪启源、马裕、司会高廉、库书刘三等。分作三起来京候质。蕴著办理此事。殊属错谬。吉庆各款。必非商人向伊告发。如果有告发之案。朕亦必早已闻知。且亦应在总督处具控。断无密告之漕运之理。而蕴著并非奉旨查审之员。何得勒令自首。乃遽将现在行盐办课之商。坐以案款。牵连远来待质。商人等寻常小有争讼。一经官差提讯。即致惶惧。况以钦案名色。提解来京。不知将兴何等大狱。远近传闻。骇人观听。江淮间浮言易起。而蕴著如此办理。殊非意想所及。又前经降旨。吉庆果有所置私产。令蕴著据实速奏。且令再细查密访。务期彻底清楚。而蕴著观望不奏。转称催漕在即。入觐匪遥。拟备细面陈。致稽具摺奏覆等语。交查案件。自应速行陈奏。有何留待面陈。不可先行具奏之理。又摺称、臣于初六日由陆路兼程赴阙。所有催押漕船一切事宜。就近委江安粮道李永标董催。因遵奉密旨。于题报起程疏内。未便声叙等语。蕴著既经进京。并不将印信交出。明示人以尚未交印。乃现任总漕。使商人等畏其声势。不敢翻招之意。似此居心狡诈。种种流露。安能逃朕洞鉴。蕴著著传旨严行申饬。并著传谕黄廷桂、雅尔哈善、令其留心安抚。毋使人情惊疑。其商人已经起程在途。著高斌、顾琮、于奉到谕旨日。即将商人就所到地方速行释放回籍。各安故业。将此谕明晓伊等。　　

○户部议准、云贵总督张允随疏称、缅宁新经改流。兵粮宁余无缺。现在仓内无贮。请照昭通、普洱、各新疆豫备二三年之例。动银买米一千石贮仓从之。　　

○又议准、贵州巡抚爱必达疏称、遵义府属月亮岩铁星坪厂。硐老山空。炉民星散。应封闭。从之。　　

○兵部议覆、浙江按察使叶存仁奏称、现在旗员外任。每不留心骑射。副参等员。违例乘轿。应如所请。再通行各督、抚、嗣后凡旗人外任各员。六十岁以下者。并令熟习骑射。毋任渐至生疎。至副、参、游、都、守、等官。该将军、督、抚、严饬概不许违例坐轿。擅坐。即行指参议处。从之。　　

○准噶尔部人罗卜藏等来降。赏给安插如例。　　

○辛卯。上奉皇太后幸同乐园。翼日如之。　　

○谕曰。户部督理钱法侍郎三和等、参奏云南运铜委员吴兴远、周楙、短少正耗铜共五万七千余觔。请交该抚究审勒追。向来运解官物委员。一离本省。辄任意稽迟。或捏报守冻阻风。或假称疾病损失。多方迁延。以遂营私。邻省督抚。又以无与己事。漫不关心。及至亏缺。徒事追赔。非仅运铜一事为然。朕意运解官物。其大者如饷鞘铜铅之类。该督抚自应于委员起程之初。即分咨沿途各督抚、转饬地方官、无分水陆。按站催趱。即实系事故耽延。亦当有所稽考。如有盗卖亏欠等弊。立即查究。其如何斟酌定例之处。著该部议悉议奏。吴兴远、周楙、此次短少铜觔。较别案为数更多。显有情弊。均著革职。交刑部审拟具奏。其委解不慎之各上司。并取职名查参。　　

