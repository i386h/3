<!-- { "loadSidebar": true } -->
乾隆六年。辛酉。七月。戊寅。谕曰。广西左江镇总兵官苗国琮奏称、伊母衰病。不服粤西水土。著调补浙江处州镇总兵官。左江镇总兵官员缺紧要。著丁世杰调补。户部议准、署湖南巡抚许容奏称。留防城。绥。苗疆轮班更换官兵。请借支盘费、并沿途应付口粮、等项。统俟贴防事竣。于应领军饷内。分四季扣还。从之。　　

○兵部奏、吏部尚书署两江总督杨超曾咨、江南省副将参将分别等次一摺。得旨。副参等分别等次之处。历年各省咨部具奏、俱不画一。且该员新旧不一。复不时升调。若不定以限期。各省督抚势难遵行。嗣后著以五年举行一次。永著为例。　　

○又议奏、西北两路大将军、于雍正十三年、保送头二等披甲册内。并未声明开档。是以与另户兵丁一例议叙。今既经各该将军查明到部。应将头等开档披甲索尔宾、硕色、二名。二等开档披甲黑色等三十六名。作为另户。已得赏银。照数追还。得旨。依议。索尔宾等俱系穷苦兵丁。其原赏银两。不必追缴。即著从前错办之大臣等赔补。　　

○太常寺奏销乾隆五年五月起、至乾隆六年五月止、用过钱粮。得旨。太常寺奏销钱粮。著交工部查核。嗣后永以为例。　　

○陕西道监察御史胡定参奏、甘肃巡抚元展成各款迹。得旨。元展成著解任。摺内各款。著副都统新柱、前往兰州。与总督尹继善、会同审明定拟具奏。　　

○己卯。广西道监察御史刘方蔼奏、近者伙读上谕。凡用人行政、发号施令之际。实皆本于忧勤。出以乾惕。自信公正无私。不稍偏倚。可以对天地。可以告天下臣民。谅六年以来。在廷诸臣、无有不共知共见者。试问政治之因革失宜者何事。官僚之举措失当者何人乎。等谕旨。臣惟唐虞君臣。始终忧勤谦退。伏愿皇上鉴厥后自圣之箴。凛安不忘危之意。得旨。前日之旨。似过满假。是朕失于检点。刘方蔼即行陈奏、亦可嘉也。此奏知道了。　　

○又奏、大学士等查审卢秉纯参奏赵国麟一事。将卢秉纯与刘藩长质对之语。逐日进呈。恐告讦者以侧言希幸。伺人阴私。请嗣后发奸摘伏。必须实据。若以无关紧要之事、牵证告计者。乞严加戒饬。得旨。屏侧言、又恐人以为禁风闻。刘方蔼其何以应之。要之、朕惟存大公之心以顺应耳。　　

○调江西布政使阿兰泰、为云南布政使。以江苏按察使陈宏谋、为江西布政使。调山西按察使陈高翔、为江苏按察使。以云南盐驿道张无咎、为山西按察使。　　

○庚辰。上诣皇太后宫问安。　　

○谕大学士等。朕因讲武。行围口外。其办理一切政务。与在宫中无异。在京部旗诸臣。理应益加黾勉。精勤奉职。倘或稍有懈弛。不但迟误公事。且重负朕宵旰图治之本怀。可传谕文武诸臣共知之。　　

○又谕、黄廷桂标下兵丁。著在近口营盘伺候。朕到日阅视操练。可即传谕知之。　　

○户部议覆、直隶总督孙嘉淦奏称、直隶新垦之地。不足二亩。免其升科。凡官山官地。以具呈先后认垦。民地先尽业主报垦。如力不能垦。始许别人呈认。垦成之日、业主不得争夺。应如所请。从之。　　

○命工部尚书陈世倌。为大学士。　　

○豁免直隶任县大陆泽、泊水浅狭、无徵渔税银九十二两有奇。从总督孙嘉淦请也。　　

○添建江西余干县县丞、玉山县德化县、巡检衙署。　　

○河南巡抚雅尔图疏报、乾隆四年、垦旱田地十三顷八亩有奇。旱山地八顷三十一亩有奇。　　

○辛巳。谕军机大臣等。前有旗人王伯任、捏称和亲王差遣、图谋盐窝。在盐政博启图处投书一事。曾经喀尔吉善奏闻。朕批谕、此为光棍撞骗无疑。令其严究。今博启图有启帖与和亲王。王即行奏闻。并称此事全无影响。但所供太监等名姓。与府内人名姓相同。等语。朕思和亲王必无此事。且案内各犯。俱系旗人太监。尔等可传谕喀尔吉善、博启图、将一干人犯解京。交内务府严审。　　

○旌表守正捐躯之福建永福县民罗文贺妻陈氏。　　

○壬午。上诣皇太后宫问安。　　

○奉皇太后幸同乐园、侍早晚膳。至丁亥皆如之。是日、皇太后御长春仙馆。　　

○谕曰。石金元乃广西逆苗首犯。上年粤省军前。曾报在麻陇山箐。被枪打伤。斩割首级。今黔省之事。复系石金元为首。乃知从前之捏报。今粤西又报石金元拏获。及阅三省奏报之摺。察其情节。石金元焂东焂西。并伊亲属忽死忽存。与伊弟石金乔旋获旋逸。俱属恍惚无据。今广西巡抚称、石金元并伊母妹妻子、在怀远汛鬼门隘拏获。似乎活口可凭。非同影响。然参将刘宽于六月初四日、拏解黔营者。既曰石金元母妹妻子。而鬼门隘拏获者。又曰石金元母妹妻子。在逆犯亲属。既重见叠出。恐逆犯本身。亦不无假借。且闻刘宽发令营中。说不是石金元、是杨光信、等语。即此观之。石金元果否拏获。及从前所报未经拏获之吴老四、果否身死空洞。俱尚在疑似之间。夫石金元、吴老四、一日不获。则三省军务一日不竣。若草率完结。以致凶徒漏网。贻害将来。所关甚钜。著张广泗务将要犯究讯确实。不使幸脱。如有疎漏掩饰等情。将来发觉之日、朕惟伊是问。　　

○大学士鄂尔泰等奏、臣等校阅八旗则例。俱系钦遵历年所奉谕旨。及议覆臣工条奏准行事件。详加纂辑。查各旗现行事件内。有相沿办理。无案可稽者。又有各旗办理互异者。谨会同酌议。纂入例册。一、世袭官员。年至十八岁。世袭佐领、年至十六岁。当差行走。俱准食全俸。其世袭佐领兼世职者。除世职之俸少于佐领之俸。应令其食佐领全俸外。如世职半俸较多于佐领之全俸。应食世职半俸。如世职半俸与佐领全俸相等。或较少于佐领之全俸者。仍食佐领全俸。俟年至十八岁。再领世职全俸。一、官员兵丁内。如从前出征随围。已经升用。缘事降革。复加录用者。其从前出征随围。不准通记。如从前出征随围。未经升用。缘事降革。复加录用者。其从前出征随围。仍准通记。一、八旗降级改罚俸官员。应俟罚俸扣完之日、再行升转。一、八旗兵丁钱粮册档。现于每月十五日以前。造送户部。请将八旗所出甲兵等缺。在本月初十日前者。于册档未过部前挑取。一并造册送部。在初十日后出缺、不及挑补者。于下月初十日前挑补。如迟延不报。及呈报后不即挑补。或已经挑补。并不赶造册送者。查出参奏、该管官交部议处。一、八旗佐领随甲。系奉特恩、于各佐领下马甲正额内拨给。如该员遇有升迁事故。或兼大臣职任。别有随甲者。此缺仍归该佐领下挑验。以足正额。其佐领随甲。仍一体点验军器。一、八旗补放船厂、黑龙江、等处官员。应领恩赏盘费银五十两。于本旗房租余剩银内动支。如不敷、该旗行文户部支给。一、旗下养育兵。例于鳏寡孤独之家挑取。不论年岁大小。如照幼丁不准入册例办理。则业经关领钱粮之人。而丁册内无名。亦未妥协。应将已食钱粮之人。不论年岁。一并造入丁册。一、兵丁犯罪。部文内声明革退者。遵照部咨革退外。其未经声明者。如系行窃逃走之案。及一切公私等罪。所犯在鞭一百以上者。概行革退。如所犯在鞭一百、及鞭一百以下者。情罪尚轻。毋庸革退。得旨。此议甚善。依议。　　

○刑部议准、云南总督庆复奏称、安南国伪交江王矣长、勾串土目。聚众谋叛。旋赴军营投诚一案。将矣长等十一人拟斩立决。但已投诚。照律减罪二等。各杖一百。徒三年。系夷人。折枷号四十日、责四十板。仍酌发广东、四川、烟瘴地方。交与地方官严加约束家口财产。免其缘坐入官。胁从跟随之矣受等二十人。均应枷责。系广南人。俱发回原籍安插。系交趾人。分发滇省有提镇驻劄之府分。交地方文武各官管束。未经投诚之叛犯雷彦彬等、均系交人。移咨该国自行查拏。并将翁丁所诉翁贵争位情由。一并咨查。所获铜印、万年书、地里图、分别销毁、贮库。从之。　　

○工部等部议覆、吏部尚书署两江总督杨超曾奏称、龙江关丈量木植之法。如木＜??渒＞深一丈以外者。照扒嘴所虚二尺八寸计算。深一丈以内。及六尺以外者。照扒嘴尺寸、除还一半。以一尺四寸计税。深六尺以内者。只用平扒钩量。不得概用扒嘴。其水平衡量＜??渒＞面。务令以高补低。折实料算。毋得虚加滋弊。至飞量一项。永行革除。应如所请。仍令该监督刊刻晓谕。该督抚不时稽察。从之。　　

○以和托辉特扎萨克多罗贝勒成衮扎布为喀尔喀右翼协办将军。　　

○癸未。谕、今年秋审朝审。照例办理。其情实人犯。著停止勾决。　　

○大学士奏、臣等校阅古今全史一书。并遵照钦定书名。改为古史辑要。得旨。依议。著交武英殿依仿原式缮写。进呈后再行刊刻。　　

○户部议准、署福建巡抚王恕奏称、闽省多属山田。层叠高下。如同梯形。以丘而论。均属零星。彼此合算。方成亩数。嗣后民间开垦。无论水田旱田。总以零星旷土。不及一亩。与虽及一亩。而系地角山头。不相毗联者。免其升科。其有经界联络者。一亩以上。仍照例分别水旱年限升科。从之。　　

○定大学士陈世倌行走班次、在查郎阿之后。　　

○甲申。上御勤政殿听政。　　

○谕军机大臣等。朕闻江宁地方。六月内竟无雨泽。杨超曾并未早将实在情形详奏、今览伊七月十一日奏摺。始称一月以来。甘霖未沛。至七月初八日、方得大雨五寸有余。似此有关民瘼之事。不当如此迟滞。尔等可传谕知之。　　

○大学士议覆、漕运总督常安奏称、外省官员赴任。或家人不敷使用。间有收用长随者。祇宜任奔走之劳。一应钱粮关榷要务。毋得委管。查督抚家人出入生事之处。已于本年四月内、钦奉谕旨申禁。通行在案。其下各衙门、自应一体遵奉。应令该督抚转饬各属防范约束。凡钱谷刑名经手事件。尤宜加意防闲。从之。　　

○又议准、漕运总督常安奏称、入场官员之跟役执事人等。交巡场监试各官、搜查防范。从之。　　

○以翰林院修撰庄有恭、充日讲起居注官。　　

○以故蒙古镇国公索诺穆之子贡额拉布坦、袭爵。　　

○允都察院左副都御史陈守创、致仕。　　

○予故福建海坛镇总兵官蔡勇、加赠如例。　　

○乙酉。上诣安佑宫行礼。　　

