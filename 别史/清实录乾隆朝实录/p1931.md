<!-- { "loadSidebar": true } -->
○又谕曰、阿里衮等奏、筹办普洱边境。及贼匪情形各摺。前降谕旨已明。九龙江边外零星贼匪。原属不成事体。不值注意专办。今年既不厚集进兵。则该处亦竟可停其剿捕。惟于臼小一带、选派京兵二千名。令五福等带往。躏其田禾。使彼不能偫粮。以为牵掣之策。若不甚费我兵力。于事亦属有益。倘彼处庄稼无多。而派往兵丁给马转饷。诸事所需浩繁。则是得不偿失。又莫若并此不办。统俟明年再行相机进剿。又另摺奏、缅夷所需内地货物。其各隘口已严禁商民外出。现在俱不敢私自偷越等语。缅匪于内地货物。既在所必需。而商民等又藉以取利。自当严行防范。不可令其丝毫透漏。此时立法之始。商民等自不敢违犯。恐逾时渐致懈弛。仍有故智复萌者。著传谕阿里衮、明德、始终实力体察申禁。若稍有疎忽。惟伊等是问　　

○又谕曰、阿里衮等奏、查办逃兵一摺。锡箔、葫芦口、木邦、等处脱逃兵丁。俱罪无可逭。今仅正法四十余名。仍系姑息了事。何以警其余而申纪律。舒赫德系面奉谕旨。专往查办此事。何以一到永昌。竟作如此措置。而阿里衮、亦随同不复救正。甚属非是。昨岁扬宁在木邦。有营兵溃逃一案。交明瑞、鄂宁、查办。彼时治罪者少。兵丁无所畏惧。以致屡有弃伍潜遁之事。此次又不严行整顿。将来复可用若辈乎。但业已办结。难以复为更动。现在需南逃兵。尚有三百余人。至今未获。著交与阿里衮。明德等。限三个月。即速饬属上紧缉拏务获。显正刑章。以示炯戒。三个月后。即行具奏。所获几何。若再事因循。不即实力搜捕。及复稍存宽贷之见。阿里衮、明德、皆不得辞其咎。至另摺奏、滇省兵额。量为裁扣一万名。以赡满洲兵丁一节。止能如此筹画。而巡守汛地。押运军装粮马等事。其势亦不能不用滇兵。但此项补缺时。正当挑取壮健堪用之人。其逃兵子弟等。则万无仍令入伍补粮之理。阿里衮、明德、倘不实心承办。令伊等复行冒滥充数。以致兵无实济。人不知惩。则惟于阿里衮。明德。是问。将此传谕知之　　

○又谕曰、舒赫德在京时。与军机大臣日聆朕训。差往云南。复谆谆教谕矣。伊抵云南。何乃诸事昏愦。不善办理至此。即今日阿里衮等奏到摺内。查出首先败走正法者。仅止四十四人。伊起程时。朕如何训谕。如许兵内。岂止四十四人首先败走耶。如此办理。显系舒赫德庸懦所致。且如今日鄂宁奏摺内。饬令钱度。哈国兴。招服缅匪一事。伊从前将缅匪投诚虚实之处。饬令钱度询问哈国兴是实。舒赫德至彼。向伊告云。征缅一事。暂且不能剿灭贼巢。贼若来降。尚系机会。汝即权为遣人侦探。亦无不可等语。似此妄为。是何意见。必是舒赫德前见沿路经过兵丁。行走赵艰。且伊趱行劳苦。心生畏怯。乃与鄂宁如此商议。伊意以为将此事草率完结。即得回来。如此办事。尚望来京乎。将鄂宁奏摺。钞录给伊阅看。著明白回奏。除另降旨外。著再严行申饬。寻奏、臣未至永昌之先。阿里衮等。即严饬立柱、哈国兴。将逃兵密行查办。及臣至时。将谕旨晓谕阿里衮。臣等公议。各队官兵现在永昌。即严饬立柱、哈国兴。将各队官员兵丁齐集。互相质证。共报出十五人。再行彻底详查。务须一名不漏。复饬立柱、哈国兴。昼夜细查。止得四十四名。即行正法。更无余人。至诸事办理不善。实属糊涂。若云草率了事。臣实无此心。臣初至滇省。一切不知。驻劄永昌数日。悉心访问。稍知贼匪情形。与阿里衮等。公同商议筹办。不敢稍存己见。报闻　　

○以内阁侍读孙士毅、为四川乡试正考官。编修王大鹤、为副考官。内阁侍读学士汤先甲、为广东乡试正考官。检讨柯瑾、为副考官。宗人府主事徐恕、为广西乡试正考官。工部主事李廷扬、为副考官。侍讲学士汪永锡、为福建乡试正考官。给事中戈涛、为副考官。侍讲学士李中简、为湖南乡试正考官。中允彭冠、为副考官　　

○乙巳。上御勤政殿听政　　

○以原任盛京户部侍郎长福、为大理寺卿。光禄寺卿谢溶生、为太常寺卿　　

○以镶白旗蒙古副都统鄂津、为镶蓝旗护军统领　　

○丙午。上诣畅春园、问皇太后安　　

○谕、向来外省请简文职各员。俱特派大臣拣发。而武职则止交兵部拣选引见。嗣后遇有请发参将以上人员。著兵部临时奏派大员。会同该部拣选。常领引见发往。著为令　　

○又谕、据内务府奏、请将广储司银。一百五十万两。交户部收存备用。现在部库帑藏充盈。此项毋庸存贮部库。著交户部。照例派员解往云南。以供军需之用　　

○举行广西省军政。卓异官三员。罢软官二员。年老官一员。有疾官二员。分别议叙处分如例　　

○戊申。谕军机大臣等、广西、四川、贵州、各省。节经采买马匹。解滇应用。但临时购觅。诸凡未免拮据。不若先期留心筹办。自可从容就理。况广西等处。本系出产土马之地。而北省所拨马匹。到滇又不甚适用。自应豫为酌量。以裕军储。著各督抚等。于所属产马处所。各就本地情形。量可得马若干。陆续采买。从容分厂餧饲膘壮。以收实用。且本年既无须解往。则为时尚宽。更可随宜妥办。断不得稍涉张皇。一俟明岁军行应用时。先期照会。再为分起。缓程解送。将此传谕李侍尧、阿尔泰、及鄂宝、良卿等。并将可以购备马匹若干之处。先行据实奏闻。寻两广总督李侍尧奏、粤西虽向产马匹。节经买补豫备解滇马。及两粤福建等省例补营马。统计不下六七千匹。若欲概买骗马。恐难购觅。现饬各属不拘骟马。骒马。派定二千匹之数。一并购备。四川总督阿尔泰奏、请于办就备解骒马五千匹外。再采办三千匹。一体牧养候解。广西巡抚鄂宝奏、现在查照督臣李侍尧酌定二千匹之数。饬属购办。贵州巡抚良卿奏、黔省现在短马。拟于应差马内。收买二千五百匹。分给抚提等标营兵饲餧。届期即令各该营解运。俱报闻　　

○己酉。吏部议奏、各省同知、通判、州、县、俸深赴部。如展参事关降革。无论二参三参到部。均免其驳回。一体带领引见。任内事故。仍于摺内声明。如奉旨以同知等官题补者。回任后应俟参处销案。再行升用。如未经销案。仍不准升。从之　　

○庚戌。孝恭仁皇后忌辰。遣官祭景陵　　

○军机大臣等议奏、奉天将军明福等覆称、该处官铺赊出货账。共银七千四百余两。为数无多。请限以六个月收完归本。其借欠之官兵旗民。人数太多。款项纷繁。现在派员清查。俟查对明确。再行奏闻。至广宁县桥道。向于官铺内拨银生息。以为修理之资。今除历年用过外。尚存利银三千二百余两。请将原本彻回。其余剩利银。交广宁县备用等语。查前项生息银。其官铺赊出货银七千四百余两。应令如限催完。至借贷之项。头绪纷繁。该将军等。既经派员查办。应令彻底清查。如限催缴。其广宁县桥道工程所需。所有原本银五千两。及息银三千余两。均系不应生息之项。应一并彻回贮库。该县知遇雨水过多之年。桥道有应修处。即勘估请修。应费若干。移咨部库支给。得旨、此项生息银两。虽头绪繁杂，何至经久不能清厘。著定限三个月。将款项彻底查清具奏。仍酌定年限归款。并派雅德。朝铨。会同该将军等。上紧催办。不得再有迟逾　　

○旌表守正被戕之山西代州民郎起发妻马氏　　

○辛亥。上诣畅春园。问皇太后安　　

○谕曰、御史曹学闵参奏、熊学鹏于丁忧后。拜发奏章一摺。所见拘墟。于事理无关轻重。各省督抚大吏。设有徇私骩法。御史列款纠弹者。如其事审实。朕必深为嘉予。若其人适遇丁忧事故。一切经手案件。及交代印篆日期。不得不具摺奏闻。乃情理所应有。而必斤斤较量于拜摺衣冠仪节之间。遽指为忘亲不敬。正所谓吹毛求疵。于国家政务。有何裨益。明季言官陋习。专务摭拾浮文。阳博建言之名。阴行箝制之计。使封疆大吏。望风生畏。内外官僚。动成水火。最为弊政。此时纲纪肃清。科道等。谅不敢以此种狡狯伎俩。轻为尝试。然不可不防其渐。曹学闵著饬行。摺掷还　　

○又谕曰、云南临元镇总兵本进忠。在军营著有劳绩。尚属奋勉出力之员。著即驰驿来京陛见　　

○壬子。谕军机大臣等、今日阅户部题销湖南省。派往云南造船兵匠。应支行装盐菜等项一本。虽系照例核销。但此项造船兵匠。系上年调往备用。今春据阿里衮鄂宁覆奏、新街。蛮暮。一带。内地船只难以前达。无庸打造等语。是该兵匠等。业已无所用之。自应及早彻回。不当久留滇省。仍滋糜费。阿里衮等。何未闻筹办及此。至频年经画军营诸务。凡有先行调集豫备。而其后无可需用者。当不止此一事。阿里衮等、并宜逐一查明。即行酌量缓急。分别去留。庶事归实济。而帑项亦不致虚糜。仍将如何办理之处。迅即奏闻。再新街一带。向为缅夷贸易之所。自用兵以来。节经饬禁商民外出。昨因询问缅匪历来交易情形。旋据阿里衮等奏称、缅匪向时仰给内地。负铁绸布等物。而黄丝针线之类。尤所必需现。在各口隘。俱严行查禁。不许商人偷越。随即降旨令伊等实力稽察申禁。无或始勤终懈。稍任透漏。但沿边各隘。袤长辽远。僻险小径。处处可通。且目今瘴气方盛。官弁兵役。不免惮避远居。致疎盘诘。而奸民趋利如骛。无所畏惧。或窥伺禁防稍懈。冒瘴行险。私越外境者。不能保其必无。不可不加意防闲。以杜奸弊。至腾越等处所有马匹。向闻缅匪以贵价买之。此而不查。是借寇兵而资盗粮也。尤关紧要。更宜不时稽察。毋致偷败出境。或官以厚价买之。收为我用。阿里衮等。其即严饬防守官兵。日夜巡逻。不得丝毫疎漏。倘奉行不力。致奸民仍有违禁私出情事。一经发觉。恐阿里衮。明德。不能任其咎也。将此传谕知之　　

