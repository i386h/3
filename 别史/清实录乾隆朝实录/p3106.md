<!-- { "loadSidebar": true } -->
○谕军机大臣曰、曹文埴等奏、查办浙省仓库钱粮一摺。询据福崧称、四十七年清查各属亏空。据报具奏、共一百三四十万两。经节年弥补外。实有未完亏空三十三万余两。现在公同酌议。分派清查。如有别项情弊。随时严行□□□□尔□奏等语。浙省亏空。前经福崧奏明。立限弥补。但所称除节年弥补外。现止有未完银三十三万余两。系一面之词。未足凭信。曹文埴等、务须切实清查。将各属册报数目。逐款核对库贮银两。是否相符。其仓谷一项。即使未经买补。亦应查明谷价、是否实贮在库。如亏缺之项。与藩司册报之数。多寡相悬。显有别项情弊。自应严行□□□□尔

□究。倘银米偶归有著。亦即据实奏明。再治以不实力催办、及公堂设誓。不成政体之罪。朕向不欲为已甚之举。亦不为姑息之政。至现在福崧报出未完亏短数目。安知非该州县等。因有钦差查办之事。畏惧败露。始行设法弥补。以图掩饰一时。及事过之后。其不肖之员。或仍挪移侵用。致仓库复有短缺。尤属不成事体。曹文埴等、于此次查办后。当悉心筹酌。或将现在弥补银两。及所存谷价。尽行提存藩库。或如何明定章程。俾库贮仓储。俱得稽覆。不肖官吏。无从影射侵用。方为不孤此番查办。将此由五百传谕知之。仍将盘查后。有无亏缺情弊。据实具奏。　　

○加赈陕西朝邑、华阴、富平等三县。乾隆五十年水灾饥民。　　

○旌表守正捐躯广东始兴县民陈士元妻李氏。　　

○乙丑。谕曰、直隶按察使缺出。前已将京察保送记名之刑部司员同兴补放。同兴系员外郎。例应以知府用。即越级迁擢。亦不过道员。朕以该员系刑部所保一等。于刑名自必熟习。是以逾格用为按察使。今于途次召见该员。清语甚属生疎。询以刑名事件。亦不能谙习。直隶臬司。事务繁剧。现届办理秋审之时。非该员所能胜任。所有直隶按察使。著托伦补授。其热河道员缺。著富尼善调补。天津道员缺。著玉成调补。所遗霸昌道员缺。现有承办明陵工程。闻该员在京。系现修石道监督。或工程尚所谙悉。即著同兴补授。以观后效。　　

○谕军机大臣等、据穆腾额奏称、暹罗国每年正副贡船到关。其随带之船。至十余只之多。又有藉名探贡船只。俱属内地商船。所带货物甚多。该监督查明应徵税银若干。报明督抚具题。概行宽逸。殊非杜弊防奸之道。请将正副贡船各一只。照例免其纳税。其余船只。俱按货徵税等语。暹罗国修职抒诚。遣使呈进方物。其正副贡船。自应免其徵纳税银。岂容内地商船。藉名影射。希图免税。此等商船到关时。该监督原可逐船履勘。除贡物之外。若有私带船只。无难一望而知。自应按货徵税。该监督即当商之督抚。分别办理。何得概予具题邀免。此系该督、抚、监督等、分内应办之事。何必形之章奏。候朕降旨始奉行耶。除就近传知穆腾额遵办外。著传谕富勒浑、孙士毅、于该国贡船到关。所有正副贡船各一只。仍照例具题免税。其余若果查系夹带客商私船。俱逐一查明。按货纳税。以杜奸商取巧、通同弊混之计。　　

○又谕、现据穆腾额奏称、暹罗国贡船到关。每有随带船十余只。及藉名探贡船只。俱系内地商船。夹带货物。向来该监督查明应徵税银。报明督抚具题。概行免其纳税等语。外藩呈进方物。其正副贡船。自应免其徵纳税银。至内地商船。藉名影射。何得概行免税。已传谕该督抚监督等。不必形诸奏牍。惟当于该国贡船抵关时。除正副贡船。照例具免税外。其余夹带客商私船。俱逐一查明。按货纳税。以杜弊混。因思福建省、亦有琉球贡船到闽海关。有无似粤省夹带商船情事。该将军向来如何办理。倘亦有夹带船只。一例免税之事。该将军应遵照现降谕旨。于贡船到关时。逐一查验。除正副贡船。仍照旧办理免税外。所有夹带商船。俱著查明一体按货纳税。将此传谕常青知之。此原管关者应办之事。不必传旨。并著将寄信富勒浑、孙士毅、谕旨。钞寄阅看。　　

○是日、驻跸新庄大营。　　

○丙寅。谕、前因缉拏燕起等。绰克托、保成等、员昧调遣各处兵丁。前往喀什噶尔。所有支给兵丁盘费盐菜银两等项。该部议驳。尚属近是。自应照部议、著落原办错谬之大臣等分赔。但念当时伊等所办。虽属冒昧。究系因公起见。今若将此项支给盘费盐菜银两等项。著落分赔。恐边疆遇有紧要事件。务须调兵。伊等未免拘执掣肘。以致贻误。且易于藉口推诿。所关甚钜。著加恩、将此次支给调遣兵丁款项。免其著落赔补。官为如数开销。嗣后驻劄新疆将军、大臣等。遇地方细事。固不可不审轻重。冒昧办理。若遇要事。亦当酌量机宜。熟思妥协。毋稍观望推诿。致有贻误。　　

○刑部奏、审明领催韦驮保。因与妻父汤作新口角。诬告汤作新给药、令伊妻汤氏。谋毒伊母。并勒令汤氏诬证各情。分别拟罪请旨。得旨、此案汤氏诬证伊父汤作新、给与毒药。谋害伊姑张氏。虽系伊翁姑丈夫勒令允从。但以子女诬告其父以死罪。事关伦纪。未便以迫于抑勒。竟从宽减。汤氏著改为应绞监候。秋后处决。至韦驮保、因口角微嫌。辄诬告汤作新、以谋命重情。又逼勒伊妻执证。致陷汤氏以逆伦死罪。情节殊属可恶。仅发伊犁充当若差。不足蔽辜。韦驮保、著削去旗籍。发往伊犁。给厄鲁特为奴。　　

○是日、驻跸紫泉行宫。　　

○丁卯。谕、据李奉翰奏。河营守备刘建功、在清口河尾。督办春工。因向埽外探量水势。失足落水。被淹身故等语。刘建功、因办理河工。测水失足。致随溜身故。殊可悯惜。著照例议恤。该部知道。　　

○蠲缓安徽怀宁、桐城、潜山、太湖、宿松、望江、宣城、南陵、泾县、宁国、旌德、太平、贵池、青阳、铜陵、建德、东流、当涂、芜湖、繁昌、无为、合肥、舒城、庐江、巢县、寿州、宿州、凤阳、怀远、定远、灵璧、凤台、阜阳、霍邱、亳州、蒙城、太和、六安、霍山、泗州、旴＜日台＞、天长、五河、滁州、全椒、来安、和州、含山、广德、建平、及新安、宣州、建阳、安庆、庐州、凤阳、长淮、泗州、滁州等、五十九州、县、卫。乾隆五十年旱灾额赋有差。并缓徵各州县被灾五分以上之附近乡庄成熟田地。及勘不成灾之颍上县钱粮。　　

○是日、驻毕涿州行宫。翼日如之。　　

○戊辰。谕曰、佐领和善、富明德、奉派巡查薓山。辄敢扣留兵丁银两。并夹带刨薓民人米石。串通舞弊。实属有心玩法。和善、富明德、著发往伊犁充当苦差。候满十年。该将军再行请旨。　　

○又谕曰、伊犁□□□□尔□赞大臣。现在悬缺。自应补放大臣一员。协同奎林办事。海禄、著授为□□□□尔□赞大臣。协同奎林。妥为办理。其海禄之缺。著赏给火器营翼长讷音副都统职衔。授为伊犁领队大臣。驰驿前往。管理厄鲁特部落事务。　　

○又谕、据黄仕简等奏、同知潘凯、被直加未南、目怀、二社生番杀害。当经会同总兵柴大纪、按察使李永祺、台湾道永福、督率兵役。分投剿捕。先后杀获凶番首级三十八颗。中枪著箭。跌落崖坑身死者。百数十名。业将二社凶番巢穴。剿洗无余等语。直加未南。目怀、二社生番。胆敢乘夜戕害官役。实属凶顽。黄仕简、李永祺、闻信后。即渡台会同该镇道、督率官兵。进山剿捕歼戮无遗。办理甚为妥速。黄仕简、柴大纪、李永祺、永福、俱著交部议叙。所有在事出力之文武员弁。著交黄仕简、雅德、查明咨部。分别照例议叙。　　

○又谕、前因柴大纪、差弁赍摺。嘱令分日呈递。意存取巧。恐于台湾重地。难以胜任。是以将该员调补汀州镇总兵。其台湾镇总兵。以陆廷柱调补。今柴大纪、于生番滋事一案。督率弁兵。进山搜剿。颇为出力。且歼戮生番甚多。远近番众。自必惮其威名。闻风敛戢。今甫经事定。遽行更调。恐非所宜。柴大纪、著仍回台湾镇总兵之任。其汀州镇总兵。即著陆廷柱调补。朕用人行政。惟求公当。不存成见也。　　

○谕军机大臣等、前因黄仕简、感患风疾。特令伊子黄秉淳、前往省视。兹据雅德奏、黄秉淳已抵厦门。即日前赴台湾。至伊父驻劄处所随侍等语。现在黄仕简、所患风疾。业已渐次就愈。如尚须伊子随侍。即多留旬日。亦属甚善。倘自揣精力已觉平复。一切俱可照常办理。无须黄秉淳在彼。即令其仍回原任。亦无不可。总听该提督自行酌量可也。将此谕令知之。　　

○军机大臣等、会同行在刑部议奏、湖广总督兼署湖北巡抚特成额奏、湖北黄冈县贼犯陈其方等、行窃拒捕。伤毙缉役。陈其方拟斩立决。同拒捕而未伤人之郭彦春。照为从例、拟杖流。陈其方应如该署抚所拟处决。郭彦春情节较重。请改发伊犁给厄鲁特为奴。得旨、此案窃贼陈其方、拒捕杀人。脱逃被获。自应如所拟即行处斩。其帮同拒捕并未伤人之郭彦春。该署抚因系为从之犯。照例于斩罪上减一等、问拟杖流。经军机大臣、会同行在法司。核其情节较重。将该犯改发伊犁、给厄鲁特为奴。所拟甚是。向例凡于拒捕为从者。俱于为首斩罪上减一等、问拟仗流。但为从之犯。虽同一拒捕。而事主之与官差。究有区别。如犯罪事发。业经官司差人拘捕。该犯仍敢藐法抗拒。较之事主追逐。临时抵拒者。情罪自为较重。若概以为从并未伤人。一例减流。不足以儆凶顽而昭法纪。嗣后抗拒官差为从者。即照此案定拟。其余仍照旧例办理。著为令。　　

○己巳。吏部等部议准、两广总督兼署广东巡抚富勒浑奏、广东南海县江浦司巡检。向辖十八堡。计村庄一百八十七处。内有九江一堡。界连四县。户密人稠。商贾辐辏。仅责一巡检管辖。查察难周。请于九江适中地。添设主簿一员。将附近之大同、沙头、河清、镇涌、等堡。及各该水利围基。俱拨归管辖。并责令稽查一切奸匪。不力、照专管例□□□□尔□处。其缺、定为在外拣调。将事简之南海三江司巡检。改归部选。再雷州府司狱。仅管监犯。请裁汰。归该府经历兼管。从之。　　

○兵部等部议准、云贵总督富纲奏称、贵州安南营游击。前经改为普安营游击。安南营守备。改移普安营。分驻亦资孔。并安营都司裁。改为安南营都司。所有关防传敕劄付。应各按现改职守。分别换给。再普安营平彝所。居民稠密。应添一卡。驻兵四名巡查。冯家庄、陆官屯、上寨站、应各添一塘。每塘安兵四名。接递公文。老莺岩、添一卡。花市寨、添一塘。各驻兵四名巡缉。从之。　　

○予故和硕豫亲王修龄、祭葬如例。谥曰良。　　

