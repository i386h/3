<!-- { "loadSidebar": true } -->
○谕军机大臣等、据军营奏报、将军兆惠、富德等、声援既接。分领官兵。奋勇剿贼。合军一处。整顿兵马。再行进剿。览奏殊为欣慰。此实上天眷佑之恩。朕不胜欣感。至将军大臣侍卫官兵等、奋勉效力。允宜优叙。以示奖励。适据兆惠奏辞封爵。及所赐章服。从前因伊被围固守。是以特加宠锡。今果全师制胜。何必固辞。前因富德迅速应援。屡败贼众。已封为三等伯。今又领兵力战。与将军会合。厥功＜棥心＞著。著加恩晋封一等成勇伯。兆惠军营之侍郎公明瑞、副都统由屯、温布、总管端济布、富德军营之护军统领努三、副都统鄂博什、默尔根巴图鲁玛瑺、散秩大臣永庆、俱交部议叙。给与世职。二等侍卫瑚什、卓哩克图巴图鲁额讷慎、讷齐讷、伯克巴图鲁老格、福永、俱著授为头等侍卫。三等侍卫福龄安、克丑巴图鲁诺尔本、库尔察巴图鲁扎延保、额尔克巴图鲁海兰察、鄂毕达达克塔纳、玛格、莽喀察、公特通额、丰安、丰纳亨、额勒登额、永德、塔尔海、科普萨、塔苏尔海巴图鲁占颇图哈坦巴图鲁玛琥、克尔齐克依巴图鲁占丕纳、默尔根巴图鲁伍岱、俱著授为二等侍卫。正黄旗三等侍卫额勒登额、著补授二等侍卫。赐号噶毕雅图巴图鲁。仍赏银一百两。蓝翎侍卫乌勒登、永泰、满柱、乌尔图纳逊、蒙固勒、栋保伊达木扎布、奖赏孔雀翎之蓝翎侍卫塔尼布、侍卫上行走之护军校福保、奖赏孔雀翎之索伦骁骑校巴勒珲、俱著授为三等侍卫。奖赏孔雀翎之察哈尔护军署参领茂海、赛音伯勒克、著授为防御。在参领上行走。索伦协领安提木保、著赏给副都统职衔。副总管阿尔哈勒沁、著补授总管。吉林佐领布尔哈著补授协领。署前锋章京观音保前锋侍卫常保柱、俱著准其实授。索伦骁骑校雅布唐阿、著授为防御。喀尔喀公朗衮扎布、著授为镇国公。赏戴双眼翎。阿拉善辅国公衮楚克、著授为镇国公。　　

○又谕曰、兆惠奏称、侍读学士温福、从军剿贼面中鸟枪伤。手中枪伤。且诸事奋勉效力等语。温福著加恩补授内阁学士。又奏称、乾清门二等侍卫富绍、剿贼阵亡。富绍年来甚属效力。今又临阵捐躯。甚属可悯。著交部照例议恤。给与世职。此次阵亡得伤官兵等。俱著查明送部。照例议恤。　　

○又谕曰、富德等奏称、提督豆斌、总管三都布、俱以负伤身故等语。甚属可悯。豆斌、著加恩照旗员一品大臣例。交部议恤。给与世职。三都布、著照阵亡例议恤。豆斌所遗提督员缺。著阎相师补授。所遗总兵员缺。著五福补授。游击职衔荣保、随富德立功。著加恩授为总兵。　　

○又谕曰、将军兆惠等现在合兵。自应整顿前进。今马匹口粮。俱陆续运送。此时宜催督各城堡。及时耕种。以资接济。至贼人不耕则无食。如耕则未熟之前我兵即前往蹂躏。自必困惫就擒。惟是霍集占等、知我必整兵再进。恐被擒获。豫筹逃匿之地。亦势所必然。计叶尔羌、喀什噶尔、附近皆哈萨克、布噜特人等游牧。素有衅隙。必畏其缚献。不敢逃往伊等曾久住伊犁等处。或向北投入俄罗斯。兆惠、富德等应留心防范堵截。豫为办理。昨巴禄奏称、接永贵咨调马兵二三百名。救援和阗。伊以策应将军等为要。俟到军营后再议等语。是时伊惟闻富德与贼交战尚未知两队会合。想此时当相机分兵耳。但永贵奏称、齐凌扎布等、呈报贼攻甚急。自应作速往援。且和阗地广粮多。又当贼人向东南逃走之路。我兵会合。则人数众多。且叶尔羌距彼亦近。即著巴禄领兵数百。前往策应。庶地方可保。亦可减阿克苏之粮饷。著兆惠等酌议具奏。再富德曾有从巴勒珲岭、前取喀什噶尔之奏。昨派出西安满兵二千达什达瓦兵五百。由额林哈毕尔噶赶送马匹。富德如欲于巴勒珲岭进兵。即酌带满洲索伦兵迎回。与西安满兵等会合。亦属妥便。伊等相机办理。不必拘泥朕旨。俱著传谕知之。　　

○又谕曰、将军兆惠、富德等、两队会合。整兵再进。逆贼霍集占等、将来若计穷逃匿。想未必投往哈萨克、布噜特。或从伊犁向北。往投俄罗斯。已谕兆惠等、筹备堵截。但回部通伊犁路多。著传谕将军成衮扎布等、将布延图、乌里雅苏台兵丁。酌派一千名。给与口粮。以车布登扎布为副将军。福禄、车木楚克扎布、为参赞。于青草萌生后。越阿尔台西行。巡查额尔齐斯塔尔巴哈台、巴尔噶什诺尔等处。搜捕玛哈沁。凡通俄罗斯路径。俱派兵瞭望堵截。逆贼自无所逃。车布登扎布、其加意奋勉若能擒获渠魁。于超勇之名。更增光宠。若派兵不足。或派扎哈沁扎木禅兵丁一二百名。照例赏给。整装前往亦可。　　

○参赞大臣巴禄等奏、正月二十二日。驻兵巴尔楚克。得富德击败贼众信。离兆惠军营、仅四五十里。恐贼人穷蹙。以死抗拒。臣等领兵一千二百余前进接应。报闻。　　

○阿克苏办事侍郎永贵奏、正月十九日、准侍卫齐凌扎布等、遣回人呢雅斯呈称、逆回贼党鄂斯璊等、统众六百。来犯额里齐、哈喇哈什。肆行抢劫。两城守兵无多。克勒底雅城破。现在两城人心摇动。请兵救授。即派兵前往。一面咨商巴禄、将伊等所领兵。派出协剿。报闻。　　

○定边右副将军富德等奏、正月初六日。在呼尔璊遇贼。转战五日。得兆惠咨、于十三日整兵至叶尔羌河岸侦探。相距二十里。十四日黎明。前进六七里。右翼阿里衮、爱隆阿、以枪炮败贼数次。余贼仍依芦苇放枪。臣富德、舒赫德、领左翼兵急进。贼渡河逃计剿贼二三百人。又防城内突出。中军与右翼以次进攻。令左队努三等、领马兵堵截。寻至营盘。知将军大臣官兵无恙。贼人屡败不敢来犯。现派努三等殿后。徐回阿克苏。报闻。　　

○庚午。谕曰、将军兆惠、富德等奏报、正月初六等日。富德等领兵援剿。转战五日四夜。兆惠在营闻声夹击。所向披靡。斩获无算。十四日。两路大兵已经会合。请即乘势并力进攻。捣巢缚贼等语。上年兆惠统众薄城。军行神速。颇合机宜。祇缘我兵万里驰驱。马力疲乏。以致一时遮困。幸先事绸缪。兵马俱已在途。一经檄调。皆得如期云集。是以呼尔璊之役。内外策应。大兵刻日会齐。军威丕振。虽坚壁已经三月。而自将军以至官兵。悉皆无恙。仰赖上苍福佑。朕心不胜感慰。但念一军困守逾时。而后队续遣之师。及一切军糈。现在源源转运。理宜少为休息。俟厚集其势。可以一举竣事。已传谕将军等、令于附近有城之处酌量驻营。俟马匹调齐、乘春和膘力壮健。以需继进。特恐选愞无知之徒。闻尔时援师克捷解围。势同破竹。辄谓可以罢兵息事。则大不然。毋论逆酋前此辜恩反噬。害我王臣。难逭天诛。即去冬官兵渡河进剿。辄敢悍然抗拒。稔恶更深。今虽全师整暇如故。而元凶罪大恶极。凡我大清国臣民。当无不人人切齿。使以一战得志。妄语洗甲韬戈。不但军纪国威。难于中止。且于政体亦甚有关系。佳兵之戒。朕所深凛。而天讨有罪。自古无可逭之王章。且当我国家全盛时。兵力现俱充裕。又何不可执言声罪之理。向者兆惠所领不过三千余人。逆酋悉其残众。负嵎苟活。而将军等尚可力守重围。相距至于三月之久则其么＜麻骨＞伎俩。并无余力肆行跳梁。亦即此可见。况此时兵粮前后辐辏。计其成功。迟亦不出夏秋间耳。若徇首鼠两端之浮论。姑息了事。朕实耻之。断断不为也。可将此通谕中外知之。　　

○又谕、甘省河东河西两路冲驿。及口外各驿。并关内各塘马夫。并陕省延、榆、二府属之葭、榆、神、府、怀、定、靖、七州县。沿边塘驿马夫。现在差务络绎。照例额支工食。未免不敷食用。著加恩于常例外、每日赏给米一升。以资养赡。俟军务告竣之日。即行停止。　　

○谕军机大臣等、朕因披览地图。见和阗去叶尔羌颇近。阿克苏则甚远。前舒赫德进兵时。即闻贼人侵犯之信。且永贵又将齐凌扎布请兵情事。行文巴禄。则将军大臣等、自当会议发兵应援。盖霍集占虽经屡败。而力尚能攻取和阗。我兵虽不能即取叶尔羌等城。而往救和阗则甚易。看来和阗之得失。惟视我与贼到彼之先后。倘为贼所据。则我侍卫官兵、及伯克鄂对等。岂不可惜。且各城伯克所积资粮。皆为贼用。再行攻取。更属烦费。昨已谕巴禄领兵数百。前往驻劄。惟速行为要。再观地图所列、喀什噶尔西北一带。皆布噜特、哈萨克等游牧。乌什城亦颇坚固。谅逆酋等必不自投罗网。或从间道越伯特勒、库库哩里克、毕特里克、英阿喇特等岭。窜入俄罗斯。若于此等可通伊犁之路。俱驻兵堵截。自易成擒。亦粘签于图。寄示兆惠等。其悉心筹办。勿使兔脱。　　

○又谕、据官长保奏称、奉到由阿济必济、前赴巴里坤之旨。即领达什达瓦兵丁。从廋集起程等语。官长保、既仍会达勒当阿等同行。于送马一事。更属有益。达勒当阿、哈达哈、傅景、伊柱等。俟官长保至巴里坤。清馥即给与应得钱粮、会同行走。达勒当阿哈达哈年长历练。当率先奋勉。伊等俱系旧人。自应和衷集事。约束兵丁。照看饲秣。遇玛哈沁即行搜剿。傅景等协同效力。不得以董率有人遂生推诿。再富德前有从巴勒珲岭进取喀什噶尔之奏。朕已谕伊等若由此进兵。当与现在办送之兵马相会。再行相机办理。俱著传谕知之。　　

○又谕、据新柱等奏、另记档案及开户人等、裁汰之缺。即以头二次遣来驻防之另户闲散满洲挑补。再新到另记档案兵丁内。如裁汰一缺。令其亲属弟兄、现在当差者养赡其养赡家口之人。出缺后令其一并为民等语近闻此项人等。知将伊等作为裁汰之缺颇有畏难之意。为此特降谕旨。嗣后广州、福州、两处兵丁缺出。先将闲散满洲挑补。满洲内如不得人。仍将此项另记档案之人挑补。新柱等尚未接得此旨。著寄知。嗣后彼处缺出。即遵此旨办理。　　

○命编修鞠恺提督广西学政。　　

○辛未。遣官祭贤良祠。　　

○定考察内外大员例。谕、向来内外文武三品以上大员。遇京察军政之年。援例自陈。文具相沿。无裨实政。曾经降旨停罢。第念伊等洊陟崇阶并由特简。其人贤否优劣。虽已均在洞鉴。然其间亦不乏旅进旅退、苟图持禄恋栈之人。若以平时既无大过足干吏议。又不按例甄核。任其回翔日久。必致职业不扬。甚非澄叙官联之道。嗣后吏部于京察时。将在京之尚书侍郎以下。至三品京堂以上。在外之总督巡抚。分列为二本。兵部于军政时。将在京之都统、副都统在外之驻防将军、都统副都统。各省之提督、总兵官分列为三本。缮具简明履历清单进呈。候朕鉴裁。以重考绩大典。著为令。　　

