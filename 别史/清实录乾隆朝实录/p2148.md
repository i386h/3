<!-- { "loadSidebar": true } -->
○谕曰、旺丹多尔济帕拉木。亲王之爵。原因伊叔曾祖察罕丹津无嗣。是以令伊父旺舒克承袭。旺舒克身故。朕复加恩令旺丹多尔济帕拉木承袭。今旺丹多尔济帕拉木又无嗣。其爵似可停袭。但察罕丹津。前勋懋著。朕不忍令其宗祀断绝。著加恩降一等令旺丹多尔济帕拉木亲伯之子纳罕达尔济、承袭郡王。以承察罕丹津宗祀。纳罕达尔济所遗扎萨克一等台吉员缺。即令伊弟罗布藏丹津承袭　　

○谕军机大臣等、据海明奏到逸盗徐明宗一摺。已交行在军机大臣、会同刑部核拟远奏矣。乃同日所奏各摺。俱用紫笔缮写。殊属拘泥可笑。科场条例。外帘不用墨笔。原以防胥役人等、营私舞弊而设。至新例监临官用紫笔。更指闱中文移告示而言。若缮录奏函。自有一定体制。向来督抚等、承办监临。闱中奏事。俱用墨笔。每明在外任已非一日。宁于此尚未之知。乃尔拘牵冒昧。竟以素不经见之式。率形奏牍耶。何不晓事体若此。海明著传旨申饬。原摺俱发还　　

○是日、驻跸张三营行宫　　

○丙申。上行围　　

○吏部议准。浙江按察使郝硕奏称。道员失察同城州县亏空。例降一级留任。似属过轻。请照失察知府亏空降四级调用例。减一等降三级调用。从之　　

○四川总督德福奏、缅贼狡诈。与苗种相仿。然无妄念。只图报复。不敢侵扰边界。从前起衅。俱系土司与缅属夷人争闹。并非懵驳轻犯边境。且关外崎岖林箐。兼有瘴疠。我兵不能久驻。请暂停袭击之举。于冬日内。令哈国兴带兵关外驻劄。差传诺尔塔。前见贼酋。晓以利害。伊若惧祸表贡。其事即已善全。倘照常冥顽。仍严守边关。不通交易。数年后出其不意。可操必胜。得旨、看汝如此识见。朕又愁金川亦不能奋勇办理矣。如何如何。朕不能识人。不能化导汝等大臣。惟自咎自愧而已。亦无他谕矣　　

○浙江巡抚富勒浑疏报、镇海、嵊县、临海、宁海、龙游等、五县。开垦额外田地塘荡。共八十五顷九十亩有奇。乐清县、开垦涂硗田地、一十三顷四十四亩有奇。升科如例　　

○是日、驻跸阿贵图大营　　

○丁酉。上遣侍卫扎兰泰、赴避暑山庄、皇太后行宫问安　　

○行围　　

○谕曰、德福至四川。所陈缅贼各情形一摺。识见甚为乖谬。缅地水土恶劣。我兵难于冞入。自不宜复议大举。堕其术中。而贼匪反悔顽梗。亦岂可竟置之不问。因议于秋冬之间。派兵袭击。出其不意。并非欲直捣阿瓦。亦非欲意取猛密。不过躏彼疆境。乘势诛掠焚烧。令贼匪知我并未歇手。庶几稍识畏惧。送还内地之人。以完此局。就事而论。实有不可不如此办理者。何至过于顾虑。袭击亦不可行耶。前谕德福到川。即接受总督印务。办理小金川军务。若执此懦怯庸谬之见。恐其于进剿事宜。转致贻误。所有四川总督印务。仍著阿尔泰兼管。德福即著来京候旨　　

○吏部议覆、广西巡抚陈辉祖奏称、向例逃遣逗遛议处。拏获改遣议叙。皆未分别人数多寡。详细定例。应如所请。嗣后改遣逃犯。逗遛三名以上。失察半月者。该地方官降二级留任。失察一月者。降二级调用。又一年内、若能拏获邻境改遣逃犯、至六名以上者。照拏获劫掠大案例。奏送引见。从之。　　

○又议覆、浙江按察使郝硕奏称、州县承办赃不满贯窃案。每恃年终记过定例。不知吃紧。应另定承缉处分。请嗣后有窃赃一百两、至一百二十两之案。令该上司专咨。勒限六个月。承缉不获、罚俸六个月。再限不获、罚俸一年。从之　　

○是日、驻跸海拉苏台大营　　

○是月。大学士管两江总督高晋奏、沿河被水清河、安东、二处。沿海被潮崇明、靖江、丹徒、丹阳、海门厅、五属。情形稍重。臣已饬行抚恤。并各该处卫地场灶。亦一体办理。得旨、览奏俱悉。　　

○又奏、洪泽湖水。自七月下旬后。有长无消。臣将山盱五滚坝内礼字坝开放。分洩湖涨。现已渐消。堤工平稳。得旨、览奏俱悉。浙江巡抚富勒浑奏、蜀山南岸沙磡。与中亹引河涨沙。较前坍卸倍多。海潮直趋中亹。引河不能容纳。臣随饬挑挖深沟。并逐段疏浚。分导潮势。俾得全归中亹。一切塘坝各工平稳。得旨、欣慰览之。专候佳音　　

○署河东河道总督姚立德奏、八月十六日起。黄河水长。自八九尺、至一丈一尺五寸不等。如杨桥、黑堽、铜瓦厢、辛集等工。间有水上埽面。并平蛰卑洼者。臣相机抢镶。均获稳固。报闻　　

○陕甘总督吴达善奏、办给土尔扈特人等皮袄氊衣。共计口内口外、皮衣氊衣。二万九千余件。哈密变价棉衣氊衣三千余件。约计共有三万余件。于八月初七日起。至二十日止。俱报起解在途。不至贻误。报闻　　

○陕西巡抚文绶奏、土尔扈特接济牲畜数目。已据舒赫德咨称、需用二三万令。现在哈密扎萨克呈报。有羊三万。臣思孳生是其恒业。于中挑买一万。辟展商羊七千只内。挑买五千。巴里坤商羊二万只内。挑买一万五千。共成三万。分作六运。迅速解往。得旨、甚是　　

○察哈尔都统常青等奏、土尔扈特投诚。其安插额林哈毕尔噶、和博克萨哩者。自商都达布逊诺尔等处。拨马三万。羊十一万。应分马五百为一厂。羊一千五百为一厂。俱派牧长等弹压。得旨、所办甚妥。依议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九十一

大清高宗法天隆运至诚先觉体元立极敷文奋武孝慈神圣纯皇帝实录卷之八百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。九月。戊戌朔。上行围　　

○谕、据永德奏、通省典商、情愿公捐银两。恭祝万寿。拟即将此项重建铁佛寺。并请敕赐嘉名等语。殊属非是。已于摺内批饬矣。本年恭遇圣母八旬万寿。朕躬率寰宇臣民。胪欢掖辇。于京城敬陈庆典。衢歌巷舞。欢忭同伸。至于各省官吏绅耆。届期第须齐集公所。拜舞呼嵩。以祝慈禧而抒忱悃。即建坛诵经。亦不宜听其轻有举行。若典商不过里巷逐利细民。并非淮浙盐商。各有职衔。世受国恩者可比。盐商等向有公捐之请。朕尚不允行。至此等微末经商。即其姓名。亦不宜轻达。今忽公请捐赀。从来无此情理。永德若稍知事体。当伊等具呈时。即应详晰晓谕。不准所请。乃竟轻为允纳。且为筹建寺宇。并令官为佽助竣工。以此等断不可行之事。转若视为盛举。沾沾入告。岂伊身任巡抚。竟以典商醵金建寺为得意。全不顾朝廷大体乎。所有伊等已缴之银。俱著即行发还。永德识见卑鄙。著交部严加议处　　

○又谕、据萨炳阿奏称、本年皇太后八旬万寿圣节。凉州官兵。率众吁请诵经恭祝等语。皇太后八旬万寿圣节。各省官兵。理应行礼。若必欲诵经一月。不但徒事虚文。且必歛凑官兵俸饷。致使不肖之徒。藉端歛派侵肥。于伊等生计。殊属无益。萨炳阿著传旨申饬外。各省将军副都统。未免有似此奏请者。著通行晓谕知之　　

○又谕、今年秋审情实各犯。著停其勾决　　

○又谕、所有稽察月摺内开。兵部奏将贵州省甄别千总过少之提督察议一案。于正月二十日交部。何以迟至八月初九日。始据咨送职名到部。其迟误查送之总督。岂竟无逾限处分。著内阁查明具奏　　

○谕军机大臣等、据永德奏、请拣发知县十员。从九品未入流各四员。来楚试用一摺。其属不晓事理。此等拣选人员。俱系引见发往。向因各督抚、有于行在奏请拣发者。曾降旨申饬。并令各该督抚、嗣后如遇应需试用人员、适当巡幸之时者。或赶在启跸以前。或待至回銮以后。奏请拣发。屡降谕旨甚明。永德在外任已久。岂得诿为不知。乃复率尔漫奏。殊属愦愦。此摺已交军机处存记。候回銮后。再行办理。永德著传旨申饬　　

○又谕曰、阿尔泰题报盐源县铜厂。核销铜铅厂费一本。贴黄内。将双擡字样、少写一字。疎忽太甚。题本经朕披览。奏进时理宜详慎检校。其寻常字句脱误。已属粗心。况系双抬之处。尤不可不倍加敬谨。该督虽在明正地界。办理小金川之事。但具题时尚未进兵。不得以军务倥偬藉口。且贴黄字数无多。亦不应全不寓目。该督平日系小心谨慎之人。何率意粗略若此。阿尔泰著传旨严行申饬　　

○兵部奏、随征缅匪之袭云骑尉前锋副参领受达哈、打仗未出。请再饬查该省。得引。此案受达哈打仗未出缘由。前经兵部行查。据该副将军等咨覆。已为明晰。更无可再查之处。兵部所奏非是。此等未出人员。所有世职。如系本身所得。即停其承袭。如系伊等祖父所得之官。仍令伊族中应袭之人承袭。前降谕旨甚明。该部自可遵照办理。何必迟疑诘问。徒滋案牍耶。况爱达哈打仗受伤。已有目击其事者。若日后查系阵亡出力。尚应照例加恩予恤。设系羁留缅地未回。将来或经缅匪送还。无难重治其罪。更向何处查问耶。兵部堂官。殊属不晓事体。原摺著发还　　

○是日、驻跸呼鲁苏台大营　　

○己亥。上行围　　

○谕、据色布腾巴勒珠尔奏、带领新来入觐之土尔扈特台吉渥巴锡等、行至直隶怀安县地方。所有应需饭食马匹等项。概未豫备。即照料听差。亦无一人。因将山西骑来之马。令其过站。送出张家口。并于途中购买食物。与渥巴锡等分食而行等语。土尔扈特台吉等远来归顺。欲赴行在瞻觐。早经谕令各督抚、饬知沿途地方官。安设馆舍。供备马匹饭食。俾得所至如归。咸深感悦。其经过之甘、陕、山西等省。均各经理得宜。乃甫入直隶境、而怀安一县。供顿缺如。视国家徕远柔怀之典。漫不经心。则该知县之平日不以事为事。已可概见。昨朕巡幸木兰。该地方官办理桥道贻误。朕从不以差务责备有司。概从宽宥。至于异域归诚。岂宜玩误若此。其罪实无可贷。所有怀安县知县、即著该督查明参奏革职。至口北道明琦、系该处专管大员。竟不督办妥善。甚属不合。著交部严加议处。杨廷璋虽在永定河办理工程。何以不务行饬示周备。咎亦难辞。并著交部议处　　

