<!-- { "loadSidebar": true } -->
○又谕、据广东巡抚岳浚奏、暹罗国王、复遣使臣方永利、续贡黑熊、白猿、斗鸡、太和鸡等物。现在委员验明。伴送进口等语。可谕大学士来保、令传该使臣面宣朕旨。谕以该国远在外洋。输诚入贡。素称恭顺。此次尔等来京之后。复遣使臣方永利、来献黑熊白猿等物。诚意可嘉。巡抚代为奏闻。于行营批发。已准收受。著于常赏之外。再加恩赏大缎六疋。官用缎六疋。以示嘉奖。再传谕大学士来保、谕知礼部侍郎木和林、伍龄安、令其面谕使臣回国时。谕知该国王。此后天朝内地所有。如黑熊太和鸡之类。可以不必充贡。或该国所有。为中国希有之禽兽。可于入贡之时。随便进献。上呈御览。以见该国王梯航向化之诚。以备中朝王会之一览。然不必多方购求。特遣贡使。以致劳尔远裔。此系皇帝谕旨。令使臣传谕该国王知之。　　

○是日。驻跸湃布哈昂阿。翼日如之。　　

○甲戌。上行围于巴颜喀喇。　　

○乙亥。上诣皇太后行幄问安。　　

○行围于永安莽喀。　　

○兵部等部议覆、四川总督策楞疏称、四川从前添设总督。原有巡抚同驻省城。今以总督管巡抚事。所有地方刑名钱谷、及兵马营制各事宜。统归一衙门办理。一切章程。允宜稽参旧制。酌立规条。查抚标现有左右两营。应即改为督标。仍添设中营。共为三营。每营各设马二步八兵八百名。于提标五营内酌拨一营、为督标中营。至提标原设五营。今祇四营。不符体制等语。应令该督会同提督酌定。另行题报。其所拨提标游击等衙署。准改作督标中军副将等员衙署。又专设总督。事务较繁。除将裁缺巡抚养廉银一万两支给外。应酌增银三千两。在存公项下动支。每年共支银一万三千两。所有从前留川充公银六千两。应照旧存留。倘该督有因公需费之处。仍照例奏明动用。又川陕总督川房书吏。拨归四川总督衙门。所需饭食银。即将原解川陕总督衙门银六百两。同抚房书吏饭食银六百两。照例分解支给。又从前设总督案内。题定额设笔帖式三员。内清字一员。蒙古一员。今巡抚衙门。现有笔帖式二员。毋庸多设。应俟该笔帖式年满时。更换清字蒙古各一员。均应如所请。从之。　　

○工部议准、云贵总督张允随奏、顺宁府缅宁地方。前经题准改土设流。其城垣祠坛应建。从之。　　

○补蠲山西永济、临晋、猗氏、虞乡、解州、凤台、等六州县。乾隆十三年分、秋禾被灾额赋。　　

○予故一等承恩公傅文、西安右翼汉军副都统卢色力、祭葬如例。归化城副都统扎穆素、祭一次。　　

○是日。驻跸呼鲁苏台。　　

○丙子。上诣皇太后行幄问安。　　

○行围于威逊格尔。　　

○谕军机大臣等、直隶各处城工。前经高斌奏明。有三省帮贴银两。此项曾否全数解到。修城用过几何。修过城工几处。有无别项那用。其余剩未动银两若干。存贮何处。可传谕署督陈大受、查明详悉奏闻。再近年来效力赎罪修城之人、共若干员。修过城工几何。已完若干。未完若干。直隶应修城工。尚有若干处。并估修银两数目。俱著逐一查明具奏。寻奏、河南、山东、山西、共帮贴银七十万两。俱于乾隆九年全数解到。修过密云等县、共三十二处。此项动用借给细数。及效力赎罪之金文淳等十五员。指定城工十二处。已未完缴细数。另具清摺呈览。再前督臣高斌、李卫、任内。已估未修者、尚有五十一处。另行确估筹办。报闻。　　

○是日。驻跸准乌拉岱。翼日如之。　　

○是月。署直隶总督陈大受奏、驾幸木兰。臣职任地方。不获扈从。实深竦仄。臣由京起程。经良乡等处。沿途禾稼畅茂。得旨。近畿已觉丰收有象。口外更觉倍胜口内。综欣庆之至。至朕回銮。亦不必来古北迎驾。在省中办理一切可也。　　

○又奏报、七月以来。陆续得雨情形。得旨。欣慰览之。口外亦时得雨泽。更可奇者。在驻营之时居多。无碍行走。实堪畅适也。　　

○两江总督黄廷桂奏、据宿州、亳州、太和、定远、宿州卫、凤中卫、泗州卫、具报。七月初旬。大雨不止。田亩被淹。再阜阳、颍上、霍邱、庐州、滁州、五处。淮水泛涨。晚禾被淹。现在委员确勘。俟汇题办理。得旨。览奏俱悉。至成灾之处。善为抚恤。毋致失所。　　

○安徽巡抚卫哲治奏报、凤泗二府州属。上年秋被水灾。今年夏季。连得透雨。麦收丰稔。民食不至拮据。得旨。览奏稍慰。　　

○署河南巡抚鄂容安奏报、卫辉府属之延津、南阳府属之新野、陈州府属之淮宁、西华、商水、项城、沈邱、等七县。开封府属之郑州、鄢陵、归德府属之商邱、永城、鹿邑、夏邑、柘城、等七州县。低洼被水。已成偏灾。委官确勘分数。照例题报。现在借给麦种。俾得及时布种。其被灾贫民。照例先赈一月口粮。得旨。览奏俱悉。实力稽察。俾小民均沾实惠。　　

○甘肃巡抚鄂昌奏报、凉州府属之武威、永昌、甘州府属之张掖、山丹、肃州属之高台县。并金塔寺各堡。间有被旱之处。柳林湖、及镇番县屯田。平番县花阿裴地方。禾苗为田鼠所伤。毛目城双树墩屯田。亦经被旱。俱已委员会勘。所有应行赈抚事宜。现在随时办理。得旨。是。豫为绸缪。毋致后时也。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百四十五


大清高宗法天隆运至诚先觉体元立极敷文奋武孝慈神圣纯皇帝实录卷之三百四十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。八月。丁丑朔。上诣皇太后行幄问安。　　

○行围于温都尔华。　　

○祭先师孔子。遣协办大学士阿克敦行礼。　　

○戊寅。祭大社大稷。遣諴亲王允秘、恭代行礼。　　

○上诣皇太后行幄问安。　　

○行围于谔尔根郭。　　

○谕、军机大臣议覆山西驿站马匹一摺。内阿里衮所奏、倒过马二百九十三匹。照每岁倒毙二分之例除销外。其余一百七十七匹。每匹应银七两五钱。共需银一千三百二十七两五钱。均属无项可销。又称安台州县。俱令备养余马。原将一岁中倒毙买补银两。通融支领。豫养在棚等语。前此军兴之际。山西安台州县无多。阿里衮乃将通省州县各驿之马协济。又将一岁中倒毙买补银两。通融支领。则州县之办理。已宽然有余。不至赔垫。今复请将额外倒毙之马。赏给存公银两。俾弥补有资。是其措词已自相矛盾。且冀宁道黄祐、乃朕之所素知。并非干练之员。派伊往查。则其不能确实可知。阿里衮即据此入告。殊非秉公查核、据实陈奏之道。著传旨申饬。摺并发。　　

○是日。驻跸敦达乌拉岱。　　

○己卯。上行围于巴颜布尔噶苏台。　　

○谕军机大臣等、朕览大学士等议奏、两郊坛宇工程一摺。夹单内开、成正门字样。想系成贞门。伊等欲避世宗宪皇帝庙讳。是以如此开写。不如此最为无识。在清文音同者皆属一字。亦不当如此避讳。若汉字同者。各有字义。尤不应讳。而此字亦并非同音。必拘嫌名而故为更改。是转将应讳之字显出矣。朕从前降旨申饬甚明。况在天坛。即当讳亦不应讳。著大学士等照旧改正。　　

○又谕曰。史载贤所奏洞庭协兵丁聚众辞粮一摺。史载贤屡经申饬。办理此案。未免过于矜持。孙宗夏虽操演稍严。尚属留心整顿营伍之员。若因不法兵丁、抗官肆横。即将该管大员议处。将来刁风由此益长。殊非整肃戎行之道。舒赫德现在将次查阅楚省各营。新柱系伊本辖。著将史载贤原摺、钞寄伊等阅看。令其查明。如果别无情节。孙宗夏应仍留原任。即使人地不甚相宜。亦应稍迟一二年、再行调用。不可于此时离任。以长悍卒之志。其都司林天赐、及千把内平日市恩。临时漠视者。若不加参处。无以警众心而挽颓习。著舒赫德等、详悉访闻。应惩处者即行查办。再楚风剽急。舒赫德等查阅时。尤宜留意。毋使稍有事端。关体制。一并传谕知之。　　

