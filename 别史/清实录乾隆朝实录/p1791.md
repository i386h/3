<!-- { "loadSidebar": true } -->
○又谕曰、班禅额尔德尼。年齿长成。经典淹洽。复教导达赉喇嘛经卷。理宜加恩册封。著交该院照例办理　　

○又谕、雍和宫之堪布喇嘛阿旺楚勒提木。系统领四寨桑。教习大众之大喇嘛。因其教导有方。加恩赏给诺们汗名号。著该院照库抡诺们汗例。铸给银印　　

○是日起。上以孟冬享太庙。斋戒三日　　

○辛丑。谕军机大臣等、明瑞等奏称、乌什新定。应酌量留兵五百名。满洲兵。以副都统舒泰、乾清门侍卫保宁、管辖。索伦兵。以原任总管达克塔纳、管辖。绿旗兵。以乾清门侍卫法灵阿、管辖。并请于效力赎罪人员内。留原任协领伊昌阿、原任三等侍卫舒明阿、管理工作。留原任御史忠德、管理粮饷。其屯田事务。调巴里坤游击陈尧典、办理等语。乌什事竣。满洲索伦兵。无须多驻。著留满洲兵一百名。索伦兵一百名。前据明瑞等、请派绿旗兵屯田。已谕将五福所领兵丁留驻。乃伊等忽令彻回。业经降旨申饬。著仍遵前旨。量其行走之远近。若已抵乌噜木齐。即于来年正月起程。或另派亦可。五福亦不必再往乌什。仍留乌噜木齐。著杨应琚。于副将内拣选一员。由乌噜木齐。领兵前往乌什。其管辖兵丁。豫备差遣各员。俱照明瑞等所请行。将此传谕知之　　

○军机大臣等议覆。副都统额勒登额奏、请围场兵。官为设马五百匹。赏银餧养一摺。查乾隆十八年。添驻兵五百二十名。每名给马一匹。赏银七两餧养。兵丁并不加意爱惜。陆续倒毙。现留剩无多。该副都统所奏。毋庸议。若以自京随哨官兵。不敷骑用。嗣后请饬兵部。于八旗官马内。每兵各给一匹。围后交还。其前设马匹。仍令该副都统筹画补足。以备卡座缉拏等差。从之　　

○以前任两广总督李侍尧、署工部尚书　　

○壬寅。孝敬宪皇后忌辰。遣官祭泰陵　　

○谕、独石口等处官兵。不必每岁巡查。著三年巡查一次　　

○是月。直隶总督方观承奏、保定等处驻防兵米。请照山海关例。豫买一年存贮。今年直属丰收。照每石一两定价。动司库银。发保属十六州县。及雄县、固安、宝坻、三处。新粮入市。照数采买。得旨嘉奖　　

○江南河道总督李宏奏、莅任接办事宜。并请恩赐训诲。得旨、有何训诲。河工系汝素知。较高晋更觉谙练。但恐居心不如彼。而河员陋习。不能改耳。切记于心。即所以训汝矣　　

○江南苏松镇总兵马金奏、巡查外海情形。八月初旬。率将备弁兵。从吴淞港出汇头。距崇明县三百余里。西为高家嘴。东为廖角嘴。水面四百余里。中伏铜沙。最为险阻。从此出口。即属外洋。对针南行。以大七山为标准。再经小七山。俱荒岛无岙门可泊。乘东北风径赴小羊山。驻弁兵六十六员名。渔人篷厂六十余处。侦巡并无匪类。再东南四十里之大羊山。系浙省定海汛境。亦多采捕渔人。复乘西南风。转至八十余里之徐贡山。又东北行一百余里。至马迹山。徐贡山与小羊山相等。惟马迹山周二百余里。岙门二十余处。恐藏奸匪。久经封禁。直东五百余里为尽山。所过洋面稍平处。即布演水操。以壮军威。仍饬官兵实力巡缉。得旨嘉奖　　

○大学士管陕甘总督杨应琚奏、甘肃地瘠民贫。春借耔粮。秋成还款。或仓贮不敷。即借司库银接济。查各属所产。粟米、小麦、为上。豌豆为次。大豆、青稞、＜?麻木＞子、大麦、青豆、为下。嗣后请毋拘原借。止分上下色。通融抵收。再河西一带。豌豆价昂。并请即抵米麦。兼按时值。以粟抵银。改收本色。其愿照原借交还者听。得旨允行　　

○陕西巡抚和其衷奏、陕省西、延、凤、汉、榆、同、六府。向无常平额诸。前抚臣明德奏设。令将捐监粮石收贮。自后俱未捐足。现奉部议。改归首邑经管。请各首邑每捐监百名。以五十名为府额。五十名为县额。分别存贮。每年粜买。不得藉称府仓。派累邻邑。报闻　　

○又奏、延、榆、二府属之肤施、保安、甘泉、安塞、安定、榆林、神木、府谷、怀远、葭州、及鄜州、并所属之洛川、中部、宜君等、州县。夏秋得雨既迟。今又被霜。收成更歉。现确查无力贫民。缓徵积欠。九月中借给社粮。俾得播种冬麦。再俟冬春。酌借常平仓储。以资口食。得旨。是　　

○广西巡抚宋邦绥奏、莅任后。体察属员。剔除蠹役。严堵南、太、镇、三府。外通交阯之要隘。稽查平、梧、浔、太、庆、等属。开采各矿之匪徒。得旨、诸凡为之以实。要之以久可也　　

○又奏、粤西临桂、兴安、所属。南北二十八陡河。为通商利农之要津。今又修复星桥。灵山。牛路。三陡。请每陡设夫二名。并给蓄水器具银两。再向令临桂巡检、兴安典史、分管。该县按季亲查。但二县事繁。难于兼顾。查桂林府同知。本兼水利衔。事务亦简。应责成稽察。报闻　　

○广西布政使淑实奏、粤西徵册。皆归里书收藏。任意飞洒。且每年秋季私纂徵册后。即停止推收。无赖原业。勾串重售。情弊百出。请饬州县。将里书家藏府册缴官。编号钤印。置局大堂。业户税契。当堂对册。过户推收。择诚实里书轮直。每晚覆核。每季汇缴藩司查察。庶私税白契之陋习可杜。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百四十五


大清高宗法天隆运至诚先觉体元立极敷文奋武孝慈神圣纯皇帝实录卷之七百四十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。冬。十月。癸卯朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○颁乾隆三十一年时宪书　　

○谕曰。永和、原系内务府护军统领。著仍补授护军统领。管理打牲乌拉总管事务　　

○钦差侍郎鄂宁、伍勒穆集等奏、潘桃口监督赫达色、五岱等。以例不徵税木植。竟违例徵收。请旨革职审拟。得旨、赫达色、著革职。五岱、著解任。交与鄂宁等、将案内应质人犯。一并严审定拟具奏。至此项木植。例不徵税。赫达色等、朦混报部。该部因何准行之处。著该堂官明白回奏　　

○甲辰。上御乾清门听政　　

○谕曰、明瑞、阿桂等、办理乌什回城一事。舛谬之处。不一而足。已降旨交部严加议处。但所奏摺。并未发钞。众人不悉其中原委。或疑回人既已平定。何以不行议叙。转加议处。今将伊等奏摺钞发。俾众共知之。即如今春乌什逆回赖和木图拉等、因素诚激变。据城抗拒。特命明瑞、阿桂、带领官兵。前往办理。伊等初至时。朕因乌什蕞尔孤城。又无外援。易于收复。官兵毋庸悉锐进城。轻撄锋镝。是以令伊等惟严围困之计。使贼回势穷力蹙。则乘机攻剿。尤为事半功倍。今围城已及半载。逆回刍粮乏绝。马毙人饥。自生离叛。此时攻取。易若摧枯。况既知贼众内溃。并闻城内仓皇救火。聚集惊惶。即当统率大兵。悉力攻城。诛杀贼众。以扬我武。乃兵已临城。尚退列垒内。及经回众将要贼众出。始行入城。复关闭城门。收获枪炮弓箭。种种示怯。全不知奋勇任事。则回城之复定。尚得谓由伊等收取耶。我国家定鼎之初。兵威丕振。云梯所向。立破坚城。从未有稍存畏葸退缩不前之事。不谓伊等于乌什弹丸之地。选愞周章。至于如此。实损我国威。伊等罪乃在此也。至素诚等苦累回人。奸淫回妇各情节。虽从前得之俘囚之口。今额色木图拉等正犯。既经就获。理应严讯起衅缘由。及素诚所犯。是否属实。使情罪确凿。乃成信谳。而众共晓然。方结此事之局。伊等一概置之不问。辄称将贼党正法。有是理乎。明瑞、阿桂、此次办理节节错谬。不得不交部议处。以示惩创。其在事将弁兵丁。仍交部分别议叙。朕办理庶务。一秉大公。赏罚悉期允当。此天下臣民所共知。而于军令赏罚之际。更所慎重。兹将伊等原摺译发。使众阅看。自知其办理之无纪绪也。并宣谕中外知之　　

○谕军机大臣等、庄有恭审拟靖江县区书童亲仁一摺。已降旨交三法司核拟具奏矣。该犯以蠹役侵蚀钱粮。数至盈千。拟以大辟。原属罪所应得。但现在正届勾到之期。若按例定为监候。归入本年秋审情实。亦不至久稽时日。何必于例外声请。即予正法。使无知者疑该抚有意从严。亦非办理刑名之道。至该抚所奏、花户名下。应行重完米石。该县熊琫。自愿代民完纳。所有失察之处。应邀免议。办理亦属非是。花户等因希冀便宜。致受奸胥愚弄。自应照例著令重完。其力不能即完者。或酌量分别年限带徵。尚无不可。即间有无力贫民。艰于输纳。亦当俟将来查明。加恩予豁。何得于此时概请宽免。转令该县代为补偿。适以滋长刁风。岂可为训。所有原拟舛谬之处。俱著该抚另行办理奏闻。原摺已交军机大臣删改发议。庄有恭、著传旨申饬　　

○以户部员外郎庆桂、为内阁学士。兼礼部侍郎　　

○以广东督标副将朱仑、为云南永北镇总兵　　

○乙巳。谕、据刘藻等奏、贵州布政使恒光、现在患病。请回旗调理等语。恒光。著准其解任调理。所遗贵州布政使员缺。著良卿补授。云南按察使员缺。著夔舒补授　　

○又谕、八旗官员。因事故离任。尚有未完宗人府银。并红白事借俸滋生等银。在伊等亲戚家族。及保官披甲兵丁。并子孙俸饷。各银内扣还者。共一万六百七十两零。又因无俸饷可扣。按季交纳者。共七千七百两零。俱系应完之项。今八旗世职。应接扣欠项银四万余两。已加恩免其扣交。此项银两。著加恩一并豁免。以示体恤　　

○又谕、据方世俊奏、署婺川县知县赵必恭。拏获拒捕流犯刘文昭。究明定拟一摺。该犯自配所逃回。窜迹险僻地方。该县赵必恭。亲往查拏。迅即弋获。尚属能事之员。著该抚将伊平日居官如何之处。出具考语。送部引见　　

○又谕曰、回部头等台吉哈什木病故。理藩院应奏请令伊子承袭。乃仅请赏给披甲钱粮。殊属不合。哈什木之子阿布拉。著加恩承袭二等台吉。伊年尚幼。著支食半俸　　

