<!-- { "loadSidebar": true } -->
○是月。陕甘总督勒保奏、兰州郡城。北靠黄河。旧有石岸一道。乾隆三年、并二十年、节经修筑。嗣后河流南趋。恐伤驳岸。复于二十三六等年。先后于岸外分建板坝十三座。以挑溜势。今河流愈趋南岸。各工正当其冲。上冬河水消落。露出岸底。旧有石岸。阅年已久。兼以原系红砂石成砌。大半酥碎脱落。其板坝木桩下截。亦全行朽烂。应行拆修。至驳岸迤西。向系土滩。近因河水南趋。冲成旋湾。亦应添筑驳岸。始可保护城根。并于迎溜处。再添建板坝二座。以御水势。需工料银三万九千八百余两。批、用之以实。久而保固。毋致浮冒。又奏、先行赶办木石等料存贮。一俟秋冬水落兴工。得旨、自当坚固修理。知道了。　　

○又奏、皋兰县常平仓粮。额贮十万石。除历年动用督标兵马粮料。及民间借粜。仅存其半。上年偶被霜灾。复经奏准、将该县正借银粮缓徵。并按灾给赈。现又需仅口粮耔种。及将来青黄不接。尚须酌量平粜。加以各营月米需支。所存益属无多。若俟秋后采买。丰歉又难豫必。查乾隆二十四年、三十六年曾因赈粜不敷。奏明于邻近州县拨贮。兹查距省较近之西宁、现成粮二十七万余石。该处需用无多。请拨五万石。运赴皋兰。作为实贮。以备借粜。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十三


大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。三月。乙亥朔。谕、向来户刑二部。案件繁多。定例题本期限较宽。但查核钱粮。研求情罪。虽比别部事件。办理稍需时日。亦不宜过于稽缓。嗣后户刑二部题本。俱著统以八十日为限。刑部八九两月应题之本。仍准照百日之限。其余各部题本限期。仍照旧例办理。毋任迟逾。　　

○又谕、据奇臣奏、请借支银两、修理凉州官兵所居官房等语。兵丁等所居官房。系乾隆二年修建。阅年既久。墙垣不无倒坏。著即照奇臣所请。兵丁等每人借给一年钱粮。令其修补。此项借给银两。著作为八年扣还完项。至官员等官房。系四十七年借银修葺。尚未甚久。向使修葺之时。如果坚固。岂至倒坏。复需修理为耶。今又借银修理。显因从前所借银两。今已扣完。藉此为名。欲与兵丁等复行借支银两。如此日久。必至八年借银一次。奇臣并不核实。遽行代为奏请。殊属非是。奇臣、著申饬。官员等不必借给银两。至伊摺内称三宝为两江总督。亦属谬误。三宝从前原任闽浙总督。而伊所奏请。又系杭州乍浦之事。与江南毫不相涉。将此一并晓谕知之。　　

○谕军机大臣曰、勒保奏、拏获抢夺蒙古牲畜番贼。审明正法一摺。林沁等、均系边地番子。胆敢纠夥。携带刀箭。在蒙古地方。以打牲为名。肆行抢夺。实属凶顽可恶。自应严饬该管地方文武员弁。上紧查缉。何以该犯等于五十四年九月内犯案后。并未据该督具奏。直至本年二月内始行拏获。事隔一年有余。可见该督并不督饬所属。认真迅速查拏。殊属延玩。勒保、著传旨申饬。至多尔吉沙木、格笼棍布、系夥同林沁、在蒙古地方抢夺牲畜之犯。必须饬属严缉务获。毋使远扬漏网。况格笼棍布、自系喇嘛。随同抢劫。尤属可恶。拏获后、更当从重办理。再摺内所称索诺本。并非番语。想系索诺木之讹。该督庸劣幕友。不谙番语。将木字误添一画。以致错误。勒保于陈奏事件。何未留心检点耶。将此传谕知之。　　

○赈恤奉天锦州、义州、牛庄、熊岳、凤凰、金州等六城。并福陵昭陵总管衙门、盛京内务府、户工二部、及叆阳边门等处。乾隆五十五年分、水灾旗地人户。并蠲免租银有差。　　

○丙子。谕、上年孙士毅奏、川省地方。向有搀和小钱之弊。请定价收买销毁。另行改铸制钱。节经降旨通谕各督抚、一体收买查禁。乃奉行未久。本年正月内、据长麟奏称、在苏州地方。访获收藏小钱。讯系由湖广云贵流行到苏。复降旨令该省根查严禁。本日又据姚棻奏、拏获在吴城镇沿河一带、摆卖钱桌之龚洪烈等。起出小钱六十二千。现在严行讯究等语。可见各省私销私铸之弊。虽屡经饬令设法禁止。而小民趋利若骛。地方官又不认真查办。或且局钱不能如式。以致奸民影射。积习难除。即官为收买之例。亦属有名无实。此事总在督抚等行之以实。要之以久。而于官局不任透漏舞弊。始能尽绝根株。若不能正本清源。即定例綦严。亦复何益。嗣后各督抚、务须一体严行饬禁。毋得日久懈弛。仅以查无私铸。一奏塞责。若经此次饬谕之后。再有小钱搀杂流行。惟该督抚、及管钱局之员是问。将此通谕知之。　　

○署江西巡抚姚棻奏、本年正月。据新建县知县等、访得吴城镇钱桌。有私搀小钱之弊。随委员密往查拏。于龚洪烈等家。起出小钱六十二千。俱系旧钱。经饬司提犯严讯。据供、因见官买每制钱一、换小钱五。该犯等起意用制钱一、换小钱三。小民乐于私售。积有成数。即在沿河摆桌搀用。并非私铸转贩。批、即非私铸。亦当严处。又奏、制钱一文、换小钱五文。系本省定价。奸商等因而作弊。请仍照部例按觔两给价。小民自不肯私换。至吴城镇距省不远。既经拏获。恐各处未败露者尚多。现严饬各属查办。批、行之在人。尔等不实办。定例何益。又奏、江西连广东、福建、浙江、湖南、湖北地方。严饬各该县、督同营汛实力堵缉。得旨、以实为之。不可以一奏了事。　　

○豁除江苏上元县、及省卫、坍没地八顷三十八亩有奇、额赋漕粮。　　

○丁丑。清明节。遣官祭永陵、福陵、昭陵、昭西陵、孝陵、孝东陵、景陵、泰陵。泰东陵。　　

○上命皇十五子嘉亲王颙琰祭孝贤皇后陵。　　

○遣官祭端慧皇太子园寝。　　

○上诣安佑宫行礼。　　

○谕曰、毕沅历任封疆。办理地方事务。尚属认真妥协。所有应缴未完赔项内。著再加恩宽免银三万两。　　

○谕军机大臣等、向来江浙两省漕务。弊窦最多。上年福崧、长麟、将各州县漕总名目革禁。严行惩处。官吏等自必稍知儆惕。浮收包揽之弊。可以渐次剔除。因思江西、湖广、河南、山东等省。皆有漕务。虽徵收数目。不及江浙之多。但百姓将应完漕米。向州县交纳。即难保书吏等、无从中勒折浮收、把持包纳之弊。亦不可不一体整饬严禁。著传谕姚棻等、务须留心访察。各州县如有设立漕总名目。俱照福崧、长麟、所办。即行严拏惩处。以清弊源。除就近谕知毕沅外。将此各传谕知之。　　

○大学士九卿等议覆、御史徐烺奏称、近年多有来京越控之案。请令各督抚、将越诉定例。饬属刊示晓谕。并令在京各衙门、遇有控案。先向诘讯。如未经在院司道府衙门控理者。即将该犯解交本省督抚、审拟题报。又据副都御史刘权之奏称、外省控案。有业经督抚定案咨部。复行翻控。或本犯脱逃来京。及亲族代为诉理者。应交刑部核对呈词。如与原案大概相同。毋庸另审。即将该犯治以脱逃越诉之罪。若情节迥殊。又事关重大。或本省历控未结者。即将该犯暂禁。提取全案卷宗。核对质讯。或交该督抚审办。或请派大臣前往。临时请旨。如本省未告而捏称已告者。照诬告律治罪。均应如所奏。从之。　　

○户部议覆、署四川总督保宁疏称、犍为县灶户新开盐井七眼。每眼设煎锅一口。俱系小井。请照下井锅例。每口搉课银二两。产盐十八万七千五百斤。应配水引二十张。陆引三百七十五张。据天全州新商赵大发等、全数认增。与例相符。应如所请。自乾隆五十五年为始。按年徵收奏销。从之。　　

○戊寅。上幸盘山。自圆明园启銮。　　

○谕、朕此次巡幸盘山。所有沿途经过地方。本年应徵地丁钱粮。著蠲免十分之三。　　

○又谕、刑部题覆、湖南省平江县民李笑兮、诬执妻父童锦安父女通奸。勒据捆殴。致童锦安忿激缢死。将李笑兮问拟绞候一本。朕详加披阅。李笑兮因贫难度日。屡欲嫁卖其妻。被童锦安阻止。嗣又欲携伊妻远出图嫁。复被斥阻。李笑兮忿恨。起意与魏三元商谋。诬捏童锦安父女通奸。令伊妻携钱托童锦安带买蚊烟。是晚童锦安将蚊烟送至伊女房门。李笑兮随自进房。声喊童锦安与女通奸。魏三元接应走进。将童锦安脱去衣裤。缚住手足。装成奸宿情形。勒令写立犯奸字据。复拾瓦锋划破童锦安左右腮脥。经邻人解劝。仍不释放。童锦安之子至。始行解放。童锦安告官后。忿激自缢。核其情节。童锦安系李笑兮妻父。乃以斥阻嫁卖其妻。辄起意商谋。将父女通奸情事。装点污蔑。并捆缚手足。划伤腮脥。以致伊妻父羞忿投缳。实为凶狡。虽童锦安系自缢身死。即与谋杀无异。况父女通奸。如果属实。照乱伦重律问拟。父女俱当立决。今李笑兮设谋污陷。即照诬告人父女通奸。治以反坐之罪。亦应按律予以立决。且童锦安系李笑兮外姻尊长。该抚仅照常人挟仇污蔑。致被诬之人自尽律。拟以绞候。而刑部祗将该犯入于本年秋审办理。其罪名并未驳改。俱属失当。所有调任湖南巡抚浦霖。及刑部堂官。均著饬行。李笑兮、著即绞决。至听从诬奸、帮同捆缚之魏三元。非寻常加功可比。若仅予以杖流。亦不足蔽辜。魏三元著从重发往黑龙江、给兵丁为奴。以示朕明刑弼教至意。　　

○旌表守正捐躯安徽霍邱县民余明远女余氏。　　

○是日。驻跸汤泉行宫。　　

○己卯。谕、直隶易州直隶州知州员缺。前经补授蒋如燕。至今尚未到任。易州系陵寝重地。知州员缺。未便久悬。现有在直候补知府杨浚文、未经得缺。著即以知府衔补授易州直隶州知州。其原补授之蒋如燕到直后。如查未逾违例限。著另以相当之缺补用。　　

