<!-- { "loadSidebar": true } -->
○署江西巡抚阿思哈奏、江省军丁。系归县管。统入民户编查。殷实半多脱漏。现委员设法清厘。计查出丁二十三万三百五十四。其违例典卖屯田。均许据实首出。免其治罪。酌照直隶分年减价回赎旗地例。吊契核数。责令原业主、及运丁、同族、同船人等、措价回赎。计共赎回田地三百一十七顷。至原拨屯田。弓口溢额各军自行开垦。丘段宽余。并有误作官荒报垦。归入民田纳科等弊现已查丈改正。计共清出田地九百二十五顷零另题升科。再军户屯田。大半给佃耕种。折租数少。解道分给各船。更为有限。其十年大造、及每年起运。全凭丁力。屯田竟无实济。请将各帮田、均按地方情形科则高下。一概酌增余租。计共加余租银十一万七千七百三十两零。除九江、吉安、建昌、赣州等卫。原有分贴大造租费外。其余均无造费。应统给余租银每船每造、三百两至一千两不等。每年起运。除原有租银外。应加给余租银。每船每运一百两至三百五十两不等。其多寡互异。系就各本卫田租之数。分别派给。至赣卫余租过多。仍行拨给抚饶等卫。得旨、此事所办甚妥　　

○闽浙总督杨廷璋奏、浙省太平县黄岩场一带滨海地方。向有准民认垦新旧沙涂。多为豪猾诡托认占。出租渔利。并不报垦升科。现在委员查勘。实丈有一十万五十亩零于适中地方立定界限。分别号甲。迤南近场者归灶迤北近县者归民。一切空呈冒认各户。均经厘剔删除。现归民垦田地六万八千六百一十四亩零。灶垦田地三万一千四百三十六亩零。匀给实在贫穷民灶。不许数过百亩。其已经试垦成熟者。例于当年升科。现饬县场分别徵解。归入地丁盐课应徵册内。其已经蓄淡、沙性坚实、易垦田地。及甫经筑塘蓄淡之民业。仍照例分三年六年后起科。得旨、好。　　

○河南巡抚胡宝瑔奏、汝宁郡治。居汝水下游。北岸地低。每忧涨泛。或遇河流过盛。水不归槽。即南岸关厢。不免停注。应于西门外石桥以南。开挖引渠。自西南门护城堤外。计长八百余丈。至三里店地方。归入汝河。以面宽一丈五尺。底宽五尺。深六尺为率。已酌用民力。于正月兴工。其所挑土。即以加培护城之堤。得旨、览奏俱悉。　　

○山东巡抚阿尔泰、河东河道总督张师载奏、东省运河。自馆陶至德州三百余里。一切民埝支河各工。现已兴修完竣。惟查节年漫溢各处。初汕口门浅窄。原易堵筑。缘本地浅夫。不谙桩埽。致稽时日。迨请调河兵。口门业己刷深。工力不无多费。请于馆陶等州县八汛地方。每汛拨给河工桩埽兵九名。谙练效用一名。伏前分赴各汛。如遇险工。立时应用。倘人数不敷。准于邻汛调拨协济。白露后仍行彻回。其各汛原有浅夫。即令随同学习。二三年后。谙晓桩埽。仍可免其派往。得旨、甚好。　　

○山西巡抚鄂弼奏、各省城工。估计在千两以下者。例于繁费内、以二百两为率。分年扣足兴修。苐扣费数年始足。即不能先修一段。余俟次年接修。倘数年中风雨不时。每至续坍。工料日增。请嗣后府州县城垣。报有坍塌。估计在二千两以内者。先将司库公项借给兴修。其借动银、仍于该州县繁费内、分年扣还。得旨、如所议行。　　

○两广总督李侍尧奏、粤东左翼镇总兵。自移驻虎门。有稽查内河外海之责。苐每年统巡。均于中右二营游击轮派。未定镇臣何时出洋条例。请如碣石、南澳、二镇。每年上班巡洋以左翼总兵为统巡。仍酌留中右二营游击一员。驻劄虎门弹压。其下班统巡。原系香山协副将。应仍照旧例。又查香山县属之老万山。兀处大洋中。与澳门南北对峙。为来往商船停泊总汇。仅拨香山、大鹏、二协营千把外委四员在彼游巡。既难钤束目兵。而上年把总。竟有带兵私回等弊。请于香山协左右二营都司守备中。每年轮派一员。前往督率巡防。得旨、著照所请行。　　

○广西巡抚鄂宝奏、据贵县知县禀报、县民韦志刚。向充五山五里总约。无知猺獞。悉听指挥。獞人共呼为汗。乡民咸称老爷。并私藏铁炮三口。鸟枪十余杆。收养广东讼棍在家。起灭词讼。又招引匪徒。窝留行窃。现在飞檄营县。密速搜拏。臣即带同臬司。亲往查办。得旨、严审究拟。称汗者非反而何。不可疎纵。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百九


大清高宗法天隆运至诚先觉体元立极敷文奋武孝慈神圣纯皇帝实录卷之六百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。夏。四月。乙亥朔。享太庙。上亲诣行礼。　　

○诣畅春园、问皇太后安。　　

○幸圆明园。　　

○谕曰、皇子内封亲王郡王者。所用朝帽顶。即照所封之爵。如封贝勒贝子。亦著用郡王朝帽。金黄朝衣。　　

○谕军机大臣等、伯克霍集斯、和什克伯克、额色尹、玛木特、图尔都和卓等、安置京师。著照伊等应得俸银。赏给禄米。以资养赡。嗣后在京安置回人。俱遵照办理。　　

○丙子。谕、昨于乾清宫考试差。内有主事周铭诒、诗句与主事史珥第三首诗、通首雷同。内廷考试重地。伊等又系应开典试之员。倍宜敬谨遵奉约束。乃史珥将自作草藁。輙行给人阅看。而周铭诒则竟依样钞袭。深属无耻。史珥著交部议处。周铭诒著交部严加议处。其派出监试之大臣侍卫等、失于查察。并著交与领侍卫内大臣、分别察议。　　

○又谕、据托庸等奏称、所办哈萨克贸易缎疋。若将大缎锦缎。减办十之二三。其价值即可抵办现添寻常绸缎四千匹之数等语。著传谕各该织造等、其大缎锦缎等。内库所储。尽堪拨用。至寻常绸缎一项。乃贸易所必需。织造时、工料虽可照常办理。不必过于精好。所有每疋尺寸。务须如式宽足。俾制衣材料。不致短少。庶于贸易、更为有益。　　

○谕军机大臣等、此次索伦、达呼尔等、军前甚属效力。因加恩额外补授总管、副总管等官。但缺少人多。候补尚需时日。著将候补总管、副总管、暂以佐领借补。候补佐领、骁骑校、暂以骁骑校、领催、借补。俱照原品。给与俸饷。俟应得缺出即补。该将军等、即遵谕行。　　

○军机大臣议奏、黑龙江将军绰勒多奏称、呼伦贝尔、拨尔德、二处。旧有军营彻回之索伦、达呼尔兵。计二千三百九十五名。支给半分钱粮。在打牲处捕貂。此项出自恩赏。并非实缺。遇有事故缺出。按名裁汰。计乾隆七年至二十四年。共裁一千三百三十七缺。现存一千五十八缺。查此次游牧彻回之索伦、达呼尔兵。亦系军营出力。请准前例、再挑二千名。专充捕貂。亦支给半分钱粮。以昭恩赏。应如所请。从之。　　

○户部议覆、闽浙总督杨廷璋奏称、浙省茶引。在内地行销者。给引时、令引商将各茶客姓名籍贯。并领运某年引若干道。报明地方官。按省分远近。酌定缴限。知照行茶处所。就近缴部查销。至行销口外蒙古地方茶引。过关戳角。至崇文门、又复戮去中间。给商随茶出口。断不能重复影射。销后残引。该商随手散失。请免追缴。仍将行销引数。报部查核。应如所请。从之。　　

○丁丑。谕军机大臣等、舒赫德前奏伊犁屯田。似以一时移驻数千回众。事有难行。曾经降旨训饬。嗣于会议屯田摺内。遂不参一语。其意特以阿桂奋然请行。此事即与伊无与。将来办理未善。当惟阿桂是问。复经饬谕。今据覆奏、愿竭力图效。著传谕舒赫德、伊非不能办事之人。惟宜实心尽力。若与阿桂和衷共济。伊之出力。仍当在阿桂之上。其或意存沮抑。亦不能逃朕洞鉴也。至所奏乌噜木齐牧放哈萨克马匹。于来年送往屯田备用后。仍多为市易。送至阿克苏等语。所见甚是。马匹就近拨往。较之巴里坤办解为便。朕以屯田一事。委之舒赫德。其加意勉之。　　

○又谕曰、舒赫德奏、搜捕藏匿玛哈沁一事。拟咨商阿桂、于抵伊犁时。候马匹送到。即领兵赴伊犁上游。渡特克斯、向崆吉斯、哈什、搜捕。安泰领兵、往领林哈毕尔噶等处。越博罗布尔噶苏岭。至洪郭尔鄂博、和尔郭斯、齐齐罕、车济、搜捕。再循伊犁河之阿布兰山。与阿桂会合等语。著将原奏录寄阿桂等阅看。伊等如马力有余。即照此行走。或稍有不足。亦不必勉强。仍将作何办理情形具奏。　　

○戊寅。上诣畅春园、问皇太后安。　　

○还宫。　　

○谕军机大臣等、舒赫德奏称、伯克萨里等六人。办马一百三十匹。解至阿克苏。已照采买回人马匹例。每匹给价十二两。并赏给缎疋氊料等语。萨里等捐解马匹。殊属可嘉。虽经给价。仍著酌量加赏缎疋。以示奖励。　　

○是日起。上以常雩祀天于圜丘。斋戒三日。　　

○己卯。谕军机大臣等、同德奏称、北路蒙古等、以牲只来巴里坤、哈密辟展贸易者。俱由乌里雅苏台。该处将军、给与执照。其由张家口、归化城、前往之商民。及内地扎萨克蒙古等。亦须折至乌里雅苏台领照。未免纡回。是以来者甚少等语。新疆驻兵屯田。商贩流通。所关最要。著传谕直隶山西督抚、及驻劄将军扎萨克等、旗民愿往新疆等处贸易。除在乌里雅苏台行走之人。仍照前办理外。其张家口、归化城、等处。由鄂尔多斯、阿拉善出口。或由推河、阿济、行走。著各该地方官、及扎萨克等、按其道里。给与印照。较之转向乌里雅苏台领照。程站可省四十余日。商贩自必云集。更于新疆有益。该部即遵谕行。　　

○庚辰。上诣南郊斋宫斋宿。　　

○谕曰、萨哈岱所奏、河东乾隆二十四五两年余引余课。于二十七年起限。分作八年带销带徵一摺。经户部照例议驳。但念河东鹾务。当积歉之余。商力未免拮据。著格外加恩。准照该盐政所请。分年带销带徵。以纾商力。　　

○江南提督王进泰奏、崇明洋面。每年二月至九月。派弁兵出巡。十月至正月停止。近日商民潘绍先、在马迹山被劫一案。即系上年十一月之事。海洋重地。似应无论冬夏。一律出巡。得旨、所奏甚是。如所议行。　　

○辛巳。常雩。祀天于圜丘。上亲诣行礼。　　

○诣畅春园、问皇太后安。　　

