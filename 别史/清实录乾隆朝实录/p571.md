<!-- { "loadSidebar": true } -->
○礼部议覆、盛京工部侍郎留保奏称、工部五品官六品官司匠。所管千丁。上供三陵烧造物料。生齿日繁。查康熙年间。部议准千丁子弟。照灶户之例。在奉天八旗汉军内考试。续经盛京户部礼部。将所属庄头千丁子弟。援例奏令考试。至工部惟四品属下千丁准考。五六品官等所属。事同一例。应请准入于奉天八旗汉军内。一体考试等语。经臣部以盛京工部五六品等官所属千丁。从前因何不准考试。咨行该侍郎。今据咨称、从前五六品等官。所属无几。仅能应役。无暇读书。现在人丁繁盛。实有奋志读书者。又据奉天将军咨称、盛京工部五六品官所属千丁。俱系陈人。五品官所属内。有三藩人三百八十二名。亦俱系陈人。与考试之例相符。应如该侍郎所请。从之。　　

○授一甲进士第一名钱维城、为翰林院修撰。二名庄存与、三名王际华、为翰林院编修。　　

○调福建汀州镇总兵黄贵、为漳州镇总兵。以直隶河屯协副将王之琳、为汀州镇总兵。　　

○甲辰。禁挂斗送扁之习。谕、亲民之官。审理词讼。秉公剖决。乃职分所当然。在官无可居之功。在民亦不必言感。朕闻外省陋习。有于词讼审结之后。胜者自以为得计。纠集亲左邻里。制斗造扁。悬挂公堂。以为媚悦。无识有司。亦恬然受之。不以为怪。此等阿谀献媚之习。适以启好讼生事之端。且流为粉饰沽名之弊。浇风断不可长。嗣后著严行禁止。其有仍前挂斗送扁者。各该督抚将纵容徇隐之有司。即行参处。并将本人一并治罪。该部即遵谕行。　　

○镶红旗满洲三等男舒通阿故。以其子舒敏承袭。　　

○乙巳。兵部奏、原任两广总督那苏图查覆、出师义桑口等处一等军功外委虞宏信、准军功加衔一等。授千总。随带纪录二次。给与功劄。贡生今授州判职衔岑洁、准军功加一级。随带纪录二次。监生石尔禄、授为贡生。三等军功病故外委傅世佐、予一子监生。从之。　　

○丙午。上诣畅春园、问皇太后安。　　

○兵部议覆、署湖广总督鄂弥达疏称、楚省苗疆副将七缺。参将三缺。向系调补。经臣奏准部覆令臣择其最要者。酌改二三缺为题缺。余仍照旧调补。今查湖北施南协。湖南永绥协。永顺协。靖州协。四缺。湖南宜章、临武、桂阳、参将三缺。均系苗疆紧要。必须豫保熟悉苗疆之员。遇缺听部掣补。其沅州协、辰州协、宝庆协、三缺。仍照原题、于内地副将题补等语。查永绥协。系新辟地方。四面环夷。靖州协。毗连黔苗。又辖新设之长安营。桂阳为楚粤门户。民猺杂处。此副将二缺。参将一缺。似属紧要。至施南、永顺、二协。宜章、临武、二参将。虽系改土归流。但向化已久。与新辟地方不同。若俱改为题缺。转于部选人员有碍。应令该督仍照旧例。于熟悉苗疆之参将内。拣选调补。如一时不得其人。该督等即行奏请。臣部将卓荐一等记名人员。开列请旨。拣放补用。从之。　　

○调福建福州城守副将茹锐、台湾水师副将施必功、来京引见。　　

○丁未。普免天下钱粮。谕、我朝列圣相承。深仁厚泽。无时不加意培养元元。以期家给人足。百年以来。薄海内外。物阜民康。共享昇平之福。朕临御天下。十年于兹。抚育蒸黎。民依念切。躬行俭约。薄赋轻徭。孜孜于保治之谟。不敢稍有暇逸。常守节用爱人之训。凡以为民也。今寰宇敉宁。既鲜糜费之端。亦无兵役之耗。所有解部钱粮。原为八旗官兵。及京员俸饷之所需。计其所给。较之宋时养兵之费。犹不及十之一二。至于各处工程。为利民之举者。亦祗取给于存公银两。即朕偶有巡幸。赏赉所颁。亦属无几。是以左藏尚有余积。数年以来。直省偶有水旱。朕加恩脤济。多在常格之外。如前年江南被水。抚绥安插。计费帑金千余万两。凡此皆因灾伤补救而沛恩泽者。朕思海宇乂安。民气和乐。持盈保泰。莫先于足民。况天下之财。止有此数。不聚于上。即散于下。仰惟我皇祖在位六十一年。蠲租赐复之诏。吏不绝书。又曾特颁恩旨。将天下钱粮普免一次。我皇考旰食宵衣。勤求民瘼。无日不下减赋宽徵之令。如甘肃一省。正赋全行豁免者。十有余年。此中外所共知者。朕以继志述事之心。际重熙累洽之候。欲使海澨山陬。一民一物。无不均沾大泽。为是特降谕旨。将丙寅年直省应徵钱粮。通行蠲免。其如何办理之处。著大学士会同该部。即速定拟具奏。　　

○又谕、据工部侍郎范璨奏称、江南下江粮赋。重于他省。向来徵收弊窦甚多。民间每完粮一石。借漕费之名。或以九折收。或以八五折收。甚至以八折收。至雍正七年。蒙世宗宪皇帝轸念穷黎。敕令严加厘剔。其时尹继善为江苏抚臣。悉心筹画。酌定每石收漕费六分。总令小民平斛响攩。额外浮粒不收。地方官奉法紧严。彼时府道常微行密察。诸弊肃清。讴歌载道。乃久而久之。故智复萌。上年下江收漕。贤否不等。闻有初开仓时。印官驻宿仓所。亲验米色。书吏尚无间可乘。迨至漕粮紧兑之时。印官不能处处亲验。吏胥等遂多方刁难。小民不能等候。情愿议扣。自九五折至九折不等。大漕既毕。所徵兵行局恤等项米石。竟有扣至八折者。虽得之风闻。然法久弊生。亦不可不再加整顿。况一处如此。他处即相效尤。一省如此。他省亦恐难保。伏恳特颁谕旨。通饬有漕地方官。于开仓之际。刊立木榜。大张晓示。毋许额外需索。令粮道知府等员。不时密访。如有刁难折扣等弊。即将官吏一并揭参。至于大漕完竣之后。徵收兵行局恤等项。遴委干员。暗加查察。稍有违犯。亦即禀究。如此则诸弊可以禁止等语。徵收漕粮。弊窦甚多。江苏之漕。甲于诸省。尤为积弊之数。朕亦知之。范璨所奏。著发出。令有漕地方大小官员阅看。严行厘剔。如有仍蹈故辙者。经朕闻知。或被御史参劾。必重加处分。至于尹继善。既前在江抚任内办理称善。今节制两江。仍是职任内应办应查之事。何以置若罔闻。一听有司之变易旧规。奸胥猾吏。得以高下其手也。将此询问尹继善。其又何辞。　　

○兵部议奏、和亲王弘昼等。奉旨查办八旗世职佐领分例事务。编为成案。请将办事官员。照纂修八旗则例官员之例。领催披甲。照誊录之例。给与议叙。查八旗则例馆。止有官员议叙。并无领催马甲议叙之例。谨照兵部则例馆议叙之例。再加酌量定议。一兵部则例馆。并无议叙一等满誊录。今办理八旗世职佐领定例之领催等。应照兵部则例馆二等满誊录之例。免其考试。入于本旗议叙班内。四缺后补用一员。一兵部则例馆。并无候补缮本笔帖式议叙。今应照八旗志书三等满誊录之例。遇缺先补。一汉誊录考职州判等。应照八旗则例馆之例。归于双月升选。十五缺后。选用一人。一列在二等之领催等。应照兵部则例馆三等满誊录之例。俟本馆一等用完后。再行补用。一列在三等之披甲等。亦应照兵部则例馆三等满誊录之例。俟本馆用完后。再行补用。以上议叙人员。如愿改武职。仍准以本旗骁骑校等缺补用。从之。　　

○增建阶州州判衙署。从甘肃巡抚黄廷桂请也。　　

○戊申。谕军机大臣等、闻得办理万年吉地工程。一应工作物料钱粮。德尔敏必先办后发。不独商人等颇为苦累。即承办之员。亦每至呼应不灵。夫钱粮固应慎重。而商人等皆系经纪小民。何能垫办。可寄信德尔敏、嗣后如有应行豫领之项。当即酌量支发。不必过虑。俾商人等不致苦累。则工程庶不致草率。而钱粮亦归实用矣。若有必需先办后发之处。著会商尔等办理。　　

○礼部议覆、广东肇高学政金洪铨疏称。关帝护国庇民。神灵赫濯。蒙世宗宪皇帝追封三代公爵。庙祀增辉。窃见公文紧要者。封面概填双羽飞递。塘兵或纳怀中。或置包褁。轻亵殊甚。可否将双羽字样。改为双翼。应如所请。从之。　　

○己酉。谕军机大臣等、陈子凤供出年羹尧家人曹德之子曹锦文。隐匿财产一事。上年六月。经刑部奏请、将陈子凤发往江南。交与该督抚会审定拟。距今一戴有余。业已逾限。而尹继善、陈大受、尚未审结。甚属迟延。此案情节虚实如何。并逾久不结之故。可寄信询问之。　　

○又谕军机大臣等。朕前降旨。二氏之教。由来已久。原难尽行沙汰。但游手之徒。借名出家。耗民财而妨民俗。自不可听其任意去来。不为清厘。是以谕令该部颁发度牒。以凭查核。乃数年以来。各省所报册籍。多寡不同。自因本地僧道多寡不同之故。但止有沙汰之数。而未有续收之数。是有裁而无收也。亦非朕当日办理此事之意。古圣人之严辟异端者。因其有害于政教。今之僧道。不过乡里无依之贫民。窜入空门。以为糊口计。岂古昔异端之可比。而能为正教之害耶。若果去一僧道。即多一力田之农民。则善政也。但朕复思之。彼游手坐食之人。既为僧道。习于安闲。若迫令改业。受手胼足胝之劳苦。其势有所不能。不过市井中添无数游惰生事之辈耳。转不若收之寺观中尚有覊縻也。是以朕前原有渐次裁减之旨。不可听其引而日盛。若缁黄之属。必应尽汰无遗。则朕从前又何难降旨全行禁革。不事姑容乎。尔等可将朕意寄信与督抚。令其善于体会。转饬所属。从宽办理。若伊等错会朕意。以为崇高佛老。则又非矣。　　

