<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。九月。辛酉。上诣皇太后行宫问安。　　

○谕军机大臣等。乾隆十三年八月内。安宁具奏、通州如皋交界之白蒲镇。奸棍吴伟度等、纠众遏粜抢当。其首犯吴伟度、自知情罪重大。缉拏严紧。潜逃回家。自缢身死一案。朕当即降旨。此等奸棍。刁诡百出。兼之家道颇裕。必将百计求生。其自缢之处。虽云对众验看。难保其必无假捏身尸。或用术诈死。暗通吏仵人等。扶同指认之弊。谕令接任巡抚。再行留心查验。嗣后该抚雅尔哈善奏称、提到保总顾起元、与受吴伟度诈害之沈彬如、刘仁荣、孙本立等。佥供吴伟度缢死。相验之时。经该县传唤。当场认明。实系该犯身尸年貌。委无虚假。并称保总人等。不无贿通情弊。其受害之沈彬如等、俱恨不能明正典刑。岂肯容其漏网。似非捏饰。旋将案内附和首从人犯李皮猴儿等、分别斩决监候题结。朕细思此案。始终可疑。吴伟度平日既系奸棍。自非庸懦惧罪者可比。且重罪亦不过死而已。甫经查拏。何至遽行自尽。且既得回家。何难远扬匿迹。今所凭者身尸。而身尸真伪。又惟凭之保总、及沈彬如等之供认。沈彬如等、初虽受害。又安知不转受吴伟度之贿嘱。故为朦混。又或素畏凶锋。明知其伪。不敢质证。抑或迫于原验之地方官、及吏仵人等。不得不迎合附和。有此种种情节。则沈彬如之供认。岂得信为确据。今此案已经归结。正可密访实情。然一交地方官。必致风声传播。著传谕吉庆、图拉、令其将吴伟度果否身死之处。有无诈伪脱逃。藏匿踪迹。抑或另有情节。众人舆论若何。密行查察。不必作官事承办。惟务得实在情形。或从沈彬如、刘仁荣、孙本立、三人。探取确信。自可得底里。一一据实详悉奏闻。寻奏、密查吴伟度、实系自缢身死。并无诈伪。得旨。览。　　

○是日。驻跸白涧。　　

○壬戌。上诣皇太后行宫问安。　　

○广东巡抚岳浚疏报、雷州府属。垦复屯田五十二亩有奇。琼州府属。民田四十五亩有奇。广、潮、肇、琼、罗、嘉、六府州。垦额外荒田三十顷有奇。　　

○是日。驻跸静寄山庄。至丙寅皆如之。　　

○癸亥。谕。绥远城将军补熙、现在患病。所有将军事务。著归化城都统八十五兼管。俟伊稍愈。仍交补熙办理。如不能愈。亦著据实具奏。　　

○福建巡抚潘思榘疏报、闽县、龙岩州、开垦乾隆十三年分。民屯田地十五顷有奇。　　

○陕西巡抚陈宏谋疏报、怀远县、开垦乾隆十四年分。糜地三十五亩。　　

○甲子。谕。朕此次巡幸盘山。自莲花池至西门一带。御路修整平坦。所有除道夫役。著于应得工食之外。加赏一倍。　　

○贷山东长山、新城、齐河、禹城、金乡、菏泽、城武、单县、曹县、钜野、兰山、沂水、临清、昌邑、胶州、高密等十六州县。被雹灾民。并缓徵本年额赋。　　

○乙丑。谕。河南巡抚鄂容安奏称、查阅南阳镇各营。惟汝宁、襄城、二营。队伍尚属整齐。兵丁稍知纪律。其余各营。阵法参差不齐。弓马软驽不振。律以军纪。该管各员。实难辞咎等语。总兵金贵、在南阳任内已久。不能实力整顿。于庸劣属员。又不据实揭报。惟事因循。殊属玩忽。著来京候旨。至河南营伍废弛。从前硕色在任数年。又兼提督之任。所司何事。著明白回奏。寻奏、臣前抚豫省。兼任提督。因见南阳营伍废弛。屡经严饬训练。总兵萧良金、年老昏愦。参将段斌、废弛营伍。经臣先后参奏。及臣补授两广总督。路过南阳。接见总兵金贵。复令加意整理。无如至今尚系废弛。此皆臣在豫时、不能督率整饬。罪无可逭。请交部严加议处。得旨。该部察议具奏。　　

○谕军机大臣等。据鄂容安奏称、卫辉营兵。因操演受责。聚众赴镇辞粮一事。兵丁不奉差操。辄敢率众喧闹。此风断不可长。应从严办理。不得稍有宽纵。著传谕鄂容安、将各犯逐一严究。毋使漏网。审明之后。即将为首之犯。一面正法。一面奏闻。至参将阮玉堂、操练过严。以致兵丁率众离汛。尚无扣克营私劣迹。可以不必参革。令其奏请解任。听候该部议处。　　

○实授鄂容安为河南巡抚。　　

○丙寅。谕。据侍郎兆惠、四川总督策楞参奏、热龙关粮务。犍为县知县薛希载、多开夫役口粮脚价。捏造支应各册。前后重复。弊混冒销。种种情弊。薛希载、著革职。其侵冒各款。该督严审定拟究追。此次查核军需。朕曾有旨。令兆惠等从宽办理。其有可原之情者。均令不必参处。令其在任自为弥补。兹所参薛希载、自必情甚可恶之员。著令江苏巡抚雅尔哈善、将薛希载家产查勘。以为将来抵补侵项之需。　　

○又谕。据四川总督策楞等奏称、据泰宁寺喇嘛达尔罕堪布具禀、班滚前于莎罗奔投诚。荷皇上赦宥之后。即遣人来寺。求其代为乞恩。今班滚又来恳求。并将伊子罗藏丁得、到寺出家。悔罪颇为真切。因遣弁员前往泰宁。班滚率领弟兄土目头人等、出界跪迎。誓死明心。因未经出痘。不敢深入内地。具有夷禀。实属悔罪输诚等语。班滚未死。早有明验。今既亲身率众归诚。从前庆复等之欺罔捏饰。更无可置辩。此何事也。而朕岂可赏罚不明乎。且班滚今日之归诚。实由见莎罗奔之向化。为所感动。则知前此金川之蠢动。实由见班滚之肆逆。相率效尤。前事不臧。更贻后害。身其事者。罪不容诛。庆复现在朝审已入情实。本欲于勾到之日。明正典刑。但念伊勋戚世旧。皇考时、即已简用为大臣。且与讷亲、张广泗、之负恩偾事。老师辱国者。尚稍有间。不忍令赴市曹。著御前侍卫德保、赴京。会同来保、阿克敦、将策楞原摺、令庆复阅看后。宣示朕旨。加恩赐令自尽。　　

○又谕。策楞奏到、因大朗素、小朗素、身死。晓谕蛮众檄文。办理甚属错谬。前所传谕旨。因恐小金川番众之中。有向与伊二人勾结者。不知缘由。妄生议论。是以谕令留心妥协办理。并非欲令番众人人共晓也。策楞乃大张晓谕。宣布远近。一似有意将伊二人致死。又恐番众生疑。粉饰申明。所谓欲盖弥彰者。与天朝推诚恩待本意相悖。殊非妥协办理之道。且以二人相继而死。为奸顽昭报之速。伊等既已归顺。即非奸顽。且经赦宥。无可昭报。今如此措词。转似幸其速死。亦有语病。策楞、著传旨申饬。　　

○调湖北襄阳镇总兵改光宗、为河南南阳镇总兵。　　

○丁卯。兵部议准、署江西巡抚彭家屏奏请、将差少之贵弋等十二县驿马内。酌裁六十五匹。添入峡江等县。分设腰站。人夫仍于各县驿交替。其腰站马夫。即随马调用。不必另增工食。从之。　　

○缓徵江南淮安分司所属板浦、徐渎、中正、莞渎、并泰属庙湾等场。本年水灾额赋。　　

○予故太子太保直隶总督那苏图、祭葬如例。谥恪勤。　　

○旌表未婚守节、夺志捐躯之福建同安县民杨怜聘妻郭氏。江苏上海县儒童金惟骊聘妻凌氏。　　

○是日。驻跸白涧。　　

○戊辰。上诣皇太后行宫问安。　　

○谕。李绳武、现患疟疾。不能理事。福建陆路提督。地方紧要。著吴进义调补。速赴新任。浙江提督员缺。即著李绳武调补。令其缓缓赴任。　　

○兵部议准、四川总督策楞奏、里塘正副土司汪结、康郤、江错、先后病故。前因办理军务。未经补人。请将里塘额外副土司安本、补正土司。康郤江错之侄四郎、彭楚、补副土司。大金川土舍汪尔结、补额外副土司。从之。　　

○是日。驻跸烟郊。　　

○己巳。以故五经博士端木派之子本盛袭职。　　

○除云南邓川州、水冲沙压民屯田地额赋米、二十二石有奇。银、二十五两有奇。　　

○是日。驻跸高庙。　　

○庚午。上诣寿皇殿行礼。　　

○诣皇太后宫问安。　　

○还宫。　　

○谕军机大臣等。据署江西巡抚彭家屏奏称、该省塘哨岁修银两。向系州县官领银、转交营弁。营弁不无从中侵蚀。草率从事。及全不修理等弊。而州县因塘汛亦在交代之内。不得不葺整交给。请嗣后并交州县承修。营弁出具收管等语。塘房哨船。关系紧要。岂容文武彼此推诿。自应妥酌定议。以专责成。但彭家屏所奏、文员独任修葺。营员漫不在意之处。措词亦不无偏向文员。著将原摺抄寄黄廷桂、令其详悉妥议。具摺奏闻。　　

○命内阁学士刘纶、中允钱维城、在南书房行走。　　

○辛未。上诣皇太后宫问安。　　

○谕。河池州参革知州朱红、亏空一案。该抚舒辂、审拟缓决。经九卿改拟情实。降旨令其明白回奏。昨舒辂来京陛见。面奏朱红亏空限期。尚在二年之内。今日摺奏。又称朱红限期。误记在二年以内。今查系二年后、尚有一年之限未满等语。此案舒辂审拟缓决。已属徇庇。乃昨经面奏、二年限期未满。今又称面奏之处。系属误记。朱红年限已满。该抚身亲查办。岂有不能记忆之理。明系朕前饰词取巧。以图一时朦胧混过。著交部严察议奏。　　

○又谕。四川总督策楞、署提督哈攀龙奏称、五月内、据泰宁寺喇嘛达尔罕堪布禀称、班滚于莎罗奔投诚。荷蒙赦宥后。即连次遣人来寺。求其代为乞恩。又将伊子罗藏丁得、送到寺内出家为质。悔罪颇为真切。因遣千总杨秀、温钦、二员。查察情形。班滚遂率领弟兄亲戚土目头人等、出界跪迎罗拜。极言从前误触国威。后此不敢稍为犯法。舍身矢愿。誓死明心。凡番蛮所最忌讳之诅咒。倾口而出。所具夷禀。乞怜状。溢于言表。祇因未经出痘。求免其来省等语。班滚无知犯顺。于大兵攻讨之时。潜逃远窜。其罪本无可宽。但蛮夷小丑。无足较量。且莎罗奔、郎卡、一经归顺。伊即闻风自至。乞命输诚。尚与冥顽不灵者有间。金川既予维新。则班滚亦在包蒙之列。著从宽免其治罪。伊既未出痘。亦不必令其亲身赴省。该督等遴委监司营协大员。前往泰宁寺。明白宣谕。令其洗心改悔。抚辑番众。永矢恭顺。以副格外隆恩。至喇嘛达尔罕堪布、办理此事。实心出力。甚属可嘉。著该督等量加奖赏。　　

