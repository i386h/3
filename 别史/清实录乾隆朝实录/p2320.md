<!-- { "loadSidebar": true } -->
○谕军机大臣等、各省所调之兵。惟湖北兵尚未抵成都。以陈辉祖前奏、八月十二日出境之期计之。亦应不日到省。而京兵头起既到。此后自可陆续赴营。前据阿桂奏、现须先办小金川。不必俟京兵及吉林索伦等到齐。约计军营兵数。足敷分路调派。即定期进攻等语。今满汉各兵。既已接续到营。兵数已不为少。自当及锋而用。克期收复小金川。即乘胜进剿金川。则军声益壮。而士气愈奋。可期迅速集事。又据明亮奏、巴旺、布拉克底头人。所禀回覆索诺木之语。逆酋悖叛如此。尚敢自称恭顺。实为可恨。土司头人等、以不敢乱动回覆。尚属得体。明亮当酌量予以奖励。益坚其心。至伊禀中、既称差人至交界地方。可见该土司等境壤。原与金川犬牙相错。可通之径必多。此两土司。均系随营诚心出力之人。亦思翦灭逆竖。何不谕令由交界处所。设法进攻。自可望其得济。又索诺木等、敢于负恩反噬。肆逆鸱张。实为罪大恶极。且蓄意吞并各土司。以逞其贪戾之欲。若不急为翦除。久之蚕食邻封。各土司必无噍类。因特命将声讨。务在扫荡贼巢。擒诛凶竖。以安番境而申国法。闻各土司、深以此举为喜。无不踊跃从征。期于速灭。该土司等。正宜及此时。各展其雪愤除患之志。不当仅以派兵随营塞责也。著各该将军、以朕此旨详谕土司等、使各深悉朕意。并谕以金川贼众。所恃者险隘。今官军聚集数十万。势大力厚。何事不可为。岂专以扑碉为事。尔土司等境内。俱有通金川路径。其间地利形势。知之必真。自宜各就所见。善为筹度。如有必须官兵力量者。即就近密禀各将军。听其相机调度。尔等作为向导。觅间进兵。若所计果能成功。即将出谋之土司。奏闻大皇帝。重加升赏。如此剀切晓谕。土司等自必更加鼓舞。其金川各处防御。亦可稍分其力。现在收复小金川。尚易集勋。计日可待。至美诺等处平定之后。即须进剿金川。势难延缓。所有谕令土司出力之处。此时即当及早豫办。则进兵时、更有成算可操。不止事半功倍。著传谕阿桂等、即速加意筹办　　

○礼部议准、山西学政曹锡宝奏称、贡监录科。向例于卷面上、注明恩、拔、副、岁、监生字样。学政等不免豫存成见。于凭文弃取之道。未为允协。应请嗣后照岁科考生员例。祇注明府州县、及所习经书。其恩拔副岁监生字样。无庸填写。从之　　

○豁除山西徐沟县、沙压地四十顷八十二亩有奇额赋　　

○丁卯。谕曰、永保、已加恩准袭伊父温福轻车都尉世职。其本任内阁侍读。不必开缺。仍著在军机处司员上行走　　

○又谕、据何煟奏、南阳府属之淅川、内乡、二县。本年七月、因上游山水陡发。漫溢两岸。早晚秋禾。被冲淹损。收成歉薄。并间有冲塌民房之处。核计通县被灾。俱在十分之一等语。本年豫省据报夏秋一律丰稔。惟淅川内乡境内。偶被山水所浸。虽一隅偏灾。农民不无向隅。该抚据实奏闻。所办甚是。著加恩将淅川内乡二县。被水稍重贫户。照例赈恤。仍查明应徵钱粮。分别蠲缓。其应酌借耔种口粮者。并著妥速办理。俾得及时种麦。以冀春收。该抚其董率印委各员。确核妥办。务使小民均沾实惠。又据奏、汝宁府属之正阳、确山、二县地亩。七月下旬。稻禾被风黄萎。不免歉收等语。该二县旱田。均属丰收。稻田猝被风损。民力亦不无拮据。并著加恩、将正阳、确山、二县被风灾户。未完本年钱粮七千八百余两。仓谷四千三百余石。均缓至明年麦熟后徵收。以纾民力。该部即遵谕行　　

○谕军机大臣等、前据刑部题覆、傅玉题黑子挟嫌杀死胞弟长格一本。朕批阅时。觉其情罪较重。因密谕批本处存记。俟秋审进本时提奏。今傅玉将黑子拟列缓决。九卿改入情实。所改甚是。该犯因向伊弟长格、借钱不给。欲图洩忿。乘醉带刀叠扎致毙。情殊残忍。自应问拟情实。以惩凶恶。乃傅玉仅拟缓决。未得情法之平。秋谳重案。理宜细心推勘。何率意宽纵若此。傅玉、著传旨申饬　　

○戊辰。上诣皇太后行宫问安。恭送皇太后回銮　　

○御依清旷、勾到四川、广西、情实罪犯。停决四川斩犯四人。绞犯十二人。广西斩犯一人。余八十四人、予勾　　

○谕曰、原任江西布政使颜希深、现因服阕。来行在陛见。朕深知其平日尚属明白能事。著即驰驿前赴四川觉木一路。帮同鄂宝办理粮务　　

○旌表守正被戕之直隶唐县民刘牛儿妻刘氏。　　

○己巳。御书江南淮渎庙扁曰灵渎资清。禹王庙曰平成永赖。大王庙曰恬波利济。又河南崔家坝河神庙曰佑引天成　　

○谕、据姚立德奏、豫东黄河。夏秋间水势叠涨。伊洛丹沁等河所发之水。汇入黄河。临河埽坝。为大溜冲逼。间有刷卸蛰陷之处。随即抢护无虞。而崔家坝新生险工。忽于对面河滩。自行刷成引河。溜势顺直东注。堤工化险为平。今时届霜降。河流顺轨。汛工在在稳固等语。览奏甚为欣慰。本年夏秋。沁洛并涨。黄水叠次加长。节经该督抚、董率道厅员弁。将险要各工。相机抢护巩固。伏秋二汛。并庆安澜。该督等实心督办。甚属可嘉。姚立德、何煟、及在工文武各员。均著交部议叙　　

○又谕、据高晋等奏、江南黄运河湖。夏秋水势。盛涨且久。各处紧要工程。屡经抢护。均得化险为平。并于清口拆展东西两坝。湖水畅流出口。直抵惠济祠后。会黄归海。今秋汛已届。各工均一律稳固等语。览奏实深欣慰。今夏黄河因上游水势长发。汇流下注。湖河节次加涨。经该督等往来河干。同心协力。董率道厅等员。上紧抢护。各工均能巩固。伏秋二汛。并庆安澜。高晋等督办有方。在事员弁。均属奋勉。甚为可嘉。高晋、吴嗣爵、及在工文武各员。俱著交部议叙　　

○谕军机大臣等、丰昇额等奏、脱出番妇鄂鲁木楚禀称、索诺木令伊兄冈达克、往住美诺。僧格桑现在金川之科思果木等语。是僧格桑之不在小金川。自非虚饰。金川逆酋。施此奸狡。实为可恶可恨。盖索诺木弟兄之意。久思吞并各土司地界。雄踞一方。又料小金川番众。力难号召。因借僧格桑之力。前往诱胁番人。使见旧土舍复来。自必一呼可集。索诺木遂乘此利便。纠众往扰。然未尝不畏官兵之复进。若留僧格桑在美诺。势不能不助兵拒守。且虑僧格桑久占故巢。与旧番相习。自必联为一气。后难动摇。因仍携归金川。以绝小金川诸番依恋旧酋之念。又令其兄冈达克、前往美诺监制。设或官兵进剿。即驱小金川人守拒。自不能不听其指挥。苟幸无事。便可攘为己有。其设计险恶。实堪切齿。第其不留僧格桑在美诺。贼酋等自谓得算。而不知其已失小金川人心。此于官兵收复。实为最好机会。至所奏进兵之路。已密派妥人侦探。并将情形札商阿桂。俟其指示遵办等语。丰昇额等、既见有可进之处。不似宜喜日旁之仰攻费力。自当从彼进兵。今现派之滇兵一千。西安驻防一千。俱已先后到营。而阿桂所拨之陕甘兵一千。计亦可陆续而至。丰昇额等得此新兵。即可添为进剿之用。但必须察看形势。审度机宜。实有利便。方可奋勇直前。以期必胜。断不可复似今年春夏进兵时。以打仗扑碉、为塞责之举。果能攻得一二险要。亦可稍省将来分剿之力。第阿桂此时、正筹收复小金川。其金川之局。尚未办及。今诸路未发。独此一路先进。即得利亦不宜深入。只可择其紧要山梁。驻兵控扼。俟各路并剿金川时。丰昇额等、即从彼乘胜进攻。使贼番照顾不暇。于事更为有益　　

○吏部议准、陕甘总督勒尔谨奏称、巴里坤向设同知。不足以资治理。请改设镇西府知府一员。附府宜禾县知县一员。一切刑名钱谷。令该府县管理。该县添设典史一。训导一。将华亭、灵壁、原设训导二员裁。以一员、移驻宜禾。一员、改为迪化州学正。哈密所属酤水地方。将巴里坤巡检移驻。仍归哈密通判管辖。其巴里坤道。应移驻迪化州。并添建各员衙署。铸给印信。增设养廉。从之。　　

○兵部议准、湖南巡抚梁国治奏称、派往军营将弁。向例均听各营大臣。论功升用。而本营缺出。仍系各督抚照常将本省应升人员拔补。于鼓励戎行之道。未为尽善。请嗣后出征人员。著有劳绩者。军营大臣豫咨各该省存案。准令各督抚与本省随营当差人员。核其人材弓马。一体拣拔。其八旗驻防出征满洲官兵。亦照此例。交该管大臣拣选升补。从之　　

○定西将军尚书阿桂、参赞大臣领侍卫内大臣色布腾巴勒珠尔、领队大臣都统海兰察奏、军营所存劈山炮位。为数无多。不敷施放。闻省城有能造劈山炮位之匠。已饬限一月内、铸成二十位。运送军营。其余军装军械。经两督臣饬办。不致有误进剿。其分派绰斯甲布一路官兵。除在前之西安驻防。及滇省官兵。已于八月内、由桃关前赴军营。陕甘官兵一千。计目下亦当由省起程。其应赴南路滇兵一千。陕甘兵一千。亦于八月二十二十一等日、前赴军营外。至应赴西路之兵。湖南头二起一千。已来至日隆。其余各起。亦可接踵出口。至京兵及后起西安满兵。均陆续抵省。荆州满兵。据报亦已入境。并行知文绶、如西安驻防满兵。尚未自省起程。即将京兵料理。令其先赴西路。得旨嘉奖　　

○又奏、查两逆酋侵扰木果木等处以后。索诺木旋带僧格桑回巢。臣阿桂前在南路时。已据土弁土兵等、探听具禀。今抵西路以后。讯问脱出屯练阿尔嘉。据称、被拘之后。因能治病。索诺木携以往来。所有僧格桑前往噶拉依后。复至勒乌围之处。均系得之目击。此时僧格桑又在何处。该弁兵尚未能知。至从前办理情形。西路先截底木达、布朗郭宗、及大板昭一带隘路。勿使僧格桑由美卧沟逸出。南路先截科多、新桥等处。勿使从喀尔萨尔潜逃。今自美诺东至大板昭。西至僧格宗、科多。与金川地方。处处可通。僧格桑即由美诺窜入金川。已不必定由美卧沟、及喀尔萨尔等处。但臣等即日进兵。不独专为俘获逆酋之计。即头人番众。凡有可以邀截擒戮者。皆当相机设法。不使兔脱。报闻　　

○直隶总督周元理奏、永定河下游七工旧河身内。有坐落武清县范瓮口。麻苇地三十八顷九十四亩。前经召民试种禾稼。酌定每亩租银。自一钱五分、至三钱不等。每年共徵租银一千六十余两。收贮道库。为永定河祀神祈报。及河防一切公务之用。不入奏销。惟该处地属下游。土浮沙薄。生植稍难。节年以来。屡有拖欠。应请将租额减轻。每亩自一钱、至二钱一分六厘。较原租共核减银三百四十两五钱五分。得旨、如所议行　　

