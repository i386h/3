<!-- { "loadSidebar": true } -->
○辛卯。上诣皇太后行宫问安　　

○豁免福建遇风沉没兵米。三百六十石　　

○是日、驻跸台头行宫　　

○壬辰。谕、朕因淀神祠工落成。亲诣瞻礼。并允直隶臣民之请。恭奉皇太后巡幸天津。共伸庆祝。地方官于淀祠旁。及左格庄二处。添建行宫。以供安憩。临幸时。因其事属已成。不能复为禁饬。但工作未免繁费。虽伊等义效尊亲。朕实不欲其过耗物力。著将此二处行宫。各赏银二万两。于盐课应解内务府银两项下拨给。俾资兴葺之需。并谕该督等、嗣后毋得稍有增饰。及新建行宫。以副朕体恤崇朴至意　　

○又谕此次巡幸天津。需用船只。业经降旨。每水手一名。增给行粮银三分。俾裕口食。但伊等从南来守候。为日已久。所有地方官捐给每名每日坐粮四分。著一并准其报销。该督务饬属按数妥给。俾得均沾实惠　　

○又谕、前据喀宁阿奏、贵州桐梓县刁民赵式璧等、聚众滋事一案。以护副将李中隆。辄将要犯交与典史童士奇收管。致令潜逃难以辞咎。业经降旨、将李中隆交部严加议处。今复据彰宝奏、于喀宁阿原参李中隆各情节外。并称李中隆怯懦苟安。且仅据把总李翊。二次专差禀报。前往查办。而于初次之禀。称系邮塘尚未递到。其中似另有隐瞒别情。请将李中隆革职究审等语。李中隆著革职。交与宫兆麟查审具奏　　

○闽浙总督署福建巡抚崔应阶奏、所获匪犯。隔别研讯。确由李阿闵因贫起意抢夺。纠蔡乌强等入夥。欲俟人众起事。捏造朱姓。实无其人。据平和县解送两朱振兴。俱系安分良民。人所共知。除将各首犯分别磔斩枭示。余二十八犯照律治罪。又据报获杨山一犯。尚有张石贵未获。勒限严缉得旨、有旨谕部。谕曰、崔应阶奏、审办诏安县逆犯李阿闵。蔡乌强等捏造伪劄一案。按律将该犯等、定拟正法请将此案失察之督抚藩臬等交部议处等语地方遇有纠夥为匪案犯。文武各官。原有应得处分。但伊等于此案未经发觉之先。即已访知。将首夥各犯。拏获治罪。所有督抚提督司府等员。俱著免其议处漳浦县知县杜琮。亲率兵役。弋获首犯。颇属能事。著同诏安县知县方鼎、一并送部引见。其在事出力佐杂人员。并著该督抚等。查明办理。至案内所有问拟余犯罪名及监毙遣犯应议职名。著交各该部核议具奏　　

○是日、驻跸扬芬港行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百五十四


大清高宗法天隆运至诚先觉体元立极敷文奋武孝慈神圣纯皇帝实录卷之八百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。三月。癸巳。上诣皇太后御舟问安　　

○谕曰、曾大猷。前于闽省查拏逆匪卢茂一案。甚为出力因令其来京引见。赏给守备衔。并赏戴孔雀翎。用示奖励。复经派往云南随征。亦颇知奋勉。仍给与原籍薪俸以赡其母。旋闻伊在军营病故情殊可悯。曾传谕崔应阶。查伊有无子嗣具奏。今据奏称、曾大猷母老家贫。止有一子曾振。年仅五岁等语。著加恩令该督酌给名粮一分。俾其家口足资养赡。俟曾振年及岁时。即行送部引见　　

○又谕、上年。带领福建水师、前往云南军营之守备以上各员。其中稍知出力者。固应加恩示奖。而庸懦无能者。想亦复不少。并著崔应阶。查明原派人员。概行送部引见。候朕再降谕旨　　

○谕军机大臣等前因福建水师。尚属可用。特派往云南。协同征剿缅匪。不意伊等在军营。竟属选懦不堪。并未能冲锋接仗。甚至一闻枪炮。即股栗不能起立。或潜匿水底不出。回京之侍卫等、莫不传为笑谈。第以罚不及众。未将伊等根查治罪。但伊等恇怯无能若此。实出意料之外。亦难望其再知淬厉。若不示之惩创。无以儆励其余。现在各该弁兵。俱渐次回闽。此辈皆漳泉等各燥调派。著崔应阶。黄仕简。于伊等到闽后。即令各归本伍。将千。把。兵丁。逐一查明。另册存记。概行停其拔补。即有六年俸满者。亦毋庸置论倘该弁等恬不知耻。遇有缺出。自告曾经派调出兵。希图叙用。该督提等即明切谕以尔等懦怯干纪不即将尔等治以军法已属格外加恩岂可妄生冀幸。俾知愧畏。如或因此。敢于稍生觖望口出怨言。或致辞粮鼓噪。则是自取重戾。即当严行查办。明正典刑。以昭炯戒。该督提。奉到此旨。务须实心妥办。总以不动声色。行所无事为要。并不必出示晓谕。过涉张皇。至领兵之守备以上各员。则非末弁及兵丁可比。若其中稍知出力者。原可量予奖录。或于所管弁兵退缩不能约束董励。及并有似兵丁逃避者其罪更难轻逭今大学士傅恒将到。而各队领兵大臣侍卫等、亦陆续回京该将备等之功罪一经询明。即可得其详现已降旨、令崔应阶将伊等送部引见。俟伊等到京时。详悉查明。分别劝惩。再降谕旨。将此谕令崔应阶黄仕简。知之　　

○又谕、本月十四日。驻跸台头地方。戌时以后即有微雨飘洒。竟夕至十五日辰时雨止。京师道里相距不远。明雨当约略相同。何以十五日未时所发本报。未见有奏雨之摺。岂十四夜之雨。近京地面。竟未沾被耶。著传谕刘统勋。即将曾否得雨情形。缮摺随下报奏闻。　　

○吏部议奏、大挑一等举人。分发各省后。借补佐杂。丁忧服阕。赴原发省。令督抚仍以佐杂用。试看果胜知县。再行奏补。从之　　

○刑部议覆、广西按察使吴虎炳奏称、衙署重地。行窃未经得财之贼。律无专条请比照盗仓库钱粮未经得财杖一百徒三年律。分别首从问拟。再小民以银物为性命。或因捕贼仓皇。失足身死或因窃窘急。自寻短见。虽审无拒斗之情。而事主本无罪之人。因此致死。仅将贼犯杖剌。不足示警。请照因奸酿命律。杖一百。徒三年。均应如所请。从之　　

○是日、御舟驻跸王家场　　

○甲午。上诣皇太后行宫问安　　

○谕、朕于十九日阅兵　　

○又谕、从前两淮提引一案。该商总等以应行归公之项。作为己赀。任意花销。原属罪有应得。前岁查办时。因各商原系近利之人。非职官侵牟可比。是以仅将伊等所赏职衔革去。不复加罪。今思办理提引一事。盐政果能洁己清厘。商众何由擅行妄用。是糜耗公帑之罪。专在高恒。普福。即吉庆。亦不得辞咎。在商人尚觉情有可原。伊等因未加重谴。感激倍深闻脱允直隶臣民之请。恭奉皇太后巡幸天津。遂吁恳该盐政。代为陈奏。携众赴津。祝厘伸悃。该商等情殷爱戴。出自诚心远道抒忱。甚为恳切。而商总数人。独不得顶带荣身。情亦可悯。著加恩将伊等所有原革职衔。仍行给还　　

○谕军机大臣等、向来督抚等奏摺。有关地方公务。例俱称臣。此次德保奏事各摺。于体制未协。著传谕该抚、嗣后除请安谢恩外。其奏事具摺。俱著照例称臣　　

○户部议覆、护广西巡抚布政使淑宝奏称、粤西省铸局。共存铅一百七十万五千余觔。除粤东西两省需用外。余铅一百一十万二千余觔。尚有本年冬季。应抽厂课。及收买白铅。应如所请。次第拨百二十万斤。于三十五年二月。春水发生。滩陡易行时。委员分帮勒限星运汉口。接济各省。交湖抚、传各委员。按到楚先后。挨次秤交。从之　　

○直隶总督杨廷璋疏报。顺天。永平。河间。天津。宣化。遵化。易州。七府州。新垦荒地。百四十顷有奇。升科。如例　　

○旌表守正捐躯之安徽桐城县民朱泌源妻曹氏。山东濮州民罗宗云妻李氏　　

○是日、驻跸天津府行宫。至丁酉皆如之　　

○乙未。赐直隶总督杨廷璋等食　　

○谕、据巴彦弼等奏、乌噜木齐佣工人杨奉隆。与铁铺夥匠杨元亏耍。误将铁锉。搪伤李刚。越日身死。将杨奉隆。依因戏而误杀旁人。照因斗殴而误杀旁人律。减一等。杖一百。流三千里一摺。虽系按例定拟。但思戏杀与斗杀所因纵有不同至于误杀旁人则情罪本无区别。今斗殴误杀之例。既问拟绞候而因戏误杀者何以独得减等拟流从前定例。原未允协。夫戏杀虽出无心。而既已因戏戕其生即不得不比例拟抵正所以重民命而慎狱情。且以寻常而论则与甲相戏。固与乙无干。而既致误杀。则甲与乙有何分别。若多一误杀旁人末减之例是于凶犯过存姑息。而死者不可复生。揆之情理岂为得平。况此等案犯。秋审时断不致入于情实。俟数次缓决后。原可邀恩减等。何妨照斗殴律问抵。暂系囹圄而必欲遽。为开脱耶著刑部将因戏误杀旁人之例另行改议具奏。以昭平允。所有此案应拟罪犯。即著照新例办理。巴彦弼等摺。著音汉并发。寻议。戏杀斗杀。被杀者均无辜。未便因起衅之殊。即减杀人之罪。请嗣后因戏误杀者。照因斗殴误杀旁人以斗杀论律。拟绞监候。从之　　

○谕军机大臣等巴彦弼等奏称、采买粮石。豫筹积贮一摺。所办未为妥协。前据永宁奏、以该处年岁丰稔。粮价平减。请动公项。乘时收买麦谷一万石备用。尚属随时调剂之道。是以允行。但买贮一万石。已足敷户民春借耔种之需。若又多买。转恐日久有霉浥之虞。况各兵屯田所得之粮。尽足供其食用。不藉官为筹画。而各城屯种丰收。情形大略相同。无须运往他处接济。且自新疆底定以来。并无用兵之事。又无庸储偫粮糈。是多买粮石。徒费公项而鲜实济。久且归于无用甚觉非宜。或听内地人民。前往耕种。俾资地利而自食其力不致人稀谷贱。尚为有益。所有采买粮石。著妥协收贮备用。嗣后遇有采买之时。著酌量应用数日买备。不必多为购买。将此谕令知之　　

○又谕、工部奏查核各省未完报销迟延等案。请交该督等查参一摺。已依议行矣。内称、甘肃省敦煌县修理城垣一案。自乾隆三十三年经部驳查。迄今仍未奏报等语。城垣报销自当依限完结此案既久经部驳且节次查催何以事。隔二年尚未造册报部办理殊属迟延。著传谕明山。即将此案。因何至今未行送报缘由。专摺明白回奏　　

