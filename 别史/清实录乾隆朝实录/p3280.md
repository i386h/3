<!-- { "loadSidebar": true } -->
○大学士九卿议覆、钦差协办大学士狭甘总督办理将军事务公福康安、福建巡抚徐嗣曾奏、清查台湾积弊。酌筹善后事宜。除禁革私役额兵。轮查出奏考语。道员专摺陈事。以上三条。均已奉旨施行外。一、水陆各营。应照操演枪炮之期。将备逐名点验。分别等第开报。镇臣亲自校核。其分防各汛。亦令如期操演。随时抽验。统于年终。将名单汇送总督衙门查核。仍留档册一分。俟将军督提亲巡时。照册查验。兵丁技艺娴熟。奏请交部议叙。捏报者参究。一、水师将弁。应亲自出洋巡哨。将出汛回汛日期。报明督提各衙门稽核。有擒获盗匪者。记功升用。若仅在内港往来。空文申报。即行严究。一、每年总兵巡查各营。北自淡水石门。南至凤山水底藔。毋论冲僻汛地。应一律操练兵丁。点验屯番。所有供应夫价。尽行裁革。随带弁兵。酌给路费。在本省公费项下支销。事毕。将营伍地方情形。汇奏一次。一、兵丁除操演日期点验外。应令镇将各官。派员逐日稽查。有擅离兵房者。革伍枷号半年。递回原籍。在外贸易者。照空歇军役例治罪。倘敢仍前包庇娼赌。照窝顿娼妓例治罪。其分驻地方。即饬汛弁稽查。一、换防戍兵调集厦门时。应令水师由陆路提督。陆路由水师提督。互相点验。必须年力壮健。方准配渡。一、鹿耳门沿海一带口岸。应将向有炮台数十处。照旧安置。并于新建城垣之地。酌量添设炮位。一、台湾械斗相寻。往往酿成巨案。应从严定拟。其起意纠约、及杀人之犯。照光棍例拟斩立决。伤人者、从重问拟发遣。仍遵照前旨。与盗案一体立限两年。俟限满后人知畏法。再行声请照旧。再抢案聚至十人以上。与虽不满十人、而持械逞强者。为首、照粮船水手抢夺例治罪。为从、发给新疆种地兵丁为奴。其数在三人以下。审有恃强情形。与虽未逞强。而数在三人以上者。照回民抢夺例。发极边烟瘴充军。亦俟两年后。再行声请照旧。地方文武员弁。遇有械斗抢案。不即缉拏者。照讳盗例革职。如有明知故纵。及代为开脱增减改捏等情。照故出人罪例治罪。失察者、降一级调用。一、只身远渡、与挈眷同来之内地民人。应由地方官查明给照。移咨台湾入籍。按户编甲。其无业游民犯事。即罪在笞杖以下。亦押令回籍。地方口岸各员。失察偷渡者。无论人数多寡。降二级调用。只身民人。降一级调用。拏获而不举报。仍照例革职。有能拏获内地逃犯者。每一名纪录一次。携带眷属者。每一起加一级。别经发觉。将失察进口员弁。降二级调用。失察藏匿者。降一级调用。一、屯丁需习器械。民间菜刀农器。仍准制用外。所有弓箭腰刀挞刀半截刀镖枪长矛。与一切旗帜。应概行禁止。毋许私造私藏。一、台湾赌风最盛。应令文武员弁。实力稽查。即跌钱压宝之类。亦从重枷责。押递原籍。不服拘拏者。照拒捕例治罪。弁兵得钱包庇者。计赃以枉法论。不知情者。革伍枷责。并令每月出具切实甘结。呈报总兵查核。再胥役亦有庇赌之事。令兵役互相纠察。呈报镇道从重究办。地方官故纵者。降二级调用。失察者、降一级留任。一、淡水八里岔。距五虎门水程。约六七百里。港道宽阔。可容大船载运。应开设口岸以便商民。如有藉端需索者。将失察地方官。降二级调用。兼辖官、降一级调用。一、新拟开设八里岔海口。与淡水之八尺门、中港、后垄、大安二港。彰化之海丰、三林、水里三港、嘉义之笨港、蚊港、虎尾、八掌、猴树、盐水、含西五港、凤山之东港、竹仔、打鼓二港、通海各口岸。责成该管员弁。实力稽防偷渡。再此等船只。多由内地小港偷越出洋。应令内地沿海地方。一体访拏。一、台郡地方辽阔。应照内地。每三十里设立一铺。通冲要路。一律修整。统以一丈五尺为率。并于淡水、湾里、虎尾、大突大甲等溪。各设船二只。传送公文。渡载行旅。谕曰、前因台湾地方。经柴大纪等贪纵废弛之后。百弊丛生。特谕令福康安、于剿捕完竣后。将善后各事宜。详细妥议具奏。嗣据福康安等议定、共十六条。立法固已周密。若该处文武员弁。果能实力奉行。原可永远无弊。但有治人无治法。恐日久复视为具文。或竟阳奉阴违。则虽多立科条。仍属空言无益。兹经大学士九卿照覆施行。在台湾文武各员。务当敬谨遵循。力除积习。以饬营伍而靖海疆。至闽省民风刁悍。盗劫频闻。是以降旨。凡遇该省海洋盗案。应俟两年后盗风稍戢。再照旧例分别声请。今据大学士等奏、以台湾械斗相寻。往往酿成巨案。嗣后亦应从严定拟。与盗案一体立限两年。俟限满后人知畏法。再请照旧等语。但闽省盗劫之案。不一而足。昨据德成奏、福建内地以及台湾。械斗之风尤炽。已有旨令李侍尧、当遇案严办。是此等暋不畏死之徒。恐尚非一二年即能悛革。所有闽省海洋盗案、并械斗之案。俱著照新例严办。俟三年之后。如果人知畏法。该督抚等再行奏闻。照旧办理。以期辟以止辟。余俱照大学士等所议行。昨因台湾总兵员缺紧要。恐普吉保不能胜任。奎林久历戎行。曾任将军。威名素著。人亦体面。已降旨将伊补放。朕之所以简用奎林者。原令其前往实力整顿。俾该处营务吏治。均有起色。奎林行抵泉州。李侍尧可即将应办诸务。及大学士等、现在议覆各条。详晰转传该总兵。令其到彼恪遵妥办。毋负委任。至前降谕旨。令于督抚将军内。每年轮派一员。前往台湾巡查。亦恐该镇道等、扶同徇隐。故智复萌。有将军督抚等前往。层层稽察。庶共知儆惕。若该处总兵。皆如奎林足资委用。原不必又令督抚等前往。多此一番跋涉。但奎林亦不能久在该处。设有升调等事。而接任者一时未能得人。难保其不致贻误。自应仍责成巡查之将军督抚。方为周密。乃昨据德成奏、不知但令将军提督前往。督抚似可不必等语。其意必以将军提督。与地方无统辖之责。前往台湾。尚不至有需索供应情事。若督抚前往。则各州县备办供顿应酬。及家人胥役需索门包。所费又复不赀。即如从前富勒浑。纵容家人殷士俊、李世荣、沿途任意勒索。是其明证。无怪德成之有此奏。朕令该督抚等前往巡查。原为稽查奸弊起见。若该督抚等、复纵令家人长随胥吏等。藉端需索。是未受其益而先受其害。更不成事体。著传谕该督抚等。嗣后于前往台湾巡查时。务宜严禁从役等。毋得有得受门包沿途需索等事。如有明知故纵。及漫无觉察者。或经科道参奏。或经朕别有访闻。即将该督抚加倍治罪。决不宽贷。且不特台湾为然。即各省督抚。于巡阅营伍查办灾赈时。均当自行雇备夫马。毋得丝毫扰累地方。朕闻向来各省督抚内。惟李世杰、书麟、于出巡时。轻骑减从。尚能不累地方。各该督抚俱受朕重恩。养廉优厚。何不以李世杰、书麟为则效。而必踵不肖督抚等之覆辙乎。况督抚之责。在于察吏安民。凡通省之利弊。属员之贤否。皆所应知。而其出巡时。所带家人长随。为数无多。何难随时稽察管束。若几名家人长随。尚不能查察。又安望其剔除弊窦。管辖如许之官吏耶。且不特督抚为然。即大臣官员等奉差出外。除应得廪给驿马之外。亦不应格外需索。扰累地方。嗣后凡属奉差外出。及督抚出巡者。俱应轻骑减从。并严加约束。毋任有违例骚扰之事。若有纵令勒索。毫无觉察者。一经访闻参奏。即一并从重治罪。断不为之宽宥也。将此通谕知之。　　

