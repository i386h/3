<!-- { "loadSidebar": true } -->
○谕军机大臣等、据塔永宁覆奏拦买蒙古进京驼只缘由一摺。措词多有回护。此事经朕饬谕查参。是以该抚始将驼价存库待给。无人侵蚀为词。若不令其详查。则属员之给领与否。又焉知其不含糊了局耶。前已降旨。将应给驼价、及蒙古等往返车骡各价。一并著落地方官赔偿。已足申明警戒。所有固世衡、普喜、富勒浑等交部察议之处。著加恩宽免。但伊等俱非大员。所需赔补之项。未免力量不足。且该抚等督率承办。不能妥协。亦当分任其咎。著将应赔驼价、并车骡各价。传谕塔永宁等、令其自行酌量佽助。以示薄惩。　　

○又谕曰、成衮扎布等奏称、北路所有索伦兵六百余名。察哈尔兵九百余名。请交营总舒都勒、副都统职衔柏起等。照例给与口粮。陆续遣回游牧。所留满洲、喀尔喀、绿旗兵一千三百名。以八百名看守乌里雅苏台、塔密尔仓库以五百名驻劄布延图等语。北路现在无事。兵丁在外年久。索伦、察哈尔兵。著照所奏彻回游牧。布延图无庸驻兵五百。著留三百看守仓库。其看守乌里雅苏台塔密尔、仓库之兵丁八百名。著留六百。各彻二百名。即同索伦、察哈尔兵。遣回原处。布延图兵丁。亦系暂驻。今岁回部事竣。即行彻回。　　

○驻劄辟展副都统定长等奏、由托克三之南素巴什一带。共设台站五处。可通特伯勒固。内素巴什、库木什阿哈玛、乌什阿克坦三处多水草。阿克布拉克一处。有驼只可食草。惟额尔吉齐无水。于山中掘泉可供。请将博尔图岭、阿咱罕布拉克、和斯特哷克、塔塔尔察罕通、曲辉等台站。彻回改驻。再宁古塔兵丁雅呼。系前从准噶尔脱出居住安西之人。今领哈萨克人等贸易事竣。或遣往军营。或令进京。得旨、台站自应留心查办。雅呼著送京发回原旗。　　

○癸丑。谕军机大臣等、据明德奏称、前任督臣黄廷桂、奏明拨解阿克苏马一万六千匹。办给西安满洲兵、及达什达瓦兵丁马七千匹。送马大臣官兵。乘骑三百五十匹。俱挑选齐全。拟交代总督印务后。即驰赴口外。严加督察。又阿拉善郡王罗布藏多尔济、捐输羊五千只。送至镇番县。业经收领等语。又据巴尔品等奏称、于鄂尔多斯扎萨克。购得牛三千头。羊四万只。山羊八千只。贝勒齐旺班珠尔等、捐输牛一千余头。羊五千余只。请亲身送至宁夏等语。军营马匹牲只。所关紧要。现在得马二万三千匹。牛四千余头。羊五万三千余只。从前黄廷桂办解军需。悉心筹画。以故属员奉法。毫无贻误。可传谕吴达善等、循照成规加意办理。永贵、定长等、接办专解。亦宜一体勤慎。郡王罗布藏多尔济、未奉购办之旨。即愿捐输羊只。著加恩赏给大缎六端。大荷包一对。小荷包六个。齐旺班珠尔、请将采买捐输牲只。亲身解送。著加恩赏戴三眼翎。仍赏大缎四端。伊等捐输牲只。俱著给与价值。至所送牲只。合之运往口粮。及屯田收获谷石。已足敷军营官兵一岁之用。毋庸另行筹办。俱各传谕知之。　　

○又谕、据巴尔品等奏称、由鄂尔多斯扎萨克等、采买牛三千只。羊四万只。山羊八千只。又齐旺班珠尔、喇什色楞等扎萨克台吉等。情愿进牛一千余只。羊五千余只等语。又据明德奏称、阿拉善郡王罗布藏多尔济。采买羊只。俟钦差大臣等到日会同办理外。现在进羊五千只。送往镇番县等语。合计现在采买、及众扎萨克台吉等。进贡牲畜。共牛四千余只。羊五万三千余只。此项牲畜。俱系军营官兵口粮。最关紧要。地方官接收解往。理宜筹及抵营。堪以需用。加意送往。若不严饬属员。于解送时漫不经心。以致牲畜疲毙。不惟不堪应用。且以有用之牲畜。徒滋糜费。从前黄廷桂在日。此等解送军营牲畜口粮等项。若系经朕办理送往者。伊必感戴代伊等办给之恩。筹计一切。多方设法。惟期牲畜不致损伤。妥协办理解往。黄廷桂若在。又何须朕如此劳心降旨。今伊病故。吴达善、明德、收解此项牲畜。亦当照依黄廷桂从前所办。筹计一切。严饬属员。将此项牲畜。俱加意尽心。沿途寻好水草处牧放。不使致有疲毙。至解送此项牲畜。派出官员。应严饬者。固宜严饬。而应奖励者。亦应明示奖励。著寄信与吴达善、明德等、加意尽心办理外。亦寄信与定长等、辟展等处。接收此项牛羊。往前赶解。亦必遵朕训饬谕旨。加意尽心办理。现在内地办理许多牛羊。陆续解往军营。则军糈自然宽裕。毋庸另行竭蹷办理矣。将此亦寄与永贵等共知之。　　

○又谕、据明德奏称、准阿拉善郡王罗布藏多尔济、以阿拉善游牧。应买羊只。俟钦差大臣等到日。会同办理。罗布藏多尔济、进贡羊五千只。赶送镇番县所属地方交纳等因。移会前来。除现在派员接收赶解外。罗布藏多尔济、所进羊只。应否赏给价银之处。具奏请旨。罗布藏多尔济感戴朕恩进羊五千只。解往镇番所属地方。殊属可嘉。著加恩将所进羊只。俱照现在加增羊价之例。给与价银。明德接准罗布藏多尔济解送咨文。即派员接收甚是。著寄信与吴达善接收鄂尔多斯阿拉善扎萨克等贡买牛羊。务须严饬属员。沿途加意赶解。送往军营。寻吴达善奏、甘省食物。价增数倍。肃州口外。至安西哈密各处更昂。现解送牛羊之弁兵夫役。额支不敷。且远涉阿克苏、叶尔羌等处。恳照解马、一体加增赏给。得旨、如所议行。　　

○又谕、据明德奏称、接永贵等取马咨文。即将马一万六千匹。由额林哈毕尔噶解送前往。俟送至阿克苏地方。即可调用等语。去年阿里衮带去马三千匹。而永贵等复因补足驿站。调取五百余匹。今又因豫备进兵。调马一万六千匹。明德即解送咨覆。所办甚是。将此寄与永贵知之。再鄂尔多斯扎萨克台吉等。进牛四千余头。羊五万余只。已降旨吴达善、明德、陆续解送。并合计此时解送之米面。及阿克苏收获粮石尽足供军营一年之用。著寄知永贵、定长等将此项马匹牲畜。令官员兵丁。小心送至军营备用。　　

○又谕、总理向导处人员甚少。著扎拉丰阿、塔勒玛善、俱为向导处总理。　　

○命赏哈萨克之俄罗斯苏勒统等银两有差。　　

○刑部议准、福建按察使史奕昂奏、鸟枪例禁綦严。近有改用竹筒。外扎洋藤。加以铁篐。火门镶铁。装入火药铅子。点放杀人多案。俱照故杀律定拟。追销在案。竹铳原非例禁之物。地方官以失察例。祇载鸟枪。现虽查禁。仍恐奉行不力。请嗣后有私造私藏、及点放伤人者。俱照鸟枪伤人问拟斩候。地方官、亦照失察私造鸟枪例议处。从之。　　

○陕甘总督吴达善奏、哈密防兵。例系二年一换。于四八月交班。今据署总兵素昌阿呈报、该防兵等。因四月班期在迩。现在大兵进剿。及押运屯田。需兵甚多。情愿告驻一班。请照换防例支给整装俸赏报闻。　　

○甲寅。遣官祭先医之神。　　

○予故大学士伯兼管陕甘总督黄廷桂、祭葬如例。谥文襄。入祀贤良祠。　　

○乙卯。上诣畅春园、问皇太后安。　　

○还宫。　　

○谕曰、礼部据正白旗满州都统、将舒常之妻可否请复格格之处咨请部示。该部遽行请复多罗格格品级一摺。舒常系舒赫德之子。舒赫德及屡获重罪之人。此次因将军兆惠、统兵深入。接续办事者乏人。伊亦自知奋勉赎罪。因加恩复用。此亦舒赫德尚有受福之地。是以值此机会。而朕又将伊子舒常授为侍卫。此皆朕格外之恩。其稍有人心者。虽倍加奋勉效力。犹恐不能报称。岂有汲汲为伊妻求请品级之理。又岂有因妻请复、并希自增品级之理。设使舒常竟行在旗具呈。则无耻之至。朕必重治其罪。今询明舒常、并未具呈。行文礼部。实出自諴亲王之意。夫舒常之妻。系裕亲王之女。王管理旗务。即如此瞻徇情面。为之咨请可乎。况封赏乃国家之特典。惟应行加恩者始可加之耳。岂臣下所可私心袒护。妄冀施恩者。即如授王公等女格格品级一事。亦国家优渥之恩。其平日本无事故。自可遵例给以应得品级。若以屡犯重罪之人。情事判然不同岂得仍照初次竟复原级。諴亲王实非寻常瞻徇可比。著交宗人府严加察议。观保身为副都统。何尸位附和若此。著交部严加察议。至礼部接到旗咨。即据理驳回。伊等固为无罪。即不行驳回。若循照舒常议给品级。其罪亦不过交部察议而止。乃该部并不遵例办理。径照原品。奏请给与多罗格格品级。非瞻徇舒赫德而何。伊等在朕前如此奏请、可乎。礼部堂官等。并著交部严加察议。再定例王子之女格格中。近派者俱奏请指人。远派者许自行指给。至出嫁时。奏请品级。今渐至近派王等、亦间有先许人而后奏闻者。从前王等之女格格。俱许给蒙古台吉。此系旧例。因蒙古等原系世为姻亲故也。况京师勋旧子弟内。亦有择配王公之女者。今王等多不遵旧例。情愿择配京师旗人。更有无耻之人。夤缘王子。私行聘定。出嫁时始行奏请格格品级。甚属恶习。向日并未有此。此风特起自近来数年间耳。其渐断不可长。除业经聘嫁者、毋庸置议外。著交该衙门、将现在亲王郡王之女格格中。其已许京师旗人尚未娶者。不便离婚。仍听其给与。查明指名奏闻。将某亲王某郡王罚俸一年。嗣后凡亲王郡王之格格。俱遵照旧例。候朕旨指给蒙古台吉等。其间或有因原系姻亲熟识蒙古等。情愿自行许给。尚属可行。伊等可自行定议奏闻。其不行奏闻而私行许聘京师旗人者。著永远禁止。　　

○是日起。上以祭社稷坛。斋戒三日。　　

○丙辰。谕、向来前往蒙古部落贸易商人。由部领给照票。稽核放行。懋迁有无。彼此均为便利。近因货市日久。不无争竞生事。是以议令禁止。殊不知商贩等、前往乌里雅苏台等处。亦必由各该部落经过。若中途一切货物。抑令不得通融易换未免因噎废食嗣后凡有领票前赴贸易人等。所过喀尔喀各旗。仍照旧随便交易。俾内地及各部落商货流通。以禆生业其一切稽察弹压。地方官及各扎萨克。留心妥协经理。毋任巧诈奸商。逗遛盘踞。以滋事端　　

○吏部议准、山东巡抚阿尔泰疏请、济兖沂曹四府。及捕河泇河、泉河、各通判应加水利衔。换给关防。从之。　　

○喀尔喀亲王桑寨多尔济奏、查内地商民。于恰克图购买俄罗斯皮张等物。于布哩雅特、购易俄罗斯马匹。于军需有益。或以官银令商民承办。或仍令商民置买每年可得一二千匹。得旨、军机大臣议奏。寻议、收买俄罗斯马匹。必须遴选干员。访确实价虽支官银购买。仍不露官办形迹。俟交易后。派员送张家口。将骟马弥补牧群欠数。骒马儿马。交总管等归入牧群孳生从之　　

○丁巳。祭先师孔子。遣大学士蒋溥行礼　　

