<!-- { "loadSidebar": true } -->
○山西道御史柴潮生奏、古者东南未辟。王畿侯国。皆在西北。王畿不过千里余。递减至五七十里。地可谓狭矣。一夫受田百亩。周制六尺为步。百步为亩。仅当今二十六亩有奇。田可谓少矣。而祭祀之粢盛。宾旅之既廪。君卿百官吏人之禄入。赈贷之委积。战阵之刍粮。无不取给于此。费可谓广矣。而且三年耕。有一年之食。九年耕。有三年之食。今之天下。即古之天下。何无备之甚也。则以田制既已尽废。水利亦复不修平日卤莽而薄收。一有急则待赈恤为活计而已矣。查河间、天津、二郡。经流之大河三。曰卫河。曰滹沱河。曰漳河其余河间府分水之支河十有二。潴水之淀泊十有七蓄水之渠三。天津府分水之支河十有三。潴水之淀泊十有四。受水之沽六是水道之至多。莫如此二处。故河间号为瀛海。山东之水。于此而委输。天津名曰直沽。畿辅之水于是而奔汇。若蓄洩有方。即逢旱岁。灌溉之功。可救一半。即不然而平日之蓄积。亦可撑支数月。以需大泽之至。何至抛田弃宅。挈子携妻。流离道路哉。虽其事属已然。言之无益。然水利之废。即此可知。今甘霖一日不足。则赈费固不可已。臣窃以为徒费之于赈恤。不若大发帑金。遣大臣将畿辅水利。尽行经理。既可接济赈民。又可潜消旱潦。而且转贫乏之区为富饶。一举两得。转败为功。直隶为禹贡冀州之域。田称中中。今日土壤。乃至瘠薄。东南农民。家有五十亩。十口不饥。此间虽拥数顷之地。常虑不给。可怪之甚也。虽其土燥人怠。风气异宜。亦不应悬殊至此。汉张堪为渔阳太守。于狐奴开稻田八千顷。民有两歧之歌。狐奴。今之昌平也。北齐裴延俊为幽州剌史。修古督亢陂。溉田百万余亩。为利十倍。督亢。今之涿州也。宋何承矩为河北制置使。于雄鄚霸州一带。兴堰六百里灌田。初年无功。人咸病之。次年大熟。承矩辇稻米入都示朝臣。谤者乃息。边民之食以充。明汪应蛟为天津巡抚。欲兴水田。将吏皆不欲。应蛟乃捐俸自开二千亩。亩收四五石。惟旱稻以鹻立槁。于是军民始信。今东西二淀。即承矩之溏泺。天津十字围。即应蛟水田之遗址。又查国朝李光地为巡抚。请兴河间水田。言涿州水占之地。每亩售钱二百。尚无欲者。一开成水田。亩易银十两。上年直督高斌。请开永定河灌田。亦云。查勘所至。众情欣悦。又臣闻石景山有庄头修姓。家道殷实。能自引浑河灌田。比常农亩收数倍。旱潦不致为灾。又闻蠡县亦有富民。自行凿井灌田。愈逢旱岁。其利益饶。又闻现在霸州知州朱一蜚。于二三月间曾劝民开井二千余口。今颇赖之。则水利之可兴也决矣。今请特遣大臣一员。赍帑金数十万两。前往河间、天津二府。督同道府牧令。分委佐贰杂职。除运道所关。及滹沱正流。水性暴急。慎勿轻动。其余河渠淀泊。凡有故迹可寻者。皆重加疏浚。而又于河渠淀泊之旁。各开小河。小河之旁。各开大沟。皆务深广。度水力不及则止。节次建立水门。递相灌注。旱则引水入沟以溉田。潦则放闸归河以洩水。其离水寥远之处。每田一顷。掘井一口。十顷。堀大塘一口。亦足供用。其中有侵及民地。并古陂废堰。为民业已久者。皆计亩均匀拨还。民情自无不踊跃乐从。即将现在之赈民。与递回之流民。停其赈给。按地分段。派令就工。逐日给与工值。酌济二三人口粮。宁厚毋减。一人在役。停其家赈粮二口。二人在役。停其家赈粮四口。其余口与一户皆不能执役者。仍照例给赈。其疏浚之后。有可耕种者。即借予工本。分年徵还。更请另简大臣一员。赍帑分巡直隶各府。一如河间、天津二府办理。虽所费繁多。而实为畿辅兴无穷之利。与议赈迥然不同。然而或曰北土高燥。不宜稻种也。土性沙鹻。水入即渗也。挖掘民地。易起怨声也。且前明徐贞明行之而立败。怡贤亲王与大学士朱轼之经理。亦垂成而坐废。可为明鉴。臣窃以为九土之种异宜。未闻稻非冀州之产。现今玉田、丰润粳稻油油。且今第为兴水利耳。固不必强之为水田也。或疏或浚。则用官资。可稻可禾。听从民便。此不疑者一也。土性沙鹻。不过数处耳。且即使沙鹻而多一行水之道。比听其冲溢者。犹愈于已乎。不疑者二也。若以沟渠为损地。此尤非知农事者。凡力田务尽力而不贵多。今但使十亩之地。损一亩以蓄水。而九亩倍收。与十亩皆薄入孰利。况损地者。又予拨还。不疑者三也。至于前人之屡行屡罢。此亦由徐贞明有干济之才。所言亦百世之利。其时御史王之楝参劾。出于奄人勋戚之意。其疏载在省志。不过言滹沱不可开耳。未尝言水利不可行也。但其募南人开垦。即以其地予之。又许占籍。是夺北人之田。而又塞其功名之路也。其致人言也必矣。至营田四局。则成绩具在。公论难诬。但当日效力差员。不无奉行不善之处。所以贤王一没。遂尔废之。非深识长算者之所出也。凡始事难。成事易。赓续以终之则是。中道而弃之则非。不疑者四也。今日生齿日繁。民食渐绌。苟舍此不为经理。其余皆为末节。臣愚以为尽兴西北之水田。尽辟东南之禁地。则米价自然平减。阎右立致丰盈。但其事体至大。请先就直隶为端。俟行之有效。次第举行。得旨。大学士会同九卿速议具奏。　　

○是日起。上以夏至祭地于方泽。斋戒三日。　　

○丙戌。谕军机大臣等。前据部选藁城县知县高崶。呈请自备工本。开采矿厂一事。户部议令发与喀尔吉善查议。朕思此事于地方甚有关系。必不可行。可寄信前去。即停止。并不必声张。直隶总督高斌寻奏、前准户部密行藁城县知县高崶。请自备工本。于峄滕费、及淄沂平阴泰安等山。开采银铜铅矿。臣查山左开矿之说。闻明嘉万间。到处开采。积岁无获。官民重困。至我朝康熙五十八年。巡抚李树德、奏请开济、兖、青、登、四府矿场。以佐军需。圣祖仁皇帝恐其扰民。差部员六人前往。试看无益。即停止。盖开采矿砂。向惟行于滇、粤、边省。若山左中原内地。从未举行。而沂镇泰安。山属岱岳。费滕峄县。地近孔林。更属不宜。且开凿之处。官役兵弁。必有不能不扰民之势。若致开掘民间庐墓。更易滋怨。况利之所在。易集奸匪。争斗之衅必生。更可惧者。去冬彗星所指。佥称在齐鲁之方。今开矿适当其地。是于事则无利而有害。于地方则甚不宜。于舆情则甚不愿。若必俟试行无益。而后中止。万一有奉行不妥之处。将为盛德之累。得旨。所奏甚是。朕竟为舒赫德所欺。有旨谕喀尔吉善停止矣。　　

○钦差大臣尚书公讷亲议奏、杭州将军萨尔哈岱疏称、杭州驻防官兵生齿日繁。渐至穷乏称贷。经前任将军等。于通融例马案内。请令官养例马。减养一半。兵丁三匹者。养一匹。匠役二匹者。三人合养一匹。其空额。每匹扣价银十六两。存贮具奏。现存银七万余两。请将此项动支四万两。量官兵俸饷。减半支给清欠。即于官兵所领草乾银内。大建每两扣留五分。小建三分三厘。二年归款。一年后。可得一半。请复匀给官兵。年收年放。于生计大有裨益。倘遇应用马处。既有各官兵例马三千余匹。且现存银三万余两。购买不致缺乏等语。臣查核省城官兵例马。原备缓急之用。从前俱有空缺。经世宗宪皇帝特谕。斟酌拴养。其空缺马匹。照市价扣银存公。遇有用马处。购买备用在案。今该将军所奏。不但于各官兵生计有益。且存马存银。两足购用。其官兵内有未经扣完革退病故者。除将应扣未完之数开除外。余再补给。亦于本银四万之数无伤。惟是新补兵丁。尚未扣完。即经革退病故。此项作何归还之处。摺内并未声明。请行知萨尔哈岱等。查明报部。再此银原为买马备用。今暂济官兵一时之急。若竟不归还收贮。亦不可行。请令该将军接济数年。俟兵稍宽裕。即将借款陆续递减。宽限扣完备用。再查杭州兵丁。穷乏已久。虽不能骤令宽裕。而核其每月所得钱粮之外。又有草乾银两。今又借给扣存马价。自可渐至宽裕。仍请饬该将军嗣后留心训导。代为筹画。得旨依议。该部知道。　　

○山东巡抚喀尔吉善奏、济南、武定、二府所属。灾祲相继。米少价昂。济、武二营所支饷银粮米。不敷食用。请于司库内借支饷银一季。自本年冬季为始。分四季扣还。得旨允行。下部知之。　　

○以直隶督标中军副将罗俊、为天津镇总兵。湖广施恩协副将张大猷、为襄阳镇总兵。　　

○丁亥。顺天府府尹蒋炳奏、天时亢旱。粮价日昂。请于四路同知驻劄处。分设四厂平粜。东路之通州。西路之卢沟桥。北路之沙河三厂。各发米三千石。南路之黄村六千石。即令该同知就近管理。通州厂交通永道。沙河厂交霸昌道。卢沟桥、黄村二厂。派御史一员前往。督察稽查。得旨。著照所请速行。仍照乾隆二年之例。遣御前侍卫等、即行前往。一同查办。通州著永兴去。沙河著德保去。卢沟桥、黄村著马尔拜去。　　

○戊子。夏至祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○庚寅。遣官祭关帝庙。　　

○兵部议奏、嗣后在京八旗。及各省驻防五品以上旗员缺出。如应升之员。遇有亲丧。一概不准奏请署理。另拣合例人员。补放。从之。　　

○辛卯。上诣畅春园、问皇太后安。　　

○谕、朕前降旨将襄郧道王概、调补四川松茂道。今据巡抚晏斯盛等奏、王概生母。年老多病。难以入川。恳请改补近地等语。著仍留襄郧道任。其松茂道员缺紧要。著总督庆复、巡抚纪山、于所属知府内。拣选一员题补。　　

○又谕军机大臣等、河间、天津、等府。连年歉收。今年近京缺雨之处。不止此二府。深恐将来民食艰难。不得不资藉于外省。近闻上下两江。二麦丰收。秋成亦大可望。朕心欣慰。尔等可密寄信与该督抚。著上下江两省。各豫备米麦十数万石。此时不必声张。俟将来直隶需用之时。信到即可迅速运送。不致临时匆促。　　

○吏部议奏、正黄旗满洲散秩大臣奉义公噶尔萨、患病乞休。所袭三等公。该旗送臣部查核销减。查噶尔萨承袭时。经臣部查明。削去恩诏所加之爵。祇存侯爵。奉世宗宪皇帝特旨。仍给所销官职。授为三等公。准其子孙世袭。该旗自应遵照定例办理。无庸复交臣部查核。得旨、噶尔萨公爵。著授为侯爵承袭。　　

