<!-- { "loadSidebar": true } -->
○谕军机大臣曰、德成自浙江差竣回京。偶询及柴大纪平日居官声名如何。据奏风闻柴大纪。自复任台湾总兵以后。纵恣自大。且居官贪黩。较之地方文职尤甚。并将台湾所辖守兵。私令渡回内地。贸易牟利。驻守之兵。所存无几。上年逆匪林爽文等、滋事不法。其始不过会匪党夥。听从附和。人数无多。因存城之兵无几。不能即时搜捕。贼匪纠众肆扰。距府城止三十余里。而柴大纪尚不思前往堵御经永福催令出城。始与打仗。又因兵少败衄。以致贼匪益肆猖獗。不可复制等语。若如所奏。是柴大纪在总兵任内。贪纵不职。骩法牟利。于贼匪起事之初。任意玩视。使贼匪得以鸱张。蔓延日久。竟由柴大纪贪纵废弛。酿激事变。其平日劣迹。已属确有可据。浙江既有风闻。福建自更有议论。福康安到彼后。于柴大纪种种劣迹。自必有所见闻。即应访查明确。将其实在款迹。据实参奏。乃仅称沾染绿营习气。狡诈难信。而于柴大纪平日如何侵贪激变之处。并未逐款指出。祇含糊具奏。岂欲待朕自为揣度耶。试思柴大纪守城有功之人。若止凭含糊无据之词。岂能将伊治以无名之罪。今朕于召见德成。无意中偶然询及。始悉此等情节。而德成于朕询问时。初犹以柴大纪屡次邀恩懋赏。未肯遽行陈奏。经朕再四开导。始一一具奏。福康安受朕深恩。非他人可比。乃于柴大纪平日罪状。并未列款入告。福康安岂德成之未若耶。著传旨严行申饬。并著将柴大纪实在款迹。详悉查明。即询之永福等、果否实有前项骫法营私之处。即行据实参奏。至李侍尧自调任闽省。驻劄厦门。于柴大纪平日居官声名狼籍。及废弛玩误之处。岂无属员禀报。来往传闻。乃李侍尧见柴大纪、经朕屡加恩奖。辄思容隐不言。殊不知朕于臣下功罪。从不肯丝毫假借。即如李侍尧、从前历任总督、素能办事。受朕恩眷最优。后因在云贵陕甘任内。两次获咎。即将伊按例治罪。今于办理台湾军务。颇能奋勉。仍叠次加恩。即李侍尧所身受者而言。已可共证。今李侍尧于柴大纪有心瞻顾徇隐。实属辜恩负良。即日大功告竣。本欲给还原袭伯爵。以示优奖。今伊似此心存欺隐。岂可再膺懋赏。给还伯爵耶。朕临御以来。励精图治。五十二年如一日。如福康安、李侍尧、此等存心行事。或在朕九旬百龄之时。妄思朦混或可。今清明在躬。无远勿瞩。即归政以前。犹日孜孜。不敢宁息。岂肯于一切政事。稍涉含糊。即诸臣中小有过失。朕非不曲加宽假。至于用人行政。以及关系地方吏治军国之事。则是非曲直。从来核实办理。赏功罚罪。权衡至当。安能任臣下之颟顸了事耶。所有德成指出柴大纪各款。及此外有何别项劣迹。并著福康安、李侍尧、各行严查密访。据实参奏。毋得再有瞻徇。致干重咎。　　

○又谕、前经降旨。加封柴大纪伯爵。并赏给银一万两。令琅玕于浙江库项内、支银五千两。给伊家属。并谕令李侍尧于闽省藩库内、拨银五千两。解送柴大纪处、给予使用。现在另降谕旨。访查柴大纪激变殃民之事。所有前项银两。未便径行赏给。著传谕李侍尧、琅玕、接奉此旨。将前项银两。暂停给发。另候旨办理。　　

○己未。上御乾清宫。召土尔扈特固山贝子沙喇扣肯入觐。　　

○谕曰、虔礼宝奏、甄别教职千总。查办鸟枪。估修船只、及官员并无换帖宴会、制造万民衣伞等事各摺。已于摺内批示。此等寻常年终汇奏事件。例应巡抚于年终具奏。孙永清即因来京陛见。亦当将此等应办之事。办毕具奏后。再行起程。或以汇奏尚未届期。俟到京后、自行陈奏。亦无不可。有何迫不及待之处。而辄交暂护抚篆之藩司陈奏耶。看来竟不免心存观望。于亲管之布政使。即如此周旋。则一切吏治。必废弛不可问。孙永清著交部严察议奏。　　

○又谕曰、江兰奏、伊父江正大、遣家丁携银二万两。来豫采买黑豆二万石。交江南总督兑收。听候运闽等语。现在剿捕台湾逆匪。大功即日告竣。江正大以黑豆为军营饲马要需。出赀采买运闽。以充军用。尚属急公。江正大著交部议叙。　　

○又谕曰、雅德现已缘事拏解来京。其所遗员缺。著调博兴、前往喀什噶尔、协同明亮办事。博兴员缺。著调格绷额、前往和阗办事。格绷额员缺。著赏给盛住道员职衔。前往塔尔巴哈台、在领队大臣上行走。　　

○谕军机大臣曰、柴大纪前任台湾总兵时。废弛营伍。纵令兵丁渡海贸易。是以有林爽文等跳梁滋事。雅德在闽多年。乃柴大纪如此悖谬。岂竟毫无见闻。竟属丧尽天良。著传谕明亮、接奉此旨。即将雅德锁拏。派委干员。妥为照料。解京治罪。并著先讯大概。迅速奏闻。　　

○又谕、现在福康安、已攻克斗六门。并有攻破大里杙贼巢之信。逆首林爽文、定可即日就擒。其南路贼匪。闻北路官军屡次克捷。自必闻风胆落。且经常青晓谕各庄民人。如遇贼党入庄。即行拏解。并踪迹庄大田藏匿处所。共相擒献。给予重赏。当此贼首溃窜之时。其余党羽日就解散。或其夥匪自谋生路。竟将庄大田缚献。亦未可定。且逆首林爽文之次。即系庄大田。均为渠魁首恶。即日福康安拏获林爽文后。断无将庄大田竟置不办之理。自应乘屡胜兵威。于北路贼匪搜剿净尽之后。前往南路。与常青会合一处。并力剿捕。务将贼目庄大田。及党夥各要犯。悉数拏获。方可谓之蒇事。其洋面一带。仍著常青、严饬将弁。实力巡缉。截其逃窜之路。勿令贼人得以奔窜入海。本日令军机大臣提讯任承恩。据供、曾闻柴大纪操守平常。声名狼籍。并不管束兵丁。任其游荡。上年十一月。柴大纪巡阅各营。本应由彰化至淡水等处查阅。因闻林爽文滋事。并不前往查办。转回至府城。后来林爽文攻扰府城时。闻柴大纪尚在城内。经永福催令打仗。始带兵出城在城外十余里地方驻劄等语。与昨日德成所奏。大略相同。似无虚假。柴大纪种种劣迹。德成在浙江。尚有风闻。而任承恩、于四十九年到提督任时。亦已闻其声名狼籍。废弛营伍。可见人言藉藉。已非一日。乃福康安、李侍尧、含糊徇隐。即治罪亦所应得。今经朕严行训饬。福康安、李侍尧、务将德成指出柴大纪各款。及任承恩所供各情节。并此外尚有何劣迹。一并据实查参。候朕裁酌。　　

○是日起。上以岁暮祫祭太庙。斋戒三日。　　

○庚申。谕据福康安等奏、官兵自斗六门前进。攻克水沙连、大里杙等处。请将出众奋勉人等。分别施恩等语。此次官兵实属奋勇出力。即照福康安等所请。索伦佐领阿穆尔塔。著授为一等侍卫。事竣留京当差。副将张芝元。著暂赏给总兵职衔。交福康安酌量指缺题补。翼长六十七。著赏给副都统职衔。总兵袁国璜。著赏给伯起巴图鲁名号。三等侍卫博绰诺克。著赏给能登巴图鲁名号。特勒登额。著赏赏给珠埒升额巴图鲁名号。巴颜泰。著赏给扬桑阿巴图鲁名号。定什鼐。著赏给瑚栋阿巴图鲁名号。翁果尔海。著赏给额腾额巴图鲁名号。蓝翎侍卫察罕。著赏给努斯洪额巴图鲁名号。前锋侍卫西津泰。著赏给法尔沙台巴图鲁名号。吉林佐领五德。著赏给噶尔萨巴图鲁名号。黑龙江马甲棍德。著赏给吉尔崆额巴图鲁名号。仍照例各赏银一百两。蓝翎侍卫德色、委护军参领扎拉芬、护军校七十九。著各升一级。扎拉芬、七十九。遇有本营缺出坐补。黑龙江佐领富永。著赏给协领职衔。土守备日布木。著赏给游击职衔。拜唐阿华聘、亲军硕多尔海、德勒什、墨尔根保。著作为蓝翎侍卫。护军校彀德保、巴哈、托克托豁、骁骑校全亮。著授为委署章京。遇有本营缺出坐补。蓝翎长雅林保、德森保、济兰泰、司辔玛尔瑚善、亲军倭和、雅尔哈善、墨尔浑保、巴津保、色列布、克赛保、前锋色布腾、护军扎勒杭阿、申齐保、著授为护军校。遇有本营缺出坐补。参将李芳园、游击穆腾额、上虞备用处拜唐阿云骑尉富兰、守备丁世伟、张玉楷、土守备班第尔结、安朋、土千总任彦。著赏戴花翎。拜唐阿讷新保、司辔富克精阿、亲军喀图、吉林骁骑校扎克丹保、委官和善、领催德林保、黑龙江前锋克什保、彰果保、马甲伊萨布、千总马登云、方德贵、黄彩、邓应祥、把总马中贵、罗邦翰、外委张绩、张朝凤、范模、倪福林、土都司萨尔结、番子千总僧萨、策旺。著赏戴蓝翎。黑龙江壮丁森伯鼐。著作为本处领催。图布慎。著作为本处马甲。以示鼓励。　　

○又谕、现在台湾剿捕事宜。克日蒇功。所有一切善后事宜。俱须大员筹办。徐嗣曾现在省城。并无要务。即湖南官兵。计期已可料理过省。而厦门泉州一带。有李侍尧在彼驻劄。足资经理。徐嗣曾计此时已前赴台湾。著将抚恤难民、估计城工、清查叛产、搜拏贼属等事。悉心筹办。务期妥协。所有巡抚印务。著伍拉纳暂行护理。　　

○又谕、盛京将军公永玮、历任办事。尚属妥协。今闻溘逝。殊堪轸惜。除加恩赏给陀罗被外。并遣御前侍卫前往赐奠。仍著该部查照弘晌之例。奏请给予恤典。　　

○又谕曰。盛京将军公永玮病故。所遗员缺著永铎补授。永铎现署伊犁将军事务。俟保宁抵伊犁时。将应行事件交代毕。再行来京请训赴任。永铎未到任之前。著庆桂于差务毕后、来京请训。前往署理。永铎所遗乌噜木齐都统员缺。著尚安补授。并赏戴花翎。尚安所遗喀喇沙尔办事大臣员缺。著德勒格楞贵调补。喀什噶尔地方。有明亮、博兴、二人亦足办事。老格即授为英吉沙尔领队大臣。穆和蔺、著暂署喀喇沙尔事务。俟德勒格楞贵到任交代毕。穆和蔺再回吐鲁番。　　

○又谕曰、西安将军长清病故。所遗员缺。著兴肇调补。前经降旨以广州将军存泰年老。令其来京候旨。所遗员缺。著图桑阿补授。今闻存泰年虽老而力尚未衰。著仍留广州将军之任。俟明岁年终来京陛见时。再行酌量降旨。所有荆州将军员缺。即著图桑阿调补。　　

