<!-- { "loadSidebar": true } -->
○戊子。训文武大吏和衷、谕总理事务王大臣、国家封疆重寄。端于督抚是赖。督抚两官。实为一体。至于提镇。均任封疆之责。文武虽有专司。兵民虽有专辖。而事皆朝廷之事。兵皆朝廷之兵。民皆朝廷之民。譬如手足臂指之同在一身也。乌可以歧而二之。存彼此之见。分畛域之形哉。古人重和衷之义。盖两三人共一事。和则成。不和则隳。易曰。二人同心。其利断金。书曰。推贤让能。庶官乃和。刘向曰。众贤和于朝。则万物和于野。和之收效。彰彰如是。苟其不和。督与抚各持己见。互相龃龉。则教令纷更。事务稽滞。百姓罔知趋向。属吏无所禀承。事每多歧。泽不下逮。甚至乖戾之气。上干天和。而全省受其害矣。文与武不和。则文员藐视武弁。而存疎远之心。武弁嫉妒文员。而怀不平之意。以致兵民不协。争斗相寻。而闾阎行伍。皆为之不宁矣。凡此不和之故。往往起于意见之参差。而成于属官之谗构。凡人性情好尚。不能皆同。气质偶偏。亦所不免。而不肖属员。每利于上官之不睦。得以自行其私。遂尔乘间伺隙。巧于浸润。日积月累。嫌隙益深。至于不可解释。向来各省大员。多蹈此习。而不自知其非。我皇考屡加训饬。尚有未能悛改者。如程元章、隆昇、元展成、哈元生、即目前之显然昭著者矣。皇考圣谕曰。人臣共事。断无公而不和之理。此千古不易之大训也。盖以公心事主。则其心止知有国事。不知有已身。僚采之间。同心合志。惟期有裨于政治。有益于民生。而爱憎无复介怀。恩怨有所不计。又岂区区萋菲谗间之言。所能摇惑于万一哉。朕深虑向来之积习难除。人心之蔽锢不觉。用是切颁谕旨。儆戒提撕。凡为封疆大臣者。果能各矢公心。屏除私意。同舟共济。休戚相关。则诚意交孚。上行下效。官弁皆敦协恭之谊。兵民胥成豫顺之风。和气致祥。受天之祜。岂非朕心所厚望欤。　　

○谕内大臣海望、广储司每年所收八旗滋生利息银两。往往不能尽用。徒存于库。此项银两。原为滋生、以助贫穷兵丁缓急之用。今尔等一年之内、所收利息若干。兵丁一年之内、红白事件、需用若干。羡余若干。按此项羡余银两数目核计。或现在加恩赏给应领恩赏人等。或遇未得钱粮、不应支领恩赏之鳏夫、及无子嗣之孀妇。红白事件、赏赐之处。著内务府总管会同八旗大臣、查明详议具奏。寻议、内务府八旗满洲、蒙古、汉军、兵丁先后共支领过滋生银一百十万两。每月应交利息银一万一千两。每年共得利息银十三万二千两。内除汉军于明年正月起、赏给恩赏银外、八旗满洲蒙古包衣三旗。约计应需银七八万两。羡余之银。仍尚有二万余两。照此数核计。应赏事件十八款。俱予加增定议。俟命下之日。请即由本年交纳利息银两内动用。年终汇题。八旗照原议支赏银两数目奏闻汇题。羡余银两存库。从之。　　

○授一甲一名进士金德瑛、为翰林院修撰。一甲二名进士黄孙懋、一甲三名进士秦蕙田、为翰林院编修。　　

○兵部议准、贵州按察使方显疏请、武闱乡试、于本省州县调取科甲出身之员。不必于别省调取。各直省一体遵行。从之。　　

○辛卯。上诣皇太后宫问安。　　

○命广布御纂经书。定生员试经解。谕总理事务王大臣、从来经学盛。则人才多。人才多。则俗化茂。稽诸史册。成效昭然。我皇祖圣祖仁皇帝。道隆羲顼。学贯天人。凡艺圃书仓。靡不博览。而尤以经学为首重。御纂周易折中。尚书汇纂。诗经汇纂。春秋汇纂等编。又有朱子全书。性理精义。正学昌明。著作大备。我皇考世宗宪皇帝。至德同符。孝思不匮。特敕直省布政司。将诸书敬谨刊刻。准士子赴司呈请刷印。盖欲以广圣教。振儒风。甚盛典也。乃闻各省虽有刊板。而士子刷印寥寥。盖由赴司递呈。以俟批发。既多守候之劳。且一生所请。不过一部。断不能因一部书、而特为发板开刷。士子所以欲多得书而其势不能也。朕思诸书、实皇祖惠教万世。皇考颁行天下之典籍。安可不广为敷布。著直省抚藩诸臣。加意招募坊贾人等。听其刷印。通行鬻卖。严禁胥吏阻挠需索之弊。但使坊贾皆乐于刷印。斯士子皆易于购买。庶几家传户诵。足以大广厥传。朕又思圣祖仁皇帝四经之纂。实综自汉迄明、二千余年群儒之说而折其中。视前明大全之编。仅辑宋元讲解。未免肤杂者。相去悬殊。各省学臣。职在劝课实学。则莫要于宣扬圣教。以立士子之根柢。每科岁案临时。豫饬各该学、确访生童中、有诵读御纂诸经者。或专一经。或兼他经。著开名册报。俟考试文艺之后。该学政就四经中、斟酌旧说有所别异处。摘取数条。另期发问。只令依义条答。不必责以文采。有能答不失指者。所试文稍平顺。童生即予入泮。生员即予补廪。以示鼓励。务宜实力奉行。以副朕尊经育才之意。　　

○吏部议覆、福建总督郝玉麟奏请、汉人州县收用长随。比照旗员家人之例。于到任后、限三日内。将长随姓名籍贯来历。并派管何项执事。造具印册。分报该管上司存案。或有辞退、及驱逐者。亦开具事由。申报上司。查核。倘本官以劣迹赃款被参。即将长随一并看守。审明完结。载入例册。通行各直省督抚。一体遵行。从之。　　

○又议覆、福建按察使觉罗伦达礼疏言、知府以下。实系老病告休官员。该督抚委员验实、出结之后。准照丁忧官员之例。一面题咨。一面催令交代清楚。即给咨回籍。免令守候。应如所请。从之。　　

○以山东临清营副将张存孝、为陕西河州镇总兵官。调河州镇总兵王邦宁、为陕西兴汉镇总兵官。　　

○壬辰。总理事务王大臣等奏言、布鲁克巴部诺、颜林沁齐垒喇卜济、咸戴皇恩。亲至西藏。恭请圣安。献珊瑚数珠一串。所部织缎五疋。伏思布鲁克巴。乃藏外极远部落。林沁齐垒喇卜济、为其酋长。恭请圣安。奉献表文。请以所进物、付部赏给如例外。加恩赐妆蟒各一匹。大缎三匹。得旨、依议。再酌赏玻璃器数事。　　

○镶红旗汉军都统石礼哈、将本旗原署都统印务世子、今袭封顺承郡王熙良等名下。分赔军需银两一案。应追应免。具奏请旨。谕曰。此项银两。乃应免之项。但熙良身系郡王。于限内并不完纳分文。耽延时日。甚属卑鄙无耻。熙良名下应赔银两。仍著该旗速行追缴。以为王公倚势玩公之戒。其马世佐应赔银两。著宽免。　　

○癸巳。谕曰。副都统于永世、前派出守护泰陵。今伊缘事革职。仍赏副都统衔、照原派行走。　　

○召丁忧翰林梁诗正来京。在南书房行走。　　

○吏部议覆、湖广总督迈柱疏言、湖南上峝、下峝、茅冈、大剌等处。已经改土归流。上下二峝。归桑植县管辖。添设巡检一员。大剌一司。归龙山县管辖。茅冈地方。归永定卫改设新县管辖。并上下二峝。添设新村、利泌溪、崇岭、岗潭、四塘。归桑植西南路把总专管。茅冈司、添拨千总一员。以永定营复社溪千总移驻。外委一员。以黑松关外委改拨。大剌司、添设外委把总一员。均应如所请。从之。　　

○是月。江南总督赵宏恩奏、拏获盐犯。得旨。缉拏私枭。丝毫不可宽纵。看来该县办理。似觉过软。即卿亦不可稍存姑息也。　　

○江南总督赵宏恩、江西巡抚俞兆岳奏、江西营务。因亲验、办理稍迟。得旨。即云必须亲验。亦何至迟至二年之久哉。至所办理。尚为合宜。然在实力奉行。不在片摺之陈奏也。　　

○江南总督赵宏恩、署两淮盐政尹会一奏、请将两淮存余之垣盐。运至镇江府。转发认运镇江府属之浙商。按照浙引行销。其引课、在浙江运库完缴。以淮盐之有余。济浙盐之不足。而且镇江府属、得此接济。则应运镇属之浙盐。又可转济多郡。盐觔并得宽裕。价值均可平减。得旨允行。　　

○江南河道总督高斌奏、查勘毛城铺迤下河道缘由。得旨。嵇曾筠、乃熟悉河务。识见明通之人。据奏工程、尚在今冬明春之时。可于亲身查勘后。据己见咨商。即称朕旨。令其妥议。必有裨益。胜似朕之面谕也。　　

○又奏请、河工效力通判陈齐睿、知州姜培恩、彻回原籍。得旨。此系应行参奏之事。聊以处一警百。何可以外结请旨乎。虽然。如今于此等事件。能直陈无隐者亦鲜矣。汝此奏。朕甚嘉之。　　

○闽浙总督郝玉麟奏。禁戢奸徒私贩。酌办贫穷老少男妇、负卖盐觔。得旨。此奏在事后之调济则善矣。若未雨之绸缪则未也。故传云。水懦弱。民狎而玩之。则多死焉。故宽难。夫朕之本意。岂令其如是哉。天津淮盐等处。皆有此弊。已经部议矣。卿其酌量妥办可也。　　

○户部尚书署湖广总督史贻直、遵旨酌议、大学士署湖广总督迈柱疏请、原任督臣额伦特所带驻荆满洲兵丁。顶食督标马步粮饷八十名。应悉行彻回。交荆州将军管束。得旨。应如是办理者。　　

○两广总督鄂弥达奏、酌定盐务规条。一、近场贫难茕独。许挑负四十斤以下。在本境易米度日。透越外境。以私盐论。一、各场埠巡丁巡船。扼要巡查。不便概行停止。得旨。此奏朕嘉是之外。别无可批谕。一一照卿所请行。别有旨谕部。　　

○漕运总督程元章奏、督押漕船。依限抵通。得旨。总漕之任。惟有督催运丁。整饬漕标一事。较之浙抚。实为易为。若再不尽心竭力。而有所游移。则汝为无可用之才矣。勉之戒之。　　

○前四川总督黄廷桂奏。府厅州县佐贰教职等官。应得廉俸。布政司逐一开明。檄发该管府州。于遣官拆封之便。一面扣留。一面通报。得旨。告之新抚臣。令其酌议。俾微员不至拮据可耳。若更张定制。恐启不肖有司、私拆挪移之弊。乃不可行者。　　

○福建水师提督王郡奏、公项买谷贮仓。借给兵丁。各兵不用买米。而民间时价渐平。得旨。此事、汝料理甚属妥协。　　

○广西提督霍昇奏、巡抚金鉷、言躁而失实。志骄而气浮。失封疆大臣之体。得旨。金鉷原属不妥。不因汝奏后始知也。　　

○江苏巡抚顾琮奏、拏获私盐。及执旗闹市一案。得旨。此事汝等办理殊属不济。较之李卫、不及远矣。可与赵宏恩共观之。　　

○江西巡抚俞兆岳奏、恭谢圣训。得旨。汝初任江西巡抚。凡事不可不公忠自矢。抚恤与整饬、并行不悖。然后为能画职也。　　

○又奏、亲勘移镇形势。区画缘由。得旨。汝前奏请私访。是以朕未俞允。若地方上有必应亲勘之事。可具题报部。明行勘视。何庸私访为哉。　　

