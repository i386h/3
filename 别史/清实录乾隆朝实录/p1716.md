<!-- { "loadSidebar": true } -->
乾隆二十九年。甲申。二月。戊戌。谕曰、和尔精额。遇事推诿。著革去总管内务府大臣。不必管理圆明园事务。仍留副都统。著管理万寿山。静宜园。嗣后看伊行走。若不黾勉。即将副都统一并革退。塔克图之父常明。从前行走勤敏。伊亦行走有年。著加恩补授总管内务府大臣。其圆明园事务。著福隆安管理　　

○军机大臣等覆奏、查例应筵宴之处。内廷系候旨遵行。会试、殿试、及外藩入觐。请照旧筵宴。惟经筵、临雍、耕耤、筵宴之例。似可酌裁。得旨、嗣后经筵筵宴。著停止　　

○是日、驻跸静宜园　　

○己亥。上回銮。诣畅春园、问皇太后安　　

○幸圆明园　　

○庚子。春分。朝日于东郊。遣裕亲王广禄恭代行礼　　

○谕、向来外省题请升调人员。有前此引见未满三年者。吏部于本内声明。免其送部引见。盖因其人平日政绩尚优。现经大吏推擢。且经朕鉴别未久。原可无庸再行引见。此乃体恤下僚之恩也。至于挂误人员。议降议革。本分所应得。特以事属因公。准令送部引见。候朕量其人材。或照部议降革。或带处分留任。及仍以原官录用。此又属格外加恩。爱惜人才之意。然其情事。则与名列升调之人。判不相同。岂得援已经引见之例。今吏部本内。失察邪教之王铭锡。马鹏飞等、前已因公挂误。从宽录用。近复以失察邪教。致干例议。是一误再误。其与，黾勉供职者。逈难相提并论。而该部亦以引见未满三年。声明双请。内阁复依样票拟。是于侥幸中复求侥幸。深乖患失之义。非所以教群僚也。且此等被议人员。并此一来往之费。尚欲惜之。安望其于地方政务。留心奋勉乎。此于吏治甚有关系。嗣后凡因公挂误。引见未满三年。声明免其引见之处。著停止。王铭锡、马鹏飞、仍著送部引见。候朕再降谕旨　　

○又谕、牧场所有护军校。护军等。俱系乾隆元年自军营彻回。给予原食钱粮。在牧场当差之人。遇有出缺。即应裁汰。因彻回之初。并未办理。念伊等向来俱以钱粮为生计。现在生龄日繁。若将如许护军校。护军。俱令遇缺裁汰。必致失所。此等皆朕世仆。朕心殊为不忍。著加恩将商都达布逊诺尔。达里刚爱牧场。现在所有护军校。护军。俱著存留。照旧赏给原食钱粮。不必遇缺裁汰。再从前军机大臣议准。吉泰所奏、太仆寺牧场之应裁护军校。护军等。亦与此等自军前彻回之在牧场行走之人无异。并著一体加恩。不必遇缺裁汰　　

○辛丑。礼部左侍郎程景伊奏、本年三月初二日。祭历代帝王庙。皇上亲诣行礼。适值易用黄瓦。工竣一新。请另撰文宣续。以伸昭格。嗣后随常致祭。仍用成文。报闻　　

○以湖南按察使五讷玺。为湖北布政使　　

○壬寅。上诣畅春园、问皇太后安　　

○谕军机大臣等杨应琚覆奏、凉庄移驻伊犁兵未扣应完银两。请以节省车价弥补。俟到伊犁。分年扣还一摺。所办殊于事理未协。此项车价。原属官事官办。自当核实动用。所用既已实销。所余即应实贮。安得名为节省。譬如办理工程。估报之初。数必浮多。及奏销自以核实为准。岂得因较从前约略虚数稍赢。遽谓此非官项乎。朕于兵丁欠项。如果应行宽免。未尝不加恩优恤。即如热河移驻兵丁。所有未完之项。现俱豁免。岂独于该处兵丁。稍为爱惜。但伊等身为满洲兵丁。乃于军需马。驼。不知加意餧养。致倒毙之数。较绿营兵丁更甚。若一概免赔。众复谁知惩儆。况该兵丁等、将来既驻伊犁。所食钱粮等项。特为宽裕。无难从容归补。但念甫经迁移。力量犹或不足。不妨稍为展期。以示体恤。著传谕杨应琚现在整装之始。祇应不动声色。照常办理。将此交与伊犁将军。酌量伊等移驻二三年后。其力可以坐扣时。令其奏明请旨。分年扣补。并已有旨谕明瑞矣　　

○以江西驿盐道何逢僖、为湖南按察使　　

○癸卯。户部议覆、浙江巡抚熊学鹏奏称、浙江白粮项下各款钱粮。但有奏销限期。无地方官催徵不力处分。往往任意延缓。请照两江徵随漕行月钱粮例。于十月内完解六分。解不足数者指参。展限未完。以次递处。应如所请。从之　　

○兵部议覆、署福州将军副都统长保奏称、嗣后福州协领缺出。请于八旗佐领内。通行保送。不必但于本翼拣选等语。查驻防满洲蒙古汉军协领。例应由本翼应升人员拣选送部。如于八旗通保。既乖定例。亦觉偏枯。应请仍于本翼拣选。如本翼不得其人。再由八旗拣选保送。八旗无员可保。即咨部由京请简。从之　　

○工部议覆、浙江巡抚熊学鹏疏称、萧山县境内孔家埠、渔浦街二处。当上游山水顶冲。兼遇海潮逆流湍激。塘外涨沙日坍。水逼塘根。请照海宁塘工。用竹篓贮石堆叠。应如所请。从之　　

○甲辰。上御勤政殿听政　　

○谕、据冯钤奏、田州土知州岑宜栋。于东兰州徭人蒙总迍等纠众劫杀一案。能相机设法。搜获多犯。甚属勇往出力等语。岑宜栋著交部议叙。其协同缉拏之在事文武各员。并著该抚查明分别奖赏。以示鼓励。寻议。岑宜栋应议叙加一级。得旨、岑宜栋以土知州奋勉缉犯。甚属可嘉。著加恩准其加二级。以示鼓励　　

○署理宗人府事务和硕諴亲王允秘奏、骑射清语。为满洲旧业。宗室等尤当勉力学习。臣验试袭职章京。大半生疎。皆由王贝勒贝子公袭封章京品级时。例祇将嫡子承袭。如无嫡子。始于庶子内以居长者承袭。因此嫡子恃有一定。庶子又因无分。均不用心勤习。迨袭职后愈不知勉。若不略为变通。则积习日下。皆至庸孺无能。查八旗袭职之例。不论嫡庶。惟以长子承袭。如长子庸劣。家谱内以不堪入选声注。即于众子内拣选带领引见。令其承袭。请嗣后王以下奉恩将军以上。子嗣年已及岁者。仍照例考试。封以应得品级外。倘遇缺出承袭。交管理宗人府事务之王公等。不论嫡庶。惟将人去得。长于骑射清语者。拣选数人。注明嫡庶。带领引见候旨。再年未及岁之章京等。并请入宗学习骑射清语。俟及岁后考选当差。如学艺平常。给半俸留学。一二年后再加考验。如尚无长进。即参奏出缺。另于伊等弟兄内拣选承袭。得旨、此奏是。如所议行　　

○理藩院奏、科尔沁亲王色旺诺尔布旗内。原任辅国公拉里达之公爵。应否准其承袭。得旨、拉里达之公。其从前承袭。原非军功效力所赏。因随朕于内廷。围场。行走多年。朕特恩予封。非军功封爵可比。额苗哲依。著承袭一等台吉。伊若能奋勉。朕仍可以施恩　　

○以武备院卿五霖。为内务府护军统领。仍兼武备院卿　　

○乙巳。遣官祭黑龙潭昭灵沛泽龙王之神。玉泉山惠济慈佑龙王之神　　

○遣官祭贤良祠　　

○刑部奏、查诬告律内。如所诬并非斩绞罪名。其被诬本人。因拖累拷禁致死者。律无明文。是以条例内。比依诬告人因而致死随行有服亲属拟绞。但以被诬之人。竟比之随行有服亲属。实未妥协。请改为诬告人因而致死。被诬之人。委系平人。及因拷禁身死。或将案外之人。拖累拷禁致死一二人者。均拟绞监候。其比依随行有服亲属数字。全行删节。从之　　

○丙午。改铸奉天锦州理事通判关防。为管辖兴京等处理事通判关防。从府尹耀海请也　　

○丁未。上诣畅春园、问皇太后安　　

○户部奏、量铜船运京。遇有封闸封峡起剥等事。例限不在扣算之内。而其情实所时有。请嗣后令该督抚查明取结咨部。准其扣除。至守风守水。旧例均未议及。或遇风信陕发。水势暴涨。必令冒险前进。于运铜所关甚重。亦请令该督抚确查咨部扣算。再滇铜运抵北河。起剥换船。时所不免。势须分次递进。不能全帮抵通。但自头剥抵通后。全数运竣。向未定有限期。请嗣后责运员上紧剥运。如间遇粮船拥挤。或水浅阻滞。令运员先将实情报明地方官。加结报部。准其展限一月至两月不等。逾限照例题参。从之　　

○予休致贵州平越府黄平州重安司土吏目张纯德子夔。袭职　　

○戊申。孝昭仁皇后忌辰。遣官祭景陵　　

○光禄寺奏、圣驾祇谒东陵、泰陵。例备库贮黄酒金器一分。奶酒一瓶。由兵部领取印票。委员赍送。恭查各陵寝原有自行豫备器皿。似无庸另送。得旨、是　　

○己酉。谕曰、翰林人员。向有外用道府之例。著大学士会同翰林院掌院学士。将材堪胜任道府者。采选数员。带领引见　　

○又谕、前降旨令各督抚学政将俸满教职。六年甄别一次。其堪膺民社者。出具考语保题。听候录用。老病旷职者。即行勒令休致。其余各员。或尚有才堪任使。沉滞寒氊。及庸琐衰颓。姑容恋栈者。是以亦令一体送部引见。以核其是否确当。十余年来。各省送到此等人员。率皆循分供职。并无必须复加鉴别之处。即如今日吏部引见俸满教职内。颇有龙钟就衰之人。因其才力尚可勉副司铎。是以仍令回任。但念伊等官卑禄薄。或距京遥远。跋涉亦殊不易。特限于俸满之例。仆仆长途。伊等未必不以为苦。去岁因俸满千总。壅滞年深。特降谕旨。令将候补候推留任等项。定以年限。酌量去留。行之已有成效。今此等教职。与武职千总俸满。大略相等。自可仿照办理。无庸概送引见。以示体恤。嗣后凡遇俸满甄别之年。除保题勒休。仍照例举行外。其年力才具。仅堪留任之员。与其徒劳往返。莫若多展数年之限。量加别择。分定等差。按其年齿。以次遁汰。则中才尚可资策励。而衰惫亦不致滥竽。于澄叙末僚。更为简当。其应如何酌定章程之处。著大学士九卿详悉定议具奏　　

○又谕曰、崔应阶题请旌表烈妇邢氏等一本。援引雍正十三年冬季恩诏。各省皆然。未免故套相沿。于良法美意。殊未领会。国家令典。遇有孝子顺孙。义夫节妇。核其实行。如果堪膺旌奖。封疆大员。原可随时据实题旌。以励风化。若援远年恩诏为例。是以激扬实政。转成粉饰具文。致有司不过奉行故事。而小民亦且视为泛常。岂核实表彰之意。著通谕各该督抚。嗣后旌表节孝。但应确核事迹。据实题请。勿得沿袭旧文。以致习焉不察　　

○又谕、据八旗大臣议奏、御史舒明条奏八旗文武官员兵丁。不能清语者。遇挑差使。不准列名一摺。内称、现今遇会议回禀事件。俱用清语。如清语生疏者。概不准其保举。舒明所奏。毋庸再议等语。清语系满洲旧风。皆当奋勉学习。经朕屡降谕旨。今应如八旗大臣等所议行。嗣后凡有引见人员。朕亲加试问。如不能清语。即为虚诳。伊等何以当之。将此明示八旗大臣。令其留心教诲。以复旧风　　

