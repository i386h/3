<!-- { "loadSidebar": true } -->
○又谕曰、曹瑛已放工部侍郎。现署理大同总兵事务。额僧额未到任以前。仍著曹瑛署理。　　

○旌表守正被戕之吉林旗人伊达色妻郭氏。　　

○壬申。谕、据署四川总督岳钟璜奏、截取举人现任泸州学正龙正国、年力虽未衰老。但气体甚弱人亦拘迂。难膺民社。应仍令回学正之任。咨部注册等语。所奏甚当。知县职司刑名钱谷。原非才力衰庸者所能胜任与其得缺时始行改补。何如截取时先为甄别。此不特地方可收循良之效。即该员亦得免跋涉之劳。岳钟璜以暂摄督篆。而能实心鉴别不事姑容。深足嘉予但在该员或以曾列乙科。未经引见。岂即甘心冷署所谓人苦不自知也。嗣后似此者著照大计年老被参之例如愿来京。准予给咨。听该员自行赴部引见庶不致妄抱向隅之怨。而大吏程材之当否亦难逃朕洞鉴。若不愿赴部。仍听其便　　

○户部议准、江西布政使常亮奏民间活契典当田房。概免纳税卖契仍照例投纳。先典后卖者。照卖契银数纳税。隐漏者治罪。并照徵收地丁例。于大堂设柜。听民自行投纳。即时印给契尾。不得留难。包揽私收者拏究。该管官以失察故纵。分别参处。从之。　　

○兵部议准、闽浙总督杨应琚奏、水利工程。请改归文员以专责成。永嘉、乐清、平阳、三县塘埭。改归三县县丞专管。遇有残缺坍损。责令按时督率乡夫。修防抢护。其原派管工之各营把总。悉掣回营。专事操防。孝丰县县丞。改为瑞安县县丞。专司塘埭。遇有逃盗枭贩。准其缉拏。疎防失事。将该员照专管官例参处。从之。　　

○癸酉。上诣畅春园、问皇太后安。　　

○谕、据提督衙门奏称、护军呼必图、齐里克图、同回子方二。醉后拦阻妇人之车。肆行詈骂。并将妇翁殴打。揪落发辫。拏获审拟。方二发遣巴里坤。给绿旗兵为奴。呼必图革退护军。枷号两个月。满日鞭八十。齐里克图鞭八十等语。看来回子方二、从前犯案累累。俱经责放。不知悛改。若发遣巴里坤。或致途次脱逃。复行滋事。著留京、在城门永远枷号。俾匪徒知所惩儆。呼必图、身系护军。与回子方二、醉酒打人。著革退发往拉林。齐里克图、虽未随从呼必图一同打人。然与匪类交结行走。亦著革退重责。令披步甲。再护军乃旗人体面差使。理宜各勤技艺。谨慎当差。该统领等、有约束护军之责。伊等亦当留心。岂独进班时始当管辖。下班后即与己无涉耶。今观呼必图、齐里克图、行事。伊等即在该班处。亦必酒醉胡行。不肯谨慎当差。似此不肖之徒。久当革退。该护军统领等所司何事。著将该护军统领保平、交部严加察议。仍将此旨晓谕八旗护军统领。嗣后各将所管护军。善为教导。严加约束。若仍有似此者。俱照此办理。　　

○又谕曰、原任西安副都统沈之仁、王炎、著该部咨取来京。带领引见。　　

○巴里坤办事布政使清馥奏、据车哩克齐禀称、厄鲁特哈萨克锡喇、从前未至我等境内。今或潜来藏匿。其布拉呢敦、霍集占等、若果逃来。自必拏送。至抢掠喀什噶尔属城。布噜特人必不敢如此。不知系何游牧。俟查明禀报。报闻。　　

○甲戌。春分。朝日于东郊。遣平郡王庆恒行礼。　　

○予故致仕太子太保协办大学士三泰、祭葬如例。谥文恭。　　

○乙亥。礼部议准、山西布政使刘慥奏、烈妇烈女。给银建坊。应令本家于三月内建成。不得任亲属花消延缓。至调奸控案。应即按法究治。令本家亲属。将妇女善为调劝以慰其心。不得转加耻辱。致生羞忿。如本不欲死者。更不得主使拚命图赖。以致轻生。其州县不立即审究。迁延时日。至妇女羞忿莫释、情急自尽者、参处。从之。　　

○丙子。谕军机大臣等今日得永贵奏报、朕以为军前要事。阅之、则系将购办回人麦石之拖穆齐图、调往阿克苏办事。又代阿克苏头目阿布都噶颇尔等谢恩。殊无甚关系。永贵乃办事大臣。阿克苏为各城总汇。军营信息。及和阗等处情形。自当留心查访具奏。或一时未得确信。亦当声叙。乃全未提及。殊不识事体之轻重。著传谕令其明白回奏。　　

○丁丑。孝昭仁皇后忌辰。遣官祭景陵。　　

○谕曰、甘省地处偏隅。风土贫瘠。兼之去冬未得透雪。麦苗未能遍种。民力不无拮据。前经降旨。将上年被灾各属。于青黄不接时。一体加赈至本年五月。但其时秋成未届。又逢闰月。贫民糊口维艰。深堪轸念。著加恩再行加赈三个月。酌量银谷兼赈。以资接济。现在东作方兴各属内有不能及时耕种者。俱应量借耔种牛具折价给予。务俾农民早事南亩。以冀有秋。著该督吴达善、详悉查明。奏闻借给。副朕念切痌瘝至意。该部遵谕速行。　　

○左都御史德敏奏、尚书房、军机奏事等处行走人员。不派漕差巡城亦免开列。得旨科道简派巡城。自有本任专责复遇派出漕差。不分远近。自应一体委员署理。至尚书房等处行走人员。若一概不入奏派。则所存开列各员。多属资浅不更事之人。不特于公务无益。而兼各处行走者。亦转成规避之径。甚非政体。嗣后凡一应奏派差务。均著开列。但将行走之处注明进呈。候朕酌派。　　

○以詹事良诚、充日讲起居注官。　　

○以故奉恩将军宗室福喜之继子慧文、永瑃之嫡子绵纲、袭职。　　

○戊寅。谕曰、李因培奏覆考试情形一摺。内称有长洲县童生曹永楷、贿通书吏傅递。随将滥取案首声名不堪之知县刘若洙、咨明督抚查核等语。士习民风。皆地方要务。身为大吏。理宜不分畛域。实心整顿。如果学政好事越俎。干与督抚事权。固当据实奏闻。若州县考校有弊。既经学政咨会。亦应秉公察劾。以儆颓风。倘以其事发自学臣。因而意存膜视司课士者益致呼应不灵。难以肃清学校。又岂大臣敬事协恭之义。此案该督抚如何办理。著尹继善、陈宏谋、明白回奏。　　

○又谕曰、朕恭阅皇祖圣祖仁皇帝实录。康熙五十五年九月内。谕大学士九卿詹事科道等曰。国家设立科道。寄以耳目重任。建言参劾。乃其专责。九卿及督抚提镇内。居官贪婪。行止不端者。亦或有之。科道官员。即当从公参劾。乃或因系某大臣保举。或因系某大臣门生故旧。彼此瞻徇情面。并不题参。间有条奏弹章。亦祇受人情托。或使人畏惧。自立威名耳。仰见圣训周祥。洞烛情伪。不独明季科道恶习。如见肺肝。即自古以来。言官风气。关系政治得失。莫不包括无遗。允宜垂示子孙。为万世炯戒也。朕临御之初。侧席求言。冀裨上理。无如言官即藉此以行其私者不少。尚忆仲永檀参劾张照一事。实由其座师鄂尔泰指使。似此者指不胜屈。究竟曾何益于实政耶。比年来督抚中。若恒文之在云南。蒋洲之在山西。败检狼籍。至于如此之甚。科道中竟无一人执白简以从事者。上年因日食复有求言之诏。而汤先甲等、亦不过摭拾浮言。率行渎奏。使稍加奖蹙。将复有如仲永檀之为者矣。及至稍加训饬。而伊等遂俱钳口结舌。绝无封奏。可见科道中原无实心为国之人。导之使言。不过党援同异。冀快其私。甚至各立门户。有害国家。若置而不作兴之。则率以缄默为苟容。究其通病。何一能逃我皇祖圣神坐照中耶。殊不思朝廷设官分职。畀以耳目重寄。凡国家用人行政之大端。分宜屏去私心。随时献纳。以资实用。使不言者既瘝厥官。而言者又惟以门户恩讐为计。是不惟无补国是。且非立官之本意矣。可将此旨传谕知之。　　

○谕军机大臣等、副将军富德等。将此次接迎将军兆惠等、在呼尔璊地方打仗。出众奋勉。健锐营副前锋参领以下。前锋以上。富虎等四十人。副前锋参领。请补放前锋参领。委署前锋参领。请补放副前锋参领。前锋校、请补放委署参领。副前锋校、请补放前锋校。带翎头目。请补放副前锋校。前锋、请补放委署带翎头目。俱暂给顶翎。俟奉旨之日。将伊等旗分佐领、品级姓名。行文该处。遇有缺出坐补。其余出众各营官兵。行文兵部议叙外。仍行文该将军大臣等。遇有伊等应升缺出。具奏补放。至打仗阵亡受伤奋勉官兵。俱分别等第。造册送部议叙等因。请旨具奏前来。此次迎出将军兆惠等各官兵。俱各奋勉出众行走。朕前已降旨。著富德等、将此次奋勉官兵查奏。今既据富德等查明。将健锐营副前锋参领富虎等四十人。奏请升等。著施恩富虎等四十人。俱准其升等。其余出众各营官兵。咨部遇有伊等应升缺出。奏请补放至阵亡受伤奋勉打仗官兵。分别等第。造册送部议叙之处。俱著照富德等所奏行。　　

○又谕曰、副将军富德等、奏请健锐营带奖赏蓝翎释伽保、蓝翎长西蓝保、前锋委署笔帖式拜灵阿、扶桑阿、乌永额、前锋扎拉芬、汉保、六十七、太平保、文德等十人。俱系二十年初次出兵。前年彻兵时。告留军营行走之人。此内有数年在各处奋勉行走。给与奖赏蓝翎者。有在军营年久。又随从遇贼鏖战受伤者。亦有所骑马匹。被鸟枪长枪伤损者甚属奋勉行走。请将释伽保、拜灵阿、西蓝保、扶桑阿、乌永额、补放额外前锋校、扎拉芬、汉保、六十七、太平保、文德、请补放戴翎长交与各该处。遇有伊等应补缺出坐补等因。请旨具奏前来。伊等出兵年久。此次又出众奋勉。著施恩释伽保、拜灵阿、西蓝保、扶桑阿、乌永额、准其授为额外前锋校。扎拉芬、汉保、六十七、太平保、文德准其授为额外戴翎长。遇有缺出坐补。　　

○又谕、据富德奏称、呼尔璊等处。剿贼立功官兵等。有三四品官、三等侍卫、戴孔雀翎者。有披甲署骁骑校、戴奖赏翎者。将索伦总管巴雅尔等十一人。列单进呈等语。著加恩赏给呼伦贝尔总管巴雅尔、二品顶戴。打牲处协领署营总锦济噶尔、副总管署营总哈坦巴图鲁萨垒、参领署营总博尼、俱授为总管。三等侍卫侍卫什长多隆武、三等侍卫索托隆科、打牲索伦三等侍卫固勇巴图鲁伊萨穆、俱授为二等侍卫。呼伦贝尔佐领署参领奇哩勒图、著实授参领。察哈尔防御署营总斌图、著授为佐领。察哈尔总管敏珠尔之弟车凌多尔济、授为护军。喀尔喀土谢图汗部落台吉副都统职衔额琳沁、著补授副都统。打牲处披甲署骁骑校额勒颇尔肯著授为三等侍卫。　　

