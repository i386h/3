<!-- { "loadSidebar": true } -->
○两江总督尹继善奏。查先经调任江苏巡抚陈大受奏称、太湖界连江浙。湖中诸山绵亘。最为辽险。奸匪易藏。查雍正年间。江南设参将一员。驻劄东山。浙江游击一员。驻劄西山。窃思分疆管理。难免推诿之弊。请将太湖营参将裁改副将。兼江浙之衔。统辖全湖。驻劄西山。居中控制。游击改为都司。原设之守备千、把、仍照旧制等因。经部议令臣等详悉妥议。伏查全湖形势。必须大员统辖。应如陈大受所奏。将江南大湖营改为副将。兼江浙之衔。两省将备弁兵。统归管辖。至所称副将移驻之处。臣等相度形势。西山虽居湖之中。而东山逼近苏杭大道。尤为紧要。不若仍驻东山。较为得力。又请将浙省现驻西山之游击。改为都司。查副将中军。例设都司。故有此请。但太湖参将。以驻劄简村之守备为中军。今参将虽改副将。仍以守备为中军。于体制无碍。游击请仍驻西山。无庸更张。下部议行。　　

○以翰林院编修周煌、为云南乡试正考官。杨述曾为副考官。翰林院编修徐炜、为贵州乡试正考官。检讨觉罗奉宽、为副考官。　　

○己卯。谕、朕普免天下钱粮。今岁系河南省轮免之年。闻该省之开封、归德、彰德、怀庆、河南、南阳、等府所属。有滩地、官庄、官地、义田、四项、租课。因非地丁正赋。均不在蠲免之内。但念民佃耕种徵租。不得一体邀恩。未免向隅。著加恩蠲免十分之三。俾农佃均沾实惠。　　

○谕军机大臣等。据山西巡抚爱必达奏。万泉县乡民千余人。围知府朱发。要索监犯。砍伤家人等语。该处现有道员并游击、统兵在城。而刁民敢于聚众挟官。持械伤人。不法己极。侍郎雅尔图等。目今俱应已抵安邑。与万泉相拒不远。自可就近调度。该处现在情形若何。如何办理之处。著一面迅速严行查办。一面奏闻。其总兵罗俊、统兵至彼。作何办理。监犯冯世禄等、曾否被众人要回。著一并即速查明具奏。事已至此。惟有痛加剿洗。明正典刑。务得渠魁。以彰国法。断不可复存姑息了事之见。其令雅尔图爱必达罗俊皆知之。　　

○吏部议、山东巡抚阿里衮、参奏兖沂曹道吴同仁、不候批查。擅离职守。应照例革职。得旨。吴同仁不候批查委署。擅离职守。自应照例处分。但据称因闻母病甚笃。而现己呈报丁忧。是其至情迫切。不及候代。观过知仁。应加恩原宥。吴同仁免其革职。于服阕起补之日。该部带领引见。　　

○旌表守正捐躯之河南桐柏县民蒿国柱妻陈氏。　　

○庚辰。两广总督策楞、参奏挟诈捏禀之东安县知县庄棨徵。署罗定协守备李登科。得旨。此本内情节。疑窦多端。或因案情重大。饰词捏报。希图从轻归结。或因州协访闻不确。卸过该县。别有抑勒情状。朕已传谕该督抚彻底确查。这所参庄棨徵、李登科、俱著解任。俟该督抚查明到日、再降谕旨。其东安县知县员缺。著张绂署理。已有旨了。其枪伤身毙之目兵盘日贵、既经为盗。治罪割筋。何得尚令充伍。此滥收匪盗为兵之该管员弁、俱有应得处分。著该督抚一并查参。　　

○谕军机大臣等。据两广总督策楞等奏称、广东东安县奸徒韦秀贞、聚众拒捕。伤毙官兵一摺。其中疑窦颇多。已一一传谕、将此案情事彻底确查。兹据锡特库等奏称、韦秀贞本是猺人。素非良善。与盘日贵旧有嫌隙。此次遇著杀死。不过一时激成。并非聚众为匪。东安县知县庄棨徵、原同守备李登科、驻劄大铛湾弹压。后退回百里。被人耻笑。用刀自戳等语。与从前策楞所奏、兵目盘日贵、先曾为盗。割过脚筋。背负在后行走。以致被追枪伤之语不同。其知县自割缘由。亦与策楞所奏、庄棨徵因事难掩饰。用刀自戳之处、迥不相符。可见朕从前降旨询问。已早知其中实有疑窦也。即此次锡特库等所奏、亦未必俱系实在情形。但凶徒拒捕杀人。县令持刀自戳。甚有关系。乃彼此奏报互异如此。自当根究确实。可再传谕策楞将此事逐一研究。务得实情。详悉奏闻。毋令属员丝毫容隐。苟且完结。寻奏、臣奉旨后。即查传庄棨徵、李登科、细讯。据庄棨徵供称、实缘初任不谙。因见渐成事端。疑惧交并。一时痰迷。不自知其举刀戳伤。并非州协抑勒。李登科供亦无异。臣复细加察访。均属相符。报闻。　　

○辛巳。谕、八旗护军统领等奏、定例护军校缺出。于本佐领下、曾经军营效力年久人员内拣放。现俱用完。其余虽曾出兵。并无劳绩。且年齿已迈。骑射平常者甚多。在彼自恃进身有藉。怠玩成风。后进人员。又以前列有人。无由奋勉。请嗣后护军校缺出。除于此项人员内、好者仍行补放外。其余骑射生疎者、概行裁汰。另于新进应升人员内拣放等语。护军校有管辖护军之职。且系精选营伍。自应以才具去得、管辖有方者充补。护军统领等所奏甚是。著照所请行。其前锋营、圆明园护军营、并照此办理。但凡事有利必有弊。今如此行之固善。恐久又滋弊。嗣后裁汰补放之处。倘有不公。许本人在领侍卫内大臣处控告。朕另派亲信大员秉公查办。如果并无冤抑。希图侥幸、妄行告讦者。照越诉例治罪。著通行晓谕。该管官员、及兵丁等、知之。　　

○谕军机大臣等。从前大学士庆复奏称、班滚及伊家口。并恶木劳丁姜错太等、一齐烧死等语。彼时朕即以情节可疑。令大学士庆复留心踪迹。今镇海营参将袁士林、来京引见。朕令大学士等询问。据称闻泥日寨之姜错太、未曾烧死。想姜错太同在一处。彼既未死。其班滚似亦未曾烧死、亦未可定等语。与大学士庆复所奏不符。虽袁士林得之传闻。但既有此语。未必无因。可传谕问大学士庆复。令其将姜错太果否烧死之处、留心察访。据实覆奏。　　

○壬午。上诣畅春园、问皇太后安。　　

○谕、前因山西万泉、安邑有聚众抗官之案。特差侍郎雅尔图、前往办理。今据奏报、于中途患病、不能前进。又据巡抚爱必达奏称、万泉县刁民、屯聚多人。把守城门看此情形。必有巨奸为之谋主。煽惑愚民。逞凶肆恶。猖蹶至此。非寻常聚众可比。著大学士公讷亲乘驿前往。给与钦差大臣关防。率同巡抚爱必达严行查办。以彰国法。　　

○谕军机大臣等从前徐杞、由甘肃布政使来京面见时。奏称任内经手案件。俱己完结清楚。今据阿思哈奏摺内称、前任未完积案、多至数百余件。因令各部查明。据户兵刑工等部、查出徐杞任内。接办未经完结者十九案。本任内承办未结九十四案。与伊面奏全完之处、迥不相符。著将军机处行查各部原单发往。令徐杞明白回奏。寻奏、臣于雍正十三年十一月抵甘肃任。于乾隆十年五月离任。所有积年地丁兵马等项钱粮。俱已陆续详请题咨。凡外省办理。以详经题咨者、即为清结。是以有此面奏。而题咨后、接到部覆。或准或驳、此等案件、俱应后任接办。是以阿思哈奏摺、与臣迥不相符。得旨。虽有此情节。然汝向所奏、亦可谓不实矣。以后戒之。　　

○又谕、从前大学士庆复奏称、班滚及伊家口、并恶木劳丁姜错太等、一齐烧死等语。情节甚属可疑。前已传谕张广泗、令其于到川时详细访察。今镇海营参将袁士林、来京引见。朕令大学士等询问、据称泥日寨之姜错太未曾烧死。想姜错太同在一处。彼既未死、其班滚似亦未曾烧死、亦未可定等语。袁士林虽系得之传闻。但伊亲在行间。其焚烧泥日寨。即差伊前往举火。而为此语。显属有因。可将此情节、密行传谕张广泗、令其将班滚、姜错太等果否烧死之处。留心察访。此非张广泗经办之案。自当无所瞻顾。悉心察访、可以尽得实情。即行据实覆奏。　　

○甲申。谕、镶蓝旗汉军都统奏已故山西浑源州知州刘廷诏、应追亏空银米实不能完、请交部照例查办一摺。查刘廷诏于乾隆九年八月初六日参革。初七日病故相距仅止一日。此中显有情弊。向来督抚徇庇属员。所有亏空仓库。并不留心稽察据实题参。及至该员身故、无可弥补。始行揭报。不得已上下通同、倒提年月、以掩饰从前不能查察之过。雍正年间属员亏空、定有上司著赔分赔之例。是以稽察严密。官员知所畏惧。亏空之案甚少。近来此例不行。所以贪风复炽。不可不加意整顿。稽察属员。乃督抚专责。果其实心查察。耳目何患不周。果其察出即参。属员何至不知畏惮。敢于任意亏空。乃平日因循宽假。明知亏空。冀其自行弥补。及至水落石出。仅以题参了事。本任既无可著追。旗籍又声明豁免。相习成风。无所底止。将亏空之案、由此日增。于吏治深为有害。刘廷诏未完亏空银两米谷。著该上司巡抚以下分赔。并传谕各督抚知之。　　

○谕军机大臣等。据爱必达奏、安邑刁民、已拏获三十九犯。其所称邵村百姓。始犹鸣钟聚众。旋即就擒。所擒人数。未据声明。至供出之倡首逆犯张远、曾否擒拏。亦未明晰。万泉刁民辱官抢犯。把守城门。不法已极。罗俊统兵前往。仅拏获数人。此外必尚多脱漏。现在搜捕续获若干人。俱交大学士讷亲、详悉查办。固不可因刁民肆恶。牵累无辜。而刁悍逆徒。亦断不容漏网。即使用法稍严。而刁顽知所儆惧。不敢效尤。所全实多。若各犯但因目前钦差大臣、及巡抚亲往。知势不能支。以献犯为可了事。而藏匿要犯。暗中脱逃。倘俟事已稍毕。大员散去。再有蠢动。益复不成体制。可传谕大学士讷亲、于此处著实留心办理。其镇协分设武弁。原以守卫城池。乃任刁民把守城门。设兵之谓何。此并不可与苗疆失守、一例而论。盖苗猺本属异类。尚为有因。以内地百姓。而据门自守。欲何为者。此案审结时。所有统辖专辖之文武员弁。俱照苗疆失守例、从重办理。再此案已有大学士讷亲办理。雅尔图如已回京则已。若尚在调理。或彼又随后前往者。亦即令回京。不必在彼。　　

○乙酉。谕、据广东巡抚准泰奏称、东安县素称难治。前任知县庄大中、不能整饬。接任知县庄棨徵、又复庸懦畏葸。一无振作。所有东安县员缺。查有罗定州州判张绂、办事实心。在粤年久。熟悉风土猺情。以之升补东安县知县。实属人地相宜。照例给咨赴部引见等语。该员系两任接疲之后。亟宜竭力整顿。张绂若照例给咨赴部。徒需往返时日。于地方事务。转致旷弛。著照该抚所请。即行前往署理。不必送部此见。俟三年后果能称职。另请实授。　　

○大学士公庆复、奏报剿办金川逆酋事宜。得旨。知道了。兵贵神速。不可久延时日。尤当以班滚之役为戒、速奏肤功。歼灭真正渠魁。朕所欣望耳。　　

○又奏谢奉旨召回办理阁务。得旨。不必急于回京。当与张广泗和衷共济、以成此事。　　

