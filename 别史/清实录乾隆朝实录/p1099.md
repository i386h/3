<!-- { "loadSidebar": true } -->
○谕、新驻巡查围场兵丁。虽与以地亩。尚未耕种。于明岁秋收、为期尚远。此时恐难接济。著交热河道、就近将仓谷借与半年口粮。作五年扣还。　　

○谕军机大臣等、策楞、刘统勋奏、河工陋弊一摺。所称本任调任升任、及缘事各员。其经手钱粮。大都牵前扯后。以致多有侵亏。看来此等俱系向来积弊。高斌、张师载、久任河臣。非漫无知觉者。特延玩瞻徇。遂致国家正帑。久肥若辈之橐而莫之禁。即如今岁桃源厅孙廷钺、升任梧州。交代时、高斌勒令通完欠项。始准赴任。此不过因富勒赫在工。乃不得已如此办理。若系高斌于亏空人员。俱如此办理。则伊等亦何至积至九万余两之数乎。此番彻底清查。若不重加惩治。无以力挽颓风。此必非仅予革职著追。可以了事者。前已降旨。令策楞、刘统勋、就所查出。约举大数。一面奏闻。请拣发人员接办。一面将亏帑各员。摘印看守。策楞等想尚未奉到。今所奏仅属查访陋弊大概。其实在侵亏之员。尚未逐一查奏。所奏高斌一节。亦属牵就。但高斌等、此时现在堵筑漫口。尚未竣工。将来策楞等、逐一查清得实。具摺奏闻后。则漫口亦当堵闭。自当明降谕旨。著传谕策楞、刘统勋、令其仍遵前旨。确查据实具奏。　　

○又谕、据策楞等奏称、淮海被水情形。视七年较轻。与十一年相等。应赈各户。现在清查。但积水早消。始秋麦可种。已将宣洩积水广借耔种事宜。札致抚臣查办等语。办理灾赈。惟在实心实力。既不可稍涉张皇。亦不可豫存被灾较轻之见。庶灾户均沾实惠。不致失所。近因川省收成丰稔。复于截留江省漕粮四十万石之外。特降明旨、酌拨川省仓谷二三十万石。运江南备赈。其庄有恭所借东省米麦。亦传谕杨应琚。如在必需。则以十万石之数。酌量借给。是备赈之米。已不下八十万石矣。况前已屡谕庄有恭、令以银代赈。商贩闻有此旨。自必踊跃运粜。灾户得银。不难买食。如此从容办理。使闾阎糊口有资。即为救灾善策。无事多方措置。辗转借籴也。其借给耔种为来年之计。亦成例应行之事。目今水未消涸。亟宜设法疏通。上紧宣洩。使秋麦得及时播种。则被灾地方。既得银米接济。而秋麦播种齐全之后。来岁春熟可期。元气亦庶几早复。将此传谕策楞、刘统勋、知之。　　

○旌表守正捐躯之河南长葛县民宋经年妻李氏。　　

○是日驻跸中关行宫。　　

○戊申。上诣皇太后行宫问安。　　

○是日驻跸波罗河屯行宫。　　

○己酉。秋分。夕月于西郊。遣和硕裕亲王广禄行礼。　　

○上诣皇太后行宫问安。　　

○赐蒙古王公额驸台吉等宴。　　

○谕曰、亲王成衮扎布。所予伊子官爵。将二子俱送前来。请朕酌定。所奏系出诚心。看二子之中。三子占扎布多尔济、聪俊有成。著予以应得公爵。伊次子敏珠尔多尔济、亦施恩赏给公衔。　　

○又谕、原封贝子达尔玛达都、人甚诚谨。伊在日效力多年。今若将贝子减等承袭。朕心不忍。伊子班珠尔、著加恩仍封贝子。　　

○又谕、据广东巡抚苏昌等奏称、琼州为海外瘠区。贫民生计维艰。查有可垦荒地二百五十余顷。请照高、雷、廉、之例。召民开垦。免其升科等语。著照该抚等所请。查明实系土著贫民。召令耕种。免其升科。给与印照。永为世业。仍督率所属妥协办理。庶土无遗利。俾该处贫民得资种植。　　

○谕军机大臣等、蒋炳奏准庄有恭咨拨豫省仓储、协济淮徐各属。因酌动开归等属。贮麦七万石。抵谷十万石。听江省委员领运等因一摺。看来庄有恭此番办理。实属张皇。今年淮扬等属。被灾虽重。然截留漕粮。拨运川米。计共七八十万石。加之以银代赈。灾民买食甚便。何至因一省中数处偏灾。遂尔四出告济。前因扬应琚摺奏、碾谷运济江省。已叠经传谕庄有恭。此次蒋炳所奏。虽豫省各处收成丰稔。尚可不虑一时昂贵。著再与庄有恭会商。若江省米石已足敷用。仍可无庸动拨。否则令其酌量于此十万石内。或再为酌减拨运可也。　　

○是日驻跸张三营行宫。　　

○庚戌。上诣皇太后行幄问安。　　

○上行围。　　

○谕曰、嵇璜著回京办事。兼署兵部侍郎事务。　　

○又谕曰、策楞、刘统勋、查参河员亏帑误工一摺。阅之竟致骇然。高斌深受恩遇。委以全河重任。张师载因其历任河员。加恩擢受巡抚。协办河务。道厅各属。自应厘剔夙弊。方无忝委任。富勒赫初奏时。意高斌等为属员所朦蔽。咎在失察。及阅高斌摺奏。竟属故纵。今据策楞等、查出浮冒朦混、种种滋弊。如外河同知陈克浚、海防同知王德宣、亏缺皆至二三万。高斌等、岂竟毫无觉察。乃置之不问。其视亏帑为应然。弥补为故智。二人之罪。其可逭乎。至通判周冕、应办物料。全无贮备。以致二闸被冲。束手无策。仍不据实题参拏问。仅称误事彻回。另委接办。此尤其乖谬之甚者。若非策楞等前往。则该员竟致漏网。高斌等之居心、尚可问乎。富勒赫来京陛见。朕意其尚可随高斌学习河务。初无成见。令其前往厘剔也。乃富勒赫到工后。高斌等内不自安。始拮据查办。逮富勒赫奏闻。方称有查出亏空九万之多。亦并未指名弹劾。今经策楞等彻底查出。而高斌等负恩溺职。捏饰徇纵。竟为天道所不容。其败露有不期然而然者。此而从宽。则各省督抚。孰不效尤。政令其可问乎。高斌、张师载、俱著革职。留工效力赎罪。策楞、著署理南河总督。富勒赫、著照张师载之例。协办河务。卫哲治、著补授安徽巡抚。李奇龄、著革职。严审定拟。其余侵帑各员。俱著革职拏问。亦不必查抄家产。所有侵亏银两。勒限一年完项。周冕、著革职锁押。二闸漫口。亏空物料。勒限半年完项。其有限内不能全完者。俱即于该处正法。其欠项著高斌、张师载、及各上司分赔。再督臣统辖全省。有办理河防之责。河员亏帑玩工。不得委为不知。黄廷桂、到江未久。即办大差。旋经调任。尚未暇查及。至尹继善、则前后在江。历有年所。且曾任总河。积弊自所稔悉。伊若早为举出。即可及早办理。乃从无一字奏闻。是岂国家委任封疆大臣之意。尹继善、著一并交部严察议处。　　

○是日驻跸十八里台大营。　　

○辛亥。上行围。　　

○谕军机大臣等、据庄有恭称、办赈章程。开捐事宜。现在会同策楞、刘统勋、鄂容安、酌商具奏等语。此番淮扬被灾之处。据策楞等、及庄有恭前后奏到。其情形实较乾隆七年为轻。将来赈恤诸费。自不至如七年繁重。开捐一事。原非得已。况现当府库充裕之时。若赈恤需费无几。即不应过于张皇。必所费不赀。始可暂开捐例。著传谕策楞等、会同通盘筹酌。核计需用银米之数。以二百万为率。如必三四百万。方可题请开捐。若在二百万以内。竟不必为此一举。可速行谕令知之。再庄有恭摺内、有与署督另行具奏之语。其另封一摺。封套与督臣鄂容安、联衔并列。意其有即为办灾奏闻之事。及拆阅乃系米粮价值。此不过幕宾照例书写。该督何曾与知。似此殊属故套。将此一并谕令知之。寻策楞、刘统勋、鄂容安、庄有恭、等奏。臣等察查各属成灾情形。约计应赈户口。即照例办理。已在二百万之外。再查历年被灾。每届新春。皆蒙格外加赈。今岁被淹田地。不能全涸以种秋麦。则来春青黄不接时。穷民更需接济。臣等通盘筹酌。需用银米之数。统计三百万之外。捐例实属应开。报闻。　　

○又谕、南河总督事务。已降旨令策楞署理。看来南河光景。自高斌、张师载、因循滋弊。沿习已深。经此一番查办。在工各员。掩饰周张。情态百出。策楞当此积玩之余。必当极力整顿。严肃澄清。使颓风一变。画定章程。俾属员有所遵守。方为实有裨益。总河一官。究以办事为主。贵能察属积弊。不专在通晓河务。即如高斌、乃素称通晓河务者。而比年以来。冲决漫淹。何尝不水灾叠见。藉非高斌在彼。其冲决岂更有加于此乎。惟其不能督察稽核。则工非实工。料非实料。冒销浮混。无所不至。策楞、稽弊是其所长。而于河务未经留意。刘统勋、向曾学习。可相助为理。一切熟为筹酌。俟规模略定。再行遵旨前往河东、直隶、查察河务。至南河亏帑各员。除参劾之陈克浚、王德宣外。凡经查出者。俱照前旨办理。但伊等领帑入手。随意花销。此番著赔。是否力能依限完缴。策楞当留心察访。并询问高斌、张师载。自能深知。如亏帑各员。自知获罪深重。纵酒行乐。逮一年期满。自戕躯命。幸逃显戮。朕必于策楞是问。如将来有更代策楞之人。并将此旨详悉告之。再传旨询问高斌、张师载、伊等平时捏饰徇纵。以致属员俱陷法网。伊等转以罢斥自便。竟得萧然事外而已乎。再前所降谕旨。策楞等何时接到。伊等现在所办。似悉遵前旨。而何日奉到之处。未经奏及。一并传谕知之。寻策楞、刘统勋奏、臣等前劾陈克浚等、及请拣发人员二摺。即系遵照八月二十二日谕旨。缘臣等以应请交部之摺。故未敢将廷寄谕旨日期叙入。得旨、览。又批、此处汝二人略属取巧。盖始则观望朕未必即肯如是处置高斌。是尚未深知朕之乾断耳。　　

○是日驻跸布敦昂阿大营。　　

○壬子。上诣皇太后行幄问安。　　

○上行围。　　

○谕军机大臣等、刑部查审黑龙江披甲达尔什等、潜逃来京一案。据称、若仍递回本处。无以惩儆。请发西安等处当差。照例鞭责等语。办理非是。达尔什等、擅自潜逃。实属不法。即应从重治罪。以示惩戒。乃仅予鞭责。转发他处。使得仍食钱粮。则与在黑龙江当差。又何异乎。此摺著发回另议。发往拉林与官员为奴。并传旨申饬。　　

○是日驻跸呼鲁苏台大营。　　

○是月、钦差署侍郎李因培奏报、滦州蝗孽。原报二百二十二村。于七月二十五后全行扑竣。又据参革通永道、及各州县陆续查报。零星段落、共计二百七十七村。俱于七月二十八、九、等日。全数扑捕告竣。现节近白露。已属虫孽垂尽之时。即间有一二窜伏。亦可无虑。报闻。　　

