<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。春。正月。丁亥朔。上诣奉先殿行礼。　　

○御太和殿受朝。作乐宣表如仪。　　

○遣官祭太庙后殿。　　

○御乾清宫、赐皇子皇孙亲王等宴。　　

○戊子。谕、朕临御以来。祇承寅畏。于郊坛大典。罔不恪恭将事。亲诣行礼。本年正月初五日。上辛祈谷。因去岁所患气滞。旧恙偶发。诚恐登降仪节或愆。转不足以申诚敬。此次著派皇六子永瑢。恭代行礼。朕仍于斋宫敬谨斋宿。届期亲诣大高殿行礼。　　

○又谕。上年陕西榆林。绥德、二属。秋禾歉收。节经降旨。令该抚加意抚加意抚恤。并加恩照乾隆二十四年散给折色之例。优予赈银。灾黎自可不致失所。第念今春正赈已毕。沿边地气寒冷。并无冬麦。大田收获较迟。民食仍未免拮据。著再加恩、将榆林府属之榆林、葭州、怀远、府谷、神木、绥德州、并所属之米脂、吴堡、所有被灾极贫户口。著展赈四个月。次贫户口。展赈两个月。以资接济。至被灾较轻地方。有需酌借口粮耔种者。并著该抚察看情形。分别酌量办理。该抚务督饬所属。实心经理。俾边地灾黎。均沾实惠。副朕惠普春祺。有加无已至意。该部即遵谕行。　　

○又谕。上年湖北黄梅。广济。黄冈。江夏。四县。因六月间江水盛涨。滨江地亩。均被淹浸。致成偏灾。业经降旨。令该督抚实力抚恤。俾无失所。第念今春正赈已毕。距麦收尚远。正届青黄不接之时。民食未免拮据。著再加恩。将黄梅、广济、成灾八九分之极次贫军民。展赈一个月。俾资糊口。其余被灾较轻地方。有应于今春酌借口粮耔种。以资接济之处。并著该督抚察看情形。分别办理。该督抚其董率各属。实力妥办。俾穷檐均沾渥泽。副朕轸恤灾黎。用普春祺至意。该部即遵谕行。　　

○是日起。上以祈谷于上帝。斋戒三日。　　

○己丑。谕、前因江苏之上元、句容、丹徒、三县。因六月间江水盛涨。滨江地亩被淹。致成偏灾。降旨令该督抚实力抚恤。并令查明于青黄不接时。是否应需展赈蠲缓。兹据萨载等奏称。该三县业经分别给赈蠲缓。现在水淹地亩。业已涸出。布种二麦。收成在望。毋庸再予展赈等语。该督等所奏。虽系实在情形。但念该处地亩。甫经涸出。民食究未免拮据。况新岁南巡。跸路经临。尤宜倍加渥泽。所有江苏之上元、句容、丹徒、三县。毋、论极次贫民。俱著加恩加赈两个月。用昭省方行庆。加惠黎元至意。该部即遵谕行。　　

○辛卯。祈谷于上帝。遣皇六子永瑢。恭代行礼。　　

○上诣大高殿行礼。　　

○谕军机大臣等、据萨载等奏、秦鐄次子秦鸿甲、因在四库馆效力。居住京中。已飞咨顺天府尹查办。本日又据胡季堂等奏。秦鸿甲已经出京。查有编修秦泉。秦潮。系秦鐄之侄。随即亲往查询等语。秦泉等系秦鐄之侄。并非父子同居可比。况久经分析。自可无庸查办。已就近谕知该府尹并秦泉等矣。惟秦鸿甲、因上年冬间誊录报满。于腊月初一日、在馆告假回籍一节。其时日不先不后。竟系秦鸿甲在京。闻知伊父秦鐄获罪之信。是以起身回籍。不可不切实根究。著传谕萨载等、将秦鸿甲是否系闻信回籍。并应行究讯之处。讯明据实具奏。胡季堂等摺。并著钞寄阅看。将此由四百里谕令知之。　　

○壬辰。谕、朕今岁巡幸江浙。原择本月十一日启銮。但节候在立春以前。天气尚寒。著诹吉于二十一日启銮。　　

○谕军机大臣等、据孙士毅奏、派委妥员伴同岑宜栋到省。其土田州印务。已檄委土州判岑熙、就近兼署。计本案定拟行知时。岑宜栋已在省城。自可不动声色。即令迁移等语。此亦可不必。已于摺内批示矣。前因岑宜栋。于伊子代倩贿嘱之处。讯不知情。若因此罪及其父。将土知州另行更换。转恐伊管辖人等、心怀疑惧。续经传谕该抚。檄调岑宜栋赴省。谕以不加伊罪。令其倍加谨饬。照旧供职。部议进呈时。亦已降旨将该土司留任。孙士毅此奏。自系未经接奉时拜发。著再传谕该抚。仍遵续降前旨办理。如岑宜栋现已到省。该抚将朕恩旨。向其宣谕。将此由四百里谕令知之。　　

○癸巳。世祖章皇帝忌辰。遣官祭孝陵。　　

○陕甘总督李侍尧奏。甘省营制既多。近又添补额兵。岁需磺觔。应宽为备贮。向于皋兰县骚狐泉地方开采。现查磺苗已衰。不敷供用。查玉门县牛尾山。前经奏明开采。分贮肃州、玉门、二处。拟将肃州磺斤拨运三十万。存贮兰州。如骚狐泉采磺不敷。即于此内售给。至肃州运缺磺觔。即令在牛尾山招商采买。肃州为新疆门户。亦可备关外拨用。玉门地方。亦属紧要。皆应贮备宽裕。俟采足停止。其开采事宜。照原议章程办理。并责令该处镇道稽查。报闻。　　

○甲午。谕。据农起奏。灵邱县民刘棨妻王氏。现年一百二岁。刘棨亦九十六岁。夫妇齐眉。孙曾绕膝。可否恳恩双旌等语。刘棨夫妇。年臻大耋。唱随协庆。五世一堂。实为吉祥盛事。著加恩准其特予双旌。用彰恩锡。以副朕加惠耆龄至意。　　

○谕军机大臣等、京师于上年十二月下旬。连得瑞雪。甚为优渥。直隶省各属。亦据该督奏到。得雪自二三寸、至四五寸不等。昨据豫省奏报二麦情形。于立春前再得瑞雪普沾。更有裨益等语。看来河南雪泽。竟未沾足。而山东、山西、亦未据奏报十二月得雪。各该省田功。有无妨碍。近日是否续得甘雪。朕心深为廑念。著传谕明兴、农起、何裕城。将现在各属。曾否据报得雪之处。迅速具奏。以慰廑念。将此由四百里各传谕知之。寻明兴奏。济南。武定、沂州、青州、莱州。登州、六府。于十二月十一、二十二、等日。先后得雪三四寸。至六七寸不等。其未得雪各属。土膏尚润。正在望泽。得旨、览。农起奏。太原府以北。于上年十一月初三。四。十五。六、七、十二月初四、五、二十一、二、等日。据大同、朔平、宁武、及归绥道属。先后报得雪二三寸、至七八寸不等。该处地土较寒。不种冬麦。汾州。蒲州、平定等府、州、报。上年十二月初九、二十二。及新正初一等日。得雪二、三、四寸不等。雪泽虽觉微稀。田功无碍。又现据泽州、大同、朔平等府属报。正月初七、初十等日。得雪二、三寸不等。得旨、知道了。何裕城奏、开封、归德、怀庆、河南、彰德、南阳、汝宁、各府。许、汝、陕、光、各州属报。于正月初九。初十。十一等日。得雪二三寸、及四五寸不等。间有未经得雪者。土膏亦属润泽。得旨、览奏稍慰。　　

○乙未。享太庙。遣和郡王绵偱。恭代行礼。　　

○遣官祭太岁之神。　　

○上御抚辰殿大幄次。赐蒙古王贝勒额驸台吉。及年班杜尔伯特公乌哷斯等二人。乌什等处回子伯克塞普拉等十六人。朝鲜国陪臣黄仁点等四人。琉球国陪臣毛廷栋等二人宴。　　

○御重华宫。召大学士。及内廷翰林等茶宴。以五经萃室联句。　　

○谕、据福崧奏、癸卯科浙闱乡试。有年届九十之张本。并年届八十以上之毛德成等。共六名。三场完卷。未经中式等语。张本、毛德成、朱绍璧、翁体贵、吴家仁、董德润、年俱耄耋。踊跃观光。殊堪嘉尚。著加恩赏给举人。一体会试。以示加惠耆年之至意。　　

○谕军机大臣等、据刘峨奏。山永协副将刘之仁。堪胜总兵之任。给咨送部引见等语。现届南巡启銮。著传谕刘峨。将该副将刘之仁。送行在兵部带领引见。除就近传知兵部外。将此谕刘峨知之。　　

○浙江巡抚福崧奏。臣标左右二营。应添新兵六百名。内马兵六十名。步兵五百四十名。并无守兵。臣酌令于两营原设步守兵丁内。择其材技较优者拔补。所遗额缺。即以新募余丁。交该管各官勒限训练。陆续拔补。现已足额。臣惟有督同两营将备。认真训练。务成劲旅。得旨、览。　　

○丙申。谕、前因广西永安州知州叶道和。与岑照科场舞弊。藐法营私。经该抚孙士毅奏请、将叶道和家产查抄入官。兹据江西巡抚郝硕奏、准咨讯据叶道和之兄抚州府照磨叶道中。供称伊兄弟两人。并未分家。亦无银钱什物寄到。现将叶道中署内财物。悉行查封等语。从来缘事获罪之人。兄弟本不相及。如因一人获罪。将其兄弟赀产。概行查抄。办理未免过当。若以未经分析。尽免入官。则应行查封者。皆将托词财产未分。任意隐匿。使贪吏子孙。仍复坐拥厚赀。亦复何以示警。嗣后如有缘事获罪。应行查抄。而兄弟未经分产者。著将所有产业。按其兄弟人数。分股计算。如家产值银十万。兄弟五人。每股应得二万。祗将本犯名下应得一股入官。其余兄弟名下应得者。概行给予。以昭平允。朕办理庶务。一秉大公至正。从不肯故为姑息。使墨吏无所儆畏。亦不肯稍事苛刻。以致波及无辜。所有叶道和一案。即照此办理。并著为令。　　

○丁酉。谕、前拟本年六月初四日。仲巴呼图克图等、迎请班禅额尔德尼之呼毕勒罕入寺。朕方欲遣员赍送赏贺物件。适据博清额等奏。仲巴呼图克图、绥绷堪布等称。据达赖喇嘛。拉穆吹忠、选得八月十三系上吉之日。奏请改期迎请等语。深惬朕怀。班禅额尔德尼、前世广敷黄教。诚切皈依。又感激朕恩。寻即转世。既据达赖喇嘛检查。应于八月十三迎请入寺。是日值朕寿辰。允称祥瑞。除令赍送赏件侍卫改期起程外。此旨著交达赖喇嘛阅看。并传谕仲巴呼图克图。绥绷堪布、知之。　　

