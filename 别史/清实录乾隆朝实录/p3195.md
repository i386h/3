<!-- { "loadSidebar": true } -->
○谕、朕恭阅世宗宪皇帝实录。内载直隶州县太监之父兄弟侄。在地方不无生事。令该州县详报总督具题。并交内务府约束惩治。又内务府大粮庄头。并诸王大臣庄头等。滋事梗法之处。分别严惩二条煌煌圣训。实万世所当遵守。我朝家法相承。太监祇备内廷洒扫供役。不令干与政事。从无似前代内监假窃威福任意妄行之秕政。即内务府庄头、及王公大臣属下庄头人等。均知畏法设有不肖者。亦皆有犯必惩。实与编氓无异。经我皇考复加整饬。宫府肃然。朕御极以来。守而勿替。方今纲纪修明。各内监等皆敬谨守法。其父兄弟侄。自不致藉端滋事。而总管内务府大臣、及诸王公等、身荷重恩。于伊等属下。亦必严行管束。不致倚势招摇。是目今实无此等事。但奉行既久或恐视为泛常。积久生玩防范稍疎。于政体甚有关系著交直隶总督。严饬各州县。实力查察。倘有太监家属、及庄头等、在外生事。轻则随时惩治。重则参奏办理。不得因现在尚无此等弊端。稍存玩忽。以副朕祇承前训。杜渐防微之至意。此后著直隶总督、十年一奏。永为例。　　

○定世袭武职大员、先在侍卫上行走之例。谕本日兵部带领武职人员引见。内承袭伯爵之赵曰泌一员。系赵良栋五世孙。现在陕甘督标。学习期满。此项世职人员。向来学习年满后。例应发往该省。或留部。皆当以副将补用。副将系武职大员。且可护理总兵。设遇徵调。即有专带弁兵之责。今赵曰泌尚属年轻未曾谙练。若遽以副将补用。于地方营伍不能整饬倘致贻误。转非所以保全其祖父立功之意。伊等爵秩较大。又不便改补微末将弁。嗣后此项承袭公侯伯子男世职人员。于学习年满、带领引见后。应令在侍卫上行走。俟三年后。领侍卫内大臣。看其才具。如果能胜武职大员、出具考语。咨送兵部。带领引见再以副将等官补用。如才具中平。难期胜任。仍令在侍卫上行走。若能始终勤慎无过。即以散秩大臣补用。亦无不可。所有本日引见之赵曰泌一员。即照此例行。　　

○实授兰第锡为河东河道总督。　　

○己巳。孝诚仁皇后忌辰。遣官祭景陵。　　

○谕军机大臣等、贼匪攻扰凤山时。尚存兵二千余名。据常青奏、溃回者计七百余名。其余一千三百余名。作何下落。兵丁临阵脱逃。皆应按律正法但念人数众多。概予骈诛。在朕心究有不忍。此项兵丁。若祇逃亡溃散。将来只须查明为首者数人正法。其余尚可免死。分别发遣。若去而从贼。甚至随同抗拒官兵。则竟不可一名宽贷矣。贼党与官兵抗拒。其罪尚在不赦。况身隶行伍。既经临阵溃逃。复敢从贼肆逆。此而不严行办理。何以昭宪典而肃戎行。著常青、俟事竣后。严查遵办。不可稍存姑息。　　

○御史祝德麟奏、都察院额设各道行走笔帖式。应办繙译事件。每月惟注销一本。每岁惟勾到一本。该员等皆雇人代写。并不进署详慎核对。及至京察之年例由该道御史考察。率以通衙门风气如此。碍难举劾出具中平考语。似非三载考绩之方。请敕交都察院堂官查办。将所有之笔帖式。尽数考验。如其才堪造就。或派令兼厅行走。或挑取别项差使。果其勤奋不懈。酌予鼓励。其才具中平者。仍令在道行走。繁道二人。简道一人交该道御史留心察看于京察之年。据实举劾。得旨、是著交都察院堂官。明白回奏。据实办理。　　

○庚午。上诣大高殿行礼。　　

○还宫。　　

○谕、据穆腾额奏、东省近来雨泽愆期。海水不能上潮。产盐缺少请将本年、及上年应完课银。并节年带徵课项。一体分限缓徵等语。前岁东省雨泽愆期。本年春夏。雨水又复稀少。以致各滩场产盐日少。行销停滞。若同时并徵。商力不无拮据。所有应徵本年课银。及五十一年正接引课。带徵五十年初限正接引课。票价、余票课银。共四十二万八百余两。著加恩、准其缓至五十三年秋后起徵。分限四年带完。以纾商力。该部即遵谕行。　　

○谕军机大臣等、据刘秉恬奏、德州一带运河。于四月二十日。陡长水三四尺。粮艘商船。足资浮送。将直隶调往德州拨船四百只。俱行截回。刘秉恬仍赴德州。与梁肯堂体察该处情形。如该处需设拨船。请将上年江西、湖广新造拨船三百只。于经过德州时即交山东巡抚。照直隶之例安设。俟每年粮运到时。于德州安陵一带起拨等语。东省德州一带。现因上游得雨。水势充裕。粮艘商船。俱畅行无阻。所有前项直隶拨船四百只。自应停止前往。以省繁费。至江西湖广新造官拨船。不日即应经过德州。著照刘秉恬所请安设德州以备每年粮艘出闸后。德州以南、临清以北一带间有水浅处所即用此项官船起拨。但此事长麟未经办过。著刘峨、即照天津办定章程。详细咨会长麟、令其遵照妥办。以省封雇之扰将此传谕刘峨、长麟、并谕刘秉恬、梁肯堂、知之。　　

○授一甲一名进士史致光、为翰林院修撰。一甲二名孙星衍、一甲三名董教增、为翰林院编修。　　

○是日起。上以夏至祭地于方泽。斋戒三日。　　

○辛未。谕军机大臣等据长麟奏、各属续报得雨情形一摺。内称济南等府州属之历城等八十四州县。陆续具报、二十三四日及二十七八等日。俱经得有雨泽等语。阅单内所开历城等县。得雨四五寸者。自属有济即三寸亦可略为接润而长山、临邑等处。得雨仅此一二寸恐该处望泽甚殷。得此微雨。一经日晒旋即乾燥。于田禾仍无禆益。著传谕长麟、再行查明长山临邑、等处。曾否续得雨泽。如尚未能沾足有应行设法调剂者。即一面奏闻。一面办理。毋得稍存讳饰。致有失所。今岁豫省雨泽普沾。麦收大熟山东近在邻省。商贾贩运甚便且彼此可得交易之利。长麟自当早为筹及。招集商贩。俾东省均获接济之益。何以长麟并未奏及耶。将此传谕知之。　　

○内阁、翰林院。带领新进士引见。得旨新科进士一甲三名。史致光、孙星衍董教增、业经授职朱理、王观、李如筠、秦恩复、马履秦何道冲范逢恩、龙廷槐、谢恭铭、李传熊、任衔蕙何泌、柳迈祖、胡钰、王祖武、陈士雅、汪彦博、初乔龄、吴烜、顾钰、潘绍经、杜南棠、陈若霖、张溥翁树培、瑚图礼、尹英图、周维坛、赵继昌、俱著改为翰林院庶吉士汤藩、彭希洛、马书欣、方建钟、邱埰、谈祖绶、周维祺、吴煦、郭均、邱先德、何道生、李承端、陆元鋐、雷维霈、周廷森、潘鹭焦以厚施履亨、周锷、高乐生、刘广恕包恺、薛淇毛登瀛、钱豫章、章守勋、王国元、沈叔＜土廷＞、徐森、王肇成、任澍南、贾掞马维驭、张祥云、茅豫郑文明、瑚图灵阿、杨维翮、杨彦青、漆銮际、良杨麦符、任尚蕙、马潜蛟宋鸣琦、胡永焕、俱著分部学习。吴于宣、康纶钧唐仁埴、龚鹤鸣、叶中鲤、蔡振中、刘德懋、俱著以知县即用。余著归班铨选。　　

○钦差刑部侍郎明兴奏、奉旨会勘挑浚湖渠各事宜。先经兰第锡等勘明具奏。现已飞饬工员赶办。再查有运河东岸之泗河。系从泗水县陪尾山发源。汇合诸泉。至兖州府城东。分为二支。一南行、由金口坝、出鲁桥济运。一西行、由黑风口、经郡城而南。出济宁之杨家闸济运名曰府河。臣由南旺至南阳。留心履勘。因连年水弱。泗河由鲁桥出水尚顺。其府河一支久未挑浚。间有淤垫。现在西岸坡河。通行挑挖东岸汶源各泉。亦一律疏浚此河为泗水分支。自应一体挑办现交该地方官、按境分段。上紧承挑。得旨、好一切实力为之。正汝补过之处也。　　

○壬申。谕曰、步军统领衙门奏、京城内外。米价昂贵。屡经晓谕各铺户、减价售卖。并出示禁止囤积。现在豫省采买麦石运京。并各商贩源源而来。米麦不至缺乏讵该商等惟利是图。粮价仍未平减。现于各粮铺内。查出囤积米、共五万九千三百五十四石。麦共七千六十八石零。于京城内外。分设官厂减价粜卖等语。所办甚是商人有心垄断。高擡粮价。任意居奇。查出后、即将米麦入官。按律治罪。亦所应得。但念该商等、究系出赀贩运谋利。若遽行入官。未免亏折赀本。转非朕一视同仁之意。所有此项米麦。著照所请。令该衙门派委妥员。会同五城、顺天府官员。酌减价值粜卖。所卖钱文。仍给付该商等收领。此系格外加恩。从轻办理现在京城已得透雨。且豫、东、二省采买额运麦石。并各商贩源源而来。若铺户等。复敢仍前囤积。擡价居奇。一经查出。不特将所囤米麦入官。并将该商等从重究处。以示惩儆。其附近京城之天津府、河西务通州、杨村、及各城市镇集处所。并著顺天府、及直隶总督。派委明干妥员。仿照步军统领衙门。一体认真查办。详细出示晓谕通禁。仍将各铺户囤积数目。及如何减价平粜之处。先行据实具奏。　　

○癸酉。夏至。祭地于方泽。上亲诣行礼。　　

○幸圆明园。　　

○以湖南辰州协副将马定鼒、为湖北宜昌镇总兵。　　

○甲戌。上以秋狝木兰。自圆明园启銮。　　

○谕、朕此次巡幸木兰。驻跸热河所有经过地方。著加恩蠲免本年地丁钱粮十分之三。　　

