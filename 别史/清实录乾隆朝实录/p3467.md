<!-- { "loadSidebar": true } -->
○庚申。谕曰、大臣官员等、奉使各省。驰驿往来。应给之马匹廪给。及跟役口粮。各按品级以为等差。于兵部勘合内、逐一填注。原不准例外多支。乃派出之大臣等、多假钦差声势。骚扰驿站。随行官员。亦复不知敛戢。以致家奴跟役。讹索多端者有之。各该省督抚。并不劾参。地方官惧其凌辱。惟求安静过境。曲加承应。违例滥支。即多用夫马车辆。勒取供给。亦不敢复行争较。而办差之家人胥役等、藉端派累民间。从中侵冒。其弊将无所不至。昨尹壮图摺、即称地方官办理差务。胥役滋扰。商民不无议论一节。所言纵或过当。然近年或因阮光平及各国陪臣入觐时、地方官应付太过。故有此语。若不申明例禁。严示惩创。何以肃清邮政。况地方官办理差务。无论大小官员。皆宜恪遵定例。即朕省方所至。守土官吏。各有除道清尘之责。朕犹曲加体恤。切戒华靡。岂遣派办事之员。转可任情滋扰。即如近日旺沁班巴尔自京回伊游牧。以其送格格灵榇。令沿途酌量给夫。遂致例外多支。扰累驿站。伊不过一蒙古藩王。地方官尚如此畏惧。若朕特派出之亲信大臣。又将如何供应耶。朕轸惜民隐。凡有赴京控告者。无不钦派大臣、前往审办。今虽驰驿人员。间有骚扰之事。亦不肯因噎废食。不行派遣。致小民含冤莫愬也。特此降旨剀切诫谕。嗣后钦差大臣官员。如敢于应得马匹廪给之外。稍有扰累。一经发觉。即行从严治罪。若该督抚等、任听属员违例滥付。希图见好。不行参劾。亦即将该督抚一并严究。决不姑贷。　　

○谕军机大臣等、前因阿拉善王旺沁班巴尔、送格格灵榇、由内地回伊游牧。曾降旨传谕沿途各督抚、于经过时、酌量雇备人夫。毋致滞迟。原以道路辽远。恐雇觅人夫艰难。是以谕令各督抚、官为雇备。用示体恤而已。本无令其别项供应之事。今闻旺沁班巴尔、于经过直境时、乘坐八轿。骚扰驿站。妄自尊大。该督前往接见。不加礼貌。并高坐问伊系何姓名。梁肯堂身为总督大员。祇应遵旨将人夫一项。饬属妥为照料。原不应躬出见彼。及别有支应。致滋烦费。若如此等差务。尚需分外应付。则设遇阿哥等祇谒两陵。经过该省。又将如何支应。乃该督一任旺沁班巴尔、沿途扰累。不行扰实参劾。且亲自往见。以致受其倨辱。心怀愧忿。又复隐忍不言。殊不可解。梁肯堂不当不解事至此。著严行申饬。并令明白回奏。　　

○辛酉。谕军机大臣曰、庆成奏、尹壮图自知谬妄。查过两省。均已亲身目击。面询书麟、罚项确系出自廉余。若至江南。并无颜以对长麟。恳将此情节、代为奏闻等语。尹壮图自请前往各省盘查。历指直隶、山东、江南等省。多有亏空。且请询问各督抚完交赔项。系从何处生法。此皆伊自行陈奏之语。今甫查过山西库项无亏。询问书麟罚项。实系将俸廉缴纳。而其余各省。尚未盘查。长麟罚项。亦未面询。未便即令回京。著传谕庆成、遵照前旨。俟查过直隶后。仍带往山东盘查。再由陆路前赴江南。不拘何府州县。任其盘查。再照询问书麟之语。面询长麟覆奏。此次尹壮图来往山西、直隶、即日又须往山东、江南等省。所过州县地方甚多。小民有无蹙额之状。兴叹之语。著尹壮图于途中体察咨询。其所曾见者又皆何往。一并据实具奏。再庆成带同尹壮图盘查各省。伊若向庆成言及天气寒冷。驰驿远行。不能即时回京。皆因我冒昧陈奏。致相拖累。深抱不安等语。庆成即应答以汝此语即属昧良。奉差行役。乃臣下职分当然。虽赴汤蹈火。尚且不辞。何况查办事件。设使奉旨带尔赴伊犁等处。我亦安心前往。若以驰驿道路。即已畏怯不前。何以出兵赴敌耶。如此明白晓谕。看其如何回覆。即行详悉奏闻。　　

○又谕曰、福康安奏、据署臬司韩崶禀称、委员都司卢魁等、在沿边一带密行侦访洋匪踪迹。随于钦州、与安南交界之先安港口、盘获无照空船一只。擒获水手董胜发、黄均腹二名。并讯出同夥之关应华、关进秀二犯。一并拏获。并经起出赃衣。现饬催提解省审办等语。所办甚好。崖州盗匪拒伤官兵一案。久缉无踪。今既拏获董胜发等四犯。并据供出盗首何起文等姓名。虽尚在逃未获。而该犯等窜匿之处。董胜发等断无不知。向其严切根究。自可得其踪迹。按名弋获。以期搜拏净尽。又据另片奏称、据署南澳同知宗圣垣具禀、于隆澳口岸、会营拏获匪犯佘阿策等四名。又在牛心石洋面、遇有盗船。施放枪炮。上前追赶。搜获佘恩等四名。及火药器械等物。现在一并饬审等语。南澳为闽粤交界处所。查缉匪踪。尤关紧要。今据该处员弁。先后拏获佘阿策等八犯。尚能认真查缉。看来福康安回任后。该省地方文武。自知畏惧。于缉捕等事。不至仍前懈弛。是以屡有缉获。著传谕福康安、即将解到各犯。严行鞫讯。根究崖州一案魁党。尽数访拏。务期根株净尽。洋面肃清。方为妥善。仍当速办速奏。　　

○调正蓝旗护军统领宗室崇尚、为镶黄旗护军统领。以正蓝旗满洲副都统富锐、兼正蓝旗护军统领。　　

○以广东潮州镇总兵苍保、雷琼镇总兵伊昌阿、对调。　　

○旌表守正捐躯山东陵县民马五子妻刘氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十八



大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。十二月。壬戌。谕曰、毓奇因商贩回人私带例禁物件。解衣搜查。将伊革去子爵。头等侍卫作为二等侍卫。毓奇办理冒昧。究属因公。尚无大罪。著加恩将世袭子爵。仍留伊本身。罚子爵俸二年。以示警戒。　　

○缓徵盛京广宁、辽阳、凤凰等四城。乾隆五十四年分、水灾地亩额赋。　　

○赈恤盛京凤凰城、雪里站、通远堡、沙河站、东关、宁远等六驿。本年水灾站丁。并奉天锦县、义州、海城等三州县。本年水灾贫民。　　

○山西巡抚书麟疏报、宁远通判、续垦成熟地六百三十五顷三十四亩有奇。　　

○以故一等伯志福子扎拉芬、一等男托克托逊子瑞福、三等男永奇子恒通、三福子长和、各袭爵。　　

○以故察哈尔三等建烈公敏珠尔多尔济子扎木巴勒策凌袭爵。　　

○癸亥。谕、据孙士毅奏、降调通判叶文麟呈控、前署通州任内、所属泰兴县拏获抢犯一案。该县知县武廷选承审。并未迟逾二参分限。前署司张铭、因自己逾限多日。欲图回护。妄扣该县加展限期。而后署司讷清额、辄那改该县解州日期。将武廷选开参革职。并将署知州叶文麟不行揭报职名送部。致罹降调。种种捏饰。难保无受嘱诬陷情弊。请将讷清额革职严审等语。此案该县武廷选解犯到州。系在二参限内。并未迟逾。该署州叶文麟、亦无不行揭报之咎。乃前署臬司张铭、于案犯解到。不即审办。混将该县扣展限期。以为卸过之地。而接署臬司讷清额、移改解州日期。并将该州续参。以致武廷选、及叶文麟、俱经部议降革。张铭以监司大员。审案迟延。转思规避处分。诿过属员。已属不合。至讷清额系接署人员。并非本任之事。复为张铭回护。将属员捏混开参。恐尚有徇情受嘱情弊。讷清额、著革职。交该督等提同张铭、严审确情。据实具奏。　　

○谕军机大臣等、据伍拉纳奏、拏获行劫浙省哨船、及在闽洋肆劫盗犯陈胜等十四犯。审明后即已处决枭示等语。所办尚好。惟浙省瑞安巡洋官兵哨船。被盗抢劫军械一案。前据陈杰奏报、系盗船八只。围住哨船。搬取军器衣物而逸。今据伍拉纳审讯此案盗犯陈胜等、供认行劫兵船时、实止盗船四只。与陈杰所奏不符。或系该弁等、虚报盗船数目。欲藉寡不敌众为辞。以掩其退怯之罪。亦未可定。现在福崧已赴温州。即著会同陈杰、就近查明行劫盗船确数。据实具奏。此案盗匪共夥党四十余人。向在温州一带洋面。肆行劫夺。兹据闽省拏获各犯内、有此案夥党七名。而浙省并未缉获一名。并著伍拉纳、福崧、陈杰、严行督缉。将逃逸盗犯。迅速弋获。毋使远扬漏网。再据伍拉纳奏、闽省现获盗犯。除审办外。尚有陆续报获者二十余名。现在提省审讯等语。所办亦是。该犯等解到时。该督务须隔别研鞫。如系行劫兵船之犯。即当从严惩治。以戢盗风。其获盗之地方文武各员。缉捕多犯。尚属奋勉。并著照该督所请。俟查明出力之员奏到时、再行酌量加恩。用示鼓励。将此由五百里各传谕知之。　　

○蠲缓直隶沧州、南皮、盐山、庆云、青县、衡水六州县。并严镇、兴国、富国、丰财、芦台、济民六场。本年水灾灶地额赋有差。　　

○以故二等伯伊昌阿子托布齐图、一等男喀宁阿子扎郎阿、各袭爵。　　

○以故云南永昌府属镇康土知州刁闷鉴弟闷铣袭职。　　

