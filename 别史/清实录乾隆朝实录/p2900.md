<!-- { "loadSidebar": true } -->
○又谕、据雅德奏、台湾地方。有漳泉二府民人。聚众械斗等因一摺。内称据台湾道禀称。面商台湾镇总兵。饬委台湾府知府、会同安平协副将、各带兵役。前赴弹压等语。此等匪徒。于海疆地方。聚众械斗。案情重大。该镇道一经闻信。即应带领兵役。亲赴该处。严行查办。乃仅派委知府副将前往。而雅德亦无饬行之语。殊属非是。又据奏、查拏泉州府属伤兵夺犯之夥盗林耀等一摺。内称飞饬该道府。及邻近各县。四路截拏。雅德并未亲身前往。并称饬委臬司谭尚忠、驰赴督办。嗣因该管道府厅县。俱已会拏。随饬该司回省。办理更属错误。雅德自调任福建巡抚以来。该省屡有劫盗伤差之事。必系因总督远隔浙省。一切武备废弛。不能整饬。而陈辉祖在浙。又一味营私牟利。全不以整饬地方为事。即如此二案。台湾地方、匪徒聚众械斗。该镇金蟾桂、该道穆和蔺、俱不前往。仅委之知府、副将、而雅德于泉州府伤兵夺犯重案。竟安坐省署。并将已经饬委之臬司彻回。种种办理。延玩舛谬。至李奉尧系陆路提督。前因泉州夥盗夺犯。漳州县民拒捕伤兵两案。并不亲身前往查办。业经降旨申饬。今阅雅德奏到之摺。该提督亦仍未亲赴各该处。督同查拏。所司何事。雅德、李奉尧、俱著严行申饬。并与不行亲往查拏之金蟾桂、穆和蔺、一并交部严加议处。现在闽省必需总督驻劄。以资弹压。浙江巡抚员缺。著福崧补授。即驰驿前赴新任。富勒浑、俟福崧到任后。即驰赴闽省。实力整顿。将此通谕知之。　　

○谕军机大臣等、郑大进现已病故。所遗直隶总督员缺。已降旨令袁守侗署理矣。袁守侗、现在遵旨会勘伊家河。筹办宣洩积水机宜。一切章程。自应会同明兴酌议。著传谕袁守侗、俟阿桂于浙省审办事竣。回东覆勘。筹定兴工之后。葬母事毕。即来直隶任事。将此由五百里谕令知之。　　

○又谕曰、福崧已降旨补授浙江巡抚。现在浙省应办事件甚多。著传谕福崧、即日兼程驰驿、前赴新行。不必来京请训。将此由五百里谕令知之。　　

○塔尔巴哈台参赞大臣惠龄等奏、查塔尔巴哈台、地处极边。与布噜特、哈萨克接壤。原设卡十二座。侍卫十二员。除轮流坐台外。城内留驻一二员。以备差遣。历任参赞。均系如此办理。嗣因土尔扈特游牧。移驻和博克萨哩地方。复添卡四座。需员照料。再查收哈萨克马匹。亦需妥员。向俱派伊犁满员前往。均有顶无翎。不足以肃观瞻。请嗣后将派往满员。赏给花翎三枝。蓝翎三枝。拣选对品人员赏戴。令其一体坐台。年满换班。将翎枝摘给新派之员。果有认真出力人员。咨行伊犁将军。遇缺升补。懈惰者参处。得旨、著照所请行。　　

○赈安徽寿州、凤台、怀远、凤阳、灵璧、宿州、五河、泗州、旴＜日台＞、阜阳、颍上、霍邱、太和、并凤阳、长淮、泗州等、十六州、县、卫。水旱灾民。并蠲缓新旧钱粮漕米有差。　　

○乙酉。上御乾清门听政。　　

○以户部尚书和珅、充经筵讲官。　　

○调福建漳州镇总兵孙猛、为台湾镇总兵。江南寿春镇总兵阎正祥、为福建漳州镇总兵。以湖南衡州协副将袁敏、为江南寿春镇总兵。　　

○以故陕西庄浪厅土千户管卜子禄袭职。　　

○旌表守正捐躯浙江丽水县民聂金田妻何氏。　　

○丙戌。上御懋勤殿。勾到直隶情实罪犯。停决斩犯五人。绞犯十八人。余九十三人予勾。　　

○谕曰、福建台湾道穆和蔺、现在交部严加议处。所有台湾道员缺。著杨廷桦、以按察使衔补授。　　

○兵部议覆、福建陆路提督李奉尧、请照不实力擒拏盗贼例。降三级调用。从之。　　

○以四川川东道吴之黼、为江西按察使。　　

○以湖广澧州添平所告退土千总覃远惠子长泽袭职。　　

○赈江苏铜山、丰县、沛县、邳州、宿迁、睢宁、清河、桃源、安东、海州、沭阳、山阳、阜宁、盐城、高邮、泰州、东台、兴化、宝应、并徐州、淮安、大河等、二十二州、县、卫。水旱灾民。并蠲缓新旧漕粮银米有差。　　

○丁亥。谕、朕明岁由热河前往盛京。恭谒祖陵。所有蒙古王公塔布囊台吉等。不必照例来迎。著于七月再行扈从。至九关台边。即各散归游牧。即值班之内。扎萨克王公扎萨克等、路途较远者。著不必前来。附近者。亦不必于七月扈从。如此则在路途甚便。而伊等亦不劳苦。朕入九关台边。谒陵礼成。至盛京后。仍赐宴朝鲜来使。所有值班之御前乾清门行走之蒙古王公等、附近盛京者。著于八月初间。前赴盛京瞻觐。　　

○又谕曰、李奉尧、现已降调。所有福建陆路提督员缺。著长清调署。并著迅速驰驿前往。其直隶提督员缺。著刚塔补授。所有马兰镇总兵、及东陵总管事务。仍著刚塔暂行兼署。　　

○谕军机大臣等、据黄仕简奏、台湾地方。有漳泉二府民人。互相械斗。且有流匪乘机抢杀。并将把总林审杀害。随即带兵。亲赴台湾。就近调度督拏等语。如此办理方是。已于摺内批示。此等匪徒。敢于海疆地方。聚众械斗。甚至将汛官杀害凶横已极。此案关系重大。黄仕简一闻禀报。迅即带兵渡台查办。殊属可嘉。黄仕简、向在乾清门行走有年。尚称晓事。今办理此案。如果能妥协查办。迅速完结。自当交部议叙。著传谕黄仕简、即督同将弁等。勉力将首夥各要犯。严拏务获。将此由六百里加紧传谕知之。并令六百里加紧回奏。寻奏、现在督拏首夥要犯。先后共获一百四十三名。除将首恶要犯。正法示众。分别办理外。复督同按察使衔台湾道杨廷桦、亲赴下茄冬、哆罗啯、大崎顶、十八重溪、大武垄等处搜捕。又获犯五十余名。沿途严密查拏。务期将各案犯逐一捕获。不使稍有漏网。至现在民人。并无再敢滋事。诸罗县属地方。良民俱已归庄。人心宁帖。郡城及台湾、彰化、凤山、各县。暨淡水等处。均属安静。得旨、好。览奏欣慰。　　

○山东巡抚明兴奏、东省州县。积习相沿。竟有原装原卸之说。祇望得缺到手。无论亏短盈千累万。一力担承。及至接印任事。以盈余为本分应得之财。不知餍足。以短少为前任亏那之数。付之漠然。偶因事故离任。纵使囊槖有余。亦必照数短交。上司亦因平日交结夤缘。碍难查办。仍复勒交后任。辗转蔓延。迄无底止。将来如遇有此等不肖州县。惟有严参究办。以冀将原装原卸恶习。永绝根株。得旨、公论。知道了。又批、此乃作弊。自应严处。　　

○戊子。军机大臣会同兵部议准、乌噜木齐都统明亮奏称、乌噜木齐驻防。满洲蒙古官兵。业经十年。户口滋生。其余丁多寡。不能一律。遇有该旗马甲缺出。或可挑者过多。或竟不敷挑用。请将乌噜木齐余丁。不拘旗分。有马甲缺出。均匀挑补。遇比丁年分。仍入本旗丁册具报。从之。　　

○旌表守正被戕江西龙南县民黄泷松妻钟氏。守正捐躯奉天广宁县民马四妻高氏。　　

○己丑。谕、昨降旨将阎正祥调补漳州镇总兵该处现有夺犯伤差。聚众械斗等案。要犯尚未弋获著传谕阎正祥、即迅速驰赴新任不必来京请训到任后、即督率将弁。实力妥协办理。　　

○又谕、据雅德奏。台湾地方。漳泉二郡民人。构衅械斗。互相戕杀一案。该府苏泰前往会同营员。在各处面加晓谕。该庄民遵依允服。不敢复滋事端等语。所奏台地情形。虽已宁帖。而办理甚属姑息。闽省武备废弛奸民竟敢聚众械斗。互相戕杀。甚至伤害汛弁实属目无法纪。此而不严加惩创。其何以儆凶顽而安良善。细阅摺内该府苏泰等。前往劝谕开导。两庄俱各悔悟乞恩。恐不无姑息了事。尚非实在情形。该府等竟有不知大体。央恳和息之事。亦未可定。前经雅德奏、委杨廷桦前赴查办。昨据黄仕简奏到。亦已带兵渡台。督率查拏。此案著责成黄仕简、杨廷桦二人办理。今事已宁息。可不动声色。务将杀害汛弁各庄、械斗伤人、及放火抢夺各要犯。上紧缉拏全获。毋使一名漏网。获犯之后。即严审定拟。将本案要犯。多办数人。俾海疆奸徒。咸知儆畏。至该处文武各官。不能约束庄民。本有应得之咎。今据苏泰等禀报。业已亲往晓谕宁息。是以姑从宽恕。仍著黄仕简、杨廷桦、详悉查访。如该府等。竟有央恳庄民。劝令和息之事。此则于大体攸关。必当据实严参治罪。不得因事已完结。稍事姑容。杨廷桦、本由藩司降调。今朕加恩。令以按察使衔、补授台湾道。海疆重地。一切事宜。须实力整顿。此后遇有紧要事件。即一面奏闻。一面禀报督抚。迅速办理。黄仕简、俟会同查办完竣此案。再回本任。至雅德于此等重案。视为泛常。仅据该府禀报。辄思就此完事。伊身任海疆。不应若此。雅德、著再传旨严行申饬。将此由六百里加紧。传谕黄仕简、杨廷桦、并谕富勒浑、雅德知之。　　

○以江西九江协副将。刘君辅、为湖南永州镇总兵。　　

○旌表守正捐躯山西繁峙县民张某妻郝氏。　　

○庚寅。上御懋勤殿。勾到朝审官犯、停决斩犯二十一人。绞犯九人。常犯、停决斩犯六人。绞犯十三人。余九十一人予勾。　　

