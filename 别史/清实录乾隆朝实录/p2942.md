<!-- { "loadSidebar": true } -->
○辛未。京畿道御史杨寿楠条奏、顺天乡试。定例南省人回避南皿卷。北省人回避北皿卷。其有南省人寄居北籍者。并回避南北皿卷。上届顺天乡试。同考官有例应回避南北皿卷、及贝字号卷者。遂将中皿卷、专归一人阅看。虽系一时酌办之法。但恐外间皆知有专看中皿之人。不无揣摩。殊非远嫌之道。请嗣后礼部奏派房官时。将似此南北两籍。均应回避之员。另疏题明扣除。得旨、依议速行。　　

○壬申。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫。东岳庙。城隍庙。　　

○上御澹泊敬诚殿。扈从王公大臣官员。及蒙古王公台吉等。行庆贺礼。　　

○癸酉。谕曰、李世杰奏、四川重庆镇总兵马镇国。与千总糟福寿、互揭一案。称据重庆镇总兵马镇国。揭报该标千总糟福寿、藉差借支饷银三百四十余两。伪捏姓名。承买官房。除追缴扣抵外。尚长支未缴银一百三十余两。又据糟福寿揭称。重庆三营兵饷。自去年起。春饷压夏。四季拖延。又该镇每年私收地租钱二千余串。又中营游击马奉君、擅娶兵妻。右营都司李芝荣、私卖战马各款。除将千总糟福寿咨革外。请将重庆镇总兵马镇国、中营游击马奉君、右营都司李芝荣、解任严审等语。马镇国、马奉君、李芝荣、均著解任。交该督提同案内人证。一并严审定拟具奏。至糟福寿、系千总微弁。竟敢藉差借支饷银三百余两。该镇辄行借给。系借何名目。是何月日。其中恐有扶同弊混情节。并著该督详确审讯。毋任支饰。该部知道。　　

○谕军机大臣等、据兰第锡等奏、黄河长落。抢镶大工平稳一摺。内称睢州下汛。七堡至九堡。史村铺地方。堤形湾环。于七月初七日北风涌溜。汕刷防风。昼夜抢修埽工。计长三百一十七丈。又仪封厅十四堡。堤形折向东南。十四五日、溜势迤逦。上堤涌注。亦经抢修埽工二百六十丈。其毛家寨坝台埽工。因溜势逼窄汹涌。该汛六堡工段。长二十丈。堤蛰入水丈余。各埽亦牵连平蛰。当即督率道厅营县。分投抢镶。幸天气晴明。料物应手。现在埽工俱出水六七尺等语。以手加额。览奏稍慰。该处新筑堤工。最关紧要。现在已届白露节气。如秋汛各工平稳。俟题本到时。自当明降谕旨。将伊等交部议叙。至摺内所称新工三段。分溜宽阔。水势骤难归入正河等语。此三段堤工形势。兜湾迎溜之处。甚为吃紧。必将分溜全归正河。方为稳妥。该督等须督率各员弁。加意防护。俟溜势一归正河。即速奏闻。以慰廑注。将此谕令知之。　　

○以内阁学士松筠、为镶黄旗蒙古副都统。　　

○甲戍。月食。　　

○谕、前据图思义奏、乌噜木齐协领阿林、呈控永远枷号之原任员外郎开泰。系彼处协领富通之甥。明亮抵乌噜木齐后。富通即托协领舒成、恳求明亮。将开泰交富通看守开枷。将离异之妾。令其合居。生有一子。富通因赴京引见。欲交旗看守。开泰畏惧投井身死。明亮因而屈参阿林未能加意看守。舒成意欲消灭其事。种种捏造掩饰。图思义将原呈一并具奏。朕见其事甚奇。即降旨令绰克托由彼前赴乌噜木齐。会同图思义审讯。将明亮革职拏解来京。今隔月余。明亮见吐鲁番巡检所报。寄问图思义。阿林控告之处。图思义答以尚未审明。语甚隐约。因复行查核。始以富通原将开泰居住闲空官房等情。同领队。大臣巴林泰、将富通联名补参。且将阿林一并参奏。明系心存避就。更属错谬。绰克托、即将明亮、巴林泰、革职严审具奏。仍遵前旨拏解来京。至阿林所控呈内。协领舒成、始终掩饰情节。明亮摺内。并未言及。此摺必系舒成属意代作。欲巧为开脱。何能逃朕洞鉴。舒成实系积惯奸滑之徒。甚属可恶。著一并革职。交绰克托严行究审。将明亮奏摺。一并钞寄发往。其乌噜木齐都统员缺。著海禄补授。海禄仍赴伊犁。署理将军事务。俟伊勒图陛见回任后。海禄再赴乌噜木齐之任。海禄未到任之前。乌噜木齐都统事务。著图思义暂行署理。巴林泰、所遗领队大臣员缺。著阳春保补授。著留京办事王大臣等。传谕阳春保。令其驰驿速赴乌噜木齐。不必来行在请训。　　

大清高宗法天隆运至诚先觉体元立极敷文奋武孝慈神圣

纯皇帝实录卷之一千一百八十六


大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。八月。乙亥。上东巡盛京。恭谒祖陵。自热河惠迪吉门启銮。　　

○谕、朕由热河前往盛京。恭谒祖陵。所有经过直隶、奉天、各州县。著蠲免本年地丁钱粮十分之五。该部即遵谕行。　　

○户部议覆、升任广西巡抚朱椿疏报、该省添兵二千三百三十四名。内添马战兵二百零三名。步战兵二千一百二十七名。守兵四名。每岁共需乾饷粮草银四万五千一百九十三两有奇。甲辰年春季。共需银一万一千二百四十七两有奇。又上思等营。应需折色银一千七十一两有奇。请于乾隆四十八年地丁银内动给。得旨允行。　　

○是日、驻跸崮山大营。　　

○丙子。谕曰、富勒浑奏、台湾镇总兵孙猛、迎接伊母赴台。在厦门放洋。陡遇飓风。不知飘泊何处。现据该镇禀请代奏解任。沿海寻查等语。孙猛迎养伊母。在洋遇风。以致飘泊无踪。该镇母子情切。恳请解任寻查。殊堪怜悯。孙猛准其解任。往寻伊母。其台湾镇总兵事务。令柴大纪暂行署理。海坛镇总兵。著副将魏大斌护理。该部知道。　　

○谕军机大臣等、据明兴奏、曹兖二府。雨泽稍迟。六七月间。得有透雨。收成约均八分有余等语。昨日召见刘峨、询伊原籍曹州府地方雨水田禾情形。据称今年雨水稍觉短少。收成仅可望七八分。今明兴复奏该处收成。均约八分有余。奏报恐有不实。著传谕明兴、即行查明曹州府。秋收实在分数。据实具奏。毋得稍有讳饰。寻明兴奏、曹州府十一属。得雨迟早不一。秋收厚薄亦不一。濮州、单县、两处。得雨较迟。约收原止七分有余。其余曹县等处。约收八分及九分不等。通府牵算八分有余。并无讳饰。报闻。　　

○军机大臣等议覆、乌噜木齐都统明亮奏称、由哈萨克换来牛马。照伊犁将军伊勒图、咨到兵丁倒毙马匹数目。截留一千匹。其余马二千五百匹。牛五千只。赶赴巴里坤、哈密等处。酌量截留。其余赶赴肃州变价。但牛只过多。恐肃州一时难售。查现在由乌噜木齐至巴里坤中间。安西、玉门、敦煌等州县。居民辐辏。必需牲畜。倘有情愿收买者。请准其先行变卖。其余再解肃州。再哈萨克换易牛马。多有兵丁私用银两买用。及滥行增价等弊。嗣后伊犁各部落官兵。购买布匹等物。换易牛马。请拣派妥员。照官易例。监督换易。又盈余牛只。折计羊价。令各部落官兵商众换买。应如所请。从之。　　

○是日、驻跸金家庄大营。　　

○丁丑。谕、此次朕往盛京。辽阳太子河。著一并遣官致祭。　　

○又谕曰、兰第锡等奏、现在白露已过。水势消减归槽。新旧堤工。一律巩固。河流极为畅顺等语。览奏欣慰。又昨据萨载等奏、南河水势。循轨畅行。通工俱属稳固。可期秋汛安澜等语。今岁黄河水势盛长。经该督等督饬在工员弁。随时防护。设法疏消。新旧堤埽工程。一律巩固。伏秋两汛。共庆安澜。朕心深为嘉悦。萨载、李奉翰、兰第锡、何裕城、均著交部议叙。该部知道。　　

○户部议覆、吏科给事中成德奏称、各省州县正署官。交代仓库钱粮。定例正限两个月。如仓谷在二万五千石以上。库项在五万两以上者。展限半个月。如仓谷在五万石以上。库项在十万两以上者。展限一个月。如库项在十五万两以上者。准于正限之外。展限四十五日为期。今州县离任。委员署理。各督抚间有在交代限期一半。或限期将满时。将原委之员彻回。改委别员署理。即以改委接署之日。另扣限期。度其情节。非于原委之员。操纵之间。别生意见。即离任之员。或有牵掣事故。因藉改委起限。故宽时日。嗣后州县官离任。该督抚等遴员署理。其原委之员。遇有升迁降调丁忧事故。应行离任者。始准另行改委。仍将改委缘由。确切声明。咨部查核。如原委之员。正在交代限内。并无应行离任事故。而督抚辄行托故改委。希图展限者。一经查出。即将改委之各上司。俱照徇庇例议处。应如所请。从之。　　

○是日、驻跸乌里雅苏台和罗大营。　　

○戊寅。祭大社、大稷、遣肃亲王永锡、恭代行礼。　　

○以内阁学士勒保、为兵部右侍郎。刑部郎中觉罗琅玕、为内阁学士、兼礼部侍郎。　　

○是日、驻跸达鲁万祥寺行宫。　　

○已卯。谕、江苏学政、著谢墉去。福建学政、著吴玉纶去。俱著于试差事竣。即赴新任。不必来京请训。江西学政、著李绶去。陕西学政、著温常绶去。　　

○是日、驻跸塔子沟北行宫。　　

○庚辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕曰、勒保已降旨补授兵部右侍郎。著仍留库抡办事。现在兵部满侍郎。祇玛兴阿一人。诺穆亲、俟玉鼎柱到京接任后。再兼署兵部右侍郎。　　

○大学士英廉遣疏闻。谕曰。太子太保大学士英廉、老成练达。奉职恪勤。翊赞纶扉。总司谳典。实心宣力。倚毗方殷。春间偶闻患病。即遣医诊视。并屡经降旨。谕令加意调摄。以冀就痊。近因病势转增。恳请开缺。复降谕旨。令其以大学士在家专心调养。尚冀痊愈后。仍照旧入阁办事。今闻溘逝。深为悼惜。著派散秩大臣一员。带同侍卫十人。前往奠醊。并加恩入祀贤良祠。仍赏给银五千两。俾治丧事。其任内降革罚俸处分。均予开复。所有应得恤典。著该部察例具奏。　　

