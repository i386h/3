<!-- { "loadSidebar": true } -->
○谕军机大臣等。据周元理奏。直属自四月下旬以来。雨泽稀少。二麦收成。不无歉薄。请查明粮价较昂之州县。俱准将仓粮照例减粜。并查明实在贫乏。必须续借种粮各户。不论有无积欠。俱准续借。俟秋收免息还仓等语。自当如此筹办。至所称现届漕船北上抵通。或应于天津北仓。酌量截留米石。以为储备之处。此时未免太早。向来直属间遇偏灾。须截留漕米。以备赈济者。俱在夏秋之交。今甫交仲夏。虽待泽甚殷。若即得有透雨。大田仍可望丰收。似不必急于筹办截漕之事。转涉张皇。惟是现在直属雨少地方。二麦收成。恐不无稍歉。现已明降谕旨。交该督确查奏办。著传谕周元理。即速确查所属州县。其麦收尚稔者。无庸查办外。所有春夏雨泽稀少。麦收歉薄之区。即遵旨一面缓徵。一面奏闻。寻奏。查各属二麦实在分数。惟顺天。保定。河间。天津。正定。易州。冀州。深州赵州。等处。收成稍歉。请嗣秋收以后。九十月内开徵以纾民力。得旨。如所议行。　　

○又谕。本月户刑二部。议驳图思德奏分赔炉户厂欠银两。不应节外重摊。徒致有名无实。令该抚通盘核计。酌筹办理一摺。所议是。已依议行矣。此项厂欠银。至七万八千五百余两之多。当日豫领工本时。自必实有其人。何至尽归无著。且各厂炉户。数甚纷烦。谅不能挨户遍给。其中必有承总之人。或什或百。分匀经管。自当择身家殷实者承充。何至尽归乌有。即如内地办理工程锅夥之类。皆有匠头。夫总。经手支发钱粮。岂有铜厂炉户。竟全无责成。而令乌合之众。赴厂自领之理。在当日承办之员。办理不善。固属咎无可辞。而接任承追各员。并不实力严查。率以炉户逃亡无著为辞。致追项久悬不结。此皆存具文了事之心。因循不振。殊非核实办公之道。著传谕图思德。确查此项炉欠。原领共若干户。其籍贯住址。如何著落。并查当日作何承领。及有无经管承领之人。逐一彻底清查。据实奏覆。至查明后。应如何著追完项之处。并著妥议具奏　　

○辛酉。谕。此次续调进剿金川之云南兵三千。贵州兵二千。据该督抚等奏报。行走甚为迅速。现俱陆续抵川。前赴军营听用。该兵丁等踊跃遄行。深为可嘉。著加恩赏给一月钱粮。以示鼓励　　

○参赞大臣伍岱奏。军营陆续所出护军校等缺。拣选应升人员。请旨补放。谕军机大臣等。军营所出之缺。固当拣员请补。但参赞俱系协同将军办事之人。凡事自应会同商酌。断无自专之理。今舒常在宜喜军营。去将军丰昇额甚远。遇有缺出。若必商之丰昇额。始行补放。员缺必至久悬。于事未免无益。若伍岱。离将军并不甚远。一应缺出。自应与丰昇额商定。再行办理。如有打仗奋勇。杀贼受伤。当立加奖赏者。随时奏请施恩。尚属可行。其余军营寻常所出员缺。亦何不可待耶。伍岱所办非是。著传谕将军阿桂等。嗣后参赞大臣所领队内。遇有缺出。如参赞去将军甚远。或有打仗奋勇。当即时奖赏人员。准参赞自行办理。其去将军不远。及寻常所出员缺。务与将军商定。公同会衔具奏。勿得仍前擅专　　

○参赞大臣副都统舒常奏。四月十九日未刻。遥闻泥峙冈枪声甚紧。即派侍卫进财保等。带兵前往防御。旋据都司张士儒禀称。官兵赴南沟取水。有贼八九十人。分三股突出都司分队抵御。毙贼四五名。余始奔窜。臣思泥峙岗地属孤悬。是以贼番屡来窥伺。不可不严加防守。即日拨宜喜兵百名添驻。以资防剿。得旨嘉奖　　

○定边右副将军广州将军明亮。参赞大臣副都统富德奏。建宁镇总兵依常阿。在营病故。其陕西兵丁。饬令宁夏镇总兵刘辉祖管理。报闻　　

○壬戌。上诣畅春园。问皇太后安　　

○还宫　　

○谕。向来八旗人员。身任旗职。如遇阵亡等事。子孙议给世职。其有年未及岁者。并照应得世职。给与半俸。至旗人简用绿营官员。阵亡议恤。子孙即照绿营官职。予以荫生。其年未及岁者。未经议给应得分例。第思此等同为旗人。虽予荫之例不可易。而效命疆场。其子孙当幼稚之时。养瞻无资。情殊可悯。其应如何酌量加恩之处。著军机大臣。会同该部定议具奏　　

○是日起。上以夏至。祭地于方泽。斋戒三日　　

○癸亥。旌表守正捐躯之河南浚县民赵宗周妾张氏　　

○甲子。谕。据满斗奏。查拏在围墙外偷打鹿只之匪窃巴图。石明阿。二熊等。请交部严审治罪。并请将管束家人不严之膳房人长明保。一并交部治罪等语。风水重地。鸟枪弓弹等项。例有明禁今巴图等。敢于禁地擅用鸟枪。将围墙外鹿只。用枪击毙。偷去分食实有应得之罪。自应交刑部。严审定罪具奏。其长明保。于家人巴图等。漫无约束。亦应一并交部议处。至所称看守围墙之外委魏朝相。未将由内跳出鹿只。呈报赶进。及被人用枪打倒擡去。又不实力觉察。请将魏朝相。一并交部审讯之处。未免过当。此项鹿只。围墙内外。俱所常有。即偶跳出。难以责令该弁等。复行赶进。亦不得谓之防范不严。魏朝相等。毋庸交部。将此传谕满斗知之　　

○办理粮饷河南布政使颜希深奏。查绰斯甲布地方。处处与贼境相通。粮运最关紧要。臣令粮夫演习技勇。持械防护。今各夫与护粮兵丁。操演日久。其中颇有勇干之人。现在粮运。俱系令壮夫结队护送。使贼人无从窥伺。再绰斯甲布后路一带官兵。逐日勤操。渐为娴熟。前次宜喜进攻。该兵等多肯奋勇。嗣后一遇大营进攻。仍当酌选精锐前往。听候参赞舒常调遣。且往返尚易。于防守亦不致有疎虞。谕军机大臣等。颜希深奏。所办甚好。粮夫如果能演习技勇。自能兼资防护。著鄂宝。富勒浑等。实力行之。又据奏。绰斯甲布后路官兵。如此踊跃。自属极好。著舒常。留心酌量。若此等防兵。于征剿实为得济。而于防守。亦不至相妨。自可听其奋勉自效。中有勇往出众者。仍当量予奖赏。设或防守汛地之兵。不便轻为调拨。虽伊等奋勉恳请。不便曲从。舒常当妥为筹办　　

○乙丑。夏至。祭地于方泽。上亲诣行礼　　

○诣畅春园。问皇太后安　　

○幸圆明园　　

○遣官祭关帝庙　　

○军机大臣等议覆。分部学习进士。三年期满。向例未得缺之先。仍在各部办事。此内如有熟谙本部事务者。遇本部缺出。准该堂官保奏补用。其应用知县者。仍归原班铨选。如才具平常者。该堂官奏明送部。以监丞助教等缺补用。共分三项甄别。其归吏部铨选主事。及奏补本部原缺者。均系留部以主事用之人。迨乾隆四年以后。各部将谙习部务者。留于本部补缺。其余咨吏部归班铨用。遂以一项人员。歧而为二。是原定条例。尚未允协。盖此等报满人员。如果熟谙部务。即应留于本部。以收驾轻就熟之益。若本部事务。犹未熟谙。则改补别部。又安望其办理裕如。请嗣后分部学习人员报满时。令该堂官。秉公核实分别。其谙习部务者。即奏留本部补用。其于部务未能熟练。而才具尚堪造就。能胜民牧者。准春明以知县归班铨用。如才具平常。即奏明咨部。以监丞。助教。二项补用。或情愿就教。准在吏部呈明。以教职改补。从之　　

○九卿议覆。总督衔河南巡抚何煟奏称。臣接部咨。以河臣姚立德。前奏豫省洹河之高平闸。应于三月初一起。至五月十五日止。堵闭闸门。俾全河归卫济运。是否与漕运民田。两无所妨。抑或河势变迁。非堵高平闸。不能畅流归卫。抑或万金渠。南石桥。原定归入正河之十三洞。民间私开。以致济运无资之处。令臣详悉妥议。查高平闸。在石桥下游。距桥一百四十余丈。闸外河中。民筑竹络坝一道。拦水入闸。达万金渠以灌田。康熙二十九年。巡抚阎兴邦。议用竹络坝塞闸。济运通渠。雍正四年。内阁学士何国宗等。复改议桥东十洞。许民引水。桥西三十三洞。尽归正河。今阎兴邦所定规制。已无可考。惟三月初一日堵闸。五月十五日开放之例。勒碑尚存。何国宗等所议。亦并未筑有堤埝。分立界限东西各洞之水。向归一河下注。伏思高平一闸。实为全河关键。若定以启闭之期。即不必另行筑坝堵塞。亦毋庸按洞分水。筹立界限。但三月初旬。大田正值播种之时。似未便阻民分润。且江广重运。约四月望后。始抵临清。陆续北上。其时二麦已收。早秋已种。民田亦不需灌溉。正可以民用之有余。济漕运之不足。请嗣后每年于四月初五日起。至五月十五日止。堵闭闸门。俾洹河全流。归卫济运。过此悉听民便。所有一切事宜。请专委彰德通判经理。并令河北道稽察。均应如所请。从之　　

○丙寅。上御勤政殿听政　　

○谕。国家当文治修明之会。所有古今载籍。宜及时搜罗大备。以充策府而裨艺林。因降旨命各督抚。加意采访。汇上于朝。旋据各省陆续奏送。而江浙两省。藏书家呈献者。种数尤多。廷臣中亦有纷纷奏进者。因命词臣。分别校勘应刊应录。以广流传。其进书百种以上者。并命择其中精醇之本。进呈乙览。朕几余亲为评咏。题识简端。复命将进到各书。于篇首用翰林院印。并加钤记。载明年月姓名于面页。俟将来办竣后。仍给还各本家自行收藏。其已经题咏诸本。并令书馆先行录副。即将原书发还。俾收藏之人。益增荣幸。今阅进到各家书目。其最多者。如浙江之鲍士恭。范懋柱。汪启淑。两淮之马裕。四家。为数至五六七百种。皆其累世弆藏。子孙克守其业。甚可嘉尚。因思内府所有古今图书集成。为书城钜观。人间罕觏。此等世守陈编之家。宜俾尊藏勿失。以永留贻。鲍士恭。范懋柱。汪启淑。马裕。四家。著赏古今图书集成各一部。以为好古之劝又进书一百种以上之江苏周厚堉。蒋曾蓥。浙江吴玉墀。孙仰曾。汪汝瑮。及朝绅中黄登贤。纪昀。励守谦。汪如藻等。亦俱藏书之家。并著每人赏给内府初印之佩文韵府各一部。俾亦珍为世宝。以示嘉奖。以上应赏之书。其外省各家。著该督抚盐政。派员赴武英殿领回分给。其在京各员。即令其亲赴武英殿祗领。仍将此通谕知之　　

