<!-- { "loadSidebar": true } -->
○又议准、直隶总督李卫条奏、常平仓平粜事宜。一、州县设厂开粜。向在城中。远乡贫民。赴籴维难。请近城二十里以内居民。仍令赴城平籴外。其在二十里外者。各按地方广狭。于适中之大乡镇。分设厂座。运谷往粜。委教佐各员监看。仍令州县将粜过谷石价银数目。据实详报。一、厂既城乡分设。近地居民。持门牌赴籴。令本村乡保。在旁识认。如有衿户、牙户、囤户、与仓书串捏报买。经乡保察出。即以贩买之米赏给。一、粜竣封仓。例由知府盘查。应严饬该管知府。实力查察。如有州县内丁随役。通同盗卖等弊。揭参拏究。一、买补仓粮。给银派纳。成色低潮。短发价值。或斗秤以大易小。以重易轻等弊。实为民累。应令地方大吏。先刊示严禁遍谕。如不肖州县。仍蹈此弊。一经告发。或上司查出。立即参究。一、春粜秋籴。所以酌济盈虚。惟是年岁丰歉靡常。若秋成谷价过昂。则就邻近平减之处买补。如邻近价亦未平。即查明积贮尚多。暂停买补。俟次年酌办。若仓谷本少。不便虚悬。则访邻省价平处。详请委员采买。其原粜价值不敷。于通省赢余价内拨补。倘再不足。准将粜价运费脚价。在减半余平银内酌拨。若岁丰价平。即尽所粜之价买补。如有余剩。悉令添买。以裕仓储。从之。　　

○又议覆、湖北巡抚张楷疏称、湖北改土归流之鹤峰、长乐、恩施、宣恩、来凤、咸利、利川、七州县。前未派销官引。今若行销淮盐。合算成本。每觔七八分至一钱不等。若行销川盐。每觔价止二分。应令募商、于就近盐场领引运销。赴川省完纳额课。其应行水陆盐引。一千二百三十张。户部照数刷行。令四川巡抚赴部请领转发。其与准盐分界之水陆路。严查不使私盐侵越。应如所请。从之。　　

○改顺天昌平州训导、为延庆卫训导。从直隶学政刘吴龙请也。　　

○予故镶白旗满洲都统宗室塞卜肯、祭葬如例。　　

○以故广西太平府思陵土知州韦世华之子韦日昱、袭职。　　

○旌表守正捐躯之浙江海盐县民顾三观妻乔氏。　　

○乙未。上诣恩佑寺行礼。诣畅春园、问皇太后安。奉皇太后还宫。　　

○上启銮。谒泰陵。　　

○是日、驻跸黄新庄。　　

○丙申。是日、驻跸半壁店。　　

○丁酉。遣官祭历代帝王庙。　　

○是日、驻跸五里河。　　

大清高宗法天隆运至诚先觉体元立极敷文奋武孝慈神圣纯皇帝实录卷之六十二


大清高宗法天隆运至诚先觉体元立极敷文奋武孝慈神圣纯皇帝实录卷之六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。二月。戊戌。上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员、随行礼。　　

○命旗买民地。已入公产者。准民人置买。谕、朕前以旗人生计贫乏者多。令王大臣议、将八旗入官地亩。立为公产。取租解部。按旗分给。以资养瞻。但思此等入官地亩。内有我朝定鼎之初。圈给八旗官兵。将钱粮悉行豁免。亦有旗人与百姓自相交易。出银置买。仍在州县纳粮者。两种原属不同。祇因旗产入官。有粮无粮。未经分晰。一并交官收租。是以部册并造入公产。此项民地。当契买之时。旗人执业。民人得价。原系彼此乐从之事。若以入官之后。一概定为公产不准民买。殊非朕轸恤畿辅黎赤之本怀。用是特颁谕旨。除原圈官地。为旗人世业。自不容民间置买。其旗人自置有粮之民地。现在入官者。如有愿售之人。不论旗民。一体准照原估价值变卖。将银两交解司库。陆续咨解户部。交各旗料理生息。分给旗人。俾沾惠泽。至于民买官地。该地方官务须经理得宜。毋致中饱垄断等弊。以昭朕一视同仁、欲旗民两便之至意。　　

○又谕、哈元生人材壮勇。历任苗疆。颇有劳绩。后因古州一案。获罪被逮来京。朕念其前劳。特予宽宥。授为副将前往哈密效力。冀其奋勉。尚思录用。今樊廷奏伊已经病故。实属可惜。著加总兵衔。令大学士查郎阿、宽裕料理。将伊柩榇送回原籍。应得恤典。该部察例具奏。　　

○吏部议覆、都察院奏称、向例巡视南漕御史二员。驻劄淮安。给与关防勘合。巡视北漕御史二员。驻劄通州。并无关防勘合。今巡漕御史四员。分驻淮安、济宁、天津、通州、各有巡察地方。文移均关紧要。除淮安巡漕御史。现有关防。毋庸另给外。其济宁、天津、通州、御史三员。请照淮安之例。给与关防勘合。应如所请。从之。　　

○又议覆、黑龙江将军额尔图奏称、乾隆二年、吏部议准、巡查宁古塔御史苏昌条奏、添设船厂及黑龙江理事通判各一员。查黑龙江将军衙门。设有理刑司。办理一切刑名。并无专员管理。所设理事通判。专办齐齐哈尔一处旗民控告事件。其莫尔根等处。相离甚远。鞭长莫及。请将黑龙江理事通判。改为主事。在将军衙门理刑司内办事。应如所请。即将通判改为主事。至所奏将军衙门。于各属钱粮。有咨部销算徵收核除之责。且设有银库。亦需专员管理。请补放银库员外郎一员。笔帖式二员。查奉天黑龙江船厂等处。将军衙门。向无额设员外郎之例。应照船厂主事之例。添设主事一员。笔帖式二员。专管销算钱粮事件。从之。　　

○补行乾隆元年大计。山东省、不谨官五员。罢软官三员。年老官六员。有疾官五员。才力不及官六员。浮躁官五员。福建省、不谨官一员。罢软官二员。年老官四员。有疾官一员。才力不及官三员。浮躁官一员。贵州省、不谨官二员。年老官四员。有疾官四员。才力不及官二员。广西省、不谨官四员。年老官三员。有疾官三员。才力不及官一员。浮躁官二员。分别处分如例。　　

○礼部议覆、广西巡抚杨超曾疏称、泗城、镇安、二府。及庆远府属之东兰州、荔波县。太平府属之宁明州。准外省人入籍考试之例。均停止。应如所请。从之。　　

○是日、驻跸二十里铺。　　

○己亥。清明节。上躬祭泰陵。　　

○遣官祭永陵、福陵、昭陵、昭西陵、孝陵、孝东陵、景陵。　　

○具摺遣内监、诣皇太后宫问安。　　

○是日、驻跸石亭。　　

○庚子。甘肃巡抚元展成奏、甘省藩库平余银两。岁不过千余金。旧日藩司、于放兵饷各项内。零星剪配。凑足三千之数。既失政体。兼兹弊端。嗣后令将平余实数报部。并请即以此项留充书院费用。得旨允行。下部知之。　　

○是日、驻跸黄新庄。　　

○辛丑。具摺遣内监、诣皇太后宫问安。　　

○上行围于南苑。　　

○是日、驻跸南苑。　　

○壬寅。上诣皇太后宫问安。　　

○还宫。　　

○议政内大臣兵部尚书果毅公讷亲奏、万年吉地事关重大。相度宜先。恭请钦命通晓风水之员。敬择吉壤。绘图呈览。报闻。　　

○癸卯。禁派祭祀燎柴。谕、直隶宣化府属怀来、保安、二县。采办杨木长柴。供郊坛、宗庙、焚帛之用。向无开销之例。俱系两县捐赀。继因添用柴薪。又分派宣属他县协办。相沿已久。朕思州县公捐。易启借端科派。贻累小民之弊。不可不防其渐。著从乾隆三年为始。将每岁需用杨木长柴。按照办解之数。动用正项。造入地丁册内报销。令出产之怀来县承办。以专责成。倘有私行派累等弊。该督即行查参。从重议处。　　

○甲辰。上诣皇太后宫问安。　　

○皇后千秋令节。照例行礼。停止筵宴。　　

○谕、据固原提督樊廷奏称、臣领兵多年。旧有复胀气喘之病。自入春以来。时常呕吐。精神恍惚。饮食少进。难以供职。伏祈恩准解任调养。或延残喘等语。樊廷效力边疆。十有余载。威勇夙著。朕以其久练夷情。付以重任。乃因劳致疾。势甚沉重。披览来奏。朕心深为不忍。著即从哈密从容起程。回至固原。善为调理。途次病势如何。著伊奏闻请旨。哈密驻防。关系紧要。著甘肃提督李绳武、驰驿前往。代樊廷之任。赏给肃州库银五千两。为整备行装之用。其余应给等项。俱照例给与。其甘肃提督印务。著大学士查郎阿、于所属总兵内。遴选贤员。暂行署理。　　

○乙巳。上以初举亲耕之礼。幸丰泽园演耕。　　

○免歉年常平仓谷息。谕、乾隆二年六月。朕曾降旨。各省出借仓谷与民者。旧有加息还仓之例。此在春月。青黄不接之时。民间循例借领。则应如是办理。若值歉收之年。岂平时贷谷可比。至秋收后。祗应照数还仓。不应令其加息。此乃兼常平社仓而言也。今闻外省奉行不一。凡借社仓谷石者。照此办理。而借常平仓谷者。遇歉收之年。仍循加息之成例。似此、则非朕降旨之本意矣。嗣后无论常平社仓谷石。若值歉收之岁。贫民借领者。秋后还仓。一概免其加息。俾蔀屋均沾恩泽。将此永著为例。　　

○又谕、雍正十三年九月间。朕以八旗入官地亩房屋。从前该管大臣等。办理不妥。有将已经豁免之项。因该旗查报在先。仍行勒逼交官者。其间弊端种种。曾经谕旨。饬部确查办理。又于乾隆元年六月内降旨。将八旗应入官之地亩房屋。虽经报部。尚未估价。已经估价。尚未交部者。分别情罪。令各该处查明。给还本人。以上二次谕旨。屈指已历三年。今朕访闻。仍有稽延迟滞。未曾清楚者。大约因该管大员。从前办理不善。未免回护前非。或贫寒孤苦之家。无力控诉。又或胥吏借端需索。有意迟回。有此数端。以致膏泽不能下逮。用是再颁谕旨。凡入官田房。有与前次旨意相符者。许本身及其的属。在各该管衙门据实呈明。如果情可原。该管大臣、即行具奏请旨。毋许仍蹈前辙。倘有应奏不奏者。经朕访闻。或别经发觉。定行从重议处。若本人捏词妄控。亦照诬告例治罪。　　

○川陕总督查郎阿等奏、柳林湖屯种收获粮石。运赴武威贮仓备用。以供驻凉满兵粮料。向令镇番县民挽运。应请酌拨驼只。下部知之。　　

○以云南按察使徐嘉宾、为云南布政使。以直隶天津道张坦熊、为云南按察使。　　

○命署西宁镇总兵王友询、赴赤靖等处驻防。　　

