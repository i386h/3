<!-- { "loadSidebar": true } -->
○癸巳。给浙江佐杂官养廉。谕总理事务王大臣。向来江浙等省。佐杂微员。未曾议给养廉。朕因江南地方。事务颇繁。差遣络绎。已于上年特颁谕旨。赏给养廉。以资其食用。今思浙省事务差遣。亦属繁多。微员等俸少力薄。所当一体加恩者。著大学士嵇曾筠、将应给各官。查照江南之例。从乾隆二年为始。赏给养廉之项。俾伊等不至匮乏。其银数若干。并应动何项银两。亦著大学士嵇曾筠、定议奏闻。　　

○减山西太谷等十州县屯粮科则。谕曰。各省屯粮科则。轻重不一。朕闻山西所属、太谷、祁县、徐沟、清源、交城、朔州、马邑、左云、右玉、偏关、等。十州县之屯粮。有较之民田过重者。有同一屯地。而徵粮之本折。多寡不同者。有同一科则。而额粮之重轻。相去悬殊者。念此屯民。皆吾赤子。若地瘠粮重。未免输纳维艰。著该抚石麟、转饬各州县有司。秉公确查。各就原额粮则之重者。酌量裁减。具题请旨。俾轻重各得其宜。输粮不致竭蹷。以示朕爱养屯民之至意。　　

○甲午。减台湾番饷及澎湖、淡水、两厅丁银。谕总理事务王大臣向来台湾丁银。重于内地。朕已加恩仿照内地之例。酌中减则。每丁徵银二钱。以纾民力。今闻台地番黎。大小计九十六社。有每年输纳之项。名曰番饷。按丁徵收。有多至二两、一两有余、及五六钱、不等者。朕思民番皆吾赤子。原无歧视。所输番饷。即百姓之丁银也。著照民丁之例。每丁徵银二钱。其余悉行裁减。该督抚可转饬地方官。出示晓谕。实力奉行。务令番民均沾实惠。又闻澎粮厅、淡防厅、均有额编人丁。每丁徵银四钱有零。从前未曾裁减。亦著照台湾四县之例行。　　

○又谕、雍正十二年以前。各省未完钱粮。已于恩诏内、悉行豁免。查各省截留漕船。有应追之银米。不在恩诏豁免之内。但念旗丁近年以来。尚属急公效力。其从前挂欠之项。事隔数年。此时责令完补。未免力量艰难。著漕运总督补熙、详悉查明。将雍正十二年以前。各省截留漕船。应追行粮漕赠盘耗等项。除已完外。其未完者。准照地丁钱粮之例。一概宽免。以示朕格外加恩之至意。　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉如例。停止筵宴。　　

○是日、立春。顺天府进土牛春山宝座。　　

○乙未。享太庙。上亲诣行礼。　　

○诣皇太后宫问安。　　

○遣官祭太岁之神。　　

○丙申。世祖章皇帝。忌辰。遣官祭孝陵。　　

○上诣奉先殿行礼。　　

○丁酉。上诣皇太后宫问安。　　

○戊戌。上诣大高殿行礼。　　

○是日起。上以祈谷于上帝。斋戒三日。　　

○己亥谕总理事务王大臣。上年腊月。蒋溥奏称、伊父大学士蒋廷锡。蒙恩准入乡贤祠。恳于今年正月。给假回籍办理等语、蒋溥著给假四个月前往。　　

○庚子。谕总理事务王大臣。据原任江西巡抚俞兆岳奏报乾隆元年。九江、赣州两关税课赢余银两。较前任共减收九万有余。此事现已交与该部及新任巡抚岳浚。查核奏闻。朕前因各省关税。于正额之外。每多无名之费恣意科索苦累商民。是以降旨厘剔弊端将应行减除者。概令禁止。全在督抚大臣等。督率司榷之员。洁己奉公。实力遵行。以副朕轻徭薄赋。加惠商民之至意。今就江西一省言之。已少收银十万两。推之各省。则约计百有余万矣。如果商民得沾实惠。即更逾此数。亦朕所乐闻。有何吝惜。但从来关榷税务。与百物价值。原系相为表里。如果关税减轻。则物价亦必平贱。若税轻而价仍不减。群情亦不能帖服。此一定之理也。今京师货物价值。日见腾贵。而外省亦复不减于前。是各关所减课银。商民并未沾被恩泽。徒饱吏胥之囊槖耳。我皇考临御以来。澄清吏治。凡此等官侵吏蚀之习久已弊绝风清。今督抚诸臣。如不能稽察属员。被其朦混。则庸懦无能。有忝封疆之任若或己身稍有染指。则名节有亏。朕一经摈斥之后。断不复加录用也。可将此旨传谕各省督抚令其各行稽查。深自警省。若错会朕厘剔弊端。藏富于民之意。又欲多报赢余。以致商民受困。识见鄙陋其罪更不可逭矣。　　

○命两江总督赵宏恩来京陛见。以刑部尚书公庆复为两江总督。　　

○调兵部尚书那苏图、为刑部尚书。以内大臣公讷亲、为兵部尚书。　　

○辛丑。祈谷于上帝。上亲诣行礼。　　

○诣皇太后宫问安。　　

○癸卯。上诣皇太后宫问安。　　

○甲辰上诣奉先殿、大高殿、寿皇殿行礼。　　

○诣皇太后宫问安。大清高宗法天隆运至诚先觉体元立极敷文奋武孝慈神圣纯皇帝实录卷之三十四


大清高宗法天隆运至诚先觉体元立极敷文奋武孝慈神圣纯皇帝实录卷之三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。正月。乙巳。谕总理事务王大臣。广东高、雷、廉、三府。素称产米之乡。即海南琼州一府。每年仰食斯地。官民隔海买运为常。闻今岁雨泽愆期。又兼飓风一次。秋成歉薄。且海南买运。倍于往时。虽经督抚拨运广州府属仓粮。前往琼州接济。而公私采买尚多。以致米价渐昂。向来每一仓石。价银七钱上下者。今则增至一两一钱以外。若至青黄不接之时。势必更加昂贵。小民谋食艰难。朕心深为轸念。著该部即速行文。与总督鄂弥达。令其悉心筹画。应如何通融接济。以赡足民食之处。一面办理。一面奏闻。　　

○实授杨超曾、为广西巡抚。以广西巡抚金鉷、为刑部左侍郎。　　

○丙午。上诣皇太后宫问安。　　

○释原任兵部侍郎署四川巡抚王士俊、回籍为民。　　

○己酉。上诣皇太后宫问安。　　

○庚戌。谕总理事务王大臣。上年滇省有收成歉薄之州县。米价昂贵。民食艰难。朕已屡次批谕该督尹继善等。悉心筹画。赈济贫民。并拨运邻米。平粜仓谷。多方调剂。俾歉收地方。均不致乏食。谅督臣等、自能仰体朕心。经理妥协。登斯民于衽席。今思青黄不接之时。筹画更为紧要。滇南离京甚远。若有应行办理之处。必待具奏奉旨之后。方始举行。未免稽延时日。著该部即速行文与尹继善等。令其就近酌量。将实有裨益贫民者。一面奏闻。一面即行办理。毋使一夫失所。　　

○又谕、前年黔省逆苗不法。调拨两广、云南、四川、湖广、兵丁。会同本省兵丁。合力征剿。今军务已竣。地方宁谧。惟是各省及本省兵丁。人数众多。其中有击贼阵亡者。有染病身故者。此等殁于王事之人。深可悯恻。其眷属在家。于知照未到本营之时。多支月饷。若按本兵亡故之日。照数扣追。则已用之项。措办维艰。甚非朕优恤戎行。哀矜茕独之意。著各该管大臣等。查明悉行豁免。其本兵名粮。若子弟内有可以训养成材者。即令顶补。以资养赡。倘子弟无人。眷口无所倚赖。著该管大臣。设法抚恤之。毋令失所。　　

○调办理浙江海塘工程之大理寺卿汪漋、内阁学士张坦麟、回京。　　

○壬子。上诣寿皇殿行礼。　　

○诣皇太后宫问安。　　

○总理事务王大臣等奏、前者臣等议。乾隆二年。拨赴北路换班兵二千五百名。其察哈尔兵一千五百名。应遣京城副都统一员率之。索伦达呼尔兵一千名。应遣黑龙江副都统一员率之。其兵丁应给口粮马匹。请照例支给。得旨。著殷扎那图那去。余依议。　　

○癸丑。谕总理事务王大臣。朕于二月二十二日。亲送孝敬宪皇后梓宫。奉移泰陵。沿途一切事宜。已敕令照例办理。朕思年来经理山陵大事。自京师至易州。七州县民人。应差趋役。勤慎可嘉。上年已蠲免地丁钱粮。使闾阎均沾惠泽。著将乾隆二年额徵钱粮。再行豁免。以示朕格外加恩之意。该部即行文该督。通行晓谕知之。　　

○又谕、此次随往泰陵。著庄亲王、平郡王、大学士鄂尔泰、张廷玉、公讷亲、尚书海望、去。大学士徐本、著留京办事。果亲王、现有足疾。恐途间劳苦不便。至期再加酌量。若精神健旺。即一同随往。如身体尚弱。亦不必勉强。　　

○命两淮盐政尹会一、来京陛见。　　

○铸给湖北协守施南府副将关防。从总督史贻直请也。　　

○甲寅。上诣皇太后宫问安。　　

○乙卯。山东布政使郑禅宝奏请。酌给穷员回籍盘费口粮。得旨。侵蚀那移钱粮之各官。既加恩免罪。得命回籍。已属万幸。若又给以口粮银两。伊等充裕回籍。将来贪官。更无警戒。此奏无味、而又冒昧之至。该部严察议奏。　　

○丙辰。上诣皇太后宫问安。　　

○谕总理事务王大臣。在玑衡以齐七政。视云物以验岁功。所以审休咎。备修省。先王深致谨焉。今钦天监历象考成一书。于节序时刻。固已推算精明。分厘不爽。而星官之术。占验之方。则阙焉未讲。但天文家言。互有疎密。非精习不能无差。海内有精晓天文。明于星象者。直省督抚、确访试验。术果精通。著资送来京。该部奏闻请旨。　　

○又谕、据大学士朱轼之子朱必阶等奏称、择于二月十三日。扶送父榇。由浙河归里。大学士朱轼柩榇起行、之前一日。著散秩大臣一员。带领侍卫十员。前往奠酒。并于十三日送其启程。再令该部行文沿途地方文武官弁。在二十里以内者。俱至榇前吊奠。并遣人护送。俾长途安稳。早抵故里。其柩榇准入城治丧。　　

○大学士鄂尔泰、张廷玉、议覆尚书衔徐元梦奏称、江南贡生王文震、潜心经书。于礼记讲习尤深。请将王文震、赏给国子监助教职衔。遇缺题补。令在三礼馆纂修上行走。专心编校日讲礼记。则日讲五经俱全。可以并垂永久。应如所请。从之。　　

○旌表守正捐躯之浙江仙。居县朱尔鸿妻张氏。　　

○丁巳。原任通政使司右通政朱必阶、恭进其父原任大学士朱轼、手注周礼二卷。得旨。著交三礼馆。　　

○戊午。户部议准、广西巡抚金鉷疏称。怀集县银铅并出之汶塘山矿厂。各垄并无砂斤。题请封禁。从之。　　

