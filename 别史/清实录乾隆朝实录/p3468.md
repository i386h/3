<!-- { "loadSidebar": true } -->
○甲子。谕、从前因后藏达赖喇嘛、班禅、年班来使进京。经过地方。多有扰累。甚至遗失包裹。州县官代为赔出。以致该来使肆行讹作。各督抚等不能约束。屡经降旨晓谕。特命军机大臣、会同理藩院、将应付各事宜。酌定章程。通行遵照。并令各省拣派道员、同武职沿途防护。该督抚等、理宜严行稽察。照例办理。乃本年卫藏喇嘛来使入贡、福长安自兰州回京。适于山西途中相遇。见喇嘛等行李包件。车载夫送。络绎道路。数日不绝。并无派出官员稽查护送。若任其骚扰驿站。不为饬禁。又恐如从前捏报遗失物件。责令赔偿。致启讹索诈冒之渐。更属不成事体。且伊等经过各省。祇有例给骡头。如运送多余包件。俱系自行雇备。并无官给车辆夫马之例。其沿途伴送大员。专为照料喇嘛不准滋事而设。亦应随同行走。今甘肃、陕西、山西、直隶等省。既无官员护送。又复滥应夫马。喇嘛等见沿途无人管束。携带私包过多。任意需索。地方官员遂以例给骡头不敷。违例供应。各督抚等漫不经心。而委出之道员等、又不亲身弹压。惟以过境无事一奏塞责。实难辞怠玩之咎。著各该督抚、即将因何不遵例支给之处。据实明白回奏。并将派出道员等、系属何人。因何不亲身照料。查参示儆。不得稍有徇隐。朕尝历观史册。汉唐宋明之世。恐召边衅。于外国贡使。往往曲意优容。任其恣睢横肆。因此为外夷所轻、转生大患者。不可胜数。我国家德威远被。中外一家。四夷来享来王。罔不宾服。回非前代可比。朕因其远赴阙廷。输诚向化。每格外加恩赏赉。以示厚往薄来之意。即卫藏喇嘛来使、亦以伊等不远万里而来。是以优加体恤。酌给骡头。运载包件。如果不知安分。滋事妄为。仍当照例治罪。即如近日达赖喇嘛之亲弟兄等、倚势滋扰。尚命拏送来京治罪。何况所遣之来使、仅一微末喇嘛。听其妄为。转不加惩究乎。封疆大吏等、不知仰体朕意。顾忌因循。不复过问。外间无识之徒。不几疑本朝尊崇喇嘛。如元季之供养喇嘛。致有詈骂者割舌、殴打者截手之事。更复成何政体乎。总之外国使臣入贡。沿途皆有定例。原不准丝毫滥付。地方官惟求安静过站。即有例外求索。不复与较。昨尹壮图摺内奏称、地方官办理差务。胥役滋扰。商民蹙额兴叹一节。虽未免言过其实。然本年阮光平、及各国陪臣入觐时、想沿途应付稍过。地方办理拮据。或亦有之。然办差之员。临时不惜多费。以期见好。及至事后。又复口出怨言。藉称赔累。致尹壮图求给不得。其蹙额兴叹之言。实由于此。此等恶习。最为可恶。但各督抚所司何事。以致小人诬朕耶。嗣后著各直省督抚、认真稽察。凡外夷陪臣、及喇嘛来使过境。严饬州县、照例应付。并各派委妥当道员。递行护送行走。若敢仍前滥应。即行指名劾参。该督抚如有徇隐。一经发觉。必当从重治罪。决不姑贷。将此通谕知之。仍著据实奏闻。　　

○又谕、嗣后外藩各国赍表来京贡献方物使臣。其朝鲜国、仍照向例令礼部照料办理外。所有安南、缅甸、暹罗、南掌等国。来京使臣、及随从人等、应行照料事宜。俱著内务府经理。仍著礼部派委司官二员。帮同照应。　　

○又谕、前经降旨、直隶解到旗租银两、足敷普赏八旗兵丁一月钱粮。即行普赏一次。现在直隶解到租银。虽不足敷赏赉之用。但念该兵丁等寒冬岁暮。生计维艰。著于节年租存项下、拨补足数。加恩普赏八旗兵丁一月钱粮。俾生计益臻充裕。以示敷锡春祺。有加无已至意。该部即遵谕行。　　

○谕军机大臣等、直隶每年额徵旗地租银。该督例应于十月内。饬令藩司委员解部。以备颁赏八旗兵丁之用。今据户部奏称、该省本年应解五十四年分旗地租银。因逾限未解。节次行催。始据解银二十五万二千二百余两。再上年清查旗租案内、经伊龄阿奏明、追完解交藩库银十七万一千八百余两。亦应批解部库。以备分赏。节经檄催解部。仍未报解。殊属迟延等语。此项五十四年分旗地租银。于本年十月间。早应照例解部。乃该督迟久未解。经部屡次檄催。仅据解到银二十五万二千二百余两。不敷赏赉八旗兵一月钱粮之用。本年直隶地方。夏秋之间。雨水过多。收成不无稍歉。该督徵收租银。未能齐全。致所解旗租。尚未足额。或属事理所有。至上年伊龄阿清查旗租案内、所有追完银十七万一千八百余两。早经存贮在库。该督有何动用之处。以致迟延日久。屡催未解。著传旨严行申饬。其不敷分赏银两。于部库积存旗租内、先行拨用。著传谕梁肯堂、即严饬藩司。查照伊龄阿原奏实数。迅速委员拨解归款。并将因何迟延未解。及有何擅自那移之处。据实速行明白回奏。　　

○豁免云南解京遭风沉溺铜七万斤。　　

○以故奉恩将军七福子庚宁、袭职。　　

○乙丑。谕曰、鄂勒哲特穆尔额尔克巴拜、病已数月。不能痊愈。管理旗务。不可无人。其都统员缺。著舒常补授。　　

○又谕、据梁肯堂奏、阿布该卓里克图王进京。在宣化县榆林堡、被贼窃去衣物银两。请将该县知县王澜、交部严加议处。将失去衣物银两。勒令照数赔还等语。外藩入觐。经过州县。向无地方官派人护送之例。即偶有失窃物件。该县知县、不过照窃案处分议处。俟躧缉贼匪后。起获赃物。再行给主。原不应照数赔赃。若一一为之赔偿。或竟致捏报。启诈冒之渐。从前因多伦诺尔遗失银两。该督请令赔偿。曾经降旨饬谕。今梁肯堂复有此奏。实属不晓事体。所有拉特纳锡第失窃赃物。惟当实力查拏。毋庸令该县赔偿。王澜著交部照例议处。　　

○谕军机大臣等、据孙士毅等奏署句容县事候补知州程宗洛、署金坛县事县丞倪时庆、徵收漕米。民间交纳。未能允服。访系漕书毛永年、王申之等。从中滋弊。致启物议。恐有官吏勾通情事。现将漕书等提至省城严鞫。并将程宗洛、倪时庆、解任候质一摺。已批交该部知道矣。江南吏治废弛。如高邮州句容县之书吏。重徵侵蚀。种种舞弊。甫经严行惩办。乃为时无几。复有程宗洛、倪时庆等、纵吏滋弊之事。其中恐有官吏通同勒折浮收、染指分肥情弊。不可不彻底究办。著传谕孙士毅、长麟、即提集案内应讯人等、严加根究。据实具奏。毋得稍涉徇隐。　　

○又谕曰、全德奏筹办食盐口岸滞引一摺。据称安庆、池州、太平三府。处处濒江。私盐最易阑入。官引滞销日甚。数年以来。又积至六十七万有余。其积年递压。课帑徒悬。不如摊完课税。充销积引。较得年清年款等语。已批交该部速议具奏矣。前因私贩充斥。致官盐不能畅销。该地方官未能实力查缉。而该盐政又于各州县呼应不灵。是以曾降谕旨。令书麟协同办理。今据全德奏、地方官勤惰不一。仍多视为具文。以致奸贩无所畏惮。官引递压。则是各口岸私盐之多。总由地方官查缉不力所致。于鹾务大有关系。著传谕孙士毅、嗣后仍须会同全德办理。并檄饬所属。严查私贩出入。随时留心缉捕。务令根株净尽。官引得按额足销。方为妥善。将此并谕全德知之。　　

○又谕、据陈用敷奏、阮光平于十一月二十九日行抵镇南关、与之饯别。该藩缕述隆恩。词意甚觉肫挚。自关外至义安。按日计程。总在年内可到。谨将该藩谢恩表文呈览等语。表文已经披阅。于表内亲加批谕矣。现届嘉平之吉。御书寿字以赐。以为新春吉庆。并加赏金线葫芦大荷包一对。小荷包四对。内分贮金钱二个。金八宝一分。又白玉鹅一件。汉玉象一件。珐琅金盘一件。海棠盒一对。奶皮一匣。奶饼一匣。用示眷注垂念之意。陈用敷奉到后、即行照会阮光平、敬谨递交祇领。该国王渥受厚恩。自必倍加感悦也。将此由四百里谕令知之。　　

○丙寅。谕曰、保宁奏、云南委运京铜之宁洱县萧霖、在巴县甘溪口遇风船坏。沉铜六万斤。嗣据该县暨运员上紧打捞。业已全数捞获。行至云阳县庙矶滩后。碰沉铜七万斤。一月之内。两次沉溺。其为漫不经心。已可概见。请将萧霖交部严加议处。沉铜如限满无获。不准豁免等语。所奏甚为公当。滇员运送京铜。最关紧要。不容屡次疎虞。乃该运员萧霖、于巴县地方、碰沉铜觔。甫经捞获。复有沉溺之事。不惟疎于防范。且恐有铜觔短缺。捏报沉溺情弊。萧霖著交部严加议处。所有沉溺铜觔。除捞获外。余著该员照数赔补。以示惩儆。保宁系伊犁将军暂署总督。并不存五日京兆之见。于此等事件。竟能不避嫌怨。严参办理。尚属可嘉。保宁著交部议叙。　　

○丁卯。上幸瀛台。　　

○哈萨克汗斡里素勒坦之弟多索里素勒坦、陪臣使爱济拜等五人、杜尔伯特汗玛克苏尔扎布遣使普尔普等十八人、土尔扈特郡王舍棱遣使额尔奇斯等三人、朝鲜国正使光恩尉金箕性、副使礼曹判书闵台焀、暹罗国正使拍簪令思达那末蚋刹突、副使啷疎越理买抵屋八突、缅甸国大头目便居也控等三人、于西苑门外瞻觐。　　

○谕曰、舒濂办理藏务。诸凡不妥。又与达赖喇嘛之弟兄结交。其咎甚重。本应交刑部治罪。姑念伊此次照料达赖喇嘛之弟兄来京。尚属妥速。著加恩赏给员外郎职衔。在军机处效力行走。以赎前愆。　　

○谕军机大臣曰、窦光鼐奏、考试衢州金华府、查办夹带顶替各案。又据提调官访拏东阳县文童卢澄、胡梦泰、觅人代倩一案。现在严讯分别治罪等语。提调官专司稽察文场弊窦。该员访拏代倩案犯。尚属留心。著传谕福崧、即行查明提调系属何人。开送职名。交部议叙。以示鼓励。　　

○戊辰。上御宁寿宫景祺阁。赐王、贝勒、贝子、公、大臣、及蒙古王、贝勒、贝子、公、额驸、台吉等食。　　

○谕曰、吏部尚书彭元瑞、供职内廷。勤劳夙夜。学问优长。本日朕至宁寿宫。见其所制灯联。庄雅典切。现在词臣中无出其右者。汉协办大学士员缺。久未简用有人。彭元瑞、著加恩协办大学士事务。尚其益励操修。勉勤职业。用副朕造就成全至意。　　

○己巳。上御抚辰殿大幄次。赐王、公、大臣、蒙古王、贝勒、贝子、公、额驸、台吉、及哈萨克汗斡里素勒坦之弟、多索里素勒坦、陪臣使爱济拜等五人、杜尔伯特玛克苏尔扎布遣使普尔普等十八人、土尔扈特郡王舍棱遣使额尔奇斯等三人、宴。　　

○谕、福康安等奏、增城县民温廷谷、现年九十五岁。陆丰县监生郭维旭、现年八十九岁。均系五世同堂。请予锡赉等语。温廷谷、郭维旭、俱年登耄耋。绕膝曾元。洵为昇平人瑞。所有应行赏赉之处。著该部照例办理。　　

