<!-- { "loadSidebar": true } -->
○谕军机大臣曰、阿桂等奏、攻打第三碉。尚未能得手。甚为可恨。至所称。现在筹办、为出其不意、使贼猝不及防等语。所奏殊未明晰。甚为焦急。阿桂或欲出奇密办。不肯豫洩。固属慎重之道。但叙以入告。又复何碍。计此旨到军营。所有第三碉、自己设法攻得。或并逊克尔宗、亦已攻取。果尔甚善。若有羁延。即将如何出其不意、及办理而未成之处。密行具奏。又供内有噶里阿让、欲往布朗郭宗、底木达放夹坝。摩摩阿什咱、得尔什思甲、欲往别斯满放夹坝之语。前据朗木结供及。已谕长清、旺保禄、严密防守。并令富勒浑、一体留心谅亦即有覆奏。近日各卡隘防守甚严。自不致有贻误。阿桂仍当时刻严防。勿稍疎懈。同日又据明亮奏称、二十六、二十九、三十等日。贼人于木克什、及西南山腿等处。连出侵犯。并经官兵剿击。歼贼甚多。贼人自当知所畏惧。不敢再为滋扰。但历看贼番情形。遇官兵竭力进攻。贼惟纠众死拒。若官兵驻定数日。贼即设法窃劫。屡试不爽。明亮在达尔图山梁、将未得之东北两碉。尽力用炮轰摧。或并击。其西南山腿诸卡。以期乘胜冞入。自为得算。何以近日专攻木克什一路。著传谕明亮等、相机速办。迅奏肤功。副朕悬念　　

○又谕、前阿桂奏、欲于噶拉依建庙。令达赖喇嘛、选择有梵行大喇嘛往彼居住一款。恐日久金川与西藏、联为一气。亦难保其不滋流弊。莫若于京城选派一人前往。声名似觉更尊。已谕知阿桂审度办理。嗣询之章嘉呼图克图。据称、金川等处。原非西藏所属。恐不相习。至由京派往之呼图克图。与该处红教喇嘛、支派各别。难遽强而相同。所言亦是。因思前此德尔格忒白玉寺。请赴军营念经之斯第呼图克图大徒弟噶尔玛噶什等三人。曾在两路军营念经。阿桂等称其颇有梵行。或于此内择其最优者。在噶拉依新庙居住。管束众喇嘛。并可令留住之人。来京觐谒。承受恩赉。潜移默化。徐消凶悍咒诅之邪术。似为妥便。以此咨之章嘉呼图克图、深以为然。著传谕阿桂、将来照此办理　　

○又谕、昨审讯逆贼夥犯。据称、贼众初进寿张城。即至游击衙门。因有步兵阎吉智、豫先送信。游击已经逃避等语。游击系防守大员。若贼至即逃。以致城池失守。其罪较惟一等之临阵退避者尤重。业已谕令舒赫德查奏。复以游击赶福、身系满洲。若竟避贼而逃。即其子亦当问罪。因谕福隆安、派员前往。将其子孙拘禁。随询据赶福家人李禄儿供称、赶福由署后墙缺跳出。原想出外集兵剿贼。并非逃避。旋往各处调兵。即遇见惟一、随往阳谷。追拏贼众。与贼打仗阵亡等语。果尔、则赶福之死。亦殊可悯。不但无罪。亦当予以恤赏。录其后人。所有应得赏银。现已谕令照例赏给其家。至所称赶福从署后走出。喊叫兵丁拏贼。并无一人来应等语。兵丁于各营将领。理应竭力捍卫。遇有贼人窃发。尤当相随剿击。若营官唤令杀贼。连呼不应。非入教从贼。即怯避无能。较之堂邑男妇跪迎王伦者。情罪更重。不可不查明分别究治。其系游击署内该班之兵。应查明发往伊犁等处为奴。其在城防守者。亦应查明革去名粮。重责示儆。若查有从贼者。即应在该处正法示众。著舒赫德、即速同杨景素、前赴寿张查办。勿稍姑息　　

○又谕、据舒赫德等奏、叶信于初五日回至土城。并未进署。初六日即进砖城防守。是其罪尚属可谅。今闻伊已于十二日病故。亦殊可怜。应准其家属将尸棺领回。但叶信于讯供次日。即行身死。或果系积劳羸弱。难以久延。抑系别有通信伊家搬避之处。恐日后败露。畏罪自戕。著舒赫德、即速查明。据实覆奏。至前谕舒赫德、剿捕逆贼事毕。即往寿张、阳谷、堂邑等处。查勘被贼情形。并将堂邑跪迎贼众各犯查办。近日审讯贼犯。据供、跪迎男妇。俱已随往临清。计官兵剿贼之时。此等非殪于枪矢。即擒获治罪。未必复能幸免。即有仍留本邑者。此时岂肯自认不辞。旁人亦未肯投首告讦。是查办本为不易。且愚民无知。未免转生疑畏。此事可无庸再办。舒赫德竟当回至德州。查办驻防溃兵之事。将首先倡逃者。讯确即行正法。附从同溃者。发遣新疆为奴。并将此等情重人犯。削除旗籍。至陆续自回本营者。如讯无溃逃情形。仍准留存当差。但亦须逐一鞭责示儆。此必须舒赫德亲驻德州。俟新任城守尉福保到日。即督同查办。并将该处补缺等事。妥协经理　　

○抚恤直隶沧州、南皮、盐山、庆云、青县、衡水、东光等七州县。并严镇、海丰、兴国、富国、丰财、芦台等六场。本年旱灾灶户　　

○乙未。命建文渊阁于文华殿后。御制文渊阁记曰。国家荷天庥。承佑命。重熙累洽。同轨同文。所谓礼乐百年而后兴。此其时也。而礼乐之兴。必藉崇儒重道、以会其条贯。儒与道、匪文莫阐。故予搜四库之书。非徒博右文之名。盖如张子所云、为天地立心。为生民立道。为往圣继绝学。为万世开太平。胥于是乎系。故乃下明诏。敕岳牧。访名山。搜秘简。并出天禄之旧藏。以及世家之独弆。于是浩如渊海。委若邱山。而总名之曰四库全书。盖以古今数千年。宇宙数万里。其间所有之书虽夥。都不出四库之目也。乃抡大臣俾总司。命翰林使分校。虽督继晷之勤。仍予十年之暇。夫不勤、则玩日愒时。有所不免。而不予之暇。则又恐欲速、而或失之疎略。鲁鱼亥豕。因是而生。语有之。凡事豫则立。书之成、虽尚需时日。而贮书之所。则不可不宿构。宫禁之中。不得其地。爰于文华殿后。建文渊阁以待之。文渊阁之名。始于胜朝。今则无其处。而内阁大学士之兼殿阁衔者。尚存其名。兹以贮书所为。名实适相副。而文华殿居其前。乃岁时经筵讲学所必临。于以枕经葄史。镜已牖民。后世子孙。奉以为家法。则予所以继绳祖考觉世之殷心。化育民物返古之深意。庶在是乎。庶在是乎。阁之制、一如范氏天一阁。而其详、则见于御园文源阁之记　　

○谕军机大臣等、前据周元理奏、查审拏获各犯。将陈玥、周振乐、周振德、三名。遽行释放。办理未为妥协。恐周元理意存姑息。因降旨严饬。并令将各犯解京。交军机大臣、会同刑部审讯。今据奏覆讯陈玥等三犯。实因恐被杀害。随行二日。旋即相约藏匿。伺隙投出。均无随贼打仗等事。其情自属可原。已谕令仍释放回籍。是周元理前此所拟。尚未舛误。但彼时贼未剿平。逆党要犯。均未就获。何妨将各犯暂时羁禁。俟东省捕贼事竣。再为分别请旨。乃周元理遽请省释。实属急遽无序。但究非图积阴功。轻为开脱。其办理不善之小过。尚可谅也。　　

○旌表守正捐躯之陕西白河县民谈世海妻柯氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百六十八


大清高宗法天隆运至诚先觉体元立极敷文奋武孝慈神圣纯皇帝实录卷之九百六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。十月。丙申。上御瀛台。勾到湖广、浙江、情实罪犯。停决湖广斩犯十七人。绞犯八人。浙江斩犯九人。绞犯一人。余八十二人、予勾　　

○谕、嗣后秋审情实人犯。有经十次不勾者。著刑部查明。于下次改入缓决。但不得擅改可矜。著为令　　

○谕军机大臣等、前查讯王珣进书一案。因王珣供内、有曾将书托外委转送千总守备、及呈送盐山县知县陈洪书之语。是以传谕单功擢。将陈洪书解任解京质讯。今据陈洪书到案供、平素实不知王珣姓名。亦没有看见他写的书本。其四道口守备。亦并不认识。且相隔盐山县二百余里。非往来公文。守备亦不敢转送等语。据陈洪书此供。则王珣所称守备将书转送盐山县之语。竟似毫无影响。但系陈洪书一面之词。亦难凭信。非将该守备等提取到案质对。不能得其实情。著传谕单功擢、即将韩村张外委、羊儿店张千总、四道口守备、及王珣所称曾将书送阅之盐山学诸葛移、沧州之许学正、一并解任。委员押解到京。与该犯王珣、及知县陈洪书质讯。务使水落石出。不致少有狡卸。其所称营兵赵建宗、俱著一并押解来京质审　　

○又谕、据高晋覆奏勘办潘家屯引黄助湖事宜一摺。请仿照毛城铺做法。量为收小。于潘家屯、建立碎石滚坝、外筑束水堤、并钳口草坝、以为重门关键。于屯之东南米家庄、开挖进黄引渠。避溜倒勾。不致有吸溜之虞等语。所办尚未甚妥。此事姚立德奏、以今年秋雨较少。微湖存水未充。别无来源。因潘家屯旧有河形。思欲引黄入湖以济运。朕以开挖引河。关系甚重。高晋素娴河务。特令到彼勘度。如该处引河果可开通。目前即能引流分涧。挹注微湖。于明春漕运有裨。自属甚便。然亦不过一时调剂之权宜。所谓急则治其标也。如所云今冬开工兴挑。尚未能引水入湖。必俟桃汛水发。始为开放。则施工急而其效甚缓。况本年偶因秋雨短少。以致微湖蓄水无多。或明春雨水调匀。泉源涌盛。原可助湖波以济漕运。又无庸复事远求。且目前分引黄流。祇暂济目前之急。非毛城铺为徐城尾闾宣洩可比。倘引河一开。黄水经流势顺。或遇夏秋盛涨。湍急遄流。吸动大溜。难于遏抑。滨湖民田庐舍。恐不能无冲突之虞。是其利小而患大。不可不慎之于始。今已命姚立德、前往该处会同勘办。可即与高晋详悉面商。若姚立德酌计微湖之水。明春不致十分匮乏。则又不宜为此冒险之举。或江南至山东一带漕河。有淤浅之处。可趁冬令挑浚。以利挽运者。较引黄流似为妥便。即或略需工费。谅亦不过三万余金。若潘家屯开挖引河。目下所费、虽不过三万余金。万一将来稍有夺溜之事。多费固不待言。而贻患河防。所关甚大。不可不深思熟计。著传谕高晋、姚立德、即速会商妥办。如以引河为不应挑挖。即一面停工。一面具奏。将此由六百里传谕知之。仍将作何商办缘由。迅速覆奏　　

