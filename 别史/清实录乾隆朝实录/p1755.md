<!-- { "loadSidebar": true } -->
○云贵总督刘藻奏、云南永昌、顺宁、二府。地处极边。界连外域。年来木梳野匪。与缅甸所属之木邦。不时构衅。木邦又与耿马各土司毗连。如木梳由木邦至耿马等境。须渡滚弄江。是沿江一带口隘。实为中外扼要之区。查滚弄江边。有镇康所属之喳里上渡。耿马相近之滚弄中渡。茂隆邻近之南外下渡。孟定所属之南捧河口。及芒市所属之三台山。遮放所属之蛮坎箐。猛卯所属之底麻河等七处。最为紧要。应设卡常川防守。所需土练。即在分隶各土司地方。就近派拨。于喳里上渡。拨镇康壮练五十名。滚弄中渡。拨耿马壮练一百五十名。南外下渡。拨茂隆厂壮丁五十名。南捧河口。拨孟定壮练三十名。三台山。拨芒市壮练五十名。蛮坎箐。拨遮放壮练六十名。底麻河。拨猛卯壮练六十名。每处充各该土司。另选明白干练一人。立为头目。督率巡防。每年分委猛猛土巡检。南甸安抚土司。就近查察。并于各隘建造炮台。及哨楼卡房。再练丁远戍江边。口粮宜量为折给。除南外下渡。系茂隆厂沙丁。应听该厂委办外。其余土练。每名日给口粮盐菜银四分。头目倍之。二土司按月赴卡巡查。往返需时。每次各给银五两。以资盘费。统计目练四百六名。每年九月十五日秋末拨防起。至次年三月十五日瘴盛止。共需口粮等银三千零二十六两四钱。加以犒赏。并日前建造台卡。及将来岁修各项。通计每岁约需银四千余两。未便动支正项。请于云南省局。量为加铸。该局二十五炉。每炉加铸半卯。除归铸本经费外。约获息钱五千二百余串。可易银四千三百余两。移解司库。令永。顺。二府领给。得旨、如所议行　　

○护理贵州巡抚钱度奏。黔省城垣共八十五座。除全行完固六十余处外。安南。普安。绥阳等三县。坍塌无多。均经修整。惟贵阳府城。及镇宁州城。应须拆修。又天柱、开州、广顺、石阡、思南、永宁、普安、毕节、瓮安、湄潭、龙泉、婺川、印江等、十三处城垣。均应修建。但黔省钱粮无几。未便概行兴修。俟明岁将贵阳。镇宁。酌办后。再行分别缓急。次第办理。报闻　　

○是年。追予准噶尔出兵阵亡之佐领萨西尔图、一员。祭葬赠恤如例。马步兵谢光正等、九十五名恤赏。俱入祀昭忠祠　　

○旌表孝子。直隶等省徐克让等六名。守节合例。八旗满洲傅森布妻高佳氏等一百零二口。蒙古白京妻布勒忒氏等二十五口。汉军李环妻郑氏等二十四口。内务府镶黄等旗桐保妻那氏等四口。奉天等省驻防三德力妻何仪氏等六十八口。直隶等省杜锡起妻王氏等三百九十七口。夫亡殉节。江苏等省周凤鸣妻林氏等十三口。未婚守志。江苏等省徐雯聘妻孙氏等二十口。百岁寿民妇。福建等省傅妹等十三名口。各给银建坊如例　　

○一产三男。奉天等省五十六等十八家　　

○会计天下民谷数。各省通共大小男妇。二万五百五十九万一千一十七名口。各省通共存仓米谷。三千四百六十九万八千八百四十三石一斗九升二合三勺　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二十五


大清高宗法天隆运至诚先觉体元立极敷文奋武孝慈神圣纯皇帝实录卷之七百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。春。正月。丁未朔。上诣奉先殿行礼　　

○诣堂子行礼　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪　　

○诣大高殿、寿皇殿、行礼　　

○遣官祭太庙后殿　　

○御乾清宫。赐宗室王公等宴　　

○戊申。上诣皇太后宫问安　　

○谕、今春朕恭奉皇太后安舆。四巡江浙。东南黎庶。望幸情殷。宜布渥恩。用光盛典。前此三经临幸。恩旨叠领。所有江南省积欠地丁等项。蠲免至二百余万两。维时地方大吏。率多遵循旧例。例所应蠲者。不论灾熟积欠。并予豁除。而于因灾缓带之项。其中有例不准蠲者。转未获一体邀恩。于情理未为允协。因思成熟地亩。当年出产本丰。自不难踊跃输将。年清年款。其陈积未完者。实不免豫觊恩膏。有心观望。若因灾停缓之粮。势由岁歉不齐。致滋逋负。初非玩户抗延之比。今翠华所过。庆典聿修。而此等祲薄穷黎。未蒙濊泽。朕心深为轸念。著加恩。将江苏、安徽、乾隆二十五年以前。节年因灾未完、蠲剩河驿俸工等款。并二十六、七、八、三年。因灾未完地丁河驿等款。以及二十八年以前。节年因灾未完漕项。暨因灾出借耔种口粮。民借备筑堤堰等银、一百四十三万余两。又耔种口粮内、米麦豆谷十一万三千余石。概予蠲免。至浙江一省额赋。本较江南为少。其积欠亦属无多。著将乾隆二十六、七、八、三年。因灾未完地丁银两。并二十七年、屯饷沙地公租。二十六、七、两年。未完漕项等银、十三万二千五百余两。又二十八年、借给耔本谷、一万三千七百余石。加恩悉行蠲免。以均惠恺。该督抚等、其董率所属。实力详查妥协。副朕嘉予元元至意。倘有不肖胥吏。从中舞弊。影射侵渔。察出、即与严参。从重治罪。该部遵谕速行　　

○又谕、去岁甘省。夏秋偶被偏灾各州县。业经降旨。令该督等加意抚绥。照例给赈。并蠲免本年额赋。以示优恤。但念该处地土瘠薄。当此青黄不接之时。例赈将停。麦秋未逮。小民口食。恐尚不免拮据。著加恩、将灾重之皋兰、金县、渭源、靖远、红水县丞、沙泥州判、盐茶厅、山丹、东乐县丞、平凉、陇西、通渭、会宁、安定等、十四厅县。无论极次贫民。概行展赈两个月。稍重之漳县、固原、张掖、武威、镇番、平番、古浪、永昌、西宁、中卫、静宁、隆德、庄浪、灵州、花马池州同等、十五州县。无论极次贫民。概行展赈一个月。该督其董率属员。实心查办。毋食胥吏侵蚀中饱。务俾贫民均沾实惠。以副朕轸念边氓之至意。该部遵谕速行　　

○己酉。谕、上年湖北黄梅等各州县。偶被水灾。已经叠降谕旨。加恩赈恤抚绥。嗣据该督抚等奏报、被水之区。补种收成。均有六、七、八分不等。民情已为宁怗。第念藉赈贫民。向资官廪。入春东作方兴。正在青黄不接。若骤行按例停止。未免糊口维艰。深为轸念。著再加恩。将被灾较重之文泉、监利、黄梅、三县。及毗连之广济一县。无论极次贫民。俱展赈一个月。并酌借耔种。以资耕作。其沔阳、汉川、汉阳、三州县。及甚不成灾之江夏、武昌、咸宁、嘉鱼、薄圻、兴国、大冶、黄陂、黄冈、蕲水、黄安、蕲州、石首等、十三州县。收成究属稍歉。亦著该地方官、酌借常、社、等仓谷石。接济口粮耔种。俾得尽力南亩。以待麦秋。该督抚等、董率属员。实心经理。务使小民均沾濊泽。副朕加惠元元至意。该部遵谕速行　　

○庚戌。上奉皇太后幸重华宫侍宴　　

○大学士管陕甘总督杨应琚奏、巴里坤牧厂。前经奏准、将安西、凉州、肃州、等处拨乘马。解往孳生。现届三年。按部定额数。有赢无绌。惟乌噜木齐。现存多系骟马。应俟雅尔驻兵时。贸易拨解孳生。生息既蓄。遇营马倒毙。在五年限外者。即以孳生马抵补。无庸动项。未满五年。应按日月分赔者。亦以厂马补给。令其交价充公。报闻　　

○辛亥。上诣皇太后宫问安　　

○谕、向来选拔贡生。定例惟府学准选二名。州学、县学、均系额取一名。其江苏、安徽、二省。有分设各县。仍统于新旧两学中。汇拔一人。贡入成均肄业。兹当翠华临幸。正值选拔之年。因念分设各邑。版籍既繁。胶庠亦盛。仅令两学拔取一人。怀才者或不免拘于常格。何以昭鼓励而广甄陶。著加恩。将江苏、安徽、二省。所有分设各县。准于本年选拔时。每学各取一人。俾得均沾惠泽。该学政其悉心秉公遴选。务取文行兼优之士。用副广励学宫至意　　

○壬子。享太庙。遣裕亲王广禄恭代行礼　　

○遣官祭太岁之神　　

○上御紫光阁。赐蒙古王公台吉、及回部郡王等宴　　

○谕、朕恭奉皇太后銮舆。巡幸江浙。于十六日启銮。著諴亲王、和亲王、大学士刘统勋、尚书阿桂、留京办事。其月选之文员内、通判州县等官。武员内八旗护军校、骁骑校、及外省送到之补放水手骁骑校等官弁、并年满千总。俱著王大臣照从前之例验看。可传谕该部知之　　

○谕军机大臣等、尹继善奏、江苏应修城工。需费甚多。所有赏恤兵丁生息银两一项。前经奏准、俟裁扣完日。彻回司库。现在各处裁汰兵丁。将次完竣。请将此项生息银两。暂行照旧行运。以济修城工用等语。所办甚好。已降旨如所议行矣。直隶裁汰兵丁。曾否如数完竣。所有赏恤之费。已有裁扣名粮。足敷支给。此项滋生银两。是否照旧营运。抑或彻回司库。直属应修城垣。亦复不少。若仿照江苏之例。仍行生息。协济城工。甚为有益。著传谕方观承、将前项生息银两。现在作何办理。及如何筹画、以济城工之处。一并详悉查明具奏。尹继善摺、并钞寄阅看　　

○以刑部尚书舒赫德、署步军统领　　

○癸丑。世祖章皇帝忌辰。遣官祭孝陵　　

○上诣奉先殿、寿皇殿、行礼　　

○谕曰、庄有恭著以刑部尚书、协办大学士。仍暂留江苏巡抚之任。庄有恭未到以前。所有刑部尚书事务。著大学士刘统勋兼管。于敏中著被授户部尚书。其户部侍郎员缺。著裘曰修补授。仍兼署仓场侍节。吏部侍郎事务。著程景伊署理　　

○又谕曰、明德著调补江苏巡抚。所遗陕西巡抚员缺。著和其衷调补。彰宝著补授山西巡抚。彰宝未到任之前。巡抚印务。著布政使文绶护理。其江宁布政使员缺。著永泰调补。贵州布政使员缺。著恒光调补。所遗员缺。著乔光烈补授　　

○谕军机大臣等、江苏巡抚员缺。已降旨令明德调补。陕西巡抚员缺。令和其衷调补。彰宝令补授山西巡抚。彰宝未到任以前。山西巡抚印务。已令文绶暂行护理。可传谕和其衷。即束装赴新任。明德俟和其衷到任。亦即束装起程。于朕临幸苏州时。就近陛见。接办江苏巡抚事务。彰宝候南巡回跸时请训。再赴新任　　

