<!-- { "loadSidebar": true } -->
○贵州总督兼管巡抚事务张广泗奏。施秉县地方。有江西正一真人张昭麟、差知事余绍周。执抄白部咨。赴黔传度。是否虚实。滇、黔、苗猓杂处。不法之徒。藉滋煽惑。应请敕部严禁。得旨。此奏甚是。该部议奏。寻议。应如该督所请。永行禁止。倘有龙虎山人等。违禁潜行。事觉严加治罪。该真人一并议处。从之。　　

○戊戌。谕、据御史倪国琏奏称。户部认采人参一案。因行贿发觉。株连几至百人。其畏罪自经者。已有二人。当此甘雨未足之时。此案或宜少缓。或非要犯。应令省释等语。户部认采人参一案。该部官吏。受贿作弊。事迹昭著。国法所在。岂可宽容。所谓雨泽未降而轻减刑罚者。乃寻常案件。可以不必深究之事。今此案干犯国宪。赃证众多。非质审明确。难成信谳。倪国琏欲废弃法纪。以为祈祷雨泽之道。甚属非理。至称畏罪自缢者、已有二人。此乃伊等身蹈法网。自知无可逃避。情虚自尽。并非株连畏罪而然也。倪国琏又请将伊摺奏留中。朕更不解。此系户部发觉。例交刑部查审之件。伊奏请留中。竟似究讯此案。出于朕意者。更属悖缪。似此徇私妄奏。若不加以处分。无以儆戒将来。倪国琏著交部严察议奏。　　

○内阁翰林院带领丁巳科散馆修撰编修庶吉士引见。得旨、清书修撰于敏中已经授职。其庶吉士甄＜?釒芮＞、白瀛、龚学海、李质頴、周煌、俱著授为编修。郭肇鐄。朱若炳。蒋允焄。陆仪。俱著授为检讨。汉书编修。任端书秦蕙田林枝春沈文镐。已经授职。其庶吉士张映斗。张若霭。李龙官。孙宗溥。王会汾。钱琦。许集。冯祁。朱荃。欧堪善。周玉章。刘慥。陆嘉頴。王锡璋。冯秉仁。吴绂。丁一焘。路斯道。何其睿。黄明懿。观保。俱著授为编修。洪世泽。李时勉。周礼。周连登。德保。俱著授为检讨。高继光。卢宪观。程廷栋。纳国栋。王秉和。帅家相。郑肇奎。杜鹤翱。觉罗德成格。孙维。彭遵泗。俱以部属用。牛琳。张大宗。焦以敬。谢廷瑜。王隽。张元龙。苏霖润。辛有光。俱以知县即用。吴乔龄。刘炯。林维雍。莫世忠。方简。俱著归进士原班铨选。　　

○己亥。上诣畅春园。问皇太后安。　　

○谕、上年直隶米价腾贵。曾降谕旨。准商贾等将奉天米石。由海洋贩运。以济畿辅民食。以一年为期。今弛禁之期已满。而京师雨泽未降。恐将来民间不无需米之处。闻奉天今年收成颇稔。著再宽一年之禁。商贾等、有愿从海运者。听其自便。可行文直隶总督、奉天将军等知之。　　

○又谕、数年以来。两浙盐价。较前平减。仍当加意经理。勿令盐务废弛。查江南苏松常镇四府。及太仓州。皆边海邻场。为浙鹾之门户。更为私盐之要区。该地方文武官弁。倘或巡缉懈弛。必致有妨引课。而藉端滋扰。又必有累平民。著江南督抚提镇诸臣。时饬所属官弁。实心稽查。善于办理。务期有裨公事。不扰闾阎。勿以为邻省之盐政。而淡漠视之。　　

○又谕曰、御史博尔和。参奏闽浙总督郝玉麟。以吴琳芳不胜知府之任。奏请改补部属。甚属不合。而引从前所降谕旨。以为郝玉麟并不声明具奏。希图朦混。应交部议处等语。朕前旨以内外原属并重。其不胜道府之任者。不应请改部曹。原为未经历任部曹之员而言。吴琳芳原由部郎出任知府。郝玉麟见其不宜外任。仍请内用。与朕前旨并不相违。博尔和过于苛求。妄行参奏。著交部察议具奏。　　

○以贵州黔西协副将康世显。为云南鹤丽镇总兵官。　　

○庚子。谕军机大臣等。数月畿辅一带。雨泽未降。倘再不得雨。收成歉薄。民食艰难。不可不预为留意。今岁南漕到津颇迟。沿河地方。或有应须截拨之处。著总督孙嘉淦悉心酌定。于尾帮内。截留若干。亦有备无患之道。尔等可密寄信前去。令其确议回奏。　　

○兵部议准。直隶河道总督顾琮疏称。永定河工程险要。额设河兵一千二百名。又石景山河兵三十名。遇有事故。开除募补。及支放钱粮。专责南北两岸千总管理。仍由各厅分任稽查。窃思、兵额众多。钱粮重大。千总难以专司。而各厅俱系文职。又有经管工程。请照南省河营千把、统归将备管辖之例。于永定河添设守备一员。驻劄固安县地方。凡开募河兵、支放钱粮事务。千总分司。仍听守备管辖。从之。　　

○刑部议准。升任广西巡抚杨超曾疏言。湖南入籍四川民人犯流。向照土著。发往粤西。乡关密迩易以脱逃。请按应流道里。酌为变通。嗣后如遇此等流犯。照甘肃、云、贵、发遣四川之例。转行发往三省。其原籍民人。仍照定例。从之。　　

○辛丑。谕曰、大学士朱轼。向抚浙江。正躬率属。洁己爱民。浙人至今感颂之。大学士稽曾筠。管浙江督抚事。督修海塘。具有成效。生民受其利益。此二臣者。均应祀于浙省贤良祠。以旌劳绩。以慰舆情。该部即遵谕行。　　

○免江南通、泰、淮、三分司。所属丰利等二十四场。乾隆三年被灾。应徵三年压徵二年折价银二万一千一百七十六两有奇。其余应徵银两。照例分年带徵。　　

○工部议覆。直隶河道总督顾琮疏称。北运河之李家庄等处堤坝。工程险要。应培筑高厚。李家庄缕堤外面。加培三十九丈。缕堤后旧月堤。加培二百丈。十百户临河缕堤加培一百丈。月堤二百六十丈。月堤下建筑隔堤五十丈。中丰家庄筑重堤一百八十丈。甘罗寺庄东筑重堤一百八十。丈下坡庄临河缕堤上面建顺势挑水板坝。长十二丈五尺。河西务临河排桩后堤工。城北草坝后月堤西夹空处。均加培填筑。共估土方工价银一万二千六百六十六两有奇。动帑兴修。从之。　　

○壬寅。户部议覆。漕运总督托时疏称。温州卫屯田。请仍令屯民经管。向佃收租。每亩酌定收谷。上田三石。中田二石。下田一石六斗。仍照旧例。按亩输津纳饷。查屯田一项。向系赡运公产。屯民不能过问。即旗丁亦不能视为己业。应仍照雍正五年。以屯田归民佃。卫备催徵解给之例办理。但前定输津银数。每亩上田三钱五分。中田二钱五分。下田一钱六分。每亩饷银一钱二分。与该督所定屯民收租之数。多寡悬殊。佃户获利。未免过多。应按租谷加增。最少亦须平分。仍令该督会同浙抚。将佃户输津、卫备徵解之处。再行详议具题。从之。　　

○又议覆。盛京户部侍郎双喜疏称。京城八旗买卖人口。向例骁骑校呈报佐领出具钤印文契。奉天地方。骁骑校并不呈报。佐领祇凭画押。不能无假冒赎身等弊。请令两造该管。各具钤盖印信。方准过档。从之。　　

○刑部议准。镶蓝旗满洲都统固山贝子弘普等。参奏领催厄尔图。将伊子阿常阿。冒写另户。雕刻佐领图记。保送挑取鸟枪护军。除照例定拟外。请嗣后挑取鸟枪护军。照挑取前锋护军例。用本旗印文咨送。各旗一体遵行。从之。　　

○湖广总督宗室德沛疏请。查明乾隆元年九月。湖南凶猺蒲寅山等。纠众滋事。所有阵亡官兵。分别赏恤。下部议行。　　

○旌表守正捐躯湖南湘潭县民阮第佐之妻、余氏。　　

○癸卯。谕、上年江安两省。岁旱歉收。朕蠲赈兼施。多方筹画。并令豁免米粮赋税。俾商贩流通。源源接济。施地方甚有裨益。续经该督奏请将淮安、扬州、浒墅、凤阳等关。免徵米税。俟乾隆四年。麦熟时停止。朕降旨允其所请。今届麦熟之期。闻各属雨泽。尚有未曾沾足之处。且上岁歉收之后。米价一时未能平减。若商贩希少。仍恐民食艰难。著将上下江各关口米税。照旧免徵。俾商贩踊跃从事。则米船众多。价值自平。而民食有赖。俟本年九月。米谷盛行之时。再照定例徵收。该部可即行文江南督抚等知之。　　

○又谕、闻直隶青县、静海、霸州、武清等县。蝻子萌生。甚可忧虑。著地方文武官弁。加紧扑灭。毋使滋蔓。江南淮安等近水之处。去年被旱。今春雨泽不足。亦恐蝗蝻萌动。为害地苗。其他各省雨少之处。均当思患预防。毋得疎忽。从来捕蝗之事。原可以人力胜者。倘地方大员。董率不力。及州县文武官弁。奉行懈弛。经朕访闻。必严加议处。不少宽贷。该部可即通行各省知之。　　

○户部议准。贵州总督兼管巡抚事务张广泗疏称。本省捐监谷数。查贵州府厅州县。六十八处。应捐谷二十四万七千石。捐足后即行停止。从之。　　

○免江南南汇县下沙二三场。乾隆三年。被潮成灾。荡地银七百九十四两有奇。所有三年四年分。应徵银两。分别带徵。　　

○甲辰。上诣畅春园。问皇太后安。　　

○谕、今三四月间。畿辅一带。雨泽不足。二麦歉收。不知后此雨旸何若。朕轸念民艰。为先事预筹之计。此时漕船陆续北上。正可商酌截留。以为备用。著将南漕尾帮内。截米十万石。在天津北仓存贮。将来倘有不时之需。即可酌拨领运。于畿辅民食。大有裨益。该部可即遵谕行。　　

○乙巳。授一甲一名进士庄有恭。为翰林院修撰。一甲二名涂逢震。一甲三名秦勇均。为翰林院编修。　　

○兵部议覆。奉天将军额尔图奏称。盛京三陵。各设防御二员。向于伊等子弟内拣选题补。成例相沿。每难称职。且遇缺出。从前驻劄章京。与现在出缺之子弟。籍词袭替。互相争竞。请将防御之章京等。如袭替一二代者。改为公缺。于应升人员选补。其未经间隔袭替者。仍于子弟内拣选。倘实无应补之人。亦于应升人员拣补。查防御官员。既属袭替之缺。自不应顿为更改。请嗣后无论已未间隔袭替。俱于伊等子弟内拣选题补。如实无称职之人。须于应升人员拣补。仍将伊等子孙。各选一人。拟定正陪。带领引见。从之。　　

○驻藏侍郎杭奕禄奏。西藏西南三千里外。巴勒布部有三汗。一名库库木。一名颜布。一名叶楞。雍正十二年。曾遣使恭请圣安。近年三汗彼此交恶。数寻战攻。臣遣贝勒颇罗鼐。宣谕皇上好生之德。中外一视。各宜息兵和好。仰报国恩。三汗欢欣听命。以三部落户口数目呈报。并各进方物。奏闻。部议加恩赏赉。从之。　　

○江南寿春营总兵官吴进义奏。本营生息银。除公用外。至本年冬末。共存一千余两。请将此项买贮稻麦。令兵丁等春借秋还。庶青黄不接之时。兵无籴食之艰。得旨。如所请行。　　

○予甘肃宁夏地震被伤身故知府顾尔昌。照阵亡例减半恤典。　　

○户部议准。江西巡抚岳浚奏请。承办铜觔官员。正额全行完解。应将原参革职留任之案。准其开复。至核减铜色银两。逾限不完。仍照例议处。从之。　　

