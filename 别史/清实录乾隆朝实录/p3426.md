<!-- { "loadSidebar": true } -->
○又谕、据孙士毅奏、严查私铸、及收买小钱情形一摺。内称、川省钱文。存积最多。小钱亦数倍他省。现在设厂委员收买。并严谕富户。若不尽数呈缴。将来查出。即以私铸之罪罪之。富户颇知警惧。各将小钱交官求换。孙士毅、与司道亲身分赴各厂。严密查察。小钱随到。随发大钱。民情极为悦服。两月以来。相率不用小钱。甚于官禁。不特钱法肃清。物价亦顿觉平减等语。所办极为得法。前因各省多有行使小钱之弊。业经通饬各督抚严行查禁。今孙士毅于省城设厂八处。严谕富户。将积存小钱。尽数交官。小民等见小钱不准流通。纷纷呈缴。所换局铸大钱。为数虽少。买物可抵数文。民情踊跃。皆由孙士毅实心任事。亲督司道。分厂稽查。办理方有成效。各督抚果如孙士毅之周详妥协。不难将小钱查缴净尽。第恐视为具文。不能如此办理。使市侩得以牟利居奇。胥吏又复藉端需索。小钱之弊未除。而民间日用转多不便。即如本日琅玕、浦霖、奏到查禁小钱情形各摺。亦俱定立章程查办。但琅玕等、材具中平非孙士毅可比。办理稍有不妥。恐转致滋扰闾阎。况督抚等养尊处优。于本任地方要事。尚委属员办理。此等事件。更难亲为督率。各督抚仰膺委任。孰非封疆大臣。岂孙士毅能办之事。督抚等竟不能认真筹办耶。著将孙士毅摺。钞寄各省督抚阅看。即行仿照该督办法。实力稽查。务期小钱收缴净尽。不致张皇扰累。方为妥善。　　

○调任江西巡抚何裕城疏报、乾隆五十三年分。开垦宜春、莲花、南康等三厅县。额外水田二顷十亩有奇。　　

○乙酉谕、前因直隶建昌县盗犯马十等一案。延宕两年并未审结。提省办理后。刘峨、及富尼善、朱澜、王汝璧、并不亲提审讯。递委属员。承审之知县朱腹松、又不将首犯鞫问。事关劫盗重情玩愒至于如此。是以将刘峨降用侍郎。富尼善等分别治罪。又江苏高邮州私雕假印。冒给伪串一案。经巡检陈倚道查获。该州吴瑍、庇护书吏沉搁不办。及闻该巡检通详。又复捏情具禀。闵鹗元接据禀报。并不立时参奏。仅批交两司及扬州府查办。意存消弭。康基田、刘炳、迎合上司之意。袒庇劣员。通同弊混。现已将闵鹗元等革职拏问。解赴热河审办。两案情节。虽轻重不同。均非寻常贻误公事、失察属员可比。此而不加以惩治。何以饬吏治而肃官方。恐外间无识之徒。妄谓朕有意吹求。办理未免过当。殊不知马十之案。系巡城御史拏获逸盗。因将此案延玩情形查出而假串一案。亦系巡检陈倚道揭报户部。始行败露。此等事件。既至朕前。岂得置之不办。并非朕御下从严。以苛为察以刻为明使人侧目而视。重足而立也。朕临御五十余年。办理庶务。一秉大公。宽严得中。用刑详慎。于大小臣工过犯可贷者。无不量予矜原。其不可恕者。亦即加以惩创。用法轻重。惟视人之自取。从不稍为偏倚于其间。各省官吏。惟当以刘峨闵鹗元为戒。黾勉奉公。实心任事。固不可失之宽纵。亦不可意存苛刻。务使庶政持平。共成治理。称朕意马。　　

○又谕、前因盗犯马十一案。革职道员朱澜、知府王汝璧、俱经施恩准其赎罪。富尼善之罪。较朱澜等尚轻。著加恩赏给头等侍卫职衔。前往喀什噶尔。更换博兴。　　

○丙戌。上还宫。　　

○漕运总督。管干珍奏、各省漕船。所需水手短纤。五方杂处。最易藏奸。臣严饬各帮。于雇募时。责成头舵。将向来熟识妥实之人。取保充补。再沿途无赖棍徒。暗随帮船行走。遇提溜打闸时。即从中把持勒索。种种滋扰。现严加惩治外并饬督运道厅、及所过文武衙门。一体严缉。俾空重各船。均得宁谧。得旨甚好。以实为之。仍毋始勤终怠。　　

○是日起。上以夏至祭地于方泽。斋戒三日。　　

○丁亥。谕曰、朝鲜国王。恪修职贡。恭顺可嘉。本年因朕八旬万寿。普天同庆。特于万寿正贡之外。另备贡物。输诚祝嘏前已命作为次年正贡。今复咨部恳请转奏。仍行恭进万寿贡品。情词肫恳。具见悃忱。著照所请。准予赏收届期自当优加赐赉。以示朕柔怀藩服。加惠远人至意。该部即遵谕行。　　

○谕军机大臣等、前闻浙省漕务。有浮收情弊。降旨令伍拉纳访查。兹据奏称、现有嘉善县粮户陆建业等、来闽呈控革书袁坤一、漕总秦惠勋等、将伊运交漕米一百六十一石。仅给一百石九斗九升串票。业经饬提案内紧要犯证串簿。解闽亲审等语。是浙省漕务。浮收加耗。积弊仍未清厘。而吏胥等敢于乘机作弊。或竟系该管地方官。亦有通同故纵情弊。琅玕才具中平。为人老实。易为属员朦蔽。顾学潮尚知谨慎自守。而不能约束伊子。更难望其整饬地方。必须该督切实严查。方能肃清积弊。今伍拉纳一经粮户呈控。即行提赴闽省。亲行审讯。所办极是。著传谕伍拉纳、务即严讯犯证。检查串簿。秉公据实具奏。不得稍有瞻徇。至琅玕身为巡抚。不能清查漕弊。咎已难辞。若敢稍存回护。授意属员。以冀消弭此事。或伍拉纳被其所欺。岂能逃朕洞鉴。朕必照办理高邮州假串一案之例。将琅玕拏解来京审办。闵鹗元即伊前车之鉴。恐该抚不能当此重戾也。　　

○戊子。谕、据长麟奏、平度州知州郭清芳、详报张子布将罗王氏踼伤身死一案。莱州府知府徐大榕、审系罗王氏率同伊子罗有良、将张子布殴伤待毙。罗有良自将伊母踢死图赖。随提犯来省。发交按察使甘定进亲讯。审明张子布踢死罗王氏属实。徐大榕固执已见。不肯遵办。甘定进又不能究出实据。折服该府之心。兹复亲讯犯证。实系张子布殴踢致死。并究出郭清芳相验时。遗漏多伤不报。请将徐大榕、郭清芳、革职审拟甘定进、交部严加议处等语。郭清芳承审命案。于相验尸伤时。并不遵例将凶器比对。遗漏伤痕。咎实难辞。而所报凶犯。尚无错误。惟知府徐大榕。自逞臆见。妄断宕延。转欲科尸子以蔑伦之罪实属任情颠倒。若非别有意见。何以于此等重情意为出入徐大榕、郭清芳、俱著革职拏问。交该抚研审定拟具奏。甘定进、本系河工同知。因办理黄河漫工埽蛰落水。尚属奋勉。是以不次升擢。用至按察使。本年朕、巡幸山东。召见甘定进。观其人本粗率。难胜臬司大员之任。今于此案要证情节。未能审讯得实。延缓稽迟交部严议。自当议以革职。姑念该员曾在河工出力。尚可加恩录用。甘定进、著来京以五品京堂用。　　

○谕军机大臣等、昨据伍拉纳奏、浙省漕务。吏胥等敢于浮收舞弊。该管地方官。难免分肥故纵。自应彻底根究。伍拉纳一经粮户控告。即亲提审办。据实奏闻。而闵鹗元于高邮州假印伪串一案。事关书吏骫法。冒徵钱粮。经巡检陈倚道、查获禀详。并不即时具奏。意欲消弭了事。外省督抚。同系受朕厚恩。委以封圻重任。遇有官吏营私作弊之事。自应立即纠参。毋稍欺隐。闵鹗元久任封疆。岂转不若伍拉纳新用之人耶。著将伍拉纳原摺。钞寄庆桂、给与闵鹗元阅看。将因何不行参办之处。严加诘讯。令其明白登答。据实覆奏。　　

○以福建督粮道陆有仁、为山东按察使。　　

○己丑。夏至祭地于方泽。上亲诣行礼。　　

○幸圆明园。　　

○直隶总督梁肯堂奏、天津南门外。地洼积潦向设五石闸分洩。上年夏秋雨多。河淀灌注。五闸未能畅消。今春添挖三沟。积水始涸。荷蒙指示令于该处添建二闸。现相度形势。请于马家口村前后、建单空石闸二。以资宣洩。闸口内外。各挑引河一道。谨绘图贴、说呈览。得旨允行。　　

○庚寅。上以秋狝木兰。自圆明园启銮。　　

○谕、朕此次驻跸热河。所有经过地方。著蠲免地丁钱粮十分之三。　　

○又谕、所有密云县接驾兵丁。著赏给半月钱粮。　　

○又谕曰、梁肯堂等奏、直隶提标左营兵丁陈文亮之母陈氏、现年一百三岁等语。陈氏年逾期颐。精神强健。洵为昇平人瑞。其应行建坊旌表。及赏给缎匹银两之处。著该部照例具题。　　

○是日、驻跸南石槽行宫。　　

○辛卯谕曰、福康安奏、广西左江镇总兵普吉保、擅令营弁曾世珑、掌责把总黎振乾、以致该把总情急。投水殒命。恐有威逼勒索情弊。请旨将该镇普吉保、并把总曾世珑、一并革职。解交署总督郭世勋严审等语。普吉保、曾世珑俱著革职。交郭世勋提集案犯严审定拟具奏。　　

○谕军机大臣曰、普吉保身任专阃。不知奉公恤下。乃于例禁接送繁文。因该副将未经亲到。迁怒把总酷加掌责。役使催纤。继复怒其旋营。将该管都司、一并传唤。以致该把总情急自尽。似此任性妄为致毙人命。恐其中别有威逼勒索情弊。不可不严加讯究。著传谕郭世勋、秉公审拟。据实具奏。　　

○又谕曰、福康安等奏、带领阮光平途次行走情形一摺。并钞录该国王递回昇隆城等处书信三封进呈。所办甚好阮光平叠受殊恩。诚心感戴入关以来。得睹天朝幅员广阔。声教覃敷。歆羡之余并怀震慑。而一切优加体恤。其欢欣感激情状。自属出于至诚。至途次寄回书信。俱未缄口。足见该国王小心晓事。十分恭谨。而书中所谕处分国事。井井有条。兼述天朝优待隆恩。不特藉以夸耀臣民。并使该国人心。更加帖服。看来阮光平用心周到。足以永资镇抚。长受朕恩。深堪嘉尚。但该国王入觐祝厘。往返约有八九月之久。其国事必须往来酌商。若一律俱不缄口。转非示信远人之道。著福康安、于途中告以天朝体制。凡外藩呈递文报。虽例不封口。今国王身列藩封。诚心入觐大皇帝一视同仁无分中外。嗣后往来书信。俱不必拘于成例。概不缄口如此详悉谕知。俾得益加欣感。并可释其疑意。　　

○以云南永昌协副将孝顺阿、为广西左江镇总兵。　　

○是日、驻跸密云县行宫。　　

○壬辰。谕、前因伊龄阿、汪承霈、办理科场事务。不能实力稽查。一味沽名邀誉。是以将伊二人降调。今因内务府。事务较繁。应量为添派以资稽核。伊龄阿、著加恩以三品职衔。在总管内务府大臣上行走。汪承霈、亦著加恩署理通政使。　　

