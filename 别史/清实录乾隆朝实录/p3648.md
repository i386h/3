<!-- { "loadSidebar": true } -->
○己酉。谕曰、朕自临御以来。惠爱黎元。加恩海＜宀禹＞。凡普免天下钱粮四次。普免漕粮二次。此外偶遇水旱偏灾。随时蠲免赈恤者。又不一而足。敬念圣祖仁皇帝御极六十年。普免钱粮一次。漕粮一次。稽诸史册。已为亘古所未有。而朕继承统绪、于重熙累洽之后。惟日孜孜。无刻不以民依为念。蠲免次数。视康熙年间。更有加增。此皆由国家承平日久。生齿益繁。人君代天养民。允宜渥沛恩膏。俾闾阎共臻乐利。方为子惠元元之道。我子孙缵膺大统。亦当以朕之心为心。爱养斯民。推恩行庆。若能频施旷典。视朕有加。实我大清国亿万年无疆之庥。若靳惜恩膏。有所弗逮。即非所以善继善述。设彼时大臣中。或以经费有常。储蓄宜裕为词者。似为国用起见。易于动听。而不知民为邦本。为民正所以为国。其言断不可听从也。至为治之要。首在用人。而人才究以正途为重。前因军需河务。支用浩繁。曾暂开捐例。原属一时权宜之计。不久即行停止。迄今已阅二十余年。而府库充盈。并不因捐例停止。稍形支绌。铨选既无壅滞。人才亦得奋兴。可见捐纳一事。竟当不必举行。此不特慎重名器。并以嘉惠士林。我子孙亦应奉以为法。倘复有奏请开捐者。即为言利之臣。更当斥而勿用。惟贡监一途。乃众所愿。弗占正途。不过给予顶戴。无碍铨政。亦仿古人纳粟之意。事尚可行。是皆用人爱民之大经大法。著将此旨敬谨存记。俾我世世子孙。遵循弗替。以期永臻郅治。　　

○谕军机大臣等、据毕沅奏拏获叠次抢窃首夥匪犯。审明定拟。请旨办理一摺。已交军机大臣、会同该部速议具奏矣。此案杨应子等夥合多人。屡次肆行抢劫。渐不可长。情罪重大。该督拏获审明后。自应将该犯等即时正法。俾要犯不致稽诛。方为正办。乃该督尚复拘泥请旨办理。殊属错误。该犯等人数较多。若不即时正法。久禁囹圄。既恐或有疎虞。且此等匪犯、赋性凶顽。或不免在监滋事。更复不成事体。毕沅、著传旨申饬。并著将未获逸犯。饬属严拏务获。毋使漏网远扬。至该府高杞、于此等要犯。即能督率所属。将首夥各犯即时盘获。尚属认真。高杞除随案交部议叙、以示鼓励外。其会同拏获之营县等、并著该督查明实在出力者。亦应一并咨部议叙。但不可因有此旨。遽将未经出力之员。概行咨送。致滋冒滥。　　

○庚戌。谕军机大臣曰、毕沅办理杨应子等一案。已属错误。而各省督抚。于重大盗案。似此拘泥请旨者。恐亦不少。著通谕各督抚、除寻常盗犯。仍照例定拟、请旨办理外。其似此首夥聚至数十人以上、叠次抢劫之案。如系地方官或因需索不遂。锻炼周内。冤及多人。则该督抚所司何事。果经审究得实。自应据实劾参。必将承审之员。抵罪正法。然此等凶恶匪徒。想地方官亦不应有索贿骩法。苛刻冤滥之弊。该督抚于审讯明确后。即应一面奏闻。一面办理。以惩凶顽而彰国宪。毋再办理迟缓。致有疎纵也。将此传谕知之。　　

○壬子。谕军机大臣曰、兰第锡、李奉翰等、奏会看海塘石坝一摺。已交原议大臣议奏矣。此事前据大学士九卿核议具奏时。朕以水势宜于顺轨直趋。方不至遏激为患。浙省海塘。已属与水争地。今又添建石坝。总计纵横不下百余丈。是占水之地。更为加多。潮汐往来。不无阻碍。长麟所奏酌减丈尺之处。恐无真知灼见。而吉庆甫经到浙。于海塘工程。亦未谙悉。因李奉翰适来京陛见。当即面为详晰指示。令其会同兰第锡、偕赴浙江。与吉庆三人详细履勘。公同商酌定议具奏。今据该河督等奏到、止称石坝十二座。内有九座并非迎溜之区。应听其废去。毋庸修理。惟第二坝、第十坝、第十二坝、适当迎溜处所。颇资攩护。请暂为留存等语。而于朕前此面谕、此项石坝是否占水地面。以致冲激损工之处。并未明晰声叙。是李奉翰并未领会朕意。且此项石坝十二座。均系福崧在浙时。先后添建。嗣经长麟查勘。以石坝过于高宽。与水抵御。易致泼损。奏请收窄办理。是此项工程。在长麟即欲收减改办。而该河督等此奏。乃称长麟请修之七座。均已残损等语。竟似此项石坝。系长麟奏请修筑。措词尤为牵混。前此福崧在浙江巡抚任内。惟知婪索牟利。于海塘事务。更何暇亲往履勘。留心整顿。其添建石坝。不过就属员怂恿之词。率议兴工。朕明知此项工程。必交官办。而采取石料等项。即可从中浮冒。又可以建筑石工。盖石工奏销重。柴工奏销轻。不用柴薪。既可从重冒销。更亦便小民生计。外以博市惠之名。而实以为侵肥之计。情弊显然。该河督等查勘时。亦应将福崧从前率行议建缘由。明白声叙。乃亦并无一字提及。此事李奉翰到京。曾经朕面加详谕。兰第锡、止系李奉翰转向告知。而吉庆不过随同查勘。乃李奉翰于朕面谕各情节。全未领会。摺中无一字道及不过联衔一奏。草率完事。是李奉翰竟系一无用之人。又何用伊前往会同查勘耶。李奉翰、著传旨严行申饬。并著将此旨。交长麟阅看。想长麟亦必当心服也。除俟原议大臣核议具奏。另告吉庆遵照办理外。将此各谕令知之。　　

○旌表守正捐躯江苏睢宁县民曾环妻葛氏。　　

○癸丑。上御乾清门听政。　　

○谕军机大臣曰、吉庆奏拏获闹漕弊命之犯。严究办理一摺。此案该犯等、倚众挜交。殴毙多人。所有先经锁押人犯。胆敢趁势脱逃。成何事体。似此恃众行凶。目无法纪。其情罪甚重。与日前毕沅所奏、拏获纠夥肆劫之杨应子等。尚拘泥请旨。曾降旨将该督申饬。并通谕各督抚。以此等人犯。即当立正典刑。以防在监滋事者。正属相同。吉庆一接禀报。即亲赴该处督办。甚是。著传谕该抚、务将已获之犯。严加根究。未获之犯。按名查拏。必须讯出正凶。一面正法。一面奏闻。不可稍事姑息。其实系无辜者。即予省释。亦不可因案关重大。稍有株连。至该县书役家人。如果有从中需索。激成事端者。自当严惩究办。惟该县陈钟灵、系本处地方官。若无办理不善之处。原可不必苛求。即有纵容酿变情事。亦宜俟究获正凶。审明正法之后。再行续办。若此时遽将该县参革治罪。使奸民闻知。见伊等与地方官两败俱伤。转致刁风益长。所谓民可使由之。不可使知之也。将此由六百里加紧谕令知之。仍将案犯是否全获究办之处。迅速覆奏。　　

○甲寅。上诣寿康宫行礼。　　

○乙卯。谕、据董椿奏、两淮泰海二分司所属。庙湾、板浦、中正、临兴、四场洼地。现屈严冬。卤气不旺。产盐较少。灶户别无生业等语。两淮泰州、海州、所属各场洼地。本年因夏秋雨水稍多。收成歉薄。前经加恩、将应徵折价钱粮。缓至来岁麦后分年带徵。今时值严冬。该处产盐较少。灶户生业维艰。口食未免拮据。著加恩借给一月口粮。并于附近盐义仓内、拨借谷二万七千七百九石八斗。以资接济。仍俟来年麦收后。照数徵收。买补还仓。该盐政务须督率所属。实力妥办。俾各灶户均沾实惠。以副朕轸恤加惠至意。　　

○又谕曰、福宁奏查勘江苏、山东、洋面交界地方。仍请以莺游山为界一摺。已批交原议大臣议奏矣。又据审明积年洋面劫案。将捏报推诿之官吏。分别定拟一摺。海洋被盗。理应无分畛域。即时擒拏。以期赃盗速获。乃各该员于所辖境内被劫之案。止图规避处分。并不缉拏赃盗。以致积年被劫各案。日久无获。自应将捏饰推诿各员。严加治罪。而巡抚各上司。漫无查察。亦皆有应得之咎。知县赵文照、巡检诸原治、均著革职、同已勒之知县沈则文。俱发往新疆充当苦差。余著照所拟完结。其专兼各武职、及接缉文员。并该管道、府、暨巡抚、各上司。亦著查明月日。交部分别议处。至此案既经查明与江苏无涉。所有书麟等前参之东海营都司色克图。著免其革职治罪。福宁等摺并发。所有江兰前参疎防各员弁摺。亦著一并交部核办。　　

○又谕、据保宁奏、哈萨克王杭霍卓之弟阿哈岱、恳请入觐。经伊斥驳。所见甚是。向来哈萨克汗王等。遣子弟入觐。俱准行。倘汗王等并未差遣。其子弟擅自请觐。辄允所请。不惟互相效尤。易启侥幸之习。且致汗王等心存猜疑。保宁、著赏给大荷包一对。小荷包二对。以示奖励。　　

○丙辰。谕、乌噜木齐所管鄂伦拜甡等、十八台站马匹。俱属肥壮。倒毙额数。又为减少。加恩该管站官员等。著赏给纪录二次。委署笔帖式。委署把总。著遇有应行拣选之处列名。兵丁等各赏给一月盐菜银两。　　

○又谕、刑部奏秋审情实节次未勾人犯。请分别改入缓决各摺。已依议行矣。现在京师入冬以来。尚未得有雪泽。允宜清理庶狱。感召天和。所有朝审、秋审、情实未勾。已过三次各犯。著加恩改入缓决。其由实改缓。已过三次人犯。及原拟缓决。已过一二次者。俱著该部查明各案所犯情节。分别减等发落。以昭矜恤而迓庥和。该部即遵谕行。　　

○调正红旗蒙古副都统和舜额、为镶黄旗汉军副都统。以副等侍卫副都统衔博斌、为正红旗蒙古副都统。　　

○丁巳。谕军机大臣曰、董椿奏、两淮商人。因应缴银两。准令分年完纳。感激恩施。恭备贡品数件。吁请代为呈进等语。前降谕旨、将淮商带缴铳销等银三百余万。分作十年完纳。原欲令商人缓交公项。其赀本可以辘轳输转。生计益资宽裕。今该商等复备物呈进。未免需费。转非朕格外加恩之意。但现在所备物件。既已送京。姑准其呈览。以遂伊等感戴之忱。嗣后遇有施恩之处。该商等断不必照此备物呈进。该盐政亦竟无庸接收。此系朕体恤众商之意。著传谕董椿、转行宣谕知之。　　

○又谕、据司马騊奏、滇省壬子年运京铜觔第八起。在湖北归州叱滩遭风沉铜五万斤。捞获铜三万五千五百九十余觔。赶运归帮等语。铜船遭风后。铜觔沉溺江底。不能随波冲去。若果认真捞摸。断无不获之理。乃向来水摸人等隐匿铜觔。希图盗卖牟利。报获之数。往往无多。今第八起运京铜觔。在湖北归州地方沉溺五万斤。捞获祇及大半。明系水摸私行隐匿。地方官不能实力稽查所致。著传谕毕沅等、即行实切根查。严禁水摸藏匿偷窃。及串通铺户私卖情弊。以期全数捞获。搭运送京。现在曾否全获。并著遇便据实具奏。寻奏、先后捞获铜四万四千二百余觔。计未获铜五千七百九十九斤。少十分之一。得旨、数虽少。在盗卖则多矣。又奏、现乘水落。严饬督捞。得旨、以实为之。　　

