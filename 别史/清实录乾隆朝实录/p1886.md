<!-- { "loadSidebar": true } -->
○护理山东巡抚布政使梁翥鸿奏东省常平仓谷。额贮二百八十八万二千石。除应徵应买。及本年平粜借拨兵米外。实存谷一百八十二万三千七百六十三石。尚有缺谷二十一万一千五百余石。系历年蠲赈动支。未经买补。今年各处丰收。应请酌动地丁银两发价采买。再应徵民借谷五十七万一千余石。其中零星小户。有仅种杂粮者若令买谷交仓殊费周折。并饬各州县照乾隆二十五年奏明之例。一体兼收。报闻　　

○壬申。太祖高皇帝忌辰。遣官祭福陵　　

○军机大臣等奏覆臣等遵旨审办盛京薓局舞弊一案缘佐领王睿。骁骑校舒汝安等在薓局行走多年。王睿又与佐领韩朝凤。合夥出银。令伊子侄等开设德聚德锦号两铺舒汝安等。亦有股分。按股分利。薓有刨夫在伊铺内买薓还交官欠王睿等因于官局收薓为之照应。以免吹求俱已供认不讳。应照违制律办理至舍图肯于薓局有无染指之处详加讯鞫据王睿等佥供。并无将军分肥之事。但任听攒派不行查办。所有历任该管将军府尹应请一并交部查议从之　　

○癸酉。上奉皇太后幸卷阿胜境。侍早晚膳至丙子皆如之　　

○赐扈从王公大臣及蒙古王公台吉等宴。至丙子皆如之　　

○以礼部尚书裘曰修。工部尚书董邦达。对调　　

○补行湖北省乾隆三十一年大计。不谨官一员。罢软官一员。有疾官一员才力不及官一员分别处分如例　　

○甲戌。万寿节。遣官祭太庙后殿　　

○遣官祭福陵昭陵昭西陵孝陵孝东陵景陵、泰陵　　

○遣官祭孝贤皇后陵　　

○遣官祭显佑宫东岳庙城隍庙上诣皇太后行宫行礼　　

○御澹泊敬诚殿。扈从王公大臣官员。及蒙古王公台吉等。行庆贺礼　　

○乙亥。军机大臣等议覆御史西平奏称、八旗养育兵。每年各赏给米一石八斗八升。按春秋二季。放给三色米石。因伊等年幼。不能亲身赴领者甚多。是以令领催代领。该领催因米数无多。概行售卖。折给钱文。不免有卖多给少之弊。嗣后请将养育兵。每年应支三色米石。折给稄米统作一季于每年二月照数放给。仍令该旗传令亲身赴领如实系年幼。不能亲身赴领者。著本佐领下领催代领。如该领催售卖折价。将该领催从重治罪外。仍将该佐领。骁骑校严行议处。应如所请。从之　　

○丙子。谕曰吴达善等奏、推升贵州游击许宗奕。自留陕办理屯田事务以来。已逾二年。昨于豫保案内具题经部议驳一摺兵部固属循例办理。但许宗奕。因派令管理新疆屯务。未能前赴推升新任该督等既称其自推升以后。留屯办事又经二载奋勉出力始终不渝。尚属实心办事之员若因其在贵州尚未到任在陕省又已推升。不得与实缺人员一体豫保。是因资熟手办公。转令其虚悬无著非所以示鼓励许宗奕。著准其豫保。俟屯务年满。送部引见至许宗奕在屯办事须扣至乾隆三十三年。始届期满黔省员缺。亦不便久悬自应另行铨补嗣后遇有此等推升人员。仍留本省。不能即赴新任者。其如何开缺另补并于本省照升衔题透。及入于军政保核之处著该部一并定议具奏　　

○又谕曰、扬宁著来京以蒙古都统用贵州提督员缺著李国柱调补速赴新任。湖广提督员缺。著福永补授。福永未到之先。著定长于两省总兵内拣选一员。暂行署理其宁夏镇总兵员缺。著张玉琦补授　　

○又谕、云南开化镇总兵员缺。著明瑞。于发往该省之副将人员内拣选一员。奏闻补授　　

○谕军机大臣等、据永贵奏称喀什噶尔地方紧要。绰克托性情褊急柏琨人虽明白。微少决断。二人共驻一处于地方无益。永贵请亲赴喀什噶尔驻劄。将柏琨调在乌什。与永庆一同办事。令绰克托与伊一同办事等语。永贵所奏。甚属含糊。看来绰克托。柏琨。在喀什噶尔办事。彼此不合伊应早将缘由声明具奏。朕自有裁处。何至如此张皇。乌什系新定地方。移驻许多兵丁。且系回疆腹地永贵系总理回城之人。驻劄该处。各回城事务。皆可遥为控制。若赴喀什噶尔。各城相距路远。势有鞭长莫及之虞。永贵不必赴喀什噶尔。仍在乌什总理事务。绰克托亦不便仍留彼处著前往伊犁。授为领队大臣。柏琨前往辟展办事伊勒图著赴喀什噶尔与秦璜协同办理。永贵既补授参赞总理回城事务喀什噶尔叶尔羌无庸再放参赞。均著以原衔在彼处驻劄办事将此传谕永贵遵办外。仍传谕阿桂知之　　

○军机大臣等议准。热河副都统玛瑺奏称、查热河等处。新旧驻防满洲兵一千五百九十五名。蒙古兵四百零五名。满洲佐领十六员。而骁骑校止十二员。蒙古佐领四员。骁骑校四员。因向有入满洲旗分之蒙古兵一百名。是以又放蒙古骁骑校四员。亦附入满洲旗分。今蒙古兵拨入满洲者。止有五名。应将此项骁骑校四员。仍归满缺。以符定额。又称。满洲兵拨在左翼蒙古者。三十四名。请彻出仍归正黄正红满洲。蒙古兵拨在满洲者。三十九名。请彻三十四名。仍归左翼四蒙古旗分其余蒙古兵五名。著暂在满洲当差。俟出缺后即挑取满洲计满州十六佐领下。十六骁骑校。蒙古四佐领下。四骁骑校。每佐领下各辖兵一百名。从之　　

○以左副都御史温敏为盛京礼部侍郎。
大清高宗法天隆运至诚先觉体元立极敷文奋武孝慈神圣纯皇帝实录卷之七百九十二　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十三乾隆三十二年。丁亥八月丁丑。上诣皇太后行宫问安　　

○自避暑山庄启銮。幸木兰　　

○浙江巡抚熊学鹏奏、江山县知县禀报闰七月初九等日。阴雨连绵。山水并发。沙石冲泻。计南乡二十八都三乡口等处。被水冲压田地。约有一千九百余亩。现饬各农佃上紧挑复。赶种荍麦。应请借给耔种。其冲成河道之田。有难挑复。应行查明请豁。其冲塌房屋。共三百六十余间。照例给予修费。并查明实在贫佃。先行抚恤一月。至一带道路。桥梁营房关楼等项。亦有冲塌之处。现逐细确估请修臣于闰七月二十八日。自省起程。前往各该处。逐一履勘。照例分别办理得旨、详查妥办。应行抚恤者。即行抚恤　　

○是日。驻跸中关行宫　　

○戊寅。驻跸波罗河屯行宫　　

○己卯。上遣侍卫云保、赴避暑山庄、皇太后行宫问安　　

○遣官祭贤良祠　　

○谕曰、嗣后蒙古王公等、保送其子一人报院为应袭者。著加恩。不必计其年岁即给与应得职衔　　

○吏部议准。闽浙总督苏昌奏称、浙江绍兴府属之余姚县。向定为冲繁中缺。归部铨选。但该县地大政繁。民刁吏猾。办理良难又宁波府属之慈溪。奉化。二县。向俱列为海疆要缺。在外调补。三年俸满即降。但该二县不过一隅滨海。并无紧要口岸。迥非各属海疆可比请将余姚县一缺改为繁疲难兼三要缺。在外拣选调补。其慈溪奉化二缺。应请改去海疆字样慈溪作为要缺。在外调补。奉化作为中缺。归部铨选。从之　　

○云南巡抚鄂宁奏、据普洱府达成阿禀称。普洱镇总兵德保。于闰七月十七日。由九龙江军营回至思茅。询其情由。据云闰七月初八日。宣慰报称。小猛养起火。我即带刀绍文前往迎敌。兵丁随后。因听江上船响。兵丁疑是贼人过渡一鬨而散。令之不遵。唤之不应我无奈令刀绍文引路而走。嗣于八月初四日。接总兵德保来劄。亦称误听有警。以致失散。批。特因此事。有旨令汝前往查办若德保有畏怯不堪实据。即行拏解来京。又奏德保由九龙江退回既因兵丁自相惊疑逃散。并未遇有贼匪则前此所报茨通小猛仑猛宽之贼。亦大约兵弁得之传闻相率而溃已可概见批兵丁实可恶已有旨了。又奏兵丁畏贼闻风奔避一切情形容臣查明据实办理。批。盖因木邦兵丁逃散。尔等所办过宽之故已有旨了此次再不可姑息矣又奏臣现在加添精锐同时并集如九龙江茨通等处果犹有贼匪蚁聚自当分路扑灭以安土境倘乌合之众已各鸟兽散。则惟应收集官兵拣择扼要之区。屯驻严防。以待大兵直捣阿瓦后。军威所至。即有余孽。亦不难以次清厘。至普洱思茅夷民。现俱安堵如常。并无贼警。报闻　　

○是日。驻跸张三营行宫　　

○庚辰。上行围　　

○遣官祭黑龙潭昭灵沛泽龙王之神。玉泉山惠济慈佑龙王之神　　

○谕军机大臣等。据阿桂奏、称现今伊犁换获哈萨克马匹稍多。乌噜木齐。巴里坤。哈密。等处营马。每年必须添补。请照军机处原议、在官牧厂。拣选膘好马二千匹。派拨官兵。分起运送乌噜木齐添补营马外。其余马匹。送往巴里坤。哈密。添补彼处营台马匹。如尚有余剩。再转送内地应用。其如何定价交纳之处。请交吴达善酌量办理等语。乌噜木齐。巴里坤哈密等处。每年应补营台缺额马匹。从各处购买长途赶回不无周章。今阿桂奏、请于换获哈萨克马匹。拣选二千膘好马匹。送往乌噜木齐等处。添补营台应用。所办好。著寄信吴达善。俟伊犁送到马匹时。即添补营台马匹其如何交价。并较内地买马价值节省若干之处。一并奏闻。寻奏、查伊犁换马价本。头等每匹价银四两八钱二等三两六钱三等二两五钱。折中核算每匹约三两六钱有奇加以沿途解送杂费等项。连价本约银四两一钱有奇较买马一匹定价八两之例。每匹可省银三两八钱以外。其此项添补营台扣留马价。存贮司库拨用得旨军机大臣议奏　　

○是日。驻跸阿贵图大营　　

○辛巳。上遣侍卫索诺木策凌赴避暑山庄皇太后行宫问安　　

○行围　　

○哈萨克使臣公品级都勒特克哷等七人入觐。上于和门宣见。赐櫜鞬裘服。并令随围从观　　

○谕军机大臣等刑部覆奏改拟谋死杨凤来之刘玉树斩决一案。与从前核驳原议斩决之图财害命张毛儿。改为斩候缘由。据称两案情节。大概相同。但刘玉树。骗银豫约之期。即属谋杀之日。其图谋已属显然。且较之张毛儿计图灭迹者。情罪亦更重等语此两案情事。究属相同该部虽委曲剖析。亦不能确为分别其前后改驳互异之处。实为一事两办但事阅数年现在堂官。均已更换。姑无庸置议惟是定拟案件审情比律办理应归画一嗣后务宜悉心酌核。毋得彼此参差。致有畸轻畸重之弊可将此传谕刑部堂官知之　　

