<!-- { "loadSidebar": true } -->
○谕军机大臣等、据班第奏公班弟达告称。有拉达克汗书来。称近日准噶尔人、从叶尔羌城、至伊处贸易。询问达赖喇嘛、班禅额尔德尼、安否。并及广兴黄教之事等语。近日准噶尔每遣使奏恳差人进藏。朕俱不允。前闻准噶尔进藏。道路艰难。若不往迎。断不能到。今观准噶尔常差人赴拉达克贸易。则彼处自有通藏之路。朕虽不准其进藏。而伊倘田叶尔羌城差人进藏。则所关甚要。将此事寄知总督策楞等、询问达赖喇嘛、与班第达。凡准噶尔通藏道路。应行防范之处。详议具奏。寻奏、询称准噶尔由叶尔羌城、至阿里克地方。中隔大山。水草甚少。难少行走。每年贸易人赴拉达克。皆有定数。若大众前来。拉达克汗、亦不许过。即使前至阿里克地方。自阿里克至藏。尚有两月路程。亦不难备御。又叶尔羌城、有路可通鲁都克地方亦须经戈壁行走月余。现在鲁都克地方。常设卡座至冬不彻各处卡座。严密连络自咱拉山以外。至拉卜赛那穆自阿哈雅克以外至顺图古尔等处亦通准噶尔。今请将卡座再行展放。严加防范仍派谙练扎萨克台吉、前往巡查报闻。　　

○命亲王德沁扎布、为喀尔喀副将军公策布登扎布、为喀尔喀参赞大臣。　　

○是日、驻跸徐家渡大营。　　

○丙子。上诣皇太后御舟问安。渡黄河。至天妃闸、阅下埽。　　

○谕军机大臣等、蒋溥因湖南龙阳一县。未报升科之地。至三万余亩。计直省似此者。谅亦不少。请饬各督抚、将未报升科之地。概准业户自首。以一年为限等语。亦属清厘粮赋应行之事。俟各省督抚奏事之便将蒋溥原摺抄寄。令其查办。　　

○又谕曰。梅珏成密奏二摺。著交总理事务王大臣。应如何办理。即行秉公查办完结具奏。梅珏成职任总宪。果有重大关系事件。自应密封入告。如无可论劾。不必举细故、而饰以张大之词。今其所奏、不过番役赌博。及地方生事之人。有司即可随常办理。遇便奏闻。何必列款特参。且搬取木榻。亦何至人人发指。于轻重之间。殊未得体。王大臣等、将此传谕梅珏成知之。　　

○户部议准、直隶总督方观承疏称、大兴、通州、等州县。自京至马兰峪。修筑御道。占用民地、共三顷七十四亩有奇。应照修筑泰陵御道例。分上中下给价。银粮开除。又通州、三河、蓟州、等三州县。占用各旗人地、共十五顷有奇。应接数拨补。蓟州、占用大粮庄头差地、共四十五亩有奇。内官圈地三亩有奇。照例补给。私置民地四十一亩有奇。给价除赋。从之。　　

○思赏革职内阁学士刘师恕、侍读学士衔。　　

○以右赞善罗暹春、检讨王太岳、充日讲起居注官。　　

○加赈长芦西由场、水灾灶户。　　

○是日御舟驻跸直隶厂。翼日如之。　　

○丁丑。上诣皇太后御舟问安。　　

○祭清河神威显王庙。　　

○阅高家堰堤。　　

○谕、朕稽古时巡。省方问俗。直隶屡经临幸。地方供顿办理。夙有章程。山左、山右、曾准商捐。于闾阎并无扰累。兹当巡幸江南。地方官初次承办大差。距皇祖南巡。已四十余年。旧章难于稽考。深虑其办理拮据。或至有累民力。今两淮商人。踊跃急公。捐输报效。地方官一应公务。俱于此取给。可信其无丝毫扰累闾阎。而办理工程贫民。更得资其利赖。于生计转有裨益。甚属可嘉。著加恩各按其本身职衔。加顶带一级。以示朕恤商为民至意。　　

○恩赏革职太仆寺卿熊学鹏、原衔。左副都御史叶一栋、署江苏巡抚户部左侍郎王玑。河南按察使缪孔昭、鸿胪寺卿衔。　　

○戊寅。赐扈从王公大臣、并江南大小官员等食。　　

○谕、上下两江。上年有被灾稍重之处。曾经加恩、将极重之宿州、灵璧、虹县、五河、宿迁、邳州、睢宁、海州、沐阳、等处。次重之凤阳、临淮、怀远、凤台、寿州、霍邱、清河、桃源、安东、等处。分别加赈。朕车驾南巡。所有经过之宿迁、桃源、清河、三县。见其民气远逊他处。并将所借耔种银两。全行豁免。今闻该地方官、展赈之事。尚未开期。朕省方问俗。念切民依。若地方官借办差之名。致穷黎嗷嗷待哺。殊非仰体朕痌瘝在已之意。著布政使永宁、星速亲往。督率该府州县等。即日按户开赈。并传谕黄廷桂。饬令该州县正印官。不必办差。即回本任。专心办理散赈。务俾均沾实惠。朕回銮时。或尚有不能妥协之处。惟永宁是问。　　

○又谕、朕巡幸江浙。经过地方。各营汛兵丁。有派令办差者。俱加恩赏给两月钱粮。今念河兵、有挽纤诸务。更属勤劳。著再加赏一月钱粮。以示优恤。　　

○又谕曰。熊学鹏前任太仆寺卿时。因清派堂官。饰词取巧。经部议革职。今朕已加恩赏给原衔。更念该员年力尚强。其从前议处之案。尚非劣迹重大者比。著该部调取赴京。仍以太仆寺卿等官补用。　　

○是日御舟驻跸平桥。　　

○己卯孝康章皇后忌辰。遣官祭孝陵。　　

○谕、据刑部将纪山、由西宁拏解前来严行监禁等因具奏。著交在京总理事务王大臣、会同该部审讯。从前朕因纪山。原系驻藏办事之人。令伊前往。于事有益。是以多方训饬发往。纪山到藏时。一切事宜。并不据实陈奏办理。转将朕训饬之言。洩漏于珠尔默特那木扎勒。且以珠尔默特那木扎勒、听信伊言。感恩奋勉等因具奏。不知纪山如何向伊盟誓。致珠尔默特那木扎勒、如此生事。此等缘由。逐一研讯。至纪山所称、伊驻藏时。珠尔默特那木扎勒、曾馈送伊银一千两。伊若不受。反恐珠尔默特那木扎勒生疑。是以权宜存贮。而伊回京时、此项银两作何办理之处。并未言及。俱著审明定议具奏。　　

○是日御舟驻跸刘家铺。　　

○庚辰。遣官祭江渎之神。并吴季札祠。宋臣宗泽祠。故大学士张玉书、尚书赵申乔、等词。赐季札祠扁、曰清徽绳武。宗泽祠扁、曰丹忱贯日。　　

○是日御舟驻跸十八里铺。　　

○辛巳。上诣皇太后御舟问安。　　

○谕曰。高斌、张师载、管理挽纤河兵。一路随从。诸事实心办理。所属河工人员。亦俱能黾勉出力。甚属可嘉。高斌著加一级。张师载著加顶带一级。作为从一品。其河工办差人员。俱著各加一级。　　

○工部议准、江南河道总督高斌等疏称、高堰汛内大坝、里坝、等处石工。上年春夏之交。连日风雨。共倒卸四段。长七十三丈五尺。请动项兴修。从之。　　

○缓徵长芦庆云、青县、衡水、兴国、富国、丰财、芦台、严镇、等场水灾灶户额赋。并分别赈恤饥民。　　

○免山东峄县、兰山、郯城、平度、昌邑、胶州、高密、等七州县水灾额赋有差。　　

○是日御舟驻跸小五台。　　

○壬午。上诣皇太后行宫问安。　　

○赐扈从王公大臣、并江南大小官员等食。　　

○谕、朕经过淮安。见城北一带。内外皆水。虽有土堤为之防。而人烟凑集之区。设经异涨。其何以堪。甚觉怵然。亟应改建石工。以资保障。著总河高斌等、会同总督黄廷桂、确勘详估。及时建筑毋忽。　　

○总督仓场侍郎鹤年等奏、京城内外各仓放米。年分参差不一。缘仓廒多寡既殊。复以南新、旧太、海运、富新、兴平、北新、六仓。轮贮山东、河南、运京黑豆。旧太、海运、二仓。廒尚九十余座。余皆八十余座以下。每年运豆二十万石。随劄随放。廒易腾空。非米石久贮者比。而贮米仓廒。如储济、万安、等仓。多至百余座、九十余座不等。贮米多寡不齐。故放米新陈互异。请自本年始。将廒座最多之储济、万安、旧太、海运、四仓派贮豆。余匀贮米。从之。　　

○是日驻跸高旻寺行宫。翼日如之。　　

○癸未。上诣皇太后行宫问安。　　

○赐扈从王公大臣、并江南大小官员等食。　　

○谕、京师米价。较上年渐觉昂贵。向来八旗米厂。原为平减市价而设。但照旧发粜。恐尚不足以资调剂。从前曾因米贵。添设厂局。派乾清门侍卫等分局监粜。今虽不至如甚贵之年。但米价既昂。应酌量添设米局。自于民食有益。著在京总理事务王大臣。速行定议。一面办理。一面奏闻。寻奏、京师现在米价。老米、每石一两六钱五分。稄米、仓米、每石一两五钱五分。老米尚不甚贵。且买食者少。稄米、仓米、买食者多。时价稍贵。请照乾隆十三年例。酌减定价。每石。老米一两四钱。稄米、仓米、一两二钱。银钱兼收。收钱易银解部。再查京外各乡。并东南一带。接壤上年被水州县之处。米价腾贵。民多赴京买食。致京师米价日昂。请照乾隆九年例。于四路同知驻劄处。分设四厂。各发米二千石。令通永、霸昌、二道。督率各该同知。就近平粜。并派科道四员。部司八员。督察协办。得旨。甚好。知道了。　　

○又谕、归班进士。现在挨次选用。并无雍滞。无庸轻议更张。朱若东、乃奏请年五十以上者。令以知县即用。不思朝廷用人。从无限年之例。且知县员缺。只有此数。若五十以上之人。越次即用。转于应选人员有碍。况归班时未及五十。而候选已过五十。又将何以处之。朱若东此奏。殊未知大体。或伊意中有年老未选之人。挟私冒昧陈奏。著严行申饬。　　

○又谕曰。革职提督扬凯、前来接驾。朕观其年力未衰。从前参案。尚无实在劣迹。且曾经历练戎行。著加恩以总兵官补用。　　

○又谕曰。进治河方略之生员俞堉。著赏缎一疋。貂皮二张。大荷包一对。进诗赋之吴楷、顾于观、姜抡元、王世球、于尧臣、著各赏缎一疋。大荷包一对。其余王新铭等十五人。著各赏大荷包一对。　　

○刑部奏、审明革职拏问之云南巡抚图尔炳阿。于已故永善县知县杨茂、亏空银米。不即参追。转令布政使宫尔劝、驿盐道郭振仪、设法弥补。应照明知侵盗钱粮故纵律拟流。得旨。朕以图尔炳阿。身任巡抚。兼署总督。其于通省吏治。全不留心整饬。一任属员恣意侵贪。如宫尔劝、郭振仪、等司道大员。侵蚀累累。皆毫无觉察。深负朕恩。是以革职拏交刑部治罪。其罪即在此。该部乃祇就杨茂一案。草率问拟。以流罪完结。避重就轻。甚属错谬。岂谓朕省方远出。驻跸之次。于事机偶未经意。该部遂尔疎略从事耶。著传旨严行申饬。寻奏、图尔炳阿。身任封疆。瞻徇欺隐。于属县亏空不参。敢代弥补。且句道大员。近在同城。侵蚀累累。毫无觉察。应比照监守自盗钱粮、银一千两以上律、拟斩监候。其侵亏银两。俟宫尔劝、郭振仪、等各案审结后著追。得旨。图尔炳阿。依拟应斩。著监候秋后处决。余依议。　　

○恩赏革职内阁学士许王猷、侍读学士衔。　　

