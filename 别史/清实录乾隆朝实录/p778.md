<!-- { "loadSidebar": true } -->
○两江总督尹继善覆奏、米粮日贵。由于户口繁滋。偏灾偶被。田亩不尽种谷。仓储争相购买。且造酒躧麯耗费。查各处常平额贮每省有二三百万。出纳拘于期限。使有用之谷。积而不用。诚不如散在民间。然仓储不可空虚。况年来百物腾涌。并非官为采买。无不价增。可知采买特米贵之一端。应将已足额者。加谨收贮。毋庸多增。未足者。俟丰年酌买。倘市价未平。统以收捐本色监谷。通融弥补。不得于价贵时争购。非值青黄不接。市粮缺乏。不得滥粜。亦不必拘粜三之例。设需给赈。除本处米谷过少。自应于别属拨济。若一隅偏灾。尽可给银买食。倘米价略昂。不妨据实请增折价。较之远地拨运。稽迟多费。不但节省。而且有益。如此办理。则采买不必全停。贡监总收捐本色。设遇米贵。仍宜减价。以广招徕。至于食用耗费。则就两江而论。酿酒数千家。获利既重。为业日多。约计岁耗糯米数百万石。躧麯小麦又数百万石。民间将肥田种糯。竟有一县种糯多于种稻者。窃思酿酒难于骤禁。惟有严禁广种糯稻。请严行各州县。统计田亩。谕民以百分之一种糯。余俱种粳。如违罚谷入官种粳种糯。工作收获相同价值亦无甚悬殊。果能劝导有方。谁肯干禁又有将高阜改种烟草、甘蔗。低洼改种菱藕等物。每年照旧输粮。实则不种五谷。应令地方官谆切劝谕。令其自行改复。严禁后来。至于种烟。原干例禁。即行翻毁。责成乡保。稽查惩治。至于办理之法。惟有以不治治之。若不悉心体会。而祇纷查囤户栈房禁铺户当米。民间存贮。多设科条。纵用胥役。徒多扰累。无益于民。得旨、俟汇齐议奏遵行。　　

○江南河道总督周学健奏报、泰州安丰场灶户常子高等。及通州白蒲镇监生吴伟度等。纠众滋事情形。得旨、知道了。河工民事。固各有分司而不宜越俎。至有系国体民生之大。则不可以常论矣不然。所谓大臣者。与有司又何殊哉。　　

○又奏报、六、沭两河工程告竣。酌筹防护伏秋事宜。得旨、览奏俱悉。秋汛胜于伏汛。此时惟有敬谨防护。不可遽为满足之言也。　　

○福建巡抚潘思榘奏、厘正台湾兵饷之那垫、以重库帑、得旨、有治人。无治法。不以实力。虽百定法何益。　　

○湖南巡抚杨锡绂奏、资送流民回籍情形。得旨览。已闻湖南所资送流民。有途间生事者矣。此即汝办理不妥之故也。　　

○又奏、湖南本年早稻已获丰收。中稻畅茂。秋成可必。向闻江苏未经买补仓储甚多。请于湖南买谷二十万石。拨运江苏。得旨、甚好。　　

○河南巡抚硕色奏报、雨水情形。得旨、此际且不可为满足之言。必俟秋收后。此怀方释耳。　　

○山东巡抚阿里衮奏报、邹平新城、等二十九州县续报蝗蝻。现在扑捕。得旨、上紧督捕。毋使稍留余孽。净尽时速行奏闻。　　

○陕西巡抚陈宏谋奏、坐补邠州直隶州知州刘庶、年逾八旬。病痊后、精神办事。觉不如前。直隶州表率属员。恐难胜任。该员原系同知借补知州。仍照原衔升转之员。可否俟有同知通判缺出。酌量题补。得旨、汝此奏系为刘庶寻捷径也。其可乎。即原缺出时。亦视其可不可而后用之。岂即定用彼乎。如此小伎俩为人之事。汝尚敢为之乎。　　

○陕西布政使武柱、奏报雨泽。并西、凤、同、乾等处州县。夏禾被灾。抚恤情形。得旨、览奏俱悉。此等奏报。理应据实。不可粉饰也。　　

○甘肃巡抚黄廷桂奏、甘省地亩所产粮色高下不等。今岁河东河西澍雨频降。丰登有望。正小民清完宿逋之时。请照上届奏准之例。止收小麦莞豆之处许于四斗之内。以粟米兼纳。得旨。此亦从权之一法。妥为之可也。　　

○广东巡抚岳浚奏报、署理总督印务缘由。得旨、今令策楞暂管江苏巡抚。以待鄂昌所需时日更多。而广西则又新调巡抚。一切攘外靖内察吏安民诸务。恐汝心有余而力不足。汝宜勉之。　　

○广东提督黄有才奏、提督出巡。停止十载有余。恐营伍不无废弛。请于每年春耕以前秋收以后。不拘月日亦不指定地方。出其不意。减从直往。或查验二三营。或连阅四五营。巡无定期。使各营周岁常怀儆惕。庶各勤加整练。以备不时巡查。其往返日期。请免题报。得旨、既商之督抚。即照所奏妥宜行之。　　

○云贵总督张允随奏报、滇黔两省秋禾雨水情形。得旨、览奏俱悉。被水州县。加意抚绥。毋致失所。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百十九


大清高宗法天隆运至诚先觉体元立极敷文奋武孝慈神圣纯皇帝实录卷之三百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年戊辰。闰七月。癸丑朔。谕曰。刑部事务紧要。满洲尚书员缺。朕于各部侍郎内详细评量。或才堪办事。而践更未久。或才力未充。而统率匪宜。一时未得其人。阿克敦前虽获罪。尚系旧人。且其获罪。不因办理部务错缪。尚可弃瑕录用。著署理刑部尚书。吏部侍郎德通为人尚属勤慎小心。都察院亦事简。著补授都察院左都御史。吏部侍郎员缺。著盛京侍郎介福调补。工部侍郎员缺。著宗室公恒禄补授。内阁学士员缺。著观保补授。　　

○又谕曰、公恒禄系宗支。办理侍郎事务。体宜从优。除列衔、坐次、仍照衙门规制外。其御门引见等行走之处。著在满洲尚书之下。汉尚书之前。以后有似此者。该部请旨。　　

○军机大臣等议准、四川巡抚纪山奏称、大金川用兵。已阅年余。川省各属仓谷。除陆续碾运外。可续拨者。约计三十余万石。万一凯还需时。军粮关系甚重。臣前奏开捐例。银米兼收。嗣张广泗奏停收米。不得不多碾仓谷。今仓谷不敷碾运。急宜未雨绸缪。请将川运捐纳人员。除交银司库外。有愿捐本色者。于会城及附近水次。并西南路近口之各府州县仓。就近纳谷。每石作银六钱计算。至捐例除原题各款外。其道府郎中等官。并武举捐纳卫守备即用等款。川运前次未载者。俱请照东省一体报捐。川省人应停其赴别处捐纳。得旨、依议速行。　　

○以署刑部尚书阿克敦、充经筵讲官。　　

○甲寅。上至观德殿、孝贤皇后梓宫前奠酒。　　

○上还宫。　　

○户部等部议覆、调任宁古塔将军阿兰泰奏称、吉林乌拉官庄极贫壮丁应交粮石。奉旨宽减一半外。应交粮七千三十二石零。仍不能完。尚欠二千七百八十八石五斗。请交户部展限。应如所请。俟本年秋收后、带徵完报。从之。　　

○乙卯。上诣畅春园、问皇太后安。　　

○幸圆明园。　　

○谕曰、都察院所奏浙江永嘉县民樊天九、具控伊子生员樊显、因调任学政陈其凝、带往台州阅卷身死不明一案。事关人命。著副都御史梅珏成驰驿前往。会同巡抚方观承、秉公详审。如陈其凝有应行解任质讯之处。著即奏闻请旨原呈粘单并发。　　

○谕军机大臣等、满福前任护军统领任内。办理尚知奋勉。是以加恩用为古北口提督。乃伊自到任以来。料理营务。未见妥协。看来诸事与从前历任提督不同。即如奏报晴雨、收成、及地方情形。皆系地方入告之事。而满福奏报甚属稀少。且所进之摺。支离浮冗。全无体裁。非朕委任之意。著传谕严行申饬。　　

○户部议覆、山西巡抚准泰疏称、晋省铸钱。委冀宁道率同太原府通判经理。安炉十座。每座日镕净铜铅锡九十一斤。铸钱一十二串一百三十三文。除工料外。实交钱十串三百四十五文。每炉给铜铅点锡三百斤为底火。铸竣归项。拨书役一名。快役五名。铸交开销各项。由经管通判造报。派佐杂一员在局监视。应如所请。从之。　　

○丙辰。蠲免直隶霸州、固安、二州县被灾屯庄、并入官地亩、应徵银谷。　　

○抚恤湖南益阳、沅江、武陵、龙阳、新化、澧州、石门、永定等八州县被水贫民。　　

○以故镶黄旗汉军二等男刘俊德、孙芳林、袭爵。　　

○铸给四川成都府盐茶督捕通判关防。从巡抚纪山请也。　　

○丁巳。谕昨值孝贤皇后大事。盛京、杭州、宁夏、京口、凉州、四川等省将军大臣等。惟令官员过百日剃头。其兵丁剃头之处。并未传行。兵丁虽属微贱。俱系满洲臣仆。亦应与官员一例传行。因未一例传行。兵丁始于百日内剃头。伊等忘满洲旧规。可谓不知轻重矣。其未经办理之处。甚属糊涂。著将伊等俱交部察议具奏。　　

○谕军机大臣等、纳敏奏请、僧人心恒、应否解川。俟拏获之日请旨一摺。朕已批示解川矣。从前张允随曾奏、咨明川省。查拏心恒解黔收审。朕因川省现在行咨安徽本籍查拏。是以传谕张允随、令不必解往黔省。有应查问之事。即咨安徽巡抚取供。今已令纳敏解川。倘张允随有咨明安省之处。应将此旨咨覆。俾即行文川省办理。可传谕纳敏知之。　　

○又谕、据盛京将军阿兰泰奏称、锦州应运天津等处米粮四万石。已催令商人装载。委员催趱。速令起程。其海城等处运往直属之四万石。俱经起运等语。阿兰泰办理甚属妥协。可传谕询问那苏图、此项粮石。曾否运到。并收过若干。现贮何处。将来作何动用。目下米价若何。一并查明奏闻。寻奏、七月十一日、商人运回杂粮七千余石到津。为数无多。粮价未能遽减。然尚不昂贵。至此项米。系商人自备赀本。领照采买。应听商人自行粜卖。得旨是。知道了。　　

