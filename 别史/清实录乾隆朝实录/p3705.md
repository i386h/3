<!-- { "loadSidebar": true } -->
○又谕、向来各省奏报粮价多有不实。朕披阅所开清单每以价增奏报者多。即遇丰收之年。亦仅报至价平而止此盖劣员为买补仓谷之计耳。本日陈淮奏九月分江西各府粮价。俱注价贱何以各省粮价均不按照时价。据实具奏年岁丰歉不齐市集粮食。价值随时长落宁有各省皆同有增无减之理。此皆由地方官积习相沿。朦混捏饰督抚等率据属员禀报之价。开单具奏。以为采买侵渔地步。所奏实不足信。若云江西年成好。则湖南四川亦多好年成。何从未见奏贱价耶。朕廑念民依。无时或释原非欲各督抚竞为粉饰讳灾也。即如本日陈淮奏、拏获乐平县民强奸幼女谋杀人命一案。朕以其办理尚属留心是以赏给荷包。交部议叙。并非因其开报米粮价贱。加之奖励也。嗣后各督抚、务须各发天良。将每月粮价。据实具奏督抚等观望陋习。非过即不及。朕甚愧之不得因有此旨。有心减饰用副朕勤恤民隐至意。　　

○又谕、恒秀在吉林将军任内、办理参务。未能妥协。以致亏欠库项。勒派民人。是以问拟绞候。实属罪所应得。姑念恒秀究无侵渔肥巳情事。著加恩宽免。但恒秀身为宗室。擢用将军如此办事错谬。岂可复授官职。著在家闭门思过。以冀愧悔。　　

○壬午。上御乾清门听政。　　

○谕曰、吉庆奏江苏松江府、太仓州属灶地八月间雨水稍多。收成歉薄等语。松太等属因积雨歉收。前据奇丰额等奏到已降旨将应徵地丁漕粮概予缓徵今该府州所属灶地亦因雨水稍多收成歉薄。若将应徵盐课一律徵收恐灶力不无拮据。所有松江府属之青村、袁浦、横浦、浦东、下砂及下砂二三等六场、并太仓州属之崇明场各灶地。暨该府州所属之华亭娄县、奉贤、金山、上海、南汇、青浦、崇明等八县。低洼歉收田亩。本年应徵盐课钱粮。亦著一并加恩缓至来年秋收后带徵。以纾灶力该部知道。　　

○谕军机大臣曰吉庆奏松江府太仓州属灶地因雨水歉收一摺。已有旨将应徵盐课钱粮。加恩缓徵矣。前据奇丰额等奏、松江、太仓二属八月中积雨连绵。低区收成未免歉薄请将应徵应带地丁漕粮。概予缓徵时即应并及灶户。本日吉庆所奏虽系灶地盐课。但该府州俱属江苏所辖地方。何以奇丰额前奏摺内、既未提及此次又未会衔具奏著传谕该抚、嗣后当一体留心。遇有此等事件。务宜彼此知照会衔奏闻。不得因系灶地。置身局外也。　　

○以太常寺卿顺海为通政使。　　

○江苏巡抚奇丰额疏报、娄县、宝山二县开垦田涂、地七顷九十六亩有奇。　　

○旌表守正被戕湖南永定县民朱世荣妻向氏。　　

○癸未。上御懋勤殿勾到湖广情实罪犯停决斩犯七人。绞犯四人。余二十二人予勾。　　

○甲申。上诣奉先殿寿皇殿、行礼。　　

○是月。陕甘总督勒保奏、查明教匪刘松在配。实未传教收徒批、此不过欲保尔地方无事耳总非真语。外省恶习奈何但朕不为已甚早有旨了又奏将刘松、刘四儿委员解赴襄阳。交福宁归案审办又批、完汝事了。又奏搜获刘松市平杂色银二千两。贮藩库充公得旨、有何要　　

○又奏、筹议商民呈缴小钱。请酌给价值。以期收销净尽。得旨、妥实行之。勿为虚言。　　

○两广总督觉罗长麟奏、查明各州县。并无私藏私制鸟枪得旨毋久。而懈可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十三



大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。十一月。乙酉朔。喀什噶尔参赞大臣永保等奏、请定回民出卡贸易章程。一、喀什噶尔贸易回人等。如往充巴噶什、额德格纳、萨尔巴噶什、布库、齐哩克等处贸易者。给与出卡执照。如往各处远部落。俱不得给与。违则拏获发遣。一、出卡回人。自十人至二十人为一起者。始给与执照。每起派阿哈拉克齐一员。往则约束。回则稽查。毋令羁留。如有不遵约束。枷号三月。仍重责示众。隐匿者并究。一、出卡回民等。如贪利擅往布噜特远方。被人抢夺物件。查获后仍给原主。不足示惩。请嗣后半给原主。半交阿奇木伯克等。作为公项。地隔窎远者。应置不问。仍将违禁回民。枷号半年。不准出卡。一、回民等被布噜特抢夺。必将实在遗失物数。报官查办。如有捏造私增。查出不准给还。半赏饬查之人。半交阿奇木伯克等。以备充公。该管人重惩。自行失去者。俱不准官为代查。一、布噜特等如私进卡座。及于就近处所劫夺。拏获后俱正法。一、回民出卡被窃。除照数追出外。查系初次行窃。照布噜特例。罚取牲畜。分赏饬查之阿哈拉克齐等。如有侵害人命。不论初次二次。抵偿办理。一、布噜特等窃取零星什物。应先示薄惩。发交该伯克等收管。倘再不知儆惧。照初次加重办理。得旨、永保等奏、请定回民出卡贸易、并布噜特等偷入卡座、抢劫行窃治罪办理一摺。所奏尚属可行。著即照永保等所请行。但摺内语句太繁。殊欠明晰。永保向在军机处行走。非不晓事者可比。著严行申饬。　　

○丙戌。谕、据秀林奏、查看三姓地方被水旗人。接济口粮等语。本年三姓地方被水旗人。田庐多有淹损。情殊可悯。今据秀林核定。奏请接济口粮。赏给修理房屋银两。著照秀林所请。由该处义仓官仓内、拨支粮石。借给被灾人等。每口每月二斗。以资接济。限三年完缴。所有被水房屋。每间著赏银一两。令其修理。其秋收无获之庄丁等、应交屯地粮谷。著照例宽免。以示轸念被灾旗人之意。余照所奏行。　　

○又谕曰、苏凌阿等奏、邪教案犯刘之协、先经河南另案关审。于十月初九日解至扶沟。该县不即收禁。仅交差管押。以致该犯乘间兔脱。转捏禀刘之协与安省差役于姓、一同潜逃。现提讯太和县原解县差余洛供、该役解犯至扶沟收管后。取有该县印信回照为凭。是该犯之逃。系在解到扶沟收管之后等语。并据穆和蔺奏、请将扶沟县知县刘清鼐革职。留于地方协缉。并自请与藩司吴璥、臬司陈文纬、一并交部议处等语。所奏大奇。邪教一案。自福康安、秦承恩、奏到。降旨交湖北河南各处通缉。已将数月。该县岂尚未闻知。即云刘知协、系因窃案先行关审。但知字与之字。音本相同。有何分别。该县关到刘之协后、即应从此根究。何得置若罔闻。并不留心收管。致被要犯潜逃。况安省差役解到后。该县业经给与印信回照。又何得捏禀安省差役与之同逃。希图诿卸。此等玩误劣员。岂得止以革职协缉。参奏完事。刘清鼐、著即革职。拏交刑部治罪。穆和蔺、吴璥、陈文纬、及该管道府。俱著交部严加议处。穆和蔺、身任巡抚。吴璥、陈文纬、身任两司。平日不能留心整饬。以致所属地方官。于此等关提要犯。漫不经心。致有疎脱。若复任其坐拥厚廉。不足示惩。穆和蔺、著罚养廉五年。即时完缴。吴璥、陈文纬、并著各罚养廉三年。亦著即行完缴。以为玩误地方者戒。所有刘之协一犯。即著责成穆和蔺、吴璥、陈文纬、三人。亲往分投督拏。务期速就弋获。如不能即时拏获。致今远扬漏网。恐伊等不能当此重戾。其革职拏问之扶沟县刘清鼐、并著穆和蔺、遴派妥员。小心管押。迅速送部。倘途中再任疎懈。致该员有畏罪自戕等事。必将穆和蔺立寘重典。不能再为宽贷也。　　

○谕军机大臣曰、穆和蔺奏、刘之协到扶沟县后。乘间潜逃等语。该犯既自知罪重。脱逃后必潜赴同教匪犯家内。辗转藏匿。总须在流传邪教省分。通行严缉。方能弋获。除已明降谕旨。著落穆和蔺等、亲身严缉务获外。著传谕各该督抚、严饬各属。并遴选干练妥员。分投躧缉。务期迅获。毋得视为海捕具文。致要犯稽诛漏网。若拏获该犯后。讯出在何省逗留。即惟该地方官是问。恐不能当此重戾。刘之协于何省就获。即于何省审办。从严定拟具奏。不必往返解送。再有疎虞。　　

○丁亥。谕军机大臣等、昨据苏凌阿、穆和蔺等奏、邪教案犯刘之协、解至扶沟县乘间脱逃。当经降旨责成穆和蔺、吴璥、陈文纬、三人分往亲拏。并著湖广、四川、陕甘、安徽、各督抚遴委妥员。分投躧缉。务期就获。著再传谕各该督抚、于拏获后、即派委妥干员弁。小心管解。迅速解京审办。倘该犯自知罪重。或在途思欲绝食饿毙。以致气息垂尽。难以押解到京。即著解至何处。即于何处报明。将该犯凌迟处死。毋致要犯幸逃显戮。　　

○礼部题、冬至节应行庆贺礼。得旨、今年冬至次日。著停止行礼。　　

○戊子。上御懋勤殿。勾到江西情实罪犯。斩犯十人。绞犯十二人。俱予勾。　　

○谕曰、兰第锡奏、高家堰一带。本年风损石工。段落较多。委员勘估。而石工下数层。皆在水中。是否根脚整齐。抑或间有蛰裂。未能确切估计。现饬将应筑越坝。即于此时先行圈筑。赶戽底水。俾石工根脚显露。以便验明确估等语。此非深知河工之言。砖石各工。体质沉重。如果根脚损坏。则上面砖石。必有闪裂陷下不平。或致倾倒之处。何待根脚显露。始能查验。若如兰第锡所奏、先行圈筑越坝戽水。高邮石工数十里。皆筑坝乎。必无是理。若筑坝至底。根脚并无蛰裂。则此项筑坝戽水之费。岂非虚掷。况湖水浩瀚。非一二尺浅水可以车戽者比。水中筑坝。又从何处安桩立脚施工。此不过河员因无可开销。故怂恿兴工。以为冒销地步。或南北情形又有不同。著派庆桂、韩鑅、前往会同督臣苏凌阿、确切履勘。绘图贴说。据实速奏。如果应修。即时兴工。以归核实而杜冒滥。　　

