<!-- { "loadSidebar": true } -->
○兵部议覆、大学士管云贵总督李侍尧奏称、茨通地方。自设普安营。弁兵瘴故甚多。奏准彻去。查原立驻防时。设都司一。守备一。千总二。把总四。外委千把六。马步战守兵五百名。今既裁去驻防。除都司一员。毋庸复设外。其景蒙营拨来之守备一。千总一。把总二。外委千总一。外委把总二。兵二百八十四名。请彻回景蒙本营。景蒙自兵弁分拨普安后。原设参将改为都司。今兵复前额。请裁都司。改设游击。以资弹压。缺由部推。元江营原拨兵二百一十六名。即拨添普洱镇右营思芽新城驻防。交游击管辖。以壮边营。尚余普安营千总一。把总二。外委三。均请裁汰。现任各弁留省。遇缺轮补。应如所奏。其改设拨回各员弁。即令咨部换给关防、劄付。从之。　　

○壬寅。谕军机大臣等、据陈辉祖奏到属员贤否摺内。称衡州府知府黄树堂、接见二次。应对迟缓。胸次似欠开爽到任后、现办事件。尚系率常循分。容留心再看等语。知府有整饬地方、表率属员之责。黄树堂、性既迟缓。且欠开爽。于知府自不相宜。该员到任已七八月。能否略加练习。若仍不过率常循分。即不便姑容贻误。著该抚即速查明。据实具奏。毋得稍存姑息。至贤否摺到及佐贰州县等官。必其人尚堪造就成材。以备简用。如汉阳府同知顾駉、该抚称其才识明达办事勤敏。将来遇有府缺。或可擢任。若通省知县甚多。岂能遍列。今长沙县知县范元琳、该抚称其才质迟钝。而黾勉供职。尚无贻误。是该县于长沙首邑。尚恐非宜。将来未必可至府道。因何列入此摺。著陈辉祖、一并据实奏覆。将此遇便谕令知之。　　

○命刑部尚书德福、在紫禁城内骑马。　　

○癸卯。上御懋勤殿。勾到广东、福建、奉天、情实罪犯。停决广东斩犯七人。绞犯一人。福建斩犯十一人。绞犯一人。奉天斩犯一人。绞犯四人。余八十七人、予勾。　　

○谕、湖北省江陵、监利、二县。本年因秋水泛涨。其最低垸田。间有被浸处所。虽该抚等查明。疏消补种。俱秋成有望。不致成灾。第念该处垸田。俟水退后补种荍粮。收成究未免歉薄。所有江陵、监利、二县。被水补种歉收各垸田。本年下半年钱粮。著加恩缓至次年麦熟后徵收。以示体恤贫民之至意。该部即遵谕行。　　

○又谕、据明亮等奏、前因郭罗克贼番。杀害青海公礼塔尔一案。尚有凶犯未获。将该土司玛克苏尔衮布、扣留内地。令伊弟索朗勒尔务、实力缉凶。今该土司因不服水土。患病身故。恐伊弟等闻知。怠于缉犯。是以暂未谕知。以期速获等语。所办非是。玛克苏尔衮布、羁留灌县地方。距该土司住寨不远。既经患病。即当就近遣令归巢。迨其已死。更应将其身尸发还。查明应袭之人。令其袭职。方合正理。乃明亮等。意欲匿不令知。殊失抚驭番夷之道。郭罗克贼番。杀害礼塔尔一案。业经拏获数犯正法。且土司玛克苏尔衮布、扣留内地。已将四月。今又病故。亦足以偿礼塔尔之命。所有未获凶犯。即可毋庸勒缉。原派督缉之官弁等。俱著彻回。朕办理庶务。惟以光明正大为主。即待边圉番人。亦示以至诚。不肯稍存歧视。明亮、文绶、桂林、及松茂道查礼、所办殊属错谬。俱著交部议处。其郭罗克土司。即著玛克苏尔衮布之子承袭。仍令明亮等、将此旨晓谕该番。　　

○谕军机大臣等、玛克苏尔衮布、留居灌县与查礼所驻之地甚近。该土司因不服水土患病时。查礼如果晓事。即当一面禀知将军、总督。一面将该土司、遣回调理。即不然。亦当将该土司患病情形。及早禀知明亮等。听其查办。则查礼尚可照常议处。若前此、并未具禀。直至该土司病故。始行禀报。则查礼之获咎甚重。不当仅照明亮等议处矣。著明亮等、即速据实奏覆。候朕另降谕旨。毋稍袒庇隐饰自干罪戾。将此由五百里传谕知之。寻奏、查玛克苏尔衮布、七月内染病。经查礼禀、已就痊。复据禀、该土司于九月间患痢。当饬上紧调理。旋于二十日病故。臣等办理失宜。实不敢隐庇推诿。得旨、览。尔等三人、尚为晓事者。如此办理夷情。足见前明汉官之办边情。令人讪笑也。甚为尔等愧之。　　

○予故户部尚书果毅继勇公丰昇额、祭葬如例。谥诚武。　　

○旌表守正被戕浙江临海县民苏仲光妻陈氏。　　

○甲辰。谕、八旗承袭佐领世职。其应袭之人。若在外省驻防者。俱调取来京引见。后经降旨。令将此等人员。于请旨后。再行调取。但伊等有在驻防地方。立有产业者。或亦不愿来京。著交八旗都统等、嗣后将应袭佐领世职之人。于具奏后。即行文该处大臣。问伊本人、情愿来京与否。除愿来者、仍行调取外。若不愿来京者。即不必调取。著为令。　　

○又谕、理藩院奏、据齐巴克多尔济呈称、现袭伊父亲王之爵。所有从前赏戴花翎。应否照常戴用请旨等语。蒙古王贝勒等。未经袭职之前。因系台吉、塔布囊。前往木兰行围。经朕赏戴花翎。虽系朕恩。而伊等承袭王贝勒贝子后。其从前赏戴之单眼花翎。转于职任未称。自应不必戴用。嗣后伊等所袭之职。与从前所赏花翎相称。即著照常戴用。若袭职较大。不当戴用单眼花翎者。不必戴用。伊等于木兰行围。果能奋勉。朕即按照职衔。赏戴双眼花翎齐巴克多尔济、即照此例行。　　

○谕军机大臣等、据萨载奏、黄运湖河情形一摺。已于摺内批示矣。阅进到新旧两图。旧图、顺黄坝外。已有停淤。故大溜趋北。及阅新绘之图。则河流直抵坝根。嫩滩所存无几。有系河势向南略逼。刷去停淤。前此朕命添筑顺黄坝。萨载在京时。意尚以为可以不办。朕为之详悉指示。始遵照办理。就现在情形而论。若非此坝为重门保障。河流之南逼者。不且直到拦黄坝根乎。又阅新图。河北岸长有嫩淤一带。北淤则流必南趋。乃一定之理。因于其处、用朱笔标记。急宜将此一带嫩滩切去。使其不复停淤。则南岸新添之木龙。挑溜自更得力。河流必日渐北趋。不复搜刷坝根。新河正溜。亦益当畅顺。实为目下最要机宜。著传谕高晋、萨载、及此时即速实力遵办。以期妥善。仍将办后情形若何。迅速覆奏。著将朱批两图发往。由五百里传谕知之。寻奏、陶庄新河北岸。新涨淤滩。急应挑切。但挑挖嫩淤。甚难著足。且旋切旋淤。恐难尽刷。拟于里身抽挑引渠。河头酌筑土格。俟来年汛发。与下截沟槽。一并开放。引溜北趋。汇归新河。并于南岸添扎木龙一架。将升关挺入河心。使挑溜得力。刷尽北岸淤滩。而南岸顺黄坝外。亦渐次停淤。以资外护。新河正溜。必更加畅顺。得旨、览奏稍慰。如所议行。　　

○又谕、户部奏驳、川省报销军需。余丁口粮。违例给以本色米石。未便准销。应令该大臣等详查情节。明白回奏一摺。已依议行矣余丁口粮。前据刘秉恬等、会奏条款内。定以每石折银六两。经户部核覆奏准。是余丁在营。并无支给本色之例。即应照伊等原奏核办。乃二百一、二百四、二百十、二百十八等四案。应付陕甘余丁。复请销本色米石。又据何例。若云陕甘所带余丁。俱实有其人。比他省不同。应以本色支给。该大臣等、从前即应专摺。奏闻。或咨户部存案。今至报销时。以无案可据之项支销。无怪该部之指驳也。至滇、黔、湖广、三省绿营兵丁。因各该省未及募带余丁。办夫又属竭蹷。前经文绶等奏明、照每兵百名、额给余丁三十名之数。将盐菜口粮。折价支给。并据富勒浑奏、于到营之日。即照折支。此更系该督等自行奏定之例。何以二百二、三、及二百十三、十六、等案。仍支给本色米石。更属违例妄支。且现据该大臣等、题到二百七案。又复按奏准例。折银六两。是同一余丁。同一支给。而前后自相矛盾。尤不可解。著传谕富勒浑等、即将户部摺内指驳各情节。逐一登答。仍即明白回奏。至此项支放米石。应由该办粮大臣等核定。饬知各站遵办。不得诿其过于粮员。所有此项浮销银两。查明共应核减若干。即著落大臣等名下。按数摊赔。以为办理不善者戒。毋庸摊及粮员。将此由四百里谕令知之。户部摺、并钞寄阅看。　　

○以翰林院侍读徐光文、为顺天武乡试正考官。编修刘湄、为副考官。　　

○旌表守正捐躯河南禹州民张路工女张氏。　　

○乙巳。谕、陕西咸宁等二十九厅、州、县。本年因七月内。雨泽缺少。秋禾间有被旱之处。虽据该抚查明歉收处所。本属无多。无须蠲赈。第念此等被旱地亩。在各州县中。虽属一隅偏灾。但究系歉收。且距明岁麦秋尚远。民食未免拮据。著加恩将咸宁等二十九厅、州、县内。所有收成四五分各户。查明实系无力贫民。在于常平仓内。极贫者、借给两个月口粮。次贫者、借给一个月口粮。以资口食。至二十九厅、州、县、境内歉收地亩。应完钱粮。及借欠仓粮。例应缓徵。其并未歉收之处。与灾地间段毗连。若仍照例徵收。恐粮价稍昂。贫民艰于籴食。并著加恩将此二十九厅、州、县。所有本年应徵未完钱粮。及各年借欠仓粮。俱缓至来年麦熟后徵收。以示轸惠穷黎之至意。该部即遵谕行。　　

○又谕、前经降旨。普免直省地丁钱粮。其额徵本色粮草等项。本不在应免之例。上届轮蠲陕西。因该省地近边陲。曾降旨将此项粮草。一体加恩蠲免。今乾隆四十三年。届陕省轮蠲年分。所有该省额徵民屯租粮草束等项。著仍照上届之例。同地丁钱粮。一并蠲免。以昭优恤边氓至意。该部即遵谕行。　　

○又谕、甘肃肃州镇总兵员缺紧要。著该督于通省总兵内、拣选一员调补。所遗员缺。著周鼎补授。　　

○谕军机大臣等、据庆桂奏、四十一年分、塔尔巴哈台销算事件各摺。已逐一批交该部议奏。前此各处有奏到者。亦一例批交矣。此等请销案件。令各该管之将军大臣等。具摺奏办。无庸转行总督核题。原欲使各该处办理简便。乃各该处分款具摺。每奏多至四五件。转不免烦琐。嗣后著各该将军大臣等。将应行奏销各案事由。总叙一摺。其各款止须分别四柱清单。一并进呈。以便交该部汇核。将此传谕新疆办事各大臣。一体遵照。并谕令户部知之。　　

○以陕西汉兴道宋丰绥、为陕西按察使。　　

