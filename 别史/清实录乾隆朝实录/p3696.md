<!-- { "loadSidebar": true } -->
○谕军机大臣曰、福康安奏拏获私铸匪犯、审办大概情形一摺。据称、该犯等开炉私铸。所用铜铅。自系该处官厂奸商透漏。或系水摸人等捞获盗卖等语此事弊端。自当不出此数条。现在此案首夥各犯。俱已拏获。惟当切实根究。以清弊源而示惩儆。但该犯等纠夥多人。私行改铸。除现获各犯外。恐尚有逃窜潜匿者。福宁应饬所委员弁。搜捕净尽。毋使幸逃法网。其曾石保一犯、闻拏逃逸。经兵丁李廷赓、搜获擒缚。尚为出力。应酌量奖赏。授以把总之职。以示鼓励。所有署桐梓县范昆、即行革职严审。惟此案据刘荣厚供、去年十月内、即与曾石保商量收买小钱。私铸取利是该犯等私铸。已及一年之久。该抚冯光熊、及司道府、并该管之镇协营汛、并未查拏。所司何事。著福康安即行详悉查明。一并据实严参办理。看来冯光熊、竟不能胜巡抚之任俟福康安查参到日。候朕另行简放。至私铸一案。现在拏获首夥各犯已有二百余名。而邪教一案。川省、及陕西、湖北、先后获犯。业已将及二百名。此外在逃、及究出未获之犯尚多以两案合计。不下五六百人。审明后自当严办示惩。但私铸一事。不过无业奸民。骫法牟利。尚无聚众拒捕等事。其邪教各犯。亦祇系愚民惑众骗钱。俱尚非重大案件可比若概予骈诛。于心究有所不忍。将来定拟时、此两案为首起意之犯。自当按律问拟。其为从夥犯。在邪教案内者。应发往黑龙江等处、给索伦达呼尔为奴。其私铸案内者。即可发往回疆。庶于惩创之中。仍寓矜恤之意。又据福康安奏、私铸人犯审明定拟后。邪教一案、亦可赶紧完结等语。所办甚好。前已有旨令福康安酌量、或赴襄阳一带督办邪教。福康安接奉前旨。如已行至襄阳一带。即就近将邪教案犯。会同福宁、赶紧审办完结。再赴新任。若福康安尚在重庆。未经起身。现在云南祇系费淳护理抚篆。而冯光熊本乏才干。且贵州地方恐不仅此私铸一事。尚有亟须整饬事件。福康安若远驻他省云贵总督事务。乏人督办。殊深廑注。福康安竟应由重庆迅速驰赴新任。将应办事宜。实力整顿。方足以副委任。至福康安另片所奏、孙士毅寄信。欲令于办理事竣。暂回川省。汇核报销。此不过孙士毅卸责之意。前据孙士毅奏到时。业经降旨申饬。福康安奏称无庸再行回川。所见甚是。福康安前此偶患泄泻。现据奏明、业已调理就痊览奏深为欣喜。因赐所带荷包。惟当将应行查办之事。迅速办结。即行驰赴新任以慰廑念。将此由五百里传谕知之。仍著将查拏私铸。于何日业经办竣。何日即由重庆驰赴云贵新任之处。迅速具奏　　

○乙未。谕曰、富纲奏、派委镇道协获黔省私铸匪犯一摺所奏实属无颜取巧而更拙矣。此案贵州桐梓县地方。奸民潜聚私铸。早经福康安具奏亲赴重庆。派委镇道等前往查拏。并咨会贵州省一体搜捕其曾石保一犯、当经该镇道等督率弁兵搜捕擒縳。乃本日富纲奏称、接据咨会。将曾石保一犯。会同川省员弁拏获。并称其余夥党。饬属分路堵截。不使一名漏网等语。殊不知耻。桐梓县奸民私铸。据福康安讯究。获犯刘荣厚供称、去年十月内。即与曾石保商量收买小钱。私铸取利。是其事已将及一年之久。富纲等如果留心查察。自应早经访获。乃平日既漫无觉察。一任奸民等骫法营私。及至此时。要犯先被川省擒捕则又称会同川省员弁拏获。以为自占地步规避处分之计。富纲系云贵总督。于所属地方有此等私铸匪徒。并未即时查拏。冯光熊现系贵州巡抚。耳目更近。又不及早搜缉。尚复靦颜渎奏塞责。均非实心任事之道。富纲、冯光熊、俱著交部严加议处。至各省督抚、于地方遇有此等案件。平日毫无整饬。及经他省缉获。辄以会同协拏为词。冀图规避处分此等陋习。深为可鄙并著通谕各督抚嗣后于地方事件。务宜实心整饬。督率办理。毋得仍蹈故辙致干重咎。　　

○又谕、据乌尔图纳逊等奏、请将达里刚爱牧厂孳生余羊。免交税司变价。准令该厂无业兵丁认买等语。此事尚可行。不惟节省解费于兵丁实属有益。其认买羊价。限二年扣缴。嗣后再有孳生余羊。亦著照此办理。　　

○谕军机大臣等、据福宁奏、驰赴楚省查拏要犯。并豫省现在查办情形一摺已于摺内批示矣。邪教一案。看来竟系起自湖北。前据毕沅奏到。业将竹溪县前被抢回之陈金玉陈光玉拏获。所有伤差夥党。并传习各犯无难根究得实。按名弋获。兹据福宁奏、接见开封府知府彭如干询知豫省又经拏获李瞎子即李宗桂、高成功等十九犯。据供有胸是无影山、心是无影塔等语。是谢添绣所供无影山或即系此处。亦未可定。从此根究下落。自可得其实在。现在福宁已驰赴该处。如福康安业已由川抵楚。即当会同严密妥办。但福康安现在重庆。查办贵州桐梓县私铸一案。云贵总督事务。乏人督办。昨又降旨令其即行驰赴云贵新任。则邪教一案竟专责福宁督办。此案虽人数繁多但尚非重大案件犹属易于办理该督惟当遵照节降谕旨。严密查拏。审讯办理。固不可致有疎纵。亦不必过于张皇。务宜斟酌得中。以副委任也。将此传谕知之。　　

○丁酉。谕、据奇丰额奏、查勘徐州府属砀山等县。因曲家庄黄水漫溢。低田被淹。又淮安、扬州、海州、各属极低田亩。因雨水稍多豆粟不无损伤。收成稍薄等语本年砀山等县地方因曲家庄黄水盛涨由丰沛二县。顺堤下注。宣洩不及。上漾旁溢。以致附近洼地。积水数寸。其淮安、扬州、海州所属各州县。因雨水稍多。极低田亩。零星间断。亦有积水。以致豆粟间被损伤。收成不无歉薄。殊为可悯。现在积水虽已消涸。小民一律安堵。但被水歉收之后。民力究形拮据所有徐州府属之砀山、丰县、沛县、宿迁、睢宁、淮安府属之山阳阜宁清河、桃源、安东盐城扬州府属之高邮、宝应、兴化、海州、暨所属之沭阳等十六州县。并坐落各县境内之淮安、大河、扬州、徐州四卫。除高阜成熟地亩。仍照旧输纳外。其被水低田。著该抚查明。将本年应徵应带银米。一体加恩缓至来年秋收后、分作二年。带徵俾闾阎益臻宽裕以副朕加惠黎元至意。　　

○又谕曰、宝琳在将军任内年久办事尚属妥协。今来京陛见。遽尔溘逝。甚属可悯著加恩赏银五百两。办理丧事。其应得恤典。该部查例具奏所遗吉林将军员缺、著秀林补授。秀林所遗吉林副都统员缺、著增保调补。　　

○戊戌上还圆明园　　

○谕、据伍弥乌逊奏称、哈萨克王杭和卓、派伊弟卓勒齐等。将卡内栖止之贫寒哈萨克等尽行接取出境甚属恭顺等语杭和卓、著赏给蟒缎一匹大缎二匹卓勒齐著赏给大缎一匹以示奖励又据奏请将未经查出私换羊只各员分别治罪之处。殊未详尽此次姑不必严办嗣后哈萨克等。若违例与民人私换羊只即应追出价值。或赏给效力之人或行入官其守卡之护军校苏勒方阿、骁骑校札芬泰等。于哈萨克等私行出入。并未查出怠玩已极。伍弥乌逊仅请加以薄惩亦属姑息苏勒方阿札芬泰、著俱行革退示儆。　　

○己亥。谕军机大臣等、据伍拉纳等奏、漳泉被水情形一摺。内称漳州郡城。于八月初十日酉刻起至十三日午刻、大雨倾盆。加以溪河涨发城内水深丈余衙署仓库监狱及兵民房屋多有倒塌俟查明淹毙人口加意抚恤。并将泉州被水情形及此外有无被水地方。勘明妥办等语。本年入秋以来京师及近畿一带雨水过多。其被淹地方。节经降旨令该督抚等实力赈抚按例加两倍赏恤。今福建漳州因连日大雨各处山水汇集溪河骤长。溢入郡城。以致衙署仓库监狱、并兵民房屋多有坍塌倒坏。此事略大伍拉纳自应亲身前赴该处督办。乃仅委之浦霖。恐该抚系一书生办理不能著要在伍拉纳之意必以地方事务系巡抚经管岂总督惟知题升调补。管辖营伍。缉捕盗贼。而于此等地方要务。转置不问有是理乎。此时该抚业经前往。计此旨到时。早已办理完竣但该督久任封圻。何竟见不及此。著传旨严行申饬。并著浦霖督同司道等逐一查勘。务须镇静详察。优加抚恤。此次漳泉二郡被水情形较重。除衙署仓狱兵房照例官修外。所有倒塌民房、及淹毙人口俱著加恩按例加两倍赏恤。并著将此外各州县同时被水之处。确切查明妥办。该督等务须督率所属。加意抚恤。俾小民均沾实惠。以副朕加惠黎元恩施逾格至意。将此谕令知之　　

○又谕曰、毕沅奏续获邪教案犯审明大概情形一摺内称刘喜狗儿一犯。年十八岁生父姓李是河南南阳县瓦店人。与刘文富相好。刘文富随李姓学习神仙。喜狗儿因拜刘文富为乾父。刘文富曾说李姓生前自称是弥勒佛。又称是神仙。喜狗儿是仙童弥勒佛转世的李姓刘文富、俱已身故。喜狗儿现替刘文炳牧牛。讯据坚供与宋之清、陈金玉等、俱不认识亦不曾学念经咒。并不知登封无影山在何处等语。邪教一案。编造经咒。转相煽惑。蔓延数省。刘喜狗儿年仅十八。左眼已瞎。为人牧牛。断非首祸之人。或系该犯等因无质证。互相推诿。希图脱罪。亦未可定。现在戴大名一犯解往陕西而陈金玉、陈光玉各犯。又解往四川。在毕沅之意。以为案犯解往邻省即与伊无涉。又欲苟且成不了之局。试思湖北获犯。不能审出实情。解往四川陕西。倘川陕二省。又讯无确供。势必仍解回湖北如此往返解送。不特沿途设有疎虞。成何事体。且致案犯恃无质证。得以狡展。终无了结之期。更无此办法。况现获之樊学鸣宋之清、陈金玉、传教各要犯。俱在楚省拏获。且前据萧贵供、经卷实系传自湖北。是此案起事竟在湖北襄阳一带。前已有旨专交与福宁、驻劄襄阳董率办理。莫若将四川、陕西、河南等省所获人犯。择其传教惑众。应问斩决。及有须质证者数名。俱解至襄阳。交与福宁归案审办。庶该犯等见指证有人。不敢仍前狡赖。一经究出首犯。并可就近速拏严办。不致辗转耽迟。其余为从之犯。即由各该督抚审明。遵照前旨。分别发往黑龙江等处。给索伦达呼尔为奴。以示惩儆。所有起解之戴大名、陈金玉等犯。著毕沅飞速赶回。如已解抵川陕境内。并著孙士毅、秦承恩、飞饬沿途。截解回楚。交与福宁审办。该督务宜切实研鞫。究得创教实情迅速办结。俾尽根株。以副委任不可如毕沅之意存将就也。将此各谕令知之。　　

