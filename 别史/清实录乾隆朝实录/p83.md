<!-- { "loadSidebar": true } -->
○又谕、据云贵总督尹继善奏称、云南曲靖、澂江、临安、楚雄、姚安、广西、昭通、等府所属州县内。有栽插稍迟之地。禾稻正在扬花。忽遇冷雨。多不结实。止有五六分收成。其中呈贡、昆阳、安宁、恩安、鲁甸、数处收成。则在四分以下。除委员确勘实在成灾者。即行具题。将应免地丁等项。照例请免。查秋米一项。旧例不在邀免之内。已令所属暂缓徵收等语。滇省远在天南。舟车不通。民每艰于谋食。今闻本年栽种稍迟。州县内有收成歉薄之处。朕心深为轸念。其成灾地方。自应将应免地丁等项。照例豁免。至于秋米一项。虽无邀免之例。第恐闾阎力薄。输纳维艰。著将收成六分以下之州县、所有本年应收秋米。全行缓徵。从乾隆二年为始。分作三年带徵。以纾民力。凡此歉收之处。穷民必致乏食。其应赈恤者。即行动项赈恤。务使咸得其所。其应平粜者。即将存仓米谷。减价平粜。或将邻近仓储。设法拨运。以资接济至无力之民。则借给籽种。以助来岁春耕。若摺内所开州县之外。尚有似此歉收之处。亦照此一体办理。毋得忽视。著该部速行传谕该督抚知之。　　

○添设四川省救生船只谕曰、江路风涛之险。最为不测。闻楚省宜昌以上。川省夔州以下。凡滩水险迅之处。蒙皇考谕令设立救生船。每年多所救济。商民感激。但朕闻川水发源岷山。至眉州彭山县江、口而始大。自江口至夔州府巫山县。计程二千余里。其中有名险滩。不可悉数。向来该督抚。亦有奏请设立救生船之意。逡巡未果。著巡抚杨馝、遴委贤员。详确查明。于滩水险恶之处。照夔州府以下事例。设立救生船只。以防商民意外之虞。其所需经费。准于正项内报销。务令该地方官实力奉行。毋得草率塞责。　　

○减四川土司马价。谕曰、四川各土司。向有贡马之例。其所贡本色。则添补各营倒毙之马。而折价之马。每匹纳银十二两此旧例也。查通省营马。近已改照驿马例。每匹给银八两。而土司贡马折价。仍是十二两之数。蛮民未免多费。朕心轸念。著从乾隆二年为始。土司交纳马价。每匹裁减四两。只收银八两。永著为例。该督抚将朕此旨。通行晓谕。咸使闻知。　　

○又谕、河南布政使徐士林奏称、伊父年逾七旬。目下患病沉重。恳请解任回籍。亲视汤药等语。徐士林著给假速回原籍。省视伊父。河南布政使事务。著温而逊、前往署理。徐士林、到家后。俟伊父病体痊愈。具摺奏闻。再回原任。　　

○户部等部议覆、广西巡抚金鉷疏言、百色地方、建造城垣。驻劄官兵。应积贮米谷。建立仓廒。归该同知就近管理。应如所请。从之。　　

○召四川提督黄廷桂、来京。以湖北宜昌镇总兵王进昌、为四川提督。浙江嘉兴协副将施廷专、为宜昌镇总兵。　　

○丁酉。上诣皇太后宫问安。　　

○谕总理事务王大臣、果亲王现管理藩院事。王有足疾。趋走微觉艰难。嗣后朕御门听政。王不必亲自送本。　　

○吏部议覆、礼部右侍郎蛮子奏、各部院衙门。无品级笔帖式。俱由官学生考用。每月食钱粮银一两。因不能与有品级笔帖式、一体论俸升转。查无品级笔帖式。与有品级笔帖式。一体考取当差。请将由官学生考用笔帖式等、俱作为九品。将从前所食钱粮年分合算。亦论俸升转。应如所请。从之。　　

○赈恤安徽霍邱等三县卫、湖北汉川等十三州县卫、被灾军民。缓徵额赋。　　

○戊戌。上诣皇太后宫问安。　　

○九卿议覆、刑部奏言、嗣后凡侵盗钱粮。数满千两以上者。照例拟斩监候。其一千两以下。照律杂犯准徒。遇赦、则数逾万两者。不准援宥。万两以下。俱准赦免。其从前数满三百两拟斩。及一千两以上不准援赦之例。均应删除。至八旗一切收贮公。所钱粮。并交库银两。亦应照直省监守自盗钱粮。分别一千两上下、拟斩监候、及杂犯准徒、定例遵行。仍遵旨、一万两以下、准其援赦。有逾此数。不准豁免。其三百两以上斩决等例。并请删除。从之。　　

○兵部议覆、直隶总督李卫疏言、直隶督标额兵。旧止数百名。不足以重统驭。前有召募训练保定前后两营、新兵二千名。应行裁汰者。仍请留存、归入督标等语。应以一千名留充正额。余仍陆续裁汰。又河东河道总督白钟山疏言、河标城守营。旧设步兵四百六十八名。不敷委用。请将该营应裁新马兵六十六名。照旧存留。应如所请。从之。　　

○旌表守正捐躯之直隶深州民何满囤妻、蔡氏。　　

○己亥。上诣皇太后宫问安。　　

○吏部议覆、山西巡抚觉罗石麟疏言、平定州、于雍正十年改隶冀宁道管辖。请换给分守冀宁道辖太、潞、汾、泽、辽、沁、平、七府州关防。应如所请。从之。　　

○户部议覆、调任山东巡抚岳浚疏言、遵旨查明济南府属之德州、德州卫、东昌府属之临清、夏津、武城、恩县、因运河堤岸堆压地亩、共十四顷五十三亩有奇。请豁除额赋。应如所请。从之。　　

○予故大学士朱轼、谥文端。礼中尚书衔赠太子太傅杨名时、谥文定、并祭葬如例。　　

○庚子。上诣皇太后宫问安。　　

○礼部议覆、广韶学政王丕烈疏言、生员犯过。应行戒饬者。地方官当先详学臣批准。方遵例会同教官、于明伦堂戒饬。不得擅行饬责。又学臣考试童生。令于四书文后、默写经十数行。并不得多出各经拟题。应如所请。从之。　　

○先是、礼部尚书衔管国子、监事杨名时、奏荐原任知县庄亨阳、举人蔡德晋、官献瑶、三员。至是引见。得旨、交国子监以助教等缺题补。　　

○缓徵江南长洲等十二州县卫、被水军民额赋。分别赈恤。　　

○辛丑。谕总理事务王大臣、据陕西署督刘于义奏称、宁夏府属之宁夏、新渠、宝丰、等县。今夏雨水甚多。黄河泛涨。以致冲决堤岸。淹浸民田。臣已动支社仓公用银粮。加意赈恤。念此被灾民人。今冬明春。口粮或有缺乏。准布政司详议。宁夏县之何忠堡。新渠县之通吉、通义、通昶、清水、等堡。被灾偏重。酌借六个月口粮。宁夏县之王鋐堡、及宝丰县之红岗、永润、等堡。被灾较轻。酌借三个月口粮。俟来年收成之后。催徵还项等语。朕子惠元元。一夫不获。实如已溺已饥。而于甘肃民人。历年奉公。尤深轸念。兹览刘于义奏报、宁夏被水等堡。秋成歉薄。民食艰难。所当加意抚绥者。著将各该处额徵粮石。确查豁免。所借六个月三个月口粮。俱准抵作赈给之项。免其来岁交还。该督抚可出示通行晓谕。并饬有司、实力奉行。务令小民均沾实惠。　　

○又谕、河南郑州郭元曾控告一案。钦差侍郎吴应棻等、与巡抚富德。各执意见。屡次渎奏于朕前。既非公平谳狱之道。亦甚失大臣办事之体。此案前已交河道总督白钟山就近审讯。今思大臣彼此争执。恐白钟山一人办理。不足以厌服众心。著刑部尚书孙嘉淦、前往会同白钟山。秉公确审。务得实情。将来案情定后。则伊等之是非判然。应将怙过渎奏之大臣。交部严加议处。以示惩戒。　　

○皇太后之父公凌柱、赐紫禁城骑马。　　

○壬寅。圣祖仁皇帝忌辰遣官祭景陵　　

○上诣奉先殿寿皇殿行礼　　

○工部议覆、直隶河道总督刘勷疏言青龙湾减水坝距河身四里余难资分洩请将坝基移建河滨应如所请从之　　

○河南山东河道总督白钟山议覆、调任山东巡抚岳浚疏言、砖板闸税口。与临清相距甚近其税务请归并临清关徵收。应如所请办理下部议行。　　

○命翰林院侍读学士杨炳、为顺天武乡试正考官。翰林院侍读昌龄为副考官。　　

○旌表守正被戕之河南新蔡县民陈秀女、陈氏。　　

○癸卯。上诣皇太后宫问安。　　

○吏部等部议覆、两广总督鄂弥达疏言广西梧州为通省运盐总汇。盐道驻劄桂林。相距既远。又因责任较繁。未能离省。一切转运盐包。给发水脚。稽查夹带。向俱委梧州府同知代办。然究非专管盐政之员。请照广东潮嘉汀赣分司之例。即于梧州府添设盐运分司一员。铸给关防。催徵饷税。以专责成。仍归驿盐苍梧道管辖。应如所请。从之。　　

○礼部议覆、光禄寺疏言、臣寺额设网户六十名。每名给地三十六亩。办供太庙奉先殿祭品。今准太常寺、将各坛庙祭祀。并归光禄寺办理。应请网户每名、增给地十五亩。应如所请。从之。　　

○以理藩院右侍郎班第、暂署兵部侍郎事务。　　

○旌表守正捐躯之山东昌乐县民赵旺生妻、元氏。　　

○甲辰。上诣皇太后宫问安。　　

○谕总理事务王大臣、张广泗已授贵州总督。伊任内只有巡抚养廉。自不敷用。著每年、赏给养廉银一万五千两。　　

○户部议覆、山西巡抚觉罗石麟疏言、偏关、老营、水泉、三汛兵丁。应纳徭银。前经奉旨永行蠲免。查尚有厂马夫应徵徭银十二两有奇。伊等亦无承种地亩。请一例豁除。应如所请。从之。　　

○工部议覆、直隶总督李卫疏言、霸州游击。向无衙署。赁住民房。请将营田观察使所遗衙署、改为游击衙门。应如所请。从之。　　

○调工部左侍郎马尔泰、为刑部右侍郎。刑部右侍郎觉罗柏修、为工部左侍郎。署礼部侍郎程元章、为刑部右侍郎。刑部右侍郎王兰生、以原衔管礼部侍郎事。　　

○赐故一等公福善、大学士魏裔介、将军佛尼勒、莽依图、都统冯国相尚书汤斌、徐潮、马尔汉、赠内阁学士兼礼部侍郎陆陇其、祭一次。　　

○旌表守正捐躯之江苏丰县民陈文进妻、张氏。大清高宗法天隆运至诚先觉体元立极敷文奋武孝慈神圣纯皇帝实录卷之三十



大清高宗法天隆运至诚先觉体元立极敷文奋武孝慈神圣纯皇帝实录卷之三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。十一月。乙巳。上御乾清门听政。　　

○转户部右侍郎赵殿最、为左侍郎。以仓场侍郎吕耀曾、为户部右侍郎。詹事府詹事顺天学政崔纪、为仓场侍郎。光禄寺卿刘吴龙、提督顺天学政。　　

○以提督四译馆少卿汪由敦、为内阁学士、兼礼部侍郎。　　

