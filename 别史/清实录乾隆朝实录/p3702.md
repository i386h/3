<!-- { "loadSidebar": true } -->
○壬戌。谕军机大臣曰、福宁奏、审明王应琥、宋之清二犯。系邪教案倡首惑众之人。其所称牛八、及弥勒转世。连日提讯各犯。已一百二十余名。无不逐加穷诘。间有听闻牛八之语者。加以刑夹。均无指实等语。所办好。牛八掌教弥勒转世之语。现经福宁搜出邪经。系起自前明正德四年。且乾隆二十二年。三十三年。河南、贵州、所办邪教。已有牛祖八牛名目。自系奸徒捏造。摭拾无稽。煽惑流传。冀图耸听。但现据勒保奏、访获刘松一犯。于伊卧房中搜出银二千两。据供有旧徒安徽太和县原香集人刘之协、及刘之协徒弟宋之清、自五十四年起、至五十八年。曾到过隆德六次。起出之银。就是刘之协令宋之清向众人敛取打丹银两。陆续送给刘松等语。刘松一犯昨据穆和蔺奏、讯据宋显功等供、俱称为老教主。是该犯必系此案倡教之人。宋之清所传邪教。尚得自刘之协。刘之协又得自刘松。乃宋之清在湖北。经福宁再四严审。并未将刘松刘之协据实供吐。实为狡猾可恶。自应从重究拟。以示惩儆。现经勒保、讯出刘松旧徒刘之协、又系安徽太和县人。恐安徽一省。习其教者又复不少。此事著交与苏凌阿、陈用敷、督饬所属。务将刘之协、密速查拏。严加审鞫。该犯如何为刘松传教敛钱。并将讯出入教之人。一并严拏。仿照陕西之例。分别定拟具奏。其刘之协一犯。亦即遴委妥员。解赴襄阳。交福宁归案办理。　　

○癸亥。谕、据苏凌阿、李奉翰等、前后奏报黄河秋汛安澜。工程平稳各摺。览奏心诚欣慰。黄河水势。自七月以来。间有长水之处。埽坝各工。遇有紧要处所。节经该河督等、督率所属。随时修护稳固。溜势平定。现在已过霜降。河流顺轨安澜。苏凌阿、兰第锡、李奉翰、穆和蔺、俱著交部议叙。其在工出力人员。亦著该督查明、一并咨部分别议叙。以示奖励。　　

○谕军机大臣曰、长麟等奏荷兰国遣使赍表纳贡。恳求进京叩祝一摺。此是好事。披阅长麟等译出原表。该国王因明年系朕六十年普天同庆。专差贡使。赍表到京叩贺。情辞极为恭顺。长麟等因其表文。系公班大臣呢口□得口□皮等代伊国王出名、与体制稍有不符。复加盘诘。何必如此深论。自应准其来京瞻觐。遂其向慕之忱。著长麟等。即传谕该使臣等知悉。并派委妥员。护送起程。祇须于十二月二十日。封印前一二日到京。俾得与蒙古王公、及外藩诸国使臣。一体同邀宴赉。并著知会沿途经过省分。令各该督抚一体派员。按例照料。以便如期到京。再荷兰国所进表文。在京西洋人不能认识。并著长麟等于居住内地之西洋人。有认识荷兰国字体、兼通汉语者。酌派一二人随同来京。以备通译。将此由六百里谕令知之。　　

○旌表守正捐躯浙江石门县民张继高妻张氏。　　

○甲子。谕、本年顺天乡试中式举人。昨于乾清宫严行覆试。特派大臣将试卷阅看。分别等次进呈。其列为一等五名内黄焜望、陈超曾、原系中式一二名。是考官等校阅尚属允当。其列为四等五名内史积诚、覆试题目缮写错误。文内亦有错字。实属违式。该举人原中式二十三名。系在前列。所有主考官。著交部察议。同考官交部议处。以示激扬至意。　　

○又谕、据秀林奏、本年三姓地方。田禾水淹。复经霜灾。已咨该副都统。令将被灾人等接济口粮。查明另行具奏等语。三姓地方被灾。各处田禾。收成歉薄。自当接济口粮。不令失所。今秀林既已咨行额勒伯克、令其确查办给。但该处所存粮石是否敷用。及被灾轻重情形。并未声明。著秀林悉心查明。奏闻妥办。以副朕轸念灾黎至意。　　

○乙丑。上御懋勤殿。勾到广西、广东、福建、情实罪犯。停决福建斩犯七人。绞犯二人。余一百九十九人予勾。　　

○谕曰、浦霖奏勘明漳郡并所属一厅三州县被水情形。分别赈恤一摺。览奏深为怜悯。此次漳州府属因遇大雨。潮水涨发。漫溢城乡。衙署仓库监狱、及兵民房屋。多被冲塌。前据奏到。即令浦霖逐加查勘。将倒塌民房、及淹毙人口。俱加恩按例加两倍赏恤。兹据该抚亲身巡查。并携带钱文。随时散给。分厂放赈。灾民口食有资。不致失所。办理俱属周妥。浦霖著交部议叙。该处衙署仓库监狱兵房等项。著即速动项兴修。俾得以工代赈。其民间倒塌房屋。淹毙人口。业经浦霖照例赏恤。仍著遵照前旨、俱加两倍补行给赏。漂失仓廒谷石。准其豁免。所有被水地方。并著该抚查明。将本年应纳秋粮。加恩蠲免。以示轸恤。至龙溪县猝被水灾。监房倒塌。该管典史程安、冒险进监。抢出禁犯。致被墙压受伤。前任龙溪县降调知县王履吉、奔赴帮护。协同看守。又随同浦霖办理赈务。俱为奋勉出力。王履吉、程安、俟办理灾赈完竣。给咨送部引见。以示鼓励。其盗犯猝经被水。经该典史等押至县署高处羁栖。并无一名走脱。以漳州民风。向鲜淳朴。今能如此安静守法。实属可嘉。并著该抚查明将问拟斩绞之犯。俱加恩减一等。按例报部。秋审时更酌减。其问拟军流杖徒各犯。俱行释放。俾各省监犯闻知。设监狱遇有猝被不虞。咸知安分守法。必得仰邀格外恩宥。倘有乘间脱逸者。即当擒获正法。以昭劝惩而明法纪。所有一切赈恤事宜。浦霖惟当亲督所属。妥为经理。俾小民均沾实惠。用副朕轸念灾黎。恩施逾格至意。　　

○丙寅旌表守正捐躯山东诸城县民刘颜女刘氏。滋阳县民贾继鲁妻贾氏。河南林县民桑某女桑氏。　　

○丁卯。谕、据苏凌阿等奏、松江府太仓州两属华亭等县。因八月中积雨连绵。低洼处所。稻苗生有黑虫。秋收歉薄等语。华亭等县。本系沿海地方。秋间雨水过多。低洼田亩。稻棉间多受伤。收成不无歉薄。民力未免拮据。所有松江府属之华亭、奉贤、娄县、金山、上海、南汇、青浦、太仓州并所属之镇洋、崇明、嘉定、宝山等州县、并太仓、镇海、二卫坐落各州县屯地。除高阜成熟地亩。仍行照常输纳外。其低洼受伤之田。本年应徵应带地丁漕粮。著该督等查明。一并加恩。缓至来年秋后带徵。俾民力益臻宽裕。以副朕加恩闾阎至意。　　

○又谕、据惠龄奏、查勘京山等州县被水情形一摺。内称京山、潜江、天门、江陵、监利、五县成灾较重之处。实有七分。其余成灾六分五分不等。荆门、沔阳、汉川、三州县均各成灾五分。其余俱勘不成灾等语。京山等州县。猝被水灾。漫溢田庐。情殊可悯。现据该抚查明散赈。俾资口食。但此等被灾小民。生计维艰。若令照常输纳。恐民力益形拮据。所有京山等县本年未完钱粮。著该抚查明。按照成灾分数。照例分别蠲免缓徵。其各县内应行带徵历年钱粮堤费。一体加恩。分别缓带。其各州县内坐落军户屯田、并各军户应徵本年运费。亦著一并查明分别蠲缓。至勘不成灾各属地亩。均与灾地毗连。所有本年应徵钱粮。均著缓至次年麦熟后徵收。以纾民力。该抚惟当督率详查。妥为经理。核实题报。俾闾阎均沾实惠。以副朕轸念民依。有加无已至意。　　

○谕军机大臣曰、费淳奏监临场务一摺。内称富纲、因省城弹压需员。俟出闱之后。再行驰赴新任等语。所奏殊不明晰。富纲早经自滇带印起程。前赴贵州。为时已久。乃费淳于此次摺内、始行奏及。且声叙牵混。竟似费淳有驰赴新任之事。尤属眉目不清。再各省秋成分数。朕轸念民依。无时或释。每届该抚等应行具奏时。亟欲披览。以慰廑注。今费淳奏报收成。自应列为首摺。乃转在办理监临。照例奏摺之后。实为不晓事体轻重。费淳系护理巡抚。本任又系藩司。于具奏之摺。何以不留心检点若此。著传旨申饬。嗣后陈奏事件。务须酌量先后次第。并将第一摺第二三摺。缮写黄签黏贴封函之上。以便次第披览。除令军机大臣。行知各直省督抚等遵照外。将此谕令知之。　　

○以翰林院侍读学士罗国俊、为顺天武乡试正考官。翰林院侍讲刘镮之、为副考官。　　

○赈恤直隶霸州、保定、文安、大城、固安、永清、东安、宛平、良乡、涿州、通州、武清、宝坻、蓟州、宁河、香河、滦州、昌黎、乐亭、清苑、满城、安肃、新城、博野、望都、容城、蠡县、雄县、祁州、束鹿、安州、高阳、新安、河间、献县、阜城、肃宁、任邱、交河、景州、故城、吴桥、东光、天津、青县、静海、沧州、津军厅、正定、井陉、阜平、行唐、平山、晋州、无极、藁城、新乐、南和、平乡、钜鹿、任县、永年、邯郸、成安、肥乡、曲周、广平、鸡泽、威县、清河、磁州、大名、元城、南乐、丰润、玉田、冀州、南宫、枣强、新河、武邑、衡水、赵州、隆平、宁晋、深州、武强、饶阳、安平、安州、曲阳、深泽九十二厅州县。本年水灾贫民。　　

○戊辰。谕、据恒瑞等奏、遵旨查勘将威豁尔等七卡。移驻原处北界。余地请赏给玛克素尔扎布、阿扎喇等游牧等语。威豁尔等七卡。移驻原处北界。既便于会哨。于乌梁海等游牧。毫无关碍。蒙古等亦有裨益。著照恒瑞所请。将余地加恩赏给玛克素尔扎布、阿扎喇等游牧。以示体恤众蒙古之意。　　

○谕军机大臣等、据李奉翰奏时逾霜降。水落归漕。各工巩固一摺。前据苏凌阿等奏秋汛安澜、工程平稳等语。业经明降谕旨。将该督等交部议叙。但本年东南两河。因夏秋雨水过多。七月以后。水势长发。较往年旺盛。大河溜势。趋向靡常。节经该督等督率所属。随时修护。现在时逾霜降。水落归槽。堤工稳固。此皆仰赖河神默佑。河流顺轨安澜。实深敬感。所有南河东河两处。著各发去藏香二十枝。交兰第锡、李奉翰、前诣河神庙内。敬谨拈香祀谢。以答灵庥。将此谕令知之。　　

○又谕、朕披阅廓尔喀纪略。福康安自第哩朗古宗喀进兵。收复济咙。攻克热索桥。并由协布噜进攻东觉山梁等木城碉卡。全行克复。该处路径险峻。林深箐密。福康安率领巴图鲁侍卫官兵等、于人迹不到之处。攀援登陟。连次克捷。实为艰苦备尝。披览之余。殊深眷念。此时福康安自已由重庆前赴云南。时届孟冬。天气渐寒。特将上服黑狐大腿褂赏给。俾资途中御寒。以示优眷。将此谕令知之。　　

○旌表守正捐躯直隶肥乡县民赵择成妻邬氏。　　

