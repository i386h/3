<!-- { "loadSidebar": true } -->
○署河南巡抚尹会一、奏覆禁止烧锅一事。查造酒必需麯糵。躧麯必用二麦。麦乃五谷之精良。非若高粱、质粗易朽惟禁麯、既以节二麦之费。更以清造酒之源。嗣后民间、凡开张作坊。广收多躧。囤积贩卖者。请严行定例治罪。得旨。原议之王大臣议奏。　　

○转吏部右侍郎程元章、为左侍郎。以总督仓场侍郎崔纪、为吏部右侍郎。仍署理陕西巡抚印务。　　

○甲辰。谕总理事务王大臣。直属地方。今年四五月间。雨泽愆期。近又山水骤发低洼地亩。复被淹浸。民人遭此旱涝。虽多方赈恤而朕心时切轸念。今八月二十三日。为皇考世宗宪皇帝再周之期。朕躬诣泰陵行礼。其驻跸营盘。前据李卫奏称、已经留出。免其租赋。至从前经行之地。皆有定所。此番谒陵。一切平治道路。整葺营盘等事。俱著向导官、率领向导虎枪牵驼人等、前往。量为料理。丝毫不可劳动民力。致妨农事。李卫亦不必来京扈从。可传谕各该处知之。　　

○又谕、直隶平粜事宜。前据李卫奏明。平粜各厂。恐路远穷民。赴籴艰难。酌量分厂。就近零粜。今阿琳又奏称、闻得粜米地方。每处仅设立一所。以致人民壅塞。而又有过午不粜等语。其应如何分设米厂粜卖。俾小民无耽延守候之艰。而又不至有壅塞之处。著总督李卫、速行妥酌办理。　　

○又谕、本年粮艘。因淮扬挑浚运河。令其速行北上。以便及早回空。乃四五月间。山东一带、河道水浅。盘运起剥。旗丁未免苦累。朕心深为轸念。又闻四月间。邳州地方。暴风骤发。伤损粮艘。其中有未满年限船七只。例应运丁赔造。朕思该丁等、一路盘剥。已费多力。且此次失风。亦非弁丁疎忽所致。著准给价成造。免其赔补。疎防各官。亦免其处分。又查江广二省。向有额外装带竹木。经漕臣奏明、众丁巳永远沾恩。湖广省今年并未出运。山东、河南省。抵通甚近。繁费无多。惟江南、浙江、二省。本年丁力拮据。向例每船准带货物一百二十六石。著于明年。准其增带货物四十石。后不为例。以示朕轸恤旗丁之至意。　　

○总理事务王大臣等、议覆御史常禄奏言、京城内、喇嘛私买民房居住者。应驱归寺院。倘有来历不明。行止不法之徒。即发回原籍。应如所请得旨。喇嘛所买房屋有附近庙宇者。若概令驱入庙宇之内。恐一时不能容纳。或致失所。著将附近庙宇房屋。准其暂行居住。或令并入庙宇之内。其并无喇嘛寺庙之处。所住民房之喇嘛。著照议行。交与步军统领。分别办理。　　

○刑部议覆、御史常禄奏言、恩赦以前。未完案件。请交部逐一清查。作速完结。该督抚有司。若有任意迟延者。即行参奏。从之。　　

○以镶蓝旗护军统领特库、为左翼前锋统领。　　

○乙巳。上以修奉先殿。豫行告祭。恭请列祖神主。入太庙后殿安奉。　　

○丙午。谕总理事务。王大臣。淳郡王等。所奏太妃园寝规制。朕已览悉。著照所奏行。向来妃园寝之例。俱用月台。今修建太妃园寝。著仿照方城式样。上建碑楼。其规模酌量简小。用绿色琉璃瓦料。　　

○定遣犯佥发改发之例。谕九卿等。凡外遣人犯。近日改发烟瘴地方者。原因此等恶人。不宜在盛京等处。使满洲直朴之习。有所渐染也。但伊等原系发与口外驻防兵丁为奴之犯。闻彼地兵丁。有藉以使用。颇得其力者。且内地军流人犯太多。地方官亦难管束。朕曾向王大臣等谕及。今九卿会议卢焯条奏、安插军流人犯一疏。应将朕前谕、外遣人犯。作何按其情罪。分别内地、外地、遣发之处。一并妥议具奏。寻议、查各项发遣为奴之民人。律例载有三十余条。其情罪轻重。不甚悬殊。但就其中力堪使用。于口外兵丁有益者。量为酌定。请嗣后民人内、有犯强盗免死减等者。强盗行劫数家、而止首一家者。夥盗供出首盗。即时拏获者。窃盗拒捕杀人为从者。偷刨坟墓二次者。谎称卖身旗下者。民人谎称旗下逃人者。民人假称逃人。具告行诈者。民人卖逃买逃者。以上九项遣犯。查明有妻室子女。照旧例佥发宁古塔、黑龙江、等处。给披甲人为奴。如无妻室子女者。伊等无家可恋。只身易逃。难于使用。应将此等无妻子之遣犯。并其余各项遣犯。悉照乾隆元年定例。改发云贵、四川、两广、等省。分别极边烟瘴。与烟瘴少轻地方。交地方官严行管束。如此、庶外遣者。口外兵丁得资其力。而该犯身家得所。亦知自新。其改发内地遣犯。不至过多。该地方无难管束。又据福建巡抚卢焯条陈、各省安插军流人犯。多贫穷无赖之徒。不论老少。俱拨入养济院。给与口粮等语。查雍正元九年定例。军犯年逾六十。不能食力者。拨入养济院。给与孤贫口粮。其年力少壮者。听其在地方各自谋生。仍交地方官管束查点。今若概行拨院养给。伊辈游手聚处。必致更生事端。甚属非宜。现查闽省各州县、有驿递之处。自有一切应用人夫。应派此等少壮军犯充。给应得工食。其无驿递州县。令充公用役夫。逐日给工价地方官并易稽查。再闽省系沿海之区。安插六省军流。卫所久经裁汰。因稍为通变。其他省风俗悬殊。不可执一而论。应照现行定例办理。毋庸更张。从之。　　

○刑部等部奏、原任粤海关监督祖秉圭、侵欺各项银、共一十四万余两。奉雍正十一年十月谕旨。祖秉圭、依拟应斩、著监候。将应追银两。限二年交完。倘逾限不完。著请旨、即在广东正法。今届二年限满。仅追银二万余两。尚未完银一十二万两有零。祖秉圭、应即在广东正法。其未完银、果否家产尽绝。仍令该督、该旗、确查送部核办。得旨。祖秉圭、改为应斩、著监候秋后处决。余依议。　　

○工部议覆、河东河道总督白钟山、疏称沿河厅员。俱有管理闸座。查察属员之责。因未定处分。并不实力稽查。请嗣后遇有闸官越漕启板。洩水误漕者。将该管厅员议处。应如所请。除闸官混行启放、应斥革外。厅员不行稽查者。降一级留任。回护徇隐者。降三级调用。又东省闸河。请照南旺煞坝挑河之例。将重运粮船盛行之时。官民等船。随漕打放。不许逼勒开闸缘由。兵部颁发清汉字告示一张。刊刻木榜。竖立各闸。晓谕申禁。从之。　　

○丁未。上诣皇太后宫问安。　　

○豁仓场运役扣项。支给脚价。谕总理事务王大臣。查康熙四十五等年。京通各仓。浥烂米石甚多。以及修理闸座核减银两。大通桥掣欠、并坐粮厅亏空案内。各役透支脚价。共银二百余万两。题明于官役名下分赔。又续据仓场侍郎题明。运役应赔银两。于运进京通各仓拉运脚价内。每年扣除二成。带销还项。其仓役应赔银两。于禄米十一仓、仓夫抗运脚价内。每年扣除六成。带销还项。于旧、太、二仓、仓夫脚价内。每年扣除八成。带销还项。雍正九年内。经户部查奏。奉皇考恩旨将仓场官员亏空豁免。而各役应赔银两。因运价宽余。未准豁除。朕思此项亏欠。历年已久。各役已经更替。前人作弊。而于后人名下扣还。未免滋累。且雍正十二年。经鄂善奏明、将运价核减。而带销银两。仍令赔还。情稍可悯。著将各役未完银两。悉行豁免。使伊等均沾恩泽。此项既经宽免。嗣后运役脚价。即照雍正十二年鄂善奏明核减之例支给。其仓役抗夫脚价。照仓场原议。以五成给发。令仓场侍郎等、严饬所属员役。务须恪遵功令。毋蹈前辙。著户部即遵谕行。　　

○豁免亏空、禁用家产尽绝字样。谕王大臣等。朕临御以来。凡八旗部院。及直省亏空银两。施恩豁免者。已不下数千万。溯其亏空之源。或系侵蚀。或系那移。侵蚀者、以公家之帑金。充已身之私槖。其罪固无可逭。而那移之项。则由办理不能妥协。苟且迁就之所致。亦属罪所应得者。是以当年我皇考世宗宪皇帝。分别著追。以示惩儆。原出于不得已。即朕今日之加恩宽免。亦出于不得已。并非以伊等数十年之亏欠。一旦豁免。遂谓人人蒙泽。而以为快举也。朝廷体恤臣工。诏糈授禄。原以厚其身家。长其子孙。即为臣子者、服勤宣力。亦自应思世沐恩荣。长叼覆露。岂有以身犯法。亏欠帑项。累及子孙。而幸逃国典。转相庆幸以为得计者乎。是朕心实不愿于此等事加恩。天下臣工。亦不当于此等处望恩也。且夫公尔忘私。国尔忘家。乃人臣事君之大义。今纵不能屏弃身家之念。亦当思所以保全身家。为久长之计。若苟图一时之利。罔顾后害。以致身败名裂。贻累后人。则下愚之甚者。及至亏空被劾。身家已倾。子孙并获罪戾。而后希冀豁免。又何如谨身节用。遵守法纪。早自立于无过之地。以长沐国家养育之恩乎。况亏空国帑。必须稽查。纵能掩饰于一时。不能不败露于异日。至败露之后。而得恩免。乃朝廷格外之旷典。尤非可以屡邀者。内外臣工。有应得之俸禄养廉。于仰事俯育。亦足自给。所当各自猛省。严义利之辨。审祸福之关。毋得纵欲败度。自贻后悔。至于题奏亏空案件。动云家产尽绝。夫所谓家产尽绝者。必上无片瓦。下无立锥。饥不得食。寒不得衣。有不可终日之势。若今所谓家产尽绝之人。衣食未尝亏缺。家口仍得支持。不过无力完帑。遂过甚其辞。以邀恩免。而实非至于此极也。夫国家享亿万年无疆之休。惟冀大小臣工。永沐恩膏于勿替。若至于家产尽绝。岂厚待臣工之意。况本无实事。而徒存此虚名。又何为者。嗣后一切亏空案件。仍照旧例办理。如有实在不能完纳者。但当云无力完帑。出具保结。不得用家产尽绝字样。著将此旨。传谕内外臣工知之。　　

○礼部议覆、翰林院侍讲学士喀尔钦、奏请繙译一科。以性理精义、小学、命题。请敕主司、会同房考、于每题后。括其大义。总论数语。令一同繙译庶绝记诵怀挟之弊。又向来场屋编号。每号聚八九十人。不无彼此通融。代倩更改。嗣后乡试、每号分坐十人。会试、每号三人。仍令监试提调官。严查于进号之时。则一号坐人甚少。庶免此弊。应如所请。从之。　　

○戊申。吏部议覆、直隶总督李卫、疏请以通州管盐州同。巡查土坝地方。通州管粮州判。巡查石坝地方。各分司漕务。铸给钤记。应如所请。从之。　　

