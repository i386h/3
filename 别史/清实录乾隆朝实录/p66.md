<!-- { "loadSidebar": true } -->
○甲午。上御乾清宫西暖阁。召入总理事务王大臣九卿等谕曰。朕受皇考付托之重。践阼以来。兢兢业业。无刻不以敬天勤民为念。宵衣旰食。日理万几。务期海宇乂安。庶政咸理。仰副我皇考付托得人之圣心。以绵宗社无疆之庆。朕思宗社大计。昔如建储一事。自古帝王即位。首先举行。所以重国本而定鸿基也。朕即位已逾半载。而未经降旨者。并非不稽古典。而视此事为缓图。良以后世人心不古。往往有因建储太早。以致别生事端者。或本人恃贵骄矜。渐至失德。或左右逢迎謟媚。诱引作非。甚且有奸宄之徒。窥伺谗构以摇动之。是以皇祖当日。于建储一事。大费苦心。及授神器于我皇考时。一言而定万世之业。我皇考御极之元年。圣心即默注朕躬。不肯宣布中外。而传集诸王大臣九卿。特加训谕。亲书密旨。收藏于乾清宫正大光明扁额之后。此我皇考监古宜今。宝爱玉成之妙用也。今朕当春秋方盛之时。皇子年齿、又尚冲幼。揆之事势。虽若可缓。而国本攸系。自以豫定为宜。再四思维。惟有循用皇考成式。亲书密旨。照前收藏。在我皇考神明化裁。创举于一时。而朕继志述事。踵行于今日。此乃酌权剂经之道。非谓后世子孙。皆当奉此以为法则也。将来皇子年齿渐长。日就月将。识见扩充。志气坚定。万无骄贵引诱之习。朕仍应布告天下。明正储贰之位。若夫以建储为嫌忌而不肯举行者。此庸主卑陋之见。朕所深鄙者也。今传集总理事务王大臣九卿等、面降此旨。非谓诸臣不知朕心。必俟朕之谆谆告谕也。诚恐天下读书泥古者。以朕不早建储为疑。用是特为宣晓。如有拘牵旧制。复行奏请者。著该衙门将奏章发还。今日朕亲书密旨。著总理事务王大臣、亲看宫中总管太监、谨收藏于乾清宫正大光明扁额之后。　　

○刑部议准、浙江按察使胡瀛奏。请定捕役豢窃殃民、照常人窃盗之罪加重。从之。　　

○以谕德嵇璜、为陕西乡试正考官。检讨阮学浩、为副考官。吏部侍郎孙嘉淦、为江南乡试正考官。御史单德谟、为副考官。　　

○乙未。谕、湖南沅州、接壤黔省。黔民被苗扰害。就食于沅州者甚多。且该州上年收成稍歉。米价昂贵。除已降旨、将雍正十三年应徵钱粮及耗羡、全行蠲免外。今再沛恩膏。将乾隆元年应徵额赋、及耗羡银两、全行豁免。著户部即速行文该督抚等知之。　　

○谕总理事务王大臣、贵州苗疆。已经张广泗料理就绪。但黔省苗民杂处。如仲家青苗种类甚多。皆系久入版图。沾恩向化者。近闻该省讹言。暗相传说。云俟古州事竣之后。大兵回黔之日。欲将仲家等苗。尽行剿捕。以致苗民疑惧不安。此皆奸民乘机吓诈之故。地方官虽出示晓谕。终怀疑惧等语。此朕得之风闻者。如果有其事。张广泗可即传朕旨、出示晓谕。以安守分熟苗之心。若传闻未确。亦即据实回奏。　　

○丙申。上诣雍和宫梓宫前供奠。　　

○谕、两淮盐务内。有从前江广口岸匣费。收受人员数目。及甲乙两纲。上下两江各官、收受规礼银两。历年既久。人多物故。前据督臣赵宏恩等、题请免追。比经户部议令造册送部核夺。朕思此项陋规馈送。皆在昔年未定养廉之前。今事隔多年。授受之人。又多升迁事故。不但银两难追。即造册亦无确据。不足凭信。徒滋地方之纷扰。著加恩悉行宽免。并免其造册送部。该部可即行文两淮盐政衙门知之。　　

○谕大学士张廷玉。从来经理盐政。以缉私为要。盖缉私所以惩奸。惩奸所以安良。故必使枭徒敛迹。而民间毫无扰累。方不负国家立法之本意也。江南镇江瓜洲一带。为淮浙引盐毗连之地。惟恐淮盐过江。故巡查最为严紧。近闻督抚提镇等、俱叠檄该地方文武官弁。督率兵役。各路缉捕。而。江浙督提等、又专差武职。带兵会同文员查拏。此在惩治巨枭之道、固应如是。但兵役四出。岂能保其尽皆守法奉公。倘约束稍有不严。稽查稍有未到。或借端生衅。或恐吓乡愚。或贿纵巨奸、而株连良善。或指使诈骗、而贻害富民。大有关于地方民生。不可不防微杜渐也。尔可密寄信与总督赵宏恩、大学士稽曾筠、令其留心体察。切加约束。务使官弁兵役。实力奉行。不得生事滋扰。并饬巡查各员。随地随时、宣朕惠养万民之意。俾愚顽改恶。良善安居。并令赵宏恩等、将朕此旨、密谕苏州巡抚、及该管提镇等、一体遵行。　　

○工部议准、福建巡抚卢焯奏。福州等府属各县、城垣城楼。关系保障。有未修建者。请拨银二万七千一百余两兴修。从之。　　

○旌表守正捐躯之山东章邱县民刘大兴妻、张氏。云南楚雄县民丁成康女、丁氏。　　

○丁酉。谕、地方偶有水旱之事。凡查勘户口。造具册籍。头绪繁多。势不得不经由胥役里保之手。其所需饭食舟车纸张等项费用。朕闻竟有派累民间。并且有取给于被灾之户口者。若遇明察之有司。尚知稽查禁约。至昏愦庸懦者。则置若罔闻。益滋闾阎之扰矣。嗣后直省州县。倘遇查勘水旱等事。凡一切饭食盘费、及造册纸张各费。俱酌量动用存公银两。毋许丝毫派累。地方。若州县官不能详察严禁。以致胥役里保。仍蹈故辙。舞弊蠹民者。著该督立即题参。从重议处。该部即通行晓谕知之。　　

○吏部等衙门议准、署宁古塔将军都赉议覆、副都统巴尔岱条奏。请裁白都讷地方新设长宁县。所募民人、附近归永吉州安插。其牛马杂税等项、交副都统徵收。从之。　　

○户部议准、广东巡抚杨永斌奏。番禺、归善、二县、添建常平仓六座。从之。　　

○兵部议准、马兰口总兵官永常奏。陵寝重地。防护宜周。左营窄道子一汛。额设把总一员。兵二十名。地广兵少。右营杨树沟一汛。额设把总一员。兵四十名。地小兵多。应将杨树沟之兵。拨给二十名与窄道子。又该镇巡查、与他镇不同。请嗣后出口巡查。不拘次数。亦无庸督提代题。以致迟误。一面摺奏。一面即行前往。从之。　　

○刑部议覆、臣部尚书傅鼐奏。请敕法司将故勘平人之律、及从前比照之例、详加酌改。不得朦胧援引。应如所请。嗣后承审官吏。凡遇命盗案。如将平空无事、并无名字在官之人。挟讐故勘致死者。依怀挟私讐、故勘平人、因而致死律、拟斩监候。倘事实无干。或因其人家道殷实。官吏起意勒诈不遂。暗行贿嘱罪人诬扳。因而刑讯致死。后经被害之家告发。或上司查出。此等不法官员。因私图贪婪。戕贼民命。亦与怀挟私讐者无异。应并照怀挟私讐、故勘平人致死律拟斩。至将干连人犯。不应拷讯。误执已见。刑讯致毙者。应依决人不如法、因而致死律、杖一百。其有将干连在官人犯。不应拷讯。任性叠夹致毙者。照非法殴打致死律、杖一百。徒三年。如将徒流人犯。拷讯致毙二命者。照决人不如法加一等、杖六十。徒一年。三命以上者、递加一等。罪止杖一百。徒三年。其将笞杖人犯。致毙二命者。照非法殴打致死律、加一等。杖一百。流二千里。致毙三命以上者、递加一等。罪止杖一百。流三千里。若因公事干连人犯。依法拷讯。邂逅致死。或受刑后、因病死者。均依邂逅致死律、勿论。再如奸徒挟讐诬告平人。官吏知情受嘱。因而拷讯致死者。本犯依诬告律拟抵。官吏照为从律满流。如诬告平人。官吏不知情。依法拷讯致死者。将诬告之人拟抵。官吏照失察例议处。若被诬之人、不肯招承。因而叠夹致毙。照非法殴打致死律定拟。均不得删改律文怀挟私讐字样。混引故勘平人、概拟重辟。嗣后各衙门定拟此等案件。务宜细心参酌。毋纵毋苛。倘不按实具题。各含糊照覆。以致轻重失平。照官司出入人罪律、分别治罪。从之。　　

○命分办粮运知州范清旷、到京时赴部引见。　　

○昭陵总管江米告休。以镶黄旗头等侍卫侍卫班领德禄、为昭陵总管。　　

○戊戌。刑部议覆、署兵部侍郎王士俊奏。侵盗钱粮。有原非入已。照侵盗拟罪。较之实犯侵欺。情罪稍轻。应如所奏。除臣部此等案件、另行查办外。应行文各旗省、将此等人犯。不必计银数多寡。酌夺该犯情节。可否免罪。咨送臣部查核具奏。又亏空军需。亦应如所奏。除实在侵蚀。希图肥已。指名冒销。借端克扣。罔利营私。以致军需亏空。不准免罪外。其有实系军需中之挪移。及报销到部。如何核减。并已经准销。又核减不准开销。著落赔补之处。应行文各该旗省、咨报户部查明。会同臣部核夺、具奏请旨。从之。　　

○己亥。饬督抚筹画籴粜便民之策。谕曰、积贮平粜之法。原以便民。乃闻各省州县。于仓谷出入。竟有派累百姓者。当出粜之时。则派单令其纳银、领谷若干。及买补之时。则派单令其纳谷、领银若干。纳银则收书重取其赢余。纳谷则仓胥大肆其勒抑。甚至以霉烂之谷。充为乾洁。小民畏势。不敢不领。惟有隐忍赔累而已。更有山多田少之地。产谷无多。而该地方官、不能向他处采买。但按田亩册籍。核算发价。派令百姓将田亩岁收之谷交仓。绝不为民间计及盖藏。至有十余亩之田。而亦责其承买谷石者。在附郭居民。去仓廒不远。尚可就近转输。至于远乡僻壤。离城或百里、或七八十里之遥。亦一概令其领银纳谷。小民肩挑背负。越岭登山。穷日之力。始至交纳之所。而奸胥蠹吏。又复任意留难。及平粜之日。而窎远乡村。更不能均沾实惠。是徒有转运之苦。而不获蒙积贮之益。夫良法美意。行之不善。流弊种种。其作何变通之法。使闾阎实受籴粜之益。而无有扰累。各该督抚大吏、当悉心筹画。令有司实力奉行。以副朕爱养斯民之意。　　

