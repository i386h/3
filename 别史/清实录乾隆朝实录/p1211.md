<!-- { "loadSidebar": true } -->
○谕军机大臣等、莫尔浑奏、据青滚杂卜报称、汗哈屯乌梁海。俱已收服。惟宰桑布珠库、畏惧逃避。现派缉拏等语。乌梁海悉已输诚。布珠库一人。不日必被擒获。可将兵彻回。于察达克赤伦内。派人缉拏。至众乌梁海、在原处安置。不必他徙。青滚杂卜等、此次洵属奋勉。朕当再加恩施。哈什固尔、造言煽惑。务期缉获。照布珠库办理。玛济岱、莽噶拉克等、应办理与否。即查明具奏。著交莫尔浑、传谕青滚杂卜等知之。　　

○又谕曰、准噶尔俱已平定。嗣后台吉宰桑等。著轮班入觐。三年一次。喀尔喀系朕世仆。深受国恩。莫不愿因朕巡幸木兰。扈从瞻仰。前因伊等未出痘者。不获入觐。曾降旨、令该盟长遇朕秋狝时。酌派十余人。随围行走。该盟长遂定以骑射出众者。拣派前来。因思派及者。固遂其愿。未派及者。能无向隅乎。伊等生长蒙古。皆娴射猎。可无庸拣派。著交该部。嗣后令该盟长。将未经出痘之王公以下。台吉以上。编定班次。每年或十人。或二十人。挨名派赴木兰。随围行走。其人材技艺出色者。朕施恩赏赉拔用。俾伊等有所鼓舞。则既遂其瞻仰之忱。且令得习礼法。于办理本部落事务。亦属有益。此朕眷念世仆加恩之意。著通谕众喀尔喀等知之。　　

○是日、驻跸巴颜沟大营。翼日如之。　　

○己巳。上行围。　　

○遣官祭贤良祠。　　

○户部议准、大学士管四川总督黄廷桂疏称、天全州属大川铜厂。＜石曹＞深矿薄。应封闭。从之。　　

○庚午。上诣皇太后行幄问安。　　

○上行围。　　

○蠲免江苏泰州、乾隆十九年、积淹田地、二百一十九顷二十三亩有奇。银、一千三百二十二两有奇。米、麦、一千五百四十六石有奇。　　

○豁除浙江仁和、海宁、鄞县等三县。乾隆十九年、坍没田地、二百八顷六十六亩有奇。银、一百七十五两有奇。米、八石六斗有奇。　　

○江苏巡抚庄有恭疏报、泰州本年开垦涸复田地、四十三亩有奇。　　

○是日、驻跸额尔楚克哈达大营。　　

○辛未。上行围。　　

○添建浙江乍浦营守备衙署一所。千总把总衙署三所。外委署房四所。杭协守备衙署一所。千总把总衙署三所。外委署房四所。军器库一座。火药房三间。兵丁营房二百间。从闽浙总督喀尔吉善请也。　　

○是日、驻跸英图口大营。翼日如之。　　

○是月。直隶总督方观承奏、现逢恩赦。斗殴命案人犯。免死减杖发落。查八沟塔子沟四旗三厅。热河同知、喀喇河屯通判、及口北道所属三厅。应免之犯甚多。此等凶徒。皆应于发落后。解回原籍。惟是地方官于此等递回人犯。不过取具亲属保状存案。任其出境他往。各犯于口外路熟。潜出滋事。应咨令地方官。严加管查。失察者参处。得旨、甚是。　　

○福建巡抚钟音奏、闽省钱价未平。民用未裕。查州县徵收钱粮。户民赍钱交官者居半。积至数千贯。发牙铺典商易银。是官署囤钱。商铺贩钱。何能平价。臣饬属不许违例收钱。其一钱以下应收制钱。令三日内分给钱桌。平价易银。再南台、闽安、二处。商船出口。逾例夹带。向系随时酌量惩治。未经分晰奏定专条。近据藩臬两司核议。夹带额外钱十千以上。照违令律。笞五十。二十千以上。照铜钱下海律。杖一百。钱一半入官。五十千以上。加枷号一个月。钱全数入官。得旨、妥协为之。勿因去弊而反滋弊也。　　

○协办陕甘总督尚书刘统勋奏、军机大臣议覆、调任巡抚陈宏谋奏筹办安西等处事宜一摺。行知到臣。查贸易处所。既定在巴里坤。该抚所奏布隆吉地方。一年一次两次之处。应毋庸议。其所称商货出关盘查。自属应行事宜。嘉峪关现有游击一员。应行知照例办理。至所称量定税则。现在商民未齐。俟试行一二年。商货果有利息。再定则抽收。马匹归官拨营。于事有益。应于哈密贮茶。俟贸易马到。照近价定数易换。令各营交价领马。又瓜州回民仍归旧处。甚为合宜。臣前往查勘。田土平衍。可容千余人。屯田约可下种九千石。其应如何迁移之处。再行具奏。至所请将赤金等五卫分驻同知通判。添设巡检四员。臣现行安西道、就该管地方情形。如何合宜。备细详覆。俟督臣黄廷桂到任后。公同酌议。具奏请旨。报闻。　　

○大学士管四川总督黄廷桂等奏、金川、绰斯甲等、闻知已委大员出口剖断。派兵驻劄角洛寺。俱各悦服。分遣头人一面往甘孜听断。一面至丹多、吉地、彻兵八月十五日金、绰、及德尔格土兵。尽彻回巢。麻书土司丹津旺溥、逃往瞻对地方。孔、麻、两家番民。十室九空。查麻书虽孽由自取。然后受印土司。未便听孔撒兼并。飞饬将麻书土司搬回。孔、麻、被难番民安插。再开导孔撒。令将所占地方百姓吐退。然后将原案断结。晓示诸酋。得旨览奏俱悉。　　

○云南学政葛峻起奏、滇省士风。非贸易他方。即潜游别郡。甚至潜入夷地。揽讼主谋。煽惑愚民。贻害非细。请嗣后各府州县。将文武诸生。开册稽查。不许私自出境。其不得已他出者。将情由呈明地方官。移知所往州县稽查。倘有潜入夷地。滋事累民者。即详革究治。得旨、告知爱必达。不必另议条例。汝等实心稽察可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百九十五


大清高宗法天隆运至诚先觉体元立极敷文奋武孝慈神圣纯皇帝实录卷之四百九十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。九月。壬申朔。谕军机大臣等、朕前命哈达哈、以收服乌梁海为名。往办阿睦尔撒纳游牧。今青滚杂卜等、既将汗哈屯等处乌梁海收服。阿兰泰亦已抵乌里雅苏台。阿睦尔撒纳自必闻知。彼处无庸多驻大员。致阿睦尔撒纳、见而启疑。哈达哈此时、若已见阿睦尔撒纳。即告知乌梁海业已竣事。有旨命同伊入觐。即会同阿睦尔撒纳前来。如尚未见。亦即前往迎会。沿途加意慰谕。不得漏洩事机。所有传谕哈达哈办理阿睦尔撒纳游牧之旨。俱著详密告知阿兰泰。令其遵照办理。　　

○又谕曰、班第等奏、阿睦尔撒纳前遣得木齐特古斯孟克、前往古尔班和卓、及西部哈萨克。今与伊等使人同至。据伊等来文。及使人所告。请将塔什干城内、向日驻劄回人阿奇木一员。厄鲁特哈尔罕一员。不必驻劄。查此系策妄阿喇布坦时相沿旧制。今请裁去。是有据占塔什干之意。因示以不便准行。令其赍捧颁谕哈萨克敕书。与前遣之侍卫章武等。同往招抚。仍令伯什阿噶什之兵。沿途防护等语。所办尚合机宜。惟哈萨克来文内。有闻阿睦尔撒纳、仍居旧游牧。甚为喜悦。可复睹噶尔丹策零之时等语。此必系阿睦尔撒纳隐讳投降受恩之事。但以借兵复仇。并总统准部为词。从前因阿睦尔撒纳离军营未远。诘问恐致洩漏。今已历多时。自当详询特古斯孟克。将阿睦尔撒纳遣伊前往时。有何言语。明白供出。班第等、未将曾否、诘问之处陈奏殊属含糊。此时特古斯孟克、如尚未遣回阿睦尔撒纳处。即详悉询问具奏。再古尔班和卓来文内称。前避达瓦齐之锋。逃往彼处。今欲来归。恐遇旧日仇人相害。乞为保护。并恐哈萨克布噜特邀截等语。伊若能亲身前来。受其归顺则可。若必须救助。至与哈萨克等构兵。将来群起效尤。必无休息。断然不可。著传谕班第等知之。又谕曰、朕前降旨、令阿玉锡办理阿睦尔撒纳游牧。但恐伊未能胜任。应于讷默库属下。派贤能宰桑相助。讷默库现来入觐。若即明降谕旨。不无洩漏。朕于办理阿睦尔撒纳后。降旨与彼。令派亲信宰桑驰驿前往。阿兰泰等、且勿轻发。倘伊游牧人众知觉生变。则不可株守。即相机妥速筹办。著传谕阿兰泰等知之。　　

○癸酉。上诣皇太后行幄问安。　　

○上行围。　　

○户部议覆、大学士管四川总督黄廷桂疏称、盐源县篾丝罗铜厂。矿砂旺盛。应准开采。从之　　

○命恩克博罗特、吞图布、为散秩大臣。仍授宰桑。　　

○豁除福建诸罗县、乾隆十五年、冲陷田园官庄、一百二十二甲三分。银、一百二十七两有奇。粟、三百十七石有奇。蠲免台湾、诸罗、彰化三县。乾隆十九年、被水田园官庄、二万一百六十五甲。银、一千六百六十两有奇。粟、一万一千七百四十石有奇。　　

○浙江巡抚周人骥疏报、孝丰、天台、镇海、三县。乾隆十九年、共开垦额外田地山荡五顷七十七亩有奇。　　

○是日、驻跸扎克丹鄂佛罗大营。翼日如之。　　

○甲戌。上御行殿。绰罗斯台吉噶勒藏多尔济等入觐。命赐筵宴。　　

○上行围。　　

○喀尔喀亲王额琳沁多尔济奏、八月十九日。至乌陇古地方。阿睦尔撒纳将印信交臣。告称先至游牧。再行入觐。次日阿睦尔撒纳从额尔齐斯地方逃去。沿途抢掠。臣即拣选索伦兵二百名。喀尔喀兵一百名。起程追逐。谕军机大臣等、额琳沁多尔济奏、阿睦尔撒纳逃遁情形。甚属含糊。阿睦尔撒纳既未逗留于塔尔巴哈台游牧。业已前进。离其妻子游牧处不远。何以不挈之同行。或抢掠喀尔喀。再图窜逸。乃显将印信交出。忽尔遁去。此中情形叵测。相距甚远。难以揣度。著将额琳沁多尔济奏摺。钞寄班第等阅看。从前伊奏阿睦尔撒纳情事。朕已节次降旨训谕。此时班第等、若得伊逋逃信息。即遵照前旨。相机办理。仍将所得信息。及如何办理之处。速行奏闻。　　

○乙亥。上诣皇太后行幄问安。　　

○上行围。　　

