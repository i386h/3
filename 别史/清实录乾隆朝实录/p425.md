<!-- { "loadSidebar": true } -->
○停徵直隶沧州、九女河等村庄、水灾灶课银一百八十八两有奇。并未完带徵银五十七两有奇。又停徵严镇场、胡家庄、等村庄、水灾灶课银六十二两有奇。　　

○命署陕西布政使帅念祖、署广东布政使托庸、署广西布政使唐绥祖、署安徽按察使苏昌、署广西按察使李锡秦、俱实授。　　

○甲戌。湖南巡抚许容参奏、粮道谢济世、踰闲荡检。负恩溺职各款迹。得旨、谢济世系获重罪之人。蒙皇考格外宽宥。朕复加恩。从戍所召还。仍授监察御史。伊旋以母老。请改就近州县。便于迎养。朕复用为湖南督粮道。凡稍有人心者。皆应感激奋勉。倍加淬励。况谢济世平日、托名理学。自附正类者乎。今巡抚许容、以踰闲荡检。负恩溺职题参。朕览全本。见贪纵淫酗。劣迹种种。谢济世若果如此。则玷名教而败官常。莫此为甚。而不可留于天地间矣。谢济世著革职。其本内各款。及有名犯证。著孙嘉淦、前往湖南。会同许容、严审定拟具奏。该部知道。　　

○大学士等议准、湖广总督孙嘉淦奏称、提标、镇筸、永州、龙阳、辰州、沅州、澧州、临武、宜章、桂阳、九溪、常德、永定、常水师、十四标营。俱支折色。每米一石。折银六钱。在当日米贱时。原可敷用。今两湖生齿日繁。兼以各处采买。粮价日昂。折银六钱。不能买米一石。兵丁日食维艰。不可不为筹画。但向徵折色之处。若改徵本色。则边氓苦累。若增给兵米折价。则标营繁多。经费有定。臣酌量变通。应将停运黔米。分派给兵。并将兵米折价银豫给。买米搭放。至湖北本折兼支之督、抚、谷城、等十九标营。并全支折色之抚标技勇兵丁、及施南、远安、二营。每石折银七钱。较湖南虽稍宽裕。但时价仍有不敷。北省又无闲款米石。可以通融。应将全支折色之营。每年豫给二季折银。本折兼支之营。每年豫给一季折银。令各该营弁、于秋成时购买。不必另建仓廒。即囤放于将弁公廨。次年米贵时。按月支放。并扣还豫支银。俟通省米价平减。即停止。从之。　　

○考察在京八旗军政。年老官四十员。分别留任休致、及赏给全俸半俸、有差。　　

○工部议准、浙江巡抚常安奏称、山阴、会稽、二县交界之宋家溇土塘。地处兜江。潮汐冲刷。以致护沙坍卸。土塘卑薄危险。急须修筑护塘埽工、一百四十丈。以卫正塘。从之。　　

○又议准、甘肃巡抚黄廷桂奏称、宁夏惠农渠之西。原有西河一道。自宁夏县属河西寨起。至平罗县属砚瓦池。计长二百五里。又砚瓦池迤北、至石嘴子。计长一十六里七分。应挑挖河身。建造桥关飞槽。从之。　　

○乙亥。命持法宽严。务归平允。谕、明罚敕法。贵乎持平。过于宽则失之纵。过于严则失之刻。俱非明允之道。今年朝审、秋审、情实案件。因两年停刑。是以勾决者较往时为多。此皆九卿公同议定之成谳。朕于刑部进招册之后。逐加详阅。及勾到时。又与大学士、刑部堂官等、再三推究。凡有一线可生者。姑且从缓。必求其生而不得。然后寘之于法。在朕心惟期至当至平。并非有意从严、而如此办理也。但恐外省督抚、揣摩观望之习。不能尽除。见今年勾决之人稍多。遂妄臆朕意在严。凡承办刑狱之事。相率而趋于刻核。则大违朕之本怀。若见此谕。或又以朕意在宽。而流于姑息。则更非明允之道。于明刑弼教之训。大相迳庭矣。今日给事中倪国琏所奏、与朕意相合。特颁此旨。谕各省督抚等知之。倪国琏摺并发。　　

○又谕、今岁江南叠被水灾。河防水利。甚关紧要。深为悬念。大学士陈世倌、屡次陈奏。朕见其有中肯綮者。必有以成底绩之功也。著即驰驿前往。会同高斌等、查勘办理。　　

○户部议准、盛京户部侍郎双喜奏称、明岁秋间。皇上恭奉皇太后。往谒祖陵。所有随从人员、经过地方。应需口粮马驼草料。宜豫为备办。但现在各城仓。虽有存贮粟米。并无草豆。应请将宁远等城、乾隆七年地亩。暂停徵收米石。改徵黑豆备用。从之。　　

○又议准、江西巡抚陈宏谋奏称、泸溪县应输漕米。乾隆二年。改徵折色。交官代办。实缘地处深山。舟楫不通。挽运维艰之故。苐所定价值。每石止银八钱。实属不敷。数年来、俱令通省四十九州县、分认一半。泸溪县独认一半。原属暂时通融。未可经久。请嗣后于每年八月开徵时。粮道就近将省城米价确查。按照米数。借动藩库存公银。于省会水次购买。即将时价确数。应徵银两。发示谕民。照数完纳还库。从之。　　

○旌表守正被戕之安徽省太和县民石应厚女石氏。　　

○丙子。上御乾清门听政。　　

○和硕諴亲王允秘等、遵旨议奏、正蓝旗满洲革职贝勒弘昹属下佐领一缺。作为公中。入旗当差。本佐领下闲散柱儿。年甫十四。现有孀居之祖母、伯母、及母、又有伊舅母、因无子嗣。亦相依同居。四孀一孤。并无养赡。而柱儿又懦弱不能披甲。该旗奏请照旗人例。给养育兵钱粮二两。查包衣佐领下。原未设有养育兵钱粮。惟上三旗包衣佐领下。有给与无子孀妇、每月一两钱粮米石之例。今柱儿虽系包衣。既已暂入旗下。即照此例给与一两钱粮米石。俟长成披甲。或分给王等时停给。嗣后下五旗公中包衣佐领下无养赡之孤寡人等。如有似此家口重者。均给一两钱粮米石。家口少者。祗给饷银。不必给粮。俱俟长成披甲。或分给王等时停给。从之。　　

○大学士等议准、大学士陈世倌奏称、臣奉命往两江查勘水灾。请先至高、宝、诸州县。会同督抚诸臣。共商疏引入海之法。使积水早消。民得耕种。而来岁四五月后。不致再烦赈恤。至石林口、现经高斌等竭力堵筑。自可即日合龙。但漫溢之水。尚未消涸。诚恐春汛洊至。水势弥漫。则漕艘北上。亦虞艰阻。现在刘家涧滚下之水。入海之口。果否通畅。亦应会勘商酌。以便漕艘往来毋误。再徐、凤、一带。积水已至七八年不消。今秋因古沟漫决。诸湖之水。尽从洪泽湖、溢入高、宝、诸湖。以致高宝等州县被淹。苐洪泽湖果否堪容诸水。或别有疏消之策。应并会勘。使徐、凤、诸湖之水。皆有归宿。不致泛溢为患。请将善于测量之人二员。带备仪器。给与驿马。前往查看。从之。　　

○归化城右翼副都统拉萨立、以才短奏请降调。命原品休致。　　

○旌表守正捐躯直隶获鹿县民许管存妻杜氏。　　

○丁丑。上以二十五日。初诣南郊斋宫斋宿。豫行庆贺。皇太后圣寿节。诣寿康宫行礼。王大臣于慈宁门、众官于午门、行礼。　　

○奉皇太后幸重华宫侍宴。　　

○户部议准、两广总督庆复奏称、先因粤东春末少雨。早禾被旱。豫筹于江西拨谷八万四百石。今粤东雨水匀调。晚禾丰收。江西米谷。即可停运。而江南淮、扬、等府赈务孔殷。江西与淮、扬、一水可通。请将江西拨运粤东仓谷八万四百石。运往淮、扬、以备春赈。从之。　　

○又议准、贵州总督兼管巡抚张广泗奏称。施秉县属军户屯田。与楚省地界搀越不清。雍正七年奉旨清查时。止将搀入麻阳县一屯丁粮。划归麻邑。其插入芷江县一屯丁粮。未经查清归拨。计成熟有徵田二百六十七亩零。徵米四十石零。丁银八钱。请拨归芷江县、就近管辖徵收。所有黔省应裁粮额丁银。并楚省应增田粮丁差银米。均造册送部查销。从之。　　

○戊寅。谕。从前朕曾降旨。欲亲奉皇太后前诣盛京。恭谒三陵。彼时因口内经过地方。田禾歉收。是以降旨暂停。俟收获之年。再行前往。二年以来。直隶所属地方。屡获丰稔。故朕欲明岁前往。敕令遣人赴盛京察看道路。乃此际有人奏称。盛京所属地方。又经被水。祈暂停前往。时值水灾。朕心深为廑念。但恭谒祖陵之事。每以不能前往。迁延时日。不惟于敬谨之道不合。而心内亦实不自安。如前往时。一切需用之项。虽俱系官办。而随从人员甚众。地方出产无多。甚虑在下人等、或至匮乏。今将军额尔图等来京。细问彼处情形。据称盛京所属。虽数处稍潦。今水俱涸。明年可以耕种。一切应行备办。及应行官备之项。现俱办理。即随从在下人等所用之物。亦不致购买有误。尚易办理。地方亦无繁难之处等语。额尔图系该地方将军。如稍有疑虑之处。伊必奏请停往。今既奏称尽可前往。即定于明岁秋季起程。由向导处所看之和尔素一路前往。所有一切应行料理。应行备办之项。豫为料理备办。著原派出之王大臣、会同将军额尔图等、公同商酌定议具奏。　　

○是日起。上以冬至祀天于圜丘。斋戒三日。　　

○己卯。谕、礼部奏称、冬至前一日视祝版。常例御补服。今恭遇皇太后圣诞。系穿吉服日期。视祝版。诣斋宫。俱应御龙袍衮服等语。朕思乘辇前往斋宫。卤簿全设。大礼所关。自应御龙袍衮服。嗣后若遇豫日应诣斋宫斋宿之祭。其视祝版。诣斋宫。俱应御龙袍衮服。随从人等。俱穿吉服。永著为例。　　

○庚辰。皇太后圣寿节、遣官祭太庙后殿。　　

○上诣南郊斋宫斋宿。　　

○谕。朕明日祭天坛。由斋宫乘礼轿。正外门乘辇。回宫时。祭祀已毕。于昭亨门外豫备礼轿。将此永著为例。　　

○辛巳。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。　　

○诣皇太后宫问安。　　

○谕。昨出斋宫斋宿。及今日祭毕回宫。一切备办俱属整齐。乐奏亦颇尽善。所有执事巡察值班大臣官员。及銮仪卫章京、校尉、看守堆拨兵丁、并乐舞生等。俱著查明议奏。加恩赏赉。寻议、执事大臣等五十二员。各赏大缎一疋。侍卫章京三百七十三员。各赏官缎一疋。护军校千总把总五十二员。各赏银五两。前锋护军兵四百三十九名。巡捕三营兵二百三名。步甲一百六十八名。校尉四百四十八名。乐舞生三百二十九名。各赏一月钱粮。从之。　　

○壬午。上以冬至节。诣寿康宫、行庆贺皇太后礼。王大臣于慈宁门、众官于午门、行礼。　　

○御太和殿受贺。　　

○以四川重庆镇总兵邵铨、松潘镇总兵杜凯、对调。　　

○癸未。吏部议准、闽浙总督那苏图奏称、漳州府通判一员。应移驻石码镇。其民间户婚田土。罪止杖笞枷号者。归该通判就近审理。如人命盗案。及事关重大。罪该徒流等案。仍归地方正印官审办。该通判原有部颁关防。毋庸另行铸给。原设之书吏衙役。即移驻供役。至原驻石码镇之柳营江巡检。应裁。官役俸工银。存司充饷。其现任巡检赵为梓。给咨赴部另补。应建衙署。俟确估另行造报。从之。　　

