<!-- { "loadSidebar": true } -->
○戊辰谕、甘省今岁收成稍歉。粮草价值较昂。满汉各营改支折色。若照向例折给。购买未免不敷。所有明岁官兵改折粮料草束。及采买满营粮草价值。著加恩照二十三年之例。一体加增其河州镇标临洮巩昌二营及陕省延榆地方。并固原一带协路各营。隶于甘省者。均属灾歉之区。著将明岁各营、应关折色。亦一例增给。以示体恤。该部遵谕速行。　　

○谕军机大臣等、努三等奏称阿拉善佐领布岱、招降玛哈沁云敦等十五人。酌留堪为向导者三人。余俱解送京师现在修理穆素尔岭道路。俟追剿逆贼事竣后。将索伦、吉林、兵丁彻回等语。布岱既招降玛哈沁等。著酌量奖赏。此等降人。尚未盗窃生事。著发往甘肃。分赏官兵。努三等、修理道路。即拟追剿逸贼。甚属可嘉。若能弋获匪犯则伊与永贵等、从前疎忽之咎。俱可宽免。但伊等此时。应已奉到来京之旨。即暂回亦可将来所彻索伦、吉林、官兵著从巴里坤办给车辆。由肃州行走各回原处。　　

○陕甘总督杨应琚奏、臣前因大兵凯旋。拟将巴里坤马、解往备用。今准兆惠咨文停止。将第一起、马五千匹。仍交总兵存泰牧放。其第二起、甘省满汉营马二千余匹。将抵哈密。拟拨一千五百匹。赴巴里坤牧放。备伊犁等处驻兵屯田之用。余留哈密。至陕省所调马。将至河西。请以拨补摘缺。则嘉峪关以外。所储刍豆。俱移为凯旋官兵马匹之用。又舒赫德等、请自辟展至库车。派驼供运查臣前办驼一千一百只。近准定长咨拨昌吉、罗克伦、乌噜木齐等屯。应将军营行装驼、及节次收获贼驼。分派各台站休息牧养。及解马官兵未用之驼三百余只。亦可添补额数。报闻。　　

○己巳。谕军机大臣等、据德文奏称、准舒赫德咨查、沙雅尔河道。通叶尔羌、喀什噶尔、可否造船试运及堆贮粮石之处。查沙雅尔、距库车百四十余里。中间有卫林河之奇塔特地方。可贮留粮石等语。从前舒赫德以此具奏。已降谕旨谓伊犁驻兵屯田。于来年次第办理。不必多派官兵回众一时安插。并传谕兆惠、富德、杨应琚等、会商妥议。即如粮运一事。自叶尔羌等处由阿克苏、穆素尔岭。前至伊犁。乃正路也。若谓山岭难行。由库车运往。则其路更远。岂此间别有捷径乎。计兆惠等、此时已与杨应琚会议。若业经派出回人数百户。行装亦办。来年四月。尚能耕作。即遣往亦可。或不能速办。可酌量派兵一千。俟来年草生时。由穆素尔岭、前往伊犁巡查。仍回阿克苏驻劄。俟办理屯田就绪。于后年发往。兆惠、富德、若已起程。舒赫德、即与杨应琚、会议具奏。　　

○又谕曰、定长奏称、前奉谕旨。来春于伊犁之格登山。刻石纪功。顺便搜捕玛哈心。请将阿第木保所领兵。选派百名并恳请效力之舒景阿前往等语。昨据努三等、请派阿第木保兵丁、过岭追贼。已谕将此等在军营年久之索伦、吉林兵。仍遵前旨彻回。又谕兆惠等、酌派官兵一千。来春往伊犁巡查。则刻石之事。自可兼办今定长处既有工匠。著即发往叶尔羌。先行刻石纪功。俟工竣后。再同发往官兵。前往伊犁。于格登山刻石。现在叶尔羌督工。即著舒景阿去。　　

○命吏部侍郎海明、驰赴叶尔羌。协同舒赫德办事。以工部右侍郎恩丕、署吏部侍郎。　　

○调河南布政使苏崇阿、为江苏布政使。山东布政使台柱、为河南布政使以江苏按察使崔应阶、为山东布政使。调安徽按察使苏勒德、为江苏按察使。以长芦盐运使王检为安徽按察使。　　

○庚午。上诣皇太后宫侍膳。　　

○谕军机大臣等、据王进泰奏、王还等捏造伪、札以图陷害杨玉英一案。王还等捏造悖逆伪札。实属不法。然看来因索诈起衅。希图陷害。自属实情。此等无赖匪徒。亦不足张皇办理。既经交县审讯。著传谕该抚等、于审明后。即行从严完结。一面奏闻可也。　　

○调江南狼山镇总兵托云为四川松潘镇总兵。直隶正定镇总兵铁保为狼山镇总兵松潘镇总兵杨朝栋、为正定镇总兵。　　

○辛未。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○奉皇太后幸静怡轩、重华宫、侍宴。　　

○壬申。上诣皇太后宫问安。　　

○幸瀛台。　　

○谕、直隶州知州调取引见。应与道府各员。一并按照省分远近。酌量分别年分著为定例。直隶、山东、山西、河南、江南等省著以六年为期。江西、浙江、湖南湖北、陕西、甘肃等省著以七年为期云南、贵州、四川、广东、广西、福建等省。著以八年为期。庶该员等赴部之期。既属适均。而甄择人材。亦为有益。　　

○以两江督标中军副将素诚为贵州安笼镇总兵。　　

○癸酉。谕曰、秦蕙田等进呈磨勘顺天等五省乡试卷。所有签出应行处分各卷。颇见详慎。均交部照例办理惟试卷内有词意纰缪之甚者。于文风士习。殊有关系。且今日召入诸大臣。及磨勘大臣。谁无司衡之任。不得不为明切宣示。俾众共知之。制义一道。代圣贤立言。务在折衷传注理明辞达为尚。前因士子多喜为剽窃蹖驳之词。不惜再三训谕。俾以清真雅正为宗。并将选定四书文。颁贮内帘。令考官知所程式。乃今科顺天乡试中式第四名边向禧文内、竟有饮君心于江海之语。揆其命意。不过饮和食德常言耳。而芜鄙杂凑遂至不成文义。此岂字句小疵可比。虽不宜以一语摈弃。亦何至滥厕前茅。若他卷寻常舛谬。正不可悉数盖由典试事者。不能别裁伪体。而所好或涉新奇。士子揣摩效尤。不知堕入恶道。此病自有科目以来。皆所不免。唐时韩愈、以试文类于俳优为耻。且甚其词曰。人笑之则以为喜。人誉之则以为忧。可见有司尺度。一不足凭。深为取士之累。然其毅然以道自任。尚思回狂澜于既倒。况大臣等、将以文学侍从。甄拔群材。而可不秉经树则。端后进之蕲向乎。有明决科之文。流派不皆纯正。但如归有光、黄淳耀数人。皆能以古文为时文。至今具可师法。国朝人文蔚兴。前如熊伯龙。后如李光地辈并根据理要。而体裁自见闳整。至若张照等之步趋李光地。亦知仿佛先民矩矱。虽所诣不深。要尚不失于正。兹因抽阅试卷。特降旨明白宣谕。使衡文作文者。咸以正风尚、厚人心为务。愈见前此敕部定例磨勘。裨益宏多。又匪直为屏斥具文起见也。将此通谕中外。其明体朕意。仍将此旨、录于至公堂。俾嗣后司文者、知所警惕。　　

○定边将军兆惠等奏、现在平定回部。安抚新降。仍须驻兵弹压。请于叶尔羌、驻兵一千。令副都统丰安、领健锐营兵三百名。侍卫达勒当阿总管巴雅尔领索伦兵五百名。散秩大臣鄂齐尔、领厄鲁特兵二百名。以散秩大臣永庆巡查台站卡座。于喀什噶尔、驻兵一千。派索伦兵五百名。察哈尔兵三百名。厄鲁特兵二百名。令副都统伊柱管领。于英吉沙尔、驻兵五百。派索伦兵三百名。察哈尔兵二百名。令副都统丰纳亨管领。其阿克苏。乌什等处官兵。以阿桂统领。仍派副都统传景、总管罗尔本泰、敏珠尔、厄鲁特副管旗章京密什赉等、分管。其军营年久官兵。俱行彻回。计乾隆二十年、二十一年、派出之健锐营兵二十余名。吉林兵七百余名。以爱隆阿管领。索伦兵二千余名。以瑚尔起由屯鄂博什、温布分领。察哈尔兵七百余名。以端济布敏珠尔多尔济管领。喀尔喀兵百余名。以公朗衮扎布管领。阿拉善兵百余名。以公衮楚克管领。办给资装。彻回原处。派侍卫讷齐讷、特通额、塔尔海、栋保、乌尔图纳逊、扎拉丰阿、塔玛鼐、瑚什、科普萨、额勒登额、蒙固勒、乌三泰等、沿途照管行走。至绿旗官兵。臣等业经奏派驻劄叶尔羌等城。余兵彻回本营。近准总督杨应琚议奏、屯田兵丁。需用万人。请于彻回官兵内、就近截留。除在军营年久。及随臣兆惠、富德等、著有劳绩者。均彻回休息。将续派新兵。酌留阿克苏一千名和阗三百名。乌什三百名。赛哩木二百名。拜二百名。其余发往乌噜木齐等处屯田。所有阿克苏等处驻兵事宜。臣阿桂与阎相师、五福办理。谕军机大臣等、兆惠等奏、叶尔羌等处、驻劄官兵各数。其余悉行彻回等语。所留厄鲁特兵二百名。尚未妥协。伊等皆新附之人。在军营颇著劳绩。若令久驻。既虑其未谙纪律。且亦当稍为休息。著传谕舒赫德等此二百厄鲁特兵。即著鄂齐尔带领彻回。仍晓示以安插内地。承受恩泽。至厄鲁特乌鲁木等六人内、衮楚克扎布阵亡。殊可悯恻。著查伊妻子。加恩优恤。乌鲁木等、亦甚属奋勉。著舒赫德传谕询问。如愿来京。即行资给起程。或愿在军营效力。亦酌量奖赏。厄鲁特硕通、恳请留营效力。甚属可嘉。著加恩酌赏银两。讷齐讷等、系乾清门侍卫。即著来京供职。傅景仍遵前旨来京。　　

○又奏、回部平定。应令各城伯克等、轮班入觐。请于凯旋之便带领贝勒霍集斯、公噶岱默特、署阿奇木伯克之和什克伯克等前来。其余分为三班。以来年为始。次第入觐。将来贝子鄂对、公阿什默特、押送内移回人事竣。即就便来京。又安集延相近之哈尔塔金布噜特头目纳底尔玛特、遣其弟伯克颇拉特告称、我兄管领有一千五百户。呼图和卓、管领有五百户。情愿归诚入觐等语。臣等即令与奇布察克之毕阿奇木同来。报闻　　

○甲戌。谕今岁京师因夏间得雨稍迟。降旨分厂平粜。通融调剂。市值虽不致甚昂。现在时近年节。粮价未能即就平减。著将在京三品以下满汉文武各官。准其豫支半年俸米。于来年春秋两季。应领俸米内分扣。所有豫支俸米。若令赴通关支。未免更需运费。而米石亦易游漏外出。并著加恩即准于京仓内按数支放。则京城米石充裕。市价必平。于民食亦为有益。仍著步军统领衙门。派员留心稽察。　　

○又谕曰、爱必达、阿尔泰、报匣由奏事处误行封发。阿尔泰接到。既知错误。自应具摺奏明。乃仅咨送军机处此非瞻顾军机大臣。即系为奏事处作周旋地耳。殊属不合。阿尔泰、著交部严加议处。其误发报匣。著兵部赶回更换。　　

