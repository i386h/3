<!-- { "loadSidebar": true } -->
○谕军机大臣等、前据阿桂等奏、顺黄坝工口门。未施工者。止有七丈余。现在上紧赶镶。计日可相机堵合。连日盼望甚切。兹据阿桂等奏、自下大埽后。口门止余四丈有零。正有督令趁势抢压。冀可合龙。乃十一日早。水势猛汹异常。陡将南坝垫塌二十余丈。怀惭无地。询之徐建功等、再上又无可移办之处。惟有上紧接作软镶。虽有埽底。仍属无碍。计工段亦不致过迟等语。览之深为焦急。然亦实无别法。已于摺内批示矣。因思向来冲蛰。俱系北坝。此次则系南坝。其坝身尚非顶溜。不致与水急争。今补镶补筑。似较北坝施工稍易。或可期迅速蒇事。亦惟有全力赴之。一切皆臻妥善。以待天佑神助尔。至阿桂等、另摺恳请议罪议罚之处。俱可不必。伊等在工。俱实心任事。百计经营。似此次之功亏一篑。信非人力所能施。意计所能及。并非怠玩误工。不但阿桂不必引为已咎。即袁守侗、陈辉祖、有河工地方之责者。亦不必各请归罪。若如所见。朕先当引过自讼。然朕自昨秋豫省河工漫口以来。轸念民艰。日夕萦望。前后发帑数百万。以为工赈之需。复截漕粮十万、以为赈济之用。而且蠲缓频施。凡有关于民瘼者。无不筹办。实政止不过如此。朕心不可谓不尽。岂有因此而即饰为虚词。下责躬之诏乎。近因史馆进书。偶阅元史河渠志。见贾鲁于合龙时。所设之法甚多。行之果有速效。或史册过于溢美。或今昔情形异宜。自未足尽信。其各法、或有现已仿用者。或有难以施行者。亦不可知。但史志既有此言。宁可信其有。著将此志、节录一段。寄交阿桂等阅看。详询徐建功、李永吉等、或其中有可节取之处。不妨仿而行之。如皆不可行。亦不必因此过于拘泥。俗谚所云、有病乱投医。亦无可如何之一法也。至十二月二十日。为皇孙绵亿成婚吉期。阿桂若能将合龙之事办竣。彼时能兼程到京固善。但所指系阿桂孙女。非必须阿桂一人专办。况现有伊子在京。办理一切。阿桂即不能赶回。亦属无碍。转不必因此著急也。将此由六百里加紧发往。仍即将现办坝工引河情形若何。及合龙约在何时。迅速覆奏　　

○兵部议准、山西巡抚觉罗巴延三咨称、拔补外委之武生。弓马较优。仅食马粮。与食俸官不同。应准其乡试。学册已除名。由该营造册送考。仍取将备切实印结。从之　　

○赈恤甘肃皋兰、漳县、华亭、安化、宁州、正宁、抚彝厅、平番、灵州、崇信、镇原、高台、十二厅、州、县、灾民。并蠲本年秋禾被雹、水、霜灾地亩额赋。缓徵金县、循化、伏羌、隆德、合水、镇番、宁夏、宁朔、平罗、大通、秦安、灵台、肃州等、十三厅、州、县、乾隆三十八年以后、未完额赋。暨各年民欠耔种口粮　　

○以故广西江州土知州黄一凤弟一鹏袭职　　

○甲辰。上幸瀛台　　

○谕军机大臣等、据闵鹗元奏、各省郡邑志书内。如有登载应销各书名目。及悖妄著书人诗文者。请一概俱行铲削等语。所奏甚是。钱谦益、屈大均、金堡等、所撰诗文。久经饬禁。以裨世教而正人心。今各省郡邑志书。往往于名胜古迹。编入伊等诗文。而人物艺文门内。并载其生平事实。及所著书目。自应逐加芟削。以杜谬妄。至从前各省、节次缴到应毁书籍。经朕发交馆臣覆勘。奏定应行毁销者。俱经该馆、陆续咨行各省。自可遵照办理。著传谕各督抚、将省志、及府县志书。悉心查核。其中如有应禁诗文。而志内尚复采录。并及其人事实书目者。均详悉查明。概从芟节。不得草率从事。致有疏漏　　

○又谕曰、步军统领衙门奏、据湖北京山县民人黎以富、呈控伊胞弟黎以盛、因向黎秩序索欠。被黎绍康等十三人、攒殴身死。该县止将黎秩序一人拟抵。并黎绍康等十三人。结拜弟兄。自称十三太保。开宝场诱赌各情节。请交湖广总督查审等语。向来问拟斗殴案件。遇有共殴毙命之案。均以后下手伤重者拟抵。此一命一抵定例。余人不过照例发落。黎以富、所控该县将黎秩序一人拟抵。系遵照定例办理。并未错谬。无可查办。至所称黎绍康等十三人。结拜弟兄。称为十三太保。开场诱赌等情。是莠民相聚为奸。此风断不可长。著传谕图思德、即行提集本案犯证。秉公查审明确。按例定拟具奏。其原告黎以富、交该部迅速解往候质。将此由四百里谕令知之　　

○乙巳。谕军机大臣等、前据阿桂等奏、本月十一日。南坝忽有蛰塌二十余丈之事。深为廑念。惟因向来冲蛰。俱系北坝。此次则系南坝。其坝身尚非顶溜。较北坝施工。似应稍易。随即驰谕询问。兹据覆奏、现在南坝。已软镶得七丈余。北坝亦软镶得二丈余。金门又祗剩十丈余。日内将已做之工。加倍填压。务令益得稳实。俟两坝再进两埽。即可为相机堵合之计等语。就现在情形而论。大有可望。惟在阿桂等实力董办。以冀速竣。日夕盼合龙喜音矣。至所称南坝日逐镶压。取用物料甚多。而坝身终觉松软。不知其初因何受病等语。自系填压、未能坚实之故。向来下埽惟凭土压。所用之土。似不过浮加。未能令其到底著实。朕意以为如压土。加以夯硪。自应坚固得力。不知河工下埽。曾如此办过否。若从未办及。不妨以此法试行之。著传谕阿桂等。即以朕此旨、与徐建功等谙练之人。详悉妥商而行。此旨著由六百里加紧传谕知之。仍著迅速覆奏　　

○丙午。谕、据舒常奏、李世杰现已丁忧。广西巡抚员缺。著姚成烈补授。其广东布政使员缺。著达尔吉善补授　　

○又谕、据伍弥泰奏、明岁照料班禅额尔德尼、来避暑山庄。请赏钦差大臣关防。以备沿途奏事行文钤用。庶不致迟误。亦免遗漏等语。伍弥泰等、照料班禅额尔德尼住宿。以及来京。应办事件甚多。必有印信。一切奏咨事件。方不至迟误。著照所奏、赏给钦差大臣关防一颗。发往钤用　　

○又谕曰、工部议覆、川省军需报销案内。采办铸炮铁觔。较之军器则例。多用银六万一千六百余两。节经驳查。未据删减。请于承办各员名下。照数著追归款一摺。固属照例核驳。但川省军需项下民欠。专赔分赔各款。为数不下千万余两。俱经降旨加恩。一体豁免。所有此项核减银六万一千六百余两。亦著加恩准其开销　　

○谕军机大臣等、据特成额等奏、三芟贼番。劫抢达赖喇嘛茶包。并伤毙护送人等。现派得力弁兵。驰往江卡。会同西藏所派各员。务将首夥各犯。全行拏获。从重办理一摺。又瞻对贼番。焚劫麻塘寺僧一案。已据该土司侧甲。专差头人。勒拏凶贼。将前次掳去之小喇嘛七立保、献出一摺。除将原奏交文绶阅看。并令一面星驰回任。一面寄信特成额等、妥协办理矣。至摺内所称、噶布伦公班第达、带领夷兵三百名。前赴江卡查办。措词殊属失当。夷人劫抢重案。藏地派兵前往查拏。何得亦谓夷兵。此等最为外省文移恶习。特成额于奏摺内。何不加检点若此。已令军机大臣、传知文绶。令此后章奏文移。严行饬禁外。并将此谕令特成额等知之　　

○升直隶正定府知府黄检、为直隶按察使　　

○丁未。上幸瀛台　　

○戊申。谕、本日吏部、将杨景素奏请调简之原署良乡县知县张习引见。观其才具、似属中平。已如所请补用矣。该员系涿州州判。经周元理、奏署良乡县知县。莅任甫及半载。杨景素即以该员循谨有余。肆应不足。于冲途驿路。办理日形竭蹷。奏请调简。该员系由繁调简。前任保举督抚。未便竟置不问。而吏部则例。并未定有处分。向来办理原未周密。自应另行定议。但各省督抚。或有与前任不合者。有意苛求。将从前保荐人员。肆行更调。以见己之长、而形人之短者有之。又或接任之督抚。心存徇庇。虽有才不胜任之员。亦一味因循姑息者亦有之。于吏治官方。均有关系。应一并妥协详议。俾督抚不敢滥举。而接任者亦无滋弊。著九卿详悉定议具奏。寻议、调繁之员。系指名特保。旋以才不胜任调简。将原保官、降三级留任。如接任督抚。因与前任不合。有意苛求。肆行更调。引见时、经圣明鉴察。照参奏不实例。降二级调用。或心存徇庇因循不劾。致误地方。照徇庇例。降三级调用。从之　　

○己酉。谕曰、直隶布政使员缺。著黄检补授。文禄、前在臬司任内获咎。实因初任。观望周元理所为。尚非行私大过。著加恩补授直隶按察使。仍带革职留任。五年无过。方准开复。文禄未到之前。其臬司印务。著刘峨暂行署理　　

○谕军机大臣等、据杨景素奏、直隶布政使单功擢病故一摺。夹片内、另请将尚安、于易简、二员。简授一员等语。大属非是。两司为各省大员。非督抚所当保荐。况朕御极以来。从无荐举大臣子弟者。于易简、为大学士于敏中之弟。谁不知之。虽内举不避亲。叔向曾言及。然在当时或有行者。而在后世、则不能保无流弊。究当以避嫌为正理。杨景素、何遽为此奏耶。况于易简、从前虽在直年久。而自知府运使。用至臬司。迁擢过骤。即就其才具而论。虽尚能办事。再经数载。授以藩司。亦可胜任。今有此一奏。转须迟用数年。是爱之适以害之。即于敏中知之。不但不以为感。自当转以为恨。至尚安、虽属能事。然在直隶未久。究为生手。其举尚安在前者。不过为陪榜秀才。其意在于于易简也。直省道员内。历练诚实。与单功擢相仿者。莫如刘峨。何以不保刘峨、而转荐尚安。亦为失当。杨景素、著传旨严行申饬　　

○又谕、据王亶望参奏、前任浦江县勒休知县薛鼎铭。因县民张可元、图奸伊婶张陈氏未成。经陈氏具控到县。伊父张邦缵、称陈氏索钱起衅。该县不能究出实情。一任该犯狡供。迁延不结。以致陈氏自缢殒命。请革职究审一摺。已降旨将薛鼎铭革职。交该抚严审究拟矣。至张可元、系陈氏小功服侄。竟敢起意图奸。及被张陈氏揪住发辫号救。张可元情急图脱。复殴伤陈氏。逮具控到县。又狡供图赖。以致张陈氏羞忿自缢。其情节甚为可恶。未便照寻常图奸、致本妇自尽例。问拟绞候。应即照服制律定拟。决不待时。著传谕王亶望、提集案犯。即行究审。按律定拟。迅速具奏办理。以示惩儆。将此由四百里传谕知之　　

○赈直隶青县本年被水灶地灾民。并蠲缓额赋有差　　

○庚戌。谕曰、赓音素、以足疾已愈。恳请留京。情颇恳切。即照依所请。令其在京居住。仍交内务府、量其敷用。赏给房一所　　

