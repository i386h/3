<!-- { "loadSidebar": true } -->
○壬午。谕曰、杨魁奏、革职知县杨慰、访禀诸罗县盗首洪笼病故。经委验知府苏泰禀称。系久毙之尸。并非洪笼正身。拘获洪笼之兄洪卢、讯系因根缉畏累。将路毙尸身。捏作洪笼病死。投保转报等情。现在提集人犯。严切根究一摺。此案内盗犯洪笼、系为首要犯。自应严缉正身务获。速正刑诛。乃该犯之兄。竟敢将路毙尸身。捏冒病死。已革知县杨慰并不验明。遽行据报。显系惮于协缉。有心欺捏。情罪甚为可恶。仅于该省提审。不足蔽辜所有革职知县杨慰、著即拏交刑部治罪。至知府苏泰、于委验尸身。究出假捏情事。办理尚能持正。著交部议叙。其革职知府万绵前、仍照该抚所请。留台协缉。获盗后方准内渡。该部知道。　　

○谕军机大臣等、据陈辉祖奏、仁和县监生卓天柱等、收藏伊先人卓长龄诗集。违悖语句。又卓世忠、钞录本朝诗内。并不将御制诗出格缮写。现在彻底究审等语。已传谕陈辉祖、审讯明确。照例办理矣。此案卓长龄所著诗集。语多违悖。卓天柱、辄敢收藏。并不即行缴出销毁。自有应得之罪。至卓世忠、所录本朝诗内。未将御制诗擡写一节。此等乡僻无知之人。不谙体例。率意誊写。尚属可恕。况御制诗集。民间钞写诵习。原所不禁。著再传谕陈辉祖、将此来案审结时。祇应将该犯等收藏违悖诗集。有干禁令之处。照例定拟。其钞录御制诗。未曾擡写一节。竟可毋庸讯究。摺内亦不必声叙。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十



大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。二月。癸未。户部尚书和珅、兵部左侍郎曹文埴奏、臣等承办一统志。查自乾隆二十九年开馆以来。已阅十九年。陆续进过十五省。共二百八十余卷。尚有江苏、安徽、江西、浙江、四省。及外藩一门。现在趱办。查已进志书。节年以来。不特人物事实。逐渐加增。即疆域建置。户口滋生。职官、学校之裁改添设。前后多有不同。如直隶、山东、山西、诸省。以成书在前。近年恭遇我皇上省方问俗。行庆盛典。尚未恭载。应请补辑。向来馆例。全书告竣。再行画一办理。另缮正本进呈。但一统志卷帙既繁。门类亦多。请办完一省。即缮写正本进呈。至盛京为丰镐始基。直隶、山东、江苏、浙江等省。各有河工海塘。皆蒙圣心眷注。清跸时巡。应于成书时。再办书一卷。庶免挂漏。现在奉旨。将各省人物事迹。查明补入。臣等谨拟条款。一、府厅州县。添设裁并者。详查建置原委。疆域四至。及文武职官员数。户口田赋正额。学校书院、并山川关隘。寺观陵墓古迹。人物列女。现隶境内者。造册送馆。其入学额数。一并附载。一、户口田赋。有重经编审。及升科减则者。摘叙节略。送馆更正。一、名胜古迹。曾蒙圣驾临幸。及颁赐扁额。祠庙寺观。有奉旨添建重修赐名者。查明造送。一、名宦乡贤。题准入祠者。俱查该员爵里事迹送馆。其曾经奉旨褒嘉。及入祀贤良昭忠等祠者。一并办理。一、旌表孝子列女。造册送馆。一、府厅州县所属地方。有学问人品。堪为矜式。居官政迹。实足济时。殁后或以世远湮没。或以子孙不肖。未经入祀贤良者。并开造切实事迹。送馆备采。奏闻补辑。得旨允行。　　

○甲申。谕曰、安南国王黎维＜礻耑＞、前因盘获逃犯周贵、遣使押送入关。赏给缎疋等物。赍奏陈谢。并备具方物。附表进呈。念其专使远来。不令赍回。即准留充正贡。以示优恤。今据两广总督巴延三奏、该国王复行具表奏称。接奉恩旨。准将此次谢恩仪物。充作正贡。下方葵藿。无以将诚。恳将此次奉进方物。仍为谢仪。洎四十八年岁贡之期。钦遵常例奉贡等语。具见该国王恭顺悃忱。深可嘉尚。若复行却还。转无以达该国述职输诚之意。所有此次随表方物。该部即行收受。其四十八年应进正贡。著减常年所进贡物之半。至嗣后该国王遇有陈谢章奏。一概无庸备物。随表呈进。以副朕柔惠远人至意。并令该督巴延三、传知该国王遵谕行。该部知道。　　

○谕军机大臣等、据陈辉祖等奏、准巴延三咨会船户谢元兴、于四十六年六月内。由台湾装载客货。并领彰化县搭载兵粟八十石。折给花银六十四圆。又船脚银五圆。该船户开行后。遭风飘至粤省海丰县。击碎船只。沈失货物。拯救得生。咨明原籍等因。现在飞饬台湾道府。迅速确切严查。据实揭参究办。以清积弊等语。此事甚奇。不可不彻底查办。闽省台湾各属。拨运内地米谷。原以该省产谷不敷。藉资台湾接济。乃彰化一县。擅将折给银两。令船户在内地采买交仓。其中显有违例折徵。及短发价值。并抑勒船户承领。或船户藉图多载客货等弊。不可不严行查究。其台属各厅县。运交内地米石。是否俱照彰化之例办理。其起自何年。该管道府。何以漫无觉察。必须逐层根究。不得稍涉颟顸。陈辉祖、现办海塘工务。不能亲赴该省。提犯研讯。此案著交杨魁、即行提集案内人证。悉心研鞫。据实具奏。仍即回奏。将此由五百里传谕杨魁、并谕陈辉祖知之。　　

○乙酉。谕、甘省各州县折收监粮。捏灾冒赈一案。其捏结之道府直隶州、前经降旨革职。交李侍尧查审。有无通同舞弊。及别项款迹。分别定拟具奏。兹据李侍尧查明。将止经捏结。并未收受属员银两之道府秦雄飞、刘光昱等、一十八员。俱定拟已经革职。无庸议。经军机大臣、会同该部核准。降旨允行。此等捏结之各道府。以属员收捐折色之监粮。作为实贮。遇有灾荒。复听从王亶望、蒋全迪等、朋比为奸。豫定分数。分派各州县结报。扶同申详。核其情节。即与虚出通关无异。按律科罪。实所应得。祇因甘肃通省各官。情罪更有重大于此者。不得不于严示创惩之中。特予加恩末减。设在他省。则执法定拟。秦雄飞诸人。乌得竟置勿论。且道府为方面大员。访察属吏。是其专责。即有上司抑勒。何难直揭部科。乃甘为扶同出结。国家亦安用此道府为乎。现在全案爰书已定。前任捏结之道员秦雄飞等、俱已格外加恩。眚赦回籍。嗣后自当永不录用。以儆官邪。各省道府各官。有稽查结报之责者。均当引为前鉴。傥有似此诬捏袒庇属员之事。一经察出。朕必按律重治其罪。不得以秦雄飞等诸人之例。谓可幸邀宽宥也。将此通谕中外知之。　　

○谕军机大臣曰、侍郎德成、现在会同毕沅、勘估西安省垣城工。并勘明修建灞桥工程。其一切筑建基址。及核计砖块石料。运脚工价。俱需德成在彼指示。料理周妥。未能克期回京复命。所有盛京各处修筑城垣。现届春气融和。易施工作。若俟德成到彼督办。未免稽迟时日。著传谕工部侍郎德福、即会同将军索诺木策凌、府尹全魁、奇臣等。往来督率工员。赶紧办理。并著传谕德成、详晰勘估西安城工。并灞桥工程。俟一切事宜完竣后。再赴盛京。不必亟亟回京复命也。　　

○吏部议覆、闽浙总督管浙江巡抚陈辉祖奏称、闽省沿海各属。通达外洋。守口弁兵。得规纵盗。承审各员。每瞻顾徇隐。不切实根究。请嗣后审理洋盗之员。务将各盗究明实在出入口岸。有无得规纵放。并出口时。系称何项生理。同夥几人。迨劫赃后。又载何项货物。挂验而入。由此逐细追求。难以巧图规避。倘仍有任听各盗信口妄指。不究出实在口岸者。将承审官照例议以降二级调用。不准抵销。又称陆路盗案。必盗凭报案。赃凭主认。始可定为正盗。若洋面失事。该事主或距城遥远。或畏惧守候。往往隐忍不报。地方官查无报案。证佐无凭。不即缉究。请嗣后海洋盗案。地方官访闻。立即查勘缉拏。一俟获犯讯明。供认不讳。即可起赃。按律定拟。倘仍拘泥观望。不即拏究者。照讳盗例革职。均应如所请。从之。　　

○命左都御史刘墉、在紫禁城骑马。　　

○丙戌。谕军机大臣等、据韩鑅等奏、会勘运道情形。并详悉熟筹一摺。内称现在毓奇、往来沿河一带。催办各工。并迎押头帮船只。韩鑅、因勘办诸事。均已派员分投修理。而豫省青龙冈。不日合龙。正当吃紧之际。即自台庄起。顺勘伊家河、荆山桥等处水势。由黄河北岸。星驰赶赴工次。帮同办理等语。韩鑅等此奏、尚不知豫省堵筑要工。又有变动。故有驰赴工次。商办善后事宜之语。现在阿桂、设法另筹。改挑引河。欲将挑水坝做为正坝。改弦更张。将来坝工合龙。尚需时日。东省运河。关系紧要。韩鑅等、虽已将淹漫各工勘估。并安设水站。派员分段督办。而目下正值粮艘重运。衔尾北上。韩鑅仍需往来东省。随时相机。指示妥办。不可专委道员经理。一切俱置不问。再毓奇、自巡视东漕以来。会同国泰等、区画河道。尚属留心。现在沿河一带。催办各工。并迎押帮船。即著传谕毓奇、令其悉心帮同韩鑅妥商。往来督率办理。本年粮运过济。自然比往年略迟。毓奇在彼。尤须竭力催趱。俟重运全数抵临清后。再行起程来京。不必循照往例。届期遽行复命也。将此由六百里各传谕知之。　　

○又谕、据富勒浑奏、豫省自开工以来。屡筑屡溃。本省附近料物。业已搜罗殆尽。毗连之山东、江南。地方。或道路稍远。或各有灾务。协办物料。恐缓不济急。现在移咨直隶督臣。转饬附近州县。谕令有料之户。尽数出售等语。所奏是。豫省要工。急需料物接济。自应就近在邻近之直隶各州县采买。但恐所用料物略多。一时购办。闾阎未免高擡价值。争利居奇。著传谕郑大进、转饬附近豫省之各州县。出示晓谕居民。令其尽数出售。照常采买。并著该道府、留心查察。毌任囤贩居奇。以济要工之用。　　

