<!-- { "loadSidebar": true } -->
○又谕、此次随送梓宫。穿长褂。若逢斋戒日期。仍带斋戒牌。回来时、穿短褂。若逢斋戒日期。不必带斋戒牌。再随神牌大臣官员。既穿长褂。逢斋戒日期。仍带斋戒牌。嗣后朕若外出。逢斋戒日期。穿长褂之日。带斋戒牌。穿短褂之日。不必带斋戒牌。　　

○庚辰。孝敬宪皇后梓宫发引。上诣田村。躬亲奠献。奉梓宫升大昇舆。启行。上步从里许。由别道先至芦殿。敬视陈设。候梓宫至。哭泣跪迎于黄布城北门外。奉安梓宫于芦殿。行礼。每日如之。是日卤簿仪仗全设。孝敬宪皇后梓宫前行。敦肃皇贵妃金棺随后。王以下、大小官员。王妃以下、妇女等。齐集举哀。竣奉移祭酒时。随行礼。皇太后皇后宫眷等。俱于梓宫安奉芦殿。随行礼举哀。　　

○上诣皇太后行宫问安。　　

○是日。驻跸燕村。　　

○辛巳。上奉孝敬宪皇后梓宫启行。　　

○诣皇太后行宫问安。　　

○谕总理事务王大臣、三月初二日。世宗宪皇帝梓宫。奉安地宫。初五日。行升祔大典。朕于初四日进京。豫备迎接行礼。皇太后若亦于两日内回京。途间未免劳顿。应从容行走。于初五日进京。著豫行传谕各该处知之。　　

○以古北口提督德沛、为甘肃巡抚。正红旗满洲副都统瞻岱、为古北口提督。　　

○是日、驻跸汾庄。　　

○壬午。上奉孝敬宪皇后梓宫启行。　　

○诣皇太后行宫问安。　　

○是日。驻跸安家营。　　

○癸未。上奉孝敬宪皇后梓宫启行。　　

○诣皇太后行宫问安。　　

○谕总理事务王大臣。明日到泰陵。昔日皇考前亲近之诸王大臣等。准入隆恩门。至享殿前、叩谒梓宫。俾得遂其瞻仰之忱。　　

○又谕、诸蒙古王等。俱因梓宫安奉地宫。竭诚叩谒。著分为三班。每日引一班。进隆恩门行礼。　　

○又谕、随朕恭谒泰陵之大小官员。有年老不能骑马。及汉大臣官员。皆著先往祇候。　　

○是日。驻跸古谢村。　　

○甲申。上奉孝敬宪皇后梓宫启行。由别道先诣泰陵。望见碑亭。举哀。步入隆恩门。至享殿。行礼。哀恸良久。回幄次恭候。午刻。梓宫至。上跪迎于大红门外。哭泣随行。遂安奉于享殿西旁芦殿内。孝敬宪皇后梓宫。奉安正中。敦肃皇贵妃金棺。安右侧稍后。俱陈设帷幙。上诣孝敬宪皇后梓宫前行礼。至幄次少憩。诣世宗宪皇帝梓宫前行午供礼。　　

○孝昭仁皇后忌辰。遣官祭景陵。　　

○上诣皇太后行宫问安。　　

○吏部议覆、四川道监察御史程盛修疏言、翰林开坊缺出。不必开列多人。祇将资俸深者。挨定正陪。带领引见。应如所请。倘正陪内一时不得其人。仍照旧例。将资俸次深者。另行开列二十员。具题请旨。从之。　　

○礼部题请、安南国王黎维祜故。应照例给与祭葬。从之。铸给直隶蓟运粮河通判关防。从总督李卫请也。　　

○安南国进贡陪臣武晖病故赐恤如例。　　

○是日。驻跸二十里铺。　　

○乙酉。上诣泰陵世宗宪皇帝梓宫前。行早供礼。旋诣孝敬宪皇后梓宫前。行暂安奉礼。　　

○诣皇太后行宫问安。　　

○锡洞庭湖神祀典。谕总理事务王大臣。洞庭湖神。福祐一方。灵应显著。君山神庙。载在祀典。所有春秋祭品礼仪。理应动用正项钱粮办理。著照湘江江神之例。一体开销。以昭敬礼明神至意。礼部即遵谕行。　　

○又谕、前年逆苗不法。首先调拨滇省兵丁。前往会剿。闻彼时千把外委。及兵丁等。启行之际。不无繁费。除各领赏赉外。尚有豫借之俸饷。及出征年余。时日既久。又有在军前借支银两。以助资斧者。今大军凯旋。弁兵各回营汛。例应于俸饷内。按月扣还。朕念弁兵等。曾经效力军前。所有现领俸饷。止足供目前之养赡。难以扣抵前项。著总督尹继善、查明。悉行豁免。以示朕优恤边远弁兵之至意。　　

○总理事务和硕庄亲王允禄等奏、本月二十四日。奉谕旨。二十八日、二十九日、三十日。俱亲诣享殿梓宫前。奠献行礼。伏念若于此三日内诣泰陵。瞻依悲痛。深恐哀劳太过。乞皇上俯允臣等所请。二十八九三十等日。间日一次前往。稍加撙节。以慰安皇太后圣心。得旨。诸王大臣所奏。知道了。朕若间日一往。心转不安。仍照前旨。每日亲诣奠献。　　

○丙戌。上诣皇太后行宫问安。　　

○巳刻。诣泰陵世宗宪皇帝梓宫前。行午供礼。阅视地宫。　　

○遣官祭贤良祠。　　

○丁亥。上诣皇太后行宫问安。　　

○巳刻。诣泰陵世宗宪皇帝梓宫前。行午供礼。　　

○是日以大葬泰陵吉期。遣官祇告天、地、太庙、社、稷。　　

○戊子。上诣皇太后行宫问安。　　

○巳刻。诣泰陵世宗宪皇帝梓宫前。行午供礼。　　

○谕点主大臣鄂尔泰、张廷玉、三泰、任兰枝。点主大礼攸关。必取其人品望素优。老成端悫者。俾之敬谨将事。方克称尊奉之隆仪。卿等皆国家大臣。夙荷皇考恩遇。倚任有年。名望素著。故藉卿等襄此钜典。其体朕哀慕悃忱。斋庄俨恪。静虑凝神。以对越皇考在天之灵。庶得仰邀皇考歆鉴。朕有厚望焉。　　

○谕总理事务王大臣。朕因泰陵前安设石像生一事。于乾隆元年降旨。令王大臣议奏。据称、询问原相度风水之巡抚高其倬、户部员外郎洪文澜。佥称泰陵甬道。系随山川之形势盘旋修理。如设立石像生。不能依其丈尺。整齐安供。而甬路转旋之处。必有向背参差之所。则于风水地形。不宜安设。是泰陵之未议设石像生者。实由风水攸关。非典制之未备等语。朕思陵前召像生。系典礼之一节。若因甬道前地势盘旋。难于安设。或将大红门、龙凤门、展拓向外。俾地势宽敞。位置攸宜。尔等同和亲王、带领通晓风水之洪文澜、再加敬谨相度。妥协定议具奏。寻议、大红门、正在龙蟠虎踞之间。护北面随龙生旺之气。纳南面特朝环抱之水。前朝后拱。天心十道。实天造地设门户。不便展拓向外。况石像生之设。古制未详。无大关典礼之处。似可毋庸添设。得旨。知道了。　　

○兵部议覆、巡台御史白起图等疏请、嗣后过台商船舵水人等。免其查验箕斗。令原籍州县官。将各舵水年貌乡贯填照。或有事另雇。就地给单填注。取具船户行保甘结。汛口各官验放。台地仿照内地。设立十家牌。填注实在籍贯人口确数。并作何生理。遇有事故开除。每月出具并无招揽游民结状报核。违碍、一并严究。应如所请。从之。　　

○工部议准、江南河道总督高斌疏请、拆修高堰山圩一带石堤。以御汛水。高堰所属卸裂旧石工。共长一百一十丈三尺。山圩所属卸裂旧石工。长五十九丈。从之。　　

○铸给山西蒲州泽州两府儒学印。从巡抚觉罗石麟请也。　　

○铸给广西思州土知州印。从巡抚金鉷请也。　　

○是月直隶河道总督佥都御史刘勷奏、春融工程妥协。永定河凌汛又逾。恳请叩送梓宫。随往泰陵。得旨、凌汛虽逾。而桃汛在即。汝不必来。　　

○江南总督赵宏恩、两淮盐政尹会一奏、扬州盐义仓。及泰州、通州、海州、如皋、盐城、板浦、石港、东台、阜宁、等处盐义仓。贮谷过多。恐积久霉朽。臣等酌议。扬州仓、存谷八万石。泰州仓、六万石。尚余四十万余石。请拨贮各处。得旨。如此通融办理。颇是。但扬、泰、二仓。六万八万之数。可以不必拘定。譬如今日之可以通融。非前此多贮之益欤。但不可使之陈陈相因。终于霉浥可耳。再与庆复商酌办理。　　

○安庆巡抚赵国麟奏、恳曲赐训诲。有所遵循。得旨。学问戒乎自欺。莅政临民。尤戒乎自欺。要当以学问与政事。看作一事。则无入而不自得。若看作两截。则不为章句之腐儒。必为簿书之俗吏。乃自欺之甚者也。因汝有此奏。故谕之。　　

○江西巡抚岳浚奏、遵谕密查前抚臣俞兆岳、九江、赣州、二关税银。缺少十万两之多。俟查有确据。据实纠参。今即俞兆岳移交案内。查去冬十一十二两月之间。共动用过各项存公银一万余两。内多系借赈灾、赏兵、名色。陆续题解。得旨。知道了。看此情节。将来必有著追之事。汝应密咨大学士嵇曾筠、令其豫行严察伊本籍。不可少有脱漏也。再赵宏恩、于其中有无弊窦处。汝亦一并查奏。　　

○大学士总理浙江海塘、管理总督事务、兼管盐政、嵇曾筠奏、松所盐务。自减定卖价以来。未闻异议。近因直隶督臣李卫摺奏、浙盐事宜。故智复萌。仍希网利。欲复每觔十三四文之旧价。臣遵谕体察。于卖价之外。量给巡费。以资查缉。现今调剂得宜。商情怗服。但恐奸商再行唆使。不能不惩一儆百。得旨。知道了。浙盐一事。已全俾卿料理。朕从不为浮言所动也。　　

○河南巡抚富德奏明、咨商河臣高斌、堵筑永邑水口。以遏黄流。得旨。据汝此等识见之人。治河之法。从何处说起。　　

○山东巡抚法敏奏报、各属续经得雪分寸。及安插兰山县贫民缘由。得旨。东省今年春雨。甚为短少。汝等著实留心吏治民生之事。切莫图安逸、而置民事于不问。　　

○又遵旨奏明。家人需索门包。实毫无影响之事。至禁当铺三分行息。前任抚臣、历经示谕有案。当年节之时。不过暂行四十日。以省穷民取赎之费。得旨。知道了。朕凡有所闻。皆令汝等明白回奏。原以有则改之。无则加勉之意耳。若问之于心而无愧。虽人言啧啧而何妨。若不能免如人之所言。则虽善于应办于一时。亦不能逃日后之鉴察也。　　

○大学士仍管川陕总督查郎阿奏、三渡河西之七儿堡地方。添设泸宁一营。据抚臣杨馝委勘之盐源令王秉鉴称、泸宁处万山之中。阴雨不时。原修城工。旋补旋倒。实难垂久。而泸宁同知宋虞凯、又称实系山坡。地势倾侧。猛雨不时。山水冲激。倒塌倾圯。势所必至。随檄令建昌镇总兵赵儒、建昌道李学裕、会同迅赴泸宁。秉公查勘。得旨。知道了。此皆王秉鉴、宋虞凯、不实心任事。或有冒销。为杨馝无能。卿在邻省之故。所当查参追究、而不可姑息者也。　　

○又奏、据肃州道黄文炜禀称、哈密地方。因军需停止。失业者多。请酌给口粮。资助回籍。以免逗遛生事。应确查人数。按程计日。每日酌给炒面一斤。押解进口。得旨。此所给炒面。为数已多。或出于黄文炜开销之计。亦未可定。且塞外又安得有如许失业之人乎。此奏大不妥。再行明白回奏。　　

○吏部尚书署川陕总督、兼甘肃巡抚、刘于义奏请、帮办军需之原任广东海丰县知县王者辅、应否给咨赴部。或留甘补用。得旨。送部引见为是。　　

